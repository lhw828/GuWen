<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1819 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1819 页/共 1860 页</h1>
    <div class="content">○又谕曰、福康安奏、访明私铸匪犯亲往督拏一摺。据称、巴县知县淡士灏、访得贵州所属桐梓县地方。有匪犯刘荣厚等聚夥私铸之事。该处与川省接壤。路径丛杂。恐该镇道等前往查拏。办理不周。福康安即亲赴重庆督率办理。所有拏获大宁邪教案犯。均应由重庆经过。即可就近审讯等语。所办好。福康安驻劄重庆。若能将大宁邪教、及私铸匪徒两案。一律就近审办。固属甚善。昨已有旨令福康安、或赴河南。或竟赴襄阳。驻劄督办。今福康安正在办理邪教。又赴重庆督拏私铸匪徒。其事恐难兼顾。看来匪徒私铸一事。止系无业贫民。作奸牟利。无难查拏办理。此时究当以审办邪案为重。著福康安自行酌量。如邪教一案。业已得有头绪。首要各犯。俱经就获。陕西湖北等省查拏各犯。祇须各行讯取确供。互相咨会质审。孙士毅、毕沅、秦承恩、三人可能办理裕如。福康安自无庸再行转回。即知照三人。令其查办。黔省桐梓县地方匪徒私铸一事。现据福康安奏、该犯等蓄有不法凶器。又复聚赌行凶。且夥匪多人。难保无闻拏抗拒之事。所派总兵袁国璜等。恐未必能办理妥协。搜拏净尽。福康安即在彼督办完竣。就近由桐梓赴云南调任。更为便捷。若酌量孙士毅等三人。恐办理各持意见。未能合一。则福康安仍应遵照昨旨。或赴襄阳。或即赴陕西。酌量驻劄一处。以便就近摘提要犯。归案审究。俟全案完竣。再赴新任。亦无不可。总以督办有人。查拏净尽为要。将此由六百里加紧各传谕知之。　　

○是日。驻跸要亭行宫。　　

○戊寅。谕、前据福宁奏、江省丰北汛所筑土坝。层层拦束。有碍东省曹单漫水去路。彼时朕即以江省所筑坝堰过多。致上游水势不能畅达。自系兰第锡等办理未善。即命福宁驰赴江境。将应拆动者先行拆去。并令苏凌阿、兰第锡、李奉翰、会同筹办。兹据苏凌阿等。将会勘江境各土坝。分别应去应留。公同筹议具奏。所有南北两岸各坝。酌定去留。俾豫东水势。得以畅流下注。而下游黄河。亦不致溜缓停淤。以资经久。所奏甚为明晰。即可照此办理。嗣后毋得再有更张。至江省修筑土坝。原为保护堤根。但逐渐接长。以致有碍河流。兰第锡自不能辞咎。昨于伊奏摺内。早已批示。今兰第锡奏请交部议处。自所应得。此等接筑土坝。皆由工员等意图侵冒。以修筑坝工为名。禀报开销。可资沾润。此系向来河员通弊。而该河督不加详察。遂致添筑坝埝。无所底止。殊非慎重河防、通盘筹画之道。兰第锡、著交部议处。　　

○又谕曰、伍拉纳等奏、审拟晋江县接收厦门关税饷银。在县堂被窃一案。所奏尽属虚词。竟成笑话。据称、此项饷银。经领催珠隆阿解至晋江县。该县雷元运、已派人点存县署大堂。适值是夜。该县在二堂审理词讼。共有数起。致被贼乘机混入。窃取税银一桶。什银一千两。由堂侧空地。＜扌嶲＞赃踰垣而逸等语。此等情节。即属不实。外省州县听理词讼。每多压搁。遇有控案。往往将两造押禁。任听吏役等需索舞弊。即日间尚不肯坐堂审断。何况深夜。且州县身膺民社。词讼是其专责。纵事务繁剧。亦何至竟无宁晷。即间有承审要案。日间不能办结。何妨次日再审。而必连夜听断。有是理乎。即如军机大臣、每日承旨书谕。兼办部旗事务。至为繁要。即遇有军报。亦不过傍晚散直。未有秉烛办公者。况一县令之事。能有几何。其日间又有何公事。乃至无暇坐堂。至二鼓时分。尚在听断案件。若果有似此勤于理事者。方将加以超擢。试问诸各督抚等。能如此勤劳办公否耶。是所称该县雷元运、是夜适在二堂审理词讼一节。又将谁欺。且该县即在堂理事。书吏衙役等。于前后二堂。岂竟无一人出入。至与贼以暇。任其从容割断摃索。乘间窃取。竟无一人知觉。况税银窃至一千两。计有二十元宝。觔两甚重。又何能以一人负之踰墙逸去。是此项情节。其为装点虚捏。又属显然。再行窃贼匪。必系无业贫苦之徒。一旦窃此多金。自必任意花用。难掩众人耳目。而税课元宝。又俱有錾凿字样。更可易于踪迹。闽省于海洋盗匪。尚能躧缉捕获。屡经奏报。为数甚多。岂独于此窃银贼匪。转无从物色拏获耶。种种捏饰情节。俱属显而易见。伍拉纳等、于此案竟未切实办理。不过以虚词敷衍陈叙。希图朦混。朕办理政务五十九年。情伪无不周悉。此等伎俩。焉能逃朕鉴照。该督等所办。实大不是。伍拉纳、浦霖、及臬司。并承审此案之司道府该县。俱著交部分别议处。并各罚养齌一年。以为办事不实。虚词文饰者戒。仍著伍拉纳等。按照指出各情节。另行审办。并即据实明白回奏。毋得再有支饰。致干重启。　　

○又谕、据保宁奏、伊犁察哈尔总管一缺。绿营都司守备二缺。各保一人。奏请补放等语。凡补放官员。俱拟定正陪。带领引见。倘拟正之员。才具平庸。远不如拟陪之员。间有补放拟陪者。如拟正之员。稍有可观。未有不补放拟正者。因伊犁等处道路遥远。并不引见。令该将军大臣等。拟定正陪奏补。虽每次总以拟正人员补放。然究有拣选正陪、候朕补放之体制。今保宁于总管等三缺。仅各保一人请补。与伊自专何异。此风一长。各该将军督抚等、相率效尤。尚复成何政体。保宁、著严行申饬。仍交部议处。所奏总管等缺。著保宁另行拟定正陪。奏请补放外。将此通谕各省将军副都统督抚遵行。　　

○谕军机大臣曰、穆和蔺奏到粮价情形一摺。据称、河以南各属粮价。或与上月相同。或就平减。惟河北较之上月稍增。尚因商贩流通。市粮充裕。不致遽形腾贵等语。本年河北彰德、卫辉、怀庆、三府。雨水过多。民堰漫溢。间有淹浸地亩。粮价自不免稍昂。犹幸河以南各属。俱得丰收。此时商贩流通。河北市粮充裕。价值不至腾贵。民食得以有资。足慰廑注。但将来冬月江寒之际。或恐贾贩稍稀。闾阎鲜有盖藏。有需接济之处。著传谕福宁抵任后。留心查察。若河北各属。冬间粮价较昂。应行量为接济。即当据实奏闻。毋得稍有讳饰。　　

○是日。驻跸密云县行宫。　　

○己卯。谕军机大臣曰、吴璥奏、三场事竣出闱。即赴南岸各工巡防一摺。内称、本月十六日。接据禀报。万锦滩黄河。于十四日长水三尺。十五日续长三尺。即于十七日出闱。驰赴南岸工次。往来督率巡防等语。万锦滩黄河水势增长。所有南岸防护事宜。关系紧要。吴璥正当在闱监临。一接禀报。因总河巡抚。俱不在工次。即将第三场试卷未经办竣之事。移交提调监试办理。迅即驰往查勘。并不拘泥向例。必待三场事务全竣。方始出闱。能知事体缓急轻重。甚为可嘉。吴璥、著赏给大荷包一对。小荷包四个。以示奖励。又本日未刻。吴敬由驿奏到河水消落。工程稳固一摺。览奏欣慰。该省黄河骤经长水。其卑矮各埽。经同知徐端、程国檠等。镶护坚整。水势消退。大溜开行。势渐平缓。所办尚好。前已有旨。俟霜降后秋汛安澜。将该河督及在工员弁等。一并交部议叙。此次镶护埽工。其同知徐端等。并著该抚查明。届期一并咨部议叙。至河北三府积水消落。现已涸出十之八九。播种秋麦之期。可以不误。深慰廑念。现在节过白露。工程平稳。祇须饬令在工员弁。实力巡防。足资保护。前经降旨。令该藩司前往登封县。随同穆和蔺、查拏四川究出邪教各犯。吴璥即当迅速驰赴该处。遵奉前旨。随同实力查拏。毋有疎纵。将此谕令知之。　　

○又谕曰、福康安奏、接到拉特纳巴都尔来禀。发给檄谕一摺。览奏俱悉。拉特纳巴都尔等。因接奉御赐物件。具表谢恩。其大头人迺尔兴、缘补放噶箕。俱各将感忭情形。具禀福康安、足见恭顺悃忱。福康安所拟给发檄谕。均为妥协。惟福康安前已有旨调任云贵总督。此次奏摺。系于七月二十五日拜发。尚未接奉前旨。是以檄谕内有奉命总督四川之语。已令军机大臣。将调任云贵一节。于檄谕内添叙。并将云南亦与西藏接壤。声息亦可相通。四川总督。已令和琳补授。一切抚绥番境。咨禀往来。均能料理周妥之处。谕知拉特纳巴都尔等。福康安即照缮发给。俾其诚心向化。共知敬畏。愈深感激也。将此谕令知之。　　

○予故大学士嵇璜祭葬如例。谥文恭。　　

○旌表逼嫁捐躯江西金溪县民王平章妻许氏。　　

○是日。驻跸南石槽行宫。　　

○庚辰。上诣安佑宫行礼。　　

○还圆明园。　　

○辛巳。遣官祭贤良祠。　　

○谕、据徵瑞奏查办天津积水一摺。内称、该处堤岸。已经涸出。所积之水。转因岸隔不能外泻。就其水势高于外者。即开挖沟槽。逐层疏导。其水势较低于外者。仿照江南车水之法。多造水车。安排堤岸。将积水辘轳车放归河。即可渐次消涸等语。天津等处。因夏间雨水较多。海河涨漫。该处地亩。间有被淹。前经降旨。令徵瑞就近率同地方官。办理抚恤事宜。该盐政冒雨乘船。往来查勘。甚为出力。今复据奏筹办疏消积水。就其地势高下。开挖沟槽。逐层宣洩。并捐赀多造水车。戽水归河。俾积水全行消涸。办理实属妥协。殊堪嘉奖。运使嵇承志、前已降旨加恩赏给按察使衔。徵瑞亦著赏给奉宸院卿衔。并赏给荷包等物。以示奖励。　　

○又谕曰、福康安奏、酌给五寨屯练余丁钱粮。于本省茶息闲款动支。并委员丈出两金川闲空地亩。增给降番等因一摺。维州协所属杂谷乾堡等五寨屯练兵丁。自金川、兰州、石峰堡、台湾等处。屡次调派。无不奋勉争先。前年调赴廓尔喀军营。往回万数千里。登艰涉险。尤为分外出力。边番素习劳苦。生计维艰。自应量加恩赉。著照福康安所请。将五寨余丁一千五百名。每名每年照正额饷银六两之例。减半赏给银三两。即于川省茶息款项内动支。俾资衣食。至金川降番等。历次调派。亦属勇往出力。除该处正项地亩。已经开垦外。其余荒山瘠地。亦著照所请。准令该降番等。于附近处所。自行量加分段耕种。无庸交纳钱粮。以示朕惠爱番民、恩施格外至意。　　

○谕军机大臣曰、奇丰额奏七月分雨水情形一摺。内称、淮安扬州海州所属之高邮、兴化、沭阳等州县。逼近河湖低洼处所。零星间段。微有积水。又徐州所属之砀山、丰、沛、三县。因黄水漫溢。低洼之处。亦间有被淹之田。业经督臣先行抚恤现在一并亲往履勘。或有应行缓徵之处。酌量办理等语。徐州所属砀山丰沛等处。偶有被淹田亩。自因前此曲家庄漫口过水所致。该处堤工。业据该河督等。早已赶紧堵筑完竣。积水谅已消退。但该处民田。既经过水被淹。究恐收成不无稍歉。著传谕苏凌阿等。速行查明被淹田亩。如有应行缓借。以纾民力之处。即酌量情形。据实具奏。勿得稍有讳饰。致令失所。　　

○又谕曰、福康安奏、遵将川督要务。寄知和琳一摺。内称、外省地方官。遇有应办要紧要件。每图化大为小。怠玩因循等语。此实外吏恶习。但又有将小作大。希图见长者。亦不可不知。又据奏于宁远府就近设炉鼓铸。俟收缴小钱净尽。即行停止一节。此亦不过调剂之一法。朕谓收买恐私铸更多。彼既犯法。惟有实力查拏而已。和琳自奉差以来。办理一切卫藏边疆事宜。均能妥协。兹又经福康安将该省要务。详悉寄知。更无难得其窾要。和琳将来到任后。尤宜随时留心。实力整顿。以副委任。将此由六百里传谕知之。　　

○又谕曰、福康安奏、起程前赴重庆。查办私铸等案。于内江途次。接奉调任云贵谕旨。因此案交涉两省。似须在重庆暂行驻劄。分别审讯。立示惩儆。凡所以为川省杜绝弊源。即所以为黔省肃清奸薮等语。所见甚是。前因福康安奏、拏获传习邪教各犯。辗转传授。牵连数省。有旨交福康安亲身督率。归案办理。今福康安既驻劄重庆。查办私铸案犯。所有邪教一案。川省获犯三十余名。陕省获犯七十余名。共计已有一百余名。谅亦无难办理。著再传谕福康安、即遵照节次谕旨。酌量查办邪教私铸两案。于何处驻劄为便。即驻劄该处。督率办理。俟审究明白。大局完竣。再赴新任。至摺内称于宁远府就近设炉鼓铸。俾官钱一律通行。并借拨库项。俟半年之内。将小钱收尽。即行停止等语。川省小钱充斥。自由从前官局私铸所致。是以早经降旨停止。至收缴小钱一事。业据户部奏请。不准给价。通行各省在案。福康安因宁远一府。山高路远。运脚过多。就近设炉鼓铸。亦不过一时权宜之计。但该处收缴小钱。给价若干。何以能无亏成本。且给价收买。恐私铸更多。福康安前此摺内未据声明。已经军机大臣等议请驳查。著交孙士毅、即将所驳之处。详晰查明。据实覆奏。勿任弊混。至滇黔地方。铜盐钱法各务。在在紧要。福康安曾任云贵。一切得以驾轻就熟。是以将伊调补。更何待朕训。福康安惟当在彼实力整饬。以副委任。不必急于请觐。方合朕心也。将此六百里驰谕福康安、并谕孙士毅知之。　　

○又谕、本年乡试出榜后。各省举行覆试。前降谕旨。止有巡抚省分。著派布政使、会同邻近提镇入场监临。该监临等出闱具奏。自应将谕旨于摺内载明。方可一目了然。乃本日善泰等奏到之摺。并未载明谕旨。其所称防闲弊端。出示晓谕。枷号怀挟等事。祇系照例声叙。并无实在查出弊窦之处。亦何用哓哓多言。致滋繁琐耶。善泰等、何不晓事若此。著传旨申饬。本日适阿精阿等、亦奏到入闱监临之摺。即系首先援引谕旨。声叙简明。著钞寄善泰等阅看。　　

○壬午。谕、前福康安奏、拏获传习邪教之大宁县民人谢添绣等。与湖北竹溪之王占魁、陈金玉、往来。传授灵文。经川省委员。前往湖北查拏。于拏获后。竟有夥党在途抢回。殴毙差役之事。毕沅于所属地方。有此等案件。并未奏及。业经降旨严行申饬。并令该督亲赴各该处。严密查拏。兹据毕沅等奏、接到陕省咨会。当即饬属驰赴襄阳地方。拏获樊学鸣一犯。并将首犯宋之清拏获。及究出同教各犯刘喜等十八名。搜获经卷等语。该犯等在湖北地方。传习邪教。已经数年。该督并未及早访闻查办。迨别省犯出。接到札会。始行饬属拏获案犯。已属迟缓。又另片奏、接到川省札会。当又饬属将传教之王占魁、韩陇、二犯拏获。解川审办等语。而于夺犯伤毙差役之事。既经接准福康安咨会。岂该县并无禀报。乃全未提及一字。可见该督既经失察于前。又复回护于后。殊属非是。毕沅、著严行申饬。并著交部严加议处。　　

○谕军机大臣曰、穆和蔺奏、河以南粮食。运赴河北。中间黄河阻隔。恐有夫船需索守候等事。则卖价不得不增。现经派委干员。长住渡口。俾粮车立即渡河。诸费得从节省等语。河南粮食。运赴河北。渡河装载。船夫人等。苛索守候。谅所不免。该抚委员长住渡口。约束夫船。俾粮车一到。立即过河。不致夫船需索。所办尚属可嘉。穆和蔺自简任巡抚以来。节年办理地方事务。未见整饬。今惟此一事。差强人意。至另摺奏、接奉谕旨。驰往登封无影山。查办邪教等语。穆和蔺身任河南巡抚。凡该省所属地方名目。谅当谙悉。今登封县所属。是否确有无影山。及实有牛八其人之处。自应于摺内声明。乃竟未提及一字。冒昧前往。殊属含混。看来此事竟非穆和蔺所能办理。已著福宁、即行迅速驰往河南登封县。遵照前旨。将邪教案犯。按名查拏务获。穆和蔺、俟福宁到任交代后。再驰赴山东。接办灾赈＜锍-釒＞消积水各事宜。务令灾民均沾实惠。不致失所。以期稍赎前愆。将此各谕令知之。　　

○又谕曰、富纲等覆奏停止鼓铸一摺。内称、近年以来。省局铸钱。务使体质坚厚。每千俱足七斤八两。现在存局钱文。较之旧钱逈别。而官局鼓铸。亦并无盈余等语。云贵为小钱之薮。不特本省小钱充斥。甚至流行他省。其故总由官局私铸。上下肥槖分润。该省从前各属。设炉甚多。无非为属员欲得美缺地步。特因事久不加深问。即富纲将省局改归臬司管理。亦不过为见好臬司起见。殊属可笑。此事非富纲所能办。是以早将福康安调任云贵总督。现在邪教一案。四川陕西两省。共获犯一百余名。本日又据毕沅奏、拏获案犯二十二名。而传教之宋之清、王占魁、韩陇、亦乐就获。是此事已无难办理。即桐梓县私铸一案。其首夥想亦不过十余人。秦承恩系属书生。邪教案犯七十余名。尚能全数捕获。况私铸匪犯无多。先经镇道前往搜拏。福康安又亲往督缉。自不难于立时全获。目下云贵钱法关系紧要。著传谕福康安、将邪教私铸二案现获之犯。审讯明白具奏。星即驰往云南。将该省钱法。实力整顿。务使弊绝风清。以副委任。所有该省官局。已照富纲费淳所奏。即饬停止外。至该处钱文。四十五年和珅到滇审案时。曾将该省小钱。由驿进呈。每钱百文。积厚不过一二寸许。计和珅到滇。距今又十有五年。该省钱法敝坏。小钱自必日积日多。所云该省近年并无小钱行使之事。其谁欺乎。况民间私铸。不过于僻静处所。设炉镕化。能有几何。即福康安现在访闻桐梓县私铸之案。谅亦不满一二十人。何致云贵二省小钱充斥。甚至流传各省。总缘云贵为出产铜觔之所。取擕甚便。而管局官员。又视为美缺。相沿私铸。减小官式。上下分肥。以致丛生百弊。盖民间私铸。尚属鼠窃狗偷。而官局私铸。竟系明目张胆。是小钱到处风行。其弊实由于此。现令军机大臣、将和珅从前奏到之钱。查出呈览。著福康安于到云南时。即将该省鹅眼、沙眼、剪边等样小钱。各取百文。附报送京。互相比较。则该省钱法之坏。无难立见。富纲等、自不复以虚词卸责。想福康安受恩深重。亦不肯代为回护也。将此由六百里谕令知之。　　

○癸未。以户部右侍郎景安、为正黄旗满洲副都统。　　

○以江南河标左营副将觉罗西密扬阿、为广东左翼镇总兵。　　

○甲申。秋分。夕月于西郊。遣肃亲王永锡行礼。　　

○谕、昨因毕沅奏、接到川省札会。拏获传教之王占魁、韩陇等犯。而于前被抢回之陈金玉一犯。因何被抢。并伤毙差役之处。转未奏及。显系回护讳饰。已降旨将伊交部严加议处矣。本日又据该督奏、先因此案人犯籍隶襄阳。当委郧阳府知府杨如桂、前往襄阳。会同该府张翙、严密躧缉。并派臬司张长庚、驰往督饬妥办。先后共获首夥五十二名。又因竹溪县地方与川省接壤。据该县禀报有夺犯殴差之事。飞饬郧阳府知府驰回本郡。严密查拏。请将疎防之竹溪县知县李秉中、游击杨化禄、革职协缉。抚臣惠龄、藩司汪新、现往安陆查办被水抚恤事宜。省城重地。未便同时远出。复饬臬司会同该镇、实力督拏等语。所奏大奇。不料毕沅竟昏愦至此。地方遇有聚众传教。以至夺犯杀役。已非小案。毕沅身任总督。平日漫无觉察。已难辞咎。及至川陕二省破获咨缉。该督一接咨会。理应星速亲赴要处。董率严拏。将案犯立时捕获。以期稍赎罪愆。乃毕沅视若无事。先止派委知府杨如桂前往会拏。及竹溪县有夺犯殴差之事。该督尚以省城重地为词。安坐衙斋。复令该府杨如桂驰回本郡。往返耽迟。更不成话。且靦颜委过于知县李秉中、游击杨化禄、思以参奏属员了事。种种错谬。殊出情理之外。毕沅本应革职治罪。姑念其久任封圻。从前办事尚属勤奋。著加恩降补山东巡抚。以观后效。但伊办理地方事务。如此玩误。若复任其坐拥厚廉。不特无以示儆。即令其扪心自问。何以自安。毕沅著摘去花翎。罚交湖广总督养廉五年。即行完缴。以为浙江海塘工程之用。再罚山东巡抚养廉三年。分作六年扣缴。俾伊每年仍得支领一半。以资办公。于惩创之中。予以自新之路。此系朕格外恩宥。毕沅务宜倍加愧奋。亟思湔悔。毋再因循。致干重咎。所有湖广总督员缺。著福宁补授。即由河南速赴新任。途次亦可办邪教之案。穆和蔺、著仍留河南巡抚之任。所有毕沅参奏之知县李秉中、游击杨化禄、即著革职。留于该处协缉。　　

○谕军机大臣等、河南民风淳朴。地方素属安静。惟愚人多信邪教者。穆和蔺才具虽不开展。在豫已经数年。于地方情形。尚为熟悉。是以将该抚仍留河南之任。至山东政务殷繁。其民情亦较河南难治。毕沅到任后。务宜倍知愧奋。将目下应办抚恤事宜。实心经理。并将地方一切。认真整顿。以冀稍赎罪愆。若再玩忽因循。必当加倍治罪。恐伊不能当此重戾。至豫省搜缉邪教人犯一事。早已有旨令穆和蔺、率同藩司吴璥、前往查拏。本日据吴璥奏、无影山坐落何处。张家及高薛等八姓。系何名字。牛八即朱红桃、住居何处。应逐一躧访确实等语。牛八系隐朱姓。其名字经咒。更隐大不敬之语。该藩司岂未思及。至所称匪徒性本狡黠。其要犯实在藏匿地方。或转含混未吐等语。所虑却是。此事著交与穆和蔺、吴璥、在彼实力访缉。目下湖广地方紧要。福宁接奉此旨。不必绕道登封。即速赴新任。福宁曾任湖北巡抚。今补授该省总督。原以资驾轻就熟。该督由藩司未逾数年。擢授今职。尤宜急思感奋。妥办一切。以副委任。福宁未到之先。仍著毕沅在竹溪地方。督饬文武。将前被抢回之陈金玉一犯。及伤差夥党。一并拏获。不使一名漏网。庶可稍蔽厥辜。若因降补巡抚。离任在即。仍前怠误。致令要犯及夺犯伤差夥党。兔脱远扬。试令伊自思当得何罪。慎之。将此由六百里加紧。各谕令知之。　　

○是月。浙江巡抚觉罗吉庆奏、范公塘旧沙尖。被潮刷薄。应接筑埽工一百丈。随工沈石。又东塘伯字号坦水。亦被潮损。砖石残缺。工关险要。应一并修筑。报闻。　　

○广东巡抚朱圭奏、本年新例五经试士。场前先行严示。不可怀挟犯法。临期认真搜查。以绝弊端。批、二语得要。又奏、连日晴霁。水势渐退。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十九



	大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。九月。乙酉朔。谕曰、布颜、著调补山东按察使。即赴新任。其云南按察使员缺、著江兰调补。俟毕沅到山东接印后。江兰即行速赴新任。不必来京请训。　　

○谕军机大臣曰、梁肯堂奏勘明静海天津被水情形一摺。内称八月以来。水势消退三四尺不等。北仓围墙之外水已全消现惟最低处所。及西沽大道尚未大涸。连日与徵瑞分投察看。各就地势开渠引导。并加车戽已涸道路不免沮洳难行。多用秫秸乾土赶紧填垫等语。目下天津河间一带。总以疏消积水。最为急务。若积水不消。不特秋麦难种。即道路用秫土填垫。一经践踏。势必旋垫旋塌。徒劳罔济。西沽为商贾往来必经之所。河间尤为冲衢孔道。今道路沮洳难行。车辆不通。致碍行旅。成何事体。必须赶紧筹办。徵瑞前奏抚恤疏消各事宜。甚为妥协。目下天津应办一切。竟著交徵瑞就近一手经理。不必梁肯堂在津。以致顾此失彼。河间一带。被水较重。著传谕梁肯堂、速赴该处。将抚恤等事。悉心妥办。并将积水田亩。设法疏消。以便补种秋麦。其涸出大道。亦饬属赶紧平垫。俾商旅通行无阻为要。再向来秋麦。立冬以前。总可播种。今年节候较迟。十月十五日立冬。为期尚有四十五日。梁肯堂、徵瑞、务宜督率地方官。趁此将天津河间等处积水。多方引导。普行宣洩。使低洼地亩。全行涸出。一律补种秋麦。方为妥善。　　

○丙戌。予福建台湾水师左营巡海兵丁遭风淹毙林斗生、落水得生李贵等十八名。澎湖水师左营内渡兵丁遭风漂没陈天生、落水得生潘日光等二十二名。赏恤如例。　　

○丁亥。谕、现在秋审官犯册内。吉林乌拉原任协领诺穆三核其情罪。原系福康安、胡季堂、松筠、审办之时。并未究出实在情节拟以死罪。试思诺穆三祗一协领。乃伊家产何至丰厚倍常。自因办理人参。侵渔入已所致。福康安等未将经案情节。审讯得实。殊属草率。但念福康安前在军营。颇为奋勉。现又有缉捕邪教。查拏私铸之事。松筠业经派赴西藏。胡季堂平日办事尚好。朕亦不加深究矣。若将穆诺三子勾。无知之徒。或妄议伊罪不至于死。以为负屈。况协领托蒙阿、与诺穆三公同办事之人。托蒙阿已经发往伊犁。诺穆三虽拟绞候。并未离原籍。转似为侥幸。著加恩将诺穆三绞罪宽免。亦发往伊犁。朕办理庶务。权衡轻重。一秉至公。断不使稍有枉屈。亦不肯令获咎之人得以依恋故土无所警惩也。将此通谕知之谕军机大臣曰、毕沅奏拏获邪教案犯陈金玉、陈光玉、及王大烈等一摺。是此案抢匿各犯。皆已就获。本日据福康安奏拏获桐梓县私铸要犯刘荣厚等一摺。所办好。就福康安所奏情形。此案聚夥私铸。竟在贵州地方。非冯光熊所能办。现在邪教一案。统计四川、陕西、湖北三省。获犯业将及二百名。而首犯已在湖北地方拏获。抢匿之陈金玉弟兄。亦俱就擒。易于办理。著再传谕福康安、如伊接奉前旨。已回至襄阳一带。即就近将现获邪教各犯。速行审明具奏。再往滇省。如已过重庆、至桐梓一带。目下云贵钱法诸务。正关紧要。福康安即当径往贵州。将私铸一案。督率审办。俟大局明白。亦即由该处速赴新任。较为便捷。至邪教一案。川省所获皆非正犯。看来此案起事。非在湖北。即在河南。昨已将福宁捕授湖广总督。其才尚足倚办。所有邪教一案。著专交与福宁、驻劄湖北、河南、交界地方。董率办理。究出首犯严办。并将供出之牛八朱红桃、搜缉务获。以副委任。其川省所获之谢添绣等、并著福康安酌量。如无关紧要。即留于川省。交与孙士毅审明定拟。如有应行质讯之处。即解往湖北。交与福宁归案审办。以期案犯得以速结。方为妥善。其湖北拏获要犯之委员等、若有实在出力者。交与福宁、于定案时查明咨部议叙。将此由六百里各谕令知之。　　

○工部奏、富新等仓拔草各工。共需银一千四百九十余两。拣派司员前往办理。得旨、此后零星工作。在数百两以上者。若无大员董率。恐滋浮冒。凡有一工。即著工部堂官一员轮值。督率司员妥办。设有浮冒偷减情弊。则惟轮值堂官是问。如动银数至一千两以上者仍照例奏请简派大臣办理。　　

○调湖北荆州右翼副都统成德、为左翼副都统。正蓝旗蒙古副都统德福、为荆州右翼副都统。　　

○戊子。谕、前因毕沅于查办邪教一案。既经接到川省札会。竹溪县有夺犯殴差之事。并未早行具奏。又不亲往督缉。止派委臬司道府前往会拏。该督安坐省城。厥咎甚重业经明降谕旨。将毕沅降补山东巡抚。摘去花翎。并罚交督抚养廉八年。以示惩儆矣。本日又据秦承恩奏、接据臬司禀报。带同委员等、续获夥犯邱正魁等三十五名。又于途次盘获赵显章等二名。先后获犯共一百十二名。现俟楚省拏获之樊学鸣等解到后。即与萧贵等面质严究等语。此案邪教虽由该省破案。且前后获犯。已有一百余名。但似此大案。秦承恩接据该府禀报。止派臬司等分往查拏。亦未亲赴该处其未亲往之咎。与毕沅无异。秦承恩、著罚养廉三年。分作六年半扣缴。以示薄惩。至外省督抚。办理地方事件。非失之不及即失之太过所有邪教一案因系蔓延数省搜出经卷内又有违悖字句。甚至夺犯伤差。已非小案。毕沅身为总督。无刑名钱谷繁案。是以罚重。秦承恩亦并未亲往查拏。是以罚轻。若各督抚等、因见毕沅以此获咎。遇有地方寻常事件。亦纷纷前往致涉张皇。又非镇静之道。督抚等受朕厚恩。简任封圻。办理事务。自当权其缓急轻重。酌中妥办。固不可养尊处优。亦不可轻举妄动。嗣后各督抚等、务宜随时斟酌。妥协办理。以副朕谆谆训诲至意。　　

○谕军机大臣曰、户部议驳姜晟筹议钱价一摺。已依议行矣。前因各省钱价过贱。令各督抚酌量情形。将每年应行搭放钱文之处。改放银两。以期银两流通钱价自平。嗣经户部奏请收缴小钱。俱不准给价。勒限一年呈缴。通行在案。该抚自应查照部中所定章程办理。乃姜晟于收缴小钱一节。复欲易给银两。小民等惟利是趋。势必私铸小钱。以图沾润。是杜弊而适以滋弊。至兵饷既经改支银两。其兵米折色一项。亦应以银搭放。以昭画一。何得仍用钱文。且该省存钱仅有四万九千七百余串。止敷二年之用将来钱文无出不肖官吏。转得藉词捏报钱贵。怂恿开炉是该抚所奏。仍不免为属员豫留津润地步办理殊属非是著传旨申饬。并著该抚按照部驳情节逐一妥办。　　

○又谕曰、户部议驳长麟等奏、请将铜铅对成搭配鼓铸一摺。已依议行矣。各省小钱充斥总由于局员将官钱私行减小额外多铸小钱上下肥槖分润。节经降旨。令各督抚停炉减卯。并严行查禁。以期钱法肃清。俾商民两便乃长麟等仍虑及复卯开炉钱价或至低贱。请将铜六铅四搭配鼓铸。而于铸局之弊。并未陈明该省钱价每银一两易钱一千四百文。是钱价已为极贱断不致即时增昂。今若加铜减铅。奸民析及锱铢。保无将官局之钱私行销毁。所得之铜。又可从而私铸是一弊未去。而两弊并生况该省现在收缴小钱。曾否净尽。并如何查禁之处。又未声叙。殊属疎漏。长麟等、著传旨申饬。并著按照部中指驳各情节。逐一妥办。　　

○以内阁学士泰宁、兼正蓝旗蒙古副都统。　　

○己丑。谕曰、御史甘立猷奏、现奉恩纶。六十年普免天下漕粮。请敕下直省督抚。查明有粮之户。每恩免漕粮一石。酌减佃人额租若干。核议章程。奏明办理等语。前于五十五年普免天下钱粮时。曾降旨令地方官、出示晓谕各业主。将佃户应交地租。量予减收。不必定以限制。盖普免钱粮漕粮。皆系国家旷典。在蠲免之年。业主固可不必徵输。而在不免之年。纳总纳秸。仍当业主按则输赋。不能向佃户额外多取。况业食佃利由来已久。佃户等或系受雇佣工。或系分给租余。并非徒用其力而不与以惠。在富民等因朕特降恩纶。覃敷恺泽。推朕加惠之意。各发天良。量减租数。俾力作村农。共沾余润。此固裒多益寡同享盈宁之道。若如该御史所奏。议定章程。予以限制。势必官为勉强抑勒滋弊。且各省顽佃。平日已不免有抗租情事。若再定有减租之例。更可得以藉口。拖欠不交。是以推恩行庆之典。转启扰累刁抗之端。成何政体。甘立猷、系甘汝来之孙。甘汝来在汉大臣中。尚为晓事。甘立猷何不达时务若此。原摺著掷还。　　

○又谕、据惠龄奏查勘沔阳等处被水情形。委员分路查抚一摺。内称各州县被水之处。必须分投查勘。该抚前赴汉川、沔阳、天门三州县。督同查办。并委藩司汪新等、分往京山、江陵等处办理抚恤。其被淹居民。俱即搭盖蓆棚。散给饼□□磨。并放给一月口粮。以资糊口等语。沔阳等处。猝被水淹。该抚因灾民亟需待哺。即亲往查办。并委员分投抚恤。所办尚妥。至所称倒塌房屋。分别草瓦房间。照例给与修费等语。该处居民房屋多有被水浸损。人口亦有淹毙。情殊可悯。著加恩按例加两倍赏恤。并著该抚查明被水各属。如有冲损民堰应行修筑者。均著官为经理。准其作正开销俾被灾之处。民力得免拮据该抚务须督率所属。妥协办理。使小民均沾实惠。毋致一夫失所。以副朕廑念灾区。恩施逾格至意　　

○又谕、本日召见新授云南临元镇总兵塔克慎、竟成绿营之汉人。不能国语。且才具平常。难胜总兵之任。云南临元镇总兵员缺、著田永秱补授。所遗员缺、著以塔克慎降补。　　

○庚寅。谕、前因毕沅于查办邪教一案。接到川省札会。有夺犯殴差之事。并不亲往督缉。已降旨将毕沅降补山东巡抚。摘去花翎。罚交督抚养廉八年示儆。又因秦承恩于此案接据该府禀报。亦未亲往查拏。将该抚罚养廉三年。以示薄惩矣。第恐外间未悉分别办理原委。以为毕沅、秦承恩、共办邪教一案。俱未经亲往。毕沅则降补巡抚。摘去花翎。又罚养廉八年。秦承恩则仅罚养廉三年。几疑为一事两办。轩轾悬殊。不知此事先由陕西破案。计该省获犯。前后已有一百余名秦承恩之咎。止于未经亲往。及奏报迟延。是以将该抚交部严议。并罚养廉三年。以示薄惩。至毕沅于邪教一事。现在究获宋之清、樊学鸣、李喜狗、戴大名、传教各要犯。俱籍隶湖北。且据萧贵供、经卷实系传自湖北。是此事起自楚省。已无疑义。毕沅于所属地方。有聚众传教夺犯重案。日久漫无觉察。已难辞咎。迨接川陕二省咨会缉拏。竹溪县复有夺犯殴毙差役之事。毕沅尚不亲身驰赴该处督缉。止派臬司道府。前往会拏。其过甚大。况各省刑名钱谷。俱系巡抚专政。事务较繁。至总督则专辖营伍。凡遇地方有匪徒滋事之处。则应总督带兵前往捕缉。毕沅身为总督。营伍地方。皆其所辖。乃于此等聚众传教。夺犯伤差重案。并不亲往。惟知安坐、衙斋。养尊处优。其咎较秦承恩为重。是以将伊降补巡抚。摘去花翎。并罚养廉。用昭惩儆。朕于臣工功过。无不一秉大公。权衡至当。轻重惟其人之自取。从不稍涉偏畸之处。再行通谕各督抚知之。　　

○封闭辽阳州属新洞沟煤窑。从盛京将军宗室琳宁请也。　　

</div>
    <div class="pagination">
<a href="清实录乾隆朝实录_page1818.html">上一页</a><span>...</span><a href="清实录乾隆朝实录_page1814.html">1814</a><a href="清实录乾隆朝实录_page1815.html">1815</a><a href="清实录乾隆朝实录_page1816.html">1816</a><a href="清实录乾隆朝实录_page1817.html">1817</a><a href="清实录乾隆朝实录_page1818.html">1818</a><span class="current-page">1819</span><a href="清实录乾隆朝实录_page1820.html">1820</a><a href="清实录乾隆朝实录_page1821.html">1821</a><a href="清实录乾隆朝实录_page1822.html">1822</a><a href="清实录乾隆朝实录_page1823.html">1823</a><a href="清实录乾隆朝实录_page1824.html">1824</a><span>...</span><a href="清实录乾隆朝实录_page1820.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
