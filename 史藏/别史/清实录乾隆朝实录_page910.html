<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 910 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 910 页/共 1860 页
  </h1>
  <div class="content">
   ○庚子。谕军机大臣等、前据方观承奏、月朔以来。已得连晴。秋禾旺发。道水渐消等语。近复雨晴相间。未知直属一带。情形若何。今日三和。自热河回京。见淋沟一带地方。有以禾苗饲马者。询问缘由。据称被水田禾。不能长发等语。看来低洼地亩。秋禾已有失望之处。自应及时补种荍麦为要。其无力贫民。艰于力作者。前曾降旨酌借耔种。该督可即速查明。应给发者。即行给发。俾资接济。再永定河等处。近日水势有无长落。及畿南景州一带。积水曾否疏浚消退。又惰民不肯锄苗。以待天晴。阴云何不可锄。应广为劝谕仍属为彼穑务也。并著传谕方观承、据实速行奏闻　　

○辛丑。上诣畅春园、问皇太后安　　

○谕军机大臣等、今日游金辂奏报、台湾雨水情形一摺。于兵丁郑峨等聚众殴役之事。竟无一语提及。朕以为或该总兵具摺在前。而兵丁等生事在后。及检查杨廷璋奏摺。称系五月初一日。据台湾镇总兵游金辂等咨禀。则游金辂封发奏摺时。此案久经发觉矣。总兵膺专阃之寄。遇地方有事。即应据实奏闻。况管辖兵丁。尤其专责。而台湾一镇。孤悬海外。更与内地不同。今游金辂于此等事件。仅以咨禀督提了事。而于奏牍中。竟不复置一词。是全不知节镇大员职掌所系。若以兵丁滋事。恐于考成有碍。不敢直陈。则识见尤为鄙陋矣。至于雨水情形。不过地方大员。随时陈奏之事。游金辂乃专以此斤斤入告。遂谓可以塞责耶。游金辂。著传旨严行申饬　　

○旌表守正捐躯之四川射洪县民彭为乾妻刘氏　　

○壬寅。谕、据吏兵二部。将此次南巡接驾人员。查开履历案情具奏。朕详加检阅。除从前已经赏给顶带职衔。并情罪较重者。毋庸办理外。所有编修沈齐礼、胡绍鼎、张坦、汤大绅、邵齐焘、毛咏、喻炜、陆树本、检讨潘乙震等九员。俱系因考试休致。尚可酌量录用。其有情愿来京考试者。准其自行来京。候朕考试定夺。至因事降革之冯镐、赵通经、赵屏晋、金文宗、朱扆、靳树椿、徐炳、王心铭、段宏深、韩墉、钟和梅、戴泰晖、田僖等、十三员。核其缘事情节。尚属因公。与行止卑污。及有赃私罪迹者不同。著该部行文调取来京引见。再降谕旨。并将各员原参情由查明。于引见时。一并附摺声奏　　

○谕军机大臣等、据永贵等奏称、布噜特比玛木特呼里、阿尔杂默特、欲合兵往攻额尔德尼。遣人会商齐哩克齐、特木尔占、齐哩克齐阻回等语。萨尔巴噶什比齐哩克齐、特木尔占、皆系新附之人。玛木特呼里等、欲与额尔德尼构兵。遣人会商。伊等开谕阻止。和睦邻封。甚属可嘉。永贵虽经各赏缎一疋。为数过少。齐哩克齐、从前业经赏戴三品翎顶。著加恩再加赏缎二疋。特木尔占。已赏给五品顶带。著加恩赏换花翎。所赏缎疋。即由彼处所存缎疋内赏给。著传谕永贵遵照办理。仍将朕施恩之处。晓谕齐哩克齐等知之　　

○癸卯。谕军机大臣等、前因佟铭冒领宗人府银两脱逃一案。令军机大臣。行知河南、湖北、二省。侦缉务获。嗣据该抚等覆称、访查并无其人。复经谕令江西巡抚常钧。一体协缉。今据该抚亦以并无踪迹覆奏。此等玩法重犯。一经通缉。辄致漏网稽诛。成何政事。现在躧缉之后。奸徒或因事过防备渐弛。转得乘隙潜踪。均未可定。著传谕明山。汤聘。胡宝瑔。仍通饬所属。严密体访。务令就获。不得因已查覆。以通缉了事。并自护前说。竟尔疎纵也　　

○又谕曰、镶红旗汉军马甲佟铭冒领宗人府银两。事露脱逃一案。先因承缉各官。不能及时上紧查拏。致该犯迁延兔脱。屡经降旨。遍行严缉。至今尚未弋获。并据江西。及湖北。河南等省。节次奏报。亦称现在并无踪迹。以玩法重犯。悬缉日久。辄至漏网稽诛。成何事体。且此等狡狯匪徒。安知不以各处通缉。转于近京之地。匿影潜藏。自为得计。现饬提督衙门于京城内外。一面严密体访。至于直隶乡屯村僻。及口外八沟塔子沟等处。种地民人参错。尤易为逋逃之薮。著传谕方观承。饬属密访严查。务令就获。亦不得过事张皇。致令闻风远扬　　

○旌表守正捐躯之山西长治县民冯成贵妻崔氏　　

○甲辰。上诣畅春园、问皇太后安　　

○以左副都御史梁国治。为江西乡试正考官。编修梅立本。为副考官。吏部左侍郎彭启丰。为浙江乡试正考官。编修李宗宝。为副考官。右中允翁方纲。为湖北乡试正考官。编修彭冠。为副考官　　

○乙巳。谕军机大臣等、苏昌题参。贺县知县朱三元。贪婪不职。致毙民命一本。朱三元身为县令。不能廉洁自持。乃以借欠京债。屡次勒索商埠绅士银两。致令何朝相畏刑毙命。此等情罪。非寻常贪婪可比。著传谕苏昌。会同该抚熊学鹏。即将朱三元。及案内有名犯证。速行严审定拟具奏　　

○又谕曰、达桑阿奏称、库尔勒。玉古尔伯克等、贡献马匹缎疋等物。谨派员赍送等语。库尔勒。玉古尔等回人。迁居甫定。其生计自属不足。且回人等欲有所献。亦当视其品级。以昭体制。若小头目等、皆准入贡。则各城互相仿效。殊觉非体。且伊等果出于诚悃。或当入觐来京时行之。寻常何必渎献。上年皇太后万寿大庆。回人恭效祝厘。俱已计值赏赐。嗣后会逢盛典。回人等所进方物。该大臣等察收具奏。此外不必允准。现在所进马匹什物。既经收受。著计值颁赏。并通谕各诚驻劄大臣。晓示该伯克等知之　　

○丙午。谕、直隶自闰五月以来。雨水稍多。看来近京一带。低洼地亩。不免有积水被灾之处。应需米石拨用。自宜豫为筹备。现在漕船。未经抵通收兑者尚多。著总督方观承。于尾帮所过之天津北仓以南。附近水次各州县。分别酌量情形。约共截留漕粮二十万石。以备将来拨用。并谕漕运总督。仓场侍郎等知之　　

○谕军机大臣等、据阿永阿。朝铨奏称、清查盛京开垦地亩。每年冬三月及春季二月间。方可按亩清查。请赏限三年。清查完结等语。即照所请。但查核既需三年之久。阿永阿不必在彼守候。著即回京。其查核开垦事件。交朝铨等办理。将此传谕知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百六十四


大清高宗法天隆运至诚先觉体元立极敷文奋武孝慈神圣纯皇帝实录卷之六百六十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。六月。丁未。谕、据弘晌奏称、郑家庄领催满常。因向民人马福延赊布不与。令披甲保明。指称买针。与马福廷等斗殴一案。城守尉图毕赫。并不会同地方官办理。只听满常一面之词。将民人马福廷等、擅责百余鞭。请将领催满常。披甲保明。民人马福廷等、交刑部审拟外。该城守尉。佐领等、交兵部。俟满常等定拟后。分别议处等语。凡驻防旗人内。有不安本分。妄生事端者。该管官自应责处示惩。若民人自有地方官管理。即或犯罪。亦当交与地主官。审明按例查办。旗员岂可即将民人拏往擅责。果尔。则旗人设遇斗殴之案。地方官亦可拏往责治矣。成何事体。今领催满常。因向民人马福廷等、赊布未得。致相斗殴。而城守尉图毕赫。既不管教满常等。亦不将民人送地方官审理。转袒护旗人。令佐领阿明等、将民人马福廷等拏往。违例擅责百余鞭。恣意妄行。罔知法纪。阿明。百福。附和奉行。情亦可恶。何必更待满常等定罪完结。所有城守尉图毕赫。佐领阿明。百福。即著革职。其领催满常。披甲保明。民人马福廷等、俱交刑部审明定拟。仍将此通行晓谕八旗。及各省驻防知之　　

○军机大臣等议奏、宗人府滋生银两。借给旗员。取息一分。原为宗室等婚丧事件赏项。旗员藉此银两。又可免重利负贷。但系正项。丝毫不能拖欠。须按季坐扣。又遇婚丧事件。赏借俸银。下季即全行坐扣。借项时。虽可接济。扣还时。实不免拮据。不得不另为筹画。查宗室等婚丧赏项。一年约需银三万五六千两。八旗官员婚丧借俸。一年约需银二万五六千两。请在宗人府。拨银二十万两。户部。拨银三十万两。交两淮盐政高恒。分借商人。一分起息。解交户部。为宗室等赏项。及旗员借俸之需。其旗员借支滋生银两之处。即行停止。至未完滋生银两。免其利息。借过俸银。展限坐扣。以示体恤。得旨、宗人府滋生银两。著停止借给。其未完旧欠。及借过俸银。著加恩免息展限坐扣。但旗员俸银无几。养赡家口。行走差使。恐已不敷。如遇婚丧事件。更虑拮据。嗣后竟停止借俸。量加赏项。其如何赏给之处。军机大臣速行议奏　　

○又议覆、钦差刑部右侍郎阿永阿等奏称、奉省所属锦、复、熊、盖、等处。沿山滨海。山多柞树。可以养蚕。织造茧。现在山东流寓民人。搭盖窝棚。俱以养蚕为业。春夏二季。放蚕食叶。分界把持。蚕事毕。则捻线度日。聚赌斗殴之事。不一而足。此等民人。应交该处旗民官查明。编为保甲。设立棚长牌头管束。倘有生事不法。分别情罪办理。其自山东航海来者。若无票船只。及有票而票内无名之人。一并严查。照例治罪。应如所请。从之　　

○戊申。上诣畅春园、问皇太后安　　

○谕、本年夏至以来。雨水过大。京城一带。墙壁多有倒塌。物价昂贵。官兵日用。未免拮据。昨朕加恩。令军机大臣议奏。将官员所欠滋生银两。俱免息展限扣还。若照现议。自本年扣起。则官员仍复不得全俸。著加恩将本年秋季应扣各项。并所罚俸银。俱展一季。自明年春季扣还。其兵丁。拜唐阿等。著加恩借给一月钱粮。分六月扣还　　

○己酉。军机大臣等议奏、八旗官员婚丧赏项。文职副都御史以上。武职副都统以上。俱系大臣。毋庸议赏。公、侯、伯、子、照一品。男、照二品。三品至五品文武各员。各照品级。丧事赏俸四个月。嫁娶赏俸三个月。六七品官员。俸银较少。六品官丧事。请赏银二十五两。嫁娶。赏银十五两。七品以下丧事。请赏银二十两。嫁娶。赏银十两。世职俱照职俸赏给。从之　　

○又奉。繙书房向无额缺。乾隆十五年。始设立委署主事二缺。在户刑二部。各拨笔帖式十缺。又设立繙译官二十缺。原欲作养人材。以收实效。乃设立以来。繙译就成者绝少。且转视为捷径。请将委署主事二缺裁汰。笔帖式十缺。仍拨归原衙门。繙译官俱行走多年。仍留书房。俟出缺时裁汰十员。嗣后应需人员。在部院现任笔帖式内挑取。如果奋勉。五年后奏请擢用。以示鼓励。平常者。即行驳回。从之　　

○参赞大臣阿桂等奏、伊犁建关帝庙。每年春秋致祭。因念原任将军班第。参赞大臣鄂容安。在伊犁竭忠全节。应请于庙后房屋设位致祭。候旨遵行。从之　　

○庚戌。谕、向来八旗官员。支借宗人府滋生银两。遇有婚丧事件。复借给俸银。原欲资其生计。但旗员支借银两。用于正项者甚少。且婚丧事件。支借俸银。于下季即行扣完。或连遇数事。重复支借。即须数季。方能扣清。支借银两。不过数日食用充裕。至扣还之时。仍复拮据。是以交军机大臣。详议停止。并将所借。免息展限坐扣。复于婚丧事件。停止借俸。特加恩赏给银两。此内借俸过多者。复交部旗查明。三分扣一。伊等每季扣项无多。且不久即可扣完。旗员由此俱得全俸。于生计大有裨益。此皆朕委曲矜全之至意。各宜深知感激。务思节俭。不得恣意奢靡。私借重债。以致拮据。著将此再通谕八旗知之　　

○谕军机大臣等、海明等奏称、乌噜木齐。送马一千二百匹。至阿克苏全无伤损等语。乌噜木齐。至阿克苏。中间踰越山岭。经行戈壁。解送马匹官兵等。善为照料。不致伤损。殊属可嘉。著将在事官弁等、交部议叙。兵丁照例给赏　　

○旌表守正损躯之安徽阜阳县民李振妻朱氏　　

○辛亥。上诣畅春园、问皇太后安　　

○谕、巡捕三营兵丁。著照八旗兵丁赏借之例。加恩赏借一月钱粮　　

○谕军机大臣等、亢保奏、解饷请定银数。并分期起行一摺。据称各省拨解云贵饷银。每鞘需夫二名。黔省额设站夫。止有百名。不敷拨用。未免派累苗民等语。著照所请。嗣后凡拨解云贵饷银。酌量以每起不得过五万两为率。并分起委解。即有后起。亦令间五日先后启行。毋任解员合并前进。著传谕各督抚。彼此知会。妥协经理。庶站夫得以从容供运。而苗疆亦不致滋累　　

○壬子。上御勤政殿听政　　

○谕、今夏因雨水过多。恐畿辅一带。麦收分数。不无减少。是以前经降旨。令河南、山东、二省。各采买麦石。运京平粜。昨据阿尔泰奏报。东省麦石。已于六月十三起运在途。今胡宝瑔奏报。豫省麦石。现亦分起催儹前进。合计均可刻日抵通。著传谕仓场侍郎等、于二省麦石将到水次。即豫备接递运京。以便交发五城米厂。陆续平粜。仍即一面妥酌规条。随到随办。俾布价日减。而民食益充。副朕轸念闾阎至意。该部遵谕速行　　

○癸丑。谕曰、杨锡绂等奏、安庆后帮旗丁倪李黄船粮。于六月初八日。在海河神庙地方。陡遇暴风。米石漂没。船身止存底板一片。所有该旗丁。应赔粮六百七十三石零。请令于癸未年新运。一并运通。船只仍著赔造接运等语。内河粮艘失风。非江湖黄河可比。定例均应责令赔补。第念该帮舣泊海河。猝遇暴风。难施人力。运丁偶遭荡析。力量拮据。殊堪轸念。著格外加恩。将应赔粮石船只。一并豁免。以示体恤　　

○礼部议奏、贵州学政汤先甲奏称、都匀府属荔波县。向未开设廪增。请自乾隆二十八年为始。开设廪增各二名。四年一贡。应如所请行。从之　　

○工部议覆、江南河道总督高晋奏称、山安厅属安东汛高家庄一带。因对岸生长大滩。河溜北趋。加以上年伏秋大汛。全黄直射兜湾。滩崖尽塌。直逼堤根。危险堪虞。请建筑埽坝。挑溜护卫。应如所请。从之　　

○予故内大臣理藩院左侍郎旺扎勒。祭葬如例。谥恪慎　　

○旌表守正捐躯之山东堂邑县民刘祥妻苏氏。河南滑县民刘成名妻胡氏　　

○甲寅。遣官祭火神庙　　

○军机大臣等奏、八旗都统查报。旗人并无借放私债之事。请交八旗都统。传集旗人等。令将并无私债。在各名下画押存案。此后如有控告债负。不准归还。并将放债之人。照讹诈例。从重治罪。谕、近因富德奏、请查办旗人私欠。命军机大臣等、议交八旗都统清查。原欲伊等据实呈报。按其轻重。酌量加恩。乃以并无借放私债为词。殊未识朕体恤之意。此非特旗人无知。隐瞒不敢呈报。明系八旗都统等、拘泥历年奏报。并无借放重利私债之事。勒令不报。希图避罪。全不念旗人生计。一味含糊。此等习气。甚属可恶。岂复冀其养育旗人耶。见朕此旨。当自怀惭耳。伊等既称并无借放私债之人。著即照军机大臣所奏。传知八旗外。并交步军统领。出示通行晓谕知之　　

○谕军机大臣等、旌额理等奏称、内地送到屯田民人四百余户。俱知勉力耕作。因雨泽稍歉。又有野鼠食禾。被灾自一二分。至七八分等语。内地民人。颇知力作。偶值偏灾。伊等俱系新迁。并无积蓄。若不加以接济。则伊等拮据口食。不能尽力耕耘。现在乌噜木齐。尚有余粮。其作何加给升斗。俾无失所。著传谕旌额理等、一面办理。即行具奏　　

○户部议奏、月选文武各官。在京支借养廉。原欲使该员无重利称贷之累。乃近日月选各官。仍有逋欠累累。致酿事端者。况查借过养廉各员。或遇事故。有展限扣缴者。有通省摊扣者。帑项既易虚悬。同官转致受累。请嗣后豫支养廉之处。概行停上。从之　　

○乙卯。上诣畅春园、问皇太后安　　

○谕、前因直隶雨水稍多。低洼地亩。不免有积水被灾之处。曾经降旨。于天津以南附近水次州县。截留漕粮二十万石。以备拨用。但念现在被水各属。收成不无歉薄。将来需米之处尚多。前次所截粮石。恐不敷用。著再加恩。于抵津各帮内。截留十万石。一并存贮北仓备用。该部遵谕速行　　

○以户部右侍郎钱汝诚。为江南乡试正考官。编修载第元。为副考官。御史吴绶诏。为陕西乡试正考官。编修王燕绪。为副考官　　

○丙辰。户部议奏、八旗积存地亩一万五千余顷。请择可编官圈者。分设整分半分庄头数百名。即于现在庄头子弟内。选择安放。得旨、户部所有八旗积存地亩一项。摺内酌议分设庄头之处。著照所请行。但安放庄头。需地不过三四千顷。所余尚有一万顷之多。此等皆系老圈旗地。且发帑赎回者。十居七八。原系应行入官地亩。徒交地方官徵解。适滋胥吏侵肥。旗与民两无裨益。著将此项。交内务府派员。经理徵收。俟原帑按数归清之后。即将地亩。赏给八旗。作为恒产。其将来如何酌定章程。妥协办理之处。临时著该部会同内务府八旗大臣。悉心详议具奏。现在内务府查办时。并著八旗各派干员会同经理。将来该员等、亦俱熟练。即可接手承办矣
  </div>
  <div class="pagination">
   <a href="清实录乾隆朝实录_page909.html">
    上一页
   </a>
   <span>
    ...
   </span>
   <a href="清实录乾隆朝实录_page905.html">
    905
   </a>
   <a href="清实录乾隆朝实录_page906.html">
    906
   </a>
   <a href="清实录乾隆朝实录_page907.html">
    907
   </a>
   <a href="清实录乾隆朝实录_page908.html">
    908
   </a>
   <a href="清实录乾隆朝实录_page909.html">
    909
   </a>
   <span class="current-page">
    910
   </span>
   <a href="清实录乾隆朝实录_page911.html">
    911
   </a>
   <a href="清实录乾隆朝实录_page912.html">
    912
   </a>
   <a href="清实录乾隆朝实录_page913.html">
    913
   </a>
   <a href="清实录乾隆朝实录_page914.html">
    914
   </a>
   <a href="清实录乾隆朝实录_page915.html">
    915
   </a>
   <span>
    ...
   </span>
   <a href="清实录乾隆朝实录_page911.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
