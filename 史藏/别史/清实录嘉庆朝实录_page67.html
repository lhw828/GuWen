<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 67 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 67 页/共 523 页</h1>
    <div class="content">
○又谕、明亮等奏、张汉潮一股。窜至竹林关明亮等驰赴白浪地方迎截。而摺内称庆成永保等统领大兵相继而至。并未提及现在何处。可见庆成永保在后跟追。离贼较远。是以明亮等未得伊二人夹击之力。庆成、永保、总未能赶上贼匪仍蹈从前因循怠玩恶习。著传旨申饬现已降旨令明亮兴肇带兵赴楚。帮同倭什布剿办李淑等股。至张汉潮一股著专交庆成、永保办理。务当趁贼匪折回穷蹙之时并力歼擒。不得又以翻山窜入老林为词。任其滋蔓。尤不可令贼匪阑入楚豫边界。　　

○又谕、明亮驻兵处所。距郧西止一百八十里赴竹山竹溪甚近。未便又令绕赴达州。转致纡远。已降旨令明亮即由彼赴竹山竹溪剿贼。著魁伦探听如明亮追剿张汉潮。或又至山阳高州一带魁伦自当亲赍前谕就近面交明亮开读。明亮当遵续降谕旨带兵赴楚魁伦即驰赴达州。审办勒保并接办川省剿贼事宜。如探得明亮仍在郧西一带魁伦即不必赴明亮军营。著将前奉谕旨及此旨一并钞寄明亮阅看。即取道径赴达州传旨拏问勒保。接受督篆。将勒保严行审讯定拟具奏不必会同明亮审办一面将经略印信。派妥干大员。赍送明亮军营。朕思额勒登保、现在剿办王登廷等股贼匪。计日当可竣事。应酌带兵勇赴楚协剿。莫若将经略印信即交额勒登保赍送。所带之兵足资防护。更为妥协。本日又据倭什布奏。兜截贼匪。立解房县城围等语。倭什布一路。自七月初四日递到奏报。距今二十余日。已将堵剿情形奏、过四次而勒保至今并无一字奏及现据倭什布奏到之摺并未见川省有兵策应是勒保止知有川。不知有楚。倭什布摺内所称不敢坐候川兵。致误机宜。亦深怪勒保坐视不救特未显然劾奏耳。勒保种种玩误魁伦到彼即将以上情节及前次谕旨内指出各条向其严加讯问。至七十五德英额串朝龙在大定一带防堵贼匪。即不能将徐添德拦截。何以曲匪由彼处扰及楚境。亦未带兵追剿。看来竟系伊三人朦混勒保。并不将贼情禀报或转捏称贼匪藏匿老林等语。而勒保轻信其言。直同声瞆。此三人尤属可恶。并著魁伦严查密访。如得有伊等纵贼确情。即将七十五等一并严参治罪。将此传谕魁伦知之。　　

○以缘事褫革一等子隆德孙殷德布、降袭二等子爵。　　

○缓徵湖北潜江、京山、荆门、天门、沔阳、汉川、江陵、监利、八州县。水灾本年额赋。　　

○甲申。上诣观德。殿几筵前供奠。　　

○谕内阁、本年正月太上皇帝龙驭上宾薄海内外无不同深哀怆凡在外藩远服如朝鲜国王李算接奉遗诰。即专遣使臣驰赴阙延。进香致祭。举哀尽礼。安南国王阮光缵。遣使叩关虔修笺表。陈述悃忱。缮备仪物恳求瞻谒梓宫。敬伸奠献。又土尔扈特亲王车璘乌巴什等、一闻太上皇帝升遐之信。即传齐喇嘛念经。并欲公同捐银。遣使送京。于旃檀寺唪诵经典。车璘乌巴什、又请令伊子二人出家为喇嘛。用伸报答。又哈萨克王杭和卓等。恳请照依驻劄大臣仪注。持服穿孝。不敢薙发。又霍罕伯克纳尔巴图。亦专人进表。恳求叩谒几筵。又廓尔喀王喇特纳巴都尔、亦具表呈进土物。恳请穿孝。虔修佛事。此外胪章哀吁者。尚不一而足。抒诚追慕。悉皆出自本心。而四十九旗蒙古喀尔喀皆亲至京城。哀号瞻恋。尽哀尽礼。更不待言。此固由太上皇帝涵濡怙冒。怀德畏威。是以奔赴哀号。争先恐后。但外藩等平时每遇年节来京瞻觐。例止筵宴赏赉用示绥怀实非如内地百姓。累世久承恩厚者比。而该国王伯克等、尚能万里衔哀。肃将诚慕。然则为百姓者更当何如感恋乎。我朝自开国以来列祖列宗厚泽深仁。惠鲜怀保。凡兹黎庶自其祖父食毛践土。百有余年。罔不共仰生成。安居乐业。迨成皇考御宇勤求政治。仁育群生六十余年。有如一日。而惠爱黎元。恩施稠渥。非惟旷古未有。洵为超越从前。普免地丁钱粮者五次。普免漕粮者三次。偶遇水旱偏灾。发帑赈恤随时蠲缓者。更以亿万计。迨春秋日高。勤政爱民。犹日孜孜。不稍暇逸。即闲有一二贪赎之员。封疆大吏因圣寿弥高。不敢烦劳陈渎。虽亦在所不免然自朕亲政以来。力加整饬。除随案惩办外其虐民尤甚者。如常丹葵明齐仑等一经访闻纠劾。立即革职抄拏。近又谕令各督抚整饬吏治。激浊扬清。保荐循良。参办贪酷有何民瘼不能工闻。而必欲相率为乱乎。即或因不肖官吏。朘削难堪亦何难赴诉有司听候审理。安知冤抑终不得伸。覆盆不复见日耶。乃陕楚四川等省邪教匪党。啸聚山林。劫掠焚烧事经数载。朕犹念其激变有因。凡此盗兵之徒。皆吾赤子。节次颁发谕旨。劝示招徕不但被贼裹胁之人。有能自行投出者。即饬地方官妥为收恤俾各安生。即贼首贼目。如有归命投诚者。亦当施浩荡之恩。开自新之路。该匪等具有人心。岂竟毫无感动。甚至闻知太上皇帝奄弃臣民亦全无哀痛。尚此阻兵构乱。顽梗难训。岂我皇考六十年来爱养中夏黎元之意耶。特此再行剀切宣谕、并著豫楚川陕各督抚。将此旨刊刻誊黄。通行晓示该匪等。务须激发天良。幡然改悔。及早解散。勉为良民傥经此番劝谕之后尚敢恃众负嵎啸群俶扰则是始终怙恶。自外生成朕何难广集天下兵力灭此小丑彼时即欲自行投出断难曲贷当无分玉石悉予骈诛事到临期噬脐何及将此通谕知之。　　

○又谕三法司奏将内务府呈递奏摺书写错误之主事听宁笔帖式积善兴保按律分别定拟一摺此次内务府奏摺恭书孝圣宪皇后尊号缮写错误其罪甚大该承办之主事笔帖式等官律以大不敬之条实属罪无可宽。自应依律办理惟是朕在藩邸时。向知内务府掌仪司承办祭告典礼于列后尊号中惟孝贤纯皇后尊号。常时敬谨缮写此次竟系顺笔致误。且内务府人员于清文本不熟习至如缮写清文。则多有依样描画。不但不解文义。且并不识字面者有之。即汉人中亦有能写不能识者。况此案总管内务府大臣等、已皆分别从轻示惩。未加深究则此等微员。于万无可宥之中亦不得不求其一线生路。量从末减所有承办之主事德宁写底之笔帖式积善均著加恩免死。各枷号一个月满日鞭责八十发落。笔帖式兴保年仅十七系照本誊缮。或竟不识清字。业经革职著从宽鞭责五十。即行发落　　

○拨山西藩库银四十万两。解往四川以备军需。　　

○乙酉谕内阁松筠奏平利义首张奎等杀贼情形一摺览奏深为怜悯。六月内乡勇在高河梁御贼义首张奎。杜正贵首先冲入贼队奋勇力战其死甚烈。徐名扬、刘俊扬、董兴、为贼裹去骂不绝口或被抉颐斮足。或被缚投火中至死不屈。此五人深明大义。尤非寻常遇贼阵亡者可比。均即以把总例议恤。又在金家山阵亡义首樊雄秀、李兴怀、黄九公、彭云祥四名。均以外委例议恤。被擒脱回之吴大章亦著从优奖赏以示鼓励其同时在高河梁阵亡被害乡勇三百余名受伤五十余名及金家山阵亡乡勇吴能仁等一百余名受伤三十余名松筠请一并造册咨部。所奏甚是均著加恩照例分别恤赏因思教匪滋事以来各省义勇乡民。率皆团练堵剿。保护地方其不顾躯命力犯凶锋者。谅亦不少。而带兵大员奏报义勇阵亡寥寥无几推原其故总由地方官藉乡勇之力以御贼战胜则冒为己功甚至幕友亲丁。皆得滥膺保荐。乡勇转不得与即有阵亡被害者以其非在伍之兵匿不呈报无由上闻。是乡勇人等。杀贼既不能叙功徒死亦毫无赠恤。何以慰忠魂而励士气。岂不思乡勇皆朕之赤子。为国出力力战被戕。焉有父视子亡不加怜悯乎今徐名扬等限贼后激于义愤。甘以身殉。死事之烈实堪悯恻可见我国家深仁厚泽惠养黎元小民具有天良皆知敌忾同仇之义故能捐躯报国。视死如归。由是推之即贼中胁从之人。亦朕赤子。未必尽陷溺本心甘附逆党也。嗣后各路乡勇。傥有打仗阵亡。俱著照松筠所奏、一体议恤。以副朕嘉奖义士。激励民风。爱民如子至意。再松筠另摺奏、典史解犯被害犯人投回一摺。咸宁县典史梁崇。押解要犯蒋文方赴审。猝遇贼匪梁崇持刀抵御力竭被戕。身受多伤。即与阵亡无异。著照阵亡例议恤至蒋文方。系王文化连杀七命案内要犯。被贼裹去。乘闲逃回投首。尚属畏法。蒋文方著免死减等发落。至留坝厅安插军犯李聚华。虞维新。于贼匪滋扰留坝时。奋力格斗杀死贼匪。赴府城投首。金建廷、马三、王志冲、亦陆续投回俱著宽免军罪。释放回籍。　　

○谕军机大臣等、松筠奏办理粮饷事宜。清查旧款。另立新规所办甚是。向来军营冒销积习。总在款项混淆。拖延时日。并有此款例难开销将别款通融牵扯。以致轇轕不清。易于滋毙。今松筠令各路粮员等、按旬开摺汇呈。每月奏报一次。不特案牍易清即访查亦无难得实其侵蚀蒙混之毙可以永除皆缘松筠平日廉洁自持。故能正已率属。总理粮运。必可胜任远出福宁之上矣将此传谕知之　　

○以詹事府少詹事富林布翰林院侍讲张绶检讨赵未彤充日讲起居注官翰林院侍读学士刘凤诰左春坊左赞善温汝适署日讲起居注官。　　

○上以祭社稷坛自是日始斋戒三日　　

○丙戌谕军机大臣等前据福宁奏川省窜匪有增无减而勒保则称有减无增彼此不符今福宁又称细查各匪非由甘省阑入亦非由川省新起然则何谓有增是与从前原奏又自相矛盾矣其意止为浮冒开销地步已属显然且摺内又称迩来官兵所到。军糈俱极充裕何以日前福宁又与勒保会衔奏请拨饷五百万两福宁既与勒保奏请。则此次摺内何以并未提及。若谓此项饷银到后。方能充足。则摺内又称迩来军糈充裕。是目前已毫无缺乏。前此又何必奏请拨饷乎。种种前后互异。或勒保前奏之摺竟系一人主见。因恐干驳诘即将福宁之名一并列入。并未与之关会。而福宁竟未之知。亦未可定。福宁自办理粮饷以来。种种经理不善。又复支吾捏饰。毙窦不一而足。不可不实为清厘。以期核实。著魁伦前抵达州时。即备将福宁节年经手军需款项。逐一清查。如有侵冒浮开。馈送权贵取巧肥家等毙。即行据实严参。魁伦即可经手办理。松筠昨日奏到办运章程。甚为得当著将松筠原摺钞寄魁伦阅看。即可仿照办理也。　　

○江苏按察使述德、以年老降补内务府司员。调河南按察使张师诚、为江苏按察使。直隶按察使完颜岱、为河南按察使。以长芦盐运使同兴、为直隶按察使。　　

○以故贵州镇远府属五品土官何道纲侄玉贵、袭职。　　

○是月。协办大学士闽浙总督书麟奏、夷匪在洋伺劫亲往海口督率截拏。得旨亲往督办足见急公。然洋盗不能在海面掠食必须内地接济若于各海口实力巡防总不容一人上岸销赃。又加以严禁出洋客船携带犯禁等物。将见洋匪渐清。海波宁靖矣。偶见及此特谕卿知。　　

○广东巡抚陆有仁奏报雨水粮价得旨、览奏稍慰。凡为督抚大员。为一省表率万民瞻企。须躬行节俭正已务下。粤东素尚奢华。人耽声色。故有少不入广之谚。汝承受朕恩。自陕省戎马之郊。升用汝于太平繁庶之郡。若不知报恩。倡为热闹糜费。劳民伤财朕一有所闻。严谴立降。因宜兴之事。恐汝亦蹈此毙。特加恩谕汝知。汝其思省毋忽。　　

○贵州巡抚冯光熊奏、禁革苗疆陋毙。永远实力奉行。得旨、果能严禁汉人盘剥。胥役扰害苗民必永远相安。断无蠢动。全在汝等大吏谨身节用。大法小廉一切陋规严行禁革即可期黔省永久蒙福矣。思之勉之。　　

○又奏、循例查明学政幕友。及岁试开考情形。得旨、从来查人之道。先须屏绝私肠。不可虚应故事。大吏于此等处不可忽略。知人安民。为政之要无欺无隐。为臣之要我君臣应共勉之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之五十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。八月。丁亥朔。祭先师孔子遣大学士庆桂行礼。　　

○戊子。祭大社大稷上亲诣行礼。　　

○谕内阁、昨有湖南广西候补吏目二人。径至乾清门呈递奏摺经奏事处官员。驳斥未接仍行据实具奏、自以不接为是。此时当广开言路。明目达聪原俾下情无不上达。但朝廷设官分职。有一定阶级等差。应否自递奏章。皆系体制所关不容淆混。是以降旨封奏者。外省自道员以上。岂可越分至不应至之地。滥行呈奏之理耶。况此等人员。如果于内外利毙。确有所见。或别含冤抑。急欲诉呈。原准其在各衙门封递。直达朕前。并不致于壅蔽。若不论何项人员。皆纷纷赴宫门递摺。尚复成何政体。此皆由门禁不严。该管大小官员。因循怠玩。不能留意稽查。以致外省候补微员。径赴宫门。蓦越呈递嗣后禁城内阁门出入人员。著前锋统领护军统领。各率所属之章京等认真稽查。按照旧例行走。如再有似此越分递摺之事。必将该管大小官员治罪。　　

○予江苏故刑部尚书秦葸田、入祀乡贤祠。从巡抚宜兴等请也。　　

○己丑。上诣观德殿几筵前行月祭礼。　　

○谕内阁、据佛志奏请赏戴花翎。昨因新疆大臣。身任防边管兵之责。理应加以威仪。是以派往人员皆赏花翎。并查出富俊、灵泰、佛志奇、臣等四人。俱未赏给当一体施恩赏戴。朕已早思反此。何待该员等自行奏请。夫恩出自上。该大臣等代人奏请。尚且不可。况自行渎奏耶。若谓该管员弁。均有花翎。非此不足以示观瞻则富俊系乌噜木齐都统。官职较佛志为大。且所辖戴翎协领等官甚少。富俊尚未自行奏请佛志竟敢如此渎奏。殊属谬妄。除将佛志申饬外。计前所降赏翎谕旨。此时已到。佛志获邀宠荣数日。其志已足。著摘去花翎。观其尚能管辖人员否也。　　

○又谕、恩长奏、和阗回民莫罗爱底勒、强奸十岁回女色克呢已成、请将莫罗爱底勒、即行正法等语。强奸本律。罪应拟斩监候。今恩长所奏莫罗爱底勒。凶淫已极新疆又非内地可比。请将该犯即行正法。以惩淫风。所办尚无错误莫罗爱底勒。著依拟应斩监候。即行正法。以昭炯戒。　　

○以乌噜木齐都统富俊、为喀什噶尔参赞大臣。乌噜木齐提督兴奎、为乌噜木齐都统。三等侍卫图桑阿、为乌噜木齐提督。　　

○庚寅。谕内阁、据吉庆台布奏、藩司闻嘉言。在省经理军需。勤慎出力。前臬司孙玉庭、随营办事时。曾蒙赏戴花翎。今闻嘉言。可否量予鼓励等语。藩司为钱粮总汇。遇有应办军需。本属分内之事。并非格外宣劳。况广西省经手报销各款。不过二百余万。为数尤属无多。今吉庆等辄以该藩司勤慎为言。与孙玉庭相提并论。意在代为陈恳赏给花翎。现在川楚陕甘各省。皆有承办军需。若此例一开。则各督抚皆纷纷代两司陈请。不胜其赏。殊非政体。吉庆等所奏不准行。　　

○旌表守正被戕山东长山县民孟八妻沈氏。　　

○辛卯。遣官祭关帝庙。　　

○遣官祭贤良祠。　　

○壬辰。上诣观德殿几筵前供奠。　　

○遣官祭昭忠祠。　　

○调盛京兵二千名。吉林、黑龙江兵、各一千名。赴湖北剿贼。　　

○癸巳。孝淑皇后殡宫月祭。遣官行礼。　　

○以喀什噶尔参赞大臣长麟、为云贵总督。　　

○甲午。上诣大高殿行礼。　　

○免调派盛京吉林黑龙江兵丁经过沿途州县本年额赋。直隶自山海关至磁州、十分之三。河南至湖北十分之五。　　

○乙未。太宗文皇帝忌辰。遣官祭昭陵。　　

○上诣观德殿几筵前供奠。　　

○勒保奏报、德楞泰生擒首逆龚文玉。赏德楞泰骑都尉世职。兵丁一月钱粮。又查明枪毙首逆包正洪将弁赏副将王清弼、巴图鲁名号。游击罗定国、李光晟、郑启贵、守备李锦麟、薛升、桂涵、花翎。都司王荣等、蓝翎。　　

○旌表守正捐躯江苏铜山县民曹秉亮女曹氏。　　

○丙申。申严呈进贡物之禁谕内阁、兵部议处违例呈进土贡之福州将军庆霖。请照违制例革职一摺。各省呈进贡物节经降旨严行饬禁。现届八月十三日。为皇考万万寿诞辰。朕既不能奉觞称庆。而明岁九旬万万寿。又不获躬率天下臣民。祝嘏胪欢。用申孝养。每瞻灵几。哀慕方深。今庆霖乃循照年例。呈进土贡。益令朕触绪增悲。殊属冒昧。即照部议以违制例革职。实为罪所应得。姑念庆霖由侍卫出身。擢任将军。心地糊涂。于体制不能谙悉。且因兼管闽海关务。所进祇系土物。又属初次。著从宽改为革职留任。惟是此次庆霖得邀宽宥。或外闲无识之人。妄意前此饬禁虽奉有明谕、而违例呈进。其革职处分。仍可邀恩留任。又视为具文。遂思侥幸尝试。冀开进奉之门。此则有意测探。大非朕此次施恩之意矣。从前进贡一事。皇考亦屡经颁谕严禁。而督抚等仍闲有备物呈递者。皇考因其既经备进。或赏收一二件。藉联上下之情。然亦甚以为可厌。今朕志先定。断不容臣工等有阳奉阴违之事。朕在藩邸时。一切服御起居。概从简朴。而亲政后。尤以崇俭黜华。冀厚民生而敦烧俗。现在宫禁之中。所贮珍宝玩品。极为充牣。饥不可食。寒不可衣。可见此等珍奇。祇属无用之物。况外省备进贡物。名为奉上。其实藉以营私。每次未收之件。既可分馈权要。又可归入私囊。而属员筹。竞事逢迎。辄以帮贡为词。藉端派累。层层巧取以致小民朘削难堪。大抵进奉一节。最为吏治之害。此朕所深悉奖端而必加严禁者也。此次朕之所以宽恕庆霖者。实因伊系武职糊涂。所进祇系方物。其咎不过冒昧。尚非欲倡为此举。首先尝试是以姑免革职。傥臣工等误会朕意。欲藉此营私见好。仍冀得免严议。则是有意效尤。不但照违制例革职。必当重治其罪。决不姑宽。朕如此披诚训谕、而内外臣工。多有不能深信朕者。必欲陷朕好货之名。快其私愤便其私图。虽系以小人之腹度君子之心不足与较。然朕之苦衷。亦不可不宣示也。至庆桂在京供职。相距伊弟任所较远。庆霖呈进不合之处。未经阻止其咎尚轻。著照部议查级准抵。免其降调。将此通谕知之。　　

○免贵州兴义府属苗匪滋扰地方本年粮米。　　

○丁酉。太祖高皇帝忌辰。遣官祭福陵。　　

○拨内库银四十万两。交河南藩库存贮以备军需。　　

○戊戌。倭什奏报、剿捕湖北歇马河窜匪。并招抚投出难民七百余人。赏倭什布云骑尉世职副将孙清元总兵衔千总黄富国守备衔。兵丁一月钱粮。　　

</div>
    <div class="pagination">
<a href="清实录嘉庆朝实录_page66.html">上一页</a><span>...</span><a href="清实录嘉庆朝实录_page62.html">62</a><a href="清实录嘉庆朝实录_page63.html">63</a><a href="清实录嘉庆朝实录_page64.html">64</a><a href="清实录嘉庆朝实录_page65.html">65</a><a href="清实录嘉庆朝实录_page66.html">66</a><span class="current-page">67</span><a href="清实录嘉庆朝实录_page68.html">68</a><a href="清实录嘉庆朝实录_page69.html">69</a><a href="清实录嘉庆朝实录_page70.html">70</a><a href="清实录嘉庆朝实录_page71.html">71</a><a href="清实录嘉庆朝实录_page72.html">72</a><span>...</span><a href="清实录嘉庆朝实录_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
