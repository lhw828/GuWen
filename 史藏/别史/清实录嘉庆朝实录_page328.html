<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 328 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 328 页/共 523 页</h1>
    <div class="content">○吏部兵部奏、遵上□日会议旗民人等传习西洋教、失察之该管及地方文武各官处分。请将不行查拏之州县官降二级调用。该管各上司、降一级留任。督抚罚俸九个月。如西洋人在地方潜住、并无传教情事。内地民人习教。并未转传者。不行查拏之州县官、降一级调用。该管各上司罚俸一年。督抚罚俸六个月。其仅止过境并未逗遛。失察之州县官降一级留任。该管各上司罚俸六个月。督抚免议。如讳匿不报。照讳盗例革职。该管上司均照讳盗例分别议处。其武职旗员处分。一律办理。得上□日、吏部兵部会奏、核议失察西洋人传教之地方文武各官处分。均著照所议行。至旗人居住京城。尤应遵守法度。该管官耳目切近。亦易于稽察。如有传习西洋教者。本人既应加等治罪。其失察之该管官、亦应从重议处。所有部臣原议失察旗人潜习西洋教之该管官降二级调用。著改为降三级调用。兼辖官原议降二级留任。著改为降三级留任。统辖大臣原议降一级留任。著改为降二级留任。　　

○刑部奏、审拟广东军犯陈组遣孙亚邦来京呈递封章一案。得上□日、此案广东安置军犯陈组、以棍徒扰害。定拟发配。按例不准援减。历次赦典。遵循办理。并无屈抑。乃该犯不获邀恩减免。辄妄指原籍配所各官为朋党乱政。罗织多人。缮写封章。遣伊孙陈亚邦来京投递。并于封面钞录谕上□日。挟制接收衙门。不敢不将原封进呈。实属胆大玩法。天下有道。则庶人不议。即平民妄写封章。违分越诉。尚当治以应得之罪。况遇赦不赦之军犯。乃敢逞诬洩忿。诈称封事。直达御前。其情罪尤为重大。刑部拟以改发黑龙江给披甲人为奴。实属废法。益炽刁风。该犯在广东配所。既敢如此妄为。即改发他处。亦难禁其不故智复萌。刑部所拟。未免轻纵。陈组、著改为绞监候。在广东省城永远监禁。不必归入秋审。如该犯再敢妄写封章。该督抚查出。即行奏明请上□日正法。　　

○癸巳。上幸万寿山。　　

○以总管内务府大臣穆腾额、兼镶黄旗汉军副都统。　　

○以甘肃西宁道庆炆、为湖南按察使。　　

○甲午。上诣安佑宫行礼。　　

○刑部奏、议覆湖北民人杨文万、听从伊兄买砒、致伊兄服食身死一案。得上□日、此案杨文万、因伊兄杨文彩病磨难受。听从买砒。致伊兄自食毙命。刑部按律将杨文万问拟凌迟处死。仍以该犯与逞凶谋毙者不同。请上□日定夺。朕详阅案情。当杨文彩因病磨寻死。向伊弟杨文万催逼买砒。未经应允。辄欲自□

□客咽喉。冀图闭死。杨文彩自寻短见。如欲以金刃自戕。杨文万自当虑其伤命。今仅以手□□客咽喉。不过一时吓逼。何至殒命。且伊即被逼无奈。欲藉以安慰伊兄之心。何妨以他药假称砒石。则伊兄服食。亦不至遽尔戕生。乃听从买砒。收存枕下。以致伊兄乘闲取服。竟至不救。杨文万兄弟并无财产妻室。不致有谋毙别情。但杨文万本系出外营生。或因侍奉伊兄病久。见其有病磨寻死之心。即曲意顺从。亦未可定。事无指证。原供仅据该犯一面之词。若竟照从前陈氏被伊姑张罗氏。诓令取砒服毒一案。改问斩候。两案情节不同。杨文彩之死。究由杨文万买砒所致。伦纪攸关。难以宽宥。惟罪疑惟轻。杨文万著改为绞立决。　　

○乙未。定兵丁故杀本官例。谕内阁、兵丁杨帼俊、因妒奸故杀本管把总李定祥身死。刑部以李定祥自取凌辱。应同凡论。将杨帼俊问拟斩候具奏。朕详核案情。杨帼俊李定祥、先后与杨吴氏奸好。是晚杨帼俊正在杨吴氏家奸宿。适李定祥潜往叫门。杨帼俊即以汛官不应与民妇通奸。向其挟制。致彼此争骂揪殴。杨帼俊先将李定祥戮伤。自知难免问罪。复恨其夺奸。随起意戮伤李定祥心坎殒命。李定祥系杨帼俊本管营官。如因奸宿民妇。辄将所管兵丁凌辱。以致兵丁气忿争殴致命。则是死者有罪。逞凶者本系无罪之人。应以凡论。但科其故杀之罪。今李定祥杨帼俊同与杨吴氏通奸。均系有罪之人。杨帼俊因妒奸逞忿。刃毙本官。干名犯义目无法纪。若竟以凡论。殊觉无所区别。杨帼俊一犯、问拟斩候。秋审情实。亦必予勾。著即行正法。余照该部所拟完结。嗣后遇有兵丁故杀本官之案。若兵丁亦系犯罪之人。与本官犯罪同者。著照例问拟斩候。仍请上□日即行正法。　　

○己革仓场侍郎玉宁、以罪遣戍伊犁。　　

○丙申。上以秋狝木兰。自圆明园启銮。命皇次子旻宁皇三子绵恺于八月初旬赴热河随驾进哨。　　

○命仪亲王永璇、大学士勒保、刘权之、协办大学士尚书邹炳泰、留京办事。　　

○免跸路经过地方本年额赋十分之三。　　

○免喀什噶尔回庄本年水灾额赋。　　

○是日。驻跸南石槽行宫。　　

○丁酉。赏密云县接驾兵丁半月钱粮。　　

○是日。驻跸密云县行宫。　　

○戊戌。驻跸要亭行宫。　　

○己亥。旌表守正捐躯直隶永清县民徐九鸣女徐氏。　　

○赏热河接驾兵丁并看守避暑山庄弁兵一月钱粮。口内口外各行宫弁兵半月钱粮。　　

○缓徵河南孟津、孟、汤阴、内黄、安阳、五县、水灾。新旧额赋。并给孟津、孟、二县、灾民口粮、及房屋修费。　　

○是日。驻跸两闲房行宫。　　

○庚子。驻跸常山峪行宫。　　

○辛丑。驻跸喀喇河屯行宫。　　

○壬寅。上至热河。　　

○诣文庙瞻礼。关帝庙城隍庙拈香。　　

○诣永佑寺行礼。　　

○赏热河绿营兵丁一月钱粮。　　

○是日。驻跸避暑山庄。至八月辛酉皆如之。　　

○癸卯。谕内阁、据百龄奏称、查勘海口上下未经挑挖处所、尚俱深通、即马港口以上河身、虽经减霸夺流、存水亦尚及丈、惟中段挑浚之处、转已涸成平陆、询之河兵土人等、佥称去岁挑河所挖之土、即在河滩堆积、并未远移堤外、今春黄水漫滩、冲刷土山坍泻、仍淤河内、又挑工尽处之拦潮霸一道、放水时坝根起除未净、以致阻梗水中、黄水泥沙、俱为坝基拦阻、停淤特甚、本年凌汛后、淮海道黎世序、即屡次将漫水汕开土山必致河身淤垫之故、禀明河督陈凤翔、批令俟秋汛后再行筹办等语。上年特派马慧裕前往南河督办挑工。费帑数百万。乃坝根起除未净。又堆积土山逼近河滩。以致水过沙停。淤塞几同平陆。马慧裕系驻工专办之人。实难辞咎。著交部议处。陈凤翔身任河臣。本年三四月闲。倪家滩一带。既有漫溢之处。即应亲往相度。及早筹办。乃该管道员屡经禀请。伊转视为缓图。以致河流不畅。上游漫口。实系该河督因循贻误。且现据奏报棉拐山、李家楼、复有两处漫口。陈凤翔著交部严加议处。其疏防之萧南同知陈熙、守备管友仁、邳北通判朱楹守备郑庆瑶、及该管之文武汛官、俱著先摘去顶带。戴罪堵筑。仍交部议处。兼管之徐州道张鼎、游击孔成、一并交部议处。　　

○谕军机大臣等、百龄具奏查勘海口情形、审度全河局势一摺。所奏甚为明晰。海口现无高仰形迹。亦无拦门沙阻窒。其受病之处。在去年挑挖河身工段内积淤三千余丈。又亲至马港口以下。见该处积有淤沙。且入海路窄。仍以修浚正河为便。所见甚是。并拟将灶工尾以下河身。加挑宽深。两岸接筑新堤。夯硪坚实。再于七套地方。增建减水坝。及修复王营减坝。复建磨盘埽等工。所议均有条理。此事即责成百龄尽心筹画。吴璥久任河督。于南河情形素为熟悉。已降上□日令其前赴南河。随同百龄办理一切。百龄素能办事。此时责无旁贷。务勤思熟计。以副委任。将此传谕知之。　　

○旌表守正捐躯陕西绥德州民郝成才妻苏氏。　　

○甲辰。谕内阁、伊冲阿参奏纳尔松阿轻动库银借给官弁一摺。此项乌什驻防各营员弁。仿照喀什噶尔之例、兑支内地本任养廉。该参赞大臣纳尔松阿、既将该员弁等兑支缘由。咨行户部。并将兑支银数、与本任应关养廉银数能否照扣之处。咨查陕甘总督。自应俟户部核准、及陕甘总督覆到之日、如果准其兑支。方可照数给发。今纳尔松阿、不候覆准。即动用库项支给。以致该员弁内竟有不敷扣抵之款。实属轻率。纳尔松阿、著交部严加议处。其粮饷局章京成福、系专管钱粮之员。未经阻止。亦有不合。著交部议处。该员弁等兑借银两。除已由内地司库扣还、及在防呈缴外。所有尚未归款之把总谢林、陈润外委赵寅、朱升、郭成后、连升、革职守备玉芝、共兑借银三百五十二两。并革职守备刘加得、兑借银七十七两零。既据陕苦总督查明司库有项扣还。即令搭解归款。报部查核。　　

○旌表守正捐躯直隶定州民白云岚妻杨氏。安徽宿州民时敏媳张氏。　　

○乙巳。谕内阁、前因拉旺多尔济牧场内。有民人聚众刨挖黄耆拒伤官弁之事。节经降上□日。令兴肇将如何起衅缘由、并作何办理之处、据实具奏。本日据兴肇等将该处历年刨挖黄耆各案犯缘由。声叙覆奏。此项民人先于嘉庆十五年闲。在海奴克达木诺尔乌讷格特等处。聚集刨挖黄耆。并经该处总管呈报。有将护军依达木扎布恩克月□合膊打折之案。其事系在前任都统庆怡任内。上年庆怡来京。经朕询问该处情形。据奏地方安静。总未将此事陈奏。且托称不晓蒙古言语。巧辞规避。及将伊调任荆州将军。以为可以卸责后任。即欣然赴任。置身事外。是其居心巧诈。置地方重案于不办。因循贻误。厥咎甚重。庆怡、著交部严加议处。彦吉保、系该处副都统。与庆怡同时在任。亦著交部严加议处。兴肇于本年二月甫经到任。四月内民人聚众、在拉旺多尔济牧场、刨挖黄耆。殴伤长史护卫等。是其任内之事。伊未经奏办。经降上□日询问。始行陈奏。兴肇年老无能。不胜察哈尔都统之任。著交部议处。庆怡、彦吉保、兴肇、俱著来京听候部议。所有荆州将军察哈尔都统副都统员缺。已另降谕上□日补放。贡楚克扎布、补授察哈尔都统。到任尚需时日。其未到任以前。著成宁由京驰驿前往署理。本智、补授察哈尔副都统。亦一并驰赴新任。俱不必来行在请训。伊二人接任后。即将此案现获各犯。再行详讯。该处刨挖黄耆首犯牛秃子、现已就获。其另夥为首之梁五麻子、所有前次殴伤官弁。即系伊雇往之人。尤为此案罪魁。该犯籍隶丰宁、并案内籍隶多伦诺尔厅等处之田伏有、侯怀仁籍隶山西之高荣等四犯。著直隶总督、山西巡抚、热河都统、古北口提督等、一体饬属严拏。并案内人犯无论何处缉获。俱著解赴察哈尔都统衙门。交成宁等归案讯办。其兴肇摺内所叙获犯牛秃子等供。或称雇觅十余人。或称数十人。所讯亦未确实。该衙门从前报案。即称有四五百人。虽或不至如拉旺多尔济所言数千人之众。亦断不止如所供之数。并著成宁等据实查讯具奏。黄耆系寻常药植。本非例禁之物。但如此聚集多人刨挖滋事。不可不加以禁令。嗣后黄耆捆载入口。应如何查办。及民人纠集出口。应如何禁止。著成宁、本智、会同直隶总督、山西巡抚、详悉妥议章程具奏。成宁于办理此案完竣后。俟贡楚克扎布到任交代。再行回京供职。　　

○又谕、宗室族长、学长、有管束宗室之责。本应拣派晓事及能常时稽查教导之员。此次失察宗室安禄私自出京之总族长奉恩辅国公成秀、人本平庸。护军统领玉福、在乾清门行走。不能兼顾。本不应派伊二人兼充。成秀玉福、著革去总族长。仍交部严加议处。所遗总族长之缺。即著拣选能办事之员奏补。　　

○又谕、刑部议将山西等省流徒官犯应减不应减之处。摘叙案由开单请上□日。朕详加披阅。单内所开之王敏树、因亏欠采买谷价。藉称巡抚阅兵办差赔累。希图挟制。旋经勒限全完。董芝荛、因跟随巡抚阅兵。代知县说合。给巡抚家人门包。孙燿、因亏赔采办兵米银两。并供应巡抚过境夫马等款亏短公项。业经依限全完。归恩燕、因属员捏冒赈银。事后借贷。亦依限全完。俱著加恩准其援减。其汪庚一名、因细故将十岁幼婢叠殴致死。实属残酷。著不准援减。　　

○以镶红旗满洲副都统庆祥、为理藩院右侍郎。　　

○以正白旗汉军副都统恒宁、为荆州将军。镶白旗满洲参领庆保、为正白旗汉军副都统。正黄旗蒙古副都统明亮、为镶白旗满洲副都统。正红旗汉军参领杨澍增、为正黄旗蒙古副都统。　　

○丙午。以二等侍卫承启、为叶尔羌帮办大臣。　　

○是月。直隶总督温承惠奏请、恭诣中关接驾。得上□日、九月闲不必接至中关。至远常山峪足矣。看完热河兵回至常山峪候接。若任汝意。明岁必求入哨矣。总之地方大吏劳心为本。劳力为末。切勿仿学俗吏。以多见几面为荣。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百四十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十六年。辛未。八月。丁未朔。祭先师孔子。遣大学士刘权之行礼。　　

○以古城领队大臣果勒明阿、为三姓副都统。　　

○旌表守正捐躯江苏泰州民荚连德妻姜氏。　　

○戊申。祭大社大稷。遣仪亲王永璇、恭代行礼。　　

○己酉。赏热河及额鲁特兵丁、一月钱粮。　　
</div>
    <div class="pagination">
<a href="清实录嘉庆朝实录_page327.html">上一页</a><span>...</span><a href="清实录嘉庆朝实录_page323.html">323</a><a href="清实录嘉庆朝实录_page324.html">324</a><a href="清实录嘉庆朝实录_page325.html">325</a><a href="清实录嘉庆朝实录_page326.html">326</a><a href="清实录嘉庆朝实录_page327.html">327</a><span class="current-page">328</span><a href="清实录嘉庆朝实录_page329.html">329</a><a href="清实录嘉庆朝实录_page330.html">330</a><a href="清实录嘉庆朝实录_page331.html">331</a><a href="清实录嘉庆朝实录_page332.html">332</a><a href="清实录嘉庆朝实录_page333.html">333</a><span>...</span><a href="清实录嘉庆朝实录_page329.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
