<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 109 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 109 页/共 367 页</h1>
    <div class="content">　　○甲寅以户科给事中田大年监收
　　寿宫物料
　　○工部题建造潞王府第据太监崔卿等题卫辉府勘过府第基址为照卫辉一城延袤仅六里先年汝府旧基实当东南大半宜照诸臣会议折卸旧府照拟定基址盖造通为一城不妨展拓开东门留城河一道环绕府前崇本书院楼遵旨存留其余一照各王府规式建造报可
　　○乙卯  上视朝
　　○以命  皇第四女名赐三辅臣及中书官银币有差
　　○以山西左参政张一霁为本省按察使调原任狭西副使覃应元为湖广副使
　　○丙辰兵部覆狭西总督郜光先所议石空寺堡宜革操守而更守备玉泉营仍旧守备不必改设参将应添兵马量拨各官自足防御所议市虏甘肃匾都口开市既极言不便督臣所见必真所议积逋万历七年以前站银逋者已奉旨蠲免改派西安那补兵饷便否有无听彼中抚按酌议从之
　　○丁巳以预建  寿宫于大峪山择吉伐木大学士申时行奉敕恭诣看视○谕刑部今岁两直隶并各省俱免行刑以广朕钦恤好生之意
　　○起补原任湖广右参政陈惟直为山西左参政
　　○准浙江副使张振之致仕
　　○以昌镇都司田汝经为蓟镇大水峪游击调白金岩参将徐正为黎平参将升灰岭口守备周如旦为德州秋班游击
　　○戊午内官监请年例抽印木植得旨河池既旧系木厂抚按官其查给之
　　○漕运总督王廷瞻奏宝应新开越河分为三工每工司道二员相兼总管报可
　　○庚申大学士申时行回自大峪山
　　○礼部尚书陈经邦以人言乞休不允
　　○工部覆司礼监太监张宏传砖料内粗糙着申饬烧造官务亲查验敲之有声断之无孔方准发运诏申饬之
　　○辛酉
　　上视朝
　　○谪白盐井提举杜渐戍边先是莽患初起抚道檄渐司饷渐托疾迨岳罕擒复持推官一牒回视事于是巡抚刘世曾劾其宜罢
　　○壬戌大学士余有丁再以病乞休  上优慰之
　　○荫吏部右侍郎陆光祖男基忠兵部右侍郎李世达男梓大理寺卿温纯男予知光禄寺卿贾三近男梴为国子生
　　○许礼部尚书陈经邦致仕经邦再＜锍-釒＞乞休遂令给驿以行
　　○以南京翰林院掌院事右谕德赵志皋为左谕德兼侍读司经局洗马管司业事吴中行为右谕德兼侍讲管理纂修  玉牒
　　○蓟辽总督张佳胤言辽镇官军计一十二万二千而缩宜加饷者约八万六千四百而嬴岁该加银八万六千四百八两三年一闰费银二万六千余乞一并给发户部覆太仓岁入止三百六十七万六千余两而岁出则四百二十二万四千余两辽镇主兵始定一十六万三千九百九十八两零自万历二年起至九年止增银一十四万三千九百二十六两零客兵原定四万两今亦增六万二千余金河东自岁十一月至春正月河西自岁八月至冬十月每名月加银一钱后又增至一钱五分岁支折色八个月增八万一千九百余金顷免扣门银四分又岁增六万七千七十五两约一年之内增至三十余万金所以恤之者至矣今复欲增八万余令臣部取盈何地至闰月银两本部向无此例辽镇势既孤危相应酌给  上是之且敕各镇毋援例
　　○先是采木之苦川湖贵三省约略相同而贵筑钱粮措处之艰视三省尤甚酌减定价值雇募等费该银八万两库贮止二万其六万两抚按舒应龙等请以广东一省协济且言大木猝难尽得欲遵前旨通融帮补而采运艰难经费倍昔视二省量增可之○狭西巡按董子行＜锍-釒＞虏酋合谋盘据内言各番勾虏我城堡不固兵将不习洮河临巩在在孤危边地原无积储大荒之余士多枵腹谓宜借力于番非破格优劳不可宜练兵设险积储以待兵部覆如御史言行督抚官会议以闻诏曰可
　　○以修筑山海关外逻城及台湾楼橹工程赏总督张佳胤等各银币有差
　　○癸亥  上御文华殿讲读
　　○户部尚书王遴等言承运库内监孔成所请  慈宁宫陈设行户工二部取金四千两夫金至数千岂能猝办伏望  皇上或查支内库余金或动支买办银两令该监自买或令该监自买或令该监同御用监再加节减行臣等量买得旨览卿等奏朕已知之既急难取盈准陆续收买进用既而户科都给事中萧彦等亦以为言不允○工部尚书杨兆奏寿工方兴乞加樽节  慈宁铺设宜行酌减报如户部
　　○甲子平乐府知府周祈就逮严讯不伏镇抚司上状  上遣宋坤语内阁周祈稽迟粮饷激变军情今既不伏宜并逮武应龙叶朝阳面证于是申时行等言  皇上念遐方之变动悯军士之死伤欲重惩稽饷之臣以戒后来德意所向臣等敢不将顺臣等私忧过计以为国家统驭四海全是纪纲以上临下以寡制众使军民虽有强暴之气愤怨之事唯听上官区处然后官法可行天下可治未有一拂其意辄敢群起噪呼杀人行劫今周祈给饷稍迟诚为有罪然各官军止应诉于抚按司道岂可遽杀人行劫叛入猺狪盖此辈皆召募乌合之众骄悍难驯适闻广东饷厚遂致叛散而归以稽饷为名实非有累月欠粮追迫无聊之情也既已背叛岂得不行诛戮非尽周祈之罪若因此一事既逮知府又逮守备兵备等官远方军士闻之皆谓司府在其掌握稍不如意动辄噪呼将来司府官畏军士如狼虎不敢约束天下自此多事矣且非独平乐一府广西一省即今九边军士数十万余其军饷支放不等有后月支前月者有后季支前季者若此声一传各边军士效尤而起督抚皆束手蹙额恐生意外之变窃谓周祈宜付法司从重拟罪而免应龙朝阳方于纪纲有禆  上览毕令中官传谕云先生言是遂放周祈为民禠应龙职贬朝阳下法司拟罪
　　○刑部主事俞显卿劾礼部主事屠隆与西宁侯宋世恩淫纵诸状并及陈经邦  上以显卿出位渎奏并屠隆宋世恩等该科其参看以闻
　　○升江西都司成大器为浙江分守参将
　　○升贵州右参政赵睿为四川按察使复除原任河南副使蔡廷臣为浙江副使
　　○乙丑刑科给事中刘尚志条议邦刑一曰重人命谓人命至重不宜委兵马二曰清囹圄谓附近人犯解发各府州县监收三曰慎有词谓将有词者详加推鞫务得真情若事远证亡遂尔藉口者不准  上深然之令所司着实议行
　　○起复翰林院编修余孟麟原职调补原任湖广右参议王恩民于贵州
　　○丙寅以命  皇第五女名赐三辅臣及中书官银币有差
　　○南京刑部尚书今起工部尚书孙植奏衰老不堪就职章下吏部准致仕
　　○以水旱雹蝗灾诏免湖广山东各被伤地方民屯钱粮
　　○万历十一年虏犯前屯山海等功罪赏杨四畏等银两有差崔奔儿会审详决○礼部主事屠隆上＜锍-釒＞自辩并参俞显卿西宁侯宋世恩亦上＜锍-釒＞自辩于是吏科都给事中齐世臣等交参之  上削隆显卿籍夺世恩禄米半年朱宗吉等法司提问
　　○丁卯复除翰林院简讨顾绍芳原职  升吏部左侍郎沈鲤为礼部尚书兼翰林院学士
　　○戊辰
　　上视朝  赐唐府荡阴王宙启谥荣简
　　○宗人府进缴敕谕  上责其不谙发还原敕候纂修完日缴
　　○吏部左侍郎兼翰林院侍读学士沈鲤＜锍-釒＞辞新命不允
　　○己巳兵部覆直隶巡按宋仕＜锍-釒＞江洋盐盗拒杀诏孙光裕等依拟陆希闵等会审详决未获者严限缉拿  庚午升右赞善赵用贤为司经局洗马管国子监司业事○司礼监太监张诚言往还湖广沿途不骚扰驿递恐地方虚开请行稽核报闻
　　○辛未升翰林院侍读田一俊为右谕德掌南京翰林院事
　　○起原任云南副使吴时来为湖广副使
　　○以延绥游击杭大才为分守喜峰口参将
　　明神宗显皇帝实录卷之一百五十四
明神宗实录卷之一百五十五
　　万历十二年十一月癸酉朔升刑部左侍郎舒化为刑部尚书刑部右侍郎丘橓为左侍郎各加俸一级升吏部右侍郎陆光祖为本部左侍郎改礼部右侍郎王家屏为吏部右侍郎兼宫并经筵日讲如旧
　　○午刻日应食不食
　　○甲戌祭  三皇于  景惠殿遣侍郎朱赓行礼
　　○以田一俊为右春坊右谕德掌南京翰林院事
　　○升延绥守备王汝弼充延绥游击
　　○丁丑升少詹事沈一贯为礼部右侍郎兼官并经筵日讲如旧
　　○戊寅刑部左侍郎丘橓举剌委用方面诏吏部纪录王相等禠许一德张应诏革职为民王希尧抚按逮讯　○司礼监张诚＜锍-釒＞抄没张嗣修等银十二万共装一百摃押解真定府柏乡县内被盗一摃下该县印捕官于御史提问
　　○己卯诏该科照前旨议故辽王太妃养赡
　　○辛巳南京给繇户部照磨蔡复赏上孔圣全书有旨轻率渎奏姑降一级调外任
　　○壬午升国子监祭酒张位为詹事府少詹事兼翰林院侍读学士掌院事
　　○礼科给事中王士性劾南京刑部右侍郎姜宝  上贤宝不报
　　○兵部＜锍-釒＞请查催未缴勘合得旨依拟
　　○癸未升吏部左侍郎陆光祖为南京工部尚书
　　○改南京工部右侍郎萧廪为刑部右侍郎
　　○河南巡抚杨一魁举劾有司  上以论列止卑僚司府岂无不职者令该科看详参奏以闻
　　○河南巡按刘士忠劾杨谔张鲲  上付谔鲲等于巡按提问追赃张鲲惨酷冤毙多命令从重拟罪
　　○甲申以  圣母慈圣皇太后万寿圣节赐辅臣讲官银币有差
　　○论贼犯刘家口各官功罪加路宰参将冯梦凤发遣
　　○升贵州右参议金从洋为云南副使以户部郎中苏雨为湖广佥事降原任山西右参议左熙应为四川佥事
　　○直隶巡按周之翰＜锍-釒＞参陆光祖  上以光祖屡旨留用又该九卿会推之翰何得摭拾渎扰已而左副都御史耿定向言光祖厚于宅心＜锍-釒＞于守口忠于为国拙于谋身任真推分率意坦衷真邦家之司直善类之基仗也请留光祖而容之翰得旨陆光祖业有旨留用言官论人不访公论任意诋排殊失国体姑不究○宁夏总兵李晌以病罢
　　○乙酉赠故刑部尚书毛恺户部尚书马森各太子少保
　　○复设云南布政使司督粮盐法道
　　○升山东佥事张克家为贵州右参议
　　○丙戌赐辅臣讲官金篆字金符有差
　　○虏犯高桥铺参失事员役诏夺蒋国光等俸三月张世臣行巡按御史问
　　○斥宁夏副总兵李如槟兵部尚书张学颜参其钻剌也
　　○湖广巡抚李江解进抄没故相张居正金银古铜磁漆等物诏内库交收
　　○礼部仪制司主事陈应芳奏顷见漕臣开越河一＜锍-釒＞其称论方取土以丈计之约用工银九万六千有奇而木石之费十二万其派夫必得五万人而后可窃意夫以五万每名日工食二分则当一日千金矣是所谓九万六千者止可供五万人三月之费借曰更番迭用亦止足供六月之食大约计之则九万六千者可足一年夫役之募乎其不足者抚按自有处乎抑令民自为赔也臣往见河工之举抚按下之司道司道下之州县州县下之里甲里甲不足于是以家赀之上下为出夫之等第籍名在官而趋之役牌票追呼之扰遍于闾阎呼号怨谤之声盈于道路其状有不可胜言者此籍名之苦一也及其不可脱而为之办夫一夫远者月有一两二钱之值近者月有九钱之值有称是而计月以安家之值以一家为率办夫五名则月几十金之费矣往往倾赀以偿其费不则鬻产又卖子女数月之间闾阎一空此雇夫之苦二也及其以应雇之夫而往即工所也多方影射百计索求一不遂则鞭挞之夫往往多逃去则以逃夫呈而移檄州县逮之原籍名之人则又雇夫以补其额而就逮之费亦复如前是重困也至于官银即使尽所议者给之犹不足以偿十分之一而况所给者受值之人非出值家也以故不才佐贰通同省祭恣意侵克以故官徒有募夫之名而害归于籍名者之家利入于管工者之手此赴役之苦三也请以三策筹之与其使当事诸臣阳为节省之虚名而闾阎小民阴受包赔之实害则孰若照粮起科明为加派而以九年十年拖欠存留钱粮酌为蠲免其旧而加派其新人情未有不乐从者至于东南孔道各省协济之银揆之事理必不可无昨抚臣议五万臣犹以为少奈何不允而使独累淮阳赤子也夫钱粮足则官操其值以募人如各驿递等夫则非以厉民而且养民此理之正策之上也瓜仪巨商大贾往往有建寺修桥者向倭夷之变扬州外城俱系盐商倡筑不期月而集或悬旌表之令开事例之门或授以冠带或给以旌匾必有应之者而往来商船除钞关外量于湖口抽其税课以佐急此事之权策之次也如其不责名实而曰加派不可协济不可事例抽税又不可而忍听民自为赔焉此则可谓无策矣工科右给事中冯露亦言总漕侍郎王廷瞻三议欲将旧堤备用之石加之新工以石砌潭原议者八今减而六反覆陈旧堤之石不可移八潭之砌不可已工部覆给事主事言皆是报可
　　○丁亥命礼部  玉牒肇修王府册数事例已详其照旧行
　　○戊子
　　上御皇极殿
　　○升甘州副总兵刘承嗣署都督佥事挂印充总兵官镇守宁夏
　　○月犯井宿
　　○己丑大学士余有丁卒上震悼辍朝遣文书官刘恺诣第视丧赐银币米烛柴炭等物予祭九坛又遣行人护灵归葬谥文敏有丁浙江鄞县人以嘉靖壬戌进士历春坊祭酒礼吏侍郎入阁与申王并相和衷共济宴如也国朝二百年来一甲一时入相者惟壬戌一科而已生平性阔大喜宾客不设城府其在黄扉如救张居正无逆状陆光祖为正人二事尢表表者  上谓其赞襄密勿茂著勤劳故始终优厚焉
　　○升户部右侍郎李世达为吏部左侍郎左谕德徐显卿为国子监祭酒
　　○吏部左侍郎陆光祖又以人言乞休慰留之
　　○升广东副使郑岳为云南右参政降原任江西左布政吕鸣珂为山东副使
　　○庚寅准王守仁陈献章胡居仁从祀学宫先是隆庆元年给事中赵思诚御史石槚＜锍-釒＞题王守仁陈献章不宜从祀而副都御史徐栻给事中魏时亮赵参鲁宗洪选御史谢廷杰梁许萧廪徐乾贞进士邹德泳俱言二臣应从祀其后御史詹事讲上言孔子有功万世宜飨万世之祀诸儒有功孔子宜从孔子之祀我  太祖高皇帝表扬
　　先师加意斯学二百年间诸儒聿兴直肩斯道若薛文清瑄王文成守仁陈简讨献章其最著者也曩言官以三人从祀上请皇上从礼臣议以薛瑄入祀矣乃守仁献章格于议而不得与夫守仁之功烈文章献章之出处大节谁不知之臣考其学问虽专言良知专言主静若近于偏枯顾言知而未始废行言静而未尝离动合一之功与宋诸大儒之论同归一致独奈何议论之纷纷也臣欲  陛下大奋乾断为斯文主将王守仁陈献章从祀下礼部议部请敕多官详议以闻而议者襍举多端于守仁犹訾诋部议独祀胡居仁  上因询内阁文臣从祀奈何不及武臣阁臣言武臣从祀于  太庙所以彰武功儒臣从祀于孔庭所以表文治武功莫盛于  二祖文治莫隆于  皇上此典礼之不可缺者  上悦于是申时行等乃言彼訾诋守仁献章者谓其各立门户必离经叛圣如佛老庄列之徒而后可若守仁言致知出于大学言良知本于孟子献章主静沿于宋儒周敦颐程颢皆祖述经训羽翼圣真岂其自创一门户耶谓其禅家宗旨必外伦理遗世务而后可今孝友如献章出处如献章而谓之禅可乎气节如守仁文章如守仁功业如守仁而谓之禅可乎谓其无功圣门岂必著述而后为功圣贤于道有以身发明者比于以言发明功尤大也谓其崇王则废未不知道固互相发明并行而不悖在宋时朱陆两家如讐隙今并祀学宫朱氏之学昔既不以陆废今独以王废乎诚祀守仁献章一以明真儒之有用而不安于拘曲一以明实学之自得而不专于见闻斯于  圣化大有禆若居仁之纯心笃行众议所归亦宜并祀伏惟  圣明裁断主持益此三贤列于薛瑄之次以昭熙代文运之隆  上曰  皇祖世宗尝称王守仁有用道学并陈献章胡居仁既众论推许咸准从祀孔庙朝廷重道崇儒原尚本实操修经济都是学问亦不必别立门户聚讲空谈反累盛典礼部其遵旨行
　　○升襄阳府知府吴道迩为广东副使
　　○刑科给事中陈璧条陈三事一曰任事贵人凡条议有关国体者合行省直着实举行二曰民事贵重仿古人劝农之意闻行奖戒补助三曰财用贵节愿  皇上留意节之一字内自宫壸外及边陲悉罢一切不急之费户部覆给事言是从之
　　○  圣母慈圣宣文明肃皇太后万寿圣节  上御皇极门百官致词称贺赐辅臣上尊珍馔
　　○壬辰冬至节祀  天于  圜丘遣公徐文璧恭代  大明等各坛公朱明时侯吴继爵大学士申时行尚书沈鲤各行礼遣侯郑惟思陈应诏伯张元善方烨刘嗣德祭  诸陵伯陈王谟祭  恭仁康定景皇帝及  哀冲  庄敬二太子坟□朝鲜国王昖差陪臣吏曹参判尹伊涵等来贺冬至
　　○癸巳以冬至节赐辅臣上尊珍馔
　　○以  寿宫兴工赐元辅时行银币
　　○甲午礼科给事中李以谦论耿定向代陆光祖辩而诋周之翰非是有诏是非自有公论进退予夺当听朝廷处分今后言官论人务秉公据实大臣亦不得偏执争辩以伤协和之体
　　○罢广东总兵官戚继光为兵科给事中张希皋等劾也
　　○乙未  上视朝
　　○丙申大学士申时行等请推阁臣命会推堪任者五六员以闻
　　○左副都御史耿定向求去温旨留之
　　○丁酉逮崇庆知州陈邦谟于狱以巡按赫瀛参其藉采木科罚故也
</div>
    <div class="pagination">
<a href="明实录神宗实录_page108.html">上一页</a><span>...</span><a href="明实录神宗实录_page104.html">104</a><a href="明实录神宗实录_page105.html">105</a><a href="明实录神宗实录_page106.html">106</a><a href="明实录神宗实录_page107.html">107</a><a href="明实录神宗实录_page108.html">108</a><span class="current-page">109</span><a href="明实录神宗实录_page110.html">110</a><a href="明实录神宗实录_page111.html">111</a><a href="明实录神宗实录_page112.html">112</a><a href="明实录神宗实录_page113.html">113</a><a href="明实录神宗实录_page114.html">114</a><span>...</span><a href="明实录神宗实录_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
