<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 341 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 341 页/共 681 页</h1>
    <div class="content">
○先是直隶地方、雨雪未敷。上轸念民生、日夜焦劳。沿途见耕种农民、即遣人访问。是日自早至夜半、时雨大沛。天颜有喜。顾扈从诸大臣曰、得此雨泽、既种之田、固可发生、而未种之田、亦可耕种矣。朕甚喜慰。谅尔等之心亦同也　　

○辛未。上驻跸邦均　　

○命理藩院尚书阿喇尼、都察院左都御史马齐、为议政大臣。旧例、理藩院尚书、左都御史、皆不与议政。至是、著为令　　

○户部议覆、浙江巡抚张鹏翮疏言、定海山、即古之昌国县。原有富都、金塘、蓬莱、安期四乡、至明代去三乡、止存富都、即今之定海山。兹据民人金廷清等、认垦金塘蓬莱二乡田地。应准其开垦成熟、照例起科。从之　　

○壬申。春分。朝日于东郊。遣镇国公都统苏努行礼　　

○上驻跸通州　　

○癸酉。孝康章皇后忌辰。遣官祭孝陵　　

○上回宫。诣皇太后宫、问安　　

○甲戌。上御经筵。讲毕。赐大学士、九卿、詹事、及讲官等宴　　

○内阁、九卿、詹事、科道等、以雨泽沾足、具疏称庆。上曰、诸臣称雨泽沾足、固当欢悦。但去年大旱、民困未苏。其填沟壑者、不知凡几矣。昔汉文帝为三代以下令主。贾谊犹以处厝火积薪之上而谓无危为喻。以今较之、如火已然。可无虑乎。且今虽得雨、不知夏秋若何。其当远虑深思。愈加轸恤。何得称庆　　

○予故副都统拖沙喇哈番穆成额、副都统佟嘉年、各祭葬如例　　

○乙亥。大学士等奏、臣等遵谕问九卿、河工官员、应否拣选补授。据九卿云、河工事宜、应用谙练人员。向因河臣拣选题补、恐生嘱托之弊。故臣等议停。今思河务甚为要紧、请仍令河臣题补。上曰、河工为漕运民生所系。凡应修之处、若不预修、则河堤一决、害民甚大。或所修不固、一经溃决、监修官属、获罪非轻。是职司河务官员、所得者少、所失者多、为利则轻、为害则重。自今河道官员、可令该督拣选题补　　

○调湖北按察使李鈵、为广西按察使司按察使。升山西河东道王毓贤、为湖北按察使司按察使　　

○丙子。户部尚书王隲、以疾乞休。慰留之　　

○丁丑。遣大学士阿兰泰、祭先师孔子　　

○遣官祭先农之神　　

○上诣皇太后宫、问安　　

○赐卓异知府高缉睿等、蟒服有差　　

○戊寅。祭大社大稷。上亲诣行礼　　

○谕大学士等、朕近日身体违和。明日移驻瀛台。部院各衙门奏章、俱交内阁转奏　　

○己卯。上移驻瀛台　　

○江南江西总督傅拉塔疏言、江南百姓、感戴圣恩。起造龙亭。建立石碑。其碑文、进呈御览。上曰、蠲免钱粮、原欲使小民物力稍舒、渐登殷阜。前已颁谕上□日。民间建立碑亭、颂扬德意、虽出群黎爱戴之诚、但恐致烦民力。嗣后地方官员、不得借端修葺碑亭、以滋扰累　　

○命发常平仓谷、赈济江南邳州、睢宁等八州县、并徐州卫、被水灾饥民　　

○庚辰。上奉皇太后、幸畅春园　　

○谕大学士等、部院衙门事件、恐以朕在外调摄、致章疏稀简。可令照常送本。朕披览自有暇也。可通谕各部院知之　　

○辛巳。上诣皇太后宫、问安　　

○壬午。议政王大臣等会议、安亲王岳乐之子马尔浑、已袭封郡王、查定例、亲王一子封世子、其余子封贝勒。郡王一子封长子、其余子封贝子。又亲王庶出子、授为辅国将军。郡王庶出子、授为奉国将军。岳乐所封之亲王、并非世袭之爵。其子岳希、原封僖郡王、袁端、原封勤郡王、吴尔占、原封贝勒、塞冷额、塞布礼、原授辅国将军、塞冷额之子僧额、原授奉国将军、俱照岳乐亲王之爵封授。似属太过。今马尔浑既袭封为多罗郡王。应照定例、将岳希、袁端、吴尔占、封为固山贝子。塞冷额、塞布礼、应授为三等奉国将军。僧额、应授为奉恩将军。得上□日、岳希、仍留郡王。其子袭封之时、应照固山贝子例封授。袁端、吴尔占、著为固山贝子。塞冷额、塞布礼、僧额、仍留原职　　

○予故副都统二等阿达哈哈番原品解任商奕图、祭葬如例　　

○癸未。上诣皇太后宫、问安　　

○甲申。九卿等议覆、原任云南贵州总督赵良栋、亲领兵马、在云南地方、攻取城池。劳绩显著。应作何加恩、伏候上裁。其所题白守仁等、止称随征效力。并未照例指名保题。应移咨赵良栋、令其详察。俟保题咨送到部、注册录用。瞿洪升、张友成等、虽投诚后有效力功加之处、例不应用。其所请注册录用、无庸议。得上□日、赵良栋由四川进云南时、破贼取城、效力甚多。可给与拜他喇布勒哈番。瞿洪升、张友成等、亦同伊行走。俱准其录用。余依议　　

○丙戌。遣官祭历代帝王　　

○上诣皇太后宫、问安　　

○丁亥。清明节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○转吏部右侍郎李振裕、为左侍郎。调兵部督捕右侍郎赵士麟、为吏部右侍郎　　

○戊子。孝昭皇后忌辰。遣官祭陵　　

○以原任吏部尚书陈廷敬、为都察院左都御史　　

○庚寅。上诣皇太后宫、问安　　

○辛卯。以都察院左都御史陈廷敬、充经筵讲官　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四十四


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四十五　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和

殿大学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修　　

康熙二十九年。庚午。三月。壬辰朔。上自畅春园回宫　　

○户部议覆、直隶巡抚于成龙、会同巡盐御史江蘩、疏请蠲新增天津盐引课饷。查康熙十七年、御史傅廷俊、条奏增加、遵行已久。应无庸议。得上□日、新增天津盐引、可如该抚等所题蠲免　　

○升左副都御史许三礼、为兵部督捕右侍郎　　

○礼部右侍郎顾汧、丁父忧。命回籍守制　　

○予故副都统三等阿达哈哈畨吴西、祭葬如例　　

○癸巳。上幸畅春园。诣皇太后宫、问安　　

○谕理藩院尚书阿喇尼等、今喀尔喀汗等、率众来降。应令四十九旗、与之会同大阅。其令议政王大臣等集议。寻议覆、皇上声教远被。喀尔喀土谢图汗、车臣汗、及诸济农台吉等、皆倾心来归。应出临大阅。永使安辑。其四十九旗会阅之事、今□山戊示□暂停。俟来年照例与喀尔喀会阅。得上□日、著于七月举行。余如议　　

</div>
    <div class="pagination">
<a href="清实录康熙朝实录_page340.html">上一页</a><span>...</span><a href="清实录康熙朝实录_page336.html">336</a><a href="清实录康熙朝实录_page337.html">337</a><a href="清实录康熙朝实录_page338.html">338</a><a href="清实录康熙朝实录_page339.html">339</a><a href="清实录康熙朝实录_page340.html">340</a><span class="current-page">341</span><a href="清实录康熙朝实录_page342.html">342</a><a href="清实录康熙朝实录_page343.html">343</a><a href="清实录康熙朝实录_page344.html">344</a><a href="清实录康熙朝实录_page345.html">345</a><a href="清实录康熙朝实录_page346.html">346</a><span>...</span><a href="清实录康熙朝实录_page342.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
