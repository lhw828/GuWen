<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 177 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 177 页/共 523 页
  </h1>
  <div class="content">
   ○又谕、据拉旺多尔济奏遵旨赴木兰查勘本年所定十三围地方内、巴颜布尔噶苏台、巴雅尔额尔衮郭、威逊格尔、巴颜喀拉四围、并未见有鹿只、并详看各围场鹿只甚少者四十余处、又称该处砍剩木墩、余木甚多兼有焚毁枯株犹在、往来车迹、如同大路、运木多人各立寮铺、以致鹿只惊逸伤损、并查有奸徒乘闲逸入、偷打鹿只、是以较前更为短少等语。围场为肄武重地自应严密稽查毋令有私砍木植、偷打鹿只等事今因节年有大工是以砍伐官木。司其事者。办理不善任令匪徒逸入私立寮铺。影射偷砍。运载出境牟利其未运之木。尚堆积路隅。不可胜数。及闻知朕行围伊迩。复将余木焚烧灭迹。竟系烈山泽而焚之。禽兽逃匿可见热河副都统总管等、竟藉工程木植为名。任令通同舞敝□大。情事显然。况伊等从前原奏、祇于十四围无碍围场处所、砍伐木植。今砍伐至四十余处之多。且于现定行围处所、肆意偷砍。致令鹿踪远逸。并有携带鸟枪、偷打鹿只、售卖鹿茸之事。是以国家百余年秋狝围场。竟与盛京高丽沟私置木厂无异。而习劳讲武之典。连岁阙如。成何事体。不可不严行惩究。此项工程需用木植。系嘉庆四年闲、前任热河副都统德勒克扎布、总管姚良、奏请办理。接办者系庆杰、董椿、穆腾额、伊等不但办理不善且恐有别项情敝□大。德勒克扎布、姚良、均著来京候旨。庆杰、董椿、穆腾额、热河佐领德新泰、均著解任、交总理行营王大臣、军机大臣、行在刑部、详悉审讯具奏。至韦陀保调任未久。亦尚能留心查察。但在任已阅一年。而鹿只仍前稀少。亦难辞咎。韦陀保著革去副都统。作为围场总管。　　

○以吐鲁番领队大臣玉衡、为库伦办事大臣。头等侍卫安福、为吐鲁番领队大臣。　　

○赏热河接驾兵丁、及看守避暑山庄弁兵、一月钱粮。看守口内口外各行宫弁兵、半月钱粮。　　

○是日。驻跸两闲房行宫。　　

○庚戌。谕内阁、前因查办户部宝泉局亏短铜斤一案自嘉庆四年十月以后。各该监督等均有得赃短铜情事。当经降旨、谕令该部将失察之历任管理钱法堂满汉右侍郎、按照在任年月之久暂。并收运铜斤次数之多寡。分晰开单呈览。兹据该部查明缮写清单具奏。朕阅单内。惟额勒布在任几及三年。收过八运铜斤。共计售卖余铜十四万三千余斤。历任最久。收铜最多。况额勒布本系户部司员。于度支事件最为熟悉。屡经有人密保、称其谙习部务。是以于两年中超用副都统。即授为户部右侍郎。管理钱法堂。并授总管内务府大臣。派管各项差使。额勒布自当随事黾勉实心供职。而于户部事宜。尤宜格外剔除敝□大端。以期仰副委任。乃于宝泉局监督等得受赃私短收铜斤。竟尔毫无觉察。任听营私舞敝□大实属溺职。且额勒布近年办事多舛。即如此次赴豫督办衡家楼善后工程。朕原以其平日召对时一切敷陈。似尚能通晓事体。是以特派前往。伊亦称平日颇讲河工。及至到豫后所论俱不切实。甚至前次奏开沟放淤一节。既与马慧裕、徐端、筹商办理。而摺内复称伊未谙河务。岂敢妄议修防。明系意存推诿。豫为卸过地步。迨接奉谕旨后。忽用五百里驰奏。致骇听闻。不但行不逮言。而且动多错谬。实难胜卿贰之任。看来额勒布竟系器小易盈。不能承受朕恩。本应即予革职。姑念伊在户部有年。著加恩降补户部郎中。所有衡工河防事务。额勒布既称未谙。无庸管理著交马慧裕、徐端、督办其随带之户部员外郎定住、及那彦宝带往留交之兵部主事赵麟、即著驰驿回京供职。额勒布此时仍当暂驻豫省。专办河神庙工。如遇有应行奏闻事件。著告知马慧裕徐端、代为转奏。统俟庙工完竣。自行回京。赴部供职。不准驰驿。其在任一年有余之原任侍郎周兴岱、钱樾、虽亦经收铜四运七运不等。但业于另案降调。初彭龄在任未久。祗收一运。并无余铜。且已另案革职。均无庸议。那彦成于署任内曾收铜五运。著降三级从宽留任。禄康署理未久。戴衢亨本任及署任十一个月有零。均曾收铜二运。著降二级从宽留任。其嘉庆四年以后、有曾署理钱法堂之侍郎、未曾验收铜运者。亦有失察之咎。并著该部查明议处具奏。　　

○德楞泰奏报搜捕四川余匪。得旨奖赉。赏还额勒登保、德楞泰、紫缰双眼花翎。提督杨遇春、丰绅、马瑜、提督衔田朝贵、下部议叙。赏兵丁一月钱粮。　　

○调兵部右侍郎那彦宝、为户部右侍郎。理藩院左侍郎贡楚克扎布、为兵部右侍郎。　　

○转理藩院右侍郎明兴、为左侍郎。以喀什噶尔参赞大臣和宁、为理藩院右侍郎。仍留喀什噶尔办事。调正蓝旗满洲副都统英和、为镶黄旗满洲副都统。以刑部右侍郎英善、兼正蓝旗满洲副都统。　　

○以詹事府少詹事万承风、为詹事。　　

○缓徵安徽怀宁、桐城、潜山、太湖、宿松、望江、贵池、青阳、铜陵、东流、宣城、南陵、当涂、芜湖、繁昌、无为、庐江、和、含山、全椒、二十州县水灾新旧额赋。给庐江东关等二十二保灾民一月口粮。　　

○是日。驻驆常山峪行宫。　　

○辛亥。以擒获四川贼首罗思兰等。拔马兵舒秀、为千总。外委王万得、为把总。　　

○是日。驻跸喀喇河屯行宫。　　

○壬子。上至热河。诣文庙瞻礼。关帝庙城隍庙拈香。　　

○诣永佑寺行礼。　　

○是日。驻跸避暑山庄。至八月丙子皆如之。　　

○癸丑。以岁周甲子、停止秋决。谕内阁、我国家重熙累洽。世际承平。从前康熙二十三年皇曾祖圣祖仁皇帝以岁逢甲子渥沛恩纶。停止秋审。逮乾隆九年甲子再周。皇考高宗纯皇帝式循前典解泽载敷。曾奉特旨、将是年情实人犯停止勾决。兹又届甲子纪年。朕绍承洪绪。寰＜宀禹＞恬熙。允宜恪遵成宪省岁恤刑。所有本年朝审秋审各省情实人犯、著加恩停其勾决。一切条款。著该部查议具奏。　　

○又谕、前因连次派拉旺多尔济等、查看围场。均据覆奏、牲兽实属短少。是以降旨停止进哨。但各处派来随围人员。业已豫备。伊等制理行装。不无需费。著加恩仍照向例减半赏给。即著停止前来。以示朕曲加体恤至意。　　

○命兵部右侍郎贡楚克扎布、河南审案完竣后。驰往湖北审案。　　

○赏热河绿营兵丁一月钱粮。　　

○甲寅。谕内阁、松筠奏、伊犁采炼铜铅厂夫口食、总须哈什河南屯田收获小麦二千石、方足一年之需。该屯向系派拨遣犯数十名前往耕种、不但不习耕作。致所收麦石不敷、且因毗连额鲁特游牧、每多偷盗、于屯种有名无实、莫若拨给伊犁种地回子六千户、俾应纳官粮、盈余即可养赡家口等语。著照所请、将哈什河南遣屯地亩。改拨伊犁种地之六千回户耕种。仍将本年回子借种额鲁特之地。一并拨给。其春稽地方有田二千余亩。亦准回子耕种。每年交纳小麦二千石。以供铜铅厂夫口食。所有拨往种地之遣犯数十名、即著彻回归厂当差。　　

○谕军机大臣等、本日据马慧裕等奏妥议河防一摺。据称入秋以来、长水不过数寸、旋即消落、大坝一带、均已露出新滩等语。可见新工形势极为平顺。放淤之说。业已停办。所见甚是。东圈埝钳口闸坝。现已先行引进清水。灌注空塘。以作水戗。而旧河身内、积有清水、陆续引注内塘。正可资以水抵水之力。至称若水长至六尺以上、拟于西坝尾一带、相距大河稍远之处、察看水势、相机启放等语。自系马慧裕、徐端、确有把握。乃为此奏。朕亦不为遥制。如果必须启放。马慧裕、徐端、务当筹计万全。慎重办理。将此谕令知之。　　

○以詹事府詹事观諴、通政使司副使广兴、为内阁学士。兼礼部侍郎衔。　　

○旌表守正捐躯直隶祁州民李兴幅孙女李氏。　　

○赏热河及额鲁特兵丁一月钱粮。　　

○乙卯。除陕西朝邑县、被水坍压田七十三顷四十八亩有奇额赋。　　

○丙辰。谕内阁、刑部奏、审拟直隶束鹿县民妇王张氏呈控伊子王洪中身死不明一案。所议是。此案王洪中被张文观纠众寻殴写呈具控。复被张文观等揪落发辫。剥脱衣覆。王洪中赴省在臬司处控告批府。该府即应亲提讯办。乃辄委之分发试用初学审案之知县黄玠集讯。该员偏信张文观等一面之词。称王洪中素不安分。屡有犯案。疑为诳告。转将干证等各加掌责。遂致顺口捏供。迨经禀府覆审。吴兆熊仍不虚衷研鞫。复将王洪中掌责。以致王洪中受屈自缢。经朱平远喊称被人谋死。黄玠复将其掌责压杠。而吴兆熊率即据供定案。将王洪中坐诬拟军、身死免议。并将张文观省释详结。王洪中平素即系刁健。而就案论案。实因官司负屈莫伸。轻生自缢。皆由该府县偏听枉断所致。黄玠、著发往乌噜木齐效力赎罪。知府吴兆熊、著革职。发往伊犁效力当差。至总督颜检、按察使傅修、据详率结。已属非是。况此次伊二人在差次召见时。经朕询问此案。伊等但奏称系属寻常斗殴案件。于部讯各情节。竟茫然不知。可见该督等于此等民人负冤上控之事。并不亲加伸理。仅委之首府审办。任令颠倒是非。出入人罪。似此玩视重案。国家又安用督抚藩臬为耶。颜检、傅修、均著交部严加议处。束鹿县知县吴复增、虽未会审。而于地方纠众持械之案、毫无觉察。亦著交部严加议处。清苑县知县张孔源、于交押人犯、并不小心看管。以致自尽。著交部议处。余俱照议行。至刑部堂官、于此案平反得实。尚属认真。前因审拟宝泉局亏短铜斤一案失之轻纵。所有应行议处之处。著加恩宽免。其首先审出情实之刑部郎中陈若霖、著加一级。以示奖励。　　

○是月。直隶总督颜检、奏覆捕蝗虚实一摺。得旨、卿之诚敬。尚有何谕。恐误听人言。再加粉饰太平以为颂扬。则大谬矣。人情孰不好謀恶直。朕独不然。常存良药苦口利于病、忠言逆耳利于行之见。期与吾民共享太平。方遂素志。卿其勉之戒之。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百三十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆九年。甲子。八月。丁巳朔。祭先师孔子。遣荣郡王绵亿行礼。　　

○戊午。祭大社大稷遣仪亲王永璇恭代行礼。　　

○谕内阁、昨据铁保奏审拟高密县民李诒迁、具控仲二等捏称伊父尸系旱魃纠众刨坟将尸烧毁一案已批交刑部核拟具奏矣。旱魃之名见于大雅。后世稗乘相传遂以为僵尸岁久即成旱魃其说本属不经而乡曲小民惑于传播之言每有刨坟毁尸之事。即如此案、仲二等与李诒迁并无仇隙祇因时届亢旱见伊父李宪德坟土潮润。疑为尸成旱魃。迨至纠众刨坟钩出尸身。以其皮肉未腐辄称实系旱魃相率击打烧毁。情节殊为惨酷。夫旱暵乃系天行。岂朽胔残骸所能为虐而蚩氓无识。妄谓除魃遂可弭灾若不严设例禁。任听乡愚刨坟击打。甚至不肖匪徒挟仇残忍。于风俗人心大有关系著该部悉心酌核纂辑例条。嗣后遇有此等因指称旱魃刨坟毁尸之案。即应照开棺见尸律分别首从科罪。如讯系实无嫌隙者。其应绞首犯、尚可予以缓决。若讯有挟仇洩忿情事。即应入于情实办理。如此严定罪名。通行各直省转饬地方官遍行晓谕庶小民等心知畏法。不再狃于鄙俗。致启讐害之渐。所有高密县一案。即照此办理。　　

○以太常寺卿广敏、为大理寺卿。　　

○遣科尔沁郡王和硕额驸索特纳木多布斋带领侍卫十员、往奠故科尔沁卓哩克图亲王拉旺茶酒并赏银五百两治丧。　　

○己未。谕内阁前闻湖北省办理军需节次动拨银两承办局员有滥支滥应情事。谕令该督抚等详细查明据实奏报。不可归罪于胡齐仑一人。稍致朦混。兹据吴熊光等查明各局滥用平余确数。分别开单具奏。朕逐加披阅此内领兵各官用过赏犒银两、共六万有零。兵丁等应调随征。均有盐粮支给。一遇打仗立功。无不优加升赏示以鼓励。从前节次用兵时领兵官员原无格外赏犒之需。自福康安屡次出师始开滥赏之端。任性花费。毫无节制。于是地方承办之员迎合备送。累万盈千。以及银牌缎。络绎供支阅单内所开、甚有备送翎枝一项。军营员弁赏戴翎枝。均由京颁往赏给何须地方官办送。可见此等备用银两不过以赏兵为名亦未必实惠尽逮戎行也况官兵等果有应行奖劳之处。自应据实奏明候旨加赏。俾知感激恩施。乃并不入告辄以备送银两自行赏给。在弁兵等得受者。但知被主将之惠。不知感君上之恩而领兵大员等亦祇以地方官备办宽余谓其能事情好款洽殊不知烦费之供亿。皆国家帑藏之虚糜今经彻底查明。所有赏兵之项。本亦应罚令赔缴。但作俑者福康安、已不深究。安问其余、且如额勒登保、德楞泰等、俱已懋著劳绩。同膺上赏。岂尚复令赔缴官项。况备赏之项。较之馈送他人者其数多少大相迳庭。即如德麟、丰绅伊绵、彼时均系奉旨驰往、迎其父柩。地方官致送德麟奠仪、并备赏等银四万余两。德麟收受奠仪。已属不堪。至于备赏银两更何所需。实不成话。丰绅伊绵、亦收受备赏银四千余。两虽比德麟少至十分之一。然比之带兵最久之额勒登保、德楞泰二人所收备赏银两。转有增多总系外省止知逢迎纨裤乳臭。卑鄙恶习。实出情理之外竟非人类所有德麟收受银四万一千五百五十二两。著罚令赔缴八万两。以示悖入悖出之天理为治世所不容。各宜猛省。毋堕火坑。丰绅伊绵收受银四千一百两。著照数赔缴。其滥行支给之原任总督毕沅等员应行追赔银两、著照单开细数。除赏兵各项、共银六万三百七十一两零、加恩免其赔缴外。余著于各员名下、照数追赔归款。此次楚省清查军需款目尚为详晰。该省抚藩司、均著交部议叙。此时搜捕零匪将竣。大兵指日全彻。从此海＜宀禹＞敉宁。永销兵革。然国家立法不可不周。嗣后设遇有徵调之事。凡经理军储者。不准再立备送赏犒名目。致滋浮费而市私恩。如违旨者。计赃论罪。决不姑容。将此通谕知之。　　

○谕军机大臣等、本日据刑部奏称、广东省题咨监毙人犯。本年春闲、曾据孙玉庭奏、请将免死等项人犯、先行起解。经军机大臣会同刑部议、令将洋盗会匪各项案犯、分别由驿题奏。到部后速行核覆。以期狱囚疏通。乃半年以来。监毙人犯。仍有四百余名之多此内情罪较重之犯。既得幸逃显戮。而徒流及待质人犯、应得之罪本轻。转不免于瘐死。至案内株连人证。无辜被禁。若令病死狱中。尤失平允且恐谳案未成而要犯病毙。遂致无可质证。不能研讯确实。于审断亦有关系。不可不亟为筹办。各省囹圄自有定制。固不便特行增建惟当设法妥商。或就府县各监地面量为展宽。或就人犯内择其案情较轻者。另行羁禁。要之总在该督抚严饬臬司及各府州县遇有承审案件。勒限审结定案核转。则狱囚自不致壅滞而监毙者亦可渐少矣。将此谕令知之。　　

○又谕、本日刑部堂官具奏、审拟密云县已故马甲音达浑之妻赵氏、殴伤伊姑高氏、并已革前锋达丰等挺身作证一案。究出达丰素与赵氏通奸。因伊姑高氏与媳口角起衅。气忿向揪。达丰因护赵氏殴有多伤将达丰问拟发黑龙江当差。赵氏发给驻防兵丁为奴。此案高氏与赵氏、系属姑媳伦纪攸关若高氏系由伊媳赵氏殴伤。则赵氏即应照律拟斩。如果达丰因护赵氏、将高氏殴打方可照刑部所拟完结但细核案情安知达丰非因与赵氏通奸情密。恐赵氏身罹重辟遂将高氏被伊媳殴伤、代为承认以冀避重就轻。况达丰系年轻强横之徒傥系该犯所殴则高氏受伤应重。今不久而已平复。似系妇女所殴轻伤。则赵氏殴姑。转恐属实。且高氏与伊子富勒浑原供、俱称赵氏按殴属实。此时集讯之下。何以又云从前未经据实控告。恐究出奸情。颜面攸关。种种疑窦不可不详加覆讯著刑部堂官再亲提高氏详加开导。以伊媳赵氏犯奸。不服管教。屡行撒泼淫悍已极。此时复何所顾惜。代为隐忍。如究出伤由赵氏。则殴姑重情。必当按律定拟若果系达丰所殴。即可照原议完结该堂官等务当虚衷研鞫。讯出确情。固不可锻炼成狱亦不可回护原奏、致有轻纵。俟覆讯到时再降谕旨。　　

○庚申。谕内阁、各省学政。现届应行更换之期除顺天学政王懿修、江苏学政刘镮之、例不更换、山西学政陈希曾、甫经＜闲＞放其余应行更换省分、届时再行降旨外。所有现出试差各员内经朕＜闲＞用者。自应先期颁发谕旨。俾令早日接奉。不致于典试事竣徒劳往返以示体恤。浙江学政、著潘世恩去山东学政著万承风去。湖南学政、著吴廷琛去。均于出闱后、留省接印任事。广东学政、著茅元铭去。即于福建典试毕后、驰赴新任。俱不必来京请训。　　

○又谕、前据太常寺卿诚存奏、读祝官明善、呈控宗室德顺、与经书孙照勾通克扣钱粮等款、及贝勒绵律携带在逃已革经书王玉书、更名复充并用库贮席片木料搭台演戏一案。当派尚书德瑛驰驿前往查办兹据德瑛审拟具奏。明善所控德顺与孙照勾通克扣钱粮、盗卖差缺、及已革经书王玉书盗卖户役米石、避罪潜逃、复由贝勒绵律自京带往再充经书等款审明大半属实惟所控贝勒绵律、擅将库贮席片木料搭盖凉棚戏台一款。讯明贝勒绵律、并未动用库贮木料等件。而搭台演戏。已属实有其事陵寝重地理宜严肃。虽距大红门三十里系属红白桩外在愚民无知。如乡闲报赛祀神。演剧尚所不禁而绵律系属近支宗室特派前往守护。乃罔知恪恭谨凛。塔台演戏。是诚何心贝勒绵律、著交宗人府严加议处。宗室德顺任听经书孙照、藉端渔利。复令已革经书王玉书改名王瑞亭、进署帮办牛羊圈事务著交宗人府议处至盛住于史文明等呈诉孙照借钱扣利。并不奏明办理、仅将孙照革役著追已有应得之咎今于明善所控各款。及绵律演戏一事并未能豫为查出据实参办均属失察。盛住著交部议处余著交军机大臣会同行在刑部、详细核拟具奏寻议上得旨绵律、著罚贝勒俸五年。加恩免其斥革。彻令回京。余依议。　　

○辛酉。命户部侍郎戴均元、教习庶吉士。　　

○以太常寺卿邵自昌、为大理寺卿。　　

○补行嘉庆七年大计。四川、卓异官十五员。才力不及官一员。不谨官二员。有疾官三员。浮躁官一员。年老官九员。分别议叙处分如例。　　

○壬戌。遣官祭关帝庙。　　

○谕内阁、嗣后进哨举行秋狝曲礼。一二品以上各大臣、随至围场者。著给领马三匹其不随至围场、仅止随扈进哨者。著给领马二匹。以示体恤。至此次停止进哨。所有扈从回銮之大臣侍卫官员兵丁等应得马匹。仍著照旧例给领。　　

○又谕、向来旗丁交剩余米。原准售卖。但不得卖与别帮挂欠之丁。任令敝□大混。况现行新例。俱系官为收买。今台州后帮军船亏短米石。竟敢私自买补。并将驳回霉变之米。复又私运至坝。而各帮余米。公然卖与该旗丁凑合足数。均属有干法纪。著将私买私卖之旗丁及船户人等、交刑部严审定拟具奏至粮道达琳、及押运通判德克进布领运千总张超群、于该帮运通米石霉变及亏短、至一千二百余石之多已属咎有应得又于该旗丁等私自买补搀入米石。毫无觉察俱著交部严加议处。　　

○谕军机大臣等玉德等奏查明温州镇及同船官兵被害情形一摺。蔡牵一犯在洋叠劫多年。今经官兵督捕。胆敢肆行抵拒。戕害总兵大员、并弁兵多名实属罪大恶极。亟当严行捕获。尽法惩治现据该督等查明蔡牵祖坟刨挖将尸骨扬灰自应如此办理尤须严饬统率舟师之提镇上紧追剿。并通饬各海口员弁、一体实力缉拏速行弋获以靖海洋。胡振声此次出洋不察风色致有失陷。固不免稍涉冒昧然该镇首先驶船出洋。督兵攻击。被贼船围拢放火焚烧时该镇犹在船头喝令杀贼情甘一死。奋不顾身较之畏葸退避者、相去悬绝若转咎以失机使将弁等遇出洋捕盗之时必致以持重为名。裹足不前于海洋殊有关系胡振声照提督阵亡例赐恤。并将其子嗣查明、于服阕后送部引见其随同被害之把总冯光升、及兵丁八十一名、并照阵亡例赐恤所有救援不及之海坛镇总兵孙大刚、及署副将蔡安国、张世熊、前经部议革职已降旨从宽留任。此次玉德等参奏之将备邱良功等四十九员内除高麟瑞一员、前已降旨革职、交阮元审讯定拟外。余姑照所请、分别革职留任革去顶带。各令戴罪立功。又摺内称胡振声有内侄林际泰、由贼船放回。自必洞悉贼情。有无伪设官职名目。一经询出。即速奏闻。将此谕令知之。　　

○又谕、本日军机大臣奏、接刑部来咨、转据乌噜木齐都统咨称、该处头屯所地方。有乾隆三十六年安插之安南夷民黄公缵等二十二户。应否一体准其回国。经军机处查明、黄公缵系前安南王莫氏后裔。因黎氏灭莫。改姓脱逃。在猛天寨地方居住。复被安南攻击力不能敌。率其眷属一百余人、于乾隆三十四年恳求内附当经准其留于近边安插嗣该国王请将伊等发回治罪。驳饬未准。旋发交乌噜木齐安置。此项安南人户、与现在释回之黎维祁、带同内投者。情节不同。自难一律办理。著传谕该都统如此时黄公缵等各户无恳求回国之语。即当置之不论。傥伊等因闻黎维祁带来各户、俱得回乡。亦欲恳求归国。该都统惟当谕以尔等本与黎氏为仇。来投内地。而现在得国之阮福映即系黎氏旧臣大皇帝虑尔等归国之后转致失所。是以曲为体恤不将尔等交回该国。尔等惟当乐业安居。不必再为渎请。如此明白晓谕。伊等自当感激恩施也将此谕令知之。　　

○以兵部左侍郎刘凤诰兼署吏部左侍郎。
  </div>
  <div class="pagination">
   <a href="清实录嘉庆朝实录_page176.html">
    上一页
   </a>
   <span>
    ...
   </span>
   <a href="清实录嘉庆朝实录_page172.html">
    172
   </a>
   <a href="清实录嘉庆朝实录_page173.html">
    173
   </a>
   <a href="清实录嘉庆朝实录_page174.html">
    174
   </a>
   <a href="清实录嘉庆朝实录_page175.html">
    175
   </a>
   <a href="清实录嘉庆朝实录_page176.html">
    176
   </a>
   <span class="current-page">
    177
   </span>
   <a href="清实录嘉庆朝实录_page178.html">
    178
   </a>
   <a href="清实录嘉庆朝实录_page179.html">
    179
   </a>
   <a href="清实录嘉庆朝实录_page180.html">
    180
   </a>
   <a href="清实录嘉庆朝实录_page181.html">
    181
   </a>
   <a href="清实录嘉庆朝实录_page182.html">
    182
   </a>
   <span>
    ...
   </span>
   <a href="清实录嘉庆朝实录_page178.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
