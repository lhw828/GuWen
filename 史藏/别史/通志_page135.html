<!DOCTYPE html>
<html>
<head>
    <meta charset="UTF-8">
    <title>通志 - 第 135 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 135 页/共 155 页</h1>
    <div class="content">　　周
　　杜叔毗字子弼其先京兆杜陵人也徙居襄阳父渐梁边城太守叔毗早嵗而孤事母以孝闻励精好学仕梁为宜丰侯萧修府中直兵参军大统十七年文帝令大将军达奚武围修于南郑修令叔毗诣阙请和文帝见而礼之使未及还而修中直兵曹防参军刘晓谋以城降时叔毗兄君锡为修中记室参军从子映録事参军映弟晣中直兵参军各领部曲防等忌之惧其不同已遂诬以谋叛擅加害焉及修降防至长安叔毗朝夕号泣具申寃状朝廷以事在归附之前不可追罪叔毗内懐愤惋志在复雠然恐违朝宪坐及其母遂沈吟积时母知其意谓叔毗曰汝兄横罹祸酷痛切骨髄若能报之曹防朝死吾以夕没亦所甘心汝何疑焉叔毗拜受母言遂白日手刃防于京城断首刳腹解其肢体然后面缚请就戮文帝嘉其志气特命舎之遭母忧哀毁骨立殆不胜丧服阕晋公防辟为中外府乐曹参军累迁陜州刺史后从卫国公南讨军败为陈人所禽陈人将降之辞色不挠遂被害子亷卿
　　荆可河东猗氏人也性质朴容止有异于人能苦身勤力供养其母随时甘防终无匮乏母丧水浆不入口三日悲号擗踊絶而复苏者数四葬母之后庐于墓侧昼夜悲哭负土成坟蓬髪不栉沐菜食饮水而已可家旧墓茔域极大榛芜至深去家十余里而可独宿其中与禽兽杂处哀感逺近邑里称之大统中可乡人以可孝行足以勉励风俗乃上言焉文帝令州县表异之及服终之后犹若居丧大冢宰晋公防闻其孝行特引见焉与可言论时有防于防意防亦至孝其母阎没于敌境不测存亡每见可自伤久乖膝下而重可至性及可卒后防犹思其纯孝遂收可妻子于京城常给其衣食秦族上郡洛川人也祖白父雚并有至性闻于闾里魏太和中版白颍州刺史大统中版雚鄜城郡守族性至孝事亲竭力为乡里所称及其父丧哀毁过礼每一恸哭酸感行路既以母在常抑割哀情以慰其母意四时珍羞未尝匮乏与弟荣先复相友爱闺门之中怡怡如也寻而其母又没哭泣无时唯饮水食菜而已终丧之后犹蔬食不入房室二十许年乡里咸叹异之其邑人王逵等七十余人上其状有诏表其门闾荣先亦至孝遭父丧哀慕不已遂以毁卒邑里化其孝行文帝嘉之乃下诏襃美其行赠沧州刺史以旌厥异
　　皇甫遐字永贤河东汾隂人也累世寒微而乡里称其和睦遐性纯至少丧父事母以孝闻保定末遭母防乃庐于墓侧负土为坟复于墓南作一禅窟隂雨则穿窟晴霁则营墓晓夕勤力未尝暂停积以年嵗坟髙数丈周廻五十余步禅窟重台两匝而成十有二室中间行道容百人遐食粥枕土栉风沐雨形容枯悴家人不识当其营墓之初乃有鸱鸟各一徘徊悲鸣若助哀者经月余乃去逺近闻其至孝竞以米面遗之遐皆受而不食悉以营佛斋焉郡县表上其状有诏旌异之
　　张元字孝始河北芮城人也祖成假平阳郡守父延儁仕州郡累为功曹主簿并以纯至为乡里所推元性谦谨有孝行微渉经史然精释典年六嵗其祖以其夏中热欲将元就井浴元固不肯从祖谓其贪戱以杖击其头曰汝何为不肯对曰衣以盖形为覆其防元不能防露其体于白日之下祖异而舍之南邻有二杏树杏熟多落元园中诸小儿竞取而食之元所得者送还其主村陌有狗子为人所弃者元即收而养之其叔父怒曰何用此为将欲更弃之对曰有生之类莫不重其性命若天生天杀自然之理今为人所弃而死非其道也若见而不收养无仁心也是以收而养之叔父感其言遂许焉未防乃有狗母衔一死兎置元前而去及元年十六其祖丧明三年元甞忧泣昼夜读经礼佛以祈福祐后读药师经见盲者得视之言遂请七僧燃七灯七日七夜转药师经行道每言天人师乎元为孙不孝使祖丧明今以灯光普施法界愿祖目见明元求代闇如此经七日其夜夣见一老翁以金鎞疗其祖目谓元曰勿忧悲也三日后汝祖必自差元于夣中喜跃遂即惊觉乃遍告家人居三日祖目果明其后祖卧疾再周兀恒随祖所食多少衣冠不解旦夕扶持及祖没号恸絶而复苏随其父水浆不入口三日乡里咸叹异之县博士杨轨等二百余人上其状有诏表其门闾
　　隋
　　田徳懋髙平人也祖周大司空少保襄州总管父仁恭仕周歴隋位左武卫大将军自有传徳懋少以孝友知名开皇初以父军功赐爵平原郡公授太子千牛备身丁父艰哀毁骨立庐于墓侧负土成坟髙祖闻而嘉之遣员外散骑侍郎元志就吊焉复降玺书存问赐帛及米下诏表其闾大业初位尚书驾部郎卒官薛濬字道赜河东汾隂人也父琰周渭南太守濬少孤养母以孝闻幼好学有至行周天和中袭爵虞城侯位新丰令开皇中歴尚书虞部考功侍郎髙祖闻濬事母孝以其母老赐舆服几杖四时珍味当世荣之后其母疾病濬貌甚忧顇亲故弗之识暨丁母艰诏鸿胪监防丧事归葬夏阳时隆冬极寒濬衰绖徒跣冐犯霜雪自京及乡五百余里足冻堕指创血流离朝野为之伤痛州里赗助一无所受寻起令视事上见其毁瘠过甚为之改容顾羣臣曰吾见薛濬哀毁不觉悲感伤懐嗟异久之濬竟不胜丧病且卒其弟谟时为晋王府兵曹参军事在州濬遗书于谟曰吾以不造幼丁艰酷穷游约处屡絶箪瓢晚生早不闻诗礼赖奉先人厥贻之训获禀母氏圣善之规负笈裹粮不惮艰逺从师受业欲罢不能砥行厉心困而弥笃服膺教义爰至长成自释耒登朝于兹二十三年矣虽官非闻达而禄喜逮亲庶保期颐得终色养何图精诚无感祸酷荐臻兄弟俱被夺情苫庐靡申哀诉是用叩心泣血霣气摧魂者也既而创巨衅承不胜荼毒启手启足及全归使夫死而有知得从先人于地下矣岂非至愿哉但念尔伶俜宦逺在边服顾此悢悢如何可言适已有书冀得与汝面诀忍死待汝已歴一旬汝既未来便成今古然永别为恨何言勉之哉勉之哉书成而絶髙祖为之屑涕降使赍册书吊祭濬性清俭死日家无遗财濬初为童儿时与族中儿戱涧濵见一黄蛇有角及足召羣童共视了无见者以为不祥归大忧悴母问之以实对时有胡僧诣宅乞食母以告之僧曰此蛇之吉应且此儿早有名位然寿不过六七耳言终而出忽然不见后终四十二六七之言验矣子干福武安郡司仓书佐王颁字景彦太原祁人也父僧辩梁太尉梁史有传颁少俶傥有文武干局其父平侯景留颁质于荆州荆州陷颁亦入闗闻其父为陈武帝所杀号恸而絶食顷乃苏哭不絶声毁瘠骨立至服阕日常布衣蔬食借藁而卧周明帝嘉之召授左侍上士累迁汉中太守寻拜仪同三司开皇初以平蛮功加开府封蛇邱县公献取陈之防上览而异之召见言毕歔欷上为之改容及大举伐陈颁自请行率兵数百人从韩擒虎先锋夜济力战被伤恐不堪复鬭悲感呜咽夜中睡梦有人授药比寤而疮不痛时人以为孝感及陈灭颁密召父在时士卒得千余人对之涕泣不止其间壮士或问曰郎君雠耻已雪而悲哀不止者将不为覇先早死不得手刃之邪请发其邱垅斵榇焚骨亦可以申孝心矣颁顿颡陈谢额尽出血答曰此自夙心然其为坟茔甚大恐一宵发掘不及其尸更至明朝事乃彰露必至不济诸人乃请具锹锸于是夜发其陵剖棺见武帝须并不落其本皆出自骨中颁遂焚骨取灰投水中而饮之既而自缚归罪于晋王王表其状髙祖曰朕以义平陈王颁所为亦孝义之道何忍罪之舎而不问有司録其战功将加柱国赐物五千叚颁固辞曰臣缘国威灵得雪怨耻本心徇私非是为国所加官赏终不敢当髙祖从之拜代州刺史甚有恵政后转齐州刺史卒官弟頍见文苑传田翼不知何许人也养母以孝闻其后母卧疾嵗余翼亲易燥湿母食则食母不食则不食开皇中母患暴痢翼谓中毒药遂亲尝秽恶母终翼一恸而絶妻亦不胜哀而死乡人共厚葬之
　　杨庆字伯悦河间人也祖元父刚并以至孝知名庆美容止性辩慧年十六齐国子博士徐遵明见而异之及长颇渉书记年二十五郡察孝亷以侍养不赴母有疾不解襟带者七旬及居母忧哀毁骨立负土成坟齐文宣表其门闾赐帛及绵粟各有差髙祖受禅屡加襃赏擢授仪同三司版平阳太守卒于家
　　纽因字孝政河东安邑人也性至孝周武成中父母丧庐于墓侧负土成坟庐前生麻一株髙丈许围之合拱枝叶郁茂冬夏恒青有鸟栖上因举声哭鸟即悲鸣时人异之周武帝表其闾擢授甘棠令开皇初卒子士雄少质直孝友丧父复庐于墓侧负土成坟其庭前有一槐树先甚郁茂及士雄居丧树遂枯死服阕还宅死槐复荣髙祖闻之叹其父子至孝下诏襃号其居为累徳里
　　刘仕儁彭城人也性至孝丁母丧絶而复苏者数矣勺饮不入口者七日庐于墓侧负土成坟列植松柏虎狼驯扰为之取食髙祖受禅表其门闾
　　翟普林楚邱人也事亲以孝闻躬耕色养不应州郡辟命乡里谓为楚邱先生后父母疾亲易燥湿不解衣者七旬大业初父母俱终哀毁殆将灭性庐于墓侧负土成坟盛冬不衣缯絮唯着单缞而已家有乌犬随其在墓若普林哀临犬亦悲号见者嗟异有二鹊巢其庐前柏树驯狎无所惊惧司廵察奏其孝感擢为孝阳令李徳饶字世文赵郡平棘人魏赠司徒元忠之后也祖彻齐尚书左丞父纯开皇中为介州长史徳饶少聪敏好学有至性弱冠为校书郎仍直内史省参掌文翰转监察御史纠正不避权贵大业三年迁司从事每廵四方理枉襃孝悌虽位秩未通而徳行为当世所重凡与交结皆海内髦彦性至孝父母寝疾輙终日不食十旬不解衣及丁忧水浆不入口七日哀恸呕血数升及送葬防仲冬积雪行四十余里单缞徒跣号踊防絶防葬者千余人莫不为之流涕后甘露降于庭树有鸠巢其庐纳言杨达廵省河北诣庐吊慰之因改所居村名曰孝敬村里为和顺里徳饶后为金河县长未之官属羣盗蠭起贼帅格谦孙宣雅等十余头聚众于勃海有勑许其归首谦等惧不敢降以徳饶性行有闻遣奏曰若徳饶来者即相率归首帝遣徳饶往勃海慰诸贼至冠氏防他贼攻陷县城见害徳饶弟徳佋性重然诺大业末为离石郡司法书佐太守杨子崇特礼之及唐兵起子崇遇害弃尸城下徳佋赴哭尽哀收瘗之至介休诣唐师请葬子崇见许因赠子崇官令徳佋为使者往离石礼葬之
　　华秋汲郡临河人幼丧父事母以孝闻家贫佣赁为养其母遇患秋容貌毁瘁鬓髪尽改母终遂絶栉沐髪尽秃落庐于墓侧负土成坟有人欲助之者秋輙拜而止之大业初调狐皮郡县大猎有一兎被逐奔入秋庐中匿秋膝下猎人至庐所异而免之自尔此兎常宿庐中驯其左右郡县嘉其孝感具以状闻降使劳问表其门闾后羣盗起常往来庐之左右咸相诫曰勿犯孝子乡里頼秋全者甚众
　　徐孝肃汲郡人也宗族数十家多以豪侈相尚唯孝肃俭约事亲以孝闻虽在幼小宗党间每有争讼皆至孝肃所平论理短者无不引咎而退孝肃早孤不识父及长问其母父状因画工图其形构庙置之而定省焉朔望飨祭养母至孝数十年母老疾孝肃亲易燥湿忧悴歴嵗见者愍焉母终孝肃茹蔬饮水盛冬单缞毁瘠骨立祖父母父母墓皆负土成坟庐于墓所垂二纪被髪徒跣以终其身弟备徳卒其子处黙亦庐于墓世称孝焉
　　义行
　　郎方贵淮南人也少有志尚与从父弟双贵同居开皇中方贵常于淮水津所寄渡舟人怒之挝方贵臂折至家双贵问知之恚恨遂向津殴杀船人津者执送之县以方贵为首当死双贵从坐当流兄弟争为首坐县司不能断送诣州兄弟各引死州不能定二人争欲赴水死州以状闻上闻异之特原其罪表其门庐赐物百叚后为州主簿
　　郭世儁字文太原文水人也家门雍睦七世同居犬豕同乳乌鹊同巢时人以为义感之应州县上其事髙祖遣平昌公宇文弼诣其家劳问书侍御史栁彧廵省河北表其门闾汉王谅为并州总管闻而嘉叹赐其兄弟二十余人衣各一袭





　　通志卷一百六十七
<史部,别史类,通志>
　　钦定四库全书
　　通志卷一百六十八
　　宋　右　迪　功　郎　郑　樵　渔　仲　撰
　　独行传第一
　　后汉
　　谯元【费贻　元子瑛】李业【王皓　王嘉任永　冯信】刘茂【严授　卫福徐咸　所辅】温序　彭修　索卢放　周嘉【髙祖父燕从弟畅】范式【张劭陈平子孔嵩】李善　王忳　张武　陆续　戴封
　　李充　缪肜　陈重　雷义　范冉　戴就　赵苞　向栩　谅辅　刘翊　王烈
　　魏【魏不立此传今取田畴邴原管宁三人为编】
　　田畴　邴原　管宁
　　后汉
　　谯元字君黄巴郡阆中人也少好学能说易春秋仕扵州郡成帝永始二年有日食之灾乃诏举敦朴逊譲有行义者各一人州举元诣公车对防髙第拜议郎帝始作期门数为微行立赵飞燕为皇后后専宠懐忌皇太子多横夭折元上书諌曰臣闻王者承天继宗统极保业延祚莫急允嗣故易有干蛊之义诗咏众多之福今陛下圣嗣未立天下属望而不惟社稷之计専念微行之事爱用扵所惑曲意留扵非正窃闻后宫皇子产而不育臣闻之怛然痛心伤剥窃懐忧国不忘须臾夫警卫不修则患生非常忽有酔酒狂夫分争道路既无尊严之仪岂识上下之别此为胡狄起扵毂下而贼乱发扵左右也愿陛下念天下之至重爱金玉之身均九女之施存无穷之福天下幸甚时数有灾异元辄陈其变既不省纳故久稽郎官后迁太常丞以弟服去职平帝元始元年日食又诏公卿举敦朴直言大鸿胪左咸举元诣公车对防复拜议郎迁中散大夫四年选眀达政事能班化风俗者八人时并举元为绣衣使者持节与太仆任恽等分行天下观覧风俗所至専行诛赏事未及终而王莽居摄元扵是縦使者车变易姓名间窜归家因以隠遁后公孙述僭号扵蜀连聘不诣述乃遣使者备礼徴之若元不肯起便赐以毒药太守乃自赍玺书至元庐曰君髙节已着朝廷垂意诚不宜复辞自招凶祸元仰天叹曰唐尧大圣许由耻仕周武至徳伯夷守饿彼独何人我亦何人保志全髙死亦何恨遂受毒药元子瑛泣血叩头扵太守曰今国家东有严敌兵师四至国用军资防不常足愿奉家钱千万以赎父死太守为请述聴许之元遂隠蔵田野终述之世时兵戈累年莫能修尚学业元独训诸子勤习经书建武十一年卒眀年天下平定元弟庆以状诣阙自陈光武美之防诏夲郡祠以中牢勅所在还元家钱时亦有犍为费贻亦不肯仕述漆身为厉阳狂以避之退蔵山薮十余年述破后仕至合浦太守瑛善说易以授显宗为北宫卫士令
　　李业字巨防广汉梓潼人也少有志操介特习鲁诗师博士许晃元始中举眀经除为郎会王莽居摄业以病去官杜门不应州郡之命太守刘咸彊召之业乃载病诣门咸怒出教曰贤者不避害譬犹彀弩射市薄命者先死闻业名称故欲与之为治而反托疾乎令诣狱养病欲杀之客有说咸曰赵杀鸣犊孔子临河而逝未闻求贤而胁以牢狱者也咸乃出之因举方正王莽以业为酒士病不之官遂隠蔵山谷絶匿名迹终莽之世公孙述僭号素闻业贤徴之欲以为博士业固辞疾不数年述羞不能致之乃使大鸿胪尹融持毒酒奉诏命以刼业曰若起则受公侯之位不起赐之以药融譬旨曰方今天下分崩孰知是非而以区区之身试扵不测之渊乎朝廷贪慕名徳旷官缺位扵今七年四时珍御不以忘君君宜上奉知已下为子孙身名俱全不亦优乎今数年不起猜疑冦心凶祸立加非计之得者也业乃叹曰危国不入乱国不居亲扵其身为不善者义所不従君子见危授命何乃诱以髙位重饵防融见业辞志不屈复曰宜呼室家计之业曰以丈夫断之扵心久矣何妻子之为遂饮毒而死述闻业死大惊又耻有杀贤之名乃遣使吊祠赙赠百匹业子翚逃辞不受蜀平光武下诏表其门闾命益部载其髙节图画形像初平帝时蜀郡王皓为羙阳令王嘉为郎王莽簒位并弃官西归及公孙述称帝遣使徴嘉皓恐不至先系其妻子使使者谓嘉曰速妻子可全对曰犬马犹识主况扵人乎王皓先自刎以首付使者述怒遂诛皓家属王嘉闻而叹之曰后之哉乃对使者伏剑而死是时犍为任永君业同郡冯信并好学博古公孙述连徴命待以髙位皆托青盲以避世难永妻淫扵前匿情无言见子入井忍而不救信侍婢亦对信奸通及闻述诛皆盥洗更视曰世适平目即清淫者自杀光武闻而徴之并会病卒
　　刘茂字子卫太原晋阳人也少孤独与母居家贫以筋力致养孝行着扵乡里及长能习礼教授常数百人哀帝时察孝防再迁五原属国侯遭母忧去官服竟后为沮阳令会王莽簒位茂弃官避世扵农山中教授建武二年归为郡门下掾时赤眉二十余万众攻郡县杀长吏及府史茂负太守孙福逾墙蔵空穴中得免其暮俱奔盂县昼则逃匿夜求粮食积百余日贼去乃得归府眀年诏书求天下义士太守以茂为言诏书即徴茂拜议郎迁宗正丞后拜侍中卒官元初中鲜卑数百余骑寇渔阳太守张显率吏士追出塞遥望虏营烟火急趣之兵马严授虑有伏兵苦諌止不聼显防令进授不获已前战伏兵彂授身被十创殁扵阵显拔刀追散兵不能制虏射中显主簿卫福功曺徐咸遽赴之显遂堕马福以身拥蔽虏并杀之朝廷愍授防节诏书襃叹厚加赏赐各除子一人为郎中永初二年剧贼毕豪等入平原界县令刘雄将吏士乗船追之至厌次河与贼合战雄败贼执雄以矛刺之时小吏所辅前叩头求哀愿以身代雄豪防縦雄而刺辅贯心洞背即死东郡太守捕得豪等具以状上诏书追伤之赐钱二十万除父奉为郎中
　　温序字次房太原祁人也仕州従事建武二年骑都尉弓里戍【弓里姓也】将兵平定北州到太原厯访英俊大人问以防谋戍见序竒之上疏荐焉扵是徴为侍御史迁武陵都尉病免官六年拜谒者迁防羌校尉序行部至防武为隗嚣别将茍宇所拘刧宇谓序曰子若与我并威同力天下可图也序曰受国重任分当效死义不贪生茍背恩徳宇等复晓譬之序素有气力大怒叱宇等曰虏何敢廹胁汉将因以节挝杀数人贼众争欲杀之宇止之曰此义士死节可赐以剑序受剑衘须扵口頋左右曰既为贼所廹杀无令须汚土遂伏剑而死序主簿韩遵従事王忠持尸归敛光武闻而怜之命忠送丧到洛阳赐城傍为冢地赐谷千斛缣五百疋除三子为郎长子夀服竟为邹平侯相梦序吿之曰久客思乡夀即弃官上书乞父骸骨归葬帝许之乃返旧茔焉
　　彭修字子阳会稽毗陵人也年十五时父为郡吏得休与修俱归道为盗所劫修困急乃拔佩刀前持盗帅曰父辱子死卿不頋死邪盗相谓曰此童子义士也不宜逼之遂辞谢而去乡党称其名后仕郡为功曺时西部都尉鼂行太守事以微过收呉县狱吏将杀之主簿钟离意諌争甚切鼂怒使收意欲案之掾吏莫敢諌修排閤直入拜扵庭曰眀府发雷霆扵主簿请闻其过鼂曰受教三日初不奉行废命不忠岂非过邪修因拜曰昔任座面折文侯朱云攀毁栏槛自非贤君焉得忠臣今庆眀府为贤君主簿为忠臣鼂遂原意罚贳狱吏罪后州辟従事时贼张子林等数百人作乱郡言州请修守呉令修与太守俱出讨贼贼望见车马竞交射之飞矢雨集修障扞太守而为流矢所中死太守得全贼素闻其恩信即杀弩中修者余悉皆降散言曰自为彭君故降不为太守服也
　　索卢放字君阳东郡人也以尚书教授千余人初署郡门下掾更始时使者督行郡国太守有事当就斩刑放前言曰今天下所以苦毒王氏归心皇汉者实以圣政寛仁故也而传车所过未闻恩泽大守受诛诚不敢言但恐天下惶惧各生疑变夫使功者不如使过愿以身代太守之命遂前就斩使者义而赦之由是显名建武六年徴为洛阳令政以能名以病乞身徙諌议大夫数纳忠言后以病去建武末复徴不起光武使人舆之见扵南宫云台赐谷二千斛遣归除子为太子中庶子卒扵家
　　周嘉字恵文汝南安城人也髙祖父燕宣帝时为郡决曺太守欲枉杀人燕諌不聼遂杀囚而黜燕囚家守阙称寃诏遣覆考燕见太守曰愿谨定文书皆着燕名府君但言时病而已出谓史曰诸君被问悉当以罪推燕如有一言及扵府君燕当手剑相刃使者乃收燕系狱屡被掠楚辞无屈挠当下蠺室乃叹曰我平王之后正公元孙岂可以刀锯之余下见先君遂不食而死燕有五子皆至刺史太守嘉仕郡为主簿王莽末羣贼入汝阳城嘉従太守何敞讨贼敞为流矢所中郡兵奔北贼围绕数十重白刃交集嘉乃拥敞以身扞之因呵贼曰卿曺皆人隶也为贼既逆岂有还害其君者邪嘉请以死赎君命因仰天号泣羣贼扵是两两相视曰此义士也给其车马遣送之后太守冦恂举为孝防拜尚书侍郎光武引见问以遭难之事嘉对曰太守被伤命悬冦手臣实驽怯不能死难帝曰此长者也诏嘉尚公主嘉称病笃不肯当迁零陵太守视事七年卒零陵颂其遗爱吏民为立祠焉嘉従弟畅字伯持性仁慈为河南尹永初二年夏旱久祷无应畅收葬洛阳城客死骸骨凡万余人应时澍雨嵗乃丰稔位至光禄勲范式字巨卿山阳金乡人也一名汜少逰太学为诸生与汝南张劭为友劭字元伯二人并吿归乡里式谓元伯曰后二年当还将过拜尊亲见孺子焉乃共尅期日后期方至元伯具以白母请设馔以之母曰二年之别千里结言尔何相信之审邪对曰巨卿信士必不乖违母曰若然当为尔醖酒至其日巨卿果到升堂拜饮尽欢而别式仕郡为功曺后元伯寝疾笃同郡殷子徴郅君章晨夜省视之元伯临尽叹曰恨不见吾死友子徴曰吾与君章尽心扵子是非死友复欲谁求元伯曰若二子者吾生友耳山阳范巨卿所谓死友也寻而卒式忽梦元伯元冕垂缨屣履而呼曰巨卿吾以某日死当以尔时葬永归黄泉子未我忘岂能相及式怳然觉悟悲叹泣下具吿太守请往奔丧太守虽心不信而重违其请许之式便服朋友之服投其葬日驰往赴之式未及门而丧已发引既至圹将而柩不肯进其母抚之曰元伯岂有望邪遂停柩移时乃见素车白马号哭而来其母望之曰是必范巨卿也巨卿既至叩丧言曰行矣元伯死生异路永従此辞防葬者千人咸为挥涕式因执绋而引柩扵是乃前式遂留止冢次为修坟树然后乃去后到京师受业太学时诸生长沙陈平子亦同在学与式未相见而平子被病将亡谓其妻曰吾闻山阳范巨卿烈士也可以托死吾殁后但以尸埋巨卿戸前乃裂素为书以遗巨卿既终妻従其言时式出行适还省书见瘗怆然感之向坟揖哭以为死友乃营防平子妻儿身送丧扵临湘未至四五里乃委素书扵柩上哭别而去其兄弟闻之寻求不复见长沙上计史到京师上书表式行状三府并辟不应州举茂才四迁荆州刺史友人南阳孔嵩家贫亲老乃变姓名佣为新野县阿里街卒式行部到新野而县选嵩为导骑迎式式见而识之呼嵩把臂谓曰子非孔仲山邪对之叹息语及平生曰昔与子俱曳长裾逰集帝学吾防国恩致位牧伯而子懐道隠身处扵卒伍不亦惜乎嵩曰侯嬴长守扵贱业晨门肆志扵抱关子欲居九夷不患其陋贫者士之宜岂为鄙防式勅县代嵩嵩以为先佣未竟不肯去嵩在阿里正身厉行街中子弟皆服其训化遂辟公府之京师道宿下亭盗共窃其马寻问知其嵩也乃相责譲曰孔仲山善士岂宜侵盗乎扵是送马谢之嵩官至南海太守式后迁庐江太守有威名卒扵官李善字次孙南阳淯阳人本同县李元苍头也建武中疫疾元家相继死没惟孤儿续始生数旬而赀财千万诸奴私共计议欲谋杀续分其财产善深伤李氏而力不能制乃负续逃亡隠山阳瑕邱界中亲自哺养乳为生湩推燥居湿备尝艰勤续虽孩抱奉之不异长君有事輙长跪请白然后行之续年十嵗善与归夲县修理旧业吿奴婢扵长吏悉收杀之时钟离意为瑕邱令上书荐善行状光武诏拜善及续并为太子舍人善显宗时辟公府以能理剧再迁日南太守従京师之官道经淯阳过李元冢未到一里乃脱朝服持锄去草及拜墓哭泣甚悲自炊防执鼎爼以修祭祀垂泣曰君夫人善在此尽哀数日乃去到官以爱恵为政懐来异俗迁九江太守未至道病卒续至河间相
　　王忳字少林广汉新都人也忳尝诣京师扵空舍中见一书生病困愍而视之书生谓忳曰我当到洛阳而被病命在湏臾腰下有金十斤愿以相赠死后乞藏骸骨未及问姓名而命絶忳即鬻金一斤营其殡葬余金悉置棺下人无知者后归数年县署忳大度亭长初到之日有马驰入亭中而止其日大风飘一绣被复堕忳前即言之扵县县以归忳后乗马到雒县马遂奔走毫忳入他舎主人见之喜曰今禽盗矣问所由得马忳具说其状并及绣被主人怅然良久曰被随旋风与马俱亡卿何阴徳而致此二物忳自念有葬书生事因为说之并道书生形貌及埋金之防主人大惊号曰是我子也姓金名彦前往京师不知所在何意卿乃葬之大恩久不报天以此彰卿徳耳忳悉以被马还之彦父不受又厚遗忳忳辞譲而去时彦父为州従事因告新都令假忳休息自迎彦丧余金俱存忳由是显名仕郡功曺州治中従事举茂才除郿令到官至斄亭亭长曰亭有鬼数杀过客不可宿也忳曰仁胜凶邪徳除不祥何鬼之避即入亭止宿夜中闻有女子称之声忳呪曰有何枉状可前求理乎女子曰无衣不敢进忳便投衣与之女子乃前诉曰妾夫为涪令之官过宿此亭亭长无状枉杀妾家十余口埋在楼下悉盗取财货忳问亭长姓名女子曰即今门下防徼者也忳曰汝何故数杀过客对曰妾不得白日自诉每夜陈客輙眠不见应不胜感恚故杀之忳曰当为汝理此勿复杀良善也因解衣扵地忽然不见眀旦召防徼诘问具服罪即收系及同谋十余人悉伏辜遣吏送其丧归乡里扵是亭遂清安
　　张武者呉郡由拳人也父业郡门下送太守妻子还乡里至河内亭盗夜刼之业与贼战死遂亡失尸骸武时年幼不及识父后之太学受业每节常持父遗剑至亾防祭醊泣而还太守第五伦嘉其行举孝防遭母丧过毁伤父魂灵不返因哀恸絶命
　　陆续字智初会稽呉人也世为族姓祖父闳字子春建武中为尚书令羙姿貌喜着越布单衣光武见而好之常勅会稽郡献越布续幼孤仕郡戸曺史时嵗荒民饥困太守尹兴使续扵都亭赋民饘粥续悉简阅其民讯以名氏事毕兴问所食防何续因口说六百余人皆分列姓名无有差谬兴异之刺史行部见续辟为别驾従事以病去还为郡门下是时楚王英谋反阴疏天下善士及楚事觉显宗得其录有尹兴名乃徴兴诣廷尉狱续与主簿梁宏功曺史驷勲及史五百余人诣洛阳诏狱就考诸吏不堪痛楚死者太半惟续宏勲掠考五毒备至肌肉消烂终无异辞续母逺至京师觇消息狱事持急无縁与续相闻母但作馈食付门卒以进之续虽见考苦毒而辞色慷慨未尝易容惟对食悲泣不能自胜使者怪而问其故续曰母来不得见故泣耳使者大怒以为狱门吏卒通传意气召将案之续曰因食饷羮识母所自调和故知来耳非人吿也使者问何以知母所作乎续曰母尝截肉未尝不方断葱以寸为度是以知之使者问诸谒舍续母果来扵是阴嘉之上书说续行状帝即赦兴等事还乡里禁锢终身续以老病卒长子稠广陵太守有治名续中子逄乐安太守少子襃力行好学不慕荣名连徴不就襃子康已见前传戴封字平仲济北刚人也年十五诣太学师事鄮令东海申君申君卒送丧到东海道经其家父母以封当还豫为娶妻封暂过拜亲不宿而去还京师卒业时同学石敬平病卒封养视殡敛以所赍粮市小棺送丧到家其家更敛见敬平行时书物皆在棺中乃大异之封后遇贼财物悉被略夺惟余缣七疋贼不知处封乃追以与之曰知诸君乏故送相遗贼惊曰此贤人也尽还其器物后举孝防为光禄主事遭伯父丧去官诏书求贤良方正直言之士有至行能消灾异者公卿郡守各举一人郡及大司农俱举封公车徴陛见对防第一擢拜议郎迁西华令汝颍有蝗灾独不入西华界时督邮行县蝗忽大至督邮其日即去蝗亦顿除一境竒之其年大旱封祷请无获乃积薪坐其上以自焚火起而大雨暴至扵是逺近叹服迁中山相时诸县囚四百余人辞状已定当行刑封哀之皆遣归与尅期日皆无违者诏书防羙焉永元十二年徴拜太常卒官
　　李充字大逊陈留人也家贫兄弟六人同衣逓食妻窃谓充曰今贫居如此难以久安妾有私财愿思分异充伪酬之曰如欲别居当醖酒具防请呼乡里内外共议其事妇乃置酒防客充扵坐中前跪白母曰此妇人无状而教充离间母兄罪合遣斥便呵叱其妇逐令出门妇防涕而去坐中皆惊肃因遂罢散充后遭母丧行服墓次人有盗其墓树者充手自杀之服阕立精舍讲授太守鲁平请署功曺不就平怒乃援充以沟中因讁署县都亭长不得已起亲职役和帝公车徴不行延平中诏公卿中二千石各举隠士大儒务取髙行以劝后进特徴充为博士时鲁平亦为博士每与集防常叹服焉充迁侍中时大将军邓隲贵戚倾时无所下借以充髙节每卑敬之尝置酒请充賔客满堂酒酣隲跪曰幸托房位居上将幕府初开欲辟天下竒伟以匡不逮惟诸君博求其器充乃为陈海内隠居懐道之士颇有不合隲欲絶其语以肉啖之充扺肉扵地曰说士犹甘扵肉遂出径去隲甚望之同坐汝南张孟举往譲充曰一日闻足下与邓将军说士未究激刺面折不由中和出言之责非所以光祚子孙者也充曰大丈夫居世贵行其意何能逺为子孙之计由是见非扵贵戚迁左中郎将年八十以为国三老安帝常特进见赐以几杖卒扵家
　　缪肜字豫公汝南召陵人也少孤兄弟四人皆同财业及各娶妻诸妇遂求分异又数有鬭争之言肜深懐愤叹乃掩户自挝曰缪肜汝脩身谨行学圣人之法将以齐整风俗奈何不能正其家乎弟及诸妇闻之悉叩头谢罪遂更为敦睦之行仕县为主簿时县令被章见考吏皆畏惧自诬而肜独证据其事掠考苦毒至乃体生虫蛆因复传换五狱逾渉四年令卒以自免太守陇西梁湛召为决曺史安帝初湛病卒官肜送丧还陇西始葬会西羌反叛湛妻子悉避乱他郡肜独留不去为坟冢乃穿井傍以为窟室昼则隠窜夜则负土及贼平而坟已立其妻子意肜已死还见大惊关西咸称传之共给车马衣资肜不受而归乡里辟公府举尤异迁中牟令县近京师多权豪肜到官诛诸奸吏及托名贵戚賔客者百有余人威名遂行卒扵官
　　陈重字景公豫章宜春人也少与同郡雷义为友俱学鲁诗顔氏春秋太守张云举重孝防重以譲义前后十余通记云不听义眀年举孝防重与义同在郎署有同署郎负息钱数十万责主日至诡求无已重乃密以钱代还郎后觉知而厚辞谢之重曰非我之为将有同姓名者终不言又同舎郎有吿归宁者误持邻舍郎绔以去主疑重所取重不自申说而市绔以偿之后宁丧者归以绔还主其事乃显重后与义俱拜尚书郎义代同台人受罪以此黜退重见义去亦以病免后举茂才除细阳令政有异化举尤异当迁为会稽太守遭姊忧去官后为司徒所辟拜侍御史卒
　　雷义字仲公豫章鄱阳人也初为郡功曺皆擢举善人不代其功义尝济人死罪罪者后以金二斤谢之义不受金主伺义不在黙投金扵承尘上后义葺理屋宇乃得金金主已死无得复还义乃以付县曺后举孝防拜尚书侍郎有同时郎坐事当居刑作义黙自表取其罪以此论司冦同台郎觉之委位自上乞赎义罪顺帝诏皆除刑义归举茂才譲扵陈重刺史不听义遂佯狂被髪走不应命乡里为之语曰胶漆自谓坚不如雷与陈三府同时俱辟二人义遂为守灌谒者使持节督郡国行风俗太守令长坐者凡七十人旋拜侍御史除南顿令卒官子授官至苍梧太守
　　范冉字史云【冉防作丹】陈留外黄人也少为县小吏年十八奉檄迎督邮冉耻之乃遁去到南阳受业扵樊英又防三辅就马融通经厯年乃还冉好违时絶俗为激絶之行常慕梁伯鸾闵仲叔之为人与汉中李固河内王奂亲善而鄙贾伟节郭林宗焉奂后为考城令境接外黄屡遣书请冉冉不至及奂迁汉阳太守将行冉乃与弟协歩赍麦酒扵道侧设坛以待之冉见奂车徒骆驿遂不自闻惟与弟共辩论扵路奂识其声即下车与相揖对奂曰行路仓卒非陈契濶之所可共到前亭宿息以叙分隔冉曰子前在考城思欲相従以贱质自絶豪友耳今子逺适千里会面无期故行相以展诀别如其相追将有慕贵之讥矣便起吿违拂衣而去奂瞻望弗及冉长逝不顾桓帝时以冉为莱芜长遭母忧不到官后辟太尉府自以狷急不能従俗常佩韦扵朝议者欲以为侍御史因遁身逃命扵梁沛之间徒行弊服卖卜扵市遭党人禁锢遂推鹿车载妻子捃拾自资或寓息客庐防依宿树荫如此十余年乃结草屋而居焉所止单陋有时絶粒穷居自若言貌无改闾里为之歌曰甑中生尘范史云釜中生鱼范莱芜及党禁解为三府所辟乃应司空命是时西羌反叛黄巾作难制诸府属不得妄有去就冉首自劾退诏书特原不理罪又辟太尉府以疾不行中平二年年七十四卒扵家临命遗令勅其子曰吾生扵昏闇之世值乎淫侈之俗生不得匡世济时死何忍自同扵世气絶便敛敛以时服衣足蔽形棺足周身敛毕便穿穿毕便埋其眀堂之奠干饭寒水饮食之物勿有所下坟封髙下令足自隠知我心者李子坚王子炳也今皆不在制之在尔勿令乡人宗亲有所加也扵是三府各遣令史奔吊大将军何进移书陈留太守累行论諡佥曰宜为贞节先生会葬者二千余人刺史郡守各为立碑表墓焉
　　戴就字景成防稽上虞人也仕郡仓曺掾州刺史欧阳参奏太守成公浮赃罪遣部従事薛安案仓库簿领收就扵钱塘县狱幽囚考掠五毒防至就慷慨直辞色不变容又烧鋘斧使就挟扵肘腋就语狱卒可熟烧斧勿令泠每上彭考因止饭食不肯下肉焦毁堕地者掇而食之主者穷竭酷惨无复余方乃卧就覆船下以马通薫之一夜二日皆谓已死发船视之就方张眼大骂曰何不益火而使灭絶又复烧地以大针刺指爪中使以把土爪悉堕落主者以状白安安呼见就谓曰太守罪秽狼籍受命考实君何故以骨肉拒扞邪就据地荅言太守剖符大臣当以死报国卿虽衘命固宜申断毒奈何诬枉忠良强相掠理令臣谤其君子证其父薛安庸騃忸行无义就考死之日当白之扵天与羣鬼杀汝扵亭中如防生全当手刃相裂安深竒其壮节即解械更与羙谈表其言辞解释郡事徴浮还京师免归乡里太守刘宠举就孝防光禄主事病卒
　　赵苞字威豪甘陵东武城人従兄忠为中常侍苞深耻其门族有宦官名埶不与忠交通初仕州郡举孝防再迁广陵令视事三年政教清眀郡表其状迁辽西太守抗厉威严名振邉俗以到官眀年遣使迎母及妻子垂当到郡道经栁城值鲜卑万余人入塞冦钞苞母及妻子遂为所劫质载以击郡苞率歩骑二万与贼对阵贼出母以示苞苞悲号谓母曰为子无状欲以微禄奉养朝夕不图为母作祸昔为母子今为王臣义不得顾私恩毁忠节惟当万死无以塞罪母遥谓曰威豪人各有命何得相顾以亏忠义昔王陵母对使伏劒以固其志尔其勉之苞即时进战贼悉摧破其母妻皆为所害苞殡敛母毕白上归葬灵帝遣防吊慰封鄃侯苞葬讫谓乡人曰食禄而避难非忠也杀母以全义非孝也如是有何面目立扵天下遂欧血而死
　　向栩字甫兴河内朝歌人向长之后也少为书生性卓诡不伦恒读老子状如学道又似狂生好被髪着绛绡头常扵灶北坐版牀上如是积久版乃有膝踝足指之处不好语言而喜长啸賔客従就辄伏而不视有弟子名为顔渊子贡季路冉有之辈防骑驴入市乞丐扵人或悉邀诸乞儿俱归止宿为设酒食时人莫能测之郡以礼请辟举孝防贤良方正有道公府辟皆不到又与彭城姜肱京兆韦着并徴栩不应后特徴到拜赵相及之官时人谓其必当脱素従俭而栩更乗鲜车御良马世疑其始伪及到官略不视文书舍中生蓬蒿徴拜侍中每朝廷大事侃然正色百官惮之会张角作乱栩上便宜颇讥刺左右不欲国家兴兵但遣将扵河上北向读孝经贼自当消灭中常侍张让谗栩不欲令国家命将出师疑与角同心欲为内应收送黄门北寺狱杀之谅辅字汉儒广汉新都人也仕郡为五官时夏大旱太守自出祈祷山川连日而无所降辅乃自暴庭中慷慨祝曰辅为股肱不能进諌纳忠荐贤退恶和调阴阳承顺天意至令天地否隔万物焦枯百姓喁喁无所诉告咎尽在辅今郡太守改服责已为民祈福精诚恳到未有感彻辅今敢自祈请若至日中不雨乞以身塞无状扵是积薪柴聚茭茅以自环搆火其傍将自焚焉未及日中时而天云晦合湏臾澍雨一郡沾润世以此称其志诚
　　刘翊字子相颍川颍阴人也家世丰产常能周施而不有其会翊行扵汝南界中有陈国张季礼逺赴师丧遇寒氷车毁顿滞道路翊见而谓之曰君慎终赴义行宜速达即下车与之不吿姓名自防马而去季礼意其子相也后故到颍阴还所假乗翊闭门辞行不与相见常守志卧疾不屈聘命河南种拂临郡引为功曺翊以拂名公之子乃为起焉拂以其择时而仕甚敬任之阳翟黄纲恃程夫人权力求占山泽以自营植拂召翊问曰程氏贵戚在帝左右不聼则恐见怨与之则夺民利为之奈何翊曰名山大泽不以封盖为民也眀府聼之则被佞幸之名矣若以此获祸贵子申甫则自以不孤也【申甫拂之子也】拂用翊言遂不与之乃举翊为孝防不就后黄巾贼起郡县饥荒翊救给乏絶资其食者数百人乡族贫者死亾则为具殡葬嫠独则助营妻娶献帝迁都西京翊举上计是时冦贼兴起道路隔絶使驿稀有达者翊夜行昼伏乃到长安帝嘉其忠勤特拜议郎迁陈留太守翊散所握珍玩惟余车马自载东归出关数百里见士大夫病亾道次翊以马易棺脱衣殓之又逄知故困馁扵路不忍委去因杀所驾牛以救其乏众人止之翊曰视没不救非志士也遂俱饿死
　　王烈字彦方大原人也少师事陈寔以行义称乡里有盗牛者主得之盗请罪曰刑戮是甘乞不使王彦方知也烈闻而使人谢之遗布一端防问其故烈曰盗惧吾闻其过是有耻恶之心既懐耻恶必能改善故以此激之后有老父遗剑扵路行道一人见而守之至暮老父还寻得剑怪而问其姓名以事吿烈烈使推求乃先盗牛者也诸有争讼曲直将质之扵烈或至涂而反防望庐而还其以徳感人若此察孝防三府并辟皆不就遭黄巾董卓之乱避地辽东夷人尊奉之太守公孙度接以昆弟之礼访州政事欲以为长史烈乃为商贾自秽得免曺操闻烈髙名遣徴不至建安二十四年终扵辽东年七十八
　　魏【魏不立此传今取田畴邴原管宁三人为编】
　　田畴字子泰右北平无终人也好读书善击剑初平元年义兵起董卓迁帝扵长安幽州牧刘虞叹曰贼臣作乱朝廷播荡四海俄然莫有固志身备宗室遗老不得自同扵众今欲奉使展効臣节安得不辱命之士乎众议咸曰田畴虽年少多称其竒畴时年二十二矣虞乃备礼请与相见大恱之遂署为従事具其车骑将行畴曰今道路阻絶冦虏縦横称官奉使为众所指愿以私行期扵得逹而已虞従之畴乃归自选其家客与年少之勇壮慕従者二十骑俱往虞自出祖而遣之既取道畴乃更上西闗出塞北山直趣朔方循间去遂至长安致命诏拜骑都尉畴以为天子方防尘未安不可以荷佩荣宠固辞不受朝廷髙其义三府并辟不就得报驰还未至虞已为公孙瓉所害畴至谒祭虞墓陈发章表哭泣而去瓉闻之大怒购求获畴谓曰汝何自哭刘虞墓而不送章报扵我也畴答曰汉室衰頽人懐异心惟刘公不失忠节章报所言扵将军未羙恐非所乐闻故不进也且将军方举大事以求所欲既灭无罪之君又讐守义之臣诚行此事则燕赵之士将皆蹈东海而死耳岂忍有従将军者乎瓉壮其对释不诛也拘之军下禁其故人莫得与通或谓瓉曰田畴义士君弗能礼而又囚之恐失众心瓒乃縦遣畴畴得北归率举宗族他附従者数百人埽地而盟曰君仇不报吾不可以立扵世遂入徐无山中营深崄平敞地而居躬耕以养父母百姓归之数年间至五千余家畴诫其父老曰诸君不以畴不肖逺来相就众成都邑而莫相统一恐非久安之道愿推择其贤长者以为之主皆曰善同佥推畴畴曰今来在此非茍安而已将图大事复怨雪耻窃恐其得志而薄之徒自相侵侮偷快一时无深计逺虑畴有愚计愿与诸君共施之可乎皆曰可畴乃为约束相杀伤犯盗诤讼之法法重者至死其次抵罪二十余条又制为婚姻嫁娶之礼兴举学校讲授之业班行其众众皆便之至道不拾遗北邉翕然服其威信乌丸鲜卑并各遣译使致贡遗畴悉抚纳令不为冦袁绍数遣使招命又即授军印因安辑所统畴皆拒不当绍死其子尚又辟焉畴终不行畴常忿乌丸昔多贼杀其郡冠盖有欲讨之意而力未能建安十二年太祖北征乌丸未至先遣使辟畴又命田预喻指畴戒其门下趣治严门人谓曰昔袁公慕君礼命五至君义不屈今曺公使一来而君若恐弗及者何也畴笑而应之曰此非君所识也遂随使者至军署司空戸曺引见谘议眀日出令曰田子泰非吾所宜吏者即举茂才拜为蓚令不之官随军次无终方夏水雨而濵海洿下泞滞不通虏亦遮守蹊要军不得进太祖患之以问畴畴曰此道秋夏每常有水浅不通车马深不载舟为难久矣旧北平郡治在平冈道出卢龙达扵栁城自建武以来防壊断絶垂二百载而尚有微可従今虏将谓大军由无终不得进而退已懈弛无备若黙回军従卢龙口越白檀之崄出空虚之地路近而便掩其不备蹋顿之首可不战而禽也太祖曰善乃引军还而署大木表扵水侧路傍曰方今暑夏道路不通且湏秋冬乃复进军虏骑见之诚以为大军去也太祖令畴将其众为乡导上徐无山出卢龙厯平冈登白狼堆去栁城二百余里虏乃惊觉单于身自临阵太祖与交战遂大斩获追奔逐北至栁城军还入塞论功行封封畴都亭侯邑五百戸畴自以为始救君难率众逃遁志义不立反以为利非夲意也固譲太祖知其至心许而不夺辽东斩送袁尚首令三军敢有哭之者斩畴以尝为尚所辟乃往祭哭太祖亦不问畴尽将其家属及宗人三百余家居邺太祖赐畴车马谷帛皆散之宗族知旧従征荆州还太祖追念畴功殊羙恨前听畴之譲曰是成一人之髙志而亏王法大制也扵是乃复以前爵封畴畴上疏陈诚以死自誓太祖不听欲引拜之至扵数四终不受有司劾畴狷介违道茍立小节宜免官加刑太祖重其事依违者久之乃下世子及大臣博士议世子以畴同扵子文辞禄申胥逃赏宜勿夺以优其节尚书令荀彧司隶校尉钟繇等亦以为可听太祖犹欲侯之畴素与夏侯惇善太祖谓惇曰且往以情喻之自従君所言无吿吾意也惇就畴宿如太祖所戒畴揣知其指不复言惇临去乃拊畴背曰田君主意勤勤曾不顾乎畴答曰是何言之过也畴负义逃窜之人耳防恩全活为多矣岂可卖卢龙之塞以易赏禄哉縦国私畴畴独不愧扵心乎将军雅知畴者犹复如此若必不得已请愿効死刎首扵前言未卒涕泣横流惇具言之太祖喟然知不可屈乃拜为议郎年四十六卒子又早死文帝践阼髙畴徳义赐畴従孙续爵闗内侯以奉其祀
　　邴原字根矩北海朱虚人也年十一而丧父家贫早孤邻有书舍原过其傍而泣师问曰童子何悲原曰孤者易伤贫者易感夫读书者必皆具有父兄者也一则羡其不孤二则羡其得学心中恻然而为涕零也师亦哀原之言而为之泣曰欲书可耳答曰无钱资师师曰童子茍有志我徒相教不求资也扵是遂就学一冬之间诵孝经论语自在童龀之中嶷然有异及长金玉其行欲逺逰学诣安邱孙崧崧辞曰君乡里郑君君知之乎原荅曰然崧曰郑君学览今古博闻彊识钩深致逺诚学者之师模也君乃舍之蹑屣千里所谓以郑为东家丘者也君似不知而曰然者何也原曰先生之说诚可谓苦药良针然犹未达仆之微趣也人各有志所规不同故乃有登山而采玉者有入海而采珠者岂可谓登山者不知海之深入海者不知山之髙哉君谓仆以郑为东家丘君亦以仆为西家愚夫邪崧辞谢焉又曰兖豫之士吾多所识未有若君者当以书相分原重其意难辞之持书而别原心以为求师啓学志髙者通非若交逰待分而成也书何为防乃蔵书扵家而行原旧能饮酒自行之后八九年间酒不向口单歩负笈苦身持力至陈留则师韩子助颍川则宗陈仲弓汝南则交范孟博涿郡则亲卢子干临别师友以原不饮酒会米肉送之原曰夲能饮酒但以荒思废业故断之耳今当逺别因见贶饯可一饮醼扵是共坐饮酒终日不酔归以书还孙崧解不致书之意后为郡所召署功曺主簿时鲁国孔融为北海相教选计当任公卿之才乃以郑元为计掾彭璆为计吏原为计佐融有所爱一人常盛嗟叹之后恚望欲杀之朝吏皆请时其人亦在坐叩头流血而融意不解原独不为请融谓原曰众皆请而君何独不原对曰眀府扵某夲不薄也常言嵗终当举之此所谓吾一子也如是朝吏受恩未有在某前者矣而今乃欲杀之眀府爱之则引而方之扵子憎之则推之欲危其身原愚不知眀府以何爱之以何恶之融曰某生扵微门吾成就其兄弟防擢而用之某今孤负恩施夫善则进之恶则诛之固君道也往者应仲逺为泰山太守举一孝防旬月之间而杀之夫君人者厚薄何常之有原对曰仲逺举孝防杀之其义焉在夫孝防国之俊选也举之若是则杀之非也若杀之是则举之非也诗云彼已之子不遂其媾盖讥之也语云爱之欲其生恶之欲其死既欲其生又欲其死是惑也仲逺之惑甚矣眀府奚取焉融乃大笑曰吾但戏耳原又曰君子扵其言出乎身加乎民言行君子之枢机也安有杀人而可以为戯者防融无以答是时汉室陵迟政以贿成原乃将家人入郁洲山中郡举有道融书喻原使出为世用原不应遂到辽东与同郡刘政俱有勇略雄气辽东太守公孙度畏恶欲杀政尽收捕其家政得脱度吿诸县敢有蔵匿政者与同罪政窘急往投原曰穷鸟入懐原曰安知此懐之可入耶遂匿之月余时东莱太史慈当归原因以政付之旣而谓度曰将军前日欲杀刘政以其为己害今政已去君之害岂不除防度曰然原曰君之畏政者以其有智也今政已免智将用矣尚奚拘政之家不若赦之无重怨度乃出之原又资送政家皆得归故郡原在辽东一年中往归原居者数百家防学之士教授之声不絶辽东多虎原之邑落独无虎患原尝行而得遗钱拾以系树枝此钱旣不见取而系钱者愈多原问其故答者谓之神树原恶其由已而成滛祀乃辨之扵是里中遂敛其钱以为社供后原欲归乡里止扵三山孔融又以书迎原原遂复反还积十余年后乃遁还南行已数日而度甫觉度知原之不可复追也因曰邴君所谓云中白鹤非鹑鷃之网所能罗矣又吾自遣之勿复求也遂免危难得反国土原扵是讲述礼乐吟咏诗书门徒数百服道数千郑元以博学洽闻注解典籍故儒雅之士集焉原亦自以髙逺清白颐志澹泊口无择言身无择行故英伟之士向焉是时海内清议云青州有邴郑之学太祖为司空辟原东閤祭酒原女早亡太祖有爱子仓舒亦没欲合葬之原辞曰合葬非礼也原之所以自容扵眀公公之所以待原者以能守典训而不易也若听眀公之命是凡庸也眀公焉以为防太祖乃止太祖北伐三郡单于还住昌国燕士大夫酒酣太祖曰孤反邺守诸君必将来迎今日眀旦度皆至矣其不来者独有邴祭酒耳言讫未久而原先至门下通谒太祖大惊喜擥履而起逺出迎原曰贤者诚难测度孤谓君将不能来而逺自屈诚副饥虚之心谒讫而出军中士大夫诣原者数百人太祖怪而问之时荀彧在坐对曰独可省问邴原耳太祖曰此君名重乃亦倾士大夫心彧曰此一世异人士之精藻公宜尽礼以待之太祖曰固孤之宿心也自是之后见敬益重后署丞相徴事崔琰时为东曺奏记太祖以譲原太祖不许原虽在军厯署常以病疾髙枕里巷终不当事又希防见文帝为五官中郎将天下向慕賔客如云而原独闭门自守非公事不出太子微使人従容问之原曰吾闻国危不事冢君老不奉世子此典制也扵是乃转五官长史太子燕会众賔客数十人太子建议曰君父各有笃疾有药一丸可救一人当救君邪父邪众人纷纭或父防君时原在坐不与比论太子谘之原悖然对曰父也太子亦不复难之太祖征呉原従行卒是后大鸿胪钜鹿张泰河南尹厐辿以清贤称永宁太仆东郡张阁以简质闻杜恕着家戒称阁曰张子台视之似鄙朴人然其心中不知天地间何者为美何者为好敦然似如与隂阳合徳者作人如此自可不富贵然而祸患当従何而来世有髙亮如子台者皆多力慕体之不如也
　　管宁字幼安北海朱虚人也年十六丧父中表愍其孤贫咸共赠悉辞不受称财以送终长八尺美须眉与平原华歆同县邴原相友俱逰学扵异国并敬善陈仲弓时天下大乱闻公孙度令行海外遂与原及平原王烈等至辽东度虚馆以之既往见度乃庐扵山谷凿坯为室越海避难者皆来就之而居旬月而成邑遂讲诗书陈爼豆饰威仪眀礼譲非学者无由见也由是度安其贤民化其徳邴原性刚直清议以格物度已下心不安之宁谓原曰龙以不见成徳言非其时皆招祸之道也密遣令西还时度盛彊外以将军太守为号而内实有王心卑已崇礼欲官宁以自镇辅而终莫敢言其见敬惮如此宁所居屯落会井汲者防男女杂错或争井鬭防宁患之乃多买器分置井傍汲以待之又不使知来者得而怪之闻知宁所为乃各相责不复鬭争邻有牛暴宁田宁为牵牛着凉防自为饮食过扵牛主牛主得牛大慙若犯严刑是以左右无鬭讼之声礼譲移扵海表太祖为司空辟宁度子康絶命不宣是时中国少安客人皆还惟宁晏然若将终焉黄初四年诏公卿举独行君子司徒华歆荐宁文帝即位徴寜宁遂家属浮海还郡公孙恭送之南郊加赠服物宁在辽东积三十七年度康恭前后所资遗皆受而蔵诸已西渡尽封还之宁之归也海中遇暴风船皆没惟宁乗船自若时夜风晦冥船人尽惑莫知所泊望见有火光趣赴之得岛岛无居人又无火烬行人咸异焉以为神光之佑也旣至诏以宁为大中大夫固辞不受明帝即位太尉华歆逊位让宁帝不许遂诏以宁为光禄勲又诏青州刺史命别驾従事郡丞以礼发遣给安车吏従茵蓐道上厨食宁称草莽臣上疏陈情称疾笃不任进路宁自黄初至扵青龙徴命相仍常以八月赐牛酒后诏书问青州刺史程喜宁为守节髙乎审老疾尫顿邪喜上言宁有族人管贡为州吏与宁比邻臣常使经营消息贡说宁常着皂防布襦袴布裙随时单复出入闺庭能自任杖不须扶持四时祠祭辄自力彊改加衣服着絮巾故在辽东所有白布单衣亲荐馔馈跪拜成礼宁少而丧母不识形像常特加觞然流涕又居宅离水七八十歩夏时诣水中澡洒手足闚扵园圃臣揆宁前后辞让之意独自以生长潜逸耆艾智衰是以栖迟每执谦退此宁志行所欲必全不为守髙正始二年太仆陶邱一永寜卫尉孟观侍中孙邕中书侍郎王基等复上书荐宁扵是特具安车蒲轮束帛加璧聘焉会寜卒时年八十四初宁妻先卒知故劝更娶宁曰每省曽子王骏之言意常嘉之岂自遭之而违本心防宁卒拜其子邈为郎中后为博士













　　通志卷一百六十八
　　钦定四库全书
　　通志卷一百六十九
　　宋　右　廸　功　郎　郑　樵　渔　仲　撰
　　循吏传第一
　　史记始作而有循吏传后世因之不能易也虽晋宋梁后魏曰良吏南齐曰良政其实皆循吏也
　　史记
　　孙叔敖　子产　公仪休　石奢　李离
　　前汉
　　文翁　王成　黄霸　朱邑　龚遂　召信臣
　　后汉
　　卫飒【茨充】任延　王景　秦彭　王涣【镡显任峻】许荆【祖父武】孟尝　第五访　刘矩　刘宠【弟子岱繇】仇覧童恢【弟翊】
　　史记
　　孙叔敖者楚之处士也虞邱相进之于楚庄王以自代也三月爲楚相施敎导民上下和合世俗盛美政缓禁立吏无奸邪盗贼不起秋冬则劝民山采春夏以水各得其所便民皆乐其生庄王以爲币轻更以小爲大百姓不便皆去其业市令言之相曰市乱民莫安其处次行不定相曰如此几何顷乎市令曰三月顷相曰罢吾今令之复矣后五日朝相言之王曰前日更币以爲轻今市令来言曰市乱民莫安其处次行之不定臣请遂令复如故王许之下令三日而市复如故楚民俗好庳车王以爲庳车不便马欲下令使髙之相曰令数下民不知所从王必欲髙车臣请敎闾里使髙其梱乗车者皆君子君子不能数下车王许之居半嵗民悉自髙其车此不敎而民从其化近者视而效之远者四面望而法之故三得相而不喜知其材自得之也三去相而不悔知非已之罪也
　　子产者郑之列大夫也郑昭君之时以所爱徐挚爲相国乱上下不亲父子不和大宫子期言之君以子产爲相爲相一年竖子不戏狎斑白不提挈僮子不犂畔二年市不豫贾三年门不夜关道不拾遗四年田器不归五年市无尺籍丧期不令而治治郑二十六年而死丁壮号哭老人儿啼曰子产去我死乎民将安归
　　公仪休者鲁博士也以髙第爲鲁相奉法循理无所变更百官自正使食禄者不得与下民争利受大者不得取小客有遗相鱼者相不受客曰闻君嗜鱼遗君鱼何故不受也相曰以嗜鱼故不受也今爲相能自给鱼今受鱼而免谁复给我鱼者吾故不受也食茹而美拔其园葵而弃之见其家织布好而疾出其家妇燔其机云欲令农士女工安所讐其货乎
　　石奢者楚昭王相也坚直亷正无所阿避行县道有杀人者相追之乃其父也纵其父而还自繋焉使人言之王曰杀人者臣之父也夫以父立政不孝也废法纵罪非忠也臣罪当死王曰追而不及不当伏罪子其治事矣奢曰不私其父非孝子也不奉主法非忠臣也王赦其罪上惠也伏诛而死臣职也遂不受令自刎而死李离者晋文公之理也过听杀人自拘当死文公曰官有贵贱罚有轻重下吏之过非子之罪也离曰臣居官爲长不与吏让位受禄爲多不与下分利今过听杀人傅其罪下吏非所闻也辞不受令文公曰子则自以爲有罪寡人亦有罪邪离曰理有法失刑则刑失死则死公以臣能听防决疑故使爲理今过听杀人罪当死遂不受令伏剑而死
　　前汉
　　文翁庐江舒人也少好学通春秋以郡县吏察举景帝末爲蜀郡守仁爱好敎化见蜀地僻陋有蛮夷风文翁欲诱进之乃选郡县小吏开敏有材者张叔等十余人亲自饬励遣诣京师受业博士或学律令减省少府用度买刀布蜀物赍计吏以遗博士数岁蜀生皆成就还归文翁以爲右职用次察举官有至郡守刺史者又修起学官于成都市中招下县子弟以爲学官弟子爲除更繇髙者以补郡县吏次爲孝弟力田常选学官僮子使在便坐受事每出行县益从学官诸生明经饬行者与俱使传敎令出入闺閤县邑吏民见而荣之数年争欲爲学官弟子富人至出钱以求之繇是大化蜀地学于京师者比齐鲁焉至武帝时乃令天下郡国皆立学校官自文翁爲之始云文翁终于蜀吏民爲立祠堂岁时祭祀不絶至今巴蜀好文雅文翁之化也
　　王成不知何郡人也爲胶东相治甚有声宣帝最先襃之地节三年下诏曰盖闻有功不赏有罪不诛虽唐虞不能以化天下今胶东相成劳来不怠流民自占八万余口治有异等之效其赐成爵关内侯秩中二千石未及征用防病卒官后诏使丞相御史问郡国上计长吏守丞以政令得失或对前胶东相成僞自増加以防显赏是后俗吏多爲虚名云
　　黄霸字次公淮阳阳夏人也以豪杰役使徙云陵霸少学律令喜爲吏武帝末以待诏入钱赏官补侍郎谒者坐同产有罪劾免后复入谷沈黎郡补左冯翊二百石卒史冯翊以霸入财爲官不署右职使领郡钱谷计簿书正以亷称察补河东均输长复察廉爲河南太守丞霸爲人明察内敏又习文法然温良有让足知善御众爲丞处议当于法合人心太守甚任之吏民爱敬焉自武帝末用法深昭帝立幼大将军霍光秉政大臣争权上官桀与燕王谋作乱光既诛之遂遵武帝法度以刑罚痛绳羣下繇是俗吏尚严酷以爲能而独霸用法寛和爲名防宣帝即位在民间时知百姓苦吏急也闻霸持法平召以爲廷尉正数决疑狱廷中称平守丞相长史坐公卿大议廷中知长信少府夏侯胜非议诏书大不敬霸阿从不举劾皆下廷尉系狱当死霸因从胜受尚书狱中再逾冬积三岁廼出语在胜传胜出复爲谏大夫令左冯翊宋畸举霸贤良胜又口荐覇扵上擢霸爲扬州刺史三岁宣帝下诏曰制诏御史其以贤良髙第州刺史霸爲頴川太守秩比二千石居官赐车盖特髙一丈别驾主簿车缇油屏泥于轼前以章有德时上垂意于治数下恩泽诏书吏不奉宣太守霸爲选择良吏分部宣布诏令令民咸知上意使邮亭乡官皆畜鸡豚以赡鳏寡贫穷者然后爲条敎置父老师帅伍长班行之于民间劝以爲善防奸之意及务耕桑节用殖财种树畜养去食谷马米盐靡密初若烦碎然霸精力能推行之吏民见者语次寻绎问他隂伏以相参考尝欲有所司察择长年廉吏遣行属令周密吏出不敢舎邮亭食于道傍乌攫其肉民有欲诣府口言事者适见之霸与语道此后日吏还谒霸霸见迎劳之曰甚苦食于道旁乃爲乌所盗肉吏大惊以霸具知其起居所问毫厘不敢有所隐鳏寡孤独有死无以葬者乡部书言霸具爲区处某所大木可以爲棺某亭猪子可以祭吏往皆如言其识事聪明如此吏民不知所出咸称神明奸人去入他郡盗贼日少霸力行敎化而后诛罚务在成就全安长吏许丞老病聋督邮白欲逐之霸曰许丞廉吏虽老尚能拜起送迎正颇重听何伤且善助之无失贤者意或问其故霸曰数易长吏送故迎新之费及奸吏縁絶簿书盗财物公私费耗甚多皆当出于民所易新吏又未必贤或不如其故徒相益爲乱凡治道去其泰甚者耳霸以外寛内明得吏民心户口岁増治爲天下第一征守京兆尹秩二千石坐发民治驰道不先以闻又发骑士诣北军马不适士劾乏军兴连贬秩有诏归颍川太守官以八百石居治如其前前后八年郡中愈治是时凤凰神爵数集郡国颍川尤多天子以霸治行终长者下诏称扬赐爵关内侯黄金百斤秩中二千石而颍川孝弟有行义民三老力田皆以差赐爵及帛后数月征霸爲太子太傅迁御史大夫五凤三年代邴吉爲丞相封建成侯食邑六百户霸材长于治民及爲丞相总纲纪号令风采不及邴魏于定国功名损于治郡时京兆尹张敞舎鹖雀飞集丞相府霸以爲神爵议欲以闻敞奏霸曰窃见丞相以中二千石博士杂问郡国上计长吏守丞爲民兴利除害成大化条其对有耕者让畔男女异路道不拾遗及举孝子弟弟贞妇者爲一辈先上殿举而不知其人数者次之不爲条教者在后叩头谢丞相虽口不言而心欲其爲之也长吏守丞对时臣敞舍有鹖雀飞止丞相府屋上丞相以下见者数百人边吏多知鹖雀者问之皆阳不知丞相图议上奏曰臣问上计长吏守丞以兴化条皇天报下神雀后知从臣敞舍来乃止郡国吏窃笑丞相仁厚有知畧防信竒怪也昔汲黯爲淮阳守辞去之官谓大行李息曰御史大夫张汤怀诈阿意以倾朝廷公不早白与俱受戮矣息畏汤不敢言后汤败上闻黯与息语乃扺息罪而秩黯诸侯相取其思竭忠也臣敞非敢毁丞相也诚恐羣臣莫白而长吏守丞畏丞相指归舎法令各爲私敎务相増加浇淳散朴并行僞貌有名亡实倾摇解怠甚者爲妖假令京师先行让畔异路道不拾遗其实亡益廉贪贞滛之行而以僞先天下固未可也即诸侯先行之僞声轶于京师非细事也汉家承敝通变造起律令所以劝善禁奸条贯详备不可复加宜令贵臣明饬长吏守丞归告二千石举三老孝弟力田孝廉廉吏务得其人郡事皆以义法令检式毋得擅爲条敎敢挟诈僞以奸名誉者必先受戮以正明好恶天子嘉纳敞言召上计吏使侍中临饬如敞指意霸甚慙又乐陵侯史髙以外属旧恩侍中贵重霸荐髙可太尉天子使尚书召问霸太尉官罢乆矣丞相兼之所以偃武兴文也如国家不虞边境有事左右之臣皆将帅也夫宣明敎化通达幽隐使狱无刑邑无盗贼君之职也将相之官朕之任焉侍中乐陵侯髙帷幄近臣朕之所自亲君何越职而举之尚书令受丞相对霸免冠谢罪数日乃决自是后不敢复有所请然自汉兴言治民吏以霸爲首爲丞相五岁甘露三年薨谥曰定侯霸死后乐陵侯髙竟爲大司马霸子思侯赏嗣爲关都尉薨子忠侯辅嗣至卫尉九卿薨子忠嗣侯讫王莽廼絶子孙爲吏二千石者五六人始霸少爲阳夏游徼与善相人者共载出见一妇人相者言此妇人当富贵不然相书不可用也霸推问之乃其邻里巫家女也霸即娶爲妻与之终身爲丞相后徙杜陵
　　朱邑字仲卿庐江舒人也少时爲舒桐乡啬夫防平不苛以爱利爲行未尝笞辱人存问耆老孤寡遇之有恩所部吏民爱敬焉迁补太守卒史举贤良爲大司农丞迁北海太守以治行第一入爲大司农爲人惇厚笃于故旧然性公正不可交以私天子器之朝廷敬焉是时张敞爲胶东相与邑书曰明主游心太古广延茂士此诚忠臣竭思之时也直敞逺守剧郡驭于绳墨匈臆约结固亡竒也虽有亦安所施足下以清明之德掌周稷之业犹饥者甘糟糠穰岁余粱肉何则有无之势异也昔陈平虽贤须魏倩而后进韩信虽竒赖萧公而后信故各逹其时之英俊必若伊尹吕望而后荐之则此人不因足下而进矣邑感敞言贡荐贤士大夫多得其助者身爲列卿居处俭节禄赐以共九族乡党家亡余财神爵元年卒天子闵惜下诏宣其德复赐邑子黄金百斤以奉其祭祀初邑病且死属其子曰我故爲桐乡吏其民爱我必葬我桐乡后世子孙奉尝我不如桐乡民及死其子遂葬之桐乡西郊外民果然共爲邑起冢立祠岁时祀祭至今不絶
　　龚遂字少卿山阳南平阳人也以明经爲官至昌邑郎中令事王贺贺动作多不正遂爲人忠厚刚毅有大节内谏争于王外责傅相引经义陈祸福至于涕泣蹇蹇亡已面刺王过王至掩耳起走曰郎中令善愧人及国中皆畏惮焉王尝乆与驺奴宰人游戏饮食赏赐亡度遂入见王涕泣防行左右侍御皆出涕王曰郎中令何爲哭遂曰臣痛社稷危也愿赐清间竭愚王辟左右遂曰大王知胶西王所以爲无道亡乎王曰不知也曰臣闻胶西王有谀臣侯得王所爲儗于桀纣也得以爲尧舜也王説其谀謟尝与寝处唯得所言以至于是今大王亲近羣小渐渍邪恶所习存亡之机不可不慎也臣请选郎通经术有行义者与王起居坐则诵诗书立则习礼容宜有益王许之遂乃选郎中张安等十人侍王居数日王皆逐去安等乆之宫中数有妖怪王以问遂遂以爲有大忧宫室将空语在昌邑王传防昭帝崩亡子昌邑王贺嗣立官属皆征入王相安乐迁长乐卫尉遂见安乐流涕谓曰王立爲天子日益骄溢谏之不复听今哀痛未尽日与近臣饮食作乐鬭虎豹召皮轩车九流驱驰东西所爲誖道古制寛大臣有隐退今去不得阳狂恐知身死爲世戮奈何君陛下故相宜极谏争王即位二十七日卒以淫乱废昌邑羣臣坐防王于恶不道皆诛死者二百余人唯遂与中尉王阳以数谏争得减死髠爲城旦宣帝即位乆之渤海左右郡嵗饥盗贼并起二千石不能禽制上选能治者丞相御史举遂可用上以爲渤海太守时遂年七十余召见形貌短小宣帝望见不副所闻心内轻焉谓遂曰渤海废乱朕甚忧之君欲何以息其盗贼以称朕意遂对曰海濒遐远不霑圣化其民困于饥寒而吏不恤故使陛下赤子盗弄陛下之兵于潢池中耳今欲使臣胜之邪将安之也上闻遂对甚説答曰选用贤良固欲安之也遂曰臣闻治乱民犹治乱绳不可急也唯缓之然后可治臣愿丞相御史且无拘臣以文法得一切便宜从事上许焉加赐黄金赠遣乗传至渤海界郡闻新太守至发兵以迎遂皆遣还移书勅属县悉罢逐捕盗贼吏诸持鉏钩田器者皆爲良民吏无得问持兵者廼爲盗贼遂单车独行至府郡中翕然时盗贼亦皆罢渤海又多刦畧相随闻遂教令即时解散弃其兵弩而持钩鉏盗贼于是悉平民得安土乐业遂乃开仓廪假贫民选用良吏尉安牧养焉遂见齐俗奢侈好末技不田作乃躬率以俭约劝民务农桑令口种一树榆百夲防五十夲葱一畦韭家二母彘五鸡民有带持刀剑者使卖剑买牛卖刀买犊曰何爲带牛佩犊春夏不得不趋田亩秋冬课收敛益畜果实菱芡劳来循行郡中皆有畜积吏民皆富实狱讼止息数年上遣使者征遂议曹王生愿从功曹以王生素嗜酒亡节度不可使遂不忍逆从至京师王生日饮酒不视太守防遂引入宫王生醉从后呼曰明府且止愿有所白遂还问其故王生曰天子即问君何以治渤海君不可有所陈对宜曰皆圣主之德非小臣之力遂受其言既至前上果问以治状遂对如王生言天子説其有让笑曰君安得长者之言而称之遂因前曰臣非知此乃臣议曹敎戒臣也上以遂年老不任公卿拜爲水衡都尉议曹王生爲水衡丞以襃显遂云水衡典上林禁苑共张宫馆爲宗庙取牲官职亲近上甚重之以官寿卒
　　召信臣字翁卿九江夀春人也以明经甲科爲郎出补谷阳长举髙第迁上蔡长其治视民如子所居见称述超爲零陵太守病归复征爲谏大夫迁南阳太守其治如上蔡信臣爲人勤力有方畧好爲民兴利务在富之躬劝耕农出入阡陌止舍离乡亭稀有安居时行视郡中水泉开通沟渎起水门堤阏凡数十处以广溉灌岁岁增加多至三万顷民得其利畜积有余信臣爲民作均水约束刻石立于田畔以防分争禁止嫁娶送终奢侈务出于俭约府县吏家子弟好游敖不以田作爲事者輙斥罢之甚者按其不法以视好恶其化大行郡中莫不耕稼力田百姓归之户口増倍盗贼狱讼衰止吏民亲爱信臣号之曰召父荆州刺史奏信臣爲百姓兴利郡以殷富赐黄金四十斤迁河南太守治行常爲天下第一复数増秩赐金竟寜中征爲少府列于九卿奏请上林诸离远宫馆稀御幸者勿复缮治共张又奏省乐府黄门倡优诸戏及宫馆兵弩什器减过太半太官园种冬生葱韭菜茹覆以屋庑昼夜防蕴火待温气乃生信臣以爲此皆不时之物有伤于人不宜以奉供养及他非法食物悉奏罢省费岁数千万信臣年老以官卒元始四年诏书祀百辟卿士有益于民者蜀郡以文翁九江以召父应诏书嵗时郡二千石率官属行礼奉祠信臣冢而南阳亦爲立祠
　　后汉
　　卫飒字子产【飒音立】河内脩武人也家贫好学问随师无粮常佣以自给王莽时仕历州宰建武二年辟大司徒邓禹府举能案剧除侍御史襄城令政有名迹迁桂阳太守郡与交州接境颇染其俗不知礼则飒下车脩庠序之敎设婚姻之礼朞年间邦俗从化先是含洭浈阳曲江三县越之故地武帝平之内属桂阳民居深山滨溪谷习其风土不出田租去郡逺者或且千里吏事往来輙发民乗船名曰传役每一吏出徭及数家百姓苦之飒乃凿山通道五百余里列亭传置邮驿于是役省劳息奸吏杜絶流民稍还渐成聚邑使输租赋同之平民又耒阳县出铁石他郡民庶常依因聚防私爲冶铸遂招来亡命多致奸盗飒乃上起铁官罢斥私铸岁所増入五百余万飒理防民事居官如家其所施政莫不合于物宜视事十年郡内清理二十五年徴还光武欲以爲少府防飒被疾不能拜起勅以桂阳太守归家须后诏书居二岁载病诣阙自陈困笃乃收印绶赐钱十万后卒于家南阳茨充代飒爲桂阳亦善其政敎民种植桑柘麻纻之属劝令养蚕织屦民得利益焉
　　任延字长孙南阳宛人也年十二爲诸生学于长安明诗易春秋显名太学学中号爲任圣童值仓卒避兵之陇西时隗嚣已据四郡遣使请延延不应更始元年以延爲大司马属拜防稽都尉时年十九迎官惊其壮及到静泊无爲唯先遣馈礼祠延陵季子时天下新定道路未通避乱江南者皆未还中土防稽颇称多士延到皆聘请髙行如董子仪严子陵等敬待以师友之礼掾吏贫者輙分奉禄以赈给之省诸卒令耕公田以周穷急每时行县輙使慰勉孝子就餐饭之吴有龙邱苌者隐居太末志不降辱王莽时四辅三公连辟不到掾吏白请召之延曰龙邱先生躬德履义有原宪伯夷之节都尉埽洒其门犹惧辱焉召之不可遣功曹奉谒脩书记致医药吏使相望于道积一嵗苌乃乗辇诣府门愿得先死备录延辞让再三遂署议曹祭酒苌寻病卒延自临殡不朝三日是以郡中贤士大夫争往官焉建武初上书乞骸骨归拜王庭诏征爲九真太守光武引见赐马及杂缯令妻子留洛阳九真俗以射猎爲业不知牛耕民常告籴交阯每致困乏延乃令铸作田器敎之垦辟田畴岁岁开广百姓充给又骆越之俗无嫁娶礼法各因淫好无适对匹不识父子之性夫妇之道延乃移书属县各使男年二十至五十女年十五至四十皆以年齿相配其贫无礼聘者令长吏以下各省奉禄以赈助之同时相娶者二千余人是岁风雨顺节谷稼丰衍其产子者始知种姓咸曰使我有是子者任君也多名子爲任于是徼外蛮夷夜郎等慕义保塞延遂止罢侦戍卒初平帝时汉中锡光爲交阯太守敎导民夷渐以礼义化声侔于延王莽末闭境拒守建武初遣使贡献封盐水侯岭南华风始于二守焉延视事四年征诣洛阳以病稽留左转睢阳令九真吏民生爲立祠拜武威太守帝亲见戒之曰善事上官无失名誉延对曰臣闻忠臣不私私臣不忠履正奉公臣子之节上下雷同非陛下之福善事上官臣不敢奉诏帝叹息曰卿言是也既至武威时将兵长史田绀郡之大姓其子弟宾客爲人暴害延收绀系之子弟宾客伏法者五六人绀少子尚乃聚防轻薄数百人自号将军夜来攻郡延即发兵破之自是威行境内吏民累息郡北当匈奴南接种羗民畏冦抄多废田业延到选集武畧之士千人明其赏罸令将杂种胡骑休屠黄石屯据要害其有警急逆撃追讨虏恒多残伤遂絶不敢复出河西旧少雨泽乃爲置水官吏修理沟渠皆防其利又造立校官自吏子孙皆令诣学受业复其徭役章句既通悉显抜荣进之郡遂有儒雅之士后坐擅诛不先上左转召陵令显宗即位拜頴川太守永平二年征防辟雍因以爲河内太守视事九年病卒少子恺官至太常
　　王景字仲通乐浪邯人也【音诺甘反邯音下甘反县名】八世祖仲本琅邪不其人好道术明天文诸吕作乱齐哀王襄谋发兵而数问于仲及济北王兴居反欲委兵师仲仲惧祸及乃浮海东奔乐浪山中因而家焉父闳爲郡三老更始败土人王调杀郡守刘宪自称大将军乐浪太守建武六年光武遣太守王遵将兵撃之至辽东闳与决曹史杨邑等共杀调迎遵皆封爲列侯闳独让爵帝竒而征之道病卒景少学易遂广窥众书又好天文术数之事沉深多伎艺辟司空伏恭府时有荐景能治水者显宗诏与将作谒者王吴共脩作浚仪渠吴用景墕流法水乃不复爲害初平帝时河汴决壊未及得修建武十年阳武令张汜上言河决积乆日月侵毁济渠所漂数十许县修理之费其功不难宜改修隄防以安百姓书奏光武即爲发卒方营河功而浚仪令乐俊复上言昔元光之间人庶炽盛縁隄垦殖而瓠子河决尚二十余年不即壅塞今居家稀少田地饶广虽未修理其患犹可且新被兵革方兴力役劳怨既多民不堪命宜须平静更议其事光武得此遂止后汴渠东侵日月弥广而水门故处皆在河中兖豫百姓怨叹以爲县官恒兴他役不先民急永平十二年议修汴渠乃引见景问以治水形便景陈其利害应对敏给帝善之又以尝修浚仪功业有成乃赐景山海经河渠书禹贡图及钱帛衣物夏遂发卒数十万遣景与王吴修渠筑堤自荥阳东至千乗海口千余里景乃商度地势凿山阜破砥碛直沟涧防遏冲要疏决壅积十里立一水门令更相洄注无溃漏之患景虽简省役费然犹以百亿计明年夏渠成帝亲自廵行诏滨河郡国置河堤员吏如西京旧制景由是知名王吴及诸从事掾吏皆増秩一等景三迁爲侍御史十五年从驾东廵狩至无盐帝美其功绩拜河堤谒者赐车马缣钱建初七年迁徐州刺史先是杜笃奏上论都欲令车驾迁还长安耆老闻者皆动怀土之心莫不眷然伫立西望景以宫庙已立恐人情疑惑防时有神雀诸瑞乃作金人论颂洛邑之美天人之符文有可采明年迁庐江太守先是百姓不知牛耕致地力有余而食常不足郡界有楚相孙叔敖所起芍陂稻田景乃驱率吏民脩起芜废教用犂耕由是垦辟倍多境内丰给遂铭石刻誓令民知常禁又训令蚕织爲作法制皆着于乡亭庐江传其文辞卒于官景以爲六经所载皆有卜筮作事举止质于蓍龟而众书错糅吉凶相反乃参纪众家数术文书冢宅禁忌堪舆日相之属适于事用者集爲大衍元机云
　　秦彭字伯平扶风茂陵人也自汉兴之后世位相承六世祖袭爲颍川太守与羣从同时爲二千石者五人故三辅号曰万石秦氏彭同产女弟显宗时入掖庭爲贵人有宠永平七年以彭贵人兄随四姓小侯擢爲开阳城门十五年拜骑都尉副驸马都尉耿秉北征匈奴建初元年迁山阳太守以礼训人不任刑罚崇好儒雅敦明庠序每春秋飨射輙修升降揖譲之仪乃爲人设四诫以定六亲长幼之礼有遵奉敎化者擢爲乡三老常以八月致酒肉以劝勉之吏有过咎罢遣而已不加耻辱百姓怀爱莫有欺犯兴起稻田数千顷每于农月亲度顷亩分别肥瘠差爲三品各立文簿蔵之乡县于是奸吏局蹐无所容诈彭乃上言宜令天下齐同其制诏书以其所立条式班令三府并下州县在职六年转颍川太守有凤凰麒麟嘉禾甘露之瑞集其郡境肃宗廵行再幸颍川輙赏赐钱谷恩宠甚异章和二年卒彭弟惇襃并爲射声校尉
　　王涣字稚子广汉郪人也父顺安定太守涣少好侠尚气力数通剽轻少年晚而改节敦儒学习尚书读律令畧举大义爲太守陈宠功曹当职割断不避豪右宠风声大行入爲大司农和帝问曰在郡何以爲治宠顿首谢曰臣任功曹王涣以简贤选能主簿镡显拾遗补阙臣奉宣诏书而已帝大悦涣由是显名州举茂才除温令县多奸猾积爲人患涣以方畧讨击悉诛之境内清夷商人露宿于道其有放牛者輙云以属稚子终无侵犯在温三年迁兖州刺史绳正部郡风威大行后坐考妖言不实论嵗余征拜侍御史永元十五年从驾南廵还爲洛阳令以平正居身得寛猛之宜其嫌乆讼历政所不断法理所难平者莫不曲尽情诈压塞羣疑又能以谲数发擿奸伏京师称叹以爲涣有神算元兴元年病卒百姓帀道莫不咨叹男女老壮皆相与赋敛致奠醊以千数涣丧西归道经宏农民庶皆设槃案于路吏问其故咸言平常持米到洛爲卒司所钞恒亡其半自王君任事不见侵枉故来报恩其政化怀物如此民思其德爲立祠安阳亭西每食輙歌而荐之永初二年邓太后下诏襃涣清节以其子石爲郎中延熹中桓帝事黄老道悉毁诸方祀唯特诏密县存故太傅卓茂庙洛阳留王涣祠焉镡显后亦知名安帝时爲豫州刺史时天下饥荒竞爲盗贼州界收捕且万余人显愍其穷困自陷刑辟輙擅赦之因自劾奏有诏勿理后位至长乐卫尉自涣卒后连诏三公特选洛阳令皆不称职永和中以剧令渤海任峻补之峻擢用文武吏皆尽其能纠剔奸盗不得旋踵一嵗断狱不过数十威风猛于涣而文理不及之峻字叔髙终于太山太守
</div>
    <div class="pagination">
<a href="通志_page134.html">上一页</a><span>...</span><a href="通志_page130.html">130</a><a href="通志_page131.html">131</a><a href="通志_page132.html">132</a><a href="通志_page133.html">133</a><a href="通志_page134.html">134</a><span class="current-page">135</span><a href="通志_page136.html">136</a><a href="通志_page137.html">137</a><a href="通志_page138.html">138</a><a href="通志_page139.html">139</a><a href="通志_page140.html">140</a><span>...</span><a href="通志_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
