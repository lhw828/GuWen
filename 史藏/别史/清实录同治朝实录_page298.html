<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 298 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 298 页/共 505 页
  </h1>
  <div class="content">
   ○以直隶捐输军饷。并海防团练城工。永广文乡试中额二名。　　

○以哈密收复城池。并追剿贼匪出力。赏佐领达三布二品顶带。余升赏有差。　　

○豁免湖南晃州厅被扰地方上年民欠钱粮。　　

○庚辰。谕内阁、前因兴平等仓逾限未领满汉俸米。经户部奏明照例一律注销。业经降旨允行。乃本日给事中广诚奏、米价日昂。请将注销俸米。仍准给领等语。向来官员俸米。逾限不领。照例注销。原以杜花户串同米铺勒掯贱买蒙领分肥等弊。例意极为周帀。该给事中于此中弊端。岂不知悉。乃敢冒昧陈奏。并以民生益蹙等词。希图耸听。显系受花户仓蠹等辈从恿。实属不知自爱。广诚著传旨申饬。所请著不准行。　　

○以广西布政使苏凤文署巡抚。　　

○以浙江按察使王凯泰为广东布政使。前任四川按察使蒋志章为浙江按察使。　　

○以私行回籍。广东守备孙清纲革职拏办。　　

○展缓广东新兴、高明、灵山、河源、平远、长乐、镇平、七县被水被扰地方节年未完额赋。　　


大清穆宗继天开运受中居正保大定功圣智诚孝信敏恭宽毅皇帝实录卷之二百九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。八月。辛巳朔。上诣绥履殿问慈安皇太后安。平安室问慈禧皇太后安。至庚戌皆如之。　　

○奉慈安皇太后慈禧皇太后幸漱芳斋。侍午膳。　　

○谕军机大臣等、刘长佑奏、剿匪连次获胜。现饬兵勇夹击。并沿途分布军情形一摺。枭匪奔窜直隶威县曲周及山东邱县馆陶等处。叠经直东各军追击。均有斩捦。惟各军因高梁茂密。横潦载道。未能尽力穷追。该匪复乘闲远逸。刘长佑现查勘滹沱河一带形势。并派总兵刘景芳分拨练兵。留驻河闲景州等处。饬余承恩等分投进攻。所筹尚属周帀。著即严檄余承恩等迅率所部。蹑踪追剿。毋稍延玩。穆腾阿前报驻扎冀州。与刘长佑相去不远。务将军情贼情。随时互相知照。以期妥筹办法。迅殄逆氛。如该督相去较远。所有直隶各军。著穆腾阿就近调派。并著该督饬知在营各将士遵照办理。此次刘云鹤阵亡。带队各员弁。有无救援不力退缩贻误之处。著刘长佑查明严参。向来各营兵勇。每有尾贼掳掠。或利贼所遗辎重。致稽追剿各情事。积习相沿。深堪痛恨。现在直省旱后。被贼百姓。已极困苦。若再加兵勇骚扰。必至民不聊生。著刘长佑、穆腾阿、加意访查。如有前项情弊。即行从严惩办。以肃军律。将此由五百里各谕令知之。　　

○又谕、英翰奏、运防布置已定。拟派队会剿一摺。登莱窜匪。昨据丁宝桢奏报。业已窜过潍河。扼守胶莱之策。竟成画饼。李鸿章等迁延纵贼。贻误非轻。黄运两防。虽叠据该大臣等奏称分布稳固。若尽如前敌各军。恐亦未可深恃。贼在登莱。既已遂其饱掠。此番全股出犯。其气正锐。傥令逸出东境。大局殊不堪设想。李鸿章自督办以来。曾未稍挫贼锋。糜饷殃民。其咎甚重。此时惟当赶紧抽调各军。分路兜击。迅图剿洗。以赎前愆。丁宝桢亦当严饬兵勇。协力歼除。黄运防军。并著李鸿章等严行檄饬。昼夜密防。傥有疏失。即将该将弁立时正法。并将该大臣等从重治罪。英翰拟派万人助剿。即著迅饬起程。皖军悉数出征。本境防务。亦关紧要。英翰回颍后。仍当统筹全局。激励绅团。严防窜越。另片奏、剿办邳宿土匪情形。此股匪徒。现虽窜匿无踪。若不芟刈根株。必至养痈贻患。更恐其与捻逆句结。著曾国藩、张之万、丁宝桢等、责成邳峄一带各地方官认真捕拏。毋令营弁饰词以报功。地方官纵差以庇匪。务将著名首从各逆。捦获正法。是为至要。鲍超所部霆勇。前经谕令曾国藩等分别撤留。交娄云庆统带。现在娄云庆是否到营。该部众应否遣撤。尚未据曾国藩等覆奏。霆营兵勇。向称驳杂。甫易统帅。心志更恐不齐。曾国藩、李鸿章、李瀚章、曾国荃、务当体察情形。妥为安置。毋令再蹈上年该营覆辙。本日据马新贻奏、已派水陆各营。于七月中旬起程。赴淮徐听调。即著李鸿章飞速迎提。以资厚集。该逆现窜何处。官兵能否得力。著该大臣随时迅奏。毋稍稽延。将此由六百里各谕令知之。　　

○命太常寺少卿任兆坚为奉天府府丞兼学政。礼部右侍郎贺寿慈提督顺天学政。翰林院侍讲学士。夏同善提督江苏学政。内阁学士殷兆镛提督安徽学政。翰林院修撰徐郙提督江西学政。候补侍郎徐树铭提督浙江学政。国子监祭酒邵亨豫提督福建学政。翰林院编修张之洞提督湖北学政。温忠翰提督湖南学政。翰林院侍读杨庆麟提督河南学政。编修张家骧提督山东学政。于建章提督山西学政。周兰提督陕甘学政。修撰钟骏声提督四川学政。光禄寺卿胡瑞澜提督广东学政。翰林院编修杨霁提督广西学政。云南学政梁肇煌、贵州学政黎培敬、俱留任。　　

○复山东馆陶阵亡已革总兵官刘云鹤原官。予祭葬世职。　　

○壬午。谕军机大臣等、李鸿章奏、捻股南趋。现筹调度一摺。捻匪由海神庙扑渡潍河。全股回窜。该处本系潘鼎新认守地段。李鸿章于该藩司布置疏略。未能早行筹备。致溃全局。深堪痛恨。河防本不可恃。朝廷屡申儆戒。该大臣至此。始以竟无把握入奏。不知两月以来。筹办何事。此时贼已南趋。该大臣由济南改道赴泰安沂郡堵剿。其势又落贼后。若不督催诸军。星夜兼程。绕向贼前。分投堵截。势将何所底止。该大臣当振刷精神。力图自赎。不得仍前玩忽。坐误事机。懔之。将此由六百里谕令知之。　　

○又谕、左宗棠、赵长龄奏、遵议山西河防事宜一摺。山西河防。经左宗棠行抵潼关。与陈湜晤商筹画。分段设防。情形尚为详尽。惟地段绵长。必须择要扼堵。水陆相依。方足以昭严密。著该大臣传知陈湜。悉心经理。力保晋疆。不可稍涉疏懈。一应增兵筹防各事宜。均著照该大臣等所议办理。其保德河曲河岸。即责成马升。就近派该标将弁兵丁协防。归陈湜节制。并著饬令陈湜于汾州一带择地驻扎。居中调度策应。凡属内地文武兵勇。概归堤湜节制调遣。如有粉饰疏忽。抗玩军令者。即由陈湜禀知左宗棠、赵长龄、从严参奏。南岸垣曲以下。界接河南。著李鹤年仿造炮船百余号。选派员弁驾驶。自济源境起。延扎至直隶界上。与山西水师相连。节节布置。以期周密。至山西增募勇丁月饷。及船炮军装一切制造之费。著赵长龄责成署藩司胡大任筹款举办。毋误事机。保德河曲以抵西北边外萨拉齐厅一带河岸。汉蒙回商民杂处。防范宜周。前因甘肃回民。有赴归化购买马匹军装。伪造文书护照情事。当经谕令裕瑞、桂成、一体防范。著该将军等、懔遵前奉谕旨。实力督办。所有在防各镇道等、均归该将军节制。以一事权。将此由五百里各谕令知之。　　

○以户部左侍郎谭廷襄兼署吏部右侍郎。刑部左侍郎郑敦谨兼署礼部右侍郎。　　

○以湖南盐法长宝道翁同爵为四川按察使。　　

○癸未。谕内阁、章鋆著授奕详、奕询、奕谟读。　　

○又谕、通政使司通政使于淩辰奏、查出南海工程土方尺丈估算浮冒一摺。三海工程。前经魁龄等督饬算房人等撙节估计。实需银六万一千余两何以监督张锡龄覆加丈量。核计南海一处土方。与原估数目悬殊。浮冒至六千余两之多。魁龄、文硕、与于淩辰同办一事。何以未经会衔。其因何意见不合之处。著魁龄、文硕、据实回奏。　　

○谕军机大臣等、据都察院奏、山东贡生张垚等、联名以贼踞登莱情急求救等词。赴该衙门呈诉。所称官军追贼至莱。两月有余。未闻接仗。贼势日大。民生日蹙等情。自系为受害甚深。情急呼吁起见。捻逆自渡运东窜。丁宝桢带兵尾追。叠报胜仗。若如张垚等所称。贼到任其荼毒。贼过被兵扰害。是东省兵勇。剿贼不足。害民有余。初不料各营兵勇。漫无纪律至此。李鸿章总统师干。驻东已久。于东省兵勇剿贼情形。自当确有见闻。乃竟毫无觉察。但事迁延。使东境数十万生灵。厄于贼复厄于兵。该大臣为国家柱石。纵贼殃民。至于此极。扪心清夜。何以自安。现在贼已饱扬南去。筑墙困贼之说。已成画饼。李鸿章又谓运防毫无把握。是贼势必至纵横自如。到处蹂躏。该大臣既膺重任。宜如何激发天良。力筹兜剿之方。为朝廷翦除巨患。若徒藉口于流贼难制。为回护地步。大臣所为。固如是乎。著即檄饬各军。迅速追剿。誓期灭贼。以赎前愆。毋再仍前泄沓。自干重咎。丁宝桢既不能实力防剿。又任令兵勇骚扰。藉口贼众兵单。希图掩饰。负罪已深。胶莱河防之兵。既追贼而西。著李鸿章等即迅饬全军。奋力追贼。傥各路带兵之员。尚有稍涉畏缩。及不能约束兵丁者。即以军法从事。如敢仍前玩纵。一经访闻。或别经告发。必坐该大臣等以徇庇之罪。懔之戒之。原呈均著钞给阅看。将此由四百里各谕令知之。　　

○又谕、穆腾阿奏、探明贼踪进剿。刘长佑奏、追截窜匪叠胜。并商办会剿情形各一摺。匪股现尚聚有千数百人。刘长佑屡次奏报。仅止数百人。现在刘云鹤等剿贼阵亡后。各军叠获胜仗。而贼复能分窜。足见人数尚多。刘长佑不得轻听属员讳饰。当与穆腾阿即分督所部。互相策应。以期四面兜剿。迅速就地殄尽。不得再事迟缓。此股匪徒。聚则为贼。散则为民。窝藏潜匿。稽查非易。刘长佑须督饬地方官设法严摉。以清其源。毋为牧令蒙蔽。至兵勇骚扰地方。刘长佑、穆腾阿、均有统率之责。尤当遵奉前谕。严行查办。以肃军律而慰民心。将此由五百里各谕令知之。　　

○又谕、裕瑞、桂成奏、甘省营弁。在口外募勇。无益行阵。请饬就近由内地招募。遇有采买马匹制办军装差员。必须会同地方购办一摺。归绥西接甯灵。弁兵商贾。来往日多。奸匪最易溷迹。叠经谕令裕瑞等实力稽查。并谕穆图善等、凡差员出口。均须先期知照。乃本年四月闲。忽有甯夏营勇王连升等。在河西蒙古地方。殴兵抢马。并经毛忽洞铺民拏获肆行讹索之罗广得等。均系随同副将刘锡海募勇之人。刘锡海亦有沿途抢夺情事。殊堪诧异。提督黄金山、既派员出口募勇。何以不慎选妥员。并未豫行知照。致刘锡海有抢夺等情。著交部议处。嗣后左宗棠、穆图善、务当严饬带兵各员。凡遇采买马匹军装等事。必须慎择委员。并由该督等先期知照。以便裕瑞等派委妥员。会同地方官采办。藉免奸匪影射之弊。如未经该督等知照。冒称委员。任意扰害地方。即由裕瑞等严拏正法。俾知儆戒。其藉差滋事之刘锡海等。即著穆图善裕瑞等查明。严行惩办。蒙古地方。既据裕瑞等奏称民无土著。东豫之人。在该处者。类多游手。招充营勇。难资得力。嗣后各营缺额勇丁。即著由内地募补。毋庸再赴口外滥招。以杜流弊。将此由五百里各谕令知之。　　

○甲申。以祷雨灵应。颁山西阳曲县窦侯庙扁额。曰功溥为霖。太原县晋祠圣母庙扁额。曰惠洽桐封。命巡抚赵长龄分诣关帝庙。泰山庙。龙王庙。城隍庙。祀谢。　　

○谕内阁、昨因通政使司通政使于淩辰奏、查出南海工程。浮冒钱粮六千余两。当令魁龄、文硕、据实回奏。兹据奏称、与于淩辰商办工程。意见不合。并将缮就请派大员查办、及参劾张锡龄摺片。一并呈览等语。著派绵森、毛昶熙、确切查明。据实覆奏。　　

○谕军机大臣等、丁宝桢奏、捻逆奔窜沂莒一路。势趋青口。现督各军分路追剿。并筹办防务各摺片。捻逆由潍县窜安邱高密所属之景芝镇等处。旋窜西南沂水。以扑青口。其扰莒州一股。经官军击退。现窜距州城九十里之马奇山一带。亦系往青口之道。丁宝桢现派道员王成谦由沂水前进。亲督王正起等。由沂州府扼扎。即著严檄各军。视贼所向。痛剿逆氛。毋再一味粉饰。徒为纸上空谈。任贼蔓延。致干重咎。李鸿章专办剿捻事宜。责无旁贷。务当亲临前敌。与丁宝桢迅筹殄灭之方。以赎前愆。该逆现已逸出河墙。若再就干里绵亘之运河。为四面困偪之计。不但无此兵力。且该逆虽愚。断无再入胶莱之理。至黄河毗连直东。几及千里。瞬交冬令。水落冰合。处处可以偷越。尤应严密布置。不可稍涉疏虞。李鸿章傥再因循坐误。于各路毫无布置。纵寇殃民。贻害地方。恐该大臣不能当此重咎也。懔之。将此由六百里各谕令知之。　　

○又谕、左宗棠等奏、官军剿捻叠胜。并回逆同时内犯。各军分道击退。及现筹办理情形一摺。捻逆盘旋渭北。经刘松山等军分道追击。一败之于昌甯村。再败之于张家庙。贼锋大挫。其窜至三原之贼。又经刘效忠击败。由高陵一带东窜。左宗棠现令刘松山由富平前进。易尾追为迎头。并饬刘端冕由蓝田进驻临潼。与华州各营。凭渭扼贼。均能洞见贼情。著即会同库克吉泰、乔松年、督饬刘松山、高连升等、乘此声威。合力兜剿。迅埽狂氛。该逆意图南渡。应如何觇贼扼击之处。并著随时布置。回逆土匪。乘隙肆扰。实以挠乱官军。著檄饬谭玉龙、刘厚基各军。于宜君甘泉等处。加意防范。毋得稍涉疏虞。致剿捻各军。为贼所掣。盩厔郿县一带。及宝鸡各峪口。该大臣等务当先事严防。以遏旁窜。延榆绥各属。为回匪出没之所。防务实关紧要。前据穆图善奏、贼扑延安郡城。经总兵胡世英督队进剿。毙匪甚多。兹据左宗棠等奏称、保安安塞告急时。胡世英并未派兵往援等语。是前次胜仗。该总兵显有捏报情事。著穆图善按照左宗棠所奏。据实查明奏参。毋许瞻徇。以后该处军情。该署督等务须互相知照。以杜弊端。左宗棠等原片。著钞给穆图善阅看。将此由六百里各谕令知之。　　

○展缓山西萨拉齐厅被水地方上年民借仓谷。　　

○乙酉。以祷雨灵应。封直隶邯郸县龙神庙为圣井龙神。列入祀典。并颁扁额曰嘉澍应时。　　

○谕军机大臣等、本年三月二十五日、据杨岳斌奏称、贵德厅回匪叛乱。将同知承顺及家属戕害。踞守厅城。偪胁官民书写官偪民变等词。捏禀玉通。已饬邓全忠等督勇率团。设法进剿。于四月二十七日奏到。当经谕令杨岳斌即饬邓全忠等、迅将贵德厅城攻拔。玉通亦当严密防守。毋再轻信奸回。致为所误。本日接阅玉通四月十一日奏报。回众变乱戕官劫库等情。与杨岳斌前次所奏。尚属相同。是回匪之甘心为逆。万难宽贷。玉通一意主抚。已误于前。此时尚不省悟。另片奏、邓全忠等来甯进剿。有碍抚局。实属偏执己见。就目前情形而论。邓全忠等既经收复米拉三沟。能否督率所部。先抵西甯入城镇抚。再将贵德厅城相机攻取。著穆图善妥筹办理。回逆聚众扰乱。固不可不慑以兵威。但兵勇进剿之时。往往妄行杀戮。乘机抢掳。致良回无以自存。朝廷办理回务。止分良莠。并不使其玉石俱焚。左宗棠、穆图善、务当饬知带兵各员。随时约束兵勇。毋得滥及无辜。良回既安。办理自易为力。杨岳斌前奏参千总乜生春潜逃出城。革职查办。该千总虽无捏报情事。而先时潜逃。实有应得之咎。著左宗棠、穆图善、查明惩办。西甯地方紧要。玉通仍当懔遵前旨。悉心筹办。毋为奸回所给。贻误戎事。甘省回势蔓延。必须安抚良回。毋使惊疑。剿除逆回。以锄稂莠。舍此别无良策。左宗棠如有所见。即商同穆图善迅筹布置。用靖边陲。将此由六百里各谕令知之。　　

○以克复哈密城池并办团出力。擢千总芮林以副将用。与千总赵万海、团总张和、均赏巴图鲁名号。盐提举衔陈升泰等花翎。外委高步月等蓝翎。余加衔升叙开复有差。　　

○予江西定南阵亡生员黄海垚等绅民团勇二千二百九十六名赏恤如例。　　

○上以祭社稷坛。自是日始。斋戒三日。　　

○丙戌。盛京将军都兴阿奏、孤山剿贼。大获胜仗。得旨、仍当督饬各军。将匪徒剿除净尽。以绝根株。严饬依勒通等。各于沿河沿江要隘。尽力截杀。不得轻听该员等虚词禀报。稍涉疏懈。并咨行奕榕。俟抵孤山时。分队剿捕逃匪。毋任纷窜。　　

○以大学士贾桢为顺天乡试正考官。协办大学士工部尚书瑞常、工部尚书单懋谦、都察院左都御史汪元方、为副考官。　　

○以礼部尚书全庆、户部尚书罗惇衍、兼署工部尚书。刑部尚书齐承彦兼署都察院左都御史。　　

○以正白旗蒙古都统官文署正蓝旗满洲都统。正白旗蒙古副都统西拉绷阿署镶黄旗蒙古副都统。正白旗蒙古副都统吉和署正红旗蒙古副都统。正红旗满洲副都统果勒敏署右翼前锋统领。　　

○丁亥。祭先师孔子。遣大学士官文行礼。　　

○以吏部尚书文祥、户部尚书罗惇衍、暂署翰林院掌院学士。　　

○戊子。祭大社。大稷。遣恭亲王奕?恭代行礼。　　

○谕内阁、奕梁等奏、遵修庄顺皇贵妃寝券工程一摺。庄顺皇贵妃寝券。内有渗漏处所。奕梁等拟将月台甎石。先行拆卸。察看弥补。再将月台酌换新甎。妥为安砌。即著督饬承修各员。赶紧修整。务臻妥协。现在物料昂贵。运价亦增。并著照所请。由户部先行拨给银二千两。以资备办。将来销算时。准照例价十成实银发放。以重要工。嗣后不得援以为例。　　

○又谕、万青藜奏、请添派稽察粥厂大员一摺。所有清河粥厂。著派太仆寺卿柏寿前往接办。其添设之南路礼贤地方粥厂。著前任河南按察使德荫前往稽察弹压。　　

○又谕、前据张亮基奏、教匪刘仪顺、遣其子刘汉忠在湖北沙市一带。句党倡乱。当谕官文严密查拏。兹据巴扬阿等奏称、在荆门州属新城地方。将匪首刘汉忠、及其党李心宽等一并拏获。出力人员。开单请奖各摺片。刘汉忠一犯。前在四川涪州戕官攻城。幸逃法网。乃敢潜回湖北。传习邪教。蓄谋纠党作乱。实属罪大恶极。业经巴扬阿等讯明。淩迟枭示。足昭炯戒。匪党李心宽、杨在远等、即著严行审讯。尽法惩治。未获之朱汶璧等犯。仍著严密缉拏。毋任逃匿。另片奏、讯明刘汉忠供词。拟分别办理等语。该犯匪党甚多。所有在逃著名各要犯。自应按名拏办。以绝乱萌。其余胁从入教及牵连入夥者。皆系无知愚民。并非甘心从逆。均著宽其既往。予以自新。以免株连而安反侧。　　

○谕军机大臣等、曾国藩奏、霆军分别撤留。并娄云庆另募新军。以备防剿。丁宝桢奏、捻逆窜入江境。暂驻沂州。扼贼回窜。并陈近日北路剿匪事宜呼一摺。鲍超一军。除宋国永先将兵勇酌撤外。所留十四营。现驻于襄阳之八条冈。娄云庆以未便接统。另议新招。自为慎重起见。曾国藩现因霆营马队已撤。其部下之谭胜达等。令附入淮军。归李鸿章调遣。娄庆云已赴安陆开招。宋国永所部。将来另行酌拨。均著照所拟办理。即饬娄云庆认真选择。毋以游勇率行应募。致难得力。所扎八条冈之十四营。应调往何路防剿。并著曾国藩、李鸿章、妥筹调遣。该军以后情形。曾国藩等仍当悉心酌办。随时奏闻。捻逆由沂州窜至赣榆青口一带。江北情形。万分吃紧。丁宝桢现扎沂境。遏贼回窜。若江境无兵迎剿。亦难力挫贼锋。著曾国藩、张之万、严饬派出在防将士。实力扼系。毋令扰及里下河完善之区。益形延蔓。李鸿章即督令刘铭传等跟踪穷追。会同清淮各军。前后拦剿。使该逆不得喘息。就地聚歼。丁宝桢亦当檄令王成谦侦探明确。相机进偪。以防折窜东境。皖省存兵无多。该逆飘忽靡常。难保不窥扰颍亳。英翰当懔遵前旨。激励绅团。豫筹堵截。枭匪叠经官兵剿击。其焰稍衰。著丁宝桢咨商傅振邦、迅带所部。会同龚易图各营。分路严摉。并扼守卫河。会合直军。蹑踪剿洗。以期净绝根株。其馆陶等处匪党。该抚即饬各该地方官设法查拏。毋稍疏纵。将此由六百里各谕令知之。　　

○又谕、李云麟奏、新疆北路情形。并因病恳恩休职回旗各一摺。据称西路之事。惟有乘棍噶扎勒参西行之机。将厄鲁特之众。全数赐该喇嘛为门徒。安其游牧于额尔济斯河一带。该喇嘛旋回时。必能将厄鲁特及土尔扈特各旗游牧。一并安置。可以北御俄夷。西制哈萨克。并陈棍噶扎勒参既不能不用。又示以羁縻之形。此中有不可行者三等语。此项厄鲁特人众。改为该喇嘛门徒。果能如李云麟所奏。不至泛滥无定。内偪科境。可为乌科两城屏障。亦可相机办理。惟此节关系甚重。不可不妥慎筹画。李云麟所陈。究竟是否可行。著麟兴、锦丕勒多尔济、荣全、奎昌、明瑶、会议具奏。李云麟又称撤塔城额官一节。亦今日必不可缓之事。以既存塔城之官。则欲改厄鲁特为该喇嘛门徒。必至捍格不行等语。是否有当。并著麟兴等一并会议奏闻。李云麟因病陈请代职回旗。现在安插厄鲁特善后事宜。已于另摺批令会同麟兴等妥筹具奏。著俟李云麟等奏到时。再降谕旨。将此由六百里各谕令知之。　　

○以湖北荆门拏获匪首刘汉忠。赏知州徐翼花翎。军功田炳臣等蓝翎。余奖叙免议有差。
  </div>
  <div class="pagination">
   <a href="清实录同治朝实录_page297.html">
    上一页
   </a>
   <span>
    ...
   </span>
   <a href="清实录同治朝实录_page293.html">
    293
   </a>
   <a href="清实录同治朝实录_page294.html">
    294
   </a>
   <a href="清实录同治朝实录_page295.html">
    295
   </a>
   <a href="清实录同治朝实录_page296.html">
    296
   </a>
   <a href="清实录同治朝实录_page297.html">
    297
   </a>
   <span class="current-page">
    298
   </span>
   <a href="清实录同治朝实录_page299.html">
    299
   </a>
   <a href="清实录同治朝实录_page300.html">
    300
   </a>
   <a href="清实录同治朝实录_page301.html">
    301
   </a>
   <a href="清实录同治朝实录_page302.html">
    302
   </a>
   <a href="清实录同治朝实录_page303.html">
    303
   </a>
   <span>
    ...
   </span>
   <a href="清实录同治朝实录_page299.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
