<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 819 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 819 页/共 848 页</h1>
    <div class="content">○赏达赖喇嘛父公爵策旺顿柱、宝石顶带。双眼花翎。　　

○以祭社稷坛。自是日始。斋戒三日。　　

○丙午。以告替四川成绵龙茂道属竹木坎土巡检应长侄孙国朝、袭职。　　

○丁未。祭先师孔子。遣礼部尚书麟魁行礼。　　

○江南河道总督潘锡恩奏、洪泽湖水势渐消。高宝湖积涨更甚。东堤危险。现在尽力抢护。得旨、相机竭力妥办。　　

○命陕甘总督布彦泰、拨银六万五千二百两零。解赴乌噜木齐。备道光三十年经费。　　

○戊申。祭大社。大稷。上亲诣行礼。　　

○幸圆明园。　　

○诣绮春园问皇太后安。　　

○山东巡抚徐泽醇奏、拏获捻幅各匪。按律惩办。仍严饬各属摉捕逸匪。得旨、不可以捕获不少。稍形懈弛。常川加意。务期尽绝根株。　　

○江南河道总督潘锡恩奏、启放昭关坝后。扬运厅境水甫消动。险工抢护稍定。又值黄河盛涨。现在筹防。总期无误事机。无糜国帑。得旨、所办均妥。在在留心尽力。务保安澜。　　

○己酉。上奉皇太后幸同乐园。进膳。　　

○赐皇子王公大臣蒙古王公额驸等食。　　

○庚戌。太宗文皇帝忌辰。遣官祭昭陵。　　

○辛亥。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后。孝慎皇后。孝全皇后陵寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。皇子及王以下文武大臣官员蒙古王公额驸等。行庆贺礼。　　

○御同乐园。赐皇子王公大臣蒙古王公额驸等食。　　

○谕内阁、前据御史杨彤如奏、河南贾鲁河挑穵糜费。将国帑百万轻掷。迄无成功。并未将办理不善之员。分别参处赔修。河陕汝道施熙。贪名素著。所至侵蚀钱粮等语。当交福济、骆秉章、亲往履勘访察。据实具奏。兹据福济等奏称、查明该省兴挑贾鲁河三次。共用银五十四万余两。钱四万串。核与原奏百万数目不符。惟甫经完工。即行淤垫。总由勘估未能认真。承挑工员。复草率从事。糜帑误工。咎无可辞。所有初次承挑贾鲁河总管委员前任开封府知府现升河北道长臻、总办委员前任开封府同知现升四川成绵龙茂道马秀儒、前候补同知捐升知府郑荧、东河捕河通判朱品金、二次岁修总办委员前任祥符县知县现升许州直隶州知州金梁、著暂行革职。仍著该抚勒限饬令认真赔修。傥河道不能深通利运。即著严参惩办。其河南省各缺。著该抚派员署理。并著琦善催令马秀儒、迅即前赴河南办工。成绵龙茂道缺。亦即派员署理。河陕汝道施熙、虽查无贪墨实迹。惟承办改挑河道。未能一律宽深。亦属办理不善。著交部议处。仍即行送部引见。河南巡抚鄂顺安、于此等钜工。未能先事详勘办理。及河道淤塞。又不将办理不善之员。据实严参。迨经捐廉改挑。复不奏明。实属草率于前。徇隐于后。著交部严加议处。所有贾鲁河工程。应如何责成各员按成赔修之处。著该抚酌定章程。依限兴工。务须加展宽深。沿河桥闸。均令修整。不准稍形草率。以期经久。工竣专摺具奏。又片奏。前贾鲁河完工后。经该抚奏明。将捐输钱六十万串。交典铺生息。作为岁修之用。今既责令各员赔修。此项钱文。毋庸再作开销等语。著该抚即饬藩司查明库贮。咨报户工二部备核。御史杨彤如、著赏加二级。寻河南巡抚潘铎奏、查贾鲁河工程。以仍复朱仙镇旧规。为修贾鲁河之关键。惟朱仙镇内。及街南北之河道。淤垫最甚。现议添办柴秸埽工。以防两岸沙淤。其淤沙最甚之处。挑浚较难。另择乾土十数里。改道以通旧河。以上工段。责成各该员分别赔修。于二月初四日兴工。限四十五日工竣。务须实力挑浚。一律深通。沿河桥闸。均令修整。不准草率。得旨、依议妥办。工竣时。务要认真。该部知道。　　

○壬子。太祖高皇帝忌辰。遣官祭福陵。　　

○癸丑。命皇四子奕詝祭关帝庙。　　

○谕内阁、此案河南候补库大使李承敬、因差路过禹州伊父任所。辄敢前往赈厂看视。是诚何心。著即革职。发往军台效力赎罪。因思已革捐职布政司理问李承恩、亦系李嘉礼之子。赴厂照料十余次。非寻常干预公事可比。虽已革职。不足示惩。亦著发往军台效力赎罪。　　

○甲寅。上诣安佑宫行礼。　　

○谕内阁、海枚奏、行营粮台动用银两一摺。此次赏给满汉兵丁皮衣银一万一千八百三十二两。著加恩准其作正开销。　　

○乙卯。谕内阁、本年万寿庆节。已传旨著惇郡王奕誴、入于王等班次行礼。嗣后遇有朝贺一切典礼。俱著照此次遵行。　　

○丙辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、陆费瑔奏、请将漂失木植之委员交部议处。仍酌借银两勒令办运一摺。湖南署常德府同知试用通判卫凤山、领银办运木植。已历两年有余。并不及早开行。以致遇水漂失护木。实属迟误。卫凤山著交部议处。仍准其于司库武职存半养廉银内。暂借二千两。即令该员赶办护木。迅即起运。行抵江宁。即将借项如数措缴解楚归款。傥沿途再有迟滞。及所借银两。延不解缴。即著从严参办。此次系因水涨漂木。事出不虞。查系实情。嗣后办木委员。不得援以为例。　　

○丁巳。上奉皇太后御奉三无私殿。进膳。　　

○遣官祭昭忠祠。　　

○谕内阁、河南巡抚鄂顺安、于办理赈务。及贾鲁河钜工。未能妥善。咎实难辞。著即照部议革职。布政使王简、于散放赈银。及贾鲁河钱粮。是其专责。厥咎维均。著改为革职。至按察使吴式芬、于此重大两案。尚非专司。而各案失察。亦难辞咎。所有部议降留之处。著改为革职留任。八年无过。方准开复。以昭平允。河陕汝道施熙、承办改挑河道。未能一律宽深。著照部议革职。毋庸再行送部引见。　　

○以山西布政使潘铎、为河南巡抚。未到任前。以河东河道总督钟祥兼署。陕西按察使严良训、为河南布政使。未到任前。以按察使吴式芬兼署。　　

○以贵州按察使吴振棫、为山西布政使。　　

○戊午。以甘肃兰州道郭梦龄、为陕西按察使。福建盐法道武棠、为贵州按察使。　　

○己未。上诣绮春园问皇太后安。　　

○谕内阁、湖南东安县民人胡仕爱、呈控伊堂兄胡仕能等。听纠立会。挟伊首告之嫌。率众抢杀。该县知县受贿。不为究办。历控本府及督抚衙门。并未拏犯。亦未结案等语。案关纠众立会。挟嫌抢杀。地方官受贿。虚实均应彻底根究。严行惩办。著交陆费瑔、饬属严拏各犯务获。并查明该县知县有无得赃。何以不为究办。即行亲提人证卷宗。秉公严讯确情。按律定拟具奏。原告胡仕爱、该部照例解往备质。寻奏、查讯胡仕爱、具控胡仕能等。与会匪王棕献等往来。并被胡仕萌等毁抢谷物。均已得实。该县并无受贿不办等情。惟诬控胡仕萌将其幼子杀毙。合依律拟杖一百。流三千里。下部议。从之。　　

○庚申。谕内阁、倭什讷奏、拏获潜入禁地。欲行偷牲人犯。请解部审办一摺。赵中祥、陈庆、陈六儿、戴十儿、均著交刑部严行审办。外委孙天生、失于防范。著革去外委。降为兵丁。以示惩儆。　　

○谕军机大臣等、有人奏、广西盗劫各案。请饬严缉等语。据奏北流县境有陈李二姓。于道光二十六年。为盗匪掳掠。横州所属南乡墟地界。本年五月内。有商船二十余号。并遭抢劫。计赃一万余金。均未缉获一犯。如果属实。地方文武。所司何事。查粤货入滇。百色地当孔道。闻比年来、亦复劫案频仍。若不及早创惩。何以靖闾阎而安行旅。著郑祖琛、督饬该州县营员。严密访查确实。认真催缉。务令奸匪即时弋获。不准一名漏网。毋致讳劫为窃。化有为无。被不肖属吏欺朦也。将此谕令知之。　　

○又谕、萨迎阿等奏、会同妥议分贮擡炮一摺。又片奏擡炮势难调取。用时由大起官兵带往等语。该将军等身膺重寄。于边城情形。均经身历目睹。所议分贮擡炮。自系因地制宜。计及久远。不难即照所议办理。惟会议诸大臣。但能计及调取之迅速。保卫之得力。古人所谓多多益善。而于仓猝失事。利器为人所得。其弊之轻重如何。概不明言。今朕为该大臣等明言之。此项擡炮。既须分贮英吉沙尔等处。均属极边之区。若有意外之虞。仓猝之变。利器转为贼有。岂不授人以柄。实不得不深思熟虑。该将军曾否于此事计议再三。有无万全之策。仍著详议具奏。将此各谕令知之。　　

○辛酉。谕军机大臣等、李星沅等奏、俄罗斯商船。请在上海贸易。已饬开导回帆一摺。览奏已悉。俄罗斯向在北路陆地通商。不比西洋各国。航海贸易。上海非该国应到之地。所请自难准行。已据该督等以事关通商大局。必应率由旧章。饬令妥为劝谕。并谕＜?口英＞夷领事啊唎啯、随同开导。该夷船情愿立限驶回。不致迁延观望。所办甚属妥协。可嘉之至。以后该国商船。如果再来哓渎。该督等惟当循照定章。以理阻却。断勿令其时存觊觎。致启效尤之渐。至此次俄罗斯来禀。既由＜?口英＞夷领事转送。将来难保不互相勾串。以该国货物附入＜?口英＞商。影射贸易。此亦夷情诡谲之常。不值与之较论。嗣后傥俄罗斯人与船只。俱不入口。其货物竟归入＜?口英＞夷售卖。彼此俱未明言。似不必说破。以全大局而示优容。谅＜?口英＞夷亦不肯出此也。将此各谕令知之。　　

○江苏巡抚陆建瀛奏、起放各坝。被水淹灌各州县。民情困苦。请先行酌给银两抚恤。得旨、不可迟延。不可冒滥。严查侵欺。无告者必要保全。以纾朕己饥己溺之怀。慎之。　　

○湖广总督裕泰奏、访获陕西教匪案内余党刘振麟等。严讯惩办。仍咨广东、湖南、江西等省。并力缉拏。以净根株。得旨、严行查缉。勿留余孽。　　

○壬戌。予剿办回匪阵亡云南千总赵发元、祭葬世职。　　

○癸亥。以催徵盐课出力。予云南盐提举萧榕运同衔。　　

○甲子。世宗宪皇帝忌辰。遣官祭泰陵。　　

○上诣安佑宫行礼。　　

</div>
    <div class="pagination">
<a href="清实录道光朝实录_page818.html">上一页</a><span>...</span><a href="清实录道光朝实录_page814.html">814</a><a href="清实录道光朝实录_page815.html">815</a><a href="清实录道光朝实录_page816.html">816</a><a href="清实录道光朝实录_page817.html">817</a><a href="清实录道光朝实录_page818.html">818</a><span class="current-page">819</span><a href="清实录道光朝实录_page820.html">820</a><a href="清实录道光朝实录_page821.html">821</a><a href="清实录道光朝实录_page822.html">822</a><a href="清实录道光朝实录_page823.html">823</a><a href="清实录道光朝实录_page824.html">824</a><span>...</span><a href="清实录道光朝实录_page820.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
