<!DOCTYPE html>
<html>
<head>
    <meta charset="UTF-8">
    <title>钦定续通志 - 第 31 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 31 页/共 284 页</h1>
    <div class="content">　　商国公主蚤薨
　　鲁国公主蚤薨
　　唐国公主蚤薨
　　陈国公主蚤薨
　　豫国公主蚤薨【按文献通考载仁宗十三女周国汉国秦国魏国鲁国吴国燕国楚国八公主俱蚤夭封国人数皆与史不合】
　　秦鲁国贤穆明懿公主母周贵妃嘉祐五年封庆夀进惠国治平四年进鲁国大长公主下嫁吴越忠懿王曽孙右领军卫大将军钱景臻改韩周燕国徽宗朝进秦魏两国政和三年更封令徳景行大长帝姬靖康二年诸帝姬北徙姬以先朝女金人不知留于汴建炎初复公主号改封秦鲁国绍兴三年请入见因留居焉帝以公主行尊年髙甚敬之每内见必先揖靖康中戚里例纳节至是公主为其子忱请还旧官帝以忱为泸州节度使久之又为忱请优赐推恩加忱开府仪同三司时主有三子愐恺非己出故独厚于忱帝戒之曰长主夀考如此乃仁宗皇帝深仁厚泽所钟长主待遇诸子宜法仁宗用心之均一主感服薨諡贤穆后加諡明懿兖国公主嘉祐六年封永夀进荣国长公主治平四年进祁国大长公主熙寜九年改鲁国下嫁左领军卫大将军曹诗主性俭节于池台苑囿一无所増饰十年夏旱曹族以主生日将盛具为夀主曰上方损膳彻乐吾何心能安悉屏之元丰六年薨追封荆国諡贤懿徽宗追封兖国又改贤懿恭穆大长帝姬
　　燕舒国公主嘉祐六年封寳夀【按文献通考不载燕舒国公主且云庆夀实夀二公主史不言其所适今据庆夀即前秦鲁国公主宝夀即燕舒国公主也通考所纪恐误】八年进封顺国长公主治平四年追冀国大长公主元丰五年改魏国下嫁开州团练使郭献卿八年进楚国徽宗改吴国进吴越国改兖秦国政和二年薨追封燕舒国諡懿穆
　　英宗四女
　　舒国公主蚤薨
　　魏楚国公主嘉祐八年封徳寜治平三年进封徐国下嫁左卫将军王师约四年进陈国长公主元丰八年薨追封燕国大长公主諡惠和元祐四年追封秦国徽宗追封魏国加韩魏国改魏楚国
　　魏国公主母宣仁圣烈皇后嘉祐八年封寳安公主神宗立进舒国长公主改蜀国下嫁左卫将军王诜诜母卢寡居主处之近舎日致膳羞卢病自和汤剂以进以不得日侍宣仁于寳慈宫居常悒然间遇旱暵帝降损以祷主亦如之曰我奉赐皆出公上固应同其休戚帝居慈圣光献皇后丧毁甚主曰吾与上同体视此亦复何聊立散遣歌舞三十辈元丰三年病笃主性不妬忌王诜以是自恣尝贬官至是帝命还诜官以慰主意薨追封越国諡贤惠后进封大长公主累改秦荆魏三国韩魏国公主与魏国同生始封夀康公主改祁国魏国下嫁张敦礼进冀国大长公主改秦越楚国加今封政和三年改贤徳懿行帝姬宣和五年薨
　　神宗十女
　　楚国【文献通考作吴国】公主蚤薨
　　郓国公主蚤薨
　　潞国公主蚤薨
　　邢国公主蚤薨
　　邠国公主蚤薨
　　兖国公主蚤薨
　　周国公主【文献通考作周国淑懐公主】母钦圣宪肃皇后封延禧公主生而警悟自羁丱宛如成人年十二卒追赠燕国元符末改封周国
　　唐国公主【文献通考作唐国贤穆公主】始封淑夀公主初帝念韩琦功徳欲以为婚姻故哲宗縁先帝意以主降琦之子嘉彦歴封温曹冀雍越燕六国【按韩琦传嘉彦尚神宗女齐国公主本传载歴封六国而不及齐疑有脱误】政和元年薨追封唐国长公主
　　潭国贤孝公主母宋贵妃始封康国绍圣四年下嫁王遇歴韩鲁陈郓四国大观二年薨追加封諡
　　徐国公主母钦成皇后始封庆国进益冀蜀徐四国年及笄犹处圣瑞宫侍母疾昼夜不暂去药饵非经手弗以进迨疾革号恸屡絶左右不忍视崇寜三年下嫁郑王潘美曽孙意事姑修妇道潘故大族夫党数千百人宾接皆尽礼无里外言服玩不为纷华嵗时简嬉游媵妾得女拊视如已出政和三年改称柔惠帝姬五年薨追封贤静长帝姬
　　哲宗四女
　　邓国公主蚤薨
　　杨国公主蚤薨
　　陈国公主始封徳康公主进瀛国荣国大观四年下嫁石端礼徙陈国改淑和帝姬政和七年薨
　　秦国康懿公主始封康懿进嘉国庆国政和二年改韩国公主出降潘正夫改淑慎帝姬靖康末与令徳景行【原文作贤徳懿行考前传当是令徳景行之误谨改正】大长公主俱以先朝女留于汴建炎初复公主号改封吴国避地至婺州绍兴四年入见奏言祖宗以来驸马都尉皆除使相今正夫歴事四朝在汴京曽建议迎陛下至杭州又言禁卫未集预宜防变乞除开府不许八年再入见又为正夫求恩数帝曰官爵岂可私与人况今日多事未暇及此时赵鼎当国颇抑正夫鼎去位正夫始得开府之命十九年又入朝子长卿粹卿端卿皆自团练使陞观察使从所请也孝宗即位进封秦国大长公主隆兴二年薨諡康懿
　　徽宗三十四女
　　嘉徳帝姬建中靖国元年封徳庆公主改封嘉福再封嘉徳下嫁左卫将军曹夤
　　荣徳帝姬初封永庆公主改封荣福再封荣徳下嫁左卫将军曹晟从帝北迁至燕京晟卒改适习古国王顺淑帝姬初封顺庆公主薨追諡益国追封顺淑安徳帝姬初封淑庆公主改封安福再封安徳下嫁左卫将军宋邦光
　　茂徳帝姬初封延庆公主改封康福再进茂徳下嫁宣和殿待制蔡防
　　夀淑帝姬初封夀庆公主薨追封豫国复封夀淑惠淑帝姬初封惠庆公主薨追封邓国复封惠淑安淑帝姬初封安庆公主改封隆福薨追封蜀国复封安淑
　　崇徳帝姬初封和庆公主改封崇福下嫁左卫将军曹湜再封崇徳宣和二年薨
　　康淑帝姬初封康庆公主改封承福薨追封商国复封康淑
　　荣淑帝姬初封崇庆公主改封懿福薨追封蔡国复封荣淑
　　保淑帝姬初封保庆公主薨追封鲁国复封保淑成徳帝姬初封昌福公主再封成徳下嫁向子房洵徳帝姬初封衍国公主寻改封洵徳下嫁田丞悼穆帝姬初封徽福公主薨追封悼穆
　　显徳帝姬初封显福公主寻改封显徳下嫁刘文彦熙淑帝姬初封熙福公主薨追封华国复封熙淑敦淑帝姬初封夀福公主薨追封泾国复封敦淑顺徳帝姬初封顺福公主寻改封顺徳下嫁向子扆柔福帝姬初封柔福公主北迁五国城适徐还而薨绍兴间追封和国长公主
　　申福帝姬薨追封冲慧
　　寜福帝姬政和四年封
　　保福帝姬追封庄懿
　　贤福帝姬追封冲懿
　　仁福帝姬追封顺穆
　　和福帝姬
　　永福帝姬
　　惠福帝姬
　　令福帝姬
　　华福帝姬
　　庆福帝姬
　　仪福帝姬
　　纯福帝姬
　　恭福帝姬靖康之变帝姬生才周晬留于汴建炎三年薨封隋国公主
　　孝宗二女
　　嘉国公主绍兴二十四年封硕人进永嘉郡主蚤薨乾道三年追封次女生五月而夭未及封
　　光宗三女
　　文定公主蚤薨
　　和政公主蚤薨
　　齐安公主蚤薨
　　寜宗一女
　　祁国公主生六月而夭追封祁国
　　理宗一女
　　周汉国公主母贾贵妃蚤薨帝无子公主生而甚钟爱初封瑞国公主改升国景定二年帝以杨太后拥立功乃选太后侄孙镇尚主进封周国帝欲时时见之乃为主起第嘉防门飞楼阁道密迩宫苑帝常御小辇从宫人过公主第薨諡端孝










　　钦定续通志卷七十七
　　钦定四库全书
　　钦定续通志卷七十八
　　后妃传【八】
　　辽
　　太祖淳钦皇后舒噜氏　太宗靖安皇后萧氏世宗懐节皇后萧氏　　甄妃
　　穆宗皇后萧氏　　　　景宗睿知皇后萧氏圣宗仁徳皇后萧氏　　钦哀皇后萧氏
　　兴宗仁懿皇后萧氏　　萧贵妃
　　道宗宣懿皇后萧氏　　萧恵妃
　　天祚皇后萧氏　　　　萧徳妃
　　萧文妃　　　　　　　萧元妃
　　太祖淳钦皇后舒噜氏讳平小字鄂尔多其先回鹘人父巴噶穆尔名渊仕约尼氏为额珍尼果齐喀后简重果断有雄畧太祖即位羣臣上尊号曰地皇后神册元年大册加号应天大明地皇后行兵御众后尝与谋太祖尝渡碛撃党项黄头锡伯二室韦乘虚袭之后勒兵以待奋撃大破之名震诸夷时晋王李存朂欲结援以叔母事后幽州刘守光遣韩延徽求援后请用之太祖召与语大悦以为谋主呉主李升献猛火油以水沃之愈炽太祖选三万骑攻幽州后曰岂有试油而攻人国者指帐前树曰无皮可以生乎太祖曰不可后曰幽州之有土有民亦犹是耳吾以三千骑掠其四野不过数年困而归我矣何必为此万一不胜为中国笑吾部落不亦解体乎东平渤海后与有谋太祖崩后称制摄军国事及葬欲以身殉亲戚百官力諌因断右腕纳于柩【按五代史契丹纪载辽太祖崩后杀从行大将百余人左右有过者多送之墓所杀之大将赵思温当往不肯行后曰尔先帝亲信安得不往见之对曰亲莫如后后何不行后曰可断吾臂以送之乃断其一腕而释思温与本所云抑扬互异】太宗即位尊为皇太后防同初上尊号曰广徳至仁昭烈崇简应天太后太后尝属意于少子鲁呼太宗崩世宗即位于镇阳太后怒遣鲁呼以兵逆击鲁呼败太后亲率师遇于潢河之横渡頼耶律乌哲諌罢兵迁太后于祖州应厯三年崩年七十五祔祖陵諡曰贞烈重熙二十一年更今諡【按辽史太祖后前载肃祖懿祖祖徳祖四后今依郑例从刚】
　　太宗靖安皇后萧氏小字温淳钦皇后弟实鲁之女帝为大元帅纳为妃生穆宗及即位立为皇后性聪慧洁素尤被宠顾虽军旅田猎必与天显十年崩諡彰徳葬奉陵重熙二十一年更今諡
　　世宗懐节皇后萧氏小字萨哈勒齐淳钦皇后弟阿固齐之女帝为永康王纳之生景宗天禄末立为皇后明年秋生萌古公主在蓐察克作乱弑太后及帝后乘步辇直诣察克请毕收殓明日遇害諡曰孝烈皇后重熙二十一年更今諡
　　妃甄氏后唐宫人有姿色帝从太宗南征得之宠遇甚厚生宁王札穆及即位立为皇后【按世宗纪天禄四年册皇后萧氏皇子表但称妃甄氏而不言后此云立为皇后纪载互异】严明端重风神闲雅内治有法莫干以私世宗承强盛之资奄奄嵗时后与帷幄宻赞大谋不果用察克乱遇害景宗立葬二后于医巫闾山建庙陵寝侧
　　穆宗皇后萧氏父知璠内供奉翰林承防后幼有仪则帝居藩纳为妃及正位中宫性柔婉不能规正无子景宗睿知皇后萧氏讳绰小字燕燕北府宰相思温女帝即位选为贵妃寻册为皇后生圣宗景宗崩尊为皇太后摄国政以耶律色珍韩徳让决大政委裕悦休格以南边事统和元年上尊号曰承天皇太后二十四年加上尊号曰睿徳神畧应运啓化承天皇太后二十七年崩諡曰圣神宣献皇后重熙二十一年更今諡后明达治道闻善必从故羣臣咸竭其忠习知军政澶渊之役亲御戎车指麾三军赏罚信明将士用命圣宗称辽盛主后教训为多
　　圣宗仁徳皇后萧氏小字菩萨格睿智皇后弟乌延之女【东都事略作平州节度使萧猥思之女】年十二美而才选入掖庭统和十九年册为齐天皇后尝以草莛为殿式宻付有司令造清风天祥八方三殿既成益宠异所乘车置龙首防尾饰以黄金又造九龙辂诸子车以白金为浮图各有巧思生皇子二皆早卒开泰五年宫人讷木锦生兴宗后养为子帝大渐讷木锦詈后曰老物宠亦有既耶左右扶后出帝崩讷木锦自立为皇太后是为钦哀皇后防卫冯嘉努吉逊等希防诬告北府宰相萧珠卜国舅萧必塔谋逆诏令鞫治连及后兴宗闻之曰皇后侍先帝四十年抚育躬当为太后今不果反罪之可乎钦哀曰此人若在恐为后患帝曰皇后无子而老虽在无能为也钦哀不从迁后于上京车驾春搜钦哀虑帝懐鞠育恩驰遣人加害使至后曰我实无辜天下共知卿待我浴而后就死可乎使者退后崩重熙二十一年【据兴宗纪增辑】追尊仁徳皇后与钦哀并祔庆陵
　　钦哀皇后萧氏小字讷木锦淳钦皇后弟阿固齐五世孙黝面狠视入宫生兴宗仁徳皇后无子取而养之如己出后以兴宗侍仁徳皇后谨不悦圣宗崩迁仁徳皇后于上京害之自立为皇太后摄政以生辰为应圣节重熙元年尊为法天应运仁徳章圣皇太后【按重熙元年二十三年两加尊号误合为一谨据兴宗纪増辑】二十三年加上尊号曰仁慈圣善钦孝广徳安静贞纯懿和寛厚崇觉仪天皇太后兴宗初年后隂召诸弟议欲立少子重元重元以所谋白帝帝收太后符玺迁于庆州七括宫八年【误六年据本纪改】秋帝悔之亲驭奉迎侍养益孝谨后常不怿帝崩殊无戚容清宁初尊为太皇太后崩諡曰钦哀皇后葬庆陵【据道宗纪增辑】
　　兴宗仁懿皇后肃氏小字塔喇钦哀皇后弟孝穆之长女性寛容姿貌端丽帝即位入宫生道宗重熙四年立为皇后二十三年号贞懿慈和文恵孝敬广爱崇圣皇后道宗即位尊为皇太后清宁二年上尊号曰慈懿仁和文恵孝敬广爱宗天皇太后九年秋敦睦宫使耶律良以重元与其子尼噜古反状宻告太后乃言于帝帝疑之太后曰此社稷大事宜早为计帝始戒严及战太后亲督卫士破逆党太康二年崩諡仁懿皇后仁慈淑谨中外感徳凡正旦生辰诸国贡币悉赐贫瘠
　　兴宗贵妃萧氏小字繖察驸马都尉必鲁之女选入东宫帝即位立为皇后重熙初以罪降贵妃
　　道宗宣懿皇后萧氏小字观音钦哀皇后弟枢宻使恵之女姿容冠絶工诗善谈论自制歌词尤善琵琶重熙中帝王燕赵纳为妃清宁初立为皇后二年群臣上尊号曰懿徳【按王鼎焚椒録云清宁元年册为皇后二年群臣上帝尊号曰天祐皇帝后曰懿徳皇后原云立为懿徳皇后葢并两事为一事也今改正】皇太叔重元妻以艶冶自矜后见之戒曰为贵家妇何必如此后生太子濬有専房宠好音乐伶官赵惟一得侍左右太康初宫婢单登教坊朱顶鹤诬后与惟一私枢宻使耶律伊苏以闻诏伊苏与张孝杰劾状因而实之族诛惟一赐后自尽归其尸于家干统初追諡宣懿皇后合葬庆陵
　　道宗恵妃萧氏小字塔斯驸马都尉锡黙之妹太康二年伊苏誉之选入掖庭立为皇后居数嵗未见皇嗣后妹额特埒先嫁伊苏子苏雅后以宜子言于帝离婚纳宫中八年皇孙延禧封梁王降为恵妃徙干陵额特埒还其家顷之其母燕国夫人厌魅梁王伏诛贬妃为庶人幽于宜州诸弟没入兴圣宫天庆六年召还封太皇太妃后二年奔黑顶山卒葬太子山
　　天祚皇后萧氏小字多啰伦宰相继先五世孙大安三年入宫明年封燕国王妃干统初册为皇后性闲淑有仪则兄弟奉先保先等縁后宠柄任金兵至从天祚西狩以疾崩
　　萧徳妃小字实古北府宰相常格之女夀隆二年入宫封燕国妃生子塔鲁干统三年改徳妃以柴册礼封塔鲁为燕国王加妃号赞翼王薨以哀戚卒
　　萧文妃小字色哩国舅大父房之女干统初帝幸耶律特尔格第见而悦之匿宫中数月皇太叔和啰噶劝帝以礼选纳三年冬立为文妃生蜀国公主晋王额噜温尤被宠幸以柴册加号承翼善歌诗金兵日见侵廹帝畋游不恤忠臣多被踈斥妃作歌讽諌天祚衔之元后兄萧奉先诬南军都统伊都谋立晋王以妃与闻赐死萧元妃小字贵格燕国妃之妹年十七册为元妃性沉静尝昼寝近侍盗貂裀妃觉而不言宫掖称其寛厚生梁王雅尔【据皇子表增辑】从天祚西狩以疾薨【按大金国志云兀室诛伊都并及宗翰次室萧氏因请罪于宗翰曰萧氏本契丹天祚元妃也张滙金节要亦云宗翰之妻乃天祚元妃而契丹国志并以宗翰次室为天祚皇后辽史则并云以疾亡未详孰是】
　　公主附【按辽史无公主传今据公主表増辑】
　　太祖一女
　　质古幼为奥姑契丹故俗凡婚燕之礼推女子之可尊敬者坐于奥谓之奥姑下嫁淳钦皇后弟萧实噜未封而卒
　　太宗二女
</div>
    <div class="pagination">
<a href="钦定续通志_page30.html">上一页</a><span>...</span><a href="钦定续通志_page26.html">26</a><a href="钦定续通志_page27.html">27</a><a href="钦定续通志_page28.html">28</a><a href="钦定续通志_page29.html">29</a><a href="钦定续通志_page30.html">30</a><span class="current-page">31</span><a href="钦定续通志_page32.html">32</a><a href="钦定续通志_page33.html">33</a><a href="钦定续通志_page34.html">34</a><a href="钦定续通志_page35.html">35</a><a href="钦定续通志_page36.html">36</a><span>...</span><a href="钦定续通志_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
