<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1759 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1759 页/共 1860 页</h1>
    <div class="content">
○辛卯。谕曰、福康安此次统兵进剿廓尔喀。由青海一路驰赴西藏冲寒跋涉朕心深为廑念。且道路遥远所有沿途犒赏不无需费。著加恩于藏内军需银两内赏给银一万两以备犒赏而示体恤。　　

○又谕、此次派出索伦达呼尔兵丁。前赴卫藏进剿廓尔喀。所有带兵官员及兵丁等业经加恩分别赏赉。但该兵丁等、冲寒远涉。均堪轸念。著勒保于该官兵行抵西宁时。加恩每兵每名各赏给银二两。以资用度。至青海一带新设台站该处道里遥远。所有坐台之蒙古兵丁等。在彼常川伺候。亦属劳苦。亦著交勒保。每兵每名一体各赏给银二两。以示体恤。　　

○又谕曰、姜晟奏准吏部行查芷江县失鞘一案。将夥犯唐开泰等、错拟发遣之承审各员职名查此案审讯拟罪始终姜晟督同办理与寻常命盗案件由县府审详者有别所有错拟罪名皆由姜晟拘泥所致。不敢回护诿卸自请交部议处等语。向来督抚遇有审办案件问拟错误其应得处分俱系上司轻而承办之员为重。今姜晟以此案系由该抚始终督办非承问各员之过。自请交部议处。虽据称不敢回护诿卸。但此风亦不可长督抚遇有应得处分即使例应降革。每多邀恩留任若督抚等、自以处分不致降革有恃无恐于属员承办错误之案。均一律自行承认。既可博担当之名又可为属员开脱地步岂核实办事之道。所有芷江县失鞘错拟罪名一案。著交该部详悉查明。如实系姜晟一人之过即将该抚照例议处。余员不问若系承审各员、办理错误姜晟有心回护仍著查取职名将各该员及该抚一并议处。以昭核实而杜弊端。　　

○壬辰。谕军机大臣曰、江兰奏刘省过邪教案内发遣黑龙江伊士刚周学中二犯之子伊周等。现赴配所未回等语伊士刚等以邪教发遣其子探视虽所不禁但闻其有带回银两之事情属可疑著传谕都尔嘉密为查访所有伊士刚子伊周。伊会伊钦伊五儿周学中子周大方、现在黑龙江如有潜行传教。并往返通信各情弊。即尽行严拿解京办理。毋任漏网。　　

○湖广总督毕沅湖北巡抚福宁奏、楚省额销淮盐。七十七万九千余引。因界联川粤豫陕。缉私最要。遵旨督饬文武员弁。严行躧缉。今总计一年。除足额外。溢销十万二千余引。现仍加紧督缉得旨、毋久而懈。勉之。　　

○以广西义宁协副将常福、为右江镇总兵。　　

○癸巳。孝圣宪皇后忌辰。遣官祭泰东陵。上诣恩慕寺恩佑寺、行礼。　　

○谕军机大臣等、西宁至藏一带。新设台站原以利军行而速驿递。昨据福康安奏经过青海地方军台。其台站兵丁口粮。按月裹带并无敷余。已飞咨勒保、速筹接济等语可见该处道远站遥诸多未便。前因打箭炉一带。本有台站文报往来。向无迟滞。是以谕令福康安、与勒保札商。将西宁至藏新设台站即行彻去。今思该处情形。万难持久著传谕勒保鄂辉、即将新设台站。于索伦达呼尔兵过竣后以次彻回。其藏地新设台站。亦以次随彻。福康安、竟不必与勒保往返札商致稽时日。　　

○甲午。谕、据勒保奏宁夏府知府隆兴巩昌营游击雷仁、委办青海口外安设台站又带领甘肃兵弁。前赴台地。逐台分安甚为出力等语隆兴、雷仁、俱著加恩赏戴花翎以示鼓励。　　

○以仓场侍郎苏凌阿、为刑部尚书。　　

○乙未。谕、据奎舒奏、郡王纳罕达尔济呈称、情愿照料索伦兵丁。送至青海西境。当即照伊所请准其护送等语。纳罕达尔济。感朕深恩。情愿跟随头队。索伦兵丁。沿途寻觅有水草之地。护送至多伦巴图尔地方。暂行守候俟各队兵丁。全行过境后。仍前往巡查新设台站。所请甚属可嘉。著加恩将纳罕达尔济、从前因伊旗下蒙古将唤去之番子引诱为盗案内部议所罚十年王俸。尽行宽免外仍赏给大缎二匹以示奖励。　　

○以理藩院侍郎诺穆亲、为仓场侍郎。　　

○以礼部右侍郎宗室僧保住、兼正黄旗满洲副都统。内阁学士伯麟、为镶白旗蒙古副都统。　　

○丙申。谕、吏部议覆、湖南芷江县窃鞘夥犯唐开泰等、错拟罪名一案。实系姜晟率同司道府等。亲提严鞫请将该抚照意存回护降二级调用。无级可降相应革任。并将司道府等查取职名送部核议等语此案既系姜晟率同司道知府公同鞫讯。即均有应得之咎。乃姜晟以此案系由该抚一人主见。拘泥条例。以致拟议失错。并非承审各员之过诚为回护。部议革任本属咎所应得。但念该抚因此案改拟失当即行检举。自请议处。与始终讳饰者有间姜晟著从宽改。为革职留任。仍注册。至此案会审之司道知府。均有错误。仍著该抚查取职名一并送部核议。　　

○丁酉。谕、前据张家口监督瑭瑞奏报、五十六年经徵税务。短绌盈余银九千余两等语。当经降旨、令该部都统乌尔图纳逊、详查该监督任内。有无侵蚀捏报情弊。兹据军机大臣、及该都统查奏。瑭瑞任内所徵关税银两。与该年到关货物。各项核对均属相符。采办官物。添用银两。及变价马驼。亦有赔垫。委系办理不善。尚复侵蚀情弊。但盈余短绌银两究系该监督不能妥为筹办所致。倘概予宽免。竟不示以薄惩。则人皆效尤此风渐不可长。瑭瑞、著降一级、以员外郎补用。所有短绌盈余银九千四百四十余两。著加恩宽免。　　

○谕军机大臣等、据梁肯堂奏查明直隶省积欠地粮已未完各数。分晰开单呈览。内民欠未完银二十七万五千一百余两。带徵未完银七十四万八千八百余两。现在派委道府、督同候补丞倅州县各员分投清查等语。直省积欠银两。递压至一百余万为数甚多。虽该省差务较多。并据称附近山海之区田亩率多沙碱且五十四五两年霸州等各州县。先后被灾。分年带徵之项未能依限完纳。以至递有积压。然断不至如此之多。自系不肖官吏。影射带徵名色。从中那前移后。以完作欠。必非尽实欠在民。今既经该督派委到直未久之丞倅州县各员、调取收纳红簿。及完银串票。逐一核对。并派隔属道府大员、督同查核。自应如此办理。此事总在该督实力妥为不可存庇护属员之见仅以一奏了事。直隶系首善之区。为他省所效法今积欠银数。至一百余万之多。若不认真上紧查办。一任地方官吏。籍口水旱歉收因灾带缓。任意侵那。递年积压。直隶一省如此他省从而效尤。国家经费有常。似此正项钱粮。悬宕无著。年复一年。伊于何底。著传谕梁肯堂、务须确切严查。实心核办。并著予限一年责成该督。将积欠之项。全数归款。毋得再有拖延。倘该督意存袒护。代属员隐饰朦混以致积欠久悬。不拘何时。密派大员前往抽查一经查出弊窦。该督自问。能当此重戾耶。　　

○又谕、据阎正祥奏、现因感患风疾。恳请赏假调理等语。此次巡幸五台。该提督例应随扈。今既因患病。著准其给假调理。所有沿途一切事宜。有总督梁肯堂随往。足资料理阎正祥、竟可无庸前来接驾。令其安心调养并著派太医院医官一员前往看视。以期速就痊愈。特此谕令知之。　　

○调正蓝旗汉军副都统德福为镶白旗满洲副都统。　　

○以兵部侍郎和琳、兼正蓝旗汉军副都统。　　

○戊戌。上还宫。　　

○己亥。谕、向来各省督抚提镇。遇有陈奏事件。往往令赍摺差弁。分日呈递。希图惜费见长最为陋习。屡经降旨申饬。此次汪新、于正月二十七、二十九、两日。均有奏到之摺。核其发摺之期。相隔不过四五日。且其二十七日具奏各摺。祇系寻常事件。并非紧要。自应将本日所奏审办命案。赶紧办竣。一并迅速赍奏又何必分作两次。差弁呈递。以为办事见长。仍沿陋习。汪新、著传旨申饬。嗣后各省督抚提镇。俱不得仍蹈前辙。将应奏十日以内之事件。分日呈递。至汪新所奏、访获砍杀一家五命、审明办理一案。据称、前抚臣额勒春、曾经面商。以案内情节可疑。应详慎确查等语。今查此案。于上年十一月初十日。即据州役访禀。经该州录供具详。额勒春、系于上年十二月初八日。交卸抚篆。计破案之后。已及一月额勒春既以案情多有疑窦。自应即亲提审讯。乃仅告知汪新。令其详慎确查。是额勒春竟以业经内用侍郎。意存推诿。于地方凶杀重案即置不办。实属非是。额勒春、著交部察议。　　

○转吏部右侍郎德明、为左侍郎调刑部左侍郎穆精阿、为吏部右侍郎。转刑部右侍郎玉德、为左侍郎。以内务府大臣伊龄阿、为刑部右侍郎。转理藩院右侍郎佛住、为左侍郎以正蓝旗蒙古副都统博兴、为理藩院右侍郎。　　

○是月。安徽巡抚朱圭奏、上年凤阳颖州泗洲等处。低洼地亩。间被淹浸。俱勘不成灾旧欠钱粮业已分年缓带。兹复赏给耔种口粮。兼豁免积年递欠。现饬各州县卫。分委妥员。确查造册。俟送到时。亲往抽查断不使胥吏侵渔滋弊。得旨、妥实为之。　　

○河东河道总督李奉翰、巡视东漕给事中窝星额奏、长河挑工。正月后天气融和。人夫踊跃已于十二三等日挑竣。一律深通。至微山湖、向俟南粮有渡黄日期。始行宣放。兹十三日已交春令黄河冰凌融化。计数日内粮船定可渡黄。且正月初九日。沿河得雪后。复于十六七等日得雪二三寸至五寸不等。湖水益旺现令泇河厅于十九日先行启放。源源下注使重运早为前进。俟将抵东境。再开放南旺分水口土坝。俾得铺灌充足。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十五


大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。二月。庚子朔遣官祭关帝庙。　　

○辛丑。遣官祭昭忠祠。　　

○谕曰、伍拉纳奏审明拏获行劫浙省外委陈学明巡船首夥洋盗、及续获闽浙二省海洋各案逸盗、并被诱逼胁窝留消赃等犯、分别正法定拟二摺俱批交三法司核拟速奏矣。此二案内、有被诱逼胁并未随同劫盗之犯。该督照粤省王马成案内陈螺之例。拟斩监候。满三年再行发遣回疆。给回子为奴。固属遵例办理。但海洋行劫盗犯。情罪较重。非内河陆路可比此等匪徒既经被诱在船。随同出洋听从盗匪指使为其煮饭。即非善类若拟斩监禁三年后再发遣回疆。仍恐复行为匪滋事。且回疆渐多发遣之恶人。亦非善事。嗣后凡江洋大盗案内、情有可原之犯。及被诱在船日久。为盗匪服役者竟当问拟斩候。永远监禁。以示惩儆。其内河陆路盗案。仍照旧例办理。　　

○壬寅谕曰穆腾额奏、长芦山东商人王佩等呈称、现闻大兵进剿廓尔喀贼匪。芦商愿捐银三十五万。东商愿捐银一十五万。共五十万两。以备凯旋赏赉之需等语。廓尔喀贼匪滋扰。计日即可荡平。本不致多费军饷。令既据穆腾额奏称、该商等吁恳诚切。著准其捐银五十万两并著照所请、于运库本年奏销五十六年引课项下借拨分作五年完交归款。所有捐饷商人等、著该盐政查明咨部。照例议叙。　　

○又谕、上年鄂辉、成德、带兵前赴卫藏边界一带。剿捕廓尔喀贼匪。途次行走濡迟未能迅速节经降旨严饬。并将该二员交部严加议处嗣经该部议将鄂辉、成德、照溺职例革职具题。朕以其现俱带兵。将部本交军机处存记。以观后效。本日据成德奏、带领将备兵丁、行抵拍甲岭。督率满汉屯土弁兵会合进攻。并抛掷火弹。将贼匪烧毙甚多。官兵分头歼戮杀贼二百余名生擒七名。现将屯聚之贼四面拏卡攻围等语是成德此次带兵进剿其从前行走迟延固有应得之咎。但一抵拍甲岭。即能督率弁兵。奋勇剿杀痛歼贼匪并生擒活口尚为出力所有成德从前革职处分著加恩宽免。　　

○癸卯。谕曰、直隶提督阎正祥、现患痰疾未能就愈。著解任安心调理所有提督印务著庆成前往署理。　　

○又谕令年京察届期吏部开列在京各部院三品以上大臣。奏请甄别一本。向来大学士例不开列第念大学士阿桂等或襄赞纶扉或兼统部务。均能懋著勤劳。敬公称职。宜加优叙。以昭恩眷。阿桂、嵇璜、和珅、王杰、俱著交部议叙。协办大学士尚书孙士毅、尚书福长安董诰、胡季堂、金简、彭元瑞、侍郎德明、蒋赐棨、刘秉恬、夙夜宣勤。均能称职。宜加奖励。俱著交部议叙。余著照旧供职。　　

○又谕、今年京察届期吏部将各省督抚、开列名单进呈。请旨甄别。协办大学士总督福康安、总督梁肯堂、勒保惠龄、毕沅、河道总督兰第锡、李奉翰、巡抚长麟、泰承恩、宣力封疆。克称厥职。俱著交部议叙。余著照旧供职。　　

○又谕、据书麟等奏、兴武九帮内、领兑上元、江宁、江浦三县漕粮。于上年十二月二十五日午刻。行至上元县黄天荡、陡遭狂风。巨浪四起。汹涌异常。抢护不及。将第八号杨九章、十二号张尊玺、二船打散。原装米共一千一百四十余石。漂没无存。淹毙大小人口五名。又有十六号薛文觐一船、被风打破。除捞获乾湿米石外。亏折米二百八十七石等语。此次漕船渡江。陡遇风暴人力难施。无从抢救。以致船米冲失。淹毙人口殊堪怜悯。所有旗丁杨九章、张尊玺二船、漂没米一千一百四十五石七斗有零。及薛文觐船只、亏折米二百八十七石二斗有零。俱著加恩免其赔补。其应行修造船只并著官为造办至淹毙人口。著该督等照例赏恤以副朕恤灾惠丁至意。　　

○谕军机大臣等、此次进剿廓尔喀。需用军粮。节据孙士毅等奏、前后藏所备粮石。共有七万余石。足供一万四五千人余兵食。是粮石已属充裕。曾降旨谕令不必再行采买。近复据鄂辉等奏、向济咙呼图克图、绥绷、堪布等商定。于现粮七万余石外尚能续办一二万石等语。殊可不必廓尔喀地方。周围不过千里。所居阳布距边界仅七八日路程。而附近部落。又多与贼匪为仇。其势甚孤。易于剿办。现在所调官兵共有一万余人。福康安等、统领劲旅。乘军威胜势。即可蒇功。断无须至一年之久。是藏内现办粮石。于支应军食之外。尽有多余若复令前后藏商上、纷纷采买。未免转滋扰累非所以示体恤。著传谕福康安、即传知前后藏商上、及噶布伦等、现备粮石。已属宽裕且贼匪穷蹙。无难克期集事。毋须多粮接济。如该商上等业经添办。即著福康安查明。概行给还。　　

○甲辰。以举行仲春经筵。遣官告祭俸先殿、传心殿。　　

○命皇子皇孙从至经筵听讲。　　

○上御文华殿。讲官暨侍班之大学士九卿詹事等、行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官舒常、刘墉、进讲论语君子思不出其位一句讲毕上宣御论曰。此虽曾子重述夫子之言。以兼举艮大象之语。然其义各殊。朱傅所引。程范均未道及。焉盖不在其位。不谋其政。不过尽已之职无越思耳若夫思不出其位则有二义焉盖位者。职也。一为不越职。一为尽其职。不越职犹易。尽其职甚难。譬之侍郎不思尚书之职。尚书不思大学士之职。易也。然平心自问果各能尽其职哉。冡宰掌邦治。统百官。均四海。皆其位中之事。司徒掌邦教。敷五典。扰兆民。皆其位中之事。果皆尽职乎。为人君者。协和万邦辟门明目。实皆予位中之事也。不能身体力行。兢业惶恐之不暇。尚何敢有出其位之思哉。且出其位亦更何之乎。然而今实有四年后归政之期。则亦所谓过望之思。出其位矣。然在耄期倦勤者或宜。余不可也。讲官暨侍班官跪聆毕。兴。直讲官玉德、金士松进讲易经唯几也故能成天下之务一句。讲毕上宣御论曰上章明言极深而研几。极深即所以研几非二事也。盖深为蕴于中。几乃发于中本祇一原不过微有动静之别。太极动而生阳静而生阴斯。岂有内外先后之殊哉。静所以通志动所以成务。此圣人所以阐易理也易之道通天地贯古今。自虞翻解此章。分属之蓍与卦而朱子遂以易为占卜之书。视易小矣其然岂其然哉予之迟速论中略见之昔用以成功今复以自勉然而见几而作。克己立诚。其难其慎亦惟自知其苦而已。敢为侈谈也哉讲官暨侍班官跪耹毕。大学士公阿桂大学士嵇璜、奏曰。皇上文思安止。睿照先几本建极以敷言。所由广大精微。实阐千古未发之蕴也。臣等幸侍讲筵。亲承圣训。不胜钦服。奏毕。诸臣出就。拜位行二跪六叩礼。礼成上御文渊阁。赐茶。还宫。复赐宴于文华殿东庑之本仁殿。　　

○遣官祭先医之神。　　

○军机大臣议覆山西巡抚冯光熊奏称河东盐课改归地丁各事宜一、课银应年清年款各解本省藩库虽遇蠲免地丁之年不在应蠲之列一宁夏等处将军副都统养廉银请于山陕二省藩库内分解一行盐部引毋庸再领。纸朱银两应免交纳。至内阁等衙门饭食银两。仍在山西藩库盐课项下、按年拨解一池盐既归民运应。听从民便。毋许地方官禁止、及私收税钱一盐政、运使、运同。经历、知事、库大使、并三场大使。俱请裁。一运城地方。请移驻河东道弹压。一、盐池周围一百二十里未便乏员经理请将盐池司、长乐司圣惠司巡检三员。分管三场。稽查巡缉一运学本为坐商而设。今运商酌裁。坐商仍在运学请照旧存留。一、盐池供三省民食。请照旧岁修。在于藩库徵收盐课项下支领。一河东向设立官秤。抽掣商盐今听人运贩。若毫无凭准。易起争端。请准旧式制官秤三。给发三场、通行遵用。又河东旧有盐牙。请照旧设立。由河东道点充。一、运盐道路。过渡船只应仍其旧。并饬地方官实力稽查。毋许拦阻一、商完课项内有积余并余等银。应分别摊免一、盐池南岸芦苇变价银两。请裁革。一、运阜运储、二仓谷麦。应分别归并存借。均应如所请。至河南省之唐县、裕州、归公银两。及山西省之潞州、泽州、节省等银应令各该抚、转饬徵解本省藩库。毋庸仍解内务府。其安邑等县、向解运库之麦租芦价等银。自应一体改解藩库运司经历徵收麦租。亦应改归安邑县就近徵解。至盐务公用项内。酌留银两应俟该抚造册报部到日。再行核议。从之。　　

○乙巳。谕户部议覆给事中初彭龄条奏各省州县徵收正杂钱粮。及出借仓谷。责成各道府据实查核等因一摺。已依议行矣。清查之事朕素不欲为。但各省州县经管仓库钱粮。该管各上司衙门。层层稽核。立法不为不周各督抚如果实心经理。随时查察。即有不肖之员何敢侵那影射。致滋弊端。倘督抚不能洁已率属。致属员持其短长。遂尔心存回护。概置不办。即多设科条。亦属有名无实。所谓有治人无治法也。即如上年军机大臣将各省积欠银两数目查奏。朕以此项未完银数。在小民踊跃输将。断无实系积欠在民之理。必系地方官吏。任意侵那。藉词掩饰。因特降谕旨。令各该督抚彻底查明。据实具奏。不得便于蠹吏。诬及良民。嗣经梁肯堂覆奏、分委隔属之道府大员。督同候补丞倅州县等官。分投各处。调取收纳红簿、及完银串票。逐一核对等语。自应如此办理。复经降旨该督。令其确切严查。并勒限一年。将积欠之项。全数归款。直隶系首善之区。为各省之所取法。所有山东、江苏、河南、福建、湖北、浙江、积欠较多省分自应一体实力查明。尽心经理。务俾正项钱粮。悉有归著。不致朕特遣大臣往查。岂不妥善本日户部议奏、各省经徵钱粮。出借仓谷俱责成各该管道府。随时确查。将州县所报完欠钱粮数目。详加核对。并由督抚取具藩司道府印结。报部存案各条。所议章程虽为详备。然在人不在法各省督抚、务须遵照所议。督率所属随时随事。确访严查。一经查有弊端。即行严参究办。州县及该管各员具有身家。断不敢轻于试法。庶陋习可以转移而积弊可以厘剔。倘各督抚尚存袒护属员之见。任情怠玩。及有心朦混迟之一二年或派大臣往查。各督抚能保其必无乎。若查有仍前侵那以致仓库亏短之事。则各该督抚能任其罪乎。毋谓教之不早也。将此通谕知之。　　

○谕军机大臣等、步军统领衙门、奏云南民人那耀宗、呈控伊兄那显宗、谋占家产。诬伊为朱亦甫之子。又据民人富如山、厦则、呈控那显宗、霸占伊处房地什物。历控本省各上司。俱不为审办一摺。此案那辉宗等、屡经在本省控告。何以该地方官宕延数载并不审办结案今那耀宗等不惮万里远赴京师呈控恐其中不无冤抑情事自未便仍交该省督抚查审致滋回护湖南距滇省较近且现在并无紧要应办事件著传谕姜晟于接奉谕旨后即将巡抚印篆交与王懿德暂行护理姜晟即迅赴云南会同该督抚、提集犯证秉公严审定拟具奏。该抚久任刑部。谳狱素所谙习。且系隔省自无所用其回护。今特责成姜晟查办务须将实在情形。确切审明据实具奏。倘有不实不尽。稍涉徇隐之处。将来复经控告。恐该抚不能当其咎也。　　

○又谕、贼匪在聂拉木一带逗留。成德督领官弁分路进剿杀贼二百余人捉拏活口。今又将官寨四面攻围。抛掷火弹。焚烧东边寨房。贼匪望风胆落束手待毙。其窜逃之贼。亦俱歼戮无遗。看来易于剿办。但成德虽已连得胜仗。祗能将聂拉木、济咙、绒辖、一带屯留贼匪悉行扫除未必即能深入。总须福康安、海兰察等统领劲旅。鼓勇直前。方可大功告蒇。福康安等到彼相度机宜。或竟于贼匪猝不及备之时。乘胜直入。或应俟兵力齐集。再行统领进发。此等迟速机宜。定能熟筹尽善至此次带兵打仗。歼杀贼匪之出力员弁等。著交与福康安、查明分别奖赏。以示鼓励。嗣后遇有打仗出力之员。俱著福康安随时酌量奖赏。俾各知感奋。争先出力。　　

○是日起。上以祭社稷坛。斋戒三日。　　

○丙午。上御乾清门听政。　　

</div>
    <div class="pagination">
<a href="清实录乾隆朝实录_page1758.html">上一页</a><span>...</span><a href="清实录乾隆朝实录_page1754.html">1754</a><a href="清实录乾隆朝实录_page1755.html">1755</a><a href="清实录乾隆朝实录_page1756.html">1756</a><a href="清实录乾隆朝实录_page1757.html">1757</a><a href="清实录乾隆朝实录_page1758.html">1758</a><span class="current-page">1759</span><a href="清实录乾隆朝实录_page1760.html">1760</a><a href="清实录乾隆朝实录_page1761.html">1761</a><a href="清实录乾隆朝实录_page1762.html">1762</a><a href="清实录乾隆朝实录_page1763.html">1763</a><a href="清实录乾隆朝实录_page1764.html">1764</a><span>...</span><a href="清实录乾隆朝实录_page1760.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
