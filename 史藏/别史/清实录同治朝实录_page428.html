<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 428 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 428 页/共 505 页</h1>
    <div class="content">○谕内阁、兵部奏、记名提镇副都统各员。请饬查履历奏覆一摺。前叠谕各省督抚统兵大臣将曾经记名提镇副都统各员。详造履历。咨送兵部。兹据奏称各省各营未尽照章咨送。竟有＜??闲＞放实缺数年。尚无籍贯可稽。殊属不成体制。著各直省督抚统兵大臣严饬各营各地方官详细查明。保至提督总兵副都统者。现在军营若干员。收标差委及缘事在籍者各若干员。无论曾否造送履历。统限此次奉旨后。兵部知照文到三月内。逐项逐名先行开单奏覆。一面饬造履历送部。如有从前保奖之员。各省各营奏报单内均无其人。即著将该员保案先行开除。俟续经查明具奏后。再行列入。以严考核。另片奏、实任副将以下各员。暨各项尽先人员。请饬一并造册送部等语。前经兵部请饬各省将实任各员开单咨部。迄今尚未造报。员缺是否虚悬。无从查悉。至尽先人员。履历未经到部。不能序补。该部止能就履历已到各员分后先名次。于铨选次序。殊有关碍。且亦易滋流弊。著各直省督抚严饬提镇各将所属实任各官并署理之员。及现在尚未请补各缺。确查造册。汇齐送部。并将各项尽先人员履历。严檄催齐。送部注册。统限半年内查覆。不得再行延宕。各省实缺提督以下。嗣后仍著各就本标本营。按季汇造履历总册报部。以符旧制。　　

○甲子。以京畿久雨未晴。上诣大高殿祈祷行礼。　　

○遣惇亲王奕誴诣时应宫。恭亲王奕?诣昭显庙。醇郡王奕譞诣宣仁庙。孚郡王奕譓诣凝和庙。拈香。　　

○乙丑。遣官祭关帝庙。　　

○谕军机大臣等、前有旨将刘长佑调补广西巡抚。该抚接奉此旨。计已驰抵新任。接篆视事矣。粤西久遭兵燹。地瘠民贫。年来吏治废弛。地方官复狃于积习。一味因循。必须封疆大吏整躬率属。破除情面。随时大加惩创。方足以挽颓风。刘长佑向来办事尚能认真。惟性情过于宽厚。若不济以刚断。遇事优容。使人知感而不知畏。则不肖官吏巧于尝试。必至故态复萌。刘长佑当振刷精神。悉心整顿。凡兴利除弊察吏安民诸务。期于法立令行。虽不必以操切为能。要不可以慈柔贻误。方为不负委任。该抚前在直隶所带楚省将勇。均不得力。且多滋事。此次入粤。距湖南原籍甚近。如有恳请随同报效情事。万不可允其所请任令赴粤。致滋纷扰。如须招募勇丁。尽可就地取材。经费既省。约束亦易。且与该省各营兵勇亦复相习。傥带兵将领乏人。著该抚于冯子材军营商酌调派。以资得力。将此谕令知之。　　

○又谕、刘铭传奏、复陈兵勇道路情形。势难出关。并请赏假离营养病一摺。新疆远在西陲。朝廷本欲俟甘省肃清。再行筹饷筹兵。力图大举。近因伊犁地方。经俄国代为收复。并有代规乌噜木齐之说。若不迅赴事机。为先发制人之计。竟令邻国得遂狡谋。以后更难措手。是以特命刘铭传率旅西行。为国家力任其难。建滋伟绩。兹据该提督所陈各节。河湟未靖。转饷艰难。江皖之人。又不宜冲寒涉远。自系实在情形。刘铭传又因伤疾举发。亟须静心调养。览奏之余。曷胜廑念。惟边外事机紧迫。万不可置为缓图。淮军素称节制之师。且非刘铭传居中调度。亦难兵将一心。刘铭传著赏假一个月。在营安心调理。一俟病体就痊。即行督率所部陆续西进。由甘凉一带转战而前。即在肃州屯扎。无庸出关。庶声威较壮。成禄等军即可一意西行。不至拔前疐后。于大局较有裨益。该提督军行饷需。及应于何处设立转运粮台之处。并著斟酌情形。详晰奏明。一面与曾国藩李鸿章酌度办理。将此由五百里谕令知之。　　

○上以祭社稷坛。自是日始。斋戒三日。　　

○丙寅。谕军机大臣等、左宗棠奏、派军前赴肃州一摺。新疆军务。朝廷本欲俟甘省大定。次第筹办。此时既有俄人代为收复伊犁之事。势难置为缓图。惟关外事机紧迫。刘铭传须矣病痊。再行拔队前进。尚恐缓不济急。朝廷正深焦灼。兹据左宗棠覆奏。遵派提督徐占彪所部十二营。由靖远取道兰州。前赴肃州。实能力顾大局。该军既堪当一路之寄。著即饬令迅速前进。不得因有刘铭传屯扎肃州之旨。稍涉迁延。一面咨催成禄先行部署。一俟徐占彪到后。即令成禄拔队出关。并将起程日期奏闻。肃州防剿事宜。即责成徐占彪妥为筹办。将来刘铭传到肃后。亦可商同布置。成禄现在出关。粮饷最关紧要。该军虽有专拨之饷。深虑各省未能如期解到。左宗棠亦当代为筹画。随时接济。俾利师行。本年正月闲。据奎昌等奏称绥来等处民团可用。当谕左宗棠或派员出关。或饬口外镇道妥筹安抚。该大臣究竟如何筹办。傥所派之员。因道路梗阻。未能西行。即可随同徐占彪大队赴肃。并与成禄一同出关。将该处民人加意抚绥。务使各团乐为我用。以收指臂之效。将此由六百里谕令知之。　　

○署乌里雅苏台将军奎昌等奏请将查办前任将军福济案件出力各员奖励。得旨、向来查办寻常案件随带之员。从未奏请奖励。所请著毋庸议。　　

○予云南楚雄殉难贡生丁灿文等绅民妇女四十五名口分别旌恤如例。　　

○丁卯。秋分。夕月于西郊。遣醇郡王奕譞恭代行礼。　　

○太宗文皇帝忌辰。遣官祭昭陵。　　

○先师孔子。遣大学士瑞常行礼。　　

○谕军机大臣等、刘昆奏、遵筹援防全局。并请饬部指拨实饷一摺。据称湖南会匪潜伏。实为隐患。惟清查保甲。办理团练。必须借资兵力。而援黔一军。剿匪正在吃紧。一时未能抽调。欲增募剿匪之军。而本省饷源已竭。该抚通筹全局。拟请将来以一万人援黔。以一万人防守本省等语。现在援黔之师。正当得手。既未能遽行裁减。即著饬令席宝由迅速联络黔军。疏通驿道。一面埽荡逆氛。一面妥筹善后。俟布置稍有眉目。即将该军汰弱留强。酌量裁撤。以顾腹地而节饷需。湖南本境伏莽未清。亟宜豫筹防范。著该抚先事筹维。将保甲团练各事宜。竭力整顿。总应实事求是。毋得徒托空言。一面将饷事兵事。实心筹画。务须腾出兵力。扼要分屯。藉资镇摄。所请饬部指拨每月有著饷银十万两。著户部议奏。将此由四百里谕令知之。　　

○戊辰。祭大社。大稷。遣礼亲王世铎恭代行礼。　　

○上诣奉先殿寿皇殿行礼。　　

○谕内阁、本日据翰林院代奏、编修谢维藩条陈时局艰危。吁恳忧勤节俭。并请减除工费。拨赈灾民。编修吴大澂请饬停省典礼工费各摺片。披览之余。所陈均属切当。大婚典礼传办各事宜。前于同治八年三月闲。业经降旨令各该衙门分别灭裁停止。方今西北军务未平。各省被灾流民。荡析离居。朝廷实深轸念。尤当忧勤节俭。以裕民生。所有大婚典礼。现在并无续行传办之事。其从前传办各项及一切工程。即著各该衙门力求撙节。毋稍糜费。事竣核实报销。不准稍涉浮冒。直隶被灾各属。叠经谕令直隶总督顺天府府尹妥为赈济。务当认真办理。实惠及民。以副朝廷轸念灾黎至意。　　

○谕军机大臣等、杜嘎尔奏、查明贼匪情形。请将官军择地移扎。并派员采办兵丁衣服各摺片。据称甘肃回匪。侵扰二年。皆由土尔扈特旗突出。往来抢夺。现被官兵在乌喇特境全行剿灭。附近亦无另股。惟溃匪尚多。不知盘踞何处。土尔扈特境内有无另股贼匪。亦未深悉等语。该处逆匪。虽经官军剿尽。惟溃贼纷窜各处。尤恐句结本地匪徒。蔓延为害。亟应迅图扑灭。著杜嘎尔督饬各军确加侦探。将溃散余匪分投剿捕。迅速歼除。毋留余孽。其土尔扈特境有无另股。并著严饬派出官兵实力躧探。务得确情。不得稍有含糊。致贻后患。该处阴雨连绵。兵丁等衣服不齐。多染寒疾。杜嘎尔已派员分赴张家口归化城等处。买补衣服。即著定安、庆春、督饬各属妥为照料。毋误要需。其吉林黑龙江各队。即照杜嘎尔所请。准其暂扎四子部落等处。以就水草。将此由六百里各谕令知之。　　

○又谕、文硕奏遵旨晓谕沙山子民人。及闻俄国收复伊犁一摺。文硕接奉前旨。派员赴沙山子晓谕该处民人。该民人等团练杀贼。奋勇可嘉。仍著奎昌、瑛棨、文硕、随时相机鼓励。赵兴体董率有方。前已照请奖励。该军功急公好义。措办仓粮二千余斛。深堪嘉尚。并著奎昌等加之激励。以期声势联络。俾为我用。俄人带兵代为收复伊犁。前据总理各国事务衙门奏及。已令荣全驰赴伊犁妥为布置。文硕现接土尔扈特亲王策林喇普坦来文。及委员探报。均有俄人收复伊犁之事。其是否将城池仍交中国接管。尚难遽定。荣全当懔遵前旨。迅赴伊犁。与之会晤商办。中国有人经理。庶俄人无所藉口。藉杜诡谋。文硕现已钞发俄国条款等件。劄交千总李昶。以备接晤俄人。与之应对。荣全抵伊犁后。该千总亦可得所禀承也。策林喇普坦既有允为俄人带路往攻玛纳斯情事。恐其遂为所用。奎昌、瑛棨、文硕、尤当设法开导。加意笼络。毋稍大意。伊犁之事。乌科两城。曾否有人前来报信。著金顺、奎昌、多布沁扎木楚、瑛棨、文硕、仍遵七月十七日寄谕。随时确探具奏。关外各团。亟宜乘时激励。各该处民人流离困苦。亦须加意抚恤。文硕以陕甘委员未到。暂令千总李昶驻扎该局。以通声气。所办甚是。前谕左宗棠或派员出关。或饬口外镇道妥筹安抚。昨复有旨询问。该大臣当饬令所派之员克期前往。将关外民团设法拊循。迎机利导。激其报效之忱。于大局实有裨益。另片奏、俄人私移鄂博。现筹办理情形等语。俄官包达拉拜私将杜尔伯特达巴罕原立鄂博那至博勒克地方。亟应执定条约。与之理论。著奎昌、瑛棨、文硕、知照该国。务于来年查界之前。赶将私移鄂博那回原处。以符成约。将此由六百里各谕令知之。　　

○己巳。太祖高皇帝忌辰。遣官祭福陵。　　

○谕内阁、钟端郡王之嫡福晋薨逝。著派总管内务府大臣崇纶前往照料。一切丧仪。著照郡王福晋之例。官为办理。本日召见惇亲王、恭亲王、醇郡王、孚郡王、询及钟端郡王之继子贝勒载滢。年尚穉。无人照料。情形殊深悯念。载滢俟百日服满后。仍著在恭亲王府中居住。所有载滢府内一切事宜。并著恭亲王暂为代管。　　

○庚午。遣官祭昭忠祠。　　

○子军营病故车臣汗协理将军扎萨克贝子德济特多尔济祭葬恤荫加等。　　

○加赏普济堂、功德林、煮赈小米八百石。命先期开放。　　

○辛未。山东巡抚丁宝桢奏酌拟整顿水师事宜。一、派员赴广东制造拖罾战船十四号。一、随船配制炮位军械。一、裁撤水师兵丁五百十名。酌留战守兵八百名。分隶登州荣成二营。仍以文登协副将为统领。一、改文登协副将为登州荣成水师营副将。隶以登州荣成两水师游击。一、申严军令。不准水师弁兵离船陆居。一、酌增口粮以恤兵艰。一、沿海旧有炮台。择要修筑。一、登州荣成两营。各管战船七号。扼扎天桥石岛二海口。以资控制。下部议。从之。　　

○以阿克苏办事大臣福珠哩为广州满洲副都统。未到任前。以广州汉军副都统果勒敏兼署。　　

○豁免山东濮州被水地方节年课税。　　

○壬申。谕军机大臣等、苏廷魁奏、节交白露。河工平稳。及经过地方被水情形。并请饬河南巡抚添拨银两各摺片。黄河南北两岸各厅。险工叠出。经苏廷魁周历查验。现在尚属稳固。惟此后水势趋向靡定。该河督仍当督饬道厅各员实力修护。以期巩固。秋汛工程紧要。需款甚殷。著李鹤年转饬藩司。于节省防险项下添拨银六万两。分别南北两道核实动用。毋稍延缓。至武陟等处被水村庄。及其余被水州县。并著李鹤年切实查勘。分别赈恤。毋令失所。用副轸念民艰至意。将此各谕令知之。　　

○郑亲王承志革爵。以原任奉恩将军嵩德继子正红旗满洲副都统庆至袭封。　　

○癸酉。上奉慈安皇太后慈禧皇太后幸漱芳斋。侍午膳。　　

○谕军机大臣等、杜嘎尔奏、探明贼股窜出。派队进剿一摺。贼匪二百余名。由金塔寺城窜出抢掠。旋窜入诺彦山前苏珲图等处。并据伯克瓦齐尔等探报。亦太略相同。杜嘎尔现已派兵一百五十名。交参领栋鲁木管带前进。总管达尔济亦派队前往科雅尔诺尔地方扼要扎营。贼匪避兵而行。在诺彦山一带纷窜。即著饬令栋鲁布、达尔济等、探踪截击。迅将此股窜匪悉数歼除。毋令逃逸。杜嘎尔仍当随时分路侦探。将各处贼匪摉捕净尽。务绝根株。其染病官兵。及堪用驼马。迅即设法认真整顿。以期追剿得力。将此由五百里谕令知之。　　

v大清穆宗继天开运受中居正保大定功圣智诚孝信敏恭宽毅皇帝实录卷之三百十八　　

监修总裁官经筵日讲起居注太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。八月。甲戌。谕军机大臣等、冯子材、康国器奏、攻克越南贼巢。并当川等处捕匪情形各摺片。越南贼匪邓建新、周仲汶等盘踞香洧等处。经总兵刘玉成等攻克。复将曾亚治余党王大等捦获。惟邓周二逆率残党向太原一路逃窜。首恶未除。仍恐复出滋扰。著冯子材、康国器、饬令刘玉成等跟踪追剿。迅速歼除。其陈四、何三等匪。窜入谅山太原交界之螳螂陇坭地方。并著督饬官军分投摉捕。以绝根株。逆首苏帼汉遣党赴广东乞降。业经瑞麟派委知府何世俊等前往查办。该匪是否真心反正。瑞麟务当饬令何世俊等详细察看。不可轻率招抚。致贻后患。并著冯子材等就近体察情形。傥该逆意存反覆。即行派兵进剿。毋误事机。窜扰富川之盗匪盘科仔等。现已拏获永甯附近之四十八山□弄踞匪黎伯城等、亦经参将黄新春带兵剿除。所有在事出力员弁。准其择尤保奖。该处地势险阻。难保无余匪潜藏。仍著冯子材。康国器。饬令游击黄兴仁等常川巡缉。毋稍疏懈。其藤县永安接壤之满村思排等处股匪。著饬都司卢殿清等克期攻剿。以靖地方。刘长佑已抵广东接印。该抚调任广西。此时谅可接奉谕旨。著即速赴新任。将援剿越南及本省剿匪事宜。会同冯子材妥商办理。越南军务。尤当迅速办完。毋再迁延时日。冯子材等另片奏、进剿越南贼匪。夺获象只。拟挑选呈进等语。著照所请。准其挑选数只。派员解京。并檄饬该委员等沿途安静行走。毋得骚扰。将此由五百里谕知瑞麟、刘长佑、冯子材、并传谕康国器知之。　　

○调正白旗蒙古副都统吉和为正红旗满洲副都统。以库伦办事大臣张廷岳为正白旗蒙古副都统。未到任前。以刑部右侍郎常恩署理。　　

○以詹事府少詹事苏勒布为詹事。光禄寺卿程祖诰为太常寺卿。通政使司副使朱智为太仆寺卿。　　

○以广西官军援剿越南匪股。叠获胜仗。予总兵官刘玉成、道员华廷杰等、加衔升叙有差。　　

○乙亥。谕军机大臣等、前据户部奏查明各省关欠解西征协饷银数。请旨饬催。当谕曾国藩等迅速筹解。兹据袁保恒奏称、迄今各处。不惟积欠之饷。丝毫未补。向解之数。丝毫未增。且闲有不如从前者。近日左宗棠进规河州。师行愈远。劳费愈增。各处解款。随到随罄。异常支绌。现又筹垫哈密军饷。左宗棠复派拨大队进驻肃州。尤非大批现饷。不克成行。请饬迅速筹解等语。西陲军务。正当吃紧。而粮台艰窘万分。几至无从支应。若再不速筹接济。恐有哗溃之虞。著各该督抚监督懔遵前旨。迅将原拨续拨陕甘各月饷。按月如数解清。其从前积欠。并著该督抚等查明。陆续筹解清完。傥再任意迟延。致误戎机。必惟该督抚监督等是问。将此由五百里谕知曾国藩、瑞麟、文煜、李瀚章、吴棠、张之万、英翰、丁宝桢、何璟、李鹤年、王凯泰、杨昌浚、郭柏荫、刘昆、并传谕崇礼知之。　　

○以镶白旗汉军副都统穆隆阿署镶红旗护军统领。　　

○丙子。遣官祭贤良祠。　　

○谕军机大臣等、御史彝昌奏、盐务废弛。请遴员专运。严禁私销一摺。据称永平府属盐务。自改归官运后。分司王钟林办理未善。复归滦州经理。该州盐吏门丁。有私自运销情弊。济民场大使蒋嘉泉畏罪禀诉。虽经运司严饬认真掣配。该分司并未照办。且所得余利。悉以肥己。亟须更改章程。拣派廉员前往试办各等语。永平盐务。归地方官经理。有无流弊。是否必须派员承办。方臻妥善。著李鸿章查明实在情形。斟酌办理。分司王钟林等如实有侵蚀盐课情事。即著从严参办。以儆官邪。原摺著钞给阅看。将此谕令知之。寻奏、遵查永平引岸。废弛多年。请仍暂归各州县经理。以俟招募殷商接办。分司王钟林并未侵蚀滦州盐利。门丁亦无私运情弊。均请无庸置议。从之。　　

○又谕、都兴阿等奏、匪犯私入围场枪毙官弁。请饬吉林将军饬属查拏一摺。据称协领玉奎带兵巡查围场。行至那丹阿木巴色合勒围内。领催凤林被贼枪毙。官兵拏获打牲人犯于帼汶一名。据供偷入围场捕鹿。其枪毙官兵之贼。系窖鹿贼窝家路＜?氵喜＞。在吉林义通河勒克山居住。看守鹿窖之把头王大沅、王二麻子、王三小子、均居住义通河属小黑顶子地方。请饬严拏等语。围场重地。岂容匪徒潜入。都兴阿等务即督饬开原尉县及威远堡边门巡防各员。将此起匪犯认真访缉。毋任远扬。于帼汶一犯。既知各匪姓名住址。自系同夥匪类。即著交盛京刑部严行讯办。并著奕榕分饬所属地方官及边界各官一体严缉。务将匪党路＜?氵喜＞等按名弋获。毋令漏网。将此各谕令知之。　　

○又谕、李鹤年奏、出省查勘沁河漫口。抚恤灾黎。并估计豫备堵筑一摺。本年六七月闲。河南河内县徐保村。暨武陟县方陵等处。沁河漫溢。被灾村庄较多。李鹤年亲往履勘。分别被灾轻重。筹款赈济。并饬印委各员妥为抚恤。即著该抚督饬各该地方官实心经理。务期惠及灾黎。毋令一夫失所。此次堵筑两处缺口。需银三万余两。并著饬司迅速筹款。赶备料物。俟霜清后。即责成该管道府等官分别动工。克日堵合。其温孟毗连被水之区。亦著分别拯恤。以副轸念民艰至意。将此谕令知之。　　

○总理各国事务衙门奏、日本国使臣议约事竣。来京呈贡方物。得旨、该国所呈方物。著留中。其另馈土仪一分。即著恭亲王收受。　　

○丁丑。谕内阁、温葆深、恩承、都兴阿奏、修理河道工程完竣。请派大员验收一摺。永陵草仓河苏子河工程。经温葆深等督率在工各员。次第修筑。于本月初三日一律完竣。即著派瑞联敬谨验收。另片奏、草仓苏子两河。水势迁流不定。请饬随时保护等语。嗣后两河各工。应由盛京将军会同工部。于每岁春融。随时派员查看。斟酌办理。以昭慎重。　　

○又谕、御史吴镇奏、访闻四川各州县未经查禁私种罂粟。并将洋药税一项按粮摊徵。请饬严禁一摺。民闲裁种罂粟。地方官即应认真查禁。至洋药税一项。取之商贩。何得科派农民。若如该御史所奏。是四川省奉行不善。致有前项情弊。恐他省亦在所不免。著各该督抚严饬所属。于徵收洋药税务。止宜稽察商贩。不准按粮摊徵。以免扰累。并随时晓谕农民。不得违禁私种罂粟。致干功令。另片奏、军务平定后。各省流寓孤寡。亟宜设法保全等语。著各直省督抚通饬所属地方官。劝谕绅民。共成义举。如何集赀设局妥为养赡之处。即由该绅民自行筹办。毋得假手吏胥。致滋流弊。　　

○以记名总兵官杨芳桂为浙江处州镇总兵官。　　

○戊寅。吉林将军奕榕等奏、添兵会剿盗首乌痣李等。得旨、著即督饬派出官兵。会同奉天员弁。将盗首乌痣李等悉数捕获。毋任再行漏网。　　

○追予河南各属阵亡殉难绅民妇女三千一百三名口分别旌恤如例。　　

</div>
    <div class="pagination">
<a href="清实录同治朝实录_page427.html">上一页</a><span>...</span><a href="清实录同治朝实录_page423.html">423</a><a href="清实录同治朝实录_page424.html">424</a><a href="清实录同治朝实录_page425.html">425</a><a href="清实录同治朝实录_page426.html">426</a><a href="清实录同治朝实录_page427.html">427</a><span class="current-page">428</span><a href="清实录同治朝实录_page429.html">429</a><a href="清实录同治朝实录_page430.html">430</a><a href="清实录同治朝实录_page431.html">431</a><a href="清实录同治朝实录_page432.html">432</a><a href="清实录同治朝实录_page433.html">433</a><span>...</span><a href="清实录同治朝实录_page429.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
