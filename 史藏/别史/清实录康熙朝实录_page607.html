<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 607 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 607 页/共 681 页</h1>
    <div class="content">
○丙辰。上诣皇太后宫、问安　　

○上巡幸塞外。命皇十子多罗敦郡王允＜礻我＞、皇十二子固山贝子允祹、皇十五子允禑、皇十六子允禄、皇十七子允礼、随驾。是日、自畅春园启行。驻跸南苑。　　

○命和硕简亲王雅尔江阿、为纂修玉牒总裁官。内阁大学士萧永藻、王掞、学士查弼纳、礼部右侍郎荆山、为副总裁官　　

○旌表浙江烈妇李子嘉妻陈氏、拒奸殒命。给银建坊如例。　　

○丁巳。上驻跸琼寺。　　

○戊午。上驻跸狮子营。　　

○己未。上驻跸密云县。　　

○庚申。上驻跸遥亭。　　

○辛酉。上驻跸古长川地方　　

○裁山东东兖道缺。其所属州县事务、统归兖州、东昌、两府管理　　

○壬戌。上驻跸鞍子岭　　

○癸亥。上驻跸花峪沟地方　　

○谕领侍卫内大臣等曰、今有人条奏、应颁予领侍卫内大臣印信者。朕思三旗之领侍卫内大臣、共给一印、即可以足用。至于八旗事务、俱属一体。左翼右翼都统、每翼给一印。前锋统领、护军统领、亦每翼给一印。遇有应行事件、著会同押印咨行　　

○甲子。上驻跸东庄地方。　　

○谕诸皇子允禩因伊母二周年往祭。事毕、理应趋赴行在。乃允禩于朕驻跸遥亭之次日。以将毙鹰二架、遣太监一名、亲随人一名、来请朕安。言伊在汤泉等候回京。并不请上

□日。藐视朕躬。朕因愤怒。心悸几危。允禩系辛者库贱妇所生。自幼心高阴险。听。相面人张明德之言、遂大背臣道。觅人谋杀二阿哥。举国皆知。伊杀害二阿哥、未必念及朕躬也。朕前患病。诸大臣保奏八阿哥。朕甚无奈、将不可册立之允礽放出。数载之内、极其郁闷。允禩仍望遂其初念。与乱臣贼子等、结成党羽、密行险奸。谓朕年已老迈、□山戊示□月无

多。及至不讳。伊曾为人所保、谁敢争执。遂自谓可保无虞矣。朕深知其不孝不义情形。即将所遣太监冯遣朝等、于朕所御帷幄前。令众环视。逐一夹讯。伊已将党羽鄂伦岱、阿灵阿、尽皆供出。自此朕与允禩、父子之恩绝矣。朕恐后日、必有行同狗彘之阿哥、仰赖其恩、为之兴兵构难逼朕逊位而立允禩者。若果如此、朕惟有含笑而殁已耳。朕深为愤怒。特谕尔等。众阿哥、俱当念朕慈恩、遵朕之上□日、始合子臣之理。不然、朕日后临终时。必有将朕身置乾清宫、而尔等执刃争夺之事也。允禩因不得立为皇太子。恨朕切骨。伊之党羽、亦皆如此。二阿哥悖逆、屡失人心。允禩则屡结人心。此人之险、实百倍于二阿哥也　　

○乙丑。上驻跸老牛河地方　　

○上览允禩奏摺。谕诸皇子曰、朕前命将雅齐布夫妻充发。乃敢违上□日、潜匿在京。朕已差官将雅齐布等正法。此事与二阿哥释放应正法之得麟相似。岂非藐视朕躬而为此举乎。伊摺内奏称冤抑。试问伊所谓冤抑者何在。总之此人党羽甚恶。阴险已极。即朕亦畏之。将来必为雅齐布等报仇也　　

○吏部议覆、四川陕西总督鄂海疏言、山西蒲州、陕西朝邑、疆界相连。百姓每因争地相斗。且朝邑县治、在河以西。而所属王家庄等处、及大庆关、皆在河东、与山西接界。请将同州州同、移驻大庆关。拨潼关千总一员、移驻王家庄。以资防御。应如所请。从之。　　

○丙寅。上驻跸两家寨地方　　

○谕诸皇子、允禩甚是狂妄、竟不自揣伊为何等人。于复废二阿哥之时、来朕前密奏云、我今如何行走。情愿卧病不起。朕云、尔不过一贝勒、何得奏此越分之语、以此试朕乎。伊以贝勒、存此越分之想、探试朕躬、妄行陈奏、岂非大奸大邪乎　　

○丁卯。上驻跸雅图沟地方　　

○戊辰上驻跸多辉昂阿地方。　　

十二月。己巳朔。上驻跸呼斯台昂阿地方　　

○云南巡抚吴存礼、丁母忧。命回旗守制　　

○予故甘肃提督赠署都督佥事江琦、祭葬如例　　

○辛未。上驻跸西拉乌苏地方　　

○壬申。以故三等阿思哈尼哈番单巴子厄尔德尼、袭职　　

○免江南镇江、仪徵、扬州三卫、本年分旱灾额赋有差　　

○癸酉。上驻跸特布克地方。　　

○赐喀喇沁随围蒙古官兵、银弊有差。　　

○甲戌。上驻跸莺图地方。　　

○先是、吏部以大学士温达员缺、开列尚书富宁安等、请上□日。本留中。至是、谕吏部曰、温达补授大学士以来、宽厚简静。今虽年老告退、尚自康健。著仍在大学士任办事　　

○转工部右侍郎常泰、为左侍郎。以广东巡抚满丕、为工部右侍郎。升内阁学士傅尔笏纳、为户部右侍郎。内阁侍读学士渣克旦、为内阁学士兼礼部侍郎。少詹事王奕清、为詹事府詹事　　

○升正黄旗满洲副都统拜音布、为正红旗蒙古都统。右翼前锋统领琅图、为正黄旗蒙古都统、仍兼前锋统领。正红旗护军统领腾额特、为镶蓝旗蒙古都统。镶红旗蒙古副都统宗室纳音图、为正红旗护军统领。以銮仪卫冠军使伯钦拜、为镶蓝旗蒙古副都统。升山东登州总兵官李雄、为杭州左翼副都统王。王府、长史觉罗舒鲁、为正白旗蒙古副都统。调正红旗蒙古都统瑚世巴、为镶蓝旗满洲都统。正蓝旗蒙古副都统伯索纳穆喇锡、为右卫左翼副都统。正白旗蒙古副都统温普、为正蓝旗满洲副都统。正白旗汉军副都统苏禾、为正蓝旗满洲副都统　　

○乙亥。上驻跸鄂伦特毕喇地方　　

○以浙江巡抚王度昭、为工部右侍郎　　

○以总督仓场户部侍郎施世纶、为云南巡抚　　

○阿霸垓多罗卓里克图郡王毕颖故。遣官致祭　　

○丙子。上驻跸八沟地方　　

○丁丑。上驻跸三家子地方　　

○戊寅。上驻跸杨树沟地方。　　

○己卯。上驻跸二沟地方。　　

○庚辰。上驻跸张家庄。　　

○辛巳。上驻跸热河行宫　　

○升光禄寺卿达礼虎、为内阁学士兼礼部侍郎　　

○免湖广沔阳州潜江县、及沔阳卫、本年分水灾额赋有差　　

○兵部议覆、都察院左都御史揆叙疏言近闻在京各省提塘、及刷写报文者、除科抄外、将大小事件、采听写录名曰小报、送与各处。甚至任意捏造、骇人耳目。祈严加禁止庶好事不端之人、有所畏惧等语。应如所请。严行禁止。违者从重治罪。从之　　

○旌表湖广钟祥县烈女邵世锦聘妻张氏、夫亡往哭守柩、姑舅遣归、绝食五日而死。给银建坊如例。　　
</div>
    <div class="pagination">
<a href="清实录康熙朝实录_page606.html">上一页</a><span>...</span><a href="清实录康熙朝实录_page602.html">602</a><a href="清实录康熙朝实录_page603.html">603</a><a href="清实录康熙朝实录_page604.html">604</a><a href="清实录康熙朝实录_page605.html">605</a><a href="清实录康熙朝实录_page606.html">606</a><span class="current-page">607</span><a href="清实录康熙朝实录_page608.html">608</a><a href="清实录康熙朝实录_page609.html">609</a><a href="清实录康熙朝实录_page610.html">610</a><a href="清实录康熙朝实录_page611.html">611</a><a href="清实录康熙朝实录_page612.html">612</a><span>...</span><a href="清实录康熙朝实录_page608.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
