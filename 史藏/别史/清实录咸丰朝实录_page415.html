<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 415 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 415 页/共 502 页
  </h1>
  <div class="content">
   ○壬申。谕内阁、昨因镶白旗满洲奏、胜保之母。在京病故。业经降旨。令胜保俟军务完竣。再行回京穿孝。并赏银四百两。交其家属经理丧事。以示优眷。兹据胜保奏称、家丁到营。述知母病垂危。吁恳赏假一月。回京省视。冀见伊母一面。即行旋营报效。情词恳切。具见孝思。惟此时伊母业经病故。有伊弟廉保、料理丧事。而胜保督师安徽正当剿办吃紧之际。未可暂离军营。古人墨绖从戎。尽忠即以尽孝。该大臣仍遵前旨。俟军务完竣。再行回京穿孝。该大臣惟当迅速图功。肃清皖境。庶几忠孝两全。朕实有厚望焉。　　

○谕军机大臣等、乐斌奏、边饷待用孔急、请饬陕西省、迅将欠解银两筹拨等语。前因甘肃口内口外。兵饷经费。需用孔殷。当谕令曾望颜、先行筹拨银十数万两。兹据乐斌奏称、仅报解银四万两。边疆重地。现在俸饷亟应支放。未便再事迟延。致有贻误。著该抚仍遵前旨。迅速筹解银十余万两。赶紧于九十两月内。如数解甘。以资分拨。其余银一百三十余万两。并著按月筹解银五万两。俾得源源接济。毋误要需。将此由五百里谕令知之。　　

○癸酉。谕内阁、裕瑞奏、遵旨覆讯已革游击收寄伯克衣物一摺。此案已革游击张耀林、受寄已革四品阿奇木伯克阿那雅特衣物。未即交还。讯系一时气忿。尚非有心图赖。兹经裕瑞审明。业将原物如数交清。张耀林著开复原官。惟该员到案时。不即供明。究属不合。仍著交部议处。　　

○又谕、多慧等奏、厅库被窃银两、请将厅员撤任、勒限严缉一摺。哈密厅库支发款项。经多慧等委员监放。查点银数。失去一千二百九十余两。该厅员恒龄、毫无知觉。非寻常疏忽可比。著先行撤任。勒限一个月。将赃贼全行缉获。如逾限无获。即行从严参办。此外该员有无经手未完款项。并著饬令接署之员。核算交代。分别办理。　　

○谕军机大臣等、裕瑞奏、回子应交额铜、请折交钱文一摺。据称叶尔羌库库雅尔、桑珠二庄地方。向系开设铜厂。令众回子刨穵交铜。将一切粮赋差徭豁免。库库雅尔庄、每月交铜一千二百斤。桑珠庄、每月交铜五百零七斤。兹据该二庄伯克等呈称、库库雅尔庄、离穵铜地方。路途遥远。耽延时日。其桑珠庄柴水缺乏。挽运维艰。请将应交之铜。每斤交当五钱二百五十文。按月清款。核计收铜鼓铸。搭放兵饷。有赢无绌。恳请愈允等语。该回子等采穵铜厂。交纳铜斤。历有年所。今请折交钱文。以省穵运。似系体恤回民。但轻改旧章。其中恐有别情。日后有无流弊。著扎拉芬泰、遴委妥员。前往该城。确切查明具奏。将此谕令知之。　　

○又谕、据裕瑞奏、浩罕遣使递禀、复差额尔沁随班进京、当经详为开导等语。浩罕伯克差额尔沁阿布都剀里木进京朝贡。经该参赞大臣详为开导。本年各城伯克年班。均已停止。该额尔沁应免进京。旋据呈称恳将浩罕伯克诚心代奏。现在暂寓回城候信。该浩罕伯克遣使入觐。呈进贡物。诚悃可嘉。既经开导。令将贡物携回。傥该伯克来信应允。即毋庸议。如必欲呈进贡物。吁恳代奏。自应准其纳款。所有原进贡物。著即赏收。由裕瑞代递至京。朕仍照例颁赏物件。并给与敕书。以奖其效顺之忱。用示怀柔远人至意。将此谕令知之。　　

○又谕、都察院奏、直隶开州廪生种世恩、在该衙门呈诉、赴京乡试。携带罗文。并盘费报捐银两。偕廪生马镜蓉等、由籍启程。于七月初三日午间。行至山东恩县途次。遇骑马贼三人。各持刀枪。抢去银两衣物。该生等赴县禀报。署知县殷嘉树、并不追究。反将该生等考罗文书扣存。勒令回家。其贼匪自称德非冯义、访系该州快头等语。恩县系近畿通衢。竟有骑马贼白昼抢夺。实属目无法纪。直隶廪生种世恩等、失去银物。该署知县殷嘉树、既不赶紧严缉赃贼。复扣留罗文。致该生不能应试。情节尤属可恶。此等劣员。纵盗殃民。著文煜严参惩办。并勒限缉拏赃盗以靖地方。盗首冯义、如系德州快役。著即密拏严办。毋令远扬。将此谕令知之。　　

○甲戌。命浙江巡抚胡兴仁来京。调福建巡抚罗遵殿、为浙江巡抚。以福建布政使瑞瑸、为巡抚赏已革布政使张集馨、三品顶带。署福建布政使。　　

○释发遣已革直隶总督谭廷襄、已革江苏布政使雷以諴罪。　　

○乙亥。谕内阁、胜保奏、击退窜扑盱眙粤捻大股匪众、并阵斩著名逆首一摺。八月二十五日。贼扑盱眙。经我兵击退。旋复扑至清水坝、高家凹地方。围裹营盘。张得胜、格洪额等、分路鏖战多时。毙贼无数。该逆蜂拥齐来。经水师迎头轰击。张得胜直前冲杀。旋用手枪。击中伪前军主将吴如哮、斩获首级。贼势披靡。向南遁走。我军追杀十余里。此次粤捻纠约大股。复窜盱眙。经胜保督饬张得胜等、会同水师炮船。并力截剿。全数击退。并阵斩著名逆首。歼厥渠魁。洵足以寒贼胆而快人心。著胜保等乘胜进攻。尽歼丑类。勿留余孽。　　

○谕军机大臣等、御史刘有铭奏、直隶沿海一带。与山东毗连地方。白昼骑马劫夺之案。层见叠出。自六年七月。至九年八月。沧州、静海、青县、献县、南皮、盐山、三河等县村庄。抢劫骡马银两衣服。约计已有十二案之多。曾经报出者。不过三五案。至今盗犯无一弋获。推原其故。总由州县规避处分。豫存讳盗之心。捕役逢迎把持。遇报盗之家。多方留难。因而强者托人关说。改盗为窃弱者抑不令报。甚至因报盗案。捕役多以他故中伤。事主莫敢谁何。遂致盗风日炽等语畿辅为根本重地。岂容不肖州县。养痈贻害况该御史所闻。不过十之二三。此外盗案地方官讳若不办者。谅必不少。著恒福即照所参各案。严行查办。将讳匿之州县。从重惩处。其骑马贼匪充斥横行。著饬属严拏。以安行旅而靖闾阎。原摺著钞给阅看。将此谕令知之。　　

○赏安徽军营病故已革漕运总督杨殿邦道衔。予祭葬。恤荫如道员例。　　

○丙子。谕内阁、前因浙江嘉兴协副将林策勋、驻劄福建归化剿匪。欠给兵勇口粮。辄离防所。代理汀州府知府雷瑞光、于应发饷糈。并不随时筹措。以致贻误。当经降旨。将该员等、一并暂行革职。嗣经归化绅民呈控。并署汀州府知府马寿祺、禀讦林策勋、有纵勇滋事、冒销口粮等情。复经王懿德奏参、将该副将革职讯办。兹据庆端等、查明林策勋、并无短数冒销、及纵勇滋扰情事。惟于所带潮勇。迫索捐户。不能严加约束。实属溺职。业已革职病故。著毋庸议。雷瑞光于林策勋赴郡请饷。设法那借。藉资急需。尚无坐视贻误情事。所有该员革职处分。著准其开复。以知府留于福建补用。仍补缴捐复银两。马寿祺禀讦各情。事出有因。且为慎重军需起见。并著免其置议。　　

○谕军机大臣等、德勒克多尔济等奏、请将从前咨行俄罗斯咨文、现由该国署理固毕尔那托尔拨回、可否照和约换定文案、由军机大臣行文一摺。览奏殊堪诧异。本年互相换约。原为海口通商而设。此次俄罗斯人。在三姓地方。滋生事端。若照所换文约办理。何可为据。该大臣奏称、此件文案。现由俄罗斯拨回。并无另行可通之路。显系居心推诿。著交德勒克多尔济等、仍须设法咨行该国。设该国再不接收。即告知伊等、尔国屡次遣人来京咨送文件。我国并无拨回。且尔国之人。在三姓地方。滋生事端。自当查办。设若屡次拨回不收。是何情理。如此晓谕。该夷自当收受矣。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百九十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。九月。丁丑。谕军机大臣等、本日据袁甲三等奏、大股逆匪扑扰三河、现筹竭力堵御一摺。贼匪于退出盱眙后。窜至三河南岸。又向衡阳一带。抢船争渡。虽经水陆各军击退。贼匪仍聚黎城金沟一带。与清淮相距甚近。情形危急。现派都司穆恒德等。并游击德兴。管带存城及所部各兵。分赴衡阳及三河。并于三河以南。收集张得胜等溃败兵勇。洪湖北面。添调团练二千名扼守。将沿湖南岸船只。悉数调归北岸。布置均尚周妥。胜保驻军五河。与该处相距较近。设使该夷抄出后路。清淮偶有疏虞。该大臣全军、亦必受困。著即严督张得胜等、将屯扑三河之匪。实力剿洗。其孙葵心一股。声称取道睢灵以扑清淮。袁甲三等。力难兼顾。并著胜保就近拨兵迎击。毋令东窜。袁甲三即咨和春等、攻剿天长。以牵制贼势。著先就现有兵勇、分投堵遏。会合胜保之兵、并力夹击。毋得稍有疏虞。将此由六百里各谕令知之。　　

○又谕、前因胜保、翁同书、两处军营、需饷甚急。叠经谕令瑛棨等、筹款分拨接济。兹据翁同书奏称、近接瑛棨来函。知胜保函会、已专弁前赴河南、截留山西陕西协拨翁同书军营饷银四万两等语。军营饷需。必须均匀分拨。方免贻误。前经胜保奏明、将山陕月饷。就近拨归翁同书军营。河南月饷。两营分拨。现在翁同书一营。缺饷已久。颍州一带。道路梗阻。专赖山陕河南源源接济。胜保何得将山陕协饷。全行截留。著瑛棨接奉此旨。将山陕协饷、应拨翁同书军营者。经过豫省时。不得截归胜保军营。以昭平允而顾大局。其豫省应解饷银。仍著均匀分拨。将此由五百里谕令知之。　　

○又谕、曹澍钟奏、大股逆匪围偪省城、请饬催湖南援军、合力剿办一摺。逆匪石达开、经湖南官军痛剿后。败窜广西。沿途裹胁句结。不下十余万人。围扑省城。虽经内外文武绅团、严密堵御。叠次截剿。歼毙甚多。惟贼众兵单。不敷分布。所调土□赤勇等军。复因路途阻滞。一时未能赶到。骆秉章前派萧启江、刘长佑、两军赴援现于兴安灵川一带、为贼所阻。节节攻坚。未能长驱直进。桂林情形、待援甚急。设有不虞。使该匪踞为巢穴。剿办更难措手。著骆秉章飞催该二员、迅速绕道前进。或再添拨重兵接应。毋稍迁延。并著曹澍钟、一面飞提楚军。一面督率文武员弁。极力守御以待援师。毋稍松劲。刘长佑、萧启江等军。俟入广西地界。即著统归曹澍钟调遣。以一事权。将此由六百里各谕令知之。　　

○帮办军务安徽巡抚翁同书奏、颍上所属南召集一带捻匪。薙发投诚。沙河以南。亦渐悔罪安业。得旨。俟投诚者无怀反侧。顽梗者渐可洗心。然后将在事出力员弁绅董、择尤保奏数员。以昭激劝。　　

○以故成郡王载锐子镇国将军溥庄、降袭贝勒。　　

○以直隶按察使清盛、为山东布政使。降山东布政使吴廷栋、为直隶按察使。　　

○以湖南常德协副将文明、为陕西延绥镇总兵官。　　

○改铸浙江嵊县知县印信。从巡抚胡兴仁请也。　　

○缓徵广东清远、英德、广甯、德庆、四会、开建、灵山、七州县、被贼村庄新旧额赋。　　

○戊寅。谕内阁、官文奏、守备受伤痊愈、请留营当差等语。都司衔守备李登辟、前因炮伤左腕成废。当降旨准其在籍食俸。兹据官文奏称、该员伤已平复。惟不能挽弓。至办理营务、乘骑接仗。并无妨碍。业经随同李续宜、在资西等处。打仗出力。李登辟、著准其留于李续宜军营。随同征剿。注销在籍食俸原案。仍照例按班补用。其不能挽弓缘由。并著注册。　　

○又谕、毓泰等奏、兵米不敷支放、请照例拨价采买一摺。热河驻防官兵不敷米石。向由承德府、暨各属、领价采买。交仓搭放。本年冬季。应放饷米。不敷支发。著直隶总督筹款拨给热河道、饬属买补交仓。以供支放。毋误兵糈。　　

○谕军机大臣等、本日降旨、授劳崇光为两广总督。耆龄调任广东巡抚。即赴新任。毋庸来京。粤东自劳崇光入城任事以后。叠据奏报、在城夷兵无多。民夷亦尚相安无事。惟天津胜仗。劳崇光入城时、尚未知悉。以为和议已成。故有入城之举。现在＜口英＞口□佛二国能否就范。尚未可定。昨据何桂清奏、探闻口□佛夷、前与邻国构兵。现已议和。撤回夷兵三千名。在香港口、听候消息。虽未知果否确实。而夷情诡谲。不可不防。前此柏贵在城、一举一动。该夷有人伺察。文报皆须拆看。办事不能自主。彼时尚有黄宗汉、带兵在外。遥为声援。若督抚同入省城。为该夷所困。设有变动。无从脱身。何能办理夷务。劳崇光既已入城。自未能无端离省。致启该夷疑惑。著耆龄行抵广东境内。即派委亲信妥员、先入省城。面见劳崇光密商。或以堵剿西匪为名。带印出省。或劳崇光碍难抽身。即留耆龄在外。调度防剿事宜。相机密办。不至受该夷挟制牢笼。是为至要。至现在广东省城。民夷是否相安、及夷人如何举动情形。并著耆龄会同劳崇光、详细由驿驰奏。以纾廑念。将此由五百里谕知耆龄、并传旨密谕劳崇光知之。　　

○两广总督王庆云、因病解任。以广东巡抚劳崇光、为两广总督。调江西巡抚耆龄、为广东巡抚。以江西布政使恽光宸、为巡抚。按察使毓科、为布政使。候补按察使张敬修、为江西按察使。　　

○己卯。谕内阁、有人奏、广西布政使蒋益澧、贪鄙任性。偾事殃民。自击退平乐贼匪后。并不跟踪追剿。转赴荔波。致贼匪乘虚窥省。迨省城被围。该藩司仅以疲病之兵千余回援。本省钱粮。及各省协济饷需。均以养勇为名。诸多浮冒。遇有调发。则以贱值雇募充数。其随营之贺县团勇、击贼得力。该藩司忌其立功。屏弃不用。坐拥厚赀、不发兵饷各等情。蒋益澧、湖南布衣。朕因其带勇剿贼。素称勇敢。不数年间、叠次加恩。擢任藩司。宜如何感激图报。乃近日志骄气盈。举措乖方。辜恩昧良。实出情理之外。本应从重惩办。姑念其前此尚有战功。著先行革去布政使。以道员降补。仍留广西。交曹澍钟差委。其侵吞兵饷、及遇贼退避各情节。并著该抚查明参奏。毋稍徇隐。　　

○谕军机大臣等、奕山、那敷德奏、劝捐军械、请暂借库款一摺。据称黑龙江、自咸丰二年以来、虽两次修造军器。经出征官兵携赴军营。为数甚多。拟添造弓一千张。梅针箭五万枝。长矛六百杆。鸟枪六百杆。以资应用。现已派员劝谕省城旗营屯站、以及铺户商民、捐赀造办。惟凑足尚须时日。拟豫指省城官兵欠项、咸丰七年秋季俸饷、借支银五千两。俟出放此项俸饷时、按照所借数目扣还。现已发给银二千二百七十余两。所欠二千七百余两。俟有解到之款、再行补发。所议尚属可行。著特普钦、按照所奏、妥为办理。并准其借动库款、赶紧制造。事竣仍造册报销。以昭核实。另摺奏、佐领额勒德慎、因病脱逃、寻觅无踪等语。职官患病。何至乘夜脱逃。是否规避差使。或另有别情。著即通行各城、严密查拏务获。革职审办。毋任远扬。将此谕令知之。　　

○又谕、昨据曹澍钟奏、贼匪围偪桂林省城。请饬催湖南援军合剿。业经谕令骆秉章、迅派萧启江等军前往。并谕令曹澍钟、固守以待援师。本日复据李载熙奏、楚匪窜粤。城围方急。贼营自西南城外起、蔓延百余里不绝。西南北三面道路梗塞。文报不通。东路恃扒船捍御。而十数里外亦有贼踪。柳州湘勇千余、及另起志同军火□赤勇千余、均为贼隔。此外别无可恃之兵。情形实属非常危急。桂林一城。关系全省大局。设令贼踪阑入。剿办更难措手。萧启江、刘长佑两军。据称已入粤境。而尚阻于兴安灵川一带。著骆秉章飞催该二员、迅速设法绕由间道前进。并添派重兵。竭力赴援。不致孤军深入。方操胜算。劳崇光统辖两粤。著派拨重兵。星驰援应。力解城围。并须设法筹拨饷需。源源接济。毋令缺乏。曹澍钟身任封圻。责无旁贷。著一面飞提楚军。一面督率文武员弁、竭力守御。以待援军。至蒋益澧所部兵勇。著交新任臬司刘长佑统带。责令迅速剿贼。所有疲病各勇。即著刘长佑分别裁汰。以节经费而肃戎行。将此由六百里各谕令知之。　　

○又谕、景淳、特普钦奏、会筹保护薓山、藉杜夷人侵越一摺。绥芬、乌苏里等处山场。向禁居民潜往。地方空旷。以致俄夷人船得以闯入。该将军等奏称、薓山开采。需费较繁。惟令揽头招募人夫、前往保护。听其自谋生计。该处地广山深。伐木、打牲、采菜、捕鱼、均可获利。明春并可布种口粮、以资接济。似此厚集人力。渐壮声威。夷人当不俟驱逐而自退等语。以中国之旷土。居中国之民人。利之所在。自必群相保卫。可杜夷人强占之计。不烦兵力而足御外侮。因地制宜。所筹不为无见。惟既议招募。自必多多益善。此项人夫。非尽驯良。设以聚集较众。别生事端。亦属可虑。况夷情诡诈。于该处人夫等、或饵之以利。或胁之以威。恐为该夷所用。亦不可不豫为防维。景淳、特普钦、现已催调揽头、赶紧劝办。著再悉心筹画。务使招集人夫以后。仍官为钤束勿至散而无纪。转贻后患。并如何杜绝夷人句结。均当于立法之初。严定章程。确有把握方为妥善。至开采升科等事。著俟招募得有头绪。再行筹办。该夷占居各处。始自何年。并内地民人。有无潜通煽诱等情。仍著严密访查。据实具奏。将此由五百里各谕令知之。　　

○以广西按察使李闲、为布政使。候补按察使刘长佑、为广西按察使。　　

○庚辰。谕内阁、官文奏、制造火器、请由广东派拨兵丁前往制办等语。喷筒火箭等物。为行军所必需。广东驻防旗兵。精于制造。著准其由该督行文广州将军、于驻防兵丁内、择其精于制造者。派拨六七名。即委骁骑校贾穆管带。前赴湖北。以便制办。　　

○又谕、官文、胡林翼奏、楚军赴皖、攻克石牌伪城一摺。安徽石牌镇地方。逆众麕集。修造坚城。意图久踞。与太湖城内之贼援应。经官文等饬副都统多隆阿、督率马步兵勇。于八月二十八日。驰抵石牌。分路进攻。拆毁木城。越濠施放喷筒火箭。该逆惊觉开炮。正值攻城吃紧之际。潜山安庆贼匪。分股来援。当派黑龙江马队迎剿。两路贼援。均各败退。我军一拥而进。该逆仍敢抗拒。各勇夺不顾身。斩毁炮眼而入。伪城内火发。贼众大乱。我军痛杀。其开城逃窜者、亦经迎头截击。共毙贼数千余名。生捦四十七名。内有广西老贼头目霍天燕、石廷玉、二名。讯明正法。夺获大炮、擡抢、骡马、旗帜、刀矛、无数。此次援皖楚军。攻拔石牌伪城。斩馘无遗。尽歼丑类。实足以寒贼胆而快人心。著官文等仍饬各军、乘此声威。克复太湖县城。节节进剿。以靖逆氛。　　

○谕军机大臣等、本日彭蕴章等、呈递僧格林沁寄惠亲王等信一函。据称本月十一日。大沽海口。见有三桅夷船一只。向北行驶。十二日。仍在拦江沙外停泊。不知何国船只。如系俄夷。即派员告以如有应行进京事件。当由库伦行走。此地因与＜口英＞口□佛二国接仗。即文书照会。不敢接收。看其如何答覆。再行核办等语。此次夷船在拦江沙外停泊。如敢闯入大沽海口。毁我防具。无论何国。即行开炮轰击。如系俄国船只。令其前赴北塘投递文书。即可援照咪夷之例办理。但不准其兵船入口。如有文书照会。可派员接收。或该夷有寄伊格那提业幅信件。亦可代为转递。本年三月肃顺等、与前次俄国使臣丕业罗幅斯奇议准。如有人到津。先期照会中国。由北塘进京。既有此议。自未便拦阻。致令生疑。该夷使如欲进京。不准多带从人。以免骚扰驿传。若祗差一二人进京递信。即妥为护送。仍须奏明候旨遵行。将此谕令知之。　　

○又谕、前据有凤奏、曹澍钟现丁母忧。业经降旨照军营例赏假百日。令赴四川寓所、经理丧事。广西巡抚。著祥奎前往署理。曹澍钟百日后。仍回广西署理巡抚矣。本日曹澍钟奏、闻讣丁忧、请简放巡抚、俾得离任守制等语。现在逆匪攻扑广西省城。军务正当吃紧。祥奎尚未具奏启程。道路梗阻。恐难即赴署任。且系生手。于现办军情。未必熟悉。曹澍钟著暂留广西、署理巡抚。妥筹战守事宜。俟祥奎到省、并桂林解围之后。军务稍松。再行回川经理丧事。以重职守。将此由六百里谕令知之。　　

○协办大学士湖广总督官文奏、遵议曾国藩入川之军。可以从缓。拟俟南省撤回各营。分路进攻皖逆。得旨。俟援楚兵回。速定征皖机宜。　　

○四川松潘镇总兵官瑞琳、因病解任。以江南河标中军副将联昌、为四川松潘镇总兵官。　　

○以河南商水县剿贼出力。赏游击王昆亭、守备吴凤桂、李明谟等、花翎。把总王树标等、蓝翎。察哈尔总管那木济勒多尔济、巴图鲁名号。余加衔升叙有差。　　

○以赴援广西省城剿贼出力。予参将萧荣芳等、升叙有差。　　

○辛巳。谕内阁、前因记名水师总兵人员。将次用竣。降旨令两江、闽浙、两广总督。于各该省遴员保奏。现在简放无人。著该督等仍遵前旨。迅速保奏。送部引见。候旨简放。毋稍迟延。　　

○谕军机大臣等、傅振邦奏、逆捻纠众分窜、请饬东豫两省调兵扼截、并关保等军、迎前进劄一摺。捻首孙葵心等、在岳家集、纠聚党与。分起至永城以西之酂阳城、会齐出窜。已绕迤西之青里、棠林等集。至张家大屯、唐家寨一带。该处地界萧砀之间。恐由丰县、鱼台、窥伺济甯。其永城西南。复另有骑马贼千余。势欲向北而趋。经傅振邦饬博崇武、黄良楷等、由丰砀前进。李恒清由徐州北发。均令抄出贼前。相机扼击。其富新等所带各队。亦令视贼所向。跟蹑追剿。以成夹攻之势。该提督并力疾亲赴北路策应。所筹均尚周妥。现在白旗股匪。是否西窜。抑即在永城西南。虽尚无确信。而丰砀等处。贼已蔓延。未可令其阑入山东边界。虽有德楞额、郝上庠两军。扼贼来路。曹单一带。尚属空虚。著崇恩激励民团。齐心守御。与官军声势联络。并著郝上庠探贼所向。出境迎击。如该匪偪近东境。德楞额亦即迎头攻剿。至关保所部马步队。合之豫省防兵。计数亦有七八千人。著瑛棨饬所属带兵官、扼要严防。并著关保亲督承惠等、迎前进劄、就近截其西路。总其四面兜剿。逼贼回巢。乘机痛洗。毋令纷窜。其苗练一军。即著傅振邦催令进攻各圩。牵贼回顾。并调度各军奋力迎击。堵其北窜。勿稍大意。将此由六百里各谕令知之。　　

○调广东碣石镇总兵官林向荣、为福建台湾镇总兵官。　　

○予安徽阵亡外委殷廷玺、祭葬世职。　　

○壬午。遣官祭历代帝王庙。　　

○大考翰林院詹事府各官于正大光明殿。　　

○谕内阁、骆秉章奏、知县庇护门丁、委员听纵不行提解一摺。湖南甯乡县知县耿维中、于门丁被控贿买顶凶、赃逾千贯重案。经该府提讯。并不遵解。嗣经委员往提。又复以自行投到。诡词曲纵。实属有心庇护。卸任宜章县知县冯晟、委提此案。并不将该门丁亲自解省。辄听耿维中支饰之词。径自回省。迨该府饬令再提。又敢抗不前往。并饰词诿咎。耿维中、冯晟、均著先行交部议处。仍著骆秉章勒限提取全案人证、解省严审。傥该县仍前庇护。及讯出丁役串贿顶凶。有知情故纵情弊。即行严参惩办。　　

○又谕、周天受奏、分别惩办营员等语。甯国营带勇都司陈纲、前因捏报伤亡勇数、浮领赏恤银两。经晏端书奏参革职。留营戴罪剿贼。兹经周天受饬赴黄华岭防剿。复查有虚勇吞蚀情弊。本应即行正法。业经病故。著毋庸议。其随同带勇之尽先千总赵步升、尽先把总徐金鸿、陈祖训、于陈纲虚报勇数。知情不举。亦有应得之咎。赵步升、著注销尽先千总。徐金鸿、陈祖训、均著注销尽先把总。逐令各回本籍。陈祖训先事脱逃。尤属目无法纪。著即通行严缉。就地正法。以肃戎行。
  </div>
  <div class="pagination">
   <a href="清实录咸丰朝实录_page414.html">
    上一页
   </a>
   <span>
    ...
   </span>
   <a href="清实录咸丰朝实录_page410.html">
    410
   </a>
   <a href="清实录咸丰朝实录_page411.html">
    411
   </a>
   <a href="清实录咸丰朝实录_page412.html">
    412
   </a>
   <a href="清实录咸丰朝实录_page413.html">
    413
   </a>
   <a href="清实录咸丰朝实录_page414.html">
    414
   </a>
   <span class="current-page">
    415
   </span>
   <a href="清实录咸丰朝实录_page416.html">
    416
   </a>
   <a href="清实录咸丰朝实录_page417.html">
    417
   </a>
   <a href="清实录咸丰朝实录_page418.html">
    418
   </a>
   <a href="清实录咸丰朝实录_page419.html">
    419
   </a>
   <a href="清实录咸丰朝实录_page420.html">
    420
   </a>
   <span>
    ...
   </span>
   <a href="清实录咸丰朝实录_page416.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
