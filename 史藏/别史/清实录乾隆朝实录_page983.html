<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 983 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 983 页/共 1860 页</h1>
    <div class="content">
○甲子。上诣皇太后行宫问安　　

○赐扈从王公大臣、及回部郡王等、并直隶大小官员等食　　

○谕、朕恭奉皇太后安舆。巡幸江浙。銮舆所莅。宜广慈仁。以昭盛典。所有经过直隶山东、二省之老民老妇。著照从前恩诏之例赏赉。用示优老引年之意　　

○又谕、直隶连岁收成丰稔。民间盖藏。自应充裕。但从前因灾未完积欠。新旧并徵。向恐艰于完纳。兹当銮辂南巡。道经畿辅。体察民隐。用沛恩膏。以广庆泽。著加恩、将直隶各属。自乾隆十九年、至二十五年旧欠。并二十六年未完缓徵银、共三万二千四百余两。米、谷、豆、共三百五十余石。一体豁免。该督其实力稽察。妥协办理。俾闾阎均沾实惠。称朕叠沛渥恩至意。该部即遵谕行　　

○是日。驻跸紫泉行宫　　

○乙丑。上诣皇太后行宫问安　　

○谕、此次南巡。所过直隶、山东、二省。派出办差兵丁。著加恩赏给两月钱粮　　

○又谕、昨伊勒图来京召见。清语较前生疎。大员乃管辖官兵之人。矧驻劄伊犁。不但清语当熟练。即蒙古语、亦宜留心。乃伊勒图清语。转不如前。想来伊犁大员。皆说汉话。全不以清语为事。夫清语乃满洲根本。即不会蒙古语。岂可不会清语。且现在陆续携眷。驻劄伊犁者多。尤当以娴习技勇清语为要。明瑞系彼处将军。嗣后大员回事接谈之际。务禁止汉话。演习清语。经朕训谕后。倘由伊犁来之大臣等。仍前清语生疎。惟明瑞是问　　

○是日、驻跸赵北口行宫　　

○丙寅。上诣皇太后行宫问安　　

○谕、朕因巡幸江浙。前经降旨、于江浙二省。冬兑漕粮内。各截留十万石。豫备临时平粜之用。此项减歇漕船。向例止给一半月粮。于该丁等生计。未免拮据。著加恩。于应给月粮之外。再赏给十分之二　　

○又谕曰、总管内务府大臣兼奉宸苑卿四格、所管之处甚多。其奉宸苑卿之缺。施恩著吉庆补授。并同德保、和尔精额、管理万寿山事务　　

○是日、驻跸思贤村行宫　　

○丁卯。上诣皇太后行宫问安　　

○谕曰、明德奏、据潼商道屠用中禀称、在朝邑县地方。盘获外来之江西僧人。形迹可疑。交该县知县、典史。查拏究讯。询系胡中藻之次子胡得玉等语。胡得玉系逆犯之子。久经隐匿脱逃。该道屠用中。能留心查缉。甚属可嘉。著交部议叙。知县汤尚箴、典史刘宏武、能实力盘究。不致漏网。亦属能事。俱著该部行文、调取来京引　　

○是日。驻跸太平庄行宫　　

○戊辰。上诣皇太后行宫问安　　

○是日、驻跸红杏园行宫　　

○己巳。上诣皇太后行宫问安　　

○谕、朕恭奉皇太后安舆。省方问俗。凡清跸所经。祇令洒扫洁净。毋事华饰。及添建行宫。屡经降旨申谕。而地方大吏。以慈驾临驻。旃庐究不若屋宇之安善。尚有葺治行馆、以供憩息者。因其义适温凊。且成事不说。是以不复禁止。兹停跸景州。见一切位置。颇为妥适。从前所赏公帑。尚恐不敷应用。在封疆大臣。善体朕意。虽不致派累闾阎。而各官或有捐廉经理。亦非所以示体恤。著加恩、于直隶存公项内。赏银二万两。以裕工作之费。再山东亦有新建座落三处。经画谅与直隶相同。亦著于该省存公项内。赏给二万两充用。该部即遵谕行　　

○又谕曰。英廉现随行在。有交办事件。所有户部事务。著舒赫德暂行兼管　　

○谕军机大臣等、辅德奏、臬司廖瑛、委查素章阿案内、护道丁亭、私扣银两一节。并未推究确情。止图率结。瞻徇显然等语。廖瑛身任臬司。承审事件。理应悉心查办。乃两次会禀。不实不尽。自应予以处分。以示惩儆。已如该抚所奏。交部严加议处矣。至请将张逢尧等、一并交议。则未免过于张大其事。素章阿贪纵不法。罪无可逭。然亦按律绳治足矣。若因一人之不职。而司道大员。概挂吏议。既于政体未协。且恐无识之徒。妄疑案外苛求。亦不足以昭平允。因将原摺删节交部。前因辅德、与素章阿。同系满洲。恐其或瞻徇情面。是以批令秉公办理。原为防其流弊。今辅德错会前旨。有意从严。则失之过当。朕办理庶政。鉴空衡平。从不肯稍存畸经畸重之见。辅德岂尚未之知耶。又另摺称藩司张逢尧。才识不足。且入冬以来。耳稍重听。事每健忘。未能担荷重任等语。现在廖瑛。已交部议处。即降调、朕亦不稍为姑容。若张逢尧复以衰病去官。藩臬两司。同时更易。办事亦殊费周章。且张逢尧暂时重听。交春后或能向愈。亦未可定。此时不妨稍待。俟部议廖瑛一案降旨后。新授臬司有人。彼时再行酌量请旨。可传谕辅德知之　　

○是日、驻跸绛河行宫　　

○庚午。上诣皇太后行宫问安　　

○谕、朕清跸时巡。道经山左。昨已特沛恩膏。降旨将所过地方。本年额赋。蠲免十分之三。东省连岁丰稔。民气恬熙。朕揽辔所睹。深为欣慰。但念该省尚有积年欠项。皆系从前无力输将所致。若按限催科。仍恐稍有拮据。著加恩、将济南、武定、兖州、曹州、东昌等府属。乾隆二十六。七。两年。未完因灾缓徵地方、暨民借麦本牛具等银。六万二千九百五十余两。又济南、武定、兖州、东昌、曹州、沂州等府属。乾隆十二年、至二十七等年。未完因灾缓徵、暨民借年久常平仓谷。七万五千四百四十余石。概行豁免。俾闾阎益资饶裕。该抚其善体朕意。率属实力奉行。务期膏泽下施。均沾实惠。该部即遵谕行　　

○又谕、吏部请将各部满郎中、与汉郎中一体截取。铨选知府等因一摺。所奏甚属非是。朕临御以来。满州擢用外任者。颇不乏人。从前虽将截取道府之例。暂行停止。然年来如京察保举及记名简录者。遇有监司方面之任。未尝屏而不用。即以现在藩臬而论。满洲并不少于汉人。较之康熙、雍正、年间。满洲外用者。有增无减。何转虞壅滞耶。若谓满汉司员。同属在部办事。欲令其一体升转。以示铨法之平。尤为不揣其本而齐其末。殊不思八旗人数。与各省汉人。孰多孰少。顾于铨擢一途。强为衡量。如是而谓之平允。有是理乎。且满洲汉人。同为国家臣仆。朕用人行政。一秉大公。从不肯稍存歧视。吏部此奏。亦全不善体朕意矣。至摺中所称汉郎中、历俸三年截取之处。尚属可行。但因此而欲饰其改例希恩之迹。则未免涉于取巧。更为朕所不取。吏部堂官、著严行申饬。摺掷还　　

○是日、驻跸德州行宫　　

○辛未。上诣皇太后行幄问安　　

○西安将军新柱等奏。西安八旗步甲。满洲蒙古。七百。汉军三百。嗣因管理步甲之马营章京等。皆已出师。将西安年老告退马甲内有劳绩者。挑取步军校四十。管理步甲。今查满洲、蒙古、步甲。惟余四百。为数无多。且汉军并无步军校。办理亦未画一。请将满洲。蒙古。步甲。仍令马营章京管辖。不必补放步军校。但遽裁恐碍生计。应俟现在四十员缺出时。陆续裁汰。补挑步甲四十名。从之　　

○是日、驻跸李刘庄大营　　

○壬申。上诣皇太后行宫问安　　

○谕、此次接驾人员内。进献诗册之焦汝翰、薛澂、林树昆、任果、冯浩、蒋学镜、倪存谟、著各赏给大荷包一对。小荷包二个　　

○又谕、请轿校尉、掌车内监等。著加恩赏给一月钱粮　　

○是日。驻跸晏子祠行宫　　

○癸酉。上诣皇太后行幄问安　　

○谕、从前杨桥漫口、及祥符等处漫江。沿河官弁。所有分赔银两。自应按限完缴。但念此项工程。尚与有心疎防者有间。且或分赔数多。或系佐贰备弁微员。若一律按限催缴。恐伊等力难完措。著照阿思哈所请。将傅勒瑚讷、丁荣、孙自祥、至复兴、王应宗等、各名下。未完应赔银两。俱于现任养廉内。分半坐扣。陆续完缴　　

○军机大臣等议覆。銮仪卫大臣福隆安等奏称、五城民校尉、每月攒钱、私帮长当差校尉。出钱人、并不当差。请严禁、令轮流演差。不能者革退。查民校尉、共一千八百五十六名。挑备请轿、送轿、长当差使者。百余名。其余差使较少。但月给钱粮。俱不过九钱五分五厘。概令每日当差。恐妨生计。即挑出人等。不稍得帮项。亦难当差。请嗣后除头目六十七名。并请辇、看守衙门、库房、钟鼓楼、象房、传事、打更、人一百六十一名。钱粮无庸增减外。其余不常当差民校尉。每名裁减二钱五分五厘。添给挑出当差人。每名给钱粮二两攒钱私帮者禁止。从之　　

○以内务府郎中公义。为东陵总管内务府大臣　　

○是日。驻跸潘村大营　　

○甲戌。上诣皇太后行宫问安　　

○遣官祭东岳　　

○遣官至曲阜。祭元圣周公、先师孔子　　

○是日、驻跸灵岩寺行宫　　

○乙亥。上诣皇太后行幄问安　　

○是日、驻跸小新庄大营　　

○丙子。上诣皇太后行宫问安　　

○吏部奏、地方官承督未完案件。于展参限内遇赦。例将原议处分宽免。赦后另起初参之限。查参限有二三参、至四参者。赦前或已二三参。赦后复另起初参、至四参。遇命盗重案。议结过迟。人犯远扬。赃证无据。徒有参处之繁。无裨缉捕之实。请嗣后已无展参之案。处分与赦款符者。免其议处毋庸起限。展参案件。各照现届参限。另起限期。不准概从初参起限。从之　　

○以翰林院侍读学士刘星炜。为内阁学士、兼礼部侍郎　　

○调吏部左侍郎梁国治、提督江苏学政。命内阁学士全魁、提督安徽学政　　

○是日、驻跸四贤祠行宫　　
</div>
    <div class="pagination">
<a href="清实录乾隆朝实录_page982.html">上一页</a><span>...</span><a href="清实录乾隆朝实录_page978.html">978</a><a href="清实录乾隆朝实录_page979.html">979</a><a href="清实录乾隆朝实录_page980.html">980</a><a href="清实录乾隆朝实录_page981.html">981</a><a href="清实录乾隆朝实录_page982.html">982</a><span class="current-page">983</span><a href="清实录乾隆朝实录_page984.html">984</a><a href="清实录乾隆朝实录_page985.html">985</a><a href="清实录乾隆朝实录_page986.html">986</a><a href="清实录乾隆朝实录_page987.html">987</a><a href="清实录乾隆朝实录_page988.html">988</a><span>...</span><a href="清实录乾隆朝实录_page984.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
