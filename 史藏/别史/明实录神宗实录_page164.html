<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 164 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 164 页/共 367 页</h1>
    <div class="content">　　○己酉升御史涂杰为光禄寺少卿
　　○以参将陈璘素熟倭情屡经荐牍命添注神机七营参将马上差人守催星夜前来听候调遣
　　○兵科都给事中许弘纲奏听言贵广周人贵专今军情太漏议论太多宁事宜听彼中随机应变据实上闻廷臣条议不必雷同炫异  上曰国是军机至重好事小臣议论混淆该部不得概覆诸分任御虏攻城督饷事该镇督抚酌行
　　○兵部言昨发精兵二枝沿江为朝鲜应援此在本国未请之先今巡抚郝杰咨称朝鲜请兵甚急先差游击止于鸭绿江未敢前进夫存亡呼吸尚可牵制如此乎乞敕相机援剿奉旨援兵久遣岂容迟误今后各边镇紧急事务毋拘奏请致误军机
　　○壬子晓金水土三星合聚井宿
　　○升工部右侍郎卢继桢为左侍郎大理寺卿宋应昌为工部右侍郎河南右布政使李颐为都察院右佥都御史巡抚顺天整饬蓟州边备
　　○原任广东右参政胡心得复除福建左参政　　○癸丑升吏部左侍郎罗万化为礼部尚书兼翰林院学士礼部右侍郎赵用贤为左侍郎仍兼翰林院侍读学士俱教习庶吉士
　　○兵部覆总督魏学曾请将董一奎调守洮岷张杰署宁夏总兵事及科臣刘道隆参＜锍-釒＞谓贼逆滔天法无可赦即使窘急告降亦当自缚军门生死惟命未有绐我将领入城要求免死而可为招安者一奎奉命讨贼贼既未诛何云虽骁无所用武乎秋防在迩火酋可虞为固原洮岷谋则副总兵刘承嗣可使也  上命萧如薰同一奎在宁夏协力讨贼承嗣赴洮岷管事
　　○甲寅  孝庄睿皇后忌辰遣伯陈如松祭  裕陵
　　○升福建按察使陆万垓为河南右布政使河南左参政郑汝璧为狭西按察使备兵榆林
　　○兵部覆抚臣叶梦熊按臣刘芳誉＜锍-釒＞议河南班军照旧赴河西戍守勿更报可
　　○乙卯太常寺少卿王汝训言叛卒么么屡月不定倭破属国且中原矣  陛下至仁纯孝祀事咸秩正宜百灵协鬯享太平之盛乃安居深宫久废临御得无屏德弃政不享于天地鬼神而赫然示儆乎鲁祀閟宫推于夷貊咸率禹谟曰至诚感神矧兹有苗伏乞躬崇大祀下诏修省转危为安莫先于此  上曰朕念孟秋  庙享罔敢安逸近因行步稍艰遣官暂代各体朕心加敬毋怠
　　○以河南都司佥书陈蚕为蓟镇游击统领南兵驻石匣神机营指挥佥事宋人斌为天津海防游击
　　○兵部请遣素有威信服虏大臣一员经略宁夏仍发帑银二十万听便宜御虏平贼再遣知兵文武大臣各一员统领蓟辽南北兵马直抵朝鲜存属国以固门庭  上命府部科道官会议具奏
　　○丙辰  孝穆皇后忌辰遣伯王应龙祭  茂陵
　　○旌表升西孝子刘燧等二名节妇梁氏等六名烈妇凌氏等四名烈女张氏等三名
　　○丁巳升河南副使王之猷为浙江左参政山西佥事李汝相为河南左参议
　　○兵部题洮岷切邻火真往岁已遭蹂＜閵＞今秋更虞奔突力狭西兵将尽调宁夏可虑也计李如松督宣大精兵已抵宁镇则狭卒似宜量彻董一奎威望著于洮岷可与萧如薰更调以便应援得旨董一奎改狭西萧如薰改宁夏换与制敕各管总兵事
　　大明神宗显皇帝实录卷之二百四十九终
明神宗显皇帝实录卷之二百五十
　　万历二十年七月戊午朔孟秋时享
　　太庙遣公徐文璧恭代
　　○铸仪制司管理  玉牒关防
　　○己未吏科给事中李汝华＜锍-釒＞论礼部尚书李长春争枚卜而台有交章礼部左侍郎韩世能不堪大受屈求讲官兵部左侍郎王基历任狼狈郧阳巡抚姜璧西台碌碌俱宜去李材讲学殊无实用郑雒经略底定无能及蔡可贤袁黄俱不宜用沿边沿海各有专官各有信地弃职业为讨贼之务舍见任为添设之名未行先升京堂未事先为条议皆举动不妥人心不服者也萧如薰孤堡抗贼竟杀哱云擒五虏视拥众数万者何如督抚镇患不如薰耳不必两巡抚二总兵也宁贼原无大志诸虏暂贪贼贿即倭奴亦何能为而汲汲募兵尽可用否止知募兵不知一家添一兵则父子兄弟不胜苦止知遣官不知一处添一官则往来供应不胜烦今日召兵平日所养之兵何在今日添官平日所设之官何为臣谓宁夏兵数万止当足饷蓟镇昌保兵可备倭召募不必取盈庙堂持以镇定封疆主以真心南北贼如釜鱼穴鼠耳章下所司
　　○礼部题襄垣王府镇国中尉俊木□寽等妄结弟滥妾之子为兄嫡配之嗣宜严惩以戒宗室不法者命罚革禄米如例
　　○起原任甘肃参将达云为本镇游击将军
　　○兵部言辽东抚臣郝杰揭称倭贼过大同江朝鲜君臣即遁恐国王兵败入辽拒之不仁纳之难处宜令劄险要以待天兵仍号召通国勤王之师以□恢复诏倭陷朝鲜国王逃避可悯援兵既遣仍谕彼国大臣集兵固守控险隘以图恢复岂得坐视丧亡其余酌议具奏
　　○庚申兵科都给事中许弘纲题顷兵部惴心边事议遣经略大臣赍帑抚虏又遣文武二大臣帅师往朝鲜剿倭臣惟治乱如治丝也急则头绪难寻宽则条理自见今西师日老诘责方严经略与总督事权相同意见或异窃虞己遣者为道旁之舍又令继遣者为九牧之羊乎如谓抚虏必设专则虏与经略何亲利吾赏耳苟厚利啖虏何督抚不解市恩而驰九列辇帑金公然以婿虏分阃乎该部谓中国御倭当于门庭夫边鄙中国门庭也四夷则篱辅耳闻守在四夷不闻为四夷守朝鲜虽忠顺然被兵则慰谕请兵则赴援献俘则颁赏尽所以待属国矣望风逃窜弃国授人渠自土崩我欲一苇障之乎夫倭未弱于虏也在虏则欲抚之大军之前在倭则欲歼之累胜之后倐重倭也即虞内地不支倐轻倭也即欲立功异域又臣等所大惑矣命兵部会议具奏
　　○辛酉  仁孝文皇后忌辰遣侯大诚祭  长陵
　　○壬戌升工部郎中杨信为四川右参议江西右参政刘尚志为福建按察使
　　○直隶巡按御史刘士忠言天津兵士占民屋夺民食民思逃窜而盛暑大雨军多暴露于烈日霖霪中又沿海柴草不生水苦咸饮食不便往往嬴瘠南北兵争窝互斗汹汹恐有他虞是军与民俱困也天下事定于镇静扰于张皇今倭限天堑飞渡为难入秋海飓大作且久战高丽物力亦罢岂遽航海与我争衡未见倭形先受其敝请将调到二万三千人选五千与南兵六百习水战余仍归保河操练每日可省行粮三百六十两即以造战船备巡哨有警水兵抟击不数日保河兵可悉调至休养久气力锐视暴露泽隰者相去万矣部覆如议奉旨各兵撤调着该督抚镇官会议仍责兵道将领安处军民无令失所余如奏行　　○原任湖广巡抚秦燿被论候代五月票取各府州县赃罚无碍官银除乡绅交际支用一千三百外私收六千有奇都察院据抚按确查题请奉旨秦燿追赃完日遣戍边卫
　　○癸亥升吏部侍郎陈有年为左侍郎改礼部右侍郎陈于陛为吏部右侍郎经筵日讲如故工部左侍郎卢维祯为户部左侍郎升巡抚辽东右副都御史郝杰为兵部右侍郎总督蓟辽保定军务
　　○工科给事中李养质论礼部侍郎韩世能尚书李长春屡经指摘不去湖广佥事管志道大同知府刘竟成行简不饬＜锍-釒＞下吏部
　　○户部题大同粮储郎中李甲称山西大同河南额派本镇民屯钱粮逋欠数多该镇收颇丰请于额外发银籴买夫大同地多沙碛旱则鲜收今幸岁丰宜于临清仓库支折粮银十万差官解镇及时召买其三省逋欠民运各该按臣勒限徵解违者参究从之
　　○起原任陕西总兵尤继先为中府佥书原任延绥总兵杜桐为后府佥书
　　○甲子升广东副使郑时章为江西右参政分守湖西道
　　○以尚宝司司丞谭希思为南京大理寺右寺丞
　　○乙丑大学士赵志皋等恭进唐贤孙思邈宋儒真德秀卫生二歌
　　○丙寅命翰林院编修郭正域编纂六曹章奏
　　○大学士给假省亲王锡爵奏昨四＜锍-釒＞乞恩终餋奉旨以国家多事促臣夫宁夏兵骚实臣子挖戈奋袂之日敢复言私随于六月扶母登舟不谓渡江母病以归骨故乡为嘱只得暂遣妻子护送还家臣单身待命舟次矣即今西事以臣观之彼乌合叛众死守一城饵虏之财格战之技必将自尽见在二三边吏或能辨此顾委任责成何如耳阃外之事但当宽假便宜严核功罪庙堂不必尽握处分之权亦不必尽露张皇之迹勿以小胜轻敌亦勿以小败疑人多设方略不如少分事任远行召募不如近顾根本  上优诏答之仍促单车就道
　　○改南京吏部右侍郎张一桂为礼部右侍郎升南京刑部右侍郎沈节甫为工部左侍郎山东按察使鲍希颜为都察院右佥都御史巡抚辽东赞理军务
　　○原任兵部左侍郎兼右佥都御史万恭卒恭江西新建人繇进士授南京吏部主事历光禄太仆大理兵部左侍郎巡抚山西总理河道考满被言回籍卒于家礼部请照递减例与祭一坛半葬从之
　　○兵部言科臣李汝华诮召募非策许弘纲极论东西大臣不宜遣窃以为安民先剿贼又先退虏议遣虏所信服大臣御之随机抚战未尝欲贿以二十万金也至倭遂寇辽其祸犹浅若有朝鲜以与我邻是我之女直蒙古矣况朝鲜不战而逃深为可异故欲及其未灭发兵讨之万一变出意外则必设文武大臣而后事权归一肤功可奏且使倭闻而寝谋或更得朝鲜所以不战之情不徒聩聩凭一二侦卒语也承平既久尺伍耗尽昨沉思孝乞浙直援兵矣蹇达请募南兵防海矣彭国光揭无一兵矣无米何炊谓平日所养之兵何为此可以诘边吏非所以为朝廷计也王谦部俸十数年其才可备边抚之选京堂募兵非骤蔡可贤生平不无媟亵而胆略器度足定反侧臣因台荐覆请起用不效则臣当其罚不敢累吏部也况一郑雒也同日而科道一荐一效一狭西经略也同日而台臣请遣科臣请勿遣当局者心力拮据旁观者以十手十目揶揄之当局者生死负担旁观者以痛痒繇人姗笑之万一疆伤不戒责臣乎责诸臣乎乞容臣等展布筹画仍敕廷臣虚心共济时艰傥臣言无当请先罢斥  上曰边疆多事卿居中调度殚忠尽瘁朕所深知言官各陈所见宜酌可否行勿因而阻挠王谦蔡可贤俱着策励供职
　　○丁卯谕内阁昨览所进卫生二帙乃陈义之勤欲朕动息起居保和颐餋具见忠爱朕当嘉纳但边情政务赖卿等赞襄宜宣猷佐理毋因朕疾坐视以慰朕怀
　　○戊辰升兖州知府易登瀛为山西副使南京吏部主事潘士藻为尚宝司丞黄州知府杨守仁为广东海道副使
　　○原任吏部右侍郎周采卒采江西安福人嘉靖中进士繇县令历铨部藩臬通参巡抚福建晋大理寺卿以兵部右侍郎总督漕运改吏部右侍郎请告卒于家礼部言采励志端方禔躬清洁例应祭一坛减半造葬从之
　　○铸蓟镇海防道关防
　　○己巳改南京礼部右侍郎刘元震为南京吏部右侍郎升顺天府尹赵世卿为大理寺卿河南巡抚吴自新为南京刑部右侍郎工部郎中冯时泰为山东右参议分巡辽海道
　　○庚午  孝安皇后忌辰遣官祭  昭陵
　　○以九门城楼竣工加尚书曾同亨太子少保进勋阶侍郎周世选卢维桢朱天球陈于陛给与诰命世选加二品服俸仍各赉银币升都给事中章尚学为通政司右参议御史刘怀恕为大理寺寺丞给事中邵庶侯庆远各升俸一级郎中叶云礽吴鸿洙等升职俸有差总督京营临淮侯李言恭加少保兵部尚书石星侍郎王基许守谦陈有年给事中刘弘宝张辅之等御史黄卷李时孳等郎中闵世翔等各赉银币锦衣卫都指挥使许茂橓升都督佥事指挥同知凌玄超升指挥使司礼监太监张诚加恩三等荫弟侄一人锦衣卫正千户内官监太监陈朝用李禄各加恩一等荫弟侄一人锦衣卫冠带总旗
　　○辛未升光禄寺卿谢杰为顺天府尹兵部员外丁继嗣为河南佥事兵备頴州道
　　○以原任四川总兵官沉思学为南京中府佥书四川副总兵马继武为南营后府佥书
　　○提督军务右副都御史叶梦熊题昨与督抚发兵马及攻城器具六月十八日渡河十九日泊宁夏城二十一日准总兵董一奎李煦麻贵塘报参将马孔英等奉令迎战达贼北遁反贼逃入宁城就阵生擒斩首共一百一十八名颗大挫贼锋攻城破在旦夕  上命兵部知之
　　○壬申七月中元节遣侯张炳等祭  九陵伯张元善祭  恭仁康定景皇帝陵寝都督同知陈承恩祭哀冲庄敬二太子坟所
　　○升通政司右参议张书为左参议户部郎中屈灼为通政司右参议
　　○命陕西巡抚右佥都御史沉思孝以原官巡抚河南提督军务升南京国子监祭酒邓以赞为南京礼部右侍郎
　　○兵部题南京协守府臣徐维志争营属点卯一事科臣陈容淳徐桓先后参奏臣谓法不可废体不可亵宜咨南京兵部查勘营官应否点卯维志果否点军秦加谟等曾否造揭拨置分别情罪以凭覆请仍敕维志镇静行事上是其言
　　○癸酉升太常寺卿掌国子监祭酒事范谦为詹事府詹事兼翰林院侍读学士起原任右庶子孙继皋为少詹事充玉牒纂修官
　　○改南京太仆寺卿吕鸣珂为光禄寺卿调湖广副使赵楫为山西副使备兵宁武道
　　○户部覆刑科给事中张问达题宁武贼未灭防患当预全狭钱粮自十四年至十八年一切拖欠带徵尽行蠲免从之
　　○礼部覆四川佥事张世则奏进貂珰史鉴曰评曰考曰论为箴为赞为诗善可为法身享令名国亦受福读之令人慕恶可为戒国将受害身先诛夷读之令人畏夫  祖制貂珰识字有禁宣德以后始立内书堂教以忠鉴录世则所进宜俱定为课程庶几口诵心维可以迁善改过虽然近侍熟觇好恶在人主善听之耳我朝金英以一言定储位覃吉以正学辅东宫则听之得也如王振之误国刘瑾之惑主其恶至今恨之则听之失也  皇上幸览而留意焉  上嘉纳之
　　○兵部言督臣魏学曾奏称六月十六日甘肃虏众犯抢总兵杨浚斩获首级七十颗驱逐三百余里应即勘明升赏  上命按臣速勘以闻
　　○总督三边魏学曾题六月十九日抚臣叶梦熊朱正色主事赵梦麟副使蔡可贤定议攻城斩级四十余颗生擒七十余名城中射出两帖子述各贼防守窘迫及官兵进攻计画甚详乞竭力克期以便内应又监军御史梅国桢提督军务李如松兵马已到宁镇似可计日成功＜锍-釒＞下兵部
　　○辽东巡抚郝杰题倭犯朝鲜郡城半陷国王穷迫来归乞敕该部暂择城堡安置兵部言朝鲜傥陷螫必中辽则固我藩篱壮彼声势亦势不可已者沿江一带宜盛陈兵马防守以振威声国王来投江上择居完固城堡司道躬为存慰一应供饍从厚随行人马给以刍粮用示抚恤无容狡倭混入探听前所发兵不足再加一枝为犄角之势可也奉旨朝鲜请益援兵须确议具奏王来择善地居之
　　○乙亥  成祖文皇帝忌辰遣侯李环祭  长陵
　　○升河南左布政使徐用简为南京太仆寺卿
　　○抚治郧阳佥都御史姜璧为科臣李汝华论劾吏部覆奏命调南京别衙门用
　　○命四川副总兵万赘以原官分守建武地方
　　○丙子大学士张位奏王公设陷以守其国国家定鼎燕京三面邻边与前代都中原者不同  成祖三犁虏庭兵力强盛厥后大宁撒防东胜失守关隘弥近拱卫宜严今京东距蓟镇不二百里京西去宣镇不四百里东南去天津口不二百里西南去紫荆关不三百里嘉靖庚戌虏入径至城下辇毂万姓米爨所需城门一闭内困外阻况今虏警倭防桑土绸缪尤亟臣以为近京周围十里宜卜水土要害特建辅城四座以卫京师每城置兵万人内设营房外设教场照常操练声势犄角猝有外患城门可开遵照五军旧制以三大营官兵为中军其四城应拨营兵各万或取京卫京营各屯余丁选精壮以充数择五府官知兵者统之听戎政大臣节制将领一视大营城内多贮刍粟再设宪司文臣二员监操督饷兼储边才量拨近地给军耕种四隅联络墩堡以严守望周遭开沟植树以扼戎马此国家强本之图也汉设南北二军相制为安金陵天险  太祖复营浦子口屯兵积饷具有深意谨绘城图进览上报曰京师根本之地添筑四城深为巩卫至计该部看议以闻
　　○丁丑升山东右布政张更化为河南左布政使
　　○戊寅谕内阁昨览次辅位所进创建辅城定兵制图说足见为国安民之本乃亿万年巩固长策朕甚嘉之但事体重大国储匮乏卿等还同该部会议停妥待倭叛宁谧举行辅臣赵志皋等随具＜锍-釒＞称神谟远虑真出万全其工役缓急次第容与该部从长议奏
　　○升陕西右参政刘光国为分巡西宁按察使
　　○总督三边尚书魏学曾以贼叛四月未平人言掩败为功＜锍-釒＞报不实请罢仍乞科臣往勘  上谓学曾忠义任事功已垂成着与叶梦熊等同心剿逆勿介意人言李煦姑免拏解令讨贼赎罪
　　○己卯升山西按察使郝维乔为陕西右布政使　　○礼部覆巡盐御史黄卷题称长芦原设运学教授训导各一员久废未复议照河东一体建置学宫文庙师生以兴教化诸费派在盐引不烦有司从之
　　○工部覆江西按臣秦大夔言豪商假借部批夹贩木植檀树黄旗僣称  上用掘官陂役乡夫委难轻贷以后南京工部应解司礼监木植宜照北部召买给价无听告批以滋扰害报可
　　○辛巳大学士赵志皋言云南年例解金奉旨再加三千户部极言不可未蒙俞允访得金出永昌采之山石有无多寡难必即年例二千率取足于川陕加至五千民不堪命请旧徵者永为定额新增者姑行一年  上曰览奏具见忠恳恤民之意但  皇祖时曾有额取矿金例朕岂不念民艰着减一千两岁进四千不许违限　　○升礼科左给事中王德完为户科都户科右给事中王建中为本科左刑科给事乔□□ㄠ月□□为吏科右给事中
　　○升四川右参政周光镐为陕西按察使备兵临巩道
　　○壬午升大理寺左少卿董裕为都察院右佥都御史抚治郧阳右谕德兼侍读曾朝节为国子监祭酒南京掌翰林院侍读学士余孟麟为南京国子监祭酒
　　○原任陕西道御史张光绪复补山东道
　　○陕西副使李楠以原官备兵西路镇守居庸总兵署都督佥事王保以原官镇守山西
　　○监军御史梅国桢题顷渡河连战数日李如松董一奎李晌刘承嗣皆亲冒矢石贼用炮石损伤我兵颇多李如樟率领辽东宣大军士已上南城而贼烧梯忽起大风传令备火箭烧城楼皆云无箭臣忿欲参奏始齐射烧毁上城梯仍伤折有城内百户姚钦武生张遐龄射出二帖约是晚攻城举火内应各将匿帖不令臣知钦等放火机事遂洩跳滚下城贼因杀内应五十余人悬首城上矣刘承嗣用枪炮射伤多贼李如松探知贼遣通官往调着酋即差标下李有声等斩获真夷十八级生擒十一名悬首高竿使知外援既绝亦平贼一机也柰将心不一但知忌功乞严谕责成信赏必罚若更因循全陕祸将不测臣目击不敢不言  上曰览奏攻城日久不下皆因主师不严调度失策致各将忌功不用命殊误国事兵部即议奏闻
　　○癸未升浙江右参政郭子章为山西按察使刑部郎中萧察为陕西佥事备兵延安
　　○兵部题称征倭遣文武大臣已会府部九卿科道官酌议诸臣所议不同大臣且宜缓遣  上念朝鲜被陷国王请兵甚急既经会议宜速救援无贻他日边疆患
　　○甲申总督三边兵部尚书兼右都御史魏学曾以射贼久无成功命回籍候叙
　　○命邓子龙充为事官调管金山参将事
　　○乙酉升大理寺右少卿张餋蒙为左少卿右寺丞曾乾亨为右少卿江西按察使高尚志为山东右布政使
　　○以山东都司刘守圭为四川松潘南路参将蓟镇副总兵解一清充镇守居庸昌平总兵官
　　○丙戌宣延镇捷祭告  郊  庙
　　○升四川副使刘惠乔为右参政分巡建昌道工部郎中高维崧为湖广兵备佥事山东右参政曹时聘以原官备兵徐州
　　○吏科都给事中李汝华等＜锍-釒＞荐边才大理寺卿李汶等二十人河南道御史傅好礼等会荐边才原任尚书王遴等二十九人俱下吏部　　○浙江道御史邓炼等＜锍-釒＞荐将材副总兵朱文达等二十四人兵科都给事中许弘纲等＜锍-釒＞荐将材副总兵杨浚等二十四人俱下兵部
　　○丁亥大学士赵志皋等题自贼夷煽乱台省诸臣请  上御朝视讲修德勤政以张威除逆＜锍-釒＞满公车未奉  俞旨兹际中秋令节内外百官祝  圣寿望  天颜伏乞临朝受贺从此面议大政声震四夷么么岂足平哉未报
　　○升宁夏巡抚右副都御史叶梦熊为兵部右侍郎总督陕西三边军务代魏学曾原赐尚方剑与梦熊领管
　　○以游击管贵州清浪参将事王一麟为云南腾冲参将
　　明神宗显皇帝实录卷之二百五十

大明神宗显皇帝实录卷之二百五十一
　　万历二十年八月戊子朔升四川副使叶云礽为山东右参政工部郎中吴鸿洙为浙江右参议原任南京湖广道御史陈杨善复补南京江西道
　　○日讲官礼部左侍郎韩世能乞假迁葬并请三品满考荫叙诏予假驰驿回籍给路费二十两纻丝二表里考满恩荫如例
　　○兵部题近闻宁夏诸将忌功不相下且据督抚报知麻贵李如松亲冒失石斩获功多董一奎衰老无能应令回籍刘承嗣亦乏骁勇不堪冲边副使蔡可贤数月未见树绩宜令策励自效萧如薰已任大师请以固原甘肃延绥宁夏各禆将兵尽付如薰而麻贵副之是谓主兵有不用命者听军法从事李如松正帅宣大山西辽东兵是谓客兵有不用命者听军法从事苗兵浙江则听总督随宜分置务便责成至总督自如薰麻贵以下不用命者听以赐剑从事监军则各兵凡在行间皆得监察有不用命者听不时纠劾监军以纠察功罪为主总督不得阻挠总督以调度诸将为主监军不得侵越至诸将贪封拜之赏但急攻城不知转饷御虏均为上功特议斩虏赏格以致其锐令先奏分布将官姓名误事责有所归若臣星待罪本兵调度督抚者也令督臣更矣乞贬一秩以为调度不效者之戒  上曰宁夏讨贼无功皆因主帅军令不肃叶梦熊既受新命凡军中俱受节制听便宜行诸将不用命者以军法处斩监军专司监纪无侵事权萧如薰速交代讨贼麻贵李如松既能奋勇自当优异董一奎革回御虏另分一枝兵主功成并叙石星调度勤劳不必退让
　　○以福建都司李继春为山东都司掌印官辽东副总兵李平胡为协守蓟镇中路副总兵
</div>
    <div class="pagination">
<a href="明实录神宗实录_page163.html">上一页</a><span>...</span><a href="明实录神宗实录_page159.html">159</a><a href="明实录神宗实录_page160.html">160</a><a href="明实录神宗实录_page161.html">161</a><a href="明实录神宗实录_page162.html">162</a><a href="明实录神宗实录_page163.html">163</a><span class="current-page">164</span><a href="明实录神宗实录_page165.html">165</a><a href="明实录神宗实录_page166.html">166</a><a href="明实录神宗实录_page167.html">167</a><a href="明实录神宗实录_page168.html">168</a><a href="明实录神宗实录_page169.html">169</a><span>...</span><a href="明实录神宗实录_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
