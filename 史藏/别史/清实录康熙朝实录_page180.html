<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 180 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 180 页/共 681 页</h1>
    <div class="content">○甲辰。上驻跸黄村　　

○乙巳。上驻跸固安县　　

○丙午。上驻跸霸州　　

○丁未。上驻跸赵北口　　

○戊申。赠狭西殉难游击谢世忠、为都督佥事、荫一子以守备用。守备林时泰、为署都司佥书、荫一子以卫千总用、各予祭葬。把总王正隆、给恤银一百两、荫一子以卫千总用　　

○辛亥。上驻跸采蒲台村东　　

○癸丑。上回銮。驻跸东里长村北　　

○广东肇庆安塘司库报、三月二十二日、高雷总兵官祖泽清复叛。二十四日、提督王可臣病故。上谕平南王尚之信等、祖泽清先经反叛、及投诚之后、随加宽宥、仍授总兵、旋擢銮仪卫使。今复背恩反叛、凶恶已极、宜即行诛灭、以惩奸类。平南王尚之信、将军莽依图、额楚、巡抚傅弘烈、总督金光祖等、可会同商酌速行剿灭。至广东提督、职任綦重、王可臣既经病故、其令总兵官侯袭爵、暂理事务、与大兵协力讨贼　　

○改广东本年乡试于十月、以地方新定故也　　

○赠故狭西延绥总兵官许占魁、太子少保、予祭葬、立碑、谥恪敏　　

○甲寅。上驻跸康仙庄　　

○乙卯。上驻跸南哥驿村　　

○予故二等阿达哈哈番乳公满笃理、祭葬、立碑、谥良僖　　

○予故镶白旗副都统武旦、祭葬如例　　

○丙辰。上驻跸南苑　　

○谕议政王大臣等、海寇盘踞厦门诸处、勾连山贼、煽惑地方、皆由闽地濒海居民为之藉也。应如顺治十八年立界之例、将界外百姓、迁移内地。仍申严海禁、绝其交通。但穷苦之民、一旦迁徙、必弃其田舍、难以为生、殊可悯恻。可将本年地丁额赋、差徭杂项、尽行豁除。该督抚拣委能员料理、俾安辑得所、勿致苦累　　

○丁巳。上回宫　　

○征南将军都统穆占疏言、接大将军安亲王檄称、湘潭伪将军林兴珠、遣人约降。大兵方渡江驻湘潭、以图进取。臣若俟简亲王至日方行、恐失机会。今议以南昌所属、付总督董卫国。赣州、南安、付将军舒恕、令之驻守。留每佐领兵二人于吉安、令副都统一人领之、防守泰和、万安诸处。又留满兵三百人于永新、亦令副都统一人领之、剿御郭应辅等贼、兼顾茶陵后路。又令袁州副都统席布、率每佐领兵二人、镇守袁、瑞、临江诸处、兼顾安亲王后路。广信尚有余贼、令总兵官许贞、领标兵二千驻守。其总兵官高登科标兵一千、赣州绿旗兵二千、俱听简亲王统率前进。简亲王抵茶陵日、留所部才能大臣、精锐官兵之半。其余简亲王率之、仍遵前上□日、从臣兵所由之路、进定湖南。至攸县最为要地、臣已留前锋统领希福、率署副都统公倭赫之兵、与将军华善、协同镇守攸县、安仁诸处、兼顾江西。臣于本月十二日、自茶陵启行、进取耒阳、郴州、桂东、桂阳。得上□日、将军舒恕、见镇南韶诸处、不便更令移驻南赣。其令巡抚佟国桢、总兵官哲尔肯驻守。余如所请。当此逆贼震动之际、穆占急宜进兵郴州、耒阳、以分贼势。耒阳诸处克复、即于上游渡江、断贼归路、与安亲王协力剿寇。如江未可渡、则作渡江之势、略定沿江北岸地方、以张安亲王大军声势　　

○镇南将军莽依图疏言、所部满洲蒙古兵马多疲、甲胄朽敝。得上□日、莽依图赴广西、不能奋力破贼、辄自退却。前既藉口粮饷匮乏、今又以兵无甲马、托词具奏、殊辜委任。且使贼势益张、广东震动、祖逆复叛。本当严加治罪、但时方用兵高州、暂缓处分、俟旋师日察议。寻莽依图以失利退兵、致地方失陷、自陈请罪、乞罢将军任。上复切责之曰、莽依图至平乐、不能歼寇拓疆、擅自退还、致浔州诸处陷贼。今乃云未至梧州、傅弘烈、金光祖、早已弃地、明诿过于傅弘烈、而巧饰妄奏、殊属不合。宜立行处分。但见在行间、其仍留将军任、图功赎罪　　

○征南将军都统穆占疏报、江西长宁县、伪昭阳将军下总兵谢聘等、三十二员、率领兵丁投诚。下部知之　　

○己未。先是、谕兵部、自大草滩至西海、道路甚近。此蒙古中情形、及其地方、朕皆知悉。可令郎中拉笃祜、驰驿来京、面承密上□日。寻谕大学士等、令拉笃祜赴凉州、探厄鲁特台吉噶尔丹信息、不时以报。至是、拉笃祜来京、请带将军侯张勇标员一人、同往凉州。许之　　

○庚申。谕兵部、据将军穆占奏、伪将军林兴珠、赴大将军安亲王军前投诚、逆贼俱无固志。岳州长沙、相距颇近。贝勒尚善、必已闻知。前尚善等疏言、俟添造鸟船沙船皆至、前破湖贼。今方逆贼震詟之时、若有隙可乘、不必俟船齐备、即以见在船只进取。仍录穆占所奏、示尚善、及顺承郡王知之　　

○兵部理藩院会题、抚远大将军图海疏报、厄鲁特噶尔丹、将攻西海、厄鲁特若来、或入大草滩、亦未可定。又狭西总督哈占、移文臣部云、西套厄鲁特台吉等、闻噶尔丹有三月内举兵之语、应遣人知会达赖台吉备兵待之。得上□日、噶尔丹兴兵往攻西海、厄鲁特如远从达布素图瀚海而去、则无庸置议。若来至近边、欲经大草滩前往、则将军侯张勇、提督孙思克等、务须令其坚立信誓、不许骚扰人民。仍整饬我军、严加防护、一面放噶尔丹过、一面奏闻。倘或肆横、强欲入边、将军提督等、固守地方、一面坚拒奏报。寻命拉笃祜、前赴甘州一带地方、侦探消息　　

○抚蛮灭寇将军广西巡抚傅弘烈疏报、浔协副将林大忠、思南副将张文玉等、率兵剿贼于容县西山等处地方、大败贼众、擒斩无算、恢复北流县城、得上□日嘉奖、下部议叙　　

○辛酉。上素服御太和门。遣和硕庄亲王博果铎、多罗信郡王鄂扎、赍册宝、诣巩华城、册谥大行皇后。册文曰、朕惟正两仪之位、资始允藉夫资生。端万化之原、治外必先于治内。故壸政修而家邦永赖。坤贞著而品物咸亨。缅怀懿淑之隆。益念匡襄之德。徽音尚在。盛典宜崇。咸由纪美于休称。始克流光于奕世。皇后钮祜卢氏。夙承华阀。聿茂令仪。暨正宫闱。作朕良配。履和思顺、端恪本于天怀。体巽居谦、温庄发乎至性。奉两宫之定省、愉婉弥殷。襄九庙之馨香、敬共加笃。依疏服浣、首弘俭朴之风。夜寐夙兴、克佐旰宵之治。惇五常而仁能逮下。循四教而慎以禔躬。览史披图、既媲徽于彤管。含章蕴美、洵叶吉于黄裳。何图掖殿之旋虚。深痛仪型之永逝。载考追崇之典。式稽节惠之文。谥以尊名、表慈惠爱亲之实。词难罄媺、兼圣闻昭达之休。懿德聿彰。鸿名无忝。特以册宝、谥曰孝昭皇后。于戏。炳丹青于百代、至行堪师。垂琬琰于千秋、芳规丕著。哀荣斯极。宠命宜承上诣太皇太后皇太后宫、问安　　

○癸亥。上诣太皇太后宫、问安　　

○谕吏部、兵部、宣猷效力、臣子之常经。晋秩酬庸、国家之大典。镇守宁古塔等处将军巴海等、莅任以来、弹压岩疆、展布猷略、实心任事、筹画周详、允为称职。又设法迁移查努喀等、各姓新满洲户口、于宁古塔乌喇、编为佐领、安插咸令得所、怀柔远人、有裨军国、深为可嘉。应给世职、以示鼓励。副都统查努喀、副都统品级布克陶等、累世输诚进贡、效顺有年。今复自其本土、率众迁于宁古塔乌喇地方、与满洲官兵、一体效力、亦殊可嘉。俱应给以世职。尔二部一并会议具奏　　

○以户部郎中陈肇昌、为广东按察使司佥事、提调学政　　

○湖广总督蔡毓荣疏报、逆贼杨洪等、既经剿除、余孽未靖。臣随遣襄阳总兵官刘成龙、招抚伪官兵丁、共五千八百余名。下部议叙　　

○甲子。上至巩华城、驻跸　　

○乙丑。月祭孝昭皇后上回宫　　

○理藩院题请、差往科尔沁等四十九旗、会盟大臣。得上□日、著内大臣喀代、尚书马喇去　　

○丙寅。谕户部、朕巡视京畿、见八旗亡故军士、葬地窄狭、坟墓累累。亦有竟无茔地者。皆因郭外近地、价值腾贵、故不易得。本朝军士、奕世效力行间、殒命疆场。或身被重伤、在家老死。皆家业贫穷、至不能营办葬地、朕每触目、甚深悯恻。作何拨给地土、俾八旗贫苦兵丁、俱获葬所、令议政王、贝勒、大臣、详议以闻　　

○先是、宁南靖寇大将军多罗顺承郡王勒尔锦疏言、前上□日令总督蔡毓荣、率兵五千赴岳州。但彼标兵、自荆州以至彝陵诸路、俱设汛防。而大江贼船、不时出没、滋阳逆贼、复渡江置垒。若蔡毓荣率兵赴岳、则荆州诸处、不无可虞。得上□日、攻取岳州、事机重大。且大将军贝勒尚善、称此番进湖、必期破贼、蔡毓荣之兵、不可不遣。顺承郡王、仍遵前上□日行。荆州兵既未足、可令河南南汝总兵官周邦宁、率标兵一千五百人赴襄阳。既至、顺承郡王等、量调襄阳总兵官刘成龙标兵、赴荆防御。寻勒尔锦复奏、刘成龙标下、及援剿兵、俱应留守各汛。上谕、刘成龙标兵、既与地方相习、可仍留襄阳。周邦宁率兵、径赴荆州。巡抚张朝珍、于武昌诸处兵内、调足二千、代援剿兵、与蔡毓荣偕往。其援剿兵、仍留荆州　　

○丁卯。镶红旗一等阿思哈尼哈番滚布伦辰、缘事革职、以其子监生巴禄、替职　　

○定远平寇大将军和硕安亲王岳乐疏报、吴三桂伪亲军水师右翼将军林兴珠、自湘潭遣伪官杨廷言等、诣臣军前投致降书。随遣副都统甘度海、阿进泰、以兵往迎。又遣参领沙纳哈、率兵收取彼处船礟。至林兴珠部下官兵溃散、甘度海、阿进泰、不守湘潭、将见获之船、尽行焚毁、率领林兴珠来至军前。沙纳哈还、亦并无船舰收获。得上□日、林兴珠不忘国恩、率其所属人员、倾心归正、深为可嘉。其从优封侯爵、授建义将军、留安亲王军前、剿抚贼党。杨廷言等、亦与议叙。伊等妻子、该督抚安插抚恤、务令得所。副都统甘度海、阿进泰、贻误军机、情罪可恶。著革职、逮至南昌收系　　

○福建总督郎廷相疏报、逆贼蔡寅、拥众数万、屯劄天宝山地方、截我粮道。臣遣发官兵、会同海澄公黄芳世进剿、于本月初一初二两日、连败贼众、阵斩伪提督杨宁等三十六员、擒贼弁一百二十余员、斩兵二千九百余人、夺营寨二十四所。下部议叙　　

○戊辰。上诣太皇太后宫、问安　　

○己巳。定南将军额驸华善疏言、茶陵为江西门户重地、将军穆占、留兵甚少、恐吴逆乘间、自衡州出犯安仁、攸县诸处。请增发大兵、为防御计。得上□日、茶陵、攸县、关系江西全省。将军穆占、因闻安亲王渡江、故率兵深入。乃安亲王实未渡江。倘逆贼间道来侵、江省可虑、简亲王其与将军华善、前锋统领希福、学士萨海等、共商镇守茶陵诸处、以兵付护军统领哈克山、由穆占进兵之路、急行追及、并力破贼。穆占军前声息、及逆贼情形、简亲王不时奏报　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之七十二



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之七十三　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十七年。戊午。夏。四月。庚午朔。享太庙。遣内大臣公噶布喇行礼　　

○漳州安塘笔帖式报、副都统伯穆赫林、海澄公黄芳世等、师次湾腰树、为贼所冲、平和失陷。贼逼潮州立营。得上□日、大将军康亲王兵、既分援诸路。蒙古兵。复撤回、闽中兵力似单。今浙江平靖、可于杭台衢三府满洲蒙古汉军兵内、选六百名、令副都统雅塔理、率赴福建。到日、听康亲王调遣。并檄将军喇哈达、赖塔、靖南王耿精忠等、交相计议、剿灭漳潮间贼寇　　

○以议叙候缺总兵官黄芳泰、为江南京口左路水师总兵官　　

○甲戌。上诣太皇太后宫、问安　　

○海澄公黄芳世疏言、闽省变乱时、臣叔黄梧、弟黄芳度、所部官兵、并已离散。臣抵漳之后、颇复收集。请减兵额为三千、付臣弟黄芳泰统辖。总督郎廷相又疏言、海逆势焰日盛、勾连山贼、互相应援。臣标兵止二千五百、所在告警、不能分应。请增臣标兵二千五百、设立五营。今韩大任投诚之兵、见给粮饷。即以此兵补入臣标、可不烦别糜粮饷。上谕、海澄公黄芳世收集之兵、往时遭乱、坚守孤城、效力劳苦。今逆氛未靖、不当令其分散。宜如所请。以三千人隶籍、支给粮饷。黄芳泰已授京口左路总兵官、其令黄芳世标员、分辖此兵。总督郎廷相奏增兵二千五百、设五营。亦如所请。但韩大任之兵、新经招抚、不宜聚处一军。大将军康亲王、及参赞大臣、将军耿昭忠、及该督抚提等详议、将抚提标旧兵、与新附之兵、相参配合、以足兵额。统辖官员、该督选择题补　　

</div>
    <div class="pagination">
<a href="清实录康熙朝实录_page179.html">上一页</a><span>...</span><a href="清实录康熙朝实录_page175.html">175</a><a href="清实录康熙朝实录_page176.html">176</a><a href="清实录康熙朝实录_page177.html">177</a><a href="清实录康熙朝实录_page178.html">178</a><a href="清实录康熙朝实录_page179.html">179</a><span class="current-page">180</span><a href="清实录康熙朝实录_page181.html">181</a><a href="清实录康熙朝实录_page182.html">182</a><a href="清实录康熙朝实录_page183.html">183</a><a href="清实录康熙朝实录_page184.html">184</a><a href="清实录康熙朝实录_page185.html">185</a><span>...</span><a href="清实录康熙朝实录_page181.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
