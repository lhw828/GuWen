<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 706 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 706 页/共 848 页</h1>
    <div class="content">
○辛酉。谕内阁、富呢扬阿奏、河北近边肃清。并河南番族畏法献贼。酌撤各路官兵一摺。青海野番。节次偷渡滋扰。上年捕逐出卡后。多在河北一带盘踞窥伺。经该督奏明会同提督周悦胜。派令署总兵徐华清等统带官兵。分路痛剿。连获胜仗。贼番势穷逃散。该提督等督率弁兵。在贡尔盖乌兰水公噶脑尔等处。摉捕拏获匿匪多起。河北肃清。其窜匿玛庆雪山之贼。经则巴错洛率众攻捕。又复窜回。适该镇徐华清等派兵继至。迎前奋击。把总萧进先。杨正才。首先冲入贼队。该贼番腹背受敌。当经杀毙五十余人。生捦三人。贼始奔溃。复追杀二十余人。余俱落崖跌毙。即于歼毙各贼内。认出著名贼首青木塔尔父子。头目奴科那罗勒根增四人尸躯。夺获马牛羊只及帐房器械各件。其生捦贼番三名。逐经讯明。抢劫多次。均系积年巨盗。即在军前枭示。以彰国法。至河南为番贼巢穴。经该督派员先往晓谕。复慑以兵威。各族番知感知惧。将逃回贼犯十名捦献。并结称嗣后再有窜归。随时送出等语。此次剿办野番。布置妥协。迅速蒇功。朕心深为嘉悦。富呢扬阿、著加恩赏戴花翎。周悦胜、著赏加太子太保衔。徐华清、著赏加提督衔。俱仍交部从优议叙。原派各路官兵。现俱陆续撤回。其未撤之西河两镇官兵一千名。稽查余匪。俟大兵凯旋后。地方实在安静。再行就近归伍。　　

○又谕、富呢扬阿奏、番族打仗出力。恳请奖励一摺。德勒克族番则巴错洛、闻大兵剿捕贼番。带兵自效。追赶逃匪。在丹科地方接仗。与官兵两路夹攻。斩获甚众。现在大兵凯撤。该族番向义可嘉。则巴错洛、著加恩赏给千户职衔。即令管束该处族番。捍卫边境。该番族禀请内附。情词恳切。著即照王舒等族之例。准其内附。归隶青海大臣管辖。所有应设百户分辖。及岁纳马匹数目各事宜。并著富呢扬阿悉心妥议具奏。　　

○谕军机大臣等、程楙采奏、黄河漫入皖界。淝河水势增长。现饬查办一摺。豫省中牟漫口。黄水下注。现在皖省之淝河。水势陡长六尺。虽未漫淹。而来源正旺。各河是否足资容纳。不至泛溢出槽。所有颍凤泗等属下游州县。必应一律小心防护。其太和县与豫毗连。上年河决祥府。被淹最重。此次中牟漫口。该县情形吃重。何以尚无禀报。著该抚迅即查明。并黄流于何处入境。何处停淤。查探明确。妥为办理。各州县田亩民庐。如有被淹应行抚恤者。即行抚恤。毋使一夫失所。至江北民风剽悍。且著名巨匪。尚有漏网未经获案。尤难保不乘机勾结滋事。并著该抚饬司遴选干员。驰往各该地方。会同州县严密访拏。务使穷黎不至更受扰害。以安良善而杜衅萌。是为至要。将此谕令知之。　　

○又谕、富呢扬阿奏、官兵捦斩著名首贼。河南番族缚献逃匪。边境肃清一摺。已明降谕旨。加恩奖赏矣。此次河北贼匪。经官兵捦斩多名。认出著名首犯。并由河南番族缚献逃匪。各番咸知儆畏。边境业已肃清。似此大加惩创。可望一劳永逸。惟番族出没无常。大兵凯撤之后。难保不伺我兵退。复出滋扰。该督奏请将未撤兵一千名。令站柱。分领过河。徐华清。仍驻忙多。防范后路。稽查余匪。该处地方辽阔。徐华清、站柱、所带兵勇。是否足资防范。设遇番贼复出。能否堵御击散。仍著该督体察情形。熟筹妥办。毋以此次剿办得手。稍存怠玩。至一切善后章程。尤须斟酌尽善。务使番众怀德畏威。永杜边衅。方为不负委任。其争先冲突失足跌毙之外委刘运昌一员。及阵亡之则巴回子二名。并著该督查明。应否赐恤。照例办理。另摺奏、德勒克族番禀请内附。此次既打仗出力。自应准其内附。已有旨如所请行矣。但内附之后。必须妥为抚辑。驾驭得宜。方可收守在四夷之效。著该督会同青海大臣。悉心筹议。毋贻后患。将此谕令知之。寻奏、一、分设百户百总什总等番目。以资钤束。一、责成保护河北地方。用资绥靖。一、酌定贡马匹数。以肃体制。一、酌赏青稞。俾知鼓励。一、置买粮茶。示以限制。一、清厘户口。以便稽考。下军机大臣会部议。从之。　　

○以翰林院编修王履谦。为陕西乡试正考官。吴敬羲。为副考官。工部右侍郎贾桢。为江南乡试正考官。翰林院编修徐士谷。为副考官。　　

○以剿办青海野番出力。赏甘肃道员唐树义、知府许乃安、知州邵煜、副将站柱、参将毛鸿鹏、吴珍、游击隆盛友、马麟、马进禄、朱成贵、韩仲档、李攀林、都司布克慎、吉连、王集贤、周邦顺、陈桢、守备朱暐南、萧鸣章、赵玉俭、蔺呈莹、李友禄、花翎。把总萧进先等蓝翎。余加衔升补有差。　　

○壬戌。谕内阁、梁萼涵奏、请将被控之知县革审一摺。此案山西乡宁县革书杨逢午等。因挟责革之嫌。辄假地方公事。聚众敛钱。将本官擡送府署。列款控告。实属目无法纪。该县平日不善抚绥。且难保无激变情事。乡宁县知县英福。著先行革职。交该抚提同犯证。研审确情。分别究办。寻奏、杨逢午、合依刁民直入衙门挟制官长例。发近边充军。英福、尚无激变情事。究属不善抚绥。业已革职。应毋庸议。下部议。从之。　　

○谕军机大臣等、潘锡恩奏、涨水陡消。各工平稳一摺。现在豫省中牟漫口。南河下游各厅。业已无工。惟所称洪泽湖水日渐增长。高堰志桩。存水至一丈七尺三寸。是本年湖水来源本旺。此时全黄汇注。尤须设法疏宣。以期畅出。所有应办事宜。前经该河督奏到。已有旨饬令妥为筹办。著仍遵前旨。加意小心。毋稍疏懈。当此经费浩繁之际。该河督自必具有天良。与朕同一忧急。不可视为故常。总当事事撙节。务使帑归实用。毋任工员稍有冒滥。是为至要。将此谕令知之。　　

○又谕、鄂顺安奏、省城保护无虞。并拯救灾民情形一摺。此次黄水漫口。下注省垣护城堤根。将堤坡刷去四百余丈。当经加帮后戗。镶筑埽段。堤身一律高厚。足资捍御。省城可保无虞等语。览奏已悉。惟秋汛方长。仍须督饬员弁。小心防守。不可稍存大意。其通许县被水围绕。情形较重。著该抚迅即委员前往。协同抢护。务保无虞。此外大溜经过地方。及水归何处。仍著确切查明。据实具奏。被灾地方。妥为抚恤。无任失所。将此谕令知之。　　

○又谕、本日召见云南副将波启善。据奏道光二十年七月。在广东参将任内。经林则徐派往澳门。与＜?口英＞咭唎接仗。杀毙一百余人。其额上被飞炮打伤等语。已有旨将该员发往广东以副将即补矣。所奏打仗情节。是否实有其事。著祁＜?土贡＞确切查明。遇便覆奏。将此谕令知之。　　

○癸亥。谕内阁、前因河南中河厅漫口。经吏部议奏河员处分。朕因该河督等原奏。福敏到任仅止半月。邹鸣鹤现办城工。是以均改为革职留任。兹据给事中黄宗汉奏、上年挑北厅漫口。署淮海道沈镐。到任仅止十一日。署淮安府知府曹联桂。有协防之责。均经奉旨革职留工效力等语。此次中河厅漫口。事同一律。自应照上届处分办理。河南开归陈许道福敏、开封府知府邹鸣鹤、均著即革职。留于东河效力。　　

○又谕、富呢扬阿奏、请将降调游击革职等语。所参甚是。马奉三、前护察罕托洛亥驻防副将。因疏防贼番劫掠。奏经部议降调。兹据该督查明。该员人本平庸。办事疲软。上年禀报事件。查有掩饰欺朦情弊。实属怯懦偾事。马奉三著革职。永不叙用。　　

○以催漕出力。予江苏同知曹联桂等、加衔升叙有差。　　

○以剿捕青海野番出力。赏台吉武尔竟加布、花翎。余下部优叙。　　

○甲子。谕军机大臣等、据梁宝常奏、山东登州府属之荣成、文登、福山等县有双桅夷船二只停泊。内有广东江西等省民人。似系内地奸匪。勾通＜?口英＞夷奸商越界私贩等语。＜?口英＞夷就抚通商。业经议定马头。昨据耆英驰奏、该夷急于通商。已于七月初一日在广州开市。其余福州、厦门、上海、宁波、等处。亦即普律通商。何以夷船二只。忽驶至山东洋面。希图贸易。著该大臣询问口□朴口□鼎喳。是否系＜?口英＞咭唎货船。抑系别国影射图利。务当详晰查明。严行禁止。除定议通商等处外。毋任驶往他处。梁宝常原奏。著钞给阅看。将此谕令知之。　　

○又谕、刘韵珂遵旨覆奏一摺。据称浙洋盗匪。节经派员雇船侦缉。现在报劫之案。少于去年。宁波郡城。匪徒造作谣言。曾经剀切出示晓谕。业已止息。仍饬该道府督县随时密查究办。至所称温州镇德年、到任三月。尚无贻误。衢州镇林方标、现未到浙。俟一并详加察看。分别遵办等语。俱著照所议办理。至会哨章程。已据刘韵珂等、于浙江善后摺内列款具奏。该督统辖两省。海防是其专责。务当会同该抚及各提镇等、不分畛域。饬属实力兜捦。并移资江省。一体会捕。俾洋匪无可潜踪。以重巡防而戢奸究。将此谕令知之。　　

○又谕、据梁宝常奏、登州府属之荣成、文登。福山。等县有双桅夷船二只停泊。内有广东江西等省民人。驾三板小船上岸布散知单。欲与商民贸易。似系内地奸匪。勾通＜?口英＞夷奸商。越界私贩鸦片烟土等语。＜?口英＞夷通商。业经议定五处马头。山东地方。并非该夷贸易之地。著该抚严禁各海口商贩。不准私相交易。并著查明是否奸民勾串。现在开驶何处。据实具奏。将此谕令知之。寻奏、沿海商民。严禁不与交易。该夷船已向东南大洋驶去。瞭望无踪。仍饬文武防范。报闻。　　

○乙丑。谕军机大臣等、敬徵等奏、查勘豫省中河厅九堡漫口大概情形一摺。据查口门刷宽三百六十余丈。现查东坝裹头。已约齐五分。西坝裹头。亦经运料。察看水势。似不至再有塌蛰等语。该厅九堡漫口以后。附近灾民。虽该抚立时赒恤。而穷黎猝遭水患。荡析离居。深堪悯恻。仍著督饬委员。加意抚绥。核实赈给。毋令一夫失所。至漫水经由各州县被灾处所。并著确查具奏。此次漫口。该尚书等现在估计工需。自应通盘筹画。悉心妥议。当兹制用孔丞之时。两河连年漫口。堵筑抚恤之费。需用甚繁。务当力求撙节。不可任听工员滥估。致滋浮冒。将此谕令知之。　　

○丙寅。仁宗睿皇帝忌辰。遣官祭昌陵。　　

○上诣安佑宫行礼。　　

○以吏部左侍郎文庆。顺天府府尹李僡、监临顺天乡试。　　

○丁卯。上诣绮春园问皇太后安。　　

○谕军机大臣等、潘锡恩奏、启放桥坝。宣洩湖水各情。览奏已悉。所有漫水所经州县。情形轻重。著即探明绘图贴说呈进。其萧工口门。及中河纤堤。前已有旨。谕令该河督分别缓急。次第筹办。著仍遵前旨。妥为办理。至所称上游长河。因水势陡落。不无淤垫。而萧工迤下已估未挑之工。亦须改估。大堤多有单薄卑矮之处。均须分别挑筑。并镶做御水埽工。堵闭洩水各坝。通盘筹计。需费亦复不少。现当经费支绌之际。该河督务当激发天良。一切核实办理。毋任工员任意铺张。为将来开销地步。现已派成刚、李僡、到工。会同该河督确勘应办各工。总须撙节估计。俾帑项不至虚糜。用纾朕宵旰忧廑之意。方为不负委任。又据御史雷以諴奏。上年原估引河头一千五百丈。估费一百三十余万两。现在漫口无用堵筑。此项钱粮。可以全行节省。其挑工祇须接照旧河形势。确实估挑。该处上下滩嘴。仍须挑切。导行正溜。归入中浤等语。是否可采。并著该河督悉心熟筹。酌量妥办。将此谕令知之。　　

○命刑部左侍郎成刚、顺天府府尹李僡、驰往南河。会同河道总督潘锡恩、勘估工程。　　

○以大理寺卿陈孚恩、兼署顺天府府尹。　　

○命喀什噶尔领队大臣华山泰来京。赏头等侍卫开明阿、副都统衔。为喀什噶尔领队大臣。　　

○予浙江定海镇海阵亡前锋校文魁、喜兴、阿勒金图、千总杨禄、罗振万、把总蒋鹤、外委钟崧华、祭葬世职。兵丁乡勇吴化南等四十一名赏恤如例。　　

○礼部议准、四川总督宝兴疏报、采访金堂、巴、庆符、资阳、四县贞节妇女陈尤氏等七口。请建总坊旌表。从之。　　

○旌表守正捐躯河南唐县民曲成金妻周氏。　　

○命陕甘总督富呢扬阿、拨银六万四千八百五十一两。解赴叶尔羌、巴尔楚克。备道光二十五年经费。　　

○戊辰。谕内阁、都察院奏、失察文案无存。请交部议处等语。查库御史署任员名。自道光三四五九十二等五年之内。文移稿案。因房间渗漏。霉烂无存。无凭查考。该承办司员。未能先事豫防。该堂官失于觉察。著一并交部分别议处。　　

○谕军机大臣等、讷尔经额奏、运河水长。堤埝被冲。东光县赵家堤汛工漫溢。冲决三十余丈。故城县郑家口北民埝漫溢。冲决四十余丈。并未掣动大溜等语。该二县境内堤埝。有关运道民生。必须赶紧堵合。以免冲刷逾宽。现据该督饬委该管知府熊守谦等、督率赶办。著严饬该员等先行裹头盘护。并多购桩料。将被冲堤埝。迅速堵筑。傥有迟延。以致刷宽走溜。有碍漕运。即行据实奏参。其被水各村庄。并著查明是否不致成灾。如有应行抚恤之处。即著妥为抚恤。将此谕令知之。　　

○又谕、鄂顺安奏、查明黄水经过地方。及城根漫水现已消涸一摺。此次漫口大溜下注。所历各州县地方。现经该抚查明。比二十一年被水较宽。灾亦较重。各该州县自上年被灾后。元气未复。现在黄流经过。情形复宽且重。尤堪悯恻。该抚现已饬司遴员。分赴各地方妥为拯济。仍著饬令该委员等、认真抚恤。毋使一夫失所。用副朕轸念灾黎之至意。至省垣城根漫水。虽已设法消落。惟现当秋汛之时。水势靡常。前次既有越过堤顶之事。必须加意防护。务保无虞。毋稍疏懈。其陈留县城垣。现被水围甚急。日来有无改道旁趋之处。即著迅速查明具奏。将此谕令知之。寻奏、省垣城根水已消落。惟南面堤尚有漫水。俟全行消落。一并堵筑。陈留县缺口。亦次第堵合。节交白露。可无妨碍。得旨、上紧妥行办理。　　

○又谕、穆彰阿等奏、遵议山东海疆善后事宜一摺。朕详加批阅。内严定操演章程一条。演放炮位。原以备临敌制胜。若平时祇习虚文。临阵安得实用。且恐为时过近。出数较多。易于刷大炮口。损坏炮位。著梁宝常于每年春秋二季。亲往督操。每位不得过五出。如果校阅认真。自不至荒疏技艺。无取定期过促。转致沿袭具文。所奏空心炮子炸烈飞击一条。亦恐无裨实用。缘炮子既出炮口。空中炸开。飞击何处。并无定准。即如＜?口英＞夷善于用炮。其所用炸炮。亦多有不能炸击者。该抚前在广东。当已目击其事。著即另行妥议办理。至慎选将领守令。自系善后要策。全在该抚实力讲求。正己率属。遇有武员废弛苛暴。立时惩办。各府州县。随时随事。董劝兼施。切不可意存姑息。尤不可日久玩生。以副委任。将此谕令知之。　　

○己巳。命陕甘总督富呢扬阿、拨银五万五千两。解赴塔尔巴哈台。备道光二十五年经费。　　

○庚午。谕军机大臣等、贺长龄奏、召募土兵。请仍由各属公捐等语。前据御史田润奏、请团练乡兵。当降旨令沿海督抚详议。嗣据壁昌、刘韵珂、梁宝常等先后奏驳。或称团练乡兵。易滋扰累。或称平时人多势众。必至恣意横行。有警则一鬨而散。乘危剽掠。或称祇可于有事之时。酌量情形办理。未可习以为常。所论均合机宜。均经照议办理。现据贺长龄奏、召募训练土兵。是否足收实用。恐行之既久。仍复视为具文。且难免前项诸弊。著贺长龄、悉心体察。另行妥议具奏。将此谕令知之。寻奏、黔省土兵。与江浙等省。情形迥异。实于地方有裨。得旨、依议妥办。仍著留心查看。如日久有碍难办理之处。不妨奏明更动。切勿胶执。　　

○以缉捕出力。予贵州知县平翰等。升用有差。　　

○修直隶张家口石坝。从察哈尔都统铁麟请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百九十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十三年。癸卯。闰七月。辛未朔。调礼部左侍郎关圣保、为工部左侍郎。转礼部右侍郎连贵、为左侍郎。调盛京刑部侍郎赓福、为礼部右侍郎。以都察院左副都御史斌良、为盛京刑部侍郎。　　

○改派大理寺卿兼署顺天府府尹陈孚恩、监临顺天乡试。　　

○壬申。谕军机大臣等、据祁＜?土贡＞等奏、候选道潘仕成、制造水雷已成。现已该道员派令曾经学习制造并制配火药之生员李光钤、议叙八品职衔潘仕豪、议叙从九品李光业、带同匠役。将水雷二十具。火药四百斤。并缮绘水雷图说一册。赍送进呈等语。现在李光钤等、尚未到京。俟赍到后。再行试演。至该道员潘仕成。业经叠次加恩。赏戴花翎。并加按察使衔。应如何再加奖励之处。著祁＜?土贡＞等酌核具奏。候朕施恩。将此谕令知之。寻奏、潘仕成属次捐赀办公。始终奋勉。得旨、潘仕成著赏加布政使衔。以示奖励。　　

○以故杜尔伯特扎萨克辅国公齐默特巴勒孙台吉达克敦、袭爵。　　

○癸酉。上诣绮春园问皇太后安。　　

○以镶蓝旗蒙古都统绵偲、兼署正红旗蒙古都统。　　

○以河南省城积水未消。命于十月举行乡试。　　

○以捐修城垣。予直隶道员彭玉雯等加衔议叙有差。　　

</div>
    <div class="pagination">
<a href="清实录道光朝实录_page705.html">上一页</a><span>...</span><a href="清实录道光朝实录_page701.html">701</a><a href="清实录道光朝实录_page702.html">702</a><a href="清实录道光朝实录_page703.html">703</a><a href="清实录道光朝实录_page704.html">704</a><a href="清实录道光朝实录_page705.html">705</a><span class="current-page">706</span><a href="清实录道光朝实录_page707.html">707</a><a href="清实录道光朝实录_page708.html">708</a><a href="清实录道光朝实录_page709.html">709</a><a href="清实录道光朝实录_page710.html">710</a><a href="清实录道光朝实录_page711.html">711</a><span>...</span><a href="清实录道光朝实录_page707.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
