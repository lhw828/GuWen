<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 440 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 440 页/共 1860 页
  </h1>
  <div class="content">
   乾隆十三年。戊辰。秋。七月。癸未朔。享太庙。上亲诣行礼。　　

○诣皇太后宫问安。　　

○谕、朕躬揽万几。勤劳宵旰。宫闱内政。全资孝贤皇后综理。皇后上侍圣母皇太后。承欢朝夕。纯孝性成。而治事精详。轻重得体。自妃嫔以至宫人。无不奉法感恩。心悦诚服。十余年来。朕之得以专心国事。有余暇以从容册府者。皇后之助也。兹奉皇太后懿旨。皇后母仪天下。犹天地之相成。日月之继照。皇帝春秋鼎盛。内治需人。娴贵妃那拉氏、系皇考向日所赐侧室妃。人亦端庄惠下。应效法圣祖成规。即以娴贵妃那拉氏继体坤宁。予心乃慰。即皇帝心有不忍。亦应于皇帝四十岁大庆之先。时已过二十七月之期矣。举行吉礼。佳儿佳妇。行礼慈宁。始惬予怀也。钦此。朕以二十余年伉俪之情。恩深谊挚。遽行册立。于心实所不忍。即过二十七月。于心犹以为速。但思皇后大事。上轸圣母怀思。久而弥笃。岁时令节。以及定省温凊。朕虽率诸妃嫔、及诸孙、问安左右。而中宫虚位。必有顾之而怆然者。固宜亟承慈命。以慰圣心。且嫔嫱内侍。掖庭之奉职待理者甚众。不可散而无统。至王妃命妇等、皆有应行典礼。允旷不举。亦于礼制未协。册立既不忍举行。可姑从权制。考之明太祖淑妃李氏宁妃郭氏、相继摄六宫事。国朝顺治十三年、册立皇贵妃。皇曾祖世祖章皇帝升殿命使翼日颁诏天下。典至崇重。今应仿效前规。册命娴贵妃那拉氏为皇贵妃。摄六宫事。于以整肃壸仪。上奉圣母。襄助朕躬。端模范而迓休祥。顺成内治。有厚望焉。所有应行典礼。大学士会同礼部、内务府、详议具奏。寻议、恭查皇贵妃册封大典。王妃命妇行礼。已有成例。惟贵妃行礼之处。外廷无案可稽。但皇贵妃摄行六宫事。二十七月后即正位中宫。既统理内政。体制自宜尊崇。贵妃亦应一体行礼。所有册封礼仪应前期一日。遣官祭告太庙。奉先殿告祭礼。上亲诣举行。届期设卤簿仪仗、中和韶乐。上御太和殿阅册宝。大学士等、捧节授持节使。持节使随册宝亭、至景运门授内监。皇贵妃具礼服恭迎。宣受如仪。次日上率王以下文武官员、诣皇太后宫行礼。礼毕。皇贵妃率贵妃以下、公主、王妃、命妇、行礼。上御太和殿受贺。颁诏天下。嗣后遇三大节。及庆贺大典。三品以上大臣官员、进笺庆贺。及每岁行亲蚕礼。应照例举行。得旨、依议册封典礼。著于明年三月后举行。其亲蚕礼。俟正位中宫后。该部照例奏请。　　

○又谕、朕奉皇太后懿旨。嘉妃、令嫔、舒嫔、陈贵人、侍奉宫庭。恪勤淑顺。嘉妃著晋封为贵妃。令嫔、舒嫔、著晋封为妃。陈贵人著晋封为嫔。钦此。传谕该部、将应行典礼。察例具奏。寻议、册封贵妃妃嫔礼仪。贵妃应宣受册宝。妃应宣受册印。嫔应宣受册。仪与册封皇贵妃同。并同日依次举行。得旨、依议。　　

○甲申。上诣皇太后宫问安。　　

○谕曰。永常调任甘肃提督。已经三载。伊前任安西。于彼地情形熟练。仍著调任安西提督。甘肃提督员缺。即著李绳武补授。　　

○又谕、向来旗丁有余米每石三升八合。存贮仓内。按石给与价银。如有失风船只。即以此项价银、扣存抵补。今岁在淮沉溺船只。应赔米石。应将此项余米抵补。但朕念此项余米。若遽行扣抵。不给价银。在旗丁等不无拮据。著暂免抵补。仍令旗丁等照数领回。所有欠项。俟来年漕粮起运时。如数搭运交还。以示宽恤。该部即遵谕行。　　

○谕军机大臣等、广东巡抚岳浚奏称、乾隆十二年十二月初五日。据吴川县报称、有闽省商船一只。随风飘至石□匃洲营所辖淡水汛地方。内有台湾府役洪佐、许郡、二名。押解彰化县命案绞犯萧荫。讯系解往福建省城之犯。当即檄行该县。照例递解。中途脱逃。旋即弋获。递回闽省。咨明福建抚臣收审等语。解役所以防案犯之逃逸。乃罔顾法纪。与犯人同逃。更非囚犯畏罪图脱可比。可传谕该省督抚。令其严审定拟。将解役从重治罪。无得稍有轻纵。再萧荫所犯情节。并因何问拟绞罪缘由。亦著一并查奏。寻据闽浙总督喀尔吉善、福建巡抚潘思榘奏查萧荫因黑夜侦贼。误砍伊无服族叔萧杞致死。照斗杀律拟绞。原解并非正身。洪佐、系黄宗代替。许郡、系萧荫之堂弟萧大顶替。明有贿嘱谋脱情形。臣等已饬提许郡等、来省质讯。从重究拟。得旨、签差不慎之员。何未议及。　　

○兵部议准、直隶总督那苏图疏称、直省分派绥远城家选兵丁九百一十二名。顶补绿旗兵缺。准部咨、每兵一名。给房二间。如不敷拨给。就近择地建造。查明应添数目。督标四营。并保定、新雄二营。三百一十四间。提标四营。并蓟协、山永、河屯八沟、唐三、昌平、等营。五百三十八间。正定镇两营、并龙固、固关、龙泉、大名协两营、杜胜、广平、顺德、等营。一百间。天津镇两营、城守营、并河间、通州、二协。七十二间。宣化镇三营。城守营、暨张、独、二协、蔚州、龙门、长安、各营。三百六十五间。均请陆续建造。从之。　　

○乙酉。上诣皇太后宫问安。　　

○丙戌。上奉皇太后居畅春园。　　

○诣畅春园。问皇太后安。　　

○幸圆明园。　　

○谕军机大臣等、据总兵李如柏奏称、宣化地方于六月二十二日得雨。尚未普遍沾足。秋禾不能畅发。望雨甚殷。若旬日之内。甘霖普沛。秋成尚属有望。现今道府设坛祈祷等语。宣化情形如此。那苏图何以未经奏及。著将李如柏原摺抄寄。令其阅看。倘该处秋成歉少。应作何办理。或应酌拨附近米谷。先事豫筹之处。可传谕那苏图、令其详悉妥酌具奏。寻奏、宣属于六月二十二等日得雨。秋禾大为得济。其需翻种荞麦之处。已饬豫备借给。惟蔚州、蔚县、自六月初一日得雨后。至今未见续沾。若至立秋后。补种无及。现已委员往勘。并各邑中或有村庄高下不齐者。俱查勘收成分数。照例办理。得旨、览奏俱悉。　　

○吏部议覆、调任宁古塔将军阿兰泰奏称、船厂地方关系旗民命盗等事。俱归同知办理。将军衙门。向设理刑主事一、笔帖式二。所办事件较少。请裁主事。留笔帖式一。为理刑司员。分笔帖式一。隶同知。司繙译事。其要务、令原设通判、至将军衙门、会同司员办理。应如所请。从之。　　

○丁亥。户部等部议覆、陕西巡抚陈宏谋疏称、裁汰潼关县一案。准部覆、各项另议具题。一、潼关县屯地。并节年开垦地。共三千三十五顷二十五亩一分零。共徵本色粮一万四千四百三十四石九斗五升零。折色银二千二百二十四两一、钱零。内坐落潼、华、阌、屯地。应归潼关厅徵。坐落河南灵宝县屯地。归灵宝县徵。坐落大荔、朝邑、郃阳、澄城、华州、临潼、渭南、屯地。归大荔等七州县徵收一潼关县额徵屯地钱粮。照例一石折银一两。灵宝等八州县耗银。请照加一五徵收。至灵宝随徵耗银听豫省酌议。一、潼、华阌、屯户所有巡查地方编挑保甲等事。应隶潼关厅经理。坐落华州等八州县屯。应改隶八州县经理一、潼关厅、供潼关营兵马粮料。在潼关厅额徵银内动支。给官兵自行采买。一、潼关县仓贮兵粮、及常平社仓。均归潼关厅经理。潼商道盘察监放。其坐落大荔县社仓。改归大荔县经理。一大庆关巡检原管事务。应并归朝邑县经理。一、潼关厅养廉。请准于应得八百两之外。添支公费银二百两。一潼关县额销盐引。照例办理。应解当税银二十两。内坐落大荔县当铺。隶大荔县徵解。关城当铺牙税。归该厅徵解。田房税银。潼、华、阌、俱归该厅徵解。灵宝等各屯地。归各州县徵解。一、华屯生童。合潼城阌乡。存留厅学进额九名。大荔拨二名。朝邑拨一名。一、潼关县原设廪增二十名。应各减去五名。以符厅学十五名之制。一、潼关裁汰典史衙署。改作把总公廨。俱应如所请。从之。　　

○工部等部议准、闽浙总督喀尔吉善疏称、福州洋屿三江口水师旗营衙署十三座营房一千二百四十八间。年允倾圯。请修。从之。　　

○以陕西西凤协副将任举、为四川重庆镇总兵。　　

○免福建长乐、福清、二县。乾隆十二年分旱灾额赋有差。　　

○戊子。上诣畅春园、问皇太后安。　　

○谕、据潘思榘奏请、严压宝之禁。悉照制造赌具开场诱赌定例治罪地方文武各官。均定以失察处分、拏获议叙等语。向因赌博中牌骰最盛。故牌骰之禁甚严。要之凡涉赌博。皆当严禁。非牌骰当严。而压宝之禁。遂不必严也。今如潘思榘所奏。明立宝局。聚至数百人。此正地方官所急应重惩之犯。所有制造宝匣、及聚赌匪类。一照牌骰之例治罪。官吏纵容失察。即行纠参。亦何不可。又何必定为新例。始行遵照办理乎。夫好赌之人。何所不至。禁牌骰。则兴压宝。禁压宝。又必变而别立新名。立一名、从而定一例。例可胜定乎。此等案件。祇在地方文武官员实心协力。严拏重处。使知畏惧。务必令行禁止方为有益。不在多定条例任法不如任人。此之谓也。各省恐有似此者。著该部传谕知之。　　

○谕军机大臣等。据福建巡抚潘思榘奏称、闽省春夏之交。有谷殷户。多有待价不粜者。密饬各守令、善为劝谕。及时减价粜济。漳州有海澄公黄仕简、出谷二千余石。各绅士出谷二三百石、至五六百石不等。自愿减价轮粜。并各府属俱有情愿粜给之户等语。当青黄不接之时。米价昂贵。民食维艰。绅士惠济桑梓。出有余以补不足。原属善举。但民情淳浇不一。天时丰歉难齐。倘偶遇歉岁。绅士力有不支。或无谷可粜。或发粜稍迟。刁民视为常例应然。必有环视而起。藉端滋事。如本年苏州顾尧年之案者。况漳、泉一带。民情悍戾。尤宜加意防维如此等事。必须调剂有方。既使地方殷户。不至膜视同里之艰难。而又不致启刁徒生事之渐。始为两全无弊之道。著传谕该督抚。共体斯意。　　

○又谕、四川巡抚纪山奏大学士讷亲于五月二十日至四川。二十一日起程。总督张广泗又奏、讷亲于二十一日自四川起程。克期可至军营等因。计讷亲于六月初旬。即可行抵军营。今已一月有余。未奏一事。如讷亲已到。理合将伊所至之处陈奏。伊若查勘彼处情形。欲一并具奏。不过需十余日。今亦宜奏到时矣。其并未奏来者何故。从前张广泗等分军十路。奏于五月初八日进兵。但自进兵至今亦未奏及进兵如何之处。看此情形。必属不易成功。然再迟一二月。一届严寒。又不可以进兵。现今金川各处所调之兵甚多。前者添兵之先。纪山即将每日所用钱粮。分晰具奏。今大臣官员兵丁等。所调既众。必倍加需费。再濡滞岁月。迟至明年。成何事体。将此札寄大学士讷亲、现在彼处进兵情形若何。今又如何办理。可致成功之处。详晰急速具奏。　　

○吏部等部议准、云贵总督张允随等疏称、广西罗城县通道镇。与贵州古州等处苗寨接壤。罗城县所辖之贾廷等大小一十四寨。从前俱系古州招抚。距古州之下江营。仅三十余里。广西罗城县之通道镇二百二十余里。地势近黔。易于约束。请将现廷等七寨及所附之贾廷寨等七小寨。就近归隶古州管辖。至因洞、罗洞、寨麻、大蒙、等四寨。虽经古州招抚。但离罗成之通道镇、止四五十里。应归罗城管辖。其界址、应从因洞左手岑董山溪头起。至寨麻之下孖得两岔溪口止。溪左属黔溪右属粤。两岔溪口以上。右岸各寨属粤。溪口以下。右岸各寨属黔。于两岔溪口、分定黔粤疆界。镌碑遵守。从之。　　

○己丑。上至观德殿、孝贤皇后梓宫前奠酒。　　

○上还宫。　　

○谕军机大臣等、朕前因山东赈济需用米粮曾降旨拨运安庆、苏州、米共二十二万余石。据各该抚奏称均经委员押运起行。谅已早到水次。今闻沿河一带。连樯接＜舟宗＞。停泊船只甚多。所有米石。或系赈剩留补仓储。应即克期斛收。若令久停水次当兹溽暑。上蒸下湿必致霉变。船户胥役偷卖搀和。亦所不免。将来碍难办理。著传谕高斌、刘统勋、阿里衮、查明是否地方官留难玩误抑或另有情由。即行具摺奏闻。寻奏、此项米石。先经委员前赴台庄等候。随到随收。业已全数兑完。委无留难玩误。惟是米多船众。前帮未回后帮接至。停泊河干。不免有连樯接＜舟宗＞之迹。得旨、此回奏即已迟延。何况其他。速行催办可也。　　

○庚寅。上幸圆明园。　　

○工部等部议准、陕西巡抚陈宏谋奏称、遵旨查明陕西一带古帝王陵寝。会典开载有祭者。黄帝之桥陵。周文王、武王、成王、康王、汉高祖、文帝、宣帝、魏文帝、唐高祖、太宗、宪宗、宣宗、等十三陵。此外周秦汉唐之陵。尚数十余座。向令地方官防护。每年造册报部。而其中多未筑围墙。又无守陵之户。所云防护。有名无实。至于圣贤忠烈之墓。后裔无人者居多。作践侵损。尤所不免。钦奉谕旨。酌筑围墙。以资保护。诚旷古盛典也惟是诸陵前有隙地数十亩、至数十顷不等者。有止数亩圈筑围墙者。有并无隙地者。应清查界址。设立陵户。请将清出隙地。给附近居民耕种。免其升科。充为陵户。除亩数无多。即作陵户工食外。多者酌收租息。以充修葺围墙及拨给并无隙地陵户工食之用。又查黄帝之桥陵。文武成康之陵。周公太公之墓。均有享殿。年久倾圯。将来所收租息积余。为修葺各享殿、及先贤祠宇之用。统于每岁防护册内造报。其前代诸王妃嫔、及诸臣、事业未甚表著者。虽不在筑墙防护之例。仍令地方官留心看视。不致湮没。凡前贤有后裔衰微者。亦为筑墙防护。从之。　　

○又议覆、福建巡抚潘思榘奏称、琉球国额贡硫磺一万二千六百斤外。夷目水手。多带余磺。向有奸商代售。臣饬谕该夷使据实报出。官为收买。查闽省各标协营、操演火药。每年以贡磺拨用。遇有不敷。前经议往台郡淡水、鸡笼、地方。开采磺泥。淡水孤悬海外。番民杂处。磺厂一开。恐聚匪滋事。若收买琉球余磺。免至淡水开采。海区更为严密。应如所请。从之。　　

○辛卯。上诣畅春园、问皇太后安。　　

○皇九子生。逾期年而薨。未命名。　　

○谕曰。原任昭通镇总兵董芳、著往大金川军营。听大学士讷亲等委用。遇有总兵缺出。即行题补。　　

○又谕、闻云南所属维西地方东竹林寺喇嘛。向来额定衣单银及杂粮。不敷食用。著加赏杂粮一百石。即于岁徵维西额数内支给。俾各喇嘛食用有赖。　　

○谕军机大臣等、据云贵总督张允随奏称、四川巴塘宣抚司札什朋楚。所属乍邦番民。因金酋不法。奉调征兵五百。粮夫千名。乍邦头人杂结戎的等。不服派夫。毁桥挖路。经该土司带兵千名。至札铅噶地方。攻伤番目三名。擒获十三名。因三寺喇嘛求说。议照夷例。罚银犒赏土兵。已经遣回。又探得奔子栏等处。改隶滇省之后。止纳正赋。从不应差。与乍邦番民。原系戚谊。书信频通。是以中甸守备刘广仁、盘获巴塘逃遁夷民十三名。皆因行调。起念投滇。其两处夷人戚谊通书之处。虽无指实。亦宜查禁。现饬维西、中甸、文武官弁。加谨盘查禁止。以弭衅端等语。川省自用兵以来。派调各土司所属。办应差使。悉皆遵法奉公。何以乍邦番民。独至违抗。致该土司动众擒杀。此中有无别故。现在作何情形。又与大金川军务有无关涉之处。著传谕大学士讷亲、总督张广泗、详查覆奏。寻奏、乍邦系巴塘所属。边僻难驯。今因逃避差徭。追擒惩治。系该土司自行管束番民旧习。于此更见其恭顺急公并无别故。亦无关涉军务。报闻。　　

○又谕、据云贵总督张允随奏称、川省泸州龙蟠寺僧心恒、伪造上谕榜文。转相传播。哄诱乡愚。已咨川抚纪山。查拏心恒。解黔收审等语。此案前据纪山具奏。心恒已回江南原籍。朕以此等僧人。捏造官衔。刊刻传布。愚民为所煽惑。必致滋事。应即严行查禁。其系何人主谋捏造。有无流传党羽。俱应一一查办。已传谕安徽巡抚纳敏。实力提究审拟。心恒年逾八十。拏获之日。自宜就近讯明完结。不必解往黔省。恐中途有致死灭口之弊。如黔省有应查询之事。即咨明安徽巡抚取供办理。著传谕该督知之。　　

○又谕、据总督张允随奏称、上年秤戛贼首弄更扒等、纠众抢夺保山县属村寨。旋将逆犯擒斩。乃有祝老四、及夥党枝花扒、黑得窝等。因鲁掌土目茶尚庆、随征多所斩获。遂纠合二别罗贼首。焚烧茶尚庆家口。抢掠新寨练地一带夷寨。经臣檄调兵练。连破秤戛、阿勒挖底、喇白乌别、核桃登、二别罗、等逆寨。止有祝老四、枝花扒、二犯。窜伏响习箐内。现今分头剿捕。札商提臣潘绍周、酌度形势。量留兵弁驻适中之地。实力搜拏。其余分布各路官兵。陆续彻回等语。此等徼外野蛮。仇杀劫掠。自其性然。官兵随时捍御。亦易于扑灭。而衅端一开。势不容已。往往遂成大役。如蜀之瞻对、大金川、皆前鉴也。向闻汛防兵卒。遇野蛮愚弱易欺。恣意凌虐。逼以人理之所不堪。汉奸从而勾结教诱。遂致啸聚荒箐。汛兵利其掳获。张大其词。营弁本无远识。加之喜事邀功。虚报捷音。以一作十。即如该督所奏弁兵无不奋勇。而所擒杀亦不过数人而已。略有劳绩。即可奏请叙功。且如所奏内、用兵仅一千五百余人。所向克捷。而至川省大金川之事。调集如许重兵。不以为崇山密箐。地险难攻。则以为暑雨雪寒、天时失利。以致经时历久。顿师不前。两者相较。何以难易悬殊若此。夫兵以制胜。若率意用之。未免为敌所轻。司土者不可不知此意。毋轻信属员。存好大喜功之见。庶可宁谧封圉。永息烽烟。此案业已将竣。嗣后宜为慎重。且滇省从前剿戮。不为不严。该督所亲见。野蛮虽异类。亦有血气者。盍并生哉。可传谕该督知之。寻奏、滇省犭□栗犭□粟野夷。散处边外。恃其狡悍。时肆劫掠。上年秤戛等寨野夷。侵扰潞江、芒市、遮放等土司地方。并抢夺保山县属村寨。又伏弩射伤弁兵。势难宽纵。是以奏请用兵。豫将路迳险易。人户多寡探明。又饬沿边土目。晓谕附近夷寨。祇擒首恶。并不滥及无辜。一举而秤戛、阿猖赛、林老泉等三处野贼悉除。迨彻师后。贼党祝老四等复肆仇杀。又经奏明、遣兵剿抚兼施。于是＜犭怒＞江内外数十寨头人夷目。相率投诚。擒斩贼首祝老四。以献。所以用兵无多。擒杀亦止贼首数人。而不致旷日持久者。由于先散其党。逆贼虽欲负固苟延。而无与为守也。此等徼外野贼。既无兵卒欺凌。又无汉奸教诱。乃屡肆不法。杀掳公行。若不示以惩创。恐野贼以为兵威所不能加。边徼将无宁宇。臣不敢避难就易。藉口息事宁人。以致养痈贻患。此后唯有恪遵圣谕。不敢轻信属员。稍存好大喜功之见。得旨、览奏俱悉。若遇不得已应行征剿者。不可因此旨而有所姑息也。　　

○补行贵州省乾隆十二年分军政。卓异官三员。罢软官二员。年老官一员。才力不及官二员。分别升赏处分如例。　　

○壬辰。孝懿仁皇后忌辰。遣官祭景陵。　　

○上诣畅春园、问皇太后安。　　

○谕大学士等、本日引见江宁保放协领之佐领蔡住。尚未剃头。想其计服百日之处。必自闻皇后大事之信起算。若各省皆然。则窎远省分。闻信必迟。益至先后不齐。此事会典未载。而礼部行文。亦未明白宣示。是以外省人员。有服不满百日者。亦有谨慎过期者。著通谕各省驻防。均以皇后大事之日起算。尽令剃头。俟纂会典时。并将此载入。　　

○经略大学士公讷亲、川陕总督张广泗奏报、五月三十日至六月十五日腊岭、卞撒党坝、甲索乃赏马奈正地、诸路攻战情形。总兵买国良署总兵任举阵亡。得旨任举深属可惜。有旨交部从优赐恤。即买国良等毕命疆场。虽属效力之谊。而朕观之。实觉不忍为之泪下。亦有旨谕部。将此旨先谕军前将士知之。　　

○又谕、据经略大学士讷亲等奏称、署总兵任举统兵攻腊岭石城。亲身督战。奋勇直前。多所斩获。乘胜追杀。致被枪伤阵亡等语。任举前在参将任内因固原兵变一案。以单骑手刃乱兵。解散贼党。捍御全城安抚百姓。劳绩已为懋著。故特擢用副将。命往大金川军营。领兵攻剿。所向克敌。现已补放总兵官。深望凯旋之日。录功优叙。以奖殊勋。孰知任举感朕知遇。奋勇捐躯。深堪悯恻考之典礼。以死勤事者祀之本朝特建昭忠祠。用享疆场效命之臣。任举著入祠从祀。所有恤典。照提督例给与。该部察例具奏。伊子亦照提督例。给与荫袭。该部并行文调取来京。带领引见。至买国良等、著经略大学士讷亲、于军务告竣之日。查明咨部。一体从优赐恤。寻议、任举应照例加赠署都督同知。给恤赏银八百两。荫子弟一人以都司推用。从之。　　

○讷亲、张广泗、又奏现在领兵镇将。如任举、买国良、俱已阵没。唐开中又受枪伤。冶大雄现患伤寒。一时统领乏员。因思原任固原提督段起贤、籍隶成都。丁忧家居。副将胡大勇、素称勇往。臣等俱已檄调。并请于川省稍近各省。曾经保举之镇协参游内。简发十数员。驰驿来营。派遣委用。报闻谕曰。古州总兵哈尚德、湖广参将哈峻德、云南提标参将高钦、延安参将陈文、镇海参将孟麟、云南游击鲁文德、朱玑、范崇纯、湖北游击马能、陕西游击马云翔、直隶游击吴士胜、著该部即速行文。调赴大金川军营。听候经略大学士讷亲等委用。其古州总兵事务。著镇远总兵冷文瑞署理。　　

○讷亲奏于五月二十日抵成都将西南两路粮运。询抚臣纪山藩司仓德、据称现在逐日发运出口粮千余石。雇汉番夫役乌拉俱能照军营限定之数挽运。臣随于次日自省赴营。六月初三日。至督臣张广泗驻劄小金川美诺地方。各路军粮已到者。除日支外。可余数日或月余。尚无不继之虞。督臣即于初四日前赴卡撒。臣留驻美诺初六日、亲赴卡撒美沟军营。初九日复同督臣前往腊岭。相度山势数路皆通刮耳崖。山陡箐密。碉寨层层。独色尔力一梁势尚平坦。贼碉皆在梁旁。梁上止有木石城卡数座。若能攻克。一面分兵牵制。一面即可顺梁而下较卡撒、美沟、正路。甚为得势询据各番。咸称下至底沟。去刮耳崖亦不过数里。会商督臣将哈攀龙、王恺、所领两路官兵。归并腊岭一路。合之从前抽拨腊岭兵。共万余名。仍督已到官兵。攻夺木城数座。贼守石城甚固。屡扑未下。十六日、署镇任举、奋往督催。被枪阵亡。督臣闻报。即日亲往调度。务期必破。再查我兵可以进抵勒乌围、刮耳崖贼巢。惟党坝、腊岭、卡撒三路。今党坝、腊岭、均有重兵。惟卡撒虽驻兵三千余名。除护粮分防外。余兵不敷攻剿。若另调新兵。缓不及事。莫若就中酌量。有应牵制堵御、及弹压土司之处。量留攻守。余兵悉抽并卞撒。现与督臣会商办理。再贼番因险据碉。故能以少御众。今我兵既逼贼碉。自当亦令筑碉。与之共险兼示以筑室反耕之意。贼番自必摇动。且守碉无须多人。更可余出汉土官兵。分布攻击。似亦因险用险之策。已饬星速修砌。总之就现在情形。今秋能否告竣。尚难豫定。报闻。　　

○又奏、查各路官兵。不能前进者多。唯腊岭一路。虽现为石城所阻。度我兵力。尚可望进取。臣与督臣到营未久战剿机宜。督办伊始。且各路抽调官兵。尚未到齐。容臣一面办理。一面筹画俟月余后。如果我兵已全力攻剿。犹有不能速捷。情形再行妥议密奏。得旨卿意迟待数日。一举成功。何等庆快。殊未忆及朕之悬望耳。及至奏到。仍不过如是。且闻任举凶问。不胜感惜。何能慰朕耶。又批、张广泗去岁奏张兴之事。措辞得体。今任举乃捐躯致命者也。而汝等不过奏闻其事。亦未详悉。殊不知轻重也。又批今又有任举之事。则益成骑虎之势。若不扫穴犁庭。何以慰忠臣义士之魂。且恐各番效尤。后来之所费益多。前旨亦谓此事成功之后。瞻对或可酌量耳。不可错会。　　

○钦差大学士高斌、左都御史刘统勋、山东巡抚阿里衮、奏山东自五月以来。民间景象。日见转移。二麦成熟。得资接济。但今年白露节在闰七月半。即应种秋麦之期。现饬州县豫劝农民。及早布种。其无力之家。借给耔种。请于向例每亩五分之外。加借一倍。每亩给银一钱。得旨、允行下部知之。　　

○赐刑部尚书达勒当阿、乾清门行走三等侍卫讷苏肯、官房各一所。　　

○蠲江苏宿迁县乾隆十二年分秋禾水灾额赋有差。并附徵轻赍漕项银粮。
  </div>
  <div class="pagination">
   <a href="清实录乾隆朝实录_page439.html">
    上一页
   </a>
   <span>
    ...
   </span>
   <a href="清实录乾隆朝实录_page435.html">
    435
   </a>
   <a href="清实录乾隆朝实录_page436.html">
    436
   </a>
   <a href="清实录乾隆朝实录_page437.html">
    437
   </a>
   <a href="清实录乾隆朝实录_page438.html">
    438
   </a>
   <a href="清实录乾隆朝实录_page439.html">
    439
   </a>
   <span class="current-page">
    440
   </span>
   <a href="清实录乾隆朝实录_page441.html">
    441
   </a>
   <a href="清实录乾隆朝实录_page442.html">
    442
   </a>
   <a href="清实录乾隆朝实录_page443.html">
    443
   </a>
   <a href="清实录乾隆朝实录_page444.html">
    444
   </a>
   <a href="清实录乾隆朝实录_page445.html">
    445
   </a>
   <span>
    ...
   </span>
   <a href="清实录乾隆朝实录_page441.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
