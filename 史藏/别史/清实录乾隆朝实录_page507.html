<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 507 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 507 页/共 1860 页
  </h1>
  <div class="content">
   大清高宗法天隆运至诚先觉体元立极敷文奋武孝慈神圣纯皇帝实录卷之三百六十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十五年。庚午。五月。壬寅朔。谕、八旗官兵器械。缺少者俱咨部官造给与。而器械内弓箭尤为紧要。惟赖不时整理。善为收贮。从前兵部八旗会议。训饬八旗官兵。将器械善为收贮之处。曾经奏准施行。今都统等、或因日久懈弛。不以为事。亦未可定。著再传谕、务遵原奏训饬稽查。　　

○癸卯。上诣畅春园、问皇太后安。　　

○诣雍和宫行礼。　　

○还宫。　　

○调正蓝旗蒙古副都统博伦岱、为正蓝旗满洲副都统。以圆明园营总阿兰泰、为正蓝旗蒙古副都统。　　

○甲辰孝诚仁皇后忌辰。遣官祭景陵。　　

○上至静安庄孝贤皇后梓宫前奠酒。　　

○临奠定安亲王。　　

○幸圆明园。　　

○谕曰、王等例应于紫禁城内骑马。贝勒、贝子、俱不准在内骑马。今大臣内。朕施恩尚有命骑马者。嗣后贝子以上。俱令其在紫禁城内骑马。　　

○谕军机大臣等、据准泰参奏滋阳县知县方琢、任性乖张。举动失宜一摺。朕已批令该部察议。但此等事件向例俱系具本题参。即或先行摺奏。亦应声明另疏具题。并非应密之件。乃仅以摺奏了事。既与体制未协。而于办理地方事务。亦失慎重之意。准泰近来一味畏首畏尾。全不实心任事。大不如前。著传旨申饬。　　

○乙巳。谕曰、马尔拜奏、荆州官员内。逾岁者过多兵丁马步骑射平常。弓力过软。德敏奏福州官弁骑射平常各等语。外省大臣接受新任。必具奏前任办事不妥。或管束兵丁怠惰者甚多。此乃向来恶习。绿旗大臣内有如此具奏者。朕尚降旨训谕。满洲将军大臣等亦仿此习。尤为不可。今马尔拜、德敏、俱系调任将军。又如此具奏。可知伊等之不诚实。著申饬。至将军马尔拜奏称荆州官员内。逾岁者过多。夫逾岁之多寡显然共见。外省官弁。皆有教演兵丁之责。如遇缓急要务。即刻能行。始于武备有益。岂有年老身衰不得力之人。概从姑息之理。况此等官员。有行走年久、效力军营者。原品休致。有赏给全俸半俸之例。于生计亦无拮据。该将军大臣等、即宜查办。毋得姑容。并通谕各省知之。　　

○刑部议准、闽浙总督喀尔吉善奏称。龙溪县民陈怡老、于乾隆元年。潜往外番噶喇吧贸易。并买番女为妾。生有子女。复谋充甲必丹。管汉番货物及房税等项。于乾隆十四年辞退甲必丹携番妾子女、并番银番货、搭谢冬发船回籍。行至厦门盘获。陈怡老应照交结外国。互相买卖借贷。诓骗财物引惹边衅例。发边远充军。番妾子女佥遣。银货追入官。谢冬发照例枷杖。船只入官。从之。　　

○以盛京镶黄旗满洲协领色尔图、为荆州左翼副都统。　　

○丙午。谕、京师二三月闲。幸得甘霖。入夏以来。虽闲有微雨。未能沾足。现今麦秋已届。农家待泽甚殷。朕心轸念宜申虔祷。即查照定例。敬谨举行。　　

○谕军机大臣等、朕命安泰、同世臣、查询良乡、涿州、拨夫修道缘由。据方观承具摺覆奏。系照旧案修整。未至妨农等语。修除道路。固所以便商旅。但每年藉农民之力。以供商旅之行。于事理殊未允协。且此案原议于农隙之时。量为修补。今春月既未修补。亦应俟冬月举行。该督奏称目今麦未成熟。田未芸草。正可拨工修补。此论究属牵强。朕思大路屡经每年修整。自不至大有损坏。何妨将陆续岁修之处。竟行停止。或将来低压过甚。再行酌议加培。况各处官路甚多。即一时应行修治。亦无著为成例、岁岁增筑之理。从前沈廷芳、未经条奏之时。行旅岂皆里足不前。亦其明验也。今乃于夏月农功之候。循例补行修路。欲便行人。而转劳民力。未免轻重失宜。可传谕方观承、如此路现在无碍行旅。嗣后不必拘定岁修之案办理。至应行整葺。必不得已之时。或酌动闲款。令小民足资食用。不必专用民力。将此令其一并酌量奏闻。寻奏、良、涿、境内道路。每值大雨时行。西山一带沥水。横穿道上。行旅阻艰。而良乡迤南。道如长衖。有时山水汇注。为患更甚。自从发帑修治。闲段加培。兼有水利案内挑浚之长沟。导水归河。数年来甚有益。今若停修。窃恐前功废弃。应请嗣后不拘岁修成例。每年一律加培。何段低洼残缺。即于农隙时。或二月、或十月、派夫整葺。并视其役作在三日以上者。许地方官详明。于社仓谷内宽借口粮。秋后免息还仓。小民自必乐于从事。帑工不致损坏。得旨、览奏俱悉。二月非农暇。总以十月尚可耳。　　

○谕军机大臣等、傅清、拉布敦、所奏珠尔默特那木扎勒、现经奏明前往萨海地方。有调动部兵。搬运炮位等情形。看来珠尔默特那木扎勒、或因伊兄虽死。其所属头人部众。不能帖服。前往办理。其调兵动众。不过自为防范。或因伊兄弟构衅。虑朕有问罪之举。伊等小见。意谓离其巢穴。可以苟延。俱未可定。总以心怀疑畏。见自去冬以来。傅清甫换纪山。拉布敦又往同驻。频遣大臣到彼。恐将伊王爵革除。擒拏治罪。种种猜疑。是以作此行径。朕去年加恩赏赉及允伊与青海亲王联姻。前后恩旨。实足以释彼之疑想尚未到。如经奉到。自必晓然喜出望外。不复怀疑矣。若谓其别有异谋。则不必虑。从来有异谋者。非有所贪图希冀于所不当得。则必祸患迫身。出于不得已。以珠尔默特那木扎勒言之。伊身为藏主。操生杀而擅富贵。俸赐所颁。贸易所入岁获重赀。而且倚藉中朝声势。众蒙古皆与往来。可得厚利。伊更何所贪图希冀。若叛去则全无所得。伊何所利而反耶。至伊远在天末。虽有大臣往驻。并不监制其行为。分夺其声势。伊又有何拘束困苦。而以逆谋自救耶。利无可图。害无可避。而谓其将有异谋诚过虑也。且使果有异谋。则西藏伊所驻劄。何不据此举事。而转至萨海。欲何为耶。此其有无俱可勿论。至其性情乖张。则所谓父不能得之于子者。在朝天臣。可制其进退予夺之大命。尚不能使之一一守法奉公。何论其本属外藩。地居极远。是岂教化法令之所能施。即如从前以五百兵驻藏。何足御侮。况已经彻还。若更令重驻。彼第以五万之众应之。势必不敌。将见番属骚然。兵民俱困。天讨未伸。即内地不胜其扰。以此观之惟当镇静持重。听其自行自止。在我本无加罪之意。在彼自不存致疑之端。傅清、拉布敦、当领会此意。并不必有心急令其释疑。转多一番纠扰。且静以待之。俟其回藏时情形若何。再行奏闻。前经降旨、著班第往换拉布敦未免过速。亦足致疑。今已召纪山来京陛见。面询情形。再令前往青海。班第俟纪山到后往藏。约计到藏当在冬闲。彼时珠尔默特那木扎勒、当已深知天朝德意。积疑冰释矣。将此详悉传谕傅清、拉布敦、知之。　　

○丁未。上诣畅春园、问皇太后安。　　

○谕、原任宗人府府丞刘藻、因闻皇长子定安亲王之事。来京面请朕安。并请赴皇长子丧次叩谒。刘藻系母老奏明在籍终养之员。离京千有余里。即具奏差人请安。未为失礼。而伊于孝贤皇后大丧。及此番皇长子丧事。俱亲赴阙廷。深知君臣一体。休戚相关之大义。伊在上书房行走。才及数年。尚有不忍恝然之谊。以视张廷玉之身为第一大臣。自朕在书房。即侍讲读。继又为皇长子师傅。行走至三十年之久。而漠然惟知自便者。与之并较。其相去何如也。岂无可觊觎者。则总忘休戚之情。而匪懈君上者。必尽出希冀之念乎。张廷玉闻之。其知愧否乎。刘藻曾任内阁学士。缘事降补。仍给予内阁学士兼礼部侍郎原衔。伊亲年老在堂。需人侍奉。天气亦渐炎热。著赏给伊母人薓二斤。刘藻著即行回籍终养。　　

○予故奉恩辅国公弘曣、祭葬如例。谥恪僖。　　

○戊申。谕、朕明春巡幸江浙。经王大臣等议准、每省截漕十万石。以资平粜。朕已允行。今据总督黄廷桂奏称。巡幸江南经临之所。站多地广。原议之数。恐有不敷。再请截留五万石等语。著照所请。再截留漕粮五万石。俾粜用充裕。其作何截留。及应在何处平粜。该督黄廷桂等、即行会商妥协办理。　　

○谕军机大臣等、吏部今日进呈缺单内。候补道员高山。查高山前经发往直隶。派修城工。现在尚未完竣。非寻常候补人员可比。吏部既不应照例请旨补用。而该督方观承、明知该员现有未完之工。何得听其遽行赴部投供。办理殊属瞻徇。此次姑置勿论。高山仍往直隶。将应修城工。令方观承严督速行赶办。寻奏、高山所修城工。现在严督赶办。如逾期未竣。即令该丰润县知县详报核参。并行查东省。原籍家产有无隐匿。得旨。举一隅不以三隅反。则不复也。如励宗万之城工亦然。　　

○庚戌。上诣黑龙潭祈雨。　　

○调甘肃西宁镇总兵官张世伟、为山西大同镇总兵官。　　

○辛亥。上诣畅春园、问皇太后安。　　

○奉列圣列后圣容于寿皇殿谕、寿皇殿、恭奉皇祖圣祖仁皇帝皇考世宗宪皇帝圣容。朕以时躬诣行礼。忾见僾闻。得申逮事之悃。仰惟太祖太宗世祖圣容。列后圣容。向于体仁阁函奉尊藏。未获修岁时展谒之礼。粤稽前代。安奉神御。或于宫中别殿。或于寺观净宇。本无定所。国家缘情立制。宜极明备周详。敬念列祖创垂显承斯在。永怀先泽。瞻仰常新。式衷庙祫之仪。期协家庭之制。应即于寿皇殿增修丹臒。恭迎列祖列后圣容。敬谨奉安。于岁朝合请悬供。肃将祼献以昭诚悫所有应行典礼。著内阁大学士会同内务府王大臣等详悉具议以闻。寻议、恭查太庙时享祫祭。俱用太牢笾豆。奉先殿前殿。朔望用笾豆。后殿节令用果供。今寿皇殿圣容。恭悬恭收之日。请如奉先殿后殿节令例致祭大祭日。如奉先殿前殿朔望例致祭笾豆用陶每岁除夕内监诣寿皇殿恭请圣容恭悬。每案供乾鲜果品十二。羊豖肉二。清酱一。爵三。上香行礼。元旦大祭。献笾豆。上香行礼作乐。献帛爵。不乐舞不读祝。初二日如除夕供。上香行礼毕。恭收圣容。即殿尊藏。元旦、诣堂子奉先殿行礼毕。诣寿皇殿。王公随行礼。内务府前期奏请。除夕、初二日、皇子轮班行礼。掌仪司前期请乐章用奉先殿前殿朔望乐章。掌仪司太监务习。上元节、每日供饽饽。案如常仪。秋季开晾圣容。宫殿监督领侍等、豫派内监报执事。祭日。司香、司帛、司爵、陈设祭品乐器。赞礼、典仪、司乐、掌仪司、赞礼郎、执事如仪。从之。　　

○谕、今年三月以前。雨雪应时。麦秋甚为可望。乃自入夏以来。雨未沾足。麦收分数已减。大田待泽尤殷。朕心深切轸念。现在虔申祈祷。因思清理刑狱。亦祈求雨泽之一端。著刑部堂官照乾隆十年之例。将徒杖以下等罪。查明情节。或应释放。或应减等者。即行具奏发落。其寻常案件。亦著速为完结。毋得稽延滋累。并行直隶总督方观承、一体办理。　　

○又谕、科场为抡才大典。向因士子怀挟作弊。希图侥幸。朕于乾隆九年。特派大臣侍卫等官。严行搜检。至乾隆十二年。复颁谕旨训饬。照例严查。今值乡试之年。诚恐士子贤愚不一。故智未忘妄意两经办理。此次未必仍复如前。因冀乘机舞弊。此风断不可长。除顺天乡试届期。仍派员严查外各省监临等著一体实力搜检。以杜弊端。士子读书向上。志切观光。务须守法自爱。傥不知悛改仍蹈前辙者。定照例重惩。决不姑贷。至房考身膺分校之司。遴拔真材。尤当冰兢自矢。近闻因外帘搜检肃清。而应试之士竟有干求房考。豫通关节。冀图阅荐者。外闲颇有此论。其弊更大现在虽未有实迹。然至事后败露。则已悔之无及。不教而杀。朕不忍为。是用谆切训诫在京在外凡有司衡之任者。各宜洗心涤虑。守法奉公。屏除私弊。所有入场时一切行李。俱著监临严行搜检。毋得稍有瞻徇。房考等如或心怀不肖以身试法一经发觉。定行按律治罪。科场作弊律所不赦。如雍正年闲之俞鸿图。乾隆年闲之喀尔钦。可为炯戒。即使获戾多人。亦必尽法处治。断不因罚不加众。少存姑息。法在必行。朕不食言。凛之慎之。　　

○定参劾属员条例。谕、各省督抚参劾不职属员。或请革职休致。或请降补改教。皆地方公务。并非应行密办之事。理当缮本具题。方合体制。近来督抚有先具摺奏闻。声明另疏题参者。尚属可行。而亦竟有以摺奏代具题者。究于体制未协。所有摺奏之准泰等。已传旨申饬。著通行各省督抚。凡遇此等参奏。概用题本。以昭慎重。再向例各省参案。除特参贪酷拏问质审等犯。一面具题。一面摘印看守。至其余降革休致改教之员。必俟部覆允行。方令离任。此等人员。既昏惰无能。留一日即多误一日之事。理应即令离任。另委贤员速为整顿。方于地方有益。且自该督抚出本以后。该员即已豫知不可保全。而幸其印犹在手。往往乘机舞弊。即琐细无关紧要。如田房税契之类。或本人、或子弟、或吏役、以及素相往来之绅衿俱于印官将去未去之时。咨意妄行。及至部覆到日。近者亦必二三月远者或至半载以外。此数月中。何事不可为。即丁忧人员。尚有隐匿迟报者。岂可任其踞缺营私。殊非澄叙官方。整理民社之意。嗣后各督抚、于属员有题请革职或勒令休致。另行降补。改用教职。以及丁忧、告病、类应离任者。一面具题。一面即行委员收取印信署事。并将任内经手钱粮一一清查。无得瞻徇。著为令。　　

○又谕、【大同镇总兵员缺。已降旨令张世伟调补。但该员现驻哈密。相距道路既远。且于来京陛见后。方行赴任。尚需时日。大同系边方要地。未便久悬。著该抚阿里衮、于副将内遴委贤员。暂行署理。不得因署事之员。稍有怠忽。并令阿里衮时时留意稽查。　　

○又谕、朕闻江西庐陵县地方。于三月二十八日因上游之赣州府属山水骤发。汇流而下。是夜水涨几及二丈。势甚汹涌。麦苗闲有淹浸之处。此事迄今四十余日。该督抚等、何以尚未奏闻。此方官曾否详报。著传谕黄廷桂、阿思哈、令其作速查明。据实具奏。寻奏、庐陵、瑞金、会昌、万安、泰和、广昌六县。俱经先后禀报于三月二十八九等日水发自一丈二三尺及五六尺不等但俱称二麦已收。早禾方裁。俱不成灾。随饬员分赴各县确查。旋据禀覆、今年水势虽大。皆于田禾无害。现在查勘。照例赈恤。得旨。虽云查奏需时。但有关民瘼之事。总宜速办。甚莫存讳灾之见。　　

○移建奉天宁远州吏目衙署于州署西。从府尹图尔泰请也。　　

○调青州将军锡尔璊、为江宁将军。天津都统罗山、为青州将军。荆州将军马尔拜、为天津都统。　　

○旌表守正捐躯之直隶束鹿县民刘自建妻马氏。　　

○壬子。以吏部左侍郎归宣光、为内阁学士兼礼部侍郎。起原任刑部右侍郎彭启丰、为吏部左侍郎。　　

○癸丑。上御勤政殿听政。　　

○颁滹沱河河神庙。御书扁曰。畿甸安澜。　　

○谕、夏至致祭方泽。先期一日。朕应躬诣坛内斋宫往宿。近因京师雨泽未霈。深切焦劳。十七日又值月食。若前诣斋宫。则当乘御金辇。盛陈仪卫于心实有未安。著照乾隆十二年之例。不必先诣坛内。仍在宫内斋宫致斋。届期前往致祭不乘辇。不设卤簿。将此传谕各衙门知之。　　

○又谕、今年入夏以来。京畿附近地方。雨泽未能普遍沾足。风日炎燥。朕心深切忧劳乃者十七日望月食既。虽春秋不书月食未为灾异然垂象示儆。惟应省愆修政以期仰格天心。其令九卿科道等悉心体究或朕躬有阙或时政失宜。据事直陈毋有隐讳不得摭拾浮词苟且塞责。负朕谆切求言之意夫应天以实不以文。恐惧修省在平日即当夙夜维寅。以召时和而消祲沴。至遇灾而惧。已属临时补救。若仍视为具文。尤非以实应天之道。朕方宵旰焦劳。侧身思过。并传谕九卿等。实力勤修厥职。毋以并无阙失。徒一番空言覆奏也。　　

○又谕、朕前令吏兵二部查办废员。经吏部奏明。文官布按以上。并京官京堂翰詹科道。兵部武职副参以上。及八旗武职大员。俱不在查办之列。朕思文武大员。平日经朕简摺。历加委任。其才具自所深悉。即京员等、亦因其人有可造就。方加录用。及缘事降革。俱经斟酌裁定。不忍轻予弃斥。该部本无可查办。但其中或尚有一二可以量才降补。以观后效者。著该部将现在降革人员。通行开列名单。查明原案进呈。候朕裁酌。　　

○谕军机大臣等、将军富常等。请将绥远城空闲房屋。分给兵丁居住等因一摺。经军机大臣会同该部议驳。并交与该将军、巡抚、据实增估题报。朕已降旨允行。此项房屋。前经该部议令该将军等变价归款。该将军等转饬属员召卖而属员又以无人认买为辞。此次经部驳饬。该管官员又不过出示行文。往返延拦。势必致官房日就倾圯。变价愈难。著交与巡抚阿里衮、将如何据实增估变价。速行妥协办理。毋致日久坍颓。虚糜原费帑项。即将如何办理之处。具摺奏闻。寻奏、从前造屋系将军王常等经办。原费若干现闲空若干。臣衙门无案可查。现委员确勘。再绥远城居民鲜少。恐买住无多。目今边外各山封禁。内地木植颇艰。不若拆料、由黄河运至内地变价或商力难多买者。听数人朋买。或一人零买几闲。不必拘何人承认总买。自无迁延垄断之弊。仍俟查明覆到再议。得旨。此亦一法知道了　　

○四川总督策楞奏。川省各营所需火药。俱取给于重庆硝局。原领工本银六千两。分发厂户开采煎熬。自来转运并无不敷。自瞻对、金川、相继出师。通省各营豫贮火药。俱已拨用。急应购补。但局硝采自各厂。非多发工本。不能赶运。除现在工本银六千两外。再于盐茶耗羡项下。暂借银四千两。饬员采办。下部知之。　　

○以内阁学士世臣、为盛京兵部侍郎。　　

○以翰林院侍读学士顾汝修、为顺天府府尹。　　

○甲寅。遣官祭关帝庙。　　

○谕军机大臣等、鄂昌奏报三四两月地方得雨情形摺内。如阶州、及甘、凉、宁、肃所属。自三月下旬、至四月中旬、得雨俱未深透。甘省边陲重地。本应加意抚绥。况甘、凉、宁、肃等属州县。上年秋收。即有仅及五分、加恩缓徵者。现今如已得透雨。自不待言。若尚未沾足。则以上年被旱之余。仍复遇旱。民何以堪。更应先事绸缪。熟筹预备之策。在甘省地处边荒。土瘠歉收。商贩不到。回非内地可比。著传谕该抚鄂昌令其悉心筹画。无得泄视。鄂昌前抚广西。尚能奋勉。自调任甘省以来。办理诸事。颇不如前。何以克副委任。一并传谕。令知改弦。
  </div>
  <div class="pagination">
   <a href="清实录乾隆朝实录_page506.html">
    上一页
   </a>
   <span>
    ...
   </span>
   <a href="清实录乾隆朝实录_page502.html">
    502
   </a>
   <a href="清实录乾隆朝实录_page503.html">
    503
   </a>
   <a href="清实录乾隆朝实录_page504.html">
    504
   </a>
   <a href="清实录乾隆朝实录_page505.html">
    505
   </a>
   <a href="清实录乾隆朝实录_page506.html">
    506
   </a>
   <span class="current-page">
    507
   </span>
   <a href="清实录乾隆朝实录_page508.html">
    508
   </a>
   <a href="清实录乾隆朝实录_page509.html">
    509
   </a>
   <a href="清实录乾隆朝实录_page510.html">
    510
   </a>
   <a href="清实录乾隆朝实录_page511.html">
    511
   </a>
   <a href="清实录乾隆朝实录_page512.html">
    512
   </a>
   <span>
    ...
   </span>
   <a href="清实录乾隆朝实录_page508.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
