<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 56 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 56 页/共 1316 页</h1>
    <div class="content">○庚戌。护理江西巡抚李文毓奏、元年分赣关短徵赢余银两。实因今昔异形。请援部议成案。减成免补。下户部议。摺包　　

○以擅离职守。以私废公革署浙江海门镇标左营游击候补都司布国桢职。摺包　　

○辛亥。谕军机大臣等。沈葆桢奏、豫东江皖交界地方。土匪肆扰。剿办情形一摺。匪首旷同、在宿州风子山。聚党竖旗。攻破李家圩。千总程大球受伤。经总兵董凤高、督勇驰抵濉溪口。该匪闻风远遁。著沈葆桢、吴元炳、文彬、檄令董凤高、相机办理。务将旷同及另股匪首席小猴、严拏务获。有无余党潜匿。仍著沈葆桢、吴元炳、文彬、各饬所属认真防范。有犯必惩。毋稍疏懈。河南永城之南昌庙。有土匪聚众滋扰。安徽、涡阳、毫州等处。均有股匪约期举事。著李庆翱、裕禄督饬各该省防军。会合堵剿。勿使滋蔓。山东鱼台等处之匪。经官军剿散后。金乡钜野一带。均有分股伏匿。并有余匪阑入铜沛交界地方。著沈葆桢、吴元炳、丁宝桢、文彬、各饬派出官兵。分投摉剿。以靖地方。江皖东豫交界处所。向多伏莽。近因天时亢旱。各处匪徒。乘机思逞。该督抚等、务当随时督饬地方文武。赶紧扑灭。毋致养痈贻患。其实系被胁饥民。亦当分别解散。妥为抚绥。用副朝廷除暴安良至意。将此由五百里各谕令知之。现月　　

○安徽巡抚裕禄奏、遵旨挑＜闲＞劲旅。饬营务处候选道任兰生、与寿春镇总兵郭宝昌、就近选各营布置。以备调遣。下总理各国事务衙门知之。摺包　　

○以翰林院修撰洪钧、为陕西乡试正考官。编修陈钦为副考官。以内阁学士兼礼部侍郎衔龚自闳为江南乡试正考官。户科给事中边宝泉、为副考官。朱签　　

○以率属捐廉。解京备赈。予湖南巡抚王文韶。交部优叙。摺包　　

○旌表江苏江甯县贞女顾王氏、湖南清泉县贞女冯马氏。摺包　　

○壬子。颁赏王大臣暨内廷翰林各省督抚穆宗毅皇帝诗文集各一部。现

月　　

○遣官祭火神庙。外起居注　　

○谕军机大臣等。李鸿章奏、豫筹驰赴烟台事宜一摺。所称优待驻京使臣。及调兵等费。并提案到京三端。著军机大臣会同总理各国事务衙门。迅速妥议具奏。俟奏明后。即行知照李鸿章妥筹办理。该督惟当明白晓谕津郡绅民。不必过生疑虑。一面弹压地方。无令滋生事端。前据穆腾阿奏、密陈洋务情形。宜固天津后路。保举总兵程文炳等各员。堪胜统领。该员等才具若何。李鸿章自必周知。著该督酌度具奏。原片著钞给阅看。李鸿章另片奏请调丁寿昌差委等语。已谕令沈葆桢等。饬令该员迅速航海到津矣。将此由六百里谕令知之。现月　　

○又谕。李鸿章奏调员差委等语。前任天津道丁寿昌、素得民心。前因丁忧回籍。现计服阕在迩。著沈葆桢、裕禄、传知该员。迅速航海赴津。交李鸿章差遣委用。毋稍稽延。将此各谕令知之。现月　　

○派太仆寺卿志和为顺天乡试满监临官顺天府府尹张澐卿为顺天乡试汉监临官　　

○以贝子载容署镶黄旗汉军都统。　　

○以纵贼诬良任意妄为。革直隶望都县知县吴士铨职。摺包癸丑。谕内阁。文煜、丁日昌奏。已故总兵。亏短银两。请饬提还归款等语。已故福建福甯镇总兵宋桂芳、前在台湾北路。统领兵勇。亏挪公项银两。现尚短银二千三百九十余两之多。著黎培敬饬提该故员家属。勒限追缴。解闽归款。如敢延不完缴。即著从严参办。现月　　

○谕军机大臣等李庆翱奏、遵筹武备。请留大员督率一摺。豫省额兵。共一万五千五百余名。分驻各属。巡缉地方。自未便从中挑选。宋庆一军。素称劲旅。督带训练。惟在将领得人。宋庆旧疾全愈。著准其暂缓赴任。仍令该员总统毅军。督率刘廷蒋东才等。加意操练。所有前议再裁二营。并著从缓办理。该抚务当不动声色。饬令宋庆认真整理。以期缓急足恃。该省马步练军。并著该抚饬属随时调集合操。毋稍松懈。将此谕令知之。现月　　

○福州将军兼署闽浙总督文煜奏、台湾水陆各营兵、汰弱留强。暂停召募。报闻。摺包　　

○两广总督刘坤一等奏、长洲关口。移设附近澳门之小马溜洲。稽徵各府往来澳门货税。报闻。摺包　　

○署云南巡抚布政使潘鼎新奏、滇省办运京铜。民捐难办。请照铜本加价之例。暂加运脚。允之。摺包　　

○浙江巡抚杨昌浚奏、浙省难裔袭荫。下兵部议。　　

○云南学政李端棻丁忧。命翰林院编修李岷琛、提督云南学政。现月摺包　　

○以拏获要犯。予福建补用同知何銮奖叙。摺包　　

○以骫法营私。声名甚劣。革广东尽先补用副将刘芳职。严讯究办。摺包　　

○甲寅。谕军机大臣等。前因李鸿章奏、豫筹驰赴烟台事宜。当令军机大臣会同总理各国事务衙门妥议具奏。兹据奏称、就李鸿章所筹三端。分别酌议。请饬妥办等语。此次李鸿章前赴烟台。与英使威妥玛会商一切。难保其不多方要求。如优待驻京使臣一节。但使无碍体制。尚可酌量允准。赔款一节。或于原议二十万外酌加若干。亦尚可行。至滇案提京一节。事多窒碍。且该使特藉此为案外要挟之计。非必注意在此。总之该使诡谲性成。非常情所能逆料。李鸿章惟当临几审断。权衡缓急轻重情形。妥筹办理。以维大局。原摺著钞给阅看将此由六百里密谕知之。现月　　

○又谕。裕禄奏、江皖各军。击散匪众。擒斩首恶一摺。宿州股匪。经董凤高会合郭宝昌等。跟踪追捕。立将旷同擒获。惟席小猴与豫省会拏之李玉龙、郭得胜等。尚未弋获。著沈葆桢、吴元炳、裕禄、李庆翱、会饬派出各将领。实力摉拏。勿任漏网。宿州一路。尚觉空虚。裕禄现拟于宿涡之闲。添驻两营。即著妥筹布置。以资联络。六月二十二日寄谕。沈葆桢等、当可先后接奉。著该督抚等、懔遵前旨。将各股零匪。分股摉捕。务绝根株。毋得养痈贻患。致滋蔓延。将此由五百里各谕令知之。现月　　

○又谕。文彬奏、漕船渡黄后。水势顿消。未能全帮入运一摺。据称本届江北漕船。于闰五月杪。一律停泊八里庙候汛。六月初六日。伏汛增长。次日启坝趱行。乃初八日黄水忽落。第二帮至第六帮。甫入运口以后。六帮均在八里庙停泊。不能前进。请饬引坡水入运养船。并挑穵河道济运等语。即著丁宝桢、督饬东昌府赶将聊城县一带坡水。引入运河。以资接济。仍一面督饬道厅。将河道再行挑穵深通。俾敷浮送。并著文彬督饬委员。迅速催趱前行。毋令日久浅阁。致滋贻误。至黄汛河水陡落。是否来源微弱。抑或另有旁洩之处。并著丁宝桢查明具奏。将此由四百里各谕令知之。　　

○丙辰。河南学政费延厘奏、请以前礼部尚书张伯行、从祀文庙。下礼部议寻议准。得旨。从祀东庑。摺包又奏请以汉儒刘德、从祀文庙。下礼部议。寻议准。得旨。从祀西庑。摺包贵州巡抚黎培敬奏、古州镇标中营游击廖熙、请归宗复姓刘氏、允之。摺包予贵州阵亡殉难王福基等文武官绅团民妇女四百一十六员名口分别旌恤如例上以孟秋享太庙自是日始斋戒三日。　　

○丁巳万寿节遣官祭太庙后殿上诣大高殿寿皇殿行礼。　　

○诣钟粹宫慈安端裕康庆皇太后前行礼长春宫慈禧端佑康颐皇太后前行礼。　　

○御乾清宫受礼。　　

○谕内阁、金顺奏、官军进逼玛纳斯城连获胜仗擒斩首逆一摺。本年闰五月初六初七初八等日。总兵孔才。会同各军进攻玛纳斯城。连日鏖战。将贼营西卡踏平。贼匪奔窜。我军直薄城下阵毙。伪元帅马兴、并悍贼四百余名。生擒伪总领马得明等十四名正法。剿办尚为得手。仍著左宗棠、金顺、饬令各军乘胜进攻。迅将玛纳斯城克复。毋稍松劲。此次出力之总兵孔才、著以提督记名＜闲＞放。协领克希克图、著以副都统记名＜闲＞放。千总杜生万、著以守备尽先补用。并赏给健勇巴图鲁名号。其余出力员弁。准其择尤酌保。毋许冒滥。阵亡四品顶戴尽先防御骁骑校委参领贵成、千总赵金山、五品顶戴蓝翎把总段芝秀、均著交部从优议恤。剿捕　　

○谕军机大臣等。金顺奏、官军进逼玛纳斯城。连获胜仗一摺。已明降谕旨。将出力阵亡各员。照请奖恤矣。此次孔才等军。进逼玛纳斯城。鏖战三日。攻毁贼卡。擒斩贼首多名。剿办尚为得手。自应乘此声势。迅将玛纳斯城攻克。尽歼丑类。现在道员刘锦棠、业已统带湘军。由济木萨前进。即著左宗棠、金顺、督饬刘锦棠、会同孔才等营。并力进剿。一鼓荡平。毋令负嵎为患。将此由六百里各谕令知之。剿捕　　

○以剿回阵亡、予新疆尽先守备杜得胜优恤。摺包　　

○戊午。谕内阁、金顺奏、带队大员。不遵节制。阻挠进队。请旨惩办一摺。墨尔根城副都统吉尔洪额、前因患病请假。该员所带马队。经金顺派员接统。抗不交代。构言煽惑。迨金顺派队迎护军粮。该员复敢纵兵阻挠。实属任性妄为。记名副都统依勒和布、骁骑校委参领永成、主谋唆闹。几酿事端。吉尔洪额、依勒和布、永成、均著即行革职。交左宗棠查办。以肃军律。剿捕　　

○谕军机大臣等。古尼音布奏、贼匪滋扰。现拟添练马步各队、暨剿匪获胜各摺片。贼目陈起溎等。扑扰五颗树等处。经委营总全福、带队截剿获胜。该匪向西北窜遁。并未大受惩创。陈起溎系著名巨匪。亟应捕获。以遏乱萌。著古尼音布、督饬官兵。实力追剿。务将该匪首夥。迅速歼除。并著崇实、丰绅、一体派兵堵击。毋任日久蔓延。致贻巨患。三姓阿勒楚喀境内。金匪马贼。尚未扑灭。古尼音布当饬令各军。迅筹剿办。以靖地方。吉林前拟添练马步各队。经部议于安徽、山东、河南、每月各拨银五千两。迄今并未报解。现在该省匪股纷扰。兵力不敷。古尼音布拟挑练马队一千二百名、步队五百名、以资调遣。需饷孔殷。著裕禄、丁宝桢、李庆翱、迅将应拨月饷。埽数起解。毋稍迟延。将此由四百里各谕令知之。现月　　

○又谕。沈葆桢等奏。首匪就擒摉捕余党一摺。据称宿州匪首旷同、经董凤高等擒获。并将匪党赵闯亡、一并拏获。余匪解散等语。与裕禄前奏。大略相同。惟席小猴系同恶要犯。现在逃匿何处。仍著沈葆桢、吴元炳、裕禄、文彬、分饬各营。赶紧躧缉。务获惩治。以绝根株。该匪闻拏紧急。难保不遁入邻境。并著飞咨山东河南两省巡抚。饬属一体严拏。勿任漏网。此外有无余匪伏匿。仍当认真摉捕。毋留余孽。此次拏获首匪。尤为出力各员。著照所请。准其酌保数员。以示鼓励。署百善汛千总程大球、御贼受伤。究属失于防范。著革职留营。以观后效。将此由四百里各谕令知之。现

月

　　

○又谕。金顺奏、带队大员。不遵调度。阻挠进队。请旨惩办一摺。已明降谕旨。将吉尔洪额等革职。交左宗棠查办矣。著金顺即行派员将该革员等。押解进关。由左宗棠严行查办。按律惩治。吉尔洪额所部官兵。并著金顺饬令接统之员。妥为钤束。毋任滋生事端。原摺著钞给左宗棠阅看。将此由六百里各谕令知之。剿捕　　

○督办福建船政候补三品京堂吴赞诚奏、船工情形。及铁胁厂布置。并自置轮机。酌改省煤新式。又奏、派总兵吴世忠、带同各船出洋操练。均报闻。　　

○署吉林将军古尼音布奏、请将剿捕不力。致贼逃逸之阿勒楚喀正红旗披甲委参领永禄、镶红旗蓝翎骁骑校成桂、革职。得旨。著先行革职。带队效力。傥仍前不能奋勉。即著从严参办。摺包　　

○朝鲜国正使判中枢府事韩敦源、副使礼曹判书林翰洙、书状官司仆寺正闵种默、于午门外瞻觐。内起居注纂修官谢崇基恭纂　　

帮总纂官钱骏祥恭辑监修总裁世恭阅二签十月初八日正总裁那恭阅十月三十日专司藳本陆恭覆阅辛亥十二月二十日　　

徐恭阅四签十二月二十日　　

荣恭阅一签正月二十六日副总裁唐恭阅二签四月初五日　　

宗室寿恭阅五签五月初八日

　　

郭恭阅三签六月二十日　　

熙恭阅闰六月十一日　　

王恭阅一签七月初三日初校修改上卷伍拾叁签殷济恭校宗室麒恭阅三签九月初六日覆校修改上卷柒签单镇详校蒙古总裁恩恭阅冬月二十八日

</div>
    <div class="pagination">
<a href="清实录光绪朝实录_page55.html">上一页</a><span>...</span><a href="清实录光绪朝实录_page51.html">51</a><a href="清实录光绪朝实录_page52.html">52</a><a href="清实录光绪朝实录_page53.html">53</a><a href="清实录光绪朝实录_page54.html">54</a><a href="清实录光绪朝实录_page55.html">55</a><span class="current-page">56</span><a href="清实录光绪朝实录_page57.html">57</a><a href="清实录光绪朝实录_page58.html">58</a><a href="清实录光绪朝实录_page59.html">59</a><a href="清实录光绪朝实录_page60.html">60</a><a href="清实录光绪朝实录_page61.html">61</a><span>...</span><a href="清实录光绪朝实录_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
