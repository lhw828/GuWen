<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 28 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 28 页/共 245 页
  </h1>
  <div class="content">
   特进光禄大夫上柱国少保兼太子太傅吏部尚书武英殿大学士致仕赠太傅谥文襄桂公蕚墓表（胡松） 
　　光禄大夫柱国少保兼太子太保吏部尚书武英殿大学士赠太保谥文襄方公献夫神道碑铭（吕本） 
　　方公献夫传（弇州别记） 
　　光禄大夫柱国少傅兼太子太师吏部尚书华葢殿大学士赠太傅谥文康李公时行状（赵永） 
　　李时（弇州别记） 
　　大学士夏公言传（王世贞） 
　　光禄大夫柱国少保兼太子太傅礼部尚书武英殿大学士赠太保谥文康顾公鼎臣神道碑（严嵩） 
　　大学士严公嵩传（王世贞） 
　　光禄大夫柱国少傅兼太子太傅吏部尚书文渊阁大学士赠少师谥文简许公赞神道碑 
　　荣禄大夫太子太保礼部尚书兼东阁大学士赠少保谥文简张公璧神道碑 
　　太子太保礼部尚书兼文渊阁大学士赠少保谥文毅张公治传（雷礼） 
　　太傅吕文安公本传（汪道昆） 
　　大学士徐公阶传（王世贞） 
　　光禄大夫柱国少傅兼太子太傅户部尚书□极殿大学士赠少师谥文荣袁公炜墓志铭（吕本） 
　　明光禄大夫太子太保吏部尚书武英殿太学 士赠少保谥文靖严公讷墓志铭（申时行） 
　　太师李文定公春芳傅（王锡爵） 
　　光禄大夫少傅兼太子太傅吏部尚书武英殿大学士赠太傅谥文简东野郭公朴墓志（陈于陛） 

　　○张文忠公孚敬传（王世贞） 

　　王世贞 
　　公浙之永嘉人貌魁杰有大志二十四而举于乡数上礼部不利归而聚徒教授姚溪山中扁其读书所曰罗峰书院人或谓公去诸生何几而书院公笑曰诸生不当书院耶我胡以不当故自若而其所持论慷慨中窽即游于监司守相间毋能难之矣遂诸生祭酒葢又二十二年而中礼部试时　天子方南巡狩其明年　世宗皇帝即位始临轩策进士公得第二甲隶事大理时　上以兴世子入继大统下廷臣议所以尊崇　献皇帝后者久之不决公上书大略言　上既以兴世子入继　武宗□帝统非继　武宗嗣也今以后　武宗则弟以后　孝宗孝宗自有子柰何舍　献帝弗考而考孝宗使　献帝有子而无子　上有父而无父哉时　上心是之而迫于辅臣礼官议报闻公亦去南京刑部主事乃下议议尊　孝宗曰　皇考献帝曰本生父而公复上书争之曰是二本也　考宗法得称皇伯考不得称考献帝得称考不得称本生因上所草或问二篇于是桂文襄公蕚疏亦上具如公指而中外士大夫侧目而视公且齮之矣然　天子益巳心动而方公献夫霍公韬辈益推缘公说而进之　天子用以连柱辅臣礼官口凡三下　诏始定召公与桂公超拜翰林院学士公虽以骤显重然犹不能容公卿间而益侃侃自发舒亡所避　天子愈器之明年进詹事经筵讲官又明年迁兵部右侍郎俄转左其学士侍经筵如故公数与尚书持论事即执政筴边事欲　屈其尚书公复尚书持之至抗疏辨　上辄伸其指然谀者遂欲　宗献帝入太庙公力诋其不可乃巳御史录按山西有所□张寅以即故妖人李福达也而侯勋居间御史即劾勋诏下三法司狱狱成上独疑三法司党御史而倾侯勋以属公与桂公方公反其狱公遂领都察院赐二品服金带遂以礼部尚书兼文渊阁大学士辅政仍领都察院赐　勑谕约束中外御史所以褒奖殊至赐玉带公念以书主片言当人主意非久取相位思有所报効大要以破人臣之私交而离其党一意奉公守法即怨谪弗恤也寻赐银记二一曰忠良贞一一曰绳愆紏缪得密疏言事明年加太子太保公以　上未有太子官不当设乃改授少保　上享太庙回公候道左数目属之赋诗以赐曰予喜荷天眷赉贤作邦珍再赐玉带及蟒服　上既以尊崇　献皇帝后录前后诸臣议而取衷于公书成名之曰明伦大典进公少傅太子太傅吏部尚书谨身殿大学士予四代诰官一子是时杨文襄公一清居首揆以才受　上知然不能如公深而　上所密问公月以十数时时称公别号及字时桂公亦入辅名宠俱当公亚所言事不能无相左以故稍不平恶语交关上前杨公得因是以间公诏暂归俟用而桂公削保傅以免公归至天津而　上念之诏行人召复相公入而杨公霍公所论逐矣　上怒杨公甚欲置诏狱逮公力宽　得免　上尝谕公留都天下首地而事皆中贵人专之何悖也择宗室一人留守便公言　高帝以亲王领宗正不久而罢之宗室不预政久矣臣不敢奉诏自是乃数数言中贵人暴横状　上悉裁革镇守监枪市舶之类后先殆尽公所疏审几微专委任惜人才求氏隐诸条　上嘉纳之是时　上日事经筵讲求圣学作敬一箴及宋儒五箴注皆发之公天下欣欣望太平而公又自言礼起　上以明圣述作任事取公裁定若分祭天地北郊寻坛于东西朝日夕月正先师号易象而主帝后行耕蚕礼皆其大者公初名璁字秉用至是以　上嫌名请　上易名孚敬字茂恭手书赐之居第成以　献皇帝书含春堂及金币羊酒贺而所读书姚溪山中者书院下有司新之赐名曰贞义其堂额曰抱忠时夏文愍公亦以言礼贵骤当上意于公不能尽合而会雷震午门西序有言公横者乃乞休比行　上赐公服牙笏以识意归无何召复位进兼太子太师再乞休再召进少师时　昭圣皇太后于　上有推立恩而上所生章圣皇太后日重　昭圣犹以故事裁之不下　上不怿而昭圣之弟昌国公鹤龄建昌侯延龄者早幸横燕中所多不法既微知　上指恐惴甚而燕中少年亡赖蜂起争持胁其金帛毋算后稍稍不能酬乃上变言其沮魇怨望大逆杀人事下狱按皆诬罔独延龄杀人颇有状昭圣迫乃因上后宫有他庆以延龄请□□益怒遂欲坐延龄反族其家公固以延龄杀人抵偿当而坐之反族不可夫延龄财虏耳何以能反凡数诘问具对如初乃论延龄杀人罪□□尽当论公复与其僚□□□疏谓　昭圣太后春秋高卒闻延龄死能不内伤痛乎万一不食有□故何以慰　敬皇帝在天之灵上恚谓公自古强臣令君非一若今爱死囚令我矣当自悔不从廷和耶廷和者初持考敬皇帝相也　上故重语欲以愒止公公持不巳乃下诏悉缓诸当论者而终公与　太后世延龄得长系矣公相务以明天子尊信国威重辅臣体而其初潞州盗陈卿据青羊山杀官吏中外颇务姑息抚安计而公独破之卒捕诛卿大同叛杀其将公益自信荐刘源清欲永大师以必得贼主而所荐颇不任帅贼挟虏以重仅购其党自相残得一二主谋者夏公以抚之说进而公稍屈□公有子中书舍人逊志贤而夭哭之成疾乞归　上谓公胡忍舍朕耶得无以言故邑邑幸宽之谓夏公也公抗辩不置然自是乞归益力而　上益厚公至手调药以赐曰古有剪须和药者吾手调亦庶几焉其专精神加飱自爱以辅朕忠之大公感泣疾益甚以死誓归　上知公不可夺乃许致仕岁给八驺月奉米八石所以优崇礼加于他相公归之明年　上使锦衣缇骑帅视公疾且促还朝公强起至处州疾作归再起至金华疾复作归葢又三年而卒春秋六十有五上时幸承太闻讣哀恸下书褒扬甚至赠太师谥文忠公在公交车最久而其成进士仅六载而拜相　天子之所以礼信之者自　明兴无两焉凡所创革典制虽　上自信以天启而得之公者深矣公博洽典籍所撰对班班可据其所以合非偶然也天下迫于议礼而口非公者十之九忌公贵而剌之者十之九久而称公是非公者半公殁而思之者更十九矣当公殁未几居第侵风雨力不能饬子孙多假贷于人以食呜呼此不可以观公哉公别号罗峰所名书院者也最后上呼之罗山因更称罗山　赞曰公相而中涓之势绌至于今垂五十年士大夫得信其志于朝而黔首得安寝于里者谁力也夫礼失而求之心而巳矣后主所是令未有悖也考而不巳则宗宗则入太庙入太庙则有祧公在难乎其免矣王子曰凡言礼而贵者其人材皆磊磊即不言礼亦有以自见者哉 

　　又张孚敬传 

　　张孚敬字茂恭永嘉人也初名璁字秉用少擢乡荐读书负伟人志而性褊迫与物多忤乡里贱之凡八举始进士第时　上初即位雅欲尊兴献王及太妃而迫于杨廷和等议未决孚敬探知之乃上疏言　上故兴王子　武宗弟也于法继　武宗统继兴王嗣宜称　孝宗皇伯考　武宗皇兄兴王皇考尊称亚二帝不报然上巳心动而璁授南京刑部主事于是刑部郎桂蕚复上疏推璁说及上侍郎席书议　上大悦杨廷和引疾乞休而继之者益固执不肯降服璁复作大礼或问奏之　上手促诏孚敬蕚抵京议而中外大臣庶僚汹汹咸欲尸二人矣左右之者吏部员外郎方献夫兵部主事霍韬给事中熊浃都察院经历黄绾盐运使黄宗明既至上乃伸孚敬蕚说拜翰林院学士余越格超迁有差亡何重进庙议庙街议迁詹事府詹事兼学士改兵部左侍郎璁始上疏时众咻之至不复能投刺燕见客恚甚既得志乃颇导上以诛斥快其忿而会妖民李福达者改姓名曰张寅投武定侯第修炼房中孳术累赀产千金有二子俱鬻武阶会事发山西下司寇御史台廷尉逮问反状当族而上内入武定侯语疑之改命孚敬蕚献夫则悉取三法司大臣考讯易其辞特出福达而中外株累大学士尚书以下数十百人斥戍有差以功进禄赐金带一品袭衣三擢礼部尚书兼文渊阁大学士还理都察院再赐银记二曰忠良贞一曰绳愆弼违得密启奏事赐玉带明伦大典成加孚敬少保先是中贵人横出镇者实翼而噬孚敬请于　上悉裁革之又夺司礼柄归内阁还戚里第舍田土于民一时肃然振矣再赐玉带金蟒衣筑第山中亡何加少傅太子太傅吏部尚书谨身殿大学士时杨一清当首揆渐逼恶之孚敬蕚又多所凌侮一清因计巧中而会给事中陆粲孙文奎论其事而上亦心厌二人太横因勑孚敬归创省待用而革蕚散官致仕榜其状朝堂孚敬至天津复召归宠益甚乃请避上二名讳上乃大书今名字填以金赐之又赐银印其文曰永嘉张茂恭寻雷震午门篲星见都给事中魏良弼论之听策免一岁复召还加太子太师再罢归复起加少师给四代诰及银印二命有司造楼于永嘉赐额曰宝纶以藏　上御书及勑也卧病乃恳乞归诏驰驿续舆廪遣太医行人护还乡后一载复召过岭肩舆折乃还卒年六十五赠太师谥文忠孚敬当国日儿视其僚好嫚骂所拟调任喜怒不复反顾其家居自尊大郡邑守令伏谒长跪土木之功冠江南而实廉卒也亡羡赀足遗云 

　　○少保兼太子太傅吏部尚书武英殿大学士桂公蕚传 

　　少保兼太子太傅吏部尚书武英殿大学士桂蕚以嘉靖十年八月卒遗表谢恩有曰臣闻受命于天寿夭难逃定数遇知于主存亡敢易中心顾兹永隔之期益切衔恩之感伏念臣家世田业性资木野少无适俗之韵长乏趋时之方筮仕县司养疴泉壑幸值　圣作物覩之会复当议礼考文之期且学资父事君故志愿奋忠忘死遂以蒭荛之见误辱兼收乃承鼎铉之求荐膺重寄实过生平之愿极布衣之荣臣用是感激殊恩冀纾末效直行巳志屡致人言伏蒙　皇上保全于风波摇荡之中矜察于贝锦嚣詉之际无能名德自誓捐躯乃葵藿之忱未伸而蒲柳之姿先瘁承恩予告幸遂首丘舆疾出门益增恋枥臣强亲医药静处乡园冀缓死于须臾庶瞻颜于咫尺不意疾势弥留大数将至葢棺有日觐阙无时敢以将死之言用布尚存之悃伏愿　皇上清心寡欲致敬存诚颐精保神虚怀纳谏凡臣平昔之所论述肯于燕间而赐览观则臣死有余荣殁且不朽矣　上览而悲曰蕚病既笃犹遗疏効忠朕心实切伤□特用省览以慰不忘爱君至意遂赠蕚太傅□□襄赐祭九坛命工部遣官营葬蕚江西安仁县人正德六年进士授丹徒知县被论调青田不赴后以言者荐补武康嘉靖癸未稍迁南京刑部主事时议大礼张璁方献夫霍韬席书等咸执人后之说非是□上心欲从之格于庭议蕚因抗疏极论累累千余言　上遂召五臣还京竟定大礼由是宠异之升翰林学士詹事礼吏部侍郎俄迁尚书加太子太傅少保己丑遂改兼武英殿大学士入内阁蕚精悍狷隘以学术经济自任既受　上特达之遇遂直躬而行无所顾忌然其志远才疏诸所规画多迂滞不适于用方议礼时五臣同心排异议相得驩甚而蕚与璁尤密比末年二人者亦遂相失蕚既殁　上念议礼功录其子舆尚宝司丞辐中书舍人 

　　○特进光禄大夫上柱国少保兼太子太傅吏部尚书武英殿大学士致仕赠太傅谥文襄桂公蕚墓表（胡松） 

　　胡松 
　　余行部往来安仁过故相桂文襄公里问其遗言往事参以他日暏记葢泫然悲焉嗟乎世人贵耳贱目智既不足以知人而情又蔽于先入亦何惑乎贤哲之蒙猜诋也公平生大节在读书好古笃志躬行孝友介特甘贫尚志以贤圣行业巳任迹其执礼守正不謟不同三令尹至遭谗积忤数被折辱而曾弗有所悔易此岂章句立儒伈伈然以冠缨组绶性命者哉惟其志不苟合故释褐至十五年仕纔廑廑南京刑部主事尔至于遭被知遇致身思报日夜敷纳罄竭忠虑其大者如专圣学明圣敬与其希天之学之疏若皇极训解修明学政公之学忱识其远且大矣葢公少与其兄古山先生师事康斋吴聘君门人张先生方在布衣即有匡济天下之志故其在家在邦论议蹈迪事依于古而深探天人之蕴此其渊源所自来远矣余尝诵读公集其言无非天下国家大计若明伦大礼诸疏论定久矣姑置不论即如舆地图叙论一书其于兵枢民政戎索海防鹾法储要备殚心力有王臣蹇蹇匪躬之故日兴夜寐洒扫廷内之义使当时百执事有味其言交相修饬屡省力行于岩廊之上而施及朔易炎海之壖岂至使　主上忧劳南北赤子若此其亟耶葢公巳逆睹豫策于三十年之前矣世徒见公由主事不数年致位公孤遂见媢嫉哗然攻之而岂知古人自耒耜版筑间即以爰立顾胜与否尔矧公其时登第且二十载而其材与德又恢恢寔有余地耶今之世固有官太宰身都上相而野无百之腴家乏百金之积萧然敝宅澹然不异令尹时耶或又谓公尝排王先生伯安之学殆于媢忌余窃以谓不然葢阳明两广之役寔由公荐其谓一时天下之才无出阳明右者田州之事非斯人不足以济是心也天下之公心也乃其后或被诃禁操切自其并时在位意见识趣之不同人所误则有之所谓晏婴不知仲尼命也然晏婴虽不知仲尼而其节俭正直能以其君显于天下后世要无损其贤也可以一生月病大闲耶矧加诬增饰其乡人固有说也葢孟子曰人有不也而后可以有陆敬舆曰吾上不负天子中不负所学下不负斯民公实兼而有之其必名臣贤弼而不俗吏陋儒无疑余恐后世距公日远不尽知公行事爰语长史君请掇其大都表诸隧焉 

　　○光禄大夫柱国少保兼太子太保吏部尚书武英殿大学士赠太保谥文襄方公献夫神道碑铭（吕本） 

　　吕本 
　　今上御极之十三年有辅臣方公者以得谢归十年而卒既葬又逾二十年其仲子蕖以公荫来判宁波一日过予曰孤幸得备员先生邻郡而先公神道碑文久虚愿以请也予念公在位时本厕馆僚辱公与进颇多不可谓不知也其何敢辞按状公讳献夫字叔贤别号西樵其先莆人七世祖宦南海因家焉祖用中号秋亭愽学笃行乡邦所推重生公之考遂领乡荐就某州学正卒于官四七日始生公公自幼颖敏举止端庄如成人秋亭奇之每语之曰学非圣贤道不明位非卿相道不行我端有望于汝公曰此吾志也六七岁即勤苦力学不间寒暑弘治甲子弱冠魁于乡乙丑登进士第与选翰林院庶吉士乞归迎养母黄夫人濒行夫人卒终丧起复授礼部祠祭司主事寻改吏部验封司历文选诸司主事员外郎正德壬申养病乞归杜门十载　圣天子中兴以荐起嘉靖癸未春复除吏部考功司员外郎调文选司时大礼议兴公与张文忠公孚敬桂文襄公蕚席文襄公书霍文敏公韬议同恊力赞决竟辅成圣孝其论列之详语在明伦大典中圣心嘉悦用是宠眷日隆甲申夏擢翰林院侍讲学士乙酉冬大礼书成擢詹事府少詹事仍兼经筵日讲丁亥夏署掌大理寺时当谳大狱根连株系者无虑数十人署刑部都察院二公将坐以奸党公力争出袖中疏欲弃官二公不得巳从公改议末减是冬擢礼部右侍郎又转吏部左侍郎拜礼部尚书戊子夏加太子太保己丑春改吏部尚书前后五转皆兼学士公每迁秩心不自安必恳辞庚寅夏以病力求去　上特准驰驿归未□又□行人蔡叆起于家圣念不巳也壬辰夏至京即奉勑兼武英殿大学士办事内阁公控辞不获既而历一品俸三年考满加光禄大夫柱国公感恩思报夙夜匪懈而致疾益甚乃三疏乞骸骨得旨许暂归调理公受上知志在康济斯世惟阨于多病故□□秩辞者四病辞者十因灾自陈因事引避者九　上温旨慰留先后凡二十有三赐银章曰忠诚直谅赐御札银帛无算葢得君之深三代以下不多见也公日归西樵医药之余读书谈道而上下之意尤惓惓不置凡称贺奉慰忠爱溢于奏词可知也□□每问公疾痊否日以起公念无何荧惑入斗后三夕公逝矣讣闻　上震悼辍朝一日赠太保谥文襄加荫一子尚宝司丞遣藩臣谕祭九坛司空奏遣中书舍人刘凤营葬事公平生论奏如大礼之议不顾利害大狱之谳以去就争应诏陈言眚灾自劾等疏悉关系世教至于敬陈洪范一疏则发明圣学心法之传其功尤大所著易经约说学解诸说程子语大学中庸二原已梓行于世 

　　○方公献夫传（弇州别记） 

　　弇州别记 
　　方献夫字叔贤初名献科南海人也弱冠举进士吏部主事迁员外郎王守仁时起自谪所主事官阶亚于献夫而讲学能文章有时誉一日献夫与语称服忻然即前拜献夫愿受弟子职时人贤献夫能师人又贤守仁能见师人未几引疾归卧西樵将十余年而今皇帝即位献夫自家上疏垂万言力劝上追崇先帝后召抵京擢翰林院侍讲学士时上乍喜其说甚德献夫等不爱华秩优之而献夫等自诡谓可理天下如发蒙耳进少詹事寻迁礼部侍郎大典完进尚书学士如故加太子太保复引疾归西樵起补原职不应乃进兼武英殿大学士于是人人訾笑献夫取舍朝廷官而献夫家居日又多受三民馈田宅把挟郡守相及监司恣奸利佥事龚大稔讦献夫□累十百帋献夫条辨上乃逮大稔罢其官而御史冯恩复极论献夫奸邪不宜污太位献夫雅自负恬退名既连被劾中恧虽执政气厌厌不自振请归进少保赐勑续舆廪时年仅五十归十余年而卒赠太保谥文襄 

　　○光禄大夫柱国少傅兼太子太师吏部尚书华葢殿大学士赠太傅谥文康李公时行状（赵永） 

　　赵永 
　　公讳时字宗易号序庵世出陇西始祖荣刚明勇略善骑射洪武初授百夫长永乐间迁居河间之任丘遂家焉荣生溥中宣德壬子乡试授四川顺庆府教授溥生楘即公父也登成化戊戌进士历官山东莱州府知府进阶右参政致仕自曾祖而下累赠光禄大夫柱国少傅兼太子太师吏部尚书华葢殿大学士曾祖母魏氏祖母刘氏母边氏累赠一品夫人公幼沉静简默甫冠游邑庠弘治乙卯领顺天乡荐登壬戌进士改翰林庶吉士甲子授编修乙丑充　孝庙实录纂修官戊辰同考会试寻补内府教书官己巳　孝庙实录成会以少傅翁婴疾乞归归即翁卒壬申服除补经筵讲官甲戌再同考会试乙亥升侍读以纂修恩加俸一级丙子进右春坊右谕德兼侍讲丁丑主考武举己卯主南京乡试赐麟服公藻鉴精彻时称得人辛巳　今上入继大统首命充日讲官凡进讲寓规谏荷白金文绮冠带靴韈之赐修　武宗实录充纂修官寻升侍读学士甲申升吏部右侍郎仍充日讲官是年修　恭穆献皇帝实录充副总裁既而太夫人边氏违养　上念启沃有年命乘传以归特赐葬祭仍给少傅翁祭诰戊子服阕除户部再改礼部己丑升本部尚书辞弗获甫履任首以风化务京师节日城西诸剎假以礼佛邀致男妇出游公以狎昵薄俗奏止之时肇举耕籍大礼与五推九推之列赐大红云鹤纻丝建设四郊公请下廷议久之始定因命督视坛墠考定礼乐器数以备一代之制九月纂修祀仪成命监修官辛卯二月　上嘉其赞议郊庙诸礼特赐玉带并银章一俾自陈封事其文曰忠敏安慎葢以着其素履也久而失之具疏请罪旋命内局范金赐之七月督工有劳加太子太保九月四郊工完赐手勑加太子太傅进武英殿大学士内阁办事公于文华殿致辞面谢　上委以事天安民修身讲学诸政用以上翊圣治即命充祀仪成典大明会典总裁官无□殿成上始御兹殿命坐讲周书无逸篇历陈稼穑之艰难　上敛容听之十二月朝见　章圣皇大后赐白金文绮壬辰公虑前星未耀请祈圣嗣于天寿山嘉其忠于体国特赐白金用备路费五月改吏部尚书八月彗星再见条陈三事曰务安静惜人才慎刑罚且拳拳以大礼大狱谴谪诸臣言婺源汪公鋐初任太宰给事中魏良弼遽劾之　上欲置良弼于法公委曲解纾遂从末减御史冯恩论在朝诸臣互有毁誉　上怒其挟诈取媚欲坐以上言大臣德政之律公抗疏极谏谓言官耳目近臣果如圣裁则法掩乎恩恐失众望得全首领癸巳三月驾幸太学充分献官次日召见重华殿赐五彩飞鱼纱一端召游西苑赐诗扇花果聚禽图及锦囊诸物公赋诗以彰恩赐五月祀方泽充分献官八月代祀先师孔子适皇子诞生召至文华殿顿首称贺天颜悦怿玉音亹亹移时始出甲午册立中宫充副使降勑褒谕加少保公弼亮有年蒙赐御制诸作至盈几案请中舍录以成帙　上亲洒宸翰赐之又以在阁谋议诸大礼及军国重务累蒙宸翰欲自建一亭尊奉请赐亭额以重其事上颜其额曰珍谟命工部给之仍命有司督理　皇上敬天法祖仪文周至累朝训录巳奉安禁内复命重录以示尊崇公总视经理官适一品考最赐勋阶柱国及宝镪羊酒八月南京太庙灾自陈策免温旨褒答时大同军士谋逆屡建筹策旋底于平给男妇二人以酬其劳乙未二月厘建庙制知建造事四月赐麒麟服少师罗峰张公累疏给假上谓此人不可无但欠容量耳公曰世无全材圣谕所云特气质之偏勿廑睿念也六月辽东巡抚都御史吕君经性严毅御军士以威众衔之因鼓众侵犯备极窘辱一镇骚然廷议欲命将剿除公曰斯葢不逞之徒自造弗靖非叛也歼厥渠魁余即丧气矣既而果然丙申吏部尚书缺员遴选惟谨会边务孔棘众以忧公曰丑虏患修饬边务自绝侵犯若冢宰重任治忽系焉可久虚其位乎三月上修复谒陵旧典赐蟒衣凡途次帐幕笔札之类出自尚方朝夕参乘以备顾问礼成回銮奉圣母泛舟西湖二三辅臣鼓楫前驱龙旌凤节照耀洲渚金鼓管钥声彻霄汉寔上古君臣同乐之意也次日上御文华殿赐御制诸作越数日复诣天寿山修饬诸陵及剏造寿宫两宫各赐银币上驻跸沙河诸辅臣行幕已备且密迩御幄葢便于召对也是夜面语累朝训录时巳二鼓慰劳甚至曰卿等侍从颇劳后或久语可立对公顿首辞上体悉眷注之恩类如此午日命勋戚及公辈泛舟西苑曰今日之晏一以赏节一以酬山行之劳亟命促浆相近既登岸宴无逸殿侍坐荣宠莫加焉先时大同□变诏命宣府总兵官郄永会剿至是巡按御史劾其滥杀无辜及诸不法事刑部拟正典刑公曰叛逆之徒尚恃强自横若罪及大将愈骄其气矣得不死上谓太祖文集乃经世大典因命重加编次公分门归类皎如日星七月皇史宬工完加太子太傅九月进累朝训录宴谨身殿荷彩币罗衣鞍马之赐加少傅进谨身殿大学士十二月九庙工完加太子大师荫子圻正千户具疏恳辞改尚宝少卿未几长子光禄少卿坦卒于任丘乞假营葬优旨勉留仍赐赙金以慰其心是月特降手勑进华葢殿大学士丁酉二月扈从山陵春祭朝见圣母于行殿再奉圣母泛舟西湖仍命随侍　皇上体天抚世每闻谳狱即止行刑公尝奉勑录囚仰体　圣意恒存矜恤六月　上欲奉圣母往居旧邸岁时朝谒公曰　皇上大孝格天夷夏共仰况圣母时欠康豫正问膳视药之日即有不讳遣官奉祔　显陵车驾岂宜轻出葢社稷有重于孝也后　圣谕往复竟执前议是月一品两考赐宝镪羊酒兼支大学士俸荫孙鐄中书舍人　上视工山陵从幸九龙池有民妇号讼邑宰上欲寘宰于法公曰此健讼余流也不惩必纵宜以犯跸之罪罪之宰亦不可轻贷上可其奏往岁皇嗣未育尝祈祷天寿山至是天潢衍泒命往谢时元子诞育巳久未正储位乃具疏曰元子天下之主器宜早颁显号培植国本事葢有不可缓者　上命举行公素强健累随侍山陵奔走过劳饮食不时致伤脾胃肤腴渐削犹力疾视事九月举明堂大礼代视牲牷甫复命遂卧病不能兴遣医调治仍命中使诊视颁赐羊酒蔬米公泣谓中使曰　圣恩如天不能图报万一行将永诀柰之何哉越三月卒于正寝讣闻　上震悼不巳辍朝一日赠太傅谥文康 

　　○李时（弇州别记） 

　　弇州别记 
　　李时字宗易任丘人长七尺余丰体庞厚寡言笑斤斤如也三十余始举进士翰林庶吉士授编修九年满考迁侍读久之进左春坊左谕德嘉靖初　上开经筵充日讲官迁翰林院学士擢礼部左侍郎进尚书时　上神圣多裁定新礼而时奉行不敢后亦不敢有所开端至诸贵人或争执厥是者两具之使上自择而巳　上久亦知其敦固颇遇之厚亲蚕礼成加太子太保寻进兼吏部尚书武英殿大学士时张孚敬居首多独裁取旨而时袖手从旁观噤不复发一语进少保其得久遇不替亦孚敬安之故而外议颇刺评时麋却长安米寻知南郊建造充大礼使进少傅太子太傅华葢殿大学士夏言入内阁位时下然时巽之不复专决也而言又安时时相将十年上礼敬非能如孚敬言然少所责辱终始不替卒年七十余赠太师谥文康 

　　○大学士夏公言传（王世贞） 

　　王世贞 
　　夏言字公谨广信之贵溪人性警敏能属文尤长于笔札自其在公交车则巳奕奕有儶声举进士授行人司行人擢兵科给事中奉　诏核斥锦衣冒滥官属三千二百出按皇庄侵占农地二万余顷糺中贵人赵彬建昌侯张延龄前后七疏皆报可转右给事中同考会试疏请杜内臣传乞救知府郭九皋等缇逮及请慎出入以严政体及论邢福海等不当以传奉升皆谔谔人所传诵丁母忧归服除守故官寻转礼科左遂进兵科都给事中时山西剧盗陈卿糺众据青羊山乱　朝廷大发诸镇兵讨平之而所遣将臣以下久争功不决且有因利者言发其事遂命往覆勘次第功罪皆当还朝考武举试时兵部廷推左都御史王宪出行边御虏宪有难色言即劾罢之而　上实心器言会吏科缺都给事中故事当以左序迁特旨移言长吏科言以是益自负时　上方贵辅臣张孚敬等相与推明宗祀礼乐之事言谓农桑天下本令人主既亲耕行籍田礼而后不亲蚕非所以昭阴教示妇职也因上皇后亲蚕疏　上大悦报旨称美而南北郊之议起□高皇帝初即位圜丘于南郊以祀天方泽于北郊以祀地行之未□而合之恒以元正之后三日致祭因大享羣臣葢颇用汉唐故事云　上与辅臣孚敬密议之不以善也孚敬微泄之言乃上疏谓当以冬至祭天于南郊之圆丘以夏至祭地于北郊之方泽而引周礼及　高皇帝初即位　诏据而谓汉唐以不足法　上益大悦下礼官会羣臣议有谓以　高帝二百年之定制不当轻易者有谓工巨而财诎不当轻举者有谓夏至前而冬至后于天尊地卑不称者十之七八　上乃召言见便殿赐玺书褒奖与四品服欲以风厉羣臣而卒莫之应詹事霍韬辩论益切至贻书切责言指以奸邪言恚缴其书上之因遂劾韬五罪　上怒甚械韬下之御史台狱辅臣孚敬力请不听久之乃释还职　上不欲　太宗与　太祖并配天与孚敬议以　太祖配天而　太宗祀大享殿如古明堂以配上帝孚敬意难之下羣臣议亦莫之应而言复伸　上指考古礼以请　上益大悦以祀典成进翰林院侍读学士仍兼都给事中侍经筵日讲赐金饰花犀带视尚书言尝荐都察院左佥都御史守□圭以右副都御史出赈济陜西于是佥都御吏缺廷惟言与右谕德彭泽　上迟徊久之而御史熊爵谓言出如圭以巳地言亦辞　上乃勉慰言俾食四品俸泽以孚敬力复超太常卿言楚士也恨孚敬不巳荐而右彭泽衔之切骨且觇　上意雅不欲大臣太专乃露章论孚敬与吏部尚书方献夫有所好恶彭泽奸邪不当骤迁　上虽两解而孚敬与泽亦遂恶言矣　上以四时祀太庙奉　太祖始祖居中而　太宗以下皆东西相向至大祫则以　太祖之四世祖　德祖居中而　懿熙仁三世皆合而　太祖屈居五至是欲举禘祭大雩秋报之礼下羣臣议言以禘者膏也谓禘其所自出之帝也　德祖既　太祖之始祖岂可复　始祖所自出之帝乎请虚其位而加隆称焉仍以　太祖配中允廖道南则谓朱氏颛顷裔宜禘颛顼辅臣孚敬会羣僚议东阁倡言曰请虚位者失之无尊颛顼者失之远宜仍禘　德祖便言复上书诤之　上虽意未决而心是言旋特进詹事府少詹事兼翰林院学士言眉目疏朗美须髯大音声不操楚语　上故巳材言至进讲愈目属之既显与孚敬异孚敬恨乃因行人司正薛侃之疏用彭泽计而倾之卒不胜言出狱之月余遂进礼部左侍郎兼翰林院学上掌院事未几命礼部尚书李时入阁而言代之与时并召对所以褒勉独有加时荐绅大夫尚与孚敬雠敌谓言能抗之而言既以开敏结　上知又折节下士时有御史喻希礼上疏谓祈雪求祀不在祠醮而在行仁政因请宥大礼大狱得罪诸臣御史石金亦言之且谓人才用舍政事张弛一切付之　廷论而　陛下恭默凝神提挈纲领使其精内蕴根本固则螽斯之庆自集　上疑其有所讥讽大怒下书数百言苛责之命言参究母得党护言谓希礼金所奏内称宥罪可迓天休是祖常情福利之说养心不贵勤察则启人君怠逸之渐论事迂疏罪实难逭第原共本意似亦无他乞俯优容或加饬治　上益怒下旨谓遭此曹仇君怨　上意在报复奸巧欺誖罪不可逭因责言位列大臣朕所简拔专务狥私不图报　主先巳戒其党护奏上参劾肆怠不恭责其具状以对而逮希礼金于　诏狱贬谪荒徼及言谢罪疏闻亦弗罪也以是言益得公卿间声御史冯恩尝有疏品第三公九卿长佐多所不满而独称言救时宰相　上既以制作礼乐自任于故典多所更易其事在春官而言之长所建白多当　上意　上亦欲□□之其委寄与阁臣埒多出六卿　上尝赐银记一曰学博才优俾得密封言事未满考以督南郊特加太子太保寻进加少保加俸一级督建　皇史宬加兼太子太傅重书　宝训实录成进少傅再以监建　宗庙工成加兼太子太师前后锡赉　御书绣蟒飞鱼麒麟服色玉带兼金上尊珍馔时鲜之类无虚月之释其先军伍有所陈乞亡不立得而是时霍韬起家吏部左侍郎以旧郄思中言莫能间也而会顺天府尹刘淑相与言之狎戚费完不相善坐奸人所中下狱疑言之庇其客而主之因上事讦言罪　上怒不听言□疑韬主之谓淑相与韬谒陵归纵饮九龙池不敬而韬时巳转南京礼部尚书矣乃上书论言以朦胧故少师费宏请谥得文宪且灭紧关情节当死言亦讦韬大罪十余条几于讼师巷口上两不之辨而鑴韬俸一秩以谢言韬至南京复攻之　上亦不深责而言气稍稍骄郎中张元孝李遂坐小忤即参谪之皇子生言入对　上喜甚手簪花于帽侑以白金文币甚渥遂兼武英殿大学士入内阁是时李时华葢殿大学士以年老朴诚居首转而　上所以委寄之不能如言重一切礼文之事皆以属言赏亦称是言气益骄渐孺视八座尝从　上谒陵驻沙河言庖中火延武定侯勋及大学士时行帐毁而　上别授言廷臣六疏亦从毁言与二臣合辞请罪　上俱弗问而独责言当特疏而今者不特疏属　不敬言皇恐乞休　上留而勉励之时　献皇帝巳崇　皇考别庙矣通州同知丰坊小人也上疏请复古礼建明堂加尊　献皇帝庙号称宗以配上帝下礼部议部臣嵩议以功则　太宗亲则　献宗以配帝惟　上裁而不敢任称宗　上不悦令再议户部左侍郎唐冑争之力辨乏强　上虎其官于是部臣嵩惧而如命　献宗遂称　睿宗入　太庙言亦莫能持也寻以满六年考录一子中书舍人兼支大学士俸俄李时卒言居首寻以祗荐　皇天上帝奉册劳言加特进光禄大夫上柱国少师余如故上柱国于人臣未有加者加之自言始其自拟也人颇以异时顾鼎臣亦加少保太子太傅礼部尚书武英殿大学士鼎臣苏之昆山人举进士第一授翰林院修撰累迁至今官鼎臣于言先达长且十岁言躐而贵至师傅先大拜踰二岁而鼎臣继之意不肯相下事有所可否言内不能善也寻上以章圣皇太后祔葬承天之显陵躬行谒视言与太师翊国公郭勋俱扈从而鼎臣同留守其委寄特重因赐言勋鼎臣蟒服玉带白金彩币郭勋者故武定侯也而善张孚敬孚敬左右之得幸　上至贵重封上公数上书论劾大臣无不立应与言争宠而妬　上至承天谒陵毕礼部臣嵩请率羣臣表贺　上问之言谓宜俟回銮至京而后举上乃报罢殊不悦嵩得其指乃固请贺上荅　诏以贺非卿等诚言所谓方是第礼乐自　上出贺亦可也言数与所亲厚大臣宴游竟日　上间有宣谕独勋在赏赉稍厚于言以是益骄恣数侵言言亦强应之言既小失　上指而会　上幸大峪山阅视　永陵工言进居守勑而迟　上怒责言自小官因孚敬议郊礼进乃每每怠肆不恭因悉勒令上其前后所赐银记玺书手札惧谢罪固请　上银记　玺书手札而　上愈疑其有所毁损削其勋阶少师等官令以少保尚书大学士致仕言乃检十年中　玺书手札四百余通并银记上之　上怒解会言朝辞巳发而遣中贵人止之随谕吏部复少傅太子太傅仍故官言即入朝具疏谢　上报览奏卿巳赴阁宜益励初忠尽心匡辅秉公持正不惟副朕简任亦免众怨也卿其思之言拟所云众怨者郭勋辈也复疏谢谓自处不敢后于他人唯一志孤立众所忌　上不悦随诘责之并乙其疏中洗改字言乃皇恐引罪报闻而御史有论擿顾鼎臣留守偏狥事　上不听或以言实嗾之也亡何奉先殿雷震召言与鼎往视震俱缓不时至　上复不悦命礼部糺之言等复请罪　上曰朕所以数宽言非言左右谊重也言乃滋惰成性蔑不知警何以表率百僚鼎臣亦相效尤耶念其知罪姑宥之尚书霍韬入掌詹事府数面诘言而郭勋喜其得帮助横时有训导萧时芳者疏言三臣皆中兴元佐同功一体而外议沸腾心迹未白非国家福宜赐之坐以杯酒释其心御史舒鹏翼亦有言　上俱不听而训导罢民御史坐谪言又上疏乞骸骨谓位高则怨尤易集官久则过失自多咎积而不悟则谤日闻身危而不避则过将大今臣年近六旬精力衰谢宗支零落孑然一身不能朝夕自存凡世人所利者臣复何心恋慕　上勉以勿负朕心而巳久之还言所锡银记及玺书手札会陜西三边大捷推功言复勋阶及少师太子太师仍进吏部尚书华葢殿太学士□淮寇平复推功言赐白金彩币赐　玺书褒奖□□之与边功正德中一再见而巳明年以北边谧再赐　玺书褒奖时　九庙灾言方以疾在告乞休不允霍韬死而言与郭勋仇益甚言既数以病请急然实不病而以无子故多拥诸姬妾欢　慈寿皇太后崩　上传示太子服制议言报疏有讹笔　上遂切责令陈状言引罪因乞还归治疾　上怒尽削其勋阶散官以礼部尚书武英殿大学士致仕言始闻　上之怒之乃上备虏事宜冀以解上曰若既□忠谋何自爱而欲去朕耶姑不问是时　上方治斋醮其青词及他文独言与尚书严嵩称旨内阁仅翟銮在非　上所急也而言且陛辞因诣西苑斋宫叩首　上闻而怜之特赐酒馔俾还私第调理以俟后命而郭勋转恣横其于督工治兵掊克盗敛以数十万计　上微觉其事前是春时给事御史请勑□与提督大臣会泒役卒勋弗便也内阁撰勑且数月而勋弗肯领寻与言俱引疾在告京山侯崔元害勋宠久　上以元荐景神殿新得独对从容问言勋皆吾股肱也而相妬者何也元不敢对　上复曰言疾欲归果否归当在何时元乃曰俟　圣诞后始敢请□又问勋何病元曰勋实不病言归即出耳　上首颔久之而给事御史伺　上有留言而恶勋意因劾勋故不领　勑作奸植党以骫国法奏辩有臣奸何事党何人又有何必更劳赐　勑等语多不逊　上大怒于是削同事者尚书王廷相官夺伯陈鏸俸而给事中高时者言所厚也因尽列勋贪纵不法数十余条　上下之诏狱移三法司覆谳论斩夺封爵诰券狱成而疏留中不下寻复言少傅太子太师礼部尚书武英殿大学士俾疾愈而后之任言虽以疾在外然阁事多所取决而于穷治勋狱指授枇根无所不极　上犹心念勋疑其中言构也久之言一品满九年考　上遣中使赐金币宝钞肥羜上尊尽复其阶勋官职赐勑褒谕锡宴礼部前是言与少保礼部尚书严嵩同乡称晚进而言以议礼骤贵不之下而嵩事之甚谨言之入内阁嵩遂越顾鼎臣而代长礼部言有力焉嵩奉行唯恐不当意言亦以门客畜之会言坐失　上旨当罢呼嵩与谋而嵩巳造　上所幸秉一人第谋犄言而代其位言觉之嵩既数给事御史所攻乃益恭谨以媚　上上是时巳□爱□甚于言言乃日嗾所善给事御史益攻嵩　上益怜之　上居西苑斋宫许入直诸贵人得乘马言独制小腰舆以乘　上闻之不善也人主故所御翼善冠　上不御而御道士冠因命尚方仿而雕沈水香五冠以赐言及成国公希忠京山侯元大学士銮尚书嵩言独密疏谓非人臣法服不敢当　上大怒时　昭圣章圣太后故御慈庆慈宁会皆　晏驾郭勋故请改其一宫皇子太子宫言与　上意合不许而至是　上卒问皇太子宫当何建言偶忘之念兴作工役费重仓卒对曰今两宫皆虚可改其一以居皇太子　上愈怒令五臣皆出直特召成国公等入对罢言不召尚书嵩乃故冠香冠而冒轻纱帽其上使　上见之　上果悦因令成国公等三人出而留嵩慰谕甚至嵩顿首雨泣诉言之见陵陷　上使悉言罪乃得甚口少顷　上遂　手勑都察院数言三罪又谓郭勋既以不领勑下狱矣犹复千罗百织不巳与太监高忠交关共谋朕不早朝言亦不入阁军国重事私家裁之王言要密视等戏具且言官朝廷耳目一犬不如专一听受主使逆君沾誉□人取位以奉所悦戕人一家以代报复卿等其布此谕俾中外知之　上葢欲言官论劾言而尚疑言之且复用相顾莫敢发亦不敢请罪者十六日而　上忽宣言入拜　皇考讳忌仍直西苑候　圣诞礼成言乃谢恩因乞骸骨欲以尝　上疏上之八日而始奉　御批令革职闲住时日有食之既　上谕礼部以臣子欺逼君外阴侵犯内阳之咎言以臣欺　君上作威作福不下郭勋念与卿等累年供事免死去之失刑于是给事御史乃敢合疏论言且请罪　上益怒命部院尽覆核之谪降十余人余留者亦夺半岁俸而高时独改谪边远葢以其尝论郭勋故也亡何勋病死刑部狱　上以恚因他事夺尚书吴山职余镌俸有差而还勋子孙侯爵葢实惜之云言久贵用事家富厚高甍雕题广囿曲池之胜媵侍便辟及音声人部皆选服御膳羞如王公其始海内搢绅意其且复用问遗踵接而最后渐不召则渐亦希间而监司守令间不能尽酬荅言居恒邑邑不乐遇元正　圣寿必上表贺称草土臣上亦报闻而巳□而渐怜之复礼部尚书武英殿大学士仍致仕是时代言首者翟銮得罪去代銮者嵩最得上意而同事大臣许赞张璧以老病或罢或徙嵩独相　上微□其专特召言自家复任既陛见尽复其阶勋职秩时严嵩巳少傅兼太子太师矣则亦加少师以示并重而言愈骄直陵之出其上凡有所拟　旨行意而巳不复顾问嵩嵩亦默默不能吐一语而心恨之甚故事阁臣日给酒选当会食言与嵩对案不食所给而自携庖甚丰亦不以食嵩始嵩信其子世蕃黩贿报复睚眦海内咸恨之谓言能夺嵩而制其命深以快未久言复恣御史陈九德论劾文选司郎中高简下诏狱而都给事中杨上林左给事中徐良傅复劾之言有所不悦于简及上林等拟杖简于廷戍之而以上林等不早奏罢民以尚书唐龙与嵩善亦罢民都御史孙继鲁何鳌王学益言官所论糺即遣缇骑捕逮之非居间不解继鲁至盆死狱中吏部尚书闻渊老臣也不能淟涊事言会其部左侍郎缺当以翰林臣补而礼部左右侍郎许成名崔桐皆欲得之吏部初拟成名而桐有力遂推桐给事中言之语有连少詹事黄佐王用宾遂悉勒致仕而夺渊俸半年下文选郎中于狱抵罪渊自是气夺不复抗矣给事中马锡承言意劾户部尚书王杲受贿嘱运司事　上怒下杲狱而都给事中厉汝进遂推劾严嵩子世蕃及大仓尚书王暐皆有请嘱言欲借以摇嵩嵩辨疏上　上即杖汝进等几死而远谪之暐斥民呆坐戍言亦不能救也御史陈其学以盐法事论京山侯崔元都督同知陆炳言拟旨令陈状皆造言请死有所进槖炳至长跪而解以是皆与嵩此而谋构言言殊不自悟　上左右小珰来谒言者言奴觋之其诣嵩嵩必执手延坐欵欵密持黄金置其袖以是争好嵩而恶言　上或使夜瞰言嵩寓直何状言时巳酣就枕嵩知之故□灯坐视其词草言初以是得幸老而倦思听客具藁亦不复检阅多旧所进者　上每掷之地而弃之左右无报言言亦不复顾嵩闻而益精专其事以是　上益爱之而河套之议起始言繇书生以片言合　上意骤起鼎贵欲建立奇功名以自显固居恒谓　高皇帝制文臣非出将入相不得封公侯非谓文臣不得封公侯也文臣不得丞相非谓不得三公也以故于议抚大同讨安南平汝寇皆自显露其荚不复托之代言而犹未慊其志曾铣者故亦功名士也以御史平辽阳叛卒显累官总督陜西三边念河套肥饶地久弃之边与虏共之虏得乘间入巢窟其中畜牧水草于犯秦陇甚易欲以十万众逐之因故地筑城增戍填其中其全陕计甚备闻于言言见以名美大悦而有苏夫人者继妻也有才色言嬖而畏之其父纲颇交通关节恣其奸利铣故纲同乡雅善之亦有所结纳纲亟言称铣才言益自信以功必可成亟下兵部会廷臣议铣所请大司农金钱以数十万计调由东河南良家子亦不下万余皆心知其难不敢决而言意小沮会铣疏复请给誓剑得专僇节帅以下　上心恶之始下谕言等套虏之患久矣今以征逐名不知师出果有名否兵果有余力食果有余积成功可必否一铣何足言祇恐百姓受无辜之僇耳言惧不敢决请　上裁　上乃以前谕下司礼监印发兵部及预议诸臣严嵩既以窥　上指乃上疏极称虏之不易胜河套之必不可复师既无名费复不浅而谓在廷之臣无不知其非者第有所畏耳因引咎乞罢　上始报嵩以言私荐曾铣任事之忠不顾国安危民生死唯狗铣残欲耳而不允嵩辞言惧上疏谢罪且谓嵩于计议之际了无异词而今忽先臣具奏不过诿臣以自解耳　上不悦责言之专狥私情强君胁众令吏礼二部都察院参着嵩遂具疏力诋言之擅权谓机事大小毫发不复关同言亦力辨而　上怒不可回矣兵部会议上遂罢河套之役而使缇骑捕铣吏礼部都察院参劾言于是尚书渊等论言事任意迹涉强君　上责其奉旨议奏犹谓迹涉此非媚即畏是何臣体姑不究因尽夺言余宫俾以尚书致仕言出国门而难作矣始咸宁仇鸾侯填甘肃愎而桀骜数违总督进步铣论紏其罪状数十言拟　旨令官校逮捕矣严嵩既得志与侯元都督炳谋欲深言罪乃代鸾具草谓尝辟曾铣复套议故铣恨而中之又虏入延安杀掠吏民数万轻出定边营损卒复数千惧而遣其子曾淳以五千金贿苏纲俾转以二万金贿言故之解而戒使复套以功时曾淳以冑子在太学　上遂捕淳与苏纲下诏狱都督炳极意煅炼而侯元行金于中贵人实其事狱上论纲边戍且追所受金遂藉而使缇骑捕言言始覩鸾辩谓彼方就逮发疏时　上下论不两日何以知　上语而敷演文又何知嵩疏而附丽若此葢嵩与崔元辈之也其辞甚明晰而　上方怒甚弗省也铣就逮以小缓期罪缇骑长夺其官法司当铣比守边将帅守备不设律斩　上不许令更拟于是取嵩指以交结近侍官员紊乱朝政律斩妻子流二千里铣性果锐有机略其死不当罪天下闻而□之又十二日而言亦至时于车中闻铣所坐惊堕事曰噫吾死矣复具疏以辨其辞甚苦而刑部尚书喻茂坚都察院左都御史屠侨大理卿朱廷立等据曾铣律以请而谓言实当八议所谓议贵议能者　上怒切责茂坚等阿附其语犹及言前不戴香冠事而言妻苏氏发广西从子礼部主事夏克承从孙尚宝司丞朝庆皆夺职编氓言至秋竟坐弃市年六十有七言虽以骄蹇得　上恶然亦颇能持争　上尝谕之欲退处西内使太子监国言时年六十荅谕云臣全数巳尽万死不敢奉诏上之止其后所深恨言者挫郭勋与不肯戴道士冠而天下方怨勋之横与严嵩之奸贪谓言能裁之以是多惜言者隆庆初其家上书白冤状复吏部尚书巳再尽复其官赐谥文愍予祭葬言始有妾孕七月而苏氏妬之嫁民国生一子后言死而苏氏知之迎置家其貌甚类言且得官矣而卒病死言竟无后 

　　○光禄大夫柱国少保兼太子太傅礼部尚书武英殿大学士赠太保谥文康顾公鼎臣神道碑（严嵩） 

　　严嵩 
　　国家设科取士得人盛然登廷魁至宰辅者凡七人若文康顾公其一也闻诸故老言　孝宗敬皇帝乙丑试士日于宫中焚香祝天愿得才是年得顾公进士第一公仪状瓌奇风格峻伟观者谓公辅器公讳鼎臣字九和苏之昆山人也授翰林修选未几　孝庙上宾以修实录成升侍讲再转春坊谕德历十余岁　今上即位首被知遇简侍经筵日讲进学士上懋崇圣学日亲儒臣讨论经史公因进讲宋儒范浚心箴敷陈剀切　上注听嘉悦谕辅臣曰鼎臣解说心箴朕思味其意甚正心之助　上乃亲洒宸翰自注释心箴又注视听言动四箴及制敬一箴勑翰林院国子监及天下学校建亭立碑镌刻五箴以示学者寔公之讲心箴启之也　上又曰洪范一书于帝王治之大经大法实亲切令鼎臣分计日从容论说必使尽其所言以务学求治之助复虑词训繁多命公撰次节略以进旧例每寒月免讲　上以洪范未终篇乃不辍讲诏免公常参专直讲读　上奉先圣先师位祀于文华殿东室而数御西室召公等十臣冷敷奏经义公撰中庸首章讲义以进推言人君致治期臻圣神功化之极不可安于小康　上称善　上于西苑作无逸殿成命辅臣及公坐讲周书无逸篇升詹事府詹事仍兼学士赐一品金织仙鹤衣　上亲耕籍田特命与九推廷臣莫不动色悚叹谓　上宠异儒臣如此自是晋吏部侍郎拜礼部尚书俱掌詹府事两被旨教庶吉士于翰林故事用官二员独受简命自公始公虽职在文翰数奉召对预密议简在圣心既久执政有不乐公者数沮其进用戊戌八月始勑公以太子太保尚书兼文渊阁大学士入赞机务眷遇弥隆被赐宸翰经籍银币玉带麟蟒飞鱼之服多不可悉纪己亥二月加少保兼太子太傅进武英殿太学士车驾将幸承天勑公居守京师公条奏军国重计七事上悉从其请赐印记一其文曰经帏首选　上曰卿讲幄旧臣久怀经济朕兹重寄宜钦承之公翌辅　皇储持挈□□京师肃然以驭下过严致有烦言再疏乞休荷温□□□明年感疾久不瘥　上屡遣中官赍　手札赐问以太医往视赐药剂牲米诸物疾革陈遗疏劝　上亲贤图治颐养圣躬词诚恳笃降诏褒答而公竟卒享年六十有八讣闻　上轸悼赐祭葬如制赠太保谥文康遣行人护丧还公杰特有大志留心经世随事献纳多见采用尝请访求曾子之后以奉其祀大同军变请诛止渠魁以安人心四方郡县多奏水灾疏陈生民困穷之状请遣使赈恤而公生长东南见财赋日蠧民力日屈则三举奏焉晚岁履政府将大有然仅二载卒于位时论惜之云曾祖讳大本祖讳良考讳恂三世皆累赠如公官妣皆一品夫人配朱氏累封一品夫人四子长履方举乡荐履祥履贞履吉 

　　○大学士严公嵩传（王世贞） 

　　王世贞 
　　严嵩字惟中江西之分宜人父藩司吏其妇方媷而有光起廨舍巳生嵩藩使奇之赍醪糒钱布以赠嵩长身疏瘦如削疏眉目大音声二十二举于□二十六进士高第改翰林院庶吉士授编修数移疾告归读书钤山中嵩好诗清雅有态然弱而不能沈雄之思文亦类之其治家纤啬近小慧时人莫之□也尝奉使至广西道谒乡人李遂遂故御史司其省试而得嵩者当晏鹿鸣日诸生前寿时嵩貌羸鹑衣遂不复盻接至是投刺见而讲钧礼遂出叵测漫应之次日始修门人礼布币再拜而曰某非敢薄公也以公向厌之恐终弃之耳其狷隘急睚眦如此久之进侍读领南京翰林院事召国子监祭酒嵩于资薄不当祭酒辅臣费宏其乡人私之既去位言官有及嵩者疏辨得留进礼部右侍郎给事中陆粲等论糺辅臣桂蕚所私复及嵩嵩奏辨复得留寻迁左侍郎转吏部左侍郎久之进南京礼部尚书改南京吏部尚书其在南京踰五载不召以　万寿贺表至京师时议重修宋史方至局经理嵩谋于辆臣时以少保夏言在礼部日奉行诸祀典而尚书顾鼎巨教习庶吉士皆不暇兼职言亦从臾之遂请留□以礼部尚书兼翰林院学士专司董理逾岁间言入内阁鼎臣当次长礼部而嵩复私于言躐得之自是始谬共谨以迎合　上意而是时御史桑乔以灾异列嵩等罪嵩辨之强给事中胡汝霖复紏之有诏大臣被劾宜省巳勿得强辨于是嵩惧益共谨而其子世蕃繇荫叙授都督府幕巳恣行诸曹居间有所贿纳矣时　上入谀臣言欲祀　献皇帝以明堂以配　上帝嵩不敢违巳又欲　献皇帝称宗而入太庙嵩与羣臣廷议皆难之　上不悦着明堂或问以见志嵩皇恐尽变前说所以条画礼仪良备遂尊献皇帝曰　睿宗祔　武庙上礼成而赐嵩白金百两彩币四有副钞四千贯上　皇天上帝尊号册宝寻加上　高皇帝尊谥圣号以配嵩奏庆云见　上悦受羣臣贺嵩庆云赋及大礼告成颂　上嘉之付史馆明年加太子太保巳从幸承天赏赐优渥与辅臣埒嵩归益骄于藩国请恤乞封所挟受贿积訾且巨万而南北给事御史以大察交章论贪污大臣皆首嵩而　上皆勉留之嵩奏辨而中谓人臣于　人主将必使孤立自劳而身观望祸福乃得□　上摘其语称之于是御史谢瑜复论嵩强辨请斥之不听嵩恚甚乃因员外郎卫元确复命迟归罪于吏科都给事中丁湛宽予之限以市恩参论之俱坐谪巳复参其郎中熊过等谪之边方欲以自张且快意是时大学士夏言有所不悦于嵩御史叶经疏称交城王诸孙辅国将军表木田谋袭爵永寿王庶子怀燱与嫡长孙怀熺争国封嵩俱纳其重贿之请勘乞斥嵩以戒贪墨言乃拟　旨下台勘而他多右经语嵩急归诚于　上上悯之弗罪也时边警告迫　上以嵩非所职而咨询之既条对平平耳　上必之激赏欲以风止言者嵩既巳倾夏言而斥之愈益宠幸所供醮祀青词额对独嵩居最乃以　圣诞恩进武英殿大学士入直文渊阁仍掌礼部事免其奏事承旨时嵩年巳六十三而神采溢发如壮时于是吏科都给事中沈良才等首论嵩污佞不当干大位不听而南京给事中玉烨御史陈经等复论嵩并及其子世蕃饕贿助焰实迹下所司嵩疏辨且乞休　优诏慰留之嵩意不决复上疏谓占语曰朝廷轻重系大臣臣今动遭诋目奸恶海内流传损伤　国体一宜去言官论事乃其职然或听指使或代报复如昨岁羣奸构谋呈稿首臣然后封进今不即退转相伤害益烦　圣心二宜去　上果温谕百余言荅之且谓攻击不休故违　君命须罪以无　君之律嵩乃出视事时宫婢构逆旋复诛嵩请　诏告天下人谓宫阃而秘密悉扬之其国体伤于论大臣多□寻代嵩礼部者张璧至自南京嵩请解部事许之赐御馔金币羊酒且谕曰比以异礼劳卿卿以赤诚匡朕可也前是巳赐嵩银记曰忠勤敏达至是复赐其家藏　玺书之楼曰琼翰流辉奉玄之阁曰延恩堂曰忠弼嵩以吏部尚书许赞等讦其请托事不胜益横前是考察御史谢瑜不及当调嵩特拟　旨用贪酷例黜之而御史叶经监山东试嵩乃摘其录语以狂悖不道俾礼部参论逮至京杖死　阙下藩臬预试事者皆边邑尉中外愈侧目嵩矣时尚书许赞以一品六年满加兼太子太傅未几　上特加嵩官视赞时辅臣翟銮特以资序在嵩上　上待之不能如嵩每有所咨问及赍予时时首嵩而不及銮其厌銮久特以其旧臣不忍去之而銮不悟也其二子俱进士高第嵩乃授风旨于给事中王交辈俾发其事銮与二子俱削职民嵩得益发舒　上一□用之矣而吏部尚书许赞遂兼文渊阁大学上礼部尚书张璧兼文渊阁大学士同嵩预机务然不获入直应　制嵩事取独断不复相关白墨墨而巳赞至自叹曰何必夺我吏部使我傍睨人寻进嵩兼吏部尚书谨身殿大学士亡何复以六年满加少傅兼食大学士俸一子中书舍人给四代诰命嵩乃上言每独蒙宣召于心未安思往岁夏言恶与郭勋同列以致生隙夫臣子比肩事主当恊恭同心岂宜有此嫌异今臣希忠臣元臣赞臣璧凡有宣召乞与臣同如祖宗朝蹇夏三杨故事嵩葢欲示厚希忠等且见言妬也报闻时　上方好言长生而都御史盛端明右参议顾可学家居久各自诡有不死术嵩进可学所治饵而荐盛端明　上悉召用之巡按福建御史何杂栢条时事而中论劾嵩甚切　上怒逮治之维栢在道久嵩不测　上意乃请宽维栢狱　上霁威杖而夺其职时诸曹皆受嵩及世蕃请属如外府独吏部尚书熊浃持不肯行莫能难也会浃以罪去则无所不靡俄而　太庙工告成加兼太子太师赐金币渥时上微觉嵩横而许赞老罢张璧死乃思用夏言时礼部尚书费寀故善言而不能得嵩意探得之因疏留郎中周珫高简而谓大理评事孙学□假嵩名求出使而臣执不与学思嵩私人也多机警好以萋菲中臣臣以孤危而失此二臣助愈难自立矣因乞休其言颇散漫不根　上以其托指攻讦切责之然不浃日而召言之命下嵩以是恨费寀言既至尽复原官遂复据嵩上　上加嵩少师以慰安之言既以衔嵩则颇斥逐其党与嵩唯唯而巳不敢救时世蕃巳用恩泽累迁至太常寺少卿掌尚宝司事横行燕中嵩乃上疏遣世蕃归省墓以避言　上犹使之驰驿还往嵩以万寿加特进又以九年考满加华葢殿大学士　玺书褒谕仍赐晏礼部言寻用复河套失　上指嵩及崔元陆炳构伏法嵩遂独相　上益安之而费寀亦自以撰斋词得　上幸嵩度无可报乃坐其子以不当使事谪之而寀亦自恨病死于是南京吏部尚书张治国子祭酒李本以疏远擢共事不敢与可否久之恳于嵩始得入直治不任烦竟郁郁以卒时宣大督臣翁万达将臣周尚文拒却虏而嵩复录一子中书舍人赐金币　上以罪人王联讦而信之捕故都御史胡缵宗及株连新旧朝士数十皆欲寘之重典嵩与人陶仲文颇救解得释　上以嵩对制平狱可嘉令兼支学士俸而仲文遂封伯然意殊不乐嵩乃与仲文疏辞俱报许而仍以　万寿节封仲文伯爵加嵩上柱国嵩乃力辞谓人臣无上引郭子仪不敢当尚书令比且欲以示谦而见夏言悖　上悦进世蕃太常寺卿仍行尚宝司事亡何虏大入寇掠三辅旋薄京师右中允赵贞吉叩嵩直所问计嵩以撰斋词辞不见而义子右通政赵文华自其室胁肩出贞吉见而詈斥之俄而礼部尚书徐阶以虏嫚书请和会廷臣议贞吉厉声言虏在城下何可和但请　皇上御奉天门赦沈束旌周尚文士气当百倍而贞吉又自具疏请遣羣臣有才识辩博者诣行营宣谕诸将得一贼首予百金敢战者损卒亦赏逗遛者全军亦罚　上虽壮之而内不悦也嵩因请即命贞吉往往而骤至仇銮军卒不得要领还嵩乃激　上怒杖贞吉而谪之荒徼以自快兵部尚书丁汝夔虽以调度失宜然人洁廉杨守谦守土臣也倍道勤王　上怒其不能破贼诛之嵩皆不能救而巡抚王汝孝总兵罗希韩逮稍缓世蕃尽罗其贿与嵩计伺　上喜而解之卒以免仇銮故以嵩去言而脱其罪深德嵩约结父子复起大同师师其众入援无功而大言耸　上听嵩从臾之遂总京营兵进太保仍督诸路兵马入二万金谢嵩嵩亦受之虏退始上疏请发粟赈中虏者并掩胔骼及他选将练兵碌碌纸上语而巳于是中外怨嵩父子刺骨而刑部郎中徐学诗历指其误国无状凡数十事且谓其威权足以假手下石机械足以先发制人财势足以广交自固乘机构隙足以示威刼众文词辩给足以饰非强辨精神警敏揣摩精巧足以趋避利害而弥缝阙失私交密惠令色脂言足以结纳权路而缄杜人口故诸凡论嵩者即不能显祸于正言直指之顷亦必抵事假人阴中之于迁除考察之际臣不能悉记即如先任给事中王烨陈垲御史谢瑜董汉臣等于时幸蒙宽宥而今安在哉故天下之人视嵩父子如鬼如蜮不可测识宁是痛心疾首敢怒而不敢言何者诚畏其阴中之也　上乃捕学诗下诏狱斥民而温旨慰留嵩嵩不自安请遣世藩归里不许令给假随任侍亲而巳学诗疏虽不见用然天下传诵以名言仇鸾始虽由嵩入既挟虏得　上重而骄嵩犹欲以儿子畜之不应遂凌嵩出其上嵩恚数以密疏言之沮止万状皆不听而诸部臣言官有抗触鸾者立碎鸾之捕虏□□以大功要重爵赏而嵩子世蕃亦缘而进工部右侍郎予一子锦衣卫千户鸾以是益恨嵩而侮之其所诋谮嵩　上亦必动至宣召亦稀矣时陆炳掌锦衣缇骑与鸾争宠妬嵩乃厚收炳以腹心使詷伺鸾鸾亦之备然其所从卒不如能缇骑獧狡鸾自是堕炳穽中然炳阳推重鸾以中山定兴之流亚鸾不疑也既虏势日迫而鸾病甚　上闻收其大将军印鸾暴死炳乃谋于嵩怵鸾之义子迯之虏而道执之尽得其交通状诛其妻子嵩以是益亲信父子贪亦益甚南京广东道御史王宗茂复疏其贪黩数十事事皆有实　上复之镌宗茂二秩补外以安嵩而给事中袁洪愈劾去其所善客翰林检讨梁绍儒亦弗敢救也前是兵部员外郎杨继盛以尝论与虏市马非策忤仇鸾下狱谪边邑倅鸾既败继盛得累迁复官嵩欲以名收之继盛不应复抗疏极论其十六罪五奸中外传诵以破的中窽可以必胜而　上独怒之摘其中有召问　二王语以诈传亲王令旨律坐绞而复杖之百复以　手札谕留高嵩乞休　上报以羣邪党比谓逆贼勾虏其本在卿葢指摘赞直玄修不阻朕耳朕非内色外禽者崇事上玄又与宋徽梁武不同人臣邀誉卖直卿以此乞休堕邪孽计宜安心供职奉顺天休时嵩有义孙鹄未十六而冒两广功级得锦衣千户继盛及之下兵部尚书聂豹皆曲之讳而郎中周冕独发之亦坐夺职当是时云贵清军御史赵锦亦有疏论嵩谓嵩窥伺逢迎之巧似于忠勤谄谀侧媚之态似于恭顺能引植私人布列要地以探诸臣之动静先发而制之故不败露又善以厚赂结　陛下左右之人凡深宫起居意向无不先得故多称旨或候　圣旨所发因而行之以成其私或因事机所会从而执之以肆其毒使　陛下思之则其端本发于　朝廷使天下指之则其事不由于内阁幸而洞察于　圣心则诸司代嵩受其罚不幸而遂传于后世则　陛下代嵩任其咎锦工于中嵩恶而他语尤剀至　上亦使缇骑捕之两月而至怒小解斥民亡何嵩之义子赵文华重文华者故无赖小人也数经吏部察嵩强而□之至通政使乃以百花酒进　上嵩以跪而詈数之矣会吏部尚书万镗者嵩同年相善坐言事废田间赖嵩以起至吏部数与嵩崖异不甚用其言至是复推文华督抚郧阳以远嵩而给事中朱伯辰上疏劾文华邪媚奔竞宠赂日章不宜玷台宪有　□再推文华迫则谋于世蕃乃教之使劾镗前右都御史中以侍郎起用而并二品通考以臣欲糺之故出臣于外不巳而嗾伯辰论臣欲以钳众口嵩内主激　上怒悉夺镗伯辰官俱民而文华愈横矣嵩以满十五载考赐金币御馔肥羜上尊录一子中书舍人仍赐勑褒谕再以京师外城完嵩与有阅视劳迁世蕃工部左侍郎仍侍亲而不夺俸寻以　万寿节推恩令世蕃出理部事嵩辞许之再以却虏推恩录一子尚宝司丞嵩辞　上谕以尽诚赞玄实忠首往往与陶仲文并论嵩不耻也江南连岁倭大作南京兵部尚书张经总督讨之久未平而赵文华乃疏陈用兵七事首以祀海神言人皆笑其诞而　上独然之切责兵部复议上　上以问嵩嵩言江南奏报多失实宜遣大臣往祭海即令察视贼情求可以区处长策具实奏闻所使即文华亦可　上乃命文华文华行而大簸威福所挟持将吏金宝无算时总督张经自恃其位高而望隆不肯折节文华诸发兵守便宜又不与计会有流言闻于　上上怒文华伺得其指露章劾之　上发缇骑逮□□经则巳大破贼俘斩千计捷闻　上怒亦不释经迫则行五千金贿世蕃世蕃与嵩谋欲　上解不解则姑温言欵经至死方悟因詈嵩父子于市而李默者骨鲠士也少有文数更显宦至浙江左布政使尝候嵩嵩谓其貌类我援之入国子祭酒累荐于　上得躐拜吏部尚书乃稍稍自持见不能雠其意嵩更谮于　上得罪去而陆炳繇武科默门生乘　上之思默使所厚中人称之遂得复官寻以撰斋词入直幸矣念不自嵩起动与抗世蕃威无所不加独不能得之吏部而会文华归复命　上以御馔劳之问倭事何时可息肩文华对残寇行且灭不足忧　上之悦而文华行珍宝直万金于嵩夫妇及世蕃至入内室叩首嵩夫人夫人劳苦文华谓尚不能郎君易腰带我相公责也而兵部尚书杨博以忧去文华几得之默所推绝不及其见默欲有陈默厉色待之怏怏而退乃刺得默试士策问以诽谤　上汉武唐宪又所推东南督臣不用胡宗宪而用王诰葢欲败东南事其乡人张经报雠　上大怒下默诏狱论死寻属辅臣李本行部事品第羣臣九□而下及言官悉以次去嵩所恶而荐其客吴鹏代默而亟称文华于人上遂进工部尚书躐加太子太保罢王诰不用用胡宗宪中外大权一归于嵩矣文华又以都督陆炳尝荐嵩复刺得其阴事将劾之炳愳重贿世蕃挟以谒文华始解既而知其谋出自世蕃遂并恨世蕃而徐阶以次辅日重羣望所属炳乃委腹阶以自固嵩父子亦稍稍觉之倭复大张诏遣兵部侍郎沈良才讨之嵩知　上意以文华昔对残寇且平不实惧而使文华自以督师请　上悦许之与宗宪合而诱降寇首徐海等因揜击平之文华加少保宗宪右都御史而嵩等皆赐金币嵩又以十八年满官一子中书舍人赐宴及　玺书褒谕自文华等之有功推迁及罢职尚宝卿史际通政吕希周等而世蕃所纳贿复以巨万计文华乃上疏归功嵩以嵩实授之成算而嵩亦荐文华有学行宜供撰斋词其后文华以骄蹇忤　旨逐嵩不之救　上亦不以咎嵩而宗宪自是益倾江南库藏世蕃馈所需古法书名画种种宗宪皆索之富人世家豪兑欠巧猎靡所不极而他抚臣监司相习成风不以讳其所献鼎彝尊罍之类或发冢剽攻他宝翫多起大狱而后得之世蕃犹汲汲无巳寻以　万寿节加嵩兼食尚书俸仍免廷谢自是凡有旌锡皆免谢至一切祭祀救护日月无嵩迹矣前是虏人犯边锦衣卫经历沈炼抗疏论嵩父子奸恶　召以炼诋诬大臣自名廷榜之适编岭外之保安炼悻悻不得志乃招四方游士以讲学名多及时政得失或驰马至居庸关下戟手詈嵩父子或草人象而射之事稍稍闻嵩恶之使世蕃授指宣大总督杨顺图炼顺故嵩客时边事多损败方籍嵩父子屏蔽即响应而与廵按御史路楷谋世蕃复以入内五品啖楷乃因妖人阎浩等通勇事发捕炼窜名其中而张大之兵部尚书许论不敢执遂斩炼并戍其一子庾死者复二人迁赏顺楷以下如初约天下闻而痛之于是给事中吴时来极论杨顺糜费边饷纵虏出入而以重贿纳路楷相率蒙蔽致危困尚书许论昏酣不能有裨庙□　上以问嵩嵩曲顺楷掩覆且谓言官风闻论人不可尽信　上不听趣捕顺楷下锦衣狱而夺尚书论职时来遂谓嵩可胜也亟上疏极论嵩世蕃罪恶而刑部主事张翀董传策亦言之前是辅臣徐阶礼部时虏入寇数有所建白触嵩忌讳以是百方阻其进不得而阶洁廉又时时人语时□辄叹息流涕稍稍闻于嵩至是以时来翀皆阶所取士也而传策又其乡人乃密奏三人同日而构臣必有使之者且时来巳奉命使琉球疑其悔行欲借口自脱自封进时来翀试录　上乃下之　诏狱令追究主使久人以闻而时时自语曰阶固贤虽然嵩老矣□不小需岁月而忍若是阶危且甚而时来等既下狱考掠穷五毒竟不言主使者第曰　高庙神灵教臣耳而亦会都督炳心向阶以是坐翀传策相主使时来避远役狱上各发戍烟瘴卫所而慰留嵩嵩以是益恨阶并及炳矣其后顺楷就逮至诏狱嵩复之宽解顺仅坐戍而楷谪外当是时　上坐深宫中欲以威福远摄连率大臣时时有所逮讯若阮鹗吴嘉会章焕等多从重典虽甚亲礼嵩而不尽信之间一取独断或故示异同欲以杀离其势而嵩与世蕃能得其窽欲有救解则必顺　上意极詈之而微婉曲解释以中　上所不忍其欲有排陷必先称其长微露若与彼亲者而以冷语中之或触　上所耻与讳　上更之怒以是卒不能脱其笼络而威福益广时吏部兵部与文选职□郎号文武库吏而尚书吴鹏欧阳必进许论郎万寀方祥尤着必进有嵩内亲也数以贿通嵩得出入卧内会　大庙灾议兴工而必进自刑部调工部　上老之以问嵩嵩盛称其精力□识遂以工娄就骤迁至少保而倦于事嵩复之改都察院　上弗悦也于辞疏旨曰必进巳之任矣何更辞嵩谓必进母再辞但履任居两月而吏部尚书缺嵩复勒廷推必进众莫应嵩怒慢骂之不得巳而以必进名上　上投之地嵩密疏曰必进内亲也臣老矣非必进无可以慰臣者乃以必进吏部尚书仅三月而假他事去之世蕃犹夸于人谓用必进　上无若我何弃必进我亦无若　上何前是　上以嵩直舍隘别辍小殿材营室于侧多莳花木其隙以娱之复发中金百制什器朝夕割御膳法酒使中贵人调而赐嵩嵩老尚健饕始听腰舆出入禁苑矣巳而嘉其年满八十特赐肩舆且令支伯爵俸嵩复以京师居第之中堂请额　上名之曰忠正又名其南昌居第之中堂曰耆德楼曰宝翰嵩故有居第在宜春分宜并京师南昌而四皆宏敞壮丽分辇金宝以实之犹不足而纵世蕃之罗取益甚初　皇太子薨　裕王以序当立礼部数请期而　上意嫌代巳娄报寝嵩念　上独所信任迫众情时时亦请而与陶仲文比而阿　上意　上亦自知之时裕景二王并居外邸礼服无异外论汹汹谓莫知适从而故左中允郭希颜失职家居欲以危钓奇乃具疏谓自攻嵩者有问二王之说而得罪恐不相安幸各召而面谕之使二王母疑嵩嵩母自疑且请出景王于外以安　裕王疏既上嵩虽恨希颜而叵测　上旨请下礼部详　上乃露怒希颜意嵩始得发舒　上命御史即家僇希颜传首海内世蕃念以多树敌恐嵩一旦老死不易支而谓　上意摇或可因而更树乃多行金左右谋立景王庶几异日代嵩执政而　上一日忽谕礼部令景王之国世蕃犹令嵩与礼部尚书吴山言　上意未必尔或欲因以试物情山不可乃具仪上景王卒之国而世蕃之谋益解俄以世蕃三品满九载加服俸视尚书再以　万寿节加嵩岁禄二百石而世蕃亦兼支尚宝司卿俸寻嵩夫人欧阳氏卒时世蕃方恋权不欲归而嵩无次子可以扶柩者嵩请于　上谓年巳老耄不可无世蕃侍　诏听留共养如故嵩故以警敏得　上意亦善自卑屈至士大夫入谒人人慰劳务得其欢心□标故所忆记以示聪明晚节知天下之怨之□□旧郄而收录知名士若故编修唐顺之中允赵贞言等皆以沦落感不自觉入其彀至显庸因而有称之者然其阴贼发于心而动于机械不自觉也世蕃尤险悍慓猾每谓天下才唯巳与陆炳杨博而三然与炳晚节相妬炳暴死世蕃称快颇亦能习国家典故晓畅时务嵩既老　上时有所问而不能答谋之其客皆不称　旨属世蕃草辄报美嵩以是心益仗世蕃而心爱之诸曹请事者辄问曾以质儿子否至云东楼谓何东楼者世蕃别号也世蕃以是益骄横九卿台谏至浃日不得见或停使至暮而遣之或有嵩许而世蕃不许者卒弗许也嵩在直或累月不出世蕃日与其所狎客纵倡乐豪饮益拓居第连三四坊堰水以方塘踰数十亩傍植奇树异卉乘舆张褐葢游行其中若辅臣阶与李本其父执也成国公朱希忠元勋也虐之酒不潦倒不巳性尤强记于中外官职饶瘠险易亡不闇熟其责贿多寡毫发不能匿后　上亦稍稍闻之而世蕃以衰服不能入之嵩直所嵩所报札渐不如　上旨而斋词亦稍倦时　上所居万寿宫火而　大朝殿工方急嵩以烦费难之欲请上还大内则不敢乃请暂徙南城之　离□南城　英宗故称　太上皇时所居也　上乃以问阶阶规画营万寿宫甚详且费省而力易　上大悦宫既成而所以褒擢阶至厚嵩仅加禄百石不能敌矣自是　上有顾问不及嵩即及嵩不过斋祠事而巳嵩故与阶郄惧而置酒要阶入内使子孙家人罗拜之举觞属曰嵩旦夕死矣此曹唯公哺乳阶谢不敢当而是时方士篮道行以乩得幸　上上故有所问密封使中官至乩所焚之不能答则咎中官秽不能格仙中官乃与方士谋启示而后焚之则所答具如□□□□□□□□□□中官所□者□焚而匿其迹以伪封应　上一日问今天下何以不治对曰贤不竟用不肖不退耳则问谁贤不肖曰贤者辅臣阶尚书博不肖者嵩父子　上复问吾亦知嵩父子贪念其奉玄久且彼诚不肖上胡以不□□殛之答曰上殛之则益用之者咎故弗殛也而以属汝既答报袖以示御史邹应龙会嵩等请考庶吉士而诸进士中有贷金于司礼监中贵锦者锦密以闻　上即日罢考应龙乃抗疏论嵩父子贪好误　国诸大罪十余条　上以名捕世蕃及舞法行贿者皆下之诏狱而犹谓嵩小心忠慎寿　君爱国人所嫉恶其致仕去仍驰驿岁给禄米百石嵩犹世蕃求解　上谓念若忠勤巳加优处又何以凶儿渎救嵩乃不敢复言狱上世蕃及其子鹄皆坐戍烟瘴卫所家奴及隶人永年等坐绞当世蕃之用事吏部郎贿最重御史次之给事中又次之所以先御史者其巡按得尽收赎锾鬻卿寺缺而给事中独不能至吏部郎之始巳三千金而后遂至万二千若项治元者竟就逮庾死诏狱其家亦破天下笑之世蕃迫则行十余万金于诸幸姬家犹能胁诇篮道行阴事下刑部狱侍郎叶镗鄢懋卿诱使诬伏前伪状而引徐阶道行不听论死而后得释应龙以敢谏进通政司参议　上犹悔之且追思嵩赞玄勤诚欲退居西内专祈长生以示辅臣阶等极言不可　上乃勒阶等必赞玄如嵩乃可而谓嵩巳退其子巳伏罪敢有再言者同应龙俱斩中外汹汹虞嵩且复用而久之阶益见信乃巳于是嵩之党镗懋卿万寀何迁张雨唐汝楫王材及其壻袁应枢先后以白简革职而胡宗宪自浙直总督被逮寻释之宗宪既得志首以书尽贿嵩父子金玉珍翫相继半入其槖江南公私之一空奢淫纵恣靡复风纪而其歼徐海执直功亦有足当者　上以其娄进白鹿白龟不忍罪也伊庶人之王也以残暴娄见糺台使者迫则行十万余金于嵩得小缓至是使其校卒十余辈造嵩家胁偿金嵩置酒欵之而好谓曰所云金十万则无之仅得半耳而又半费请以二万金偿因尽以　上所赐金有印识者予之既去而闻于郡曰有江盗刧吾家二万金去矣速掩之可获也郡发卒追得金悉捕校卒下狱论死而世蕃之自戍所私归益广拓第舍又用金多盗窥乃召募伎勇材力之士合数百人日夜击刁斗自卫郡邑颇疑其迹而嵩故所养舍人子出外非者推官郭谏臣受民间讼牒满百帋辄封以与嵩嵩怒而却之他台使监司小有违言嵩辄呼具舟我且入京面奏以时恦喝而会前有贺　万寿表得　温旨及赏赉谓　上且当见怜因恳疏请移世蕃便地共养　上不许而报曰严嵩有一子侍巳恩待矣谏臣乃疏以闻巡江御史林润遂露章劾世蕃与罗龙文表里相约多招纳亡命有叛心龙文故世蕃客通贿与同戍者也　诏即委润捕世蕃龙文既至京润因尽发其罪状下三法司比拟俱依子骂父律斩　上不怿令更拟乃拟谋叛律而犹未及嵩　上令即弃之市而谓嵩畏子欺君大负恩眷并其诸孙见任文武职俱夺编氓拘役籍其家黄金可三十万余两白金二百万余两他宝玉重器服翫所直又数百万而知者尚恨其以缓故散匿不少台臣乃益论戍万寀鄢懋卿追其受寄金钱垂二十年不尽寀由选部郎至大理卿懋卿至刑部右侍郎皆世蕃腹心寀贪而懋卿尤恣横其以都御史出核鹾所经行两畿齐晋河洛吴楚几天下半皆挟世蕃父子叱咤风生守令而下膝行蒲伏上食惟谨至以文锦被厕床白金溺器妻妾随行者锦五彩舆以民妇十二舁之即赵文华胡宗宪不能过也嵩死时寄食墓舍不能具棺椁亦无吊者时年八十有六 

　　○光禄大夫柱国少傅兼太子太傅吏部尚书文渊阁大学士赠少师谥文简许公赞神道碑 

　　嘉靖戊申七月二十五日前少傅大学士许公卒于家先是乙巳冬公遘疾乞骸骨甚切　上慰留亦甚切乃连疏恳辞　上不悦曰少傅轻去朕耶其夺秩令归公行而病增剧既还里复延三载竟用旧患弗起又四载嗣子与起复来京师乃始上疏告讣叙公病归颠末　上嗟悼曰少傅果非负朕者乃悉复公官仍赠少师赐祭葬谥文简恩礼备厚葢至是而公不获巳之情　皇上眷不忍释之意益章焉公讳赞字廷美河南灵宝人也先世曰威者仕元兵马元帅西征过灵宝爱其土风家焉八传至教谕众生太子少保吏部尚书谥襄毅曰进襄毅娶于张继娶于高生公性警悟博学弘治乙卯以戴礼魁于乡明年登进士授大名府推官召监察御史襄毅位冢宰公例当避台秩乃改翰林编修时逆瑾擅政怒襄毅不巳附诬以他事矫诏罢之而并出公临淄知县□襄毅忧服阕升浙江按察佥事升副使理海道改山西督学政至则先德行而后文艺士习丕变历升四川参政按察使浙江左右布政使召光禄卿转刑部侍郎拜尚书是岁议郊礼分合公上疏曰分祀者致严辨之道也合祀者通功用之玅也昭格天地不在礼文而在渊德请慎兹大典先是杨州商袁英者　武庙南狩锦衣指挥施恭怙权珰势矫诏籍其家至是英妻诉闻属公讯理权者日侦伺鼓衅动竟寘恭重典当是时复有薛侃迎亲藩之议詹启讦铨部之词张绅之荐劾朝绅刘永昌之诬诋省阁皆事关国纪连及大寮甚众诸司恐慑失措公从容裁决持法甚平务存大体　上悉从之而缙绅赖以安改户部尚书河南军饷旧兑于大名府小滩有奏改他镇者公曰利不百不变法乃今增役创署劳费且十倍勿改便又有议令有司积榖备荒以多寡殿最者公曰预备既有仓今舍此而别积榖徒增苛敛勿从便兵部议兴甘肃屯田发银三十万两公曰兵弱虏强士不得耕徒损国储非计凡所规措务循旧则数报罢新议曰母徒狥名贻害也以盐法久滞疏陈诸弊列通事宜皆经久可行闻高太夫人病疏乞终养不允令给驿归省高卒哀毁踰礼时吏部缺□书廷推数人　上皆不许诏特起公俟服阕莅事既至乃首疏决壅滞公荐举复久任停无故改调之途抑奔竞滥升之习　上皆嘉纳六载考绩加太子太保己亥册大礼成功少保扈从　圣驾南巡疏节程途以保圣躬　上褒答劳锡之辛丑庙灾引咎乞罢词甚切诏许致仕给驿归　上虽从公请而意不释吏部复缺尚书廷推数人又不许仍起公莅事至则条奏诸弊政及上安边方略数千言以一品六载考绩加太子太傅寻命兼文渊阁大学士入阁办事乙巳太庙成加少傅无何疾作乞休遂有赐归之命归出赐金遍惠乡族曰吾不忍自私也又助修孔庙山川坛岁旦暨　圣节必扶掖北向稽首祝贺不少废疾革则谓诸子弟曰吾父子兄弟俱列上卿吾以凉德受主上宠甚渥知甚深故数履危机卒赖保全今巳矣尔辈有官守者当思图报遂卒距生成化癸巳七月四日得年七十有六公历官五十余年晚荷隆遇凡大典礼多遣命将事其锡予飞鱼之服银瓢彩带及白金绮币不可胜记公兄弟八人兄诰南户部尚书弟论兵部侍郎余并登仕籍配李氏累赠一品夫人先卒夫人生子二长俌早卒次与承荫历官知府未任改礼部员外郎以四品服办中书舍人事公德性温粹意气凝定坦夷康乐而泾渭不淆直率径尽而应变无穷莅官翼翼小心以不欺不怠工在吏部前后凡十年每铨注必论才高下与地繁简兼风土南北而剂量之核诸司公而恕或疵以细故飞语悉置不行以是人德之好著述老而不倦所著有松皋集续集读史诗论五经臆说三曹奏议若干卷 

　　○荣禄大夫太子太保礼部尚书兼东阁大学士赠少保谥文简张公璧神道碑 

　　嘉靖乙巳八月十九日太子太保礼部尚书东阁大学士南郡张公卒于位讣闻　上深轸悼命礼部谕祭工曹营葬遣行人护丧归其乡赠少保谥文简公讳璧字崇象世家南郡石首曾大父必顺大父之言少举天顺庚辰进士历官广西按察佥事父维举乡荐历官山西参政俱累赠如公官曾大母王氏大母吕氏王氏俱累赠夫人公蚤擢省闱屡试南宫不利则益肆力问学昼夜探索侨寓京邸起居服食人所难堪时学士刘五清汪石潭有声词垣公皆师友切磨二公尝谓人曰是当鸣世才也辛未举进士选翰林庶吉士授编修文望益起甲戌干清宫灾公上修德勤政讲学三事壬午　今上龙飞首开经筵公与进讲器貌端肃仪矩伟然敷陈古训明鬯剀切时司寇林见素以事待罪公讲君使臣以礼有耆德旧臣当加敬礼之语　上之改容乙酉被命以宫谕出典南畿文衡一时髦俊多在甄□戊子大参公忧恤典加厚命给驿还初公之入翰林也大参公时宦出西因入贺万寿即谢政归田公每图归省翁遣书止之曰勉事职业勿以吾念故公雍容馆□扬历□华纂御文司纶诰主考礼闱劳绩懋焉庚子南京大宗伯员缺诏下廷推至再凡得四人以请　上特授公公廉谨自持于凡宿弊剪除而振饬之癸卯召还北部通议建太庙羣论纷纷公酌议以对制遂定钦天太医监院率多冗员顺天乡试旧多冒籍公奏核去五十余人宿弊一清会内阁缺员公与河南许公一时并用人望翕然顷之公病疟不能视事　上遣御医胗视中使赍赐粥米牲豚诸物存问疾竟弗巳卒于宣武里第享龄七十有一惟公荆衡标望裴廸旧耆德性醇厚器宇凝重恂恂与物无竞天下称长者而期其大用以弼成休养惇大之治而溘然以逝士论惜焉自讲筵迄于拜相其间白金文绮银瓢锦袋及经籍之赐多弗可悉纪累荷遣祭分献代拜陪祀之命而赐见皇太子于临保室尤异典云 

　　○太子太保礼部尚书兼文渊阁大学士赠少保谥文毅张公治传（雷礼） 

　　雷礼 
　　少保名治字文邦湖广茶陵人也其先出江右永新自公高祖播徙今茶陵月江里历公父伯诚并以淳朴称初公之未娠也母谭□人梦大鸟戞云下朱颅玄吭缟羽止其庭忽缩化人袵巳而惊寤伯诚曰此鹤祥也将不有征乎踰年公生神采异特机撄慧动不可制甫七岁挥墨成巨字稍长偶辞属对应声谐捷多非人思构所及者知州董豫大奇之径白督学官补充校弟子员学官示以经书大旨即晓析旁及诸史百氏靡不综贯发文蔚如也及□张文定督学试之见其文愕曰兹非刘李匹耶葢指茶先辈坦斋西涯二先生云正德丙子举于乡遭父丧守制庚辰举南宫第一先是州有龙化湖茶长老数言故有龙湖坼榜元出之谶公尝憩而乐之因寓号及计偕北上湖忽暵涸龟裂果符应是年　毅皇帝南狩明年　今上即位始第进士入翰林庶吉士居一岁念谭淑人春秋高力引疾告归屏交息营充养益盛五年起授翰林编修会兵部主事霍韬奏称两京堂上官及翰林台谏□任半年各举一人自代公以知人圣哲所难请改官便养且曰道苟可行则乘田委吏不约道苟不行则高官大爵不丰识者知其志存经济不徒以文章致身也七年纂修大典成擢左春坊左赞善公在史局未满考遽迁二亲之封格于例即乞辞升秩愿以旧职供事待封其亲疏入　上嘉其情特封弗听辞秩葢异数焉其冬奉册使荣藩归拜太淑人堂下不数日太淑人猝疾不起人谓天佑公至孝不使有贻悔云是时诸贵幸用事多不法公制终数年矣有超然之志至十三年缙绅先生以大义劝之乃起寻命主南畿试南士沿江左余风并崇雕琢日入于弊公崇浑黜浮时称得人明年同考会试又明年重书宝训成进右春坊右谕德十七年秋命主考武举会试是冬安南国人以篡臣运命绝译贡乞师征讨□上下廷议佥言简近臣具文武才略者令宣谕　圣朝威德因得擅制置不烦兵制可乃擢公翰林学士以往公喜盘错自别乃跃然应诏曰丈夫志在万瑞安南如履堂奥耳讵株守一职章句儒耶未行有言小夷非兵不□者遂止十九年秋命复主南畿试南士益知所宗不迷□趋明年拜南京吏部右侍郎又明年召改吏部右侍郎公趋事斤斤自信敢断决锐然以辨正邪明升黜大务及大计吏治贵人嫉忤巳者欲挤之持不可竟不能夺恶人趋竞有京朝官鲜服行持所业文求正门下且甘词申欵公正色戒之曰国家造士以明经致用乃至矩唐污人之诗耶其人愧沮性峻方不与世瓦合于持正自立世摈斥者虽疏远必欲延致之屡荐于太宰不以嫌常荐一二谪官太宰拟常调公曰凡居官者悉以资深超用而谪者以浅资拘常调是佞者常伸而忠常屈也何以劝后太宰悦从之时直隶诸差好持权责吏苛切岁劾罢不下十余疏少能以一眚全者公言于太宰曰九州岛设官均一体而畿辅多中差时时考察非所以惜人才安民生也议上　天子可之着令二年改吏部左侍郎兼学士掌院事二十六年春命主会试公见士习举业类拟应试活套以徼一捷不知经史何物于身心了无所得特率诸房考精别严汰必词合经旨及援引有根据者录之故所取多学行士萎习之少变未几奉　诏教庶吉士每喻以立身大节其学期稽古识世务不落尘荃有一二浮靡不自振濯对众指摘不少恕故诸吉士多知省改明年拜南京吏部尚书往未及朞　上以元辅介溪严公屡请增置辅臣　诏廷推五六人乃改公礼部尚书兼文渊阁大学士同南渠李公入阁预机务夏四月至阙　上又命公与南渠公及大宗伯少湖徐公咸直禁中未几赐飞鱼服白金文绮尚方诸珍物亡算公遭际　圣明日夜亹亹思纳善道以兴太平誓不营私不奸法不可权贵有狥俗以贽通及以幸径干者严词峻拒不假色逊自是诸司弗饬者惴惴焉缩其纵承平日久中外战士离落车马刓弱又连年调兵筑垒未干公囊巳虚公对当事者愤而言曰今兵老民棘祸旦夕及肺腑诸公不历算周思以宿谋而酿成疽根其可久乎及见士风澜倒如水决防而天下干耗经费无纪辄愀然叹曰噫哉士习靡则元气漓矣民财竭则精血罄矣其将何所底止乎至二十九年奉　命复主考会试发策命意多剀切时弊葢纳牗无由而所以儆庶位者深矣卒之虏犯京师而一镞莫施始服公非过虑云公自夏在直婴暑毒忽疾大作上疏请告　上遣中使偕御医往视赐内膳醪米　温谕降问少间公曰时方多事吾安得以疾自养乃强出供直八月以　大庆恩加太子太保辞不允然自是疲于承事疾加剧不可完摄矣乃再疏　请告及虏入犯畿甸公伏枕惋泣力疾草疏欲堰白河水以遏虏涉会惫弗支不及上十月九日严公偕李公过问公疾不可神志犹哻哻语不及一私十四日竟卒长安西第先是公疾未作夜忽梦乘鹤游戏飘飘若出九阂觉而占之曰斯吾始娠之祥也殆将反化以归乎巳兆之矣讣闻　上震悼令有司治祭葬赠少保谥文毅公磊落有大志欲以功业行寔光明于时虽博极羣书以文学下科雅不嗜尚间着于文若诗多切隐忧览之令人省奋尝奉　诏修续会典公病前书沿革徒存本末失次往往取吏胥故牒并条例芜积不提纲要甚或赋役之征用无纪内府之职制弗明与夫省藩外地军士牧屯盐政苑马今昔殊纪漫不可核与礼夜分商确欲以事始纲后之举废目昭　圣制于上附臣下建明载其节略以备一代明良之迹而又详稽往制备载议原既汰复沿义将何取中更复定始自何时其它如稽员数辨岁供考虗实之类毅然以身肩之竟多尼格不果会三边多警欲改一官自效又不果日取西北事宜谛究往失而精来鉴思注措之未尝顷刻忘边计也立朝持正论侃侃无顾忌意有未当词气激切众莫能屈然胷中无畛域不善逆意又不宿怨有犯而不校之风平生引荐善类如嗜饴然拯厄雪诬虽忤时忌有所不避晚年列枢筦中外想望其风采而所多与愿违至年仅六十有三不及究蕴蓄以没惜哉平生奉制及应酬诸作信口肆笔未尝不出乎正脱腐远俗归古典则其子仪制君元孝博雅不羣克世家学收辑存稿若干卷梓行于世亦可以镜其槩云论曰公之不起也岂非天乎礼初入铨部公属吏见公议论天下大计如江河之不穷而劲节直气不少挠阻视时事有戾于成宪者慨然喟叹至欲裁定会典权衡百度使狐鼠不得缘以奸充斯志也岂在富贤豪间耶遭际　圣明柄用日侍宥密使久于其位必有以振肃百僚而善类日进泰运可回矣乃一疾弗起岂刚直难近天固□之耶中世道升降之□者可以惕然惧矣 
　　治博闻强识性□爽□□□言论侃侃临事不阿是时　土崇尚□修□□□□玄撰治殊不自得遂邑邑□及□□□□□□□□以中谥隆庆改元乃更□□□ 

　　○太傅吕文安公本传（汪道昆） 

　　汪道昆 
　　世祖总揽万几倚办二三执政执政至东瓯愈重至上饶愈尊彼挟先资以亿命中幸而遇合其获丘陵次藉先容庶几巷遇次则循资旅进有若贯鱼傥然得之雄距高跱由前则难后由后则难前其相依也若辅车其相竭也若寒暑夫何以故患失则然乃若失得不入于心始终不渝其度则吕文安公一人而巳矣公故吕姓出营丘唐御史大夫延之礼部侍郎渭右仆射温殿中侍御史恭晋中书令琦宋太师端博士荀中丞诲太守由诚评事亿皆其本支由青齐徙越新昌则自亿始历六世鎌别祖始迁余姚之新河历三世而生公琼公珍公珍生懋公琼后公王父也懋生改以行义祀瞽宗是公父及公以一品再考公琼公珍懋改俱赠少保兼太子太傅礼部尚书武英殿大学士曾王母蔡氏潘氏王母胡氏俱赠一品夫人封母杨太夫人由青齐历五百年而兴乃得名世弘治甲子六月朔太夫人楼居梦日卓午烁庭中赤光光四表既寤公乃生其后命曰端日楼则贵征也太公故善谢文正则以负剑见公文正奇之斯其殷帝之首服也稍长执博士业文正益多公文夫夫国工异日者当出吾上馆之家塾□其子学士丕程督之学士入朝载之俱北绍介而见之费文宪亦以公辅器之戊子与计偕壬辰举进士其年选庶吉士覆试得公　太上问庶吉士若而人谁可属大事李文康密以公对业巳志之心甲午第相材授国史检讨丁酉校　列圣御制文集充经筵展书官既上程书出就南国子司业岁久则以右中允摄南京翰林院转左中允摄左春坊丙午主试京师揭礼乐征伐自天子出首义录呈称　旨简在帝心戊申递升两京国子监祭酒己酉上命增置夹辅枚卜者六臣末疏公名留十日不下阴属耳目迹六臣者何如人既下则惟南太宰及大司成公以少詹事入阁办事续修　大明会典充总裁寻　召入直庐庚戌升吏部右侍郎东阁大学士癸丑　上修辅臣功大学士本升礼部尚书命禁中乘船乘马甲寅进太子太保兼文渊阁大学士丙辰奉　旨摄吏部事考察部寺督抚诸大臣台省诸郎寻加少保兼武英殿大学士丁巳历一品考进阶光禄大夫勋柱国兼太子太傅庚申历六年考兼支大学士俸加少傅　上明如日月威如雷霆百官受成莫不凛凛分宜耄矣冑子无良华亭肩随深中重发公以赤心□结　明主断断无他犹之清庙銮刀和而后断庚戊秋八月虏薄郊关　上御永寿宫召入直诸臣问方略臣本奏曰诸臣民仰望天颜久矣请亟出视朝安中外心既则以郊保僵口疮痍就死请亟下令掩骼埋胔发赈蠲租京营故多糜军请亟更张以善后疏再入悉然纳之咸宁侯鸾螫都御史商大节乃坐推避律比失机臣本上言此比附律也即罪在推避宜与临敌殊科不听既又言鸾调边兵入卫以其习战足当虏锋今奏自部营兵以距前茅分发边兵于边外以断后殿臣所未喻其意去何且督饷都御史随地饷军不不预鸾复要户部载糒从征甚则秣马许掠田禾誖之誖者也边臣请互市廷臣持之　太上问辅臣云何臣本极言不可往虏猝入不及谋第一市以缓之固将集兵力大创之耳乃今兵力方集籍令虏入正宜张天讨以振国威犬羊无厌何示之弱也　上曰善悉罢市议母开端鸾败诛奉　旨再议戎政发丑徐邳大溢饥民轻邪　上用公言命漕河二都御史并力疏浚发徐淮仓粮四万石两淮余盐银五万两遣刑部侍郎吴鹏出赈之既而河□游请遣祭川岳之神水乃就道省臣建议请筑□城则以时诎举赢第自南关首事即以一面经费三面可以类推　上数问辅臣不四面非王制也于时诸执政及当事诸臣胥命工所公言城南民物蕃庑或生戎心城之便今既裁南面衡万雉有奇自东西北析而属都城传诸堞计二十六里而近工可计日而成余三面工胥后命天寿山水患冲啮诸陵神路石桥有差　上遣公视之特旨问状对曰二水交冲故多溃决河势环抱法中堪舆形胜不当更工费不当惜第浚河深广下如建瓴可无患矣　诏选民间子弟尚长公主待命者三人时中宫久虚命辅臣代选公首举李和以进从之丙辰　上命公主会试丁巳　殿门灾先筑大朝门请减材围径差小即旧石毁第追琢新之其年大同岁丰一缗几得一石请发度支银十五万预籴以佐军兴较之年终可省三倍职方郎唐顺之言边事　上问边兵入卫起自何时臣本对曰　祖宗四征不庭皆发京库以往正德中江彬拥边方扈南狩蚤见者以不然自是边兵果骄遂有大同之噪鸾受兵柄岁征边兵入卫京陵属蓟兵入关督臣始奏留二军防守因循未彻遂以常　清问及之计深远矣光禄寺岁多冒破命举较著者以闻臣本上言光禄故额二十四万岁赢其半或以佐司空乃今官掖撙节有常岁费至三十六万要之出入无艺其弊四端一传取之弊一关支之弊一门禁之弊一磁器之弊请复旧制月遣一御史科察而籍奏之尚方所需必授符必登籍以待岁会且法行自近臣等备员近臣常禄有供大官有糈复以在直日饕三饭请罢之　上悉用其言日损再饭先是己酉　庄敬太子立无何薨　上讳言储言者见坐辛亥礼臣疏请公奉　旨陈言自古帝王莫不蚤建太子将以正国本系人心　祖宗以来太子诸王年十五以上则冠婚出合第本支异礼必先正名且天授元良不可以往事槩论不纳壬子春　谷王□冠命大学士本赞冠明年请　二王就宫中婚　上问故对曰名分未正不宜并出而婚耦则上疑轧则下贰且先朝同在宫禁有　太后有　中宫有　东宫今　陛下骨肉亲惟　二王耳悉出居外独柰何自轻卒不纳明年复请寝如初庚申故左中允郭希颜上书谬以建帝立储发语　上大怒傅上刑臣本上言小臣妄言建帝罪当死但　二王同居分邸寓内莫测渊衷其在天伦则　圣心密定久矣徒以己酉鉴笃爱元良诚如所言一留京一之国人心自定宁讵以人废言　上心然之即谕辅臣景王当遵□社制令之国卒之翊　穆考开太平公诚社稷臣也辛酉五月太夫人以天年终　上下恤典并从优遣行人护送驰驿扶衬归葬公具疏谢以哀毁闻洛河入舟　上下手札问疾赐冢子元告扶侍加意惓惓公自通籍以及居丧凡三十稔都文学侍从者十有七都相位者十有三奉命一同考会试一主乡试四读卷四分献南郊再献北郊六祭帝社稷七遣祭先师雅言避名避利避权三者唯恐其不去巳端行却步后其身而身先李文康故急公不欲出公司业次当出者亿东宫且立睥睨宫僚诡云汝立逝将将母而南南所愿也文康问公状公佯诺之司业业巳当南面师惧不任耳于本何择居七年不调由由自如　上卜相始得公下内合议授秩分宜密遣家监以告犒之十缗家监嗛之改少詹事秩视大司成等庚戌举进士赐宴南宫礼官则以辅臣贵重而品在三以位次请分宜拟居三品之上弗从既则拟以品差　上径命之居二品末得上坐华亭入相后公者四年公引身下之遂躐公上其后　上孳孳求旧拥格亦犹分宜司隶拥公孤诸柄具在肺腑公独多息竟谢之及司隶暴亡周亲内却公无所预槩诸唐虞之揖让不然乎哉先是岛夷弄兵诸郡县尽城守县故城江北公绍介所部请夹江而城有如通州淮安临清犄角相守均之赤子宁讵置之度外邪佻者以哗不用命公谢曰吾未奉　君命而兴大役哗固当属江南诸有位者上书下司空议既得请则胡督府董成迄告成功民不知役于是人人颂公功德祠事龙山公既家食察民间大不便者言之有司请履亩请均粮既则征徭银罢优免由是租庸有调民力以纾直指使以其状上之絜令　穆考即位公请吕姓反本以志不忘属冢子谱大宗躬修新昌万十二公庚五公二墓凡诸祖墓各置祭田葺别祖祠改树王父墓门人递以省方至公筑馆西郊乃延东越二大方家聚徒讲学公金口木舌壹禀于躬行季年构斋居则以期斋自命葢亦以先民自期耳宁讵以百年期哉　今上嗣历十有一年公登大耋命监大夫部使者以礼存问里中岁给夫月给米皆异数丙戌公丧一品夫人夏寓书不佞道昆之立传既得恤典遣行人造坟丁亥诸子姓以初度称觞公乃大欢家庆无两六之日忽不豫邻里闻室中乐声公正考终春秋八十有四　今上□讣之彻朝赐祭九坛遣行人开圹合葬赠太傅谥文安□一孙中书舍人　国恩厚矣公息子六任中书舍人者四长元进祠部郎次允又次兑进膳部郎叔子兖任成均历二千石五子觉入太学六子魁授光禄署丞中女字谢用模文正孙也年十五与计偕中道殇女以烈殉冢孙胤昌天下土也故尝北面不佞今守天官当书郎凡诸子姓婚姻具在碑志祠部当室复以公传属道昆作者则少师少傅少宰三公述之详矣道昆不佞恶能赞一辞往郎三家鼎立公独恢然相度休休有容并以文事受知惟公相视莫逆卒之递及难老三耋作朋要以分宜凶终华亭滋大惟公声实纯粹即有口者无后言借曰让名名归之矣利权亡论也有莘以阿衡相罔以宠利居成功往公由密勿而摄端揆则阿衡事有莘不得专美矣 

　　○大学士徐公阶传（王世贞） 

　　王世贞 
　　徐阶字子升松江之华亭人世世受耕不仕至黼父而补邑椽史治牍无害授宣平县丞徙宁都有廉能声阶生甫周岁而女奴堕之眢井小吏之妇号而出之则绝矣后三日苏五岁从父移任道堕括苍岭百余丈衣絓于树得不死二十举应天试学士董玘识阶文于黜而异之寘高等明年对策遂第三人及第阶人短小白晢秀眉目善容止既入谒内阁辅臣杨廷和见而独异之指以语其寮曰此少年名位不下我辈寻授翰林院编修予归娶且北上道遇言礼得戍逐者邑邑不乐又念其父且老亟返棹至彭城而闻讣归服除补故官阶性颖敏读书古文辞倾身以事豪贤长者时故新建伯王守仁以讲学倾东南阶与其门人欧阳德同年而善之遂王氏学诸豪贤长者交口称誉阶故尽得搢绅间声充经筵展书预修大明会典再预修祀仪成典时　上好更定礼制欲绌孔子王号去像木主于笾豆礼乐皆有所抑损而首揆张孚敬缘　上指而发之下儒臣议相顾慑詟亡异同者阶独条其三不必五不可状甚辨疏上报闻孚敬坐朝堂召阶盛气诘之阶徐理前说且曰　高帝尽革岳渎号而独不革孔子者何也孚敬遯曰　高帝少时作何可据阶曰　高帝定天下而后议礼宁少耶果尔明公之议四郊何以力据　高帝少作孚敬颊尽赤曰尔谓塑像应古礼不阶曰塑像非古然既巳肖而师事之何忍毁也孚敬曰程氏不云乎一豪发不似吾亲可以亲名之乎阶曰有一豪发而似吾亲毁诸可乎且明公能尽必　列圣之御容无毫发不似乎哉即何以处之孚敬语塞怒曰若叛我阶正色曰叛者生于附者也阶故未尝附明公何得言叛长揖出于是　上亦缘孚敬意或问以难阶而斥之外延平府推官阶既以尊孔子首抗　天子排上相中外称之而尚意其自禁近出小官即不内鄙薄有故事可以优游养重阶独不然曰宦大小非王臣耶且盘根错节所以砺我不浅乃单车驰之郡至则连摄郡事清夙系囚三百更输银法母落猾胥手毁淫祠剏乡社学焚其所受邓析书而韵宋儒之格言以授之使诵习又画筴捕获尤溪之剧盗百二十人尽扫其窟穴三载迁黄州府同知当发乡父老吏民祖饯倾道勒去思之文于石道擢浙江按察佥事提调学校阶益勤于职岁周行郡邑必徧大要以正文体端士习先既唱诸生第人人语所以甲乙故即见斥者得自鸣而折之不得巳而施槚楚示惨然色诸生人人退自快服三载进江西按察副使乃视学政所操舍一如视浙江时而加详密以新建伯故有大功江西祠祀之而大推明其学前后两省所造成进士名臣者不可指数吏部拟荐尚宝卿国子司业太常寺少卿皆不果最后以　皇太子出阁召拜司经局洗马兼翰林院侍讲以四品服奉居职母何丁母丧归服除即家擢国子祭酒其祭酒虽藉诸生淑慝以辞示惩劝而大指出于宽久之擢礼部右侍郎寻改吏部时年仅四十三榜戒语于堂自警故事吏部大僚鐍车门所接见庶官不能得数言以示严冷阶曰若尔何以能尽人才也乃痛折节修词色而下之见必深坐亹亹咨访边腹要害吏治民瘼错及寒暄可怜语冀以窥见其人顾见者亦自喜得少宰心愿之用阶益有缙绅间声尚书熊浃雅重阶托以肺附而阶亦之竭力相与励廉节奖恬退振淹滞抑躁竞一时翕然归贤会浃以直谏忤旨去而唐龙周用相继代其重阶则犹浃而又老多病阶数署部事所推毂宋景张岳王道欧阳德范鏓皆天下长者而最后周用卒当推代者刑部尚书闻渊名老成人非　上所急也阶首推渊渊入吏部顾自处前辈且尝历诸曹郎事取立断其重阶不能如前二三公阶意不乐求出避之得兼翰林院学士教习庶吉士明年掌院事兼会典副总裁阶之授书庶吉士尤详隶有恩义而其修会典亦能发凡定例时时出精裁又明年与推内阁不果进礼部尚书仍兼学士礼部之政者严嵩费寀皆好以法市利与吏胥共之而孙承恩则耄倦不能别可否至阶而加振刷部事颇肃时　上察阶勤又所委应制文独多称　旨召入直无逸殿庐与大学士张治李本俱撰斋词　赐飞鱼服及尚方珍馔上尊无虚日吏部阙尚书廷推阶首　上不悦曰阶方侍朕左右何外拟也阶遂请立　皇太子不报复连上疏请之又与同直四臣请之皆不报葢当继庄敬太子而立者谷王是　穆宗而景王与同齿又母妃卢得侍　上中外未测　上意所向阶恐有钓奇者故请之亟最后当冠因而及婚礼若开讲阶复请先谷而后景　上意稍不怿明年以万寿推恩加太子太保虏阑入塞遂薄都城阶手疏请释边将之在司败狱者若戴纶欧阳安等诣行营自効报可巳又请　上还大内亟召羣臣计兵事　上虽褒阶忠爱而尚难还内召见羣臣时内阁推阶督视九门阶亦慷慨请行　上倚以自安故特用其副侍郎王邦瑞而申谕意焉会有中涓陷虏归者以虏求贡书叩云不许我则进兵　上以示阶及岩嵩等且召对便殿　上谓且柰何嵩犹缓语曰饥贼耳不足患阶曰傅城而军杀人若刈菅何谓饥贼　上曰然复问虏求贡书安在嵩出诸袖曰礼部事也　上复问阶阶曰贼重且深矣不许恐激之怒许则彼逞而厚要我　上曰苟利社稷珠玉皮币何爱焉阶曰要有重于珠玉皮币者　陛下能许之否　上悚然曰卿筴之远虽然当何处阶曰请计缓之　上曰何谓缓阶曰请遣译者至虏所诘之以用中国书而无番文且征其情实实则许之贡而责其暂出边我得以益修备而援兵益集虏且走不走而击其堕归可十全　上称善者再嵩乃进曰　上幸一出视朝　上不荅阶与李本从傍臾之　上曰可尔得无骤乎阶曰虏鸱张甚中外方汹汹恃　阶下而重得一跸声若大旱之得雷霆胡骤也　上始首肯陛出而会廷臣议皆言求贡非虏本情不宜示中国弱阶因兼酌所以面请者疏上而　上果视朝申饬中外责数言事者甚厉非所望也虏寻以饱去乃下阶疏弗许贡阶因荐故按察副使聂豹都御史何栋才即召用之又陈善后数策皆报可阶所陈不能无刺讥用事者而当召对时又颇柱嵩口嵩故与夏言显雠□之死而言尝荐阶以是恨且忌之方思所以中阶者而□孝烈柎　大庙之议起初　孝烈皇后崩　上欲柎之庙而念压于先　孝洁皇后又　睿考入　太庙非中外公论恐千秋万岁后所桃主或非　仁宗而睿考遂下阶定议欲以　孝烈先祔阶合诸大臣议朝堂大约以　女后先人庙者请祀之　奉先殿时诸公相顾莫敢应独礼科都给事中杨思忠以然疏上　上大怒谓阶与思忠专之足矣何诸臣令再议阶不获巳乃小婉其辞以　太庙九室皆满若以　今上论　仁宗固在所当祧第此乃他日圣子神孙之事而仰烦　皇上身自议之臣等愈有不安于心者夫夏庙五商庙七周庙九今更递益之于　太庙奉先殿各增二室而升祔　孝烈皇后则仁宗不必祧而　孝烈可速祔　上难于增　二庙谓阶故设难以阻之愈怒促更议祧　仁宗祔　孝烈所以督责阶甚峻阶皇恐谢罪　不获终守前说而前是　上信人陶仲文言于邯郸建吕仙祠使阶往落成斋醮以祈福阶心知其非不敢辞乃以议祔　庙解既　上改议祔庙俾缓期阶遂不复请以至虏入寇　上意亦益懈乃使尚书顾可学行而内衔阶亡所发乃发之思忠于元旦摘其贺表误廷杖之百而氓之冀以怵止阶严嵩遂谓阶可孽也所以中伤阶者百方一日独召对　上与屈指论羣臣孰优至阶而嵩徐曰阶所乏不在才乃才胜耳是多二心葢以其尝靖立太子也阶危甚不知所唯益精心斋词以冀　上怜而宽之而左右亦多地道者　上怒渐解时咸宁侯仇鸾方言边事有殊宠与阶共直舍东西屋杯酒小昵嵩益恶忌阶鸾时利属国虏朵颜弱欲掩以功谓其实导虏请大发兵征之下礼兵二部议阶曰征之易耳一征而永撤我百八十年之藩篱且侯鸾所云导俺答者即得之俺答所夫焉知俺答之不利其土沃而假手我也我得其地不能戌将母虏外囿何佥事赵时春以山东募卒入卫颇精侯鸾恶而欲并之每言时春暴且怨望流言渐狎闻阶挟缇骑帅炳出犒师所以慰谕有加归以语中贵人麦福俾婉曲白之　上乃弗果并鸾自是不悦阶然方与嵩角弗暇也而会有获间功　上复下阶及兵部议鸾嵩俱获峻加且延世而仅录阶一子入监　上手注加少保寻进兼文渊阁大学士参预机务始侯鸾自诡以必大破虏得　上要契眷宠亡两而其后言益不雠顾益纵肆要请无巳　上颇心厌之然中外犹畏其焰亡敢及者会鸾疽发背不能将虏警沓至尚嚄唶不肯吐大将军印阶密言其不可恃乞蚤更置将　上叹而答曰吾非不知之欲甚彼所耳乃因兵部疏驰使夺其□鸾一夕自恨死死之五日而事败妻子僇于市家尽籍嵩之始见仇鸾败谓阶同直舍将以是媒之而会诇知自阶发而夺印中夜扶床行咄咄曰吾长于阶二纪而智何少也自是谋稍息矣　上既诛鸾益亲重阶数与谋边事时议减入卫卒以侯鸾尝益之故阶请母□咽而废食今大同残而内边弱入卫卒不可减也又言京营所以积弱之故不在□而在冗宜精汰之□其廪以资赏费又请罢提督侍郎孙桧　上始格于嵩不尽雠久而皆用之一品满二载进勋柱国再进兼太子太傅武英殿大学士满六载兼食大学士俸再录子中书舍人加少傅九载赐兼金文币宝钞肥羜上尊改兼吏部尚书宴礼部玺书褒谕有加　上虽以重阶而犹隐之尝分郡国所进五色芝授嵩本以方使炼药而进御曰卿阶改本所关不相溷也阶皇恐言人臣之义孰有过于保　天子万年者且非政本而何　上乃亦授之芝使炼药而阶益精专于　上所向往不复持矣会兵部员外郎杨继盛论严嵩罪状而中有　二王皆知其奸语　上怒下　继盛锦衣狱嵩谓　二王深宫可所知我奸杨庶僚何繇知　二王之知我奸必有交关其间者属陆炳加根究阶戒炳即不慎一及　皇子如　宗社何又危语动嵩曰　上仅二子万一根究得之必不忍以二子谢公所罪左右耳公独柰何显结宫邸怨也嵩双然惧乃寝然以阶尝议薄御史锦宗茂罚益疑公矣锦宗茂故论嵩者也而是时倭事起　上以所蹂躏多阶乡而阶又晓畅军事以故数数询问时抚按亟告急请兵而职方郎谓兵发则倭巳去谁任其费尚书惑之阶持不可乃以羸卒三千人往阶上疏争之曰江南腹心地也捐以共贼久矣今据抚按奏报或云来者未巳或云意不在抢而在扰势不欲去而欲留彼皆有以验之而部臣于千里外乃能隃度贼之必去又隃度其去而必不来而阻援兵不发置此腹心地于度外臣所不能解也夫用兵之道当计发与不当发耳不当发则无论精弱皆不发以省费当发则必发精者以取胜而柰何用虚文涂耳目置此三千羸卒与数万金之费而餧贼臣又所不能解也尚书乃惧请发精卒六千人俾偏将军许国李逢时将焉或巳老逢时敢深入而疏骤击倭胜之前遇伏溃当事者方以发兵阶咎冀因而摇阶而阶复上疏谓法当责将校战而守今守今者将校一不利辄坐死而守令偃然自如及城溃矣将校复坐死而守令复仅左降此何以劝惩也夫能使民者守令也今兵者一而民者百柰何以战守并责将校也夫守令勤则伏饷必不法守令果则探哨必不误守令警则奸细必不容守令仁则乡兵必用臣以重责守令可也报可江南督臣张经素贵而汏然老将能持重守便宜不轻与贼鬬而恶之者谓经家在闽故近贼不欲击以市恩而阶信之数龁于上其后经破贼卒不免于死前后督臣杨宜周珫斥抚臣彭黯屠大山李天宠逮阶有力焉而独保持□□辅人颇以当阶又念虏移庭牧宣大与虏杂居□卒不得耕种米麦每石直至中金三两而所给月粮仅七镮半菽且不继时畿内二麦熟石止直四镮可及时收买数十万石石费五镮可出居□抵宣府八费镮可出紫荆抵大同大约合计之费中金一两而士卒可饱一月食其地米麦当亦渐平具疏上　上大悦令密传谕行之时大同右卫危督臣杨顺与御史路楷比而杀故言官沈炼至是复纳贿严嵩以求脱给事中吴时来劾而胜之遂与主事董传策张翀劾嵩不胜下狱几株及阶阶既巳免每出直辄称病谢客不见而益共谨于应制笔札　上久而察知阶忠廉有所谘问故密以示嵩者皆舍而之阶寻加兼太子太师会　上所居永寿宫灾徙居玉熙殿隘甚以问严嵩嵩乃请　上徙南城　上不怿更问阶阶曰　上今居玉熙犹露宿耳臣子何忍安枕请筴之今者楚蜀甫息肩不可复困令伐材即伐材亦不可以岁月计而时方营　三殿有余材其小而不中程者以当永寿则尚巨请以责司空雷礼可计月而就　上悦如阶议而命阶之子尚宝丞璠兼工部主事同阅视时　上复自玉熙徙居玄都殿闻　京师内外多盗意恐恐欲以大营兵入卫阶谓外兵卫宫禁非便请以锦衣缇卒卫玄都而营兵列宫城外储胥以相屏蔽报可新宫成　上即日徙居之命曰　万寿宫而褒阶忠谋进少师兼支尚书俸予一子中书舍人子璠亦超太常寺少卿而嵩日屈议者颇善嵩对而微谓阶之臾旨然以天下之恨嵩迫欲去之而归阶政不以过也时阶谕边将则荐故辽帅杨照与偏将马芳董一奎之材勇　上即擢用论有司失职则言吏部不当狥贿嘱　上即罢欧阳尚书而拔郭朴代之论选庶吉士请赐御题以防泄鬻严诇察以防挟递　上即罢选于是中外喁喁觇　上意所右左谓治有机矣而阶满十二年考赉金绮纱缗羊酒如九载予诰命赐宴礼部阶固辞乃以白金四十两彩币四表里充焉亡何而邹御史应龙论嵩父子罪　上勒嵩致仕下其子世蕃狱戍之命吏部擢御史五品京职　上虽以御史言去嵩然念其供奉久怜之而左右入其间者从容言非严嵩谁　上奉玄　上忽忽不乐手谕阶及次□袁炜欲退奉事玄如法传嗣治安天下令拟　诏行阶等谢不敢而吏礼二部奏迁邹应龙通政参议得旨矣忽复奉　谕责阶等不拟诏而谓二部臣皆奉赞者何一旦官此邪物阶复言退而传嗣非独臣等不敢闻命天下皆不敢以然邪物之转二部奉旨而后行之臣不敢传亦不敢泄不报时应龙内危甚谋于喈阶曰弟之任有某在母虑也巳而　上不欲阶久直曰无以杜儿辈奸阶谓陆博走马使酒狭邪奸长安中者不在外弗杜也甘言比周相合而奸于朝堂则在内犹在外也　上悟辍分宜直庐以赐阶中外人情大安于是阶始政书三语悬之直庐朝房壁曰以威福还　主上以政务还诸司以用舍刑赏还公论于是公卿大夫咸侃侃冀行意矣会袁炜数出直阶请以时邀至直所同拟旨　上不可阶谓事同众则公公则百美基专巳则私私则百弊生乃从之时给事御史以抨击钩党贵臣过当　上觉而恶之冉下阶欲有所行遣阶委曲调剂得轻论会问阶知人之难阶对曰大奸似忠大诈似信自古记之知人则哲唯帝其难念欲有以易其难者惟广听纳而巳广听纳则穷凶极恶人我撄之深情隐慝人我发之未用者不滥进矣巳用者不滥留矣故圣帝明王有言必察事大而言实者行之其不实者小□置之大则薄责而容之以鼓来者　上称善良久自是于白简所封进即小忤弗深治而言路恃以疆益发舒矣时户部岁请御史籴粟宣大阶谓廵按权重于籴粟御史而熟宣大事且可以时低昂其直遂归之廵按工部请开例而议及赎锾阶谓赎锾例以济边市榖者今一切充筐扉宜严禁兵兴日饷日益增民益困今寇渐轻矣宜裁省逋额不分岁而征将何所措手足宜以缓急限皆用　诏旨行之民稍苏伊王坐法锢　祖陵赀当籍故事籍赀者悉入内帑阶示意抚按俾部禁物应格而余金钱三之二以一充边用一补宗藩之禄不给者广大寇张琏平上以运筹筴归功阶阶力辞仅领下赏念以曩者夏言执政内阁臣始预边功赏以至严嵩重则加公孤录子孙轻亦兼金重币败不与其罚欲自解则先附玄威以中　上意而将士效百死取功名于锋镝者肆稽故以要之于奏功疏拟　上云军功论赏非实在信地战守者不得与其将士功次立限速勘以闻内阁臣自是不复预边功赏矣乃至大朝工完阶自拟仅从赏金一镒币二　上手笔加半当是时将作大□徐杲有殊宠既以久絓尚书衔欲引弘治尚书□冠崔志端例加太子太保力谏而止第不知志端仅以尚书终未尝加太子太保也虏后繇墙子岭□人直趣通州报至阶草　勑命大将侯顾寰等九营营九门外文武大臣英国公张溶等巡视九门内缇骑帅朱希孝帅其腹心将校往来千陬以故中外心稍定而　上方有祠厘断章奏兵部尚书杨博得警急不敢奏而谋之阶以便宜檄宣府帅马芳宣大督臣江东各以兵入援芳兵先至阶请于上亟赏之又请重江公权俾诸道兵俱属马虏□白河水从通掠香河　上令看详杨博疏阶请亟先备顺义而以奇兵檄之古北口虏果趣顺义不得入乃走古北口其后军遇参将郭琥伏而败颇得其所卤人畜辎重始　上以尚书博不蚤闻与总督杨选之不能却虏而任之人也怒甚俱欲有所处分而未发阶念能县官任重晓畅边事者毋如博即一旦失之缓急何恃且博与选不能两全乃备言博虽以景命祠厘禁不敢疏闻而二镇兵皆其所先檄者　上复间选今尾贼能击之否阶言非尾贼乃送之出境也　上以是益怒选竟诛之而不罪博至贼退大迁赏勤王将士忽以阶与辅臣袁炜勤劳欲加恩有所崇进而次及尚书博等阶力辞言贼得志而去不能大有所芟□方忧愧之不暇至于臣博方臣言欲席藁待罪而未敢幸　上赦之将洗心涤虑以图善后何恩赉可希始袁炜闻而咎阶谓何故辞至是　上报论言博果有人心者当不安此恩赉也炜乃服阶自是博画筴往往先　上所向事必中便宜乃从容上言亡论练事如博即舍博畴能委心事县官如博者　上然之自是注倚博不复替矣阶请收战士骨瘗以大冢具十中牢文祭之明年虏复窥黄土岭及一片石　上忧以闻阶阶谓有白文智在而胡镇董一元兵相肘腋三人者皆枭将亡虏也亡何虏果文智所拒却　上悦超予二官吏士人赉一金阶又请城张家湾城成与通相联络重以　万寿进阶建极殿大学士其仲子瑛自中书舍人迁尚宝少卿而袁炜骤贵少傅太子太傅建极殿大学士炜故阶门生也躁而骄颇欲以气凌阶上阶故柔之时握其手曰公命世才也非公谁可与计天下者炜以故益攘臂公卿间亡所惮而其俱承天大志总裁诸学士以志稿上炜不以让阶而窜改之殆尽阶亦□问也诸学士意不平以语阶阶第曰任之而巳会炜以久疾失　上欢请急而归卒于道得中谥曰文荣而还志稿于学士尽去其所窜改亡一存者人颇亦以快炜而微訾阶之薄阶犹戏谓人吾尉则畏守守则畏尉如古快吏何得无彼笑炜既归道死阶独当国内不自安数上疏请增置辅臣而　上数难之大意以阶孤忠且才足专任阶乃密疏乞休谓曩时阁臣居守者以不时请骸骨　人主亦以不时去留故不得攘此位私物而恩威常出于上此例也　上曰而亦狥例耶夫而自计美矣非所以　君国之义也今惟有增置二员同汝辅政足耳阶局蹐言臣虽庸宁不知　天恩之与　圣知若此而忍负之所以不欲久用首臣者窃　主权国政计俾恩威常在　上而纪纲法度不至久而专者所攘耳于是阶缘　上旨复请益二辅而　上复难之令候数月慎择乃可阶言臣不敢避难　衰转甚矣内阁事体繁即开敏者非假以岁月不易周悉万一旦夕之间溘先朝露即有继者何所取裁夫人才须作养于一二年之间而取用于数十年之后今以可即可以未可恐未以数月就也　上自是与阶谋进尚书吏部严讷礼部李春芳入内阁而起故吏部尚书郭朴于忧俟满代严讷郭朴者阶所荐也 

　　○光禄大夫柱国少傅兼太子太傅户部尚书□极殿大学士赠少师谥文荣袁公炜墓志铭（吕本） 

　　吕本 
　　公讳炜字懋中别号元峰其先出自汉太尉安之孙遇避乱居勾章之南卿即今所居三峰也世敛德弗耀入国朝公之高祖考讳伯荛者始以人才举医学训科曾祖考讳完祖考讳王监读书积学不第考讳汝舟尤以学行着闻号端居先生皆以公贵赠光禄大夫柱国少傅兼太子太傅户部尚书建极殿大学士曾祖妣宋氏祖妣童氏妣汪氏皆赠一品夫人正德戊辰之岁端居公与汪夫人同日梦黑龙降于家时公将诞相庆曰若生儿当非常必亢吾宗巳而公生果岐嶷颖异五岁即能属对试之者曰书生寻石□公应声曰学士跨金龙识者巳知台辅　矣十岁习举子业读书一过目辄成诵十七补县学生淹贯经史名誉日殷殷起嘉靖丁酉举乡试第二明年会试第一廷试卷呈　上览巳批第一中言边将事过直文华读卷后易置第三授翰林院编修是年端居公卒守制还用礼襄事癸卯起复甲辰同考会试乙巳充纂修会典官丁未充唐府册封副使尽却所馈遗唐王改容礼之己酉九载秩满迁侍讲辛亥公以疾赐告归丁继母张夫人忧乙卯起复八月主顺天乡试十月上简词臣撰文公在列　上见公所文独称善遂有袭衣白金之赐十月命代拜文华殿先圣先师丙辰二月内阁以公资序深题掌南京翰林院事公上疏愿留供文撰　上嘉悦擢侍讲学士寻命陪祀帝社稷四月　上特进公礼部右侍郎兼原官丁巳八月进太子宾客兼学士赐仙鹤一品服己未三月三载秩满进阶通议大大诰封二代荫侄大轮国子生庚申八月转礼部左侍郎十月赐飞鱼服二三载间公之洊历清华皆出自圣衷辛酉二月改吏部左侍郎三月吏书吴公鹏礼书吴公山皆致仕而公署篆当推官与当道论不合执抗再三同事者公危之而持论益坚适上于吏部题缺疏中进公太子少保礼部尚书翰林院学士越五日召入直皆殊特之恩前此所未有也五月分献北郊十一月分献南郊礼成疏请祈雪　上谕谓公敬顺天时达礼成性加太子太保户部尚书武英殿大学士同少师介溪严公存斋徐公内阁办事十二月望月食命公率羣臣行救护礼壬戌二月命公主会试六日入帘　上特遣赐鹤衣御馔于贡院公感非常知遇殚心校阅所得多瓌奇宏博之士又不受贽礼士风肃然三月赐大红纻丝蟒衣廷试充读卷捧进士榜八月以万寿大庆加恩进少保侄大轮授中军都督府都事五月少师严公被论谢政时朝野汹汹　上独察公清忠亮直谕同少师徐公拟票公益秉公竭诚凡事期于至当故海内罔不喁喁望太平之治焉八月遣祭先师孔子十月主武举宴十二月慈民陈便宜三民慈民德之癸亥秋八月赐麒麟服十二月以祈雪入直□诚实慎确不过许之褒甲子二月又遣祭先师孔子纂修永乐大典总裁五月命省耕亭乘凉八月特加少傅兼太子太傅建极殿大学士尚书如故建极殿乃　上新制首以授公令中书赐勑行九月改大轮尚宝司丞十月以三载秩满　上遣中使赐羊酒宝镪授柱国诰封三代公筮仕二十余年凡三锡命至是而极自简文撰以来恩眷隆渥御膳金帛之赐无算明良相遇情投鱼水可谓千载一时矣乙丑三月公以积劳成疾疏乞就第调理　上遣太医院判诊视遣中使赐羊豕米酒蔬菜谕慰再三惟恐公之不安于家也疾少间即出诣宫殿行香归而疾亟乃再疏乞骸骨上亮公诚恳□乘传归就医药令司丞君护行公舆疾出都城以不能赴阙稽首辞泪下沾臆而去舟至安山驿病革呼司丞君曰吾沐　圣上殊恩异眷愧不能竭涓埃之报今巳矣尔其致身尽职言讫哽咽而卒是日也风雷大作舟不可行讣闻　上震悼累日遣官谕祭命有司营葬事加赠少师谥文荣荫一子中书舍人身后恤典率用峻等云公赋性刚明风棱严整遇事不当意及见人有过辄面吐折之然底里洞彻未尝有所留匿人亦忘怨焉其事亲孝伯兄中殒无其孤如巳出先以荫及兄长子即今司丞君也公平生不谋家事于世俗所称珍玩一无所好及当端揆尤禁绝请谒闻亲族有怙势害人者痛惩以法而笃于故旧每分官俸以赒给之若其事主勤慎恭恪鞠躬尽瘁终始不渝可以无愧矣公才识博洽问学渊奥辨析疑义河悬解援笔千百言立就诗文富丽庄重卓然成一家言所著有文若干卷诗若干卷娶管氏累封一品夫人有淑行无出立从侄大輗伯兄仲子大辂嗣公卒于嘉靖乙丑年四月某日距生正德戊辰十月十八日享年五十有八将以某年某月□□葬于三峰祖营之左呜呼语云仁者必有□□公所谓仁者非耶名德禄位固以极矣天乃靳之子又弗臻耄耋也何哉
  </div>
  <div class="pagination">
   <a href="国朝献征录_page27.html">
    上一页
   </a>
   <span>
    ...
   </span>
   <a href="国朝献征录_page23.html">
    23
   </a>
   <a href="国朝献征录_page24.html">
    24
   </a>
   <a href="国朝献征录_page25.html">
    25
   </a>
   <a href="国朝献征录_page26.html">
    26
   </a>
   <a href="国朝献征录_page27.html">
    27
   </a>
   <span class="current-page">
    28
   </span>
   <a href="国朝献征录_page29.html">
    29
   </a>
   <a href="国朝献征录_page30.html">
    30
   </a>
   <a href="国朝献征录_page31.html">
    31
   </a>
   <a href="国朝献征录_page32.html">
    32
   </a>
   <a href="国朝献征录_page33.html">
    33
   </a>
   <span>
    ...
   </span>
   <a href="国朝献征录_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
