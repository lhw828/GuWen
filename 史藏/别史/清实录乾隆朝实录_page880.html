<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 880 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 880 页/共 1860 页</h1>
    <div class="content">
○遣官祭福陵、昭陵、昭西陵、孝陵、孝东陵、景陵泰陵　　

○遣官祭孝贤皇后陵　　

○遣官祭显佑宫。东岳庙。城隍庙　　

○上诣皇太后行宫行礼　　

○御澹泊敬诚殿。扈从王公大臣官员及蒙古王公台吉等、行庆贺礼　　

○庚辰谕军机大臣等、尹继善等奏高邮。甘泉漫工堵闭将竣一摺。因未将前旨询问今年水势。较去年轻重若何。据实覆奏。已于摺内批示。及阅所奏查办各处被灾分数摺内。则称各属被水。较上年受伤实轻。而前摺内并未先将另摺专奏之处。分晰声明。此于事理。虽属无碍。而该督等行文未能明晰。不可不知。至江南现在黄河水势。因豫省杨桥夺溜。是以徐城一带。消落甚速。但经此番上游漫溢。一路停淤必多。将来南河桃伏大汛。一切堤岸工程。亟应豫为筹画。是江南应行先事绸缪之计。不在今年而在明年。尤当加意周防也。著将此传谕知之　　

○又谕曰、高晋覆奏江省黄河水势。摺内称曹县北岸漫工。前已奏明派委弁兵驰往听用。拟俟高邮。甘泉漫工一竣。即亲往协助等语。现在东省漫口。张师载等先后摺奏。渐已消减。尚易从事。惟河南杨桥夺溜。实为全河第一关键。急宜及早堵筑。先已降旨令高晋酌量情形。如自揣可以分身。即星赴河南勷理大工。俾及时告竣。实为紧要。今高晋既称南河工毕。可以前往东省。则与其协助已经消减之处。又何如速往杨桥。协力共济。使大溜刻期归槽之为得也。高晋此时想可奉到前旨。著即遵照速办。以纾朕怀　　

○又谕、览尹继善等所奏各摺。并有旨详谕矣。此时高邮。甘泉。一带被水之处。不过因秋初风暴所致。与豫省漫口大工不同。所有现办工程。亦将次第就绪。然度量地方办工办赈情形。于明年南巡差务。实在有无妨碍。即确查据实奏闻。不得稍存粉饰之见　　

○河东河道总督张师载覆奏、山东曹县十四堡堤工。前于七月十九日漫溢。城武县。适当下游。地本低洼。相距又只百里。二十日戌到。因冲及该县城北门。至二十一、二、两日。水始渐消。得旨、览奏俱悉　　

○陕甘总督杨应琚奏、肃州威鲁堡回民。迁移辟展。有余存麦谷六百余石。带往彼处。路远费繁。请就近交贮肃州仓。俟伊等到辟展时。即于该处余粮内。按数给还。再该回民迁移到彼。诸事创始。请借给明春口粮耔种二千石。分年交还。得旨、好　　

○贵州巡抚周人骥疏报、都匀、镇宁、黄平、威宁、正安、安南、余庆、瓮安、婺川、玉屏、青溪、绥阳等、十二府州县。乾隆二十五年分。开垦田土坡地三百八十五亩有奇　　

○辛巳。谕、河南黄卫等河。因秋初雨水过稠。堤工多有漫溢之处。濒河各属。被灾较重。已命大臣会同巡抚等星速查勘。加意抚绥。更念本年该省起运漕粮。当此田禾间段被淹。即不被灾地方。徵办亦未免拮据。而将来一切赈借平粜。需米正多。著加恩将该省本年应运漕粮。悉行停运。所有成灾州县分数轻重不同。其中有应蠲应缓之项。著该抚等一面查明分别具奏请旨。现在均著暂行一体缓徵。副朕轸念灾黎至意。该部遵谕速行　　

○谕军机大臣等、常钧奏、豫省赈恤事宜一摺。已交部速议。内有援引乾隆二十二年折价一节。则于事理未协。盖是年因河南积年成灾未报。闾阎困苦已极。是以特旨加恩增给。初非成例应尔。今年漫口情形。乃系仓猝被水。但得及时抢筑。将来异涨一过。春麦仍有可收且豫省屡年丰收。民间不致无盖藏。是今昔情形各异。此时速查优恤。经理已为周备。即有不敷。亦当候朕酌量降旨。该抚乃将此条叙入摺内。将使无知小民。视同定则。转启非分之望。于民可使由不可使知之道。全无体会至常钧现在调补江西巡抚。所有豫省紧工。仍当实力肩任。妥速筹办。不得因五日京兆。稍生观望。昨已有旨详谕。并于摺内批示。可将此一并传谕知之　　

○军机大臣等议覆、侍郎五吉奏称、巴里坤有屯田绿旗兵一千名。虽经垦种。而地寒霜早。仅收青稞。该屯兵仍须给盐菜银。及粟麦。所费颇多。安西兵三千余名。计日迁移。止折给粮价。不需支食青稞。是此项屯田兵。竟可彻回。将安西兵派出屯田。以节冗食等语。又陕甘总督杨应琚奏称、巴里坤原设之屯田兵彻回。派安西兵五百名。及巴里坤遣犯四百八十余名。给与口粮。同往屯田。尽足敷用该处地气虽寒。试种豌豆。亦皆成熟加以人力粪治。并可种麦等语。臣等酌议。巴里坤屯田。所收青稞。不敷官兵等支食。今安西兵又移往该处。所支银米尤多。即云试种豌豆有收。亦未必常年如是。查乌噜木齐。现设有驻防兵。该处屯田收获。极为丰稔。且相距不远。若于巴里坤留兵千余人。余俱移驻乌噜木齐。情形尤便。应行建屋整装各事宜。请交杨应琚。五吉等、会商妥议具奏。其巴里坤酌留安西兵。及遣犯屯田之处。应如所奏办理。从之　　

○以广西按察使富明安。为江西布政使。调陕西按察使柏琨。为广西按察使。贵州按察使同德。为陕西按察使。直隶按察使赵孙英。为贵州按察使。安徽按察使王检。为直隶按察使。以江南驿盐道程寿。为安徽按察使　　

○以贵州布政使徐垣。湖北布政使亢保。对调。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百四十二


大清高宗法天隆运至诚先觉体元立极敷文奋武孝慈神圣纯皇帝实录卷之六百四十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。八月。壬午。谕军机大臣等、杨应琚奏、迁居吐鲁番回人。现已自肃州起程出关。沿途料理护送等语。前据该督奏、将来回人起程后。所遗熟地。肃州民人俱愿认垦升科。经军机大臣议覆、令于回人起程后。丈明确数。按则升科。该督此时自应遵照前奏、确勘妥办。其从前瓜州回人。所遗熟地。现在作何办理之处。著一并查明具奏、寻奏肃州回民迁移后。所遗熟地。丈明共一万二十一亩。经肃州民人认种升科。其从前瓜州回民所遗熟地二万四百六十亩。改为民地。给种升科。得旨览奏俱悉　　

○钦差侍郎裘曰修奏、臣抵豫由黑堽口前赴杨桥。查得南北两岸漫口二十余处。均已挂淤。易于办理。惟杨桥缺口。宽至数百丈。需料过多。定例河工买料。每百斤。价银九分今当灾余。非平日比必大为加增。每百斤。作银一钱八分庶料物易集。大工速竣。再查疎防道厅。除应得处分外。所费钱粮。例系销六赔四此次漫决处分。蒙区别新旧工程办理。已属格外。若仅销六赔四未足示儆。请将办料加增一倍之银。于凡有漫口之道厅名下均摊赔补。得旨、所见得要。如所议速行。又奏、归德下游。前此二十二年挑浚各河。系黄水去路。皆须往看为疏消地步。得旨正为此。即河归正溜之后。此等处必受淤。仍须妥治也　　

○癸未。谕据尹继善等奏、高邮。甘泉。二汛漫口六处酌量水势大小。分别缓急。次第施工。今碾子头黑鱼塘二口。俱已合龙。其攩军楼、南庙、腰铺荷花塘、四处。均可克期告竣等语。此次在工人员。办料鸠工。俱能奋勉迅速。漫口得以及早竣工。所有在事文武员弁。著交与该督等查明分别交部议叙。以示鼓励　　

○甲申。上奉皇太后幸卷阿胜境。侍早晚膳。翼日如之　　

○赐扈从王公大臣。并蒙古王公台吉等食。翼日如之　　

○谕军机大臣等、据阿尔泰查奏、济东曹兖等府被水各属。内惟曹县、城武、成灾较重。其次则济宁、金乡、鱼台、等县。勘明就通省核计。不过十分之二等语。今据崔应阶摺奏、内有临清、馆陶、等属因漳、卫、二河水涨。民埝各有漫溢之处。朕甫阅时。似崔应阶所奏。该处别有漫口情事。及核之该抚奏摺。即系在济东等属被水之内。早经阿尔泰奏报。并非两事。然崔应阶之言。似灾重。而该抚则称通省尚有七分收成。又似大端无碍。总之抚恤事宜。阿尔泰宜悉心妥办断不得稍存粉饰之见。著将此传谕阿尔泰知之　　

○九卿等会议。江苏巡抚陈宏谋题。民人张百受。因教棋殴伤吕兰身死一案。以该犯祖母周氏。母郭氏两代孀居家无次丁。题请留养。三法司议。该犯因教棋起衅。用砖掷伤吕兰鼻梁。以致身死。将留养之处议驳。经御史周于礼奏、以事属偶戏。伤非致命。请照该抚原议。臣等细核情节。吕兰。业经身死伤即非轻。未便遽请留养。得旨、九卿所议甚是。留养一事。原系国家法外之仁。从前屡降谕旨甚明。此案该抚陈宏谋。亟亟陈请。法司议驳而御史周于礼又复往返签商。均属有意姑息求名。殊昧明刑弼教之义况抚臣在外具奏。而言官从而附和之。于政体官。方俱有关系。此风断不可长。好勇斗很者流。一年之居幽何不可待之有。而必为是哓哓者哉周于礼。陈宏谋俱著严行申饬　　

○陕甘总督杨应琚奏、塔勒纳沁屯兵三百名。足以敷用。原派黄墩营屯种兵二百名。为数不敷应于哈密遣犯内派拨。其从前减彻边卡。改拨屯种之兵二百名。俱行彻回。得旨如所议行　　

○调云南鹤丽镇总兵谭五格。为贵州古州镇总兵。以江南督标中军副将七十一。为鹤丽镇总兵　　

○铸给哈密办理粮饷事务大臣印信。从办事侍郎永宁请也　　

○乙酉。钦差大学士刘统勋、协办大学士公兆惠。侍郎裘曰修。会同河东河道总督张师载。调任河南巡抚常钧覆奏、河溜由杨桥直下。拟于上游原河身内。先挑引河一道。分减缺口水势。臣兆惠。原拟驰赴曹县今曹县漫水。已经挂淤无需前往。杨桥决口紧要。应一体驻工督办得旨览奏俱悉总以速堵决口为要朕日夜望之　　

○丙戌。谕军机大臣等、据刘统勋等奏、堵筑杨桥漫口及筹办赈务各摺。已于摺内批谕。其开挖引河掣挽大溜以杀水势。尤为切中窾要朕前于张师载所进河图内。用朱笔标指。即系此处。可谓不约而同。正当乘此天晴涨落之时。加紧赶办。迅速合龙。方为妥协。刘统勋等度量情形。约计何时可以堵筑断流。大溜归还故道。先行确勘奏闻。以慰悬切至办赈一事。不得因常钧已奉调任之旨。一任承办官役人等。乘此时值倥偬。或致懈弛滋弊。现在胡宝瑔。已令速赴新任。计日亦当抵豫。并著刘统勋兆惠等、会同实力督办副朕轸念灾黎至意　　

○又谕曰、阿桂等奏、军营官兵。补领钱粮赏项。向俱行文哈密。巴里坤查核支给今准永宁等咨。驻劄各处官兵。补领钱粮。均由本处支给。在哈密等处。虽省查核之繁于官兵究无裨益。已将伊犁官兵应领之项。仍照旧办理咨覆永宁杨应琚等语。所奏甚是。官兵补支钱粮。俱由哈密等核给。既可省内地运解。而所需什物。即就便平价市买更有益伊等生计。若如永宁等所办。均由本处支给先已多一运解之费。且新疆物价昂贵。伊等支银入手。只顾目前。转致不能接济。是永宁等、惟知脱卸查核之责。而于公事有益与否。全未筹及。况办理此事。即变更成例。亦当具奏。乃径行定议。甚属错谬。著通行传谕各处驻劄大臣。所有官兵补支钱粮。仍照旧办理。并询问永宁等、令其明白回奏　　

○户部等部议覆、山西巡抚鄂弼奏称、归化城原设七协理通判。今将善岱。昆都仑。二协裁汰。并入归化。和林格尔。清水河。托克托城。萨拉齐。五厅管理事宜一。五厅通判。各将分拨村庄。清立界址一。昆都仑巡检。改归和林格尔厅管辖。一善岱巡检。改归归化城厅管辖。移驻色尔登。并建衙署。一、各该通判。巡检关防印信。均另铸给。一归化城等五厅。改为正衔通判。其俸银。应照内地通判支给。一、各协理通判每员。岁给养廉六百两。今改为正衔通判。每厅。加二百四十两于所裁善、昆、二协厅养廉内匀给。一善。昆、二厅。原设囚粮冰炭等银。酌给归化等五厅。一、善昆二厅。额设铺司。改归五厅。酌量地方分设。一善、昆、二厅。额设清字缮书。分添归化城。和林格尔二厅。一、五厅内归。和。二厅。当极冲之地。每厅。原设马六匹。实属不敷。应各添设马四匹各等语。均应如所请。从之　　

○丁亥。遣官祭贤良祠　　

○谕、直隶毗连豫省之开州、长垣、东明等、州县。及附近运河之景州、清河、二属。因秋雨过多。田禾间有淹浸。所有被水贫民。深堪轸念。著该督方观承、照固、永、等属之例。一体加意抚恤。并各先给口粮。以资安顿。毋致失所。该部遵谕速行　　

○谕军机大臣等、热河于本月十九日以来。连日阴雨。关内相距不远。朕心时为悬切。顷询之自京来人。京师十九日。雨亦甚大。王大臣等并未奏闻。在京所理何事。著传旨询问。令其据实具奏　　

○又谕、今岁近京各属。雨水过多。前据方观承及钱汝诚等节次奏报。低洼处所。虽间有被淹。而高阜禾苗。尚无妨碍。今自本月十九日以来。热河连日复有阴雨。京城相距甚近。朕心深为轸念。著传谕钱汝诚等。将近日畿辅晴雨情形。速行查奏。其大兴、宛平、等属。实在收成分数若何。并著传谕查明奏闻。寻奏、京城于八月十八日戌刻。雨势稠密。然逾时即止。十九、二十一、两日雨。余俱晴朗。田禾实无妨碍。核之近畿各州县所报。大略相同。大。宛。各属。收成已报到者。自十分至七八分不等。得旨、览奏欣慰　　

○又谕、直隶漫水各处。该督方观承。现在工次董率料理。节据奏报情形。已俱于摺内批谕。但永定河虽已合龙。而崔家房等处。据奏尚在催办。不知何时可以竣工。现在热河又复连日阴雨。关内相去不远。各该处是否亦有雨水。甚为轸念。著传谕方观承。令其确查速奏。以慰悬切。至今岁直隶地方。秋收分数。究竟若何。全省通计。究有几分。并著详悉查明实在情形。一并具奏。寻奏、崔家房漫口。九月初旬内。可以竣工。文安、霸州、固安、十九日大雨。天津、涿州、保定、十八十九日连雨。二十一日以后。皆已晴朗。至秋收。通计全省。约在七分。得旨、览奏稍慰　　

○又谕、东省黄河漫口。该抚奏报已经挂淤。顷据方观承奏称、德州运河。现有漫溢之处。计该抚此时。自当上紧相机堵筑。但自本月十九日以来。热河连日阴雨。不知该处天气阴晴若何。于抢筑漫口、疏通积水工程。有无妨碍。著传谕阿尔泰、令其查明据实速奏。以慰朕怀　　

○又谕、昨据刘统勋等奏报。杨桥漫口。及抚恤事宜一摺。已有旨传谕上紧赶筑。其抚恤事宜。亦令会同查办。今热河自八月十九日以来。又复节次阴雨。不知豫省近日天气如何。不致有碍工作否。虽南北相隔。阴晴未必尽同。而朕心深切廑念。著传谕刘统勋等、令将该处比来晴雨。及催办工程若何。速行奏闻。寻奏、豫省八月以来。天气俱晴。于工作并无妨碍。得旨、览奏稍慰　　

○又谕、前据爱必达查奏周琬摺内。有知州赵泰交。酷刑妄断一案。该府佛保住。草率核转。而周琬捏称派委该府会审。其为徇庇劣员无疑。已降旨将周琬革职。发往巴里坤效力赎罪。今阅周琬参劾赵泰交本内。既称由府招解。又称据宜昌府知府佛保住揭报前来。尤为自相予盾。今爱必达参奏佛保住之疏亦至。不知周琬何以明知佛保住之非。且经该督谆谆札商。而始终曲为袒护若此。此时周琬尚未起身。著传谕爱必达。将各情节询问周琬。令其逐一明白登答。据实覆奏　　

○户部议准、甘肃巡抚明德疏称、环县、中卫、灵州、摆羊戎、西宁、碾伯等、六厅、州、县上年被雹水偏灾。应免银粮草束。查甘省乾隆二十五、六、两年额赋。节奉恩旨蠲免。请俟壬午年补豁。从之　　

○乌什。阿奇木阿布都拉等、捐助迁往伊犁回人牲只什物。命酌量奖赏如例　　

○戊子。上诣皇太后行宫问安　　

○谕军机大臣等、今秋雨水过多。直隶山东运河。水势必大。现在各省粮艘。陆续回空。恐沿途运丁等。因粜卖余米藉称风水阻滞。以致耽延时日。著传谕沿途督抚等、简派妥员。于回空船只入境时。设法照料催儹。令其迅速过境不得任其停泊濡滞。庶各省冬兑之期。不致稽误　　

○军机大臣等议覆、陕甘总督杨应琚奏称、巴里坤、哈密、屯粮。向来互相接济。但相距三百余里雇车转运。未免糜费查哈密防兵。现应全彻其防所额设驼四十只。此时已无需用。莫若交与哈密协牧放冬春照例酌给草料。俟巴里坤需用粟米时。由哈密用驼转运。到巴里坤时。即将存贮炒面。用原驼运回哈密等语。应如所请又据奏称、哈密防所额设马一千除前议定拨留屯耕备用外。尚余马数百。亦请交与哈密协牧放。以备供应等语查哈密防兵已彻。额设马。已据酌留。若复将余马悉留该处牧放。似觉为数稍多。应令该督再行详拟具奏。从之　　

○己丑世宗宪皇帝忌辰。遣官祭泰陵　　

</div>
    <div class="pagination">
<a href="清实录乾隆朝实录_page879.html">上一页</a><span>...</span><a href="清实录乾隆朝实录_page875.html">875</a><a href="清实录乾隆朝实录_page876.html">876</a><a href="清实录乾隆朝实录_page877.html">877</a><a href="清实录乾隆朝实录_page878.html">878</a><a href="清实录乾隆朝实录_page879.html">879</a><span class="current-page">880</span><a href="清实录乾隆朝实录_page881.html">881</a><a href="清实录乾隆朝实录_page882.html">882</a><a href="清实录乾隆朝实录_page883.html">883</a><a href="清实录乾隆朝实录_page884.html">884</a><a href="清实录乾隆朝实录_page885.html">885</a><span>...</span><a href="清实录乾隆朝实录_page881.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
