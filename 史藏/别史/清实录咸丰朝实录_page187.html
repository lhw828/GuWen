<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 187 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 187 页/共 502 页
  </h1>
  <div class="content">
   ○命翰林院侍讲学士冯誉骥、提督湖北学政。　　

○予广东阵亡千总涂得照、外委严振纶、钱高科、叶崇升、祭葬世职。　　

○乙未。孝昭仁皇后忌辰。遣官祭景陵。上诣寿康宫、问皇贵太妃安。　　

○内阁钦奉谕旨。贵人那拉氏、晋封为懿嫔。　　

○江南河道总督杨以增、奏陈徐州危急堵御情形。得旨。若欲专待汝奏报。则事事迟误。现在竟不知逆匪已渡黄河。惟问汝是河督。抑是清江知县。岂有无一探报。仅据禀转奏。营兵家丁。有可靠者。皆可使令侦探军情。重赏之下。必得壮士。若靳兹小费。是直自贻咎也。　　

○河南布政使郑敦谨奏、筹防省城。及河北要隘情形。并请饬合力严防贼匪北窜。得旨。河北之防。殊不足恃。著再为妥速筹之。紧急军情。或用六百里。或添加紧。若无甚紧要。亦可用五百里。汝此次奏报。用四百里加紧。殊觉罕见。又批。所见尚是。业经派胜保迎剿渡黄逆匪。汝在省城。何无一探报。设若有警。必致著著落后。　　

○丙申。谕内阁、散秩大臣公崇锡奏、请派大臣、率同宗室人员、前往山陕劝捐一摺。各省捐输事宜。前已叠降谕旨。令该督抚率属妥办。并令在籍绅士人等、协同办理。以期稍充军饷。不致扰累闾阎。兹据崇锡奏称、文举人宗室豫璋、候补笔帖式宗室豫津、熟悉山陕情形。请钦派大臣。率同伊等。前往劝谕捐输。事属窒碍难行。且无此政体。崇锡遽行渎请。殊属冒昧。惟念其因公起见。姑免置议。所奏著不准行。　　

○谕军机大臣等、前经胜保派员。前赴山西。劝谕捐输。藉助军饷。现在捐款。已集有数万。一时未能缴齐。惟军营需饷紧急。若待此项捐款收齐。必致贻误要需。即著恒春于该省司道各库。无论何款。先行筹垫银十万两。即日遴委妥员。星速解赴直隶。交胜保军营。以济急需。一俟捐款稍有成数。即行拨还归款。至应解京饷。甚关紧要。并著迅筹起解。毋稍迁延。不准以部拨外省。为数甚钜。遂置京饷于不顾。藉口稽迟。谅该抚不能当此重咎也。将此由六百里谕令知之。　　

○又谕、僧格林沁、胜保等奏、查探东豫贼情、请暂缓分兵南下一摺。如该大臣等所奏。果系确情。则现在善禄带兵南下。自已足敷剿办。胜保暂缓分兵。亦系通筹全局之计。惟此股南来之匪。究系土匪逆匪。仍未可定。且即系土匪。亦难保无句结逆党。先为向导情事。朕所以命胜保进驻德州者。原因阜城之贼。日久未灭。虑其与南贼句连。剿办更形费手。是以斟酌再三。为此南北兼筹之策。该大臣等身在行闲。既有此奏。自必确有把握。原可不必拘泥前旨。致误事机。如果东豫之贼。实系皖贼大股。业经朕先事豫筹。而该大臣等以大意误事。朕亦不能曲宥。至所称先将此股逆匪殄除。再以大兵全力南注。自可迎刃而解。究竟此股逆匪。何时可以殄灭。大兵何时可以南下。朕日夜焦灼。迫不能待。该大臣等徒事迁延。不即克日歼除。坐令南北大局。为此垂毙之贼所牵掣。岂不更堕送贼奸计。善禄已驰赴茌平。谅已探明南贼确情。惟距大营稍远。若事事由该大臣等转奏。不免耽延。著传知该将军、凡一切进剿机宜。及逆匪情形。均准其一面驰奏。一面知照该大臣等。以期迅速。至武邑防兵。据该大臣等奏请移赴大名。顷据桂良奏报、则称武邑未可撤防。马队仍须拨回。并另派副将达年、赴大名设防。著该大臣等、酌度缓急。毋致疏失。将此由六百里加紧谕令知之。　　

○予直隶阜城阵亡六品顶带勇目朱昌龄、祭葬世职。如千总例。　　

○丁酉。谕军机大臣等、昨据僧格林沁、胜保等奏、令张殿元带兵前赴大名。并据桂良奏、武邑吃重。未可撤防。另派副将达年。驰往堵御。朕详加披阅。武邑偪近阜城。防堵固属紧要。但统筹全局。权衡轻重。兼顾南北。自以大名为扼要之地。现在皖贼、由砀山偷渡黄河。扰及单县。虽有善禄等驰往迎剿。似可遏其北窜之路。傥该逆沿河西窜。从东明开州等处。乘虚窥伺。则大名系入直门户。亟应添拨重兵驻守。以资堵御。张殿元原带官兵。并僧格林沁等调换之通永宣化步队各兵。著桂良飞饬该署提督迅往大名扼截。至阜城逆匪。困守一隅。我军四面兜围。当可指日歼除。然亦难保不因被剿情急。突围逃窜。桂良职任封圻。责无可贷。务当统筹大局。督饬文武员弁兵勇。勤加侦探。实力防剿。不得稍有疏失。军情变幻靡常。难以臆定。该督仍当与僧格林沁、胜保、善禄等、随时知照。酌量缓急。妥为布置。不得稍涉大意。致误事机。将此由六百里加紧谕令知之。　　

○又谕、前因归德吃重。谕令恒春、将泽潞防兵抽拨一千名。赴黄河以南。归桂明调遣。现在阜城窜匪。尚未殄灭净尽。而南来之贼。如由单县沿河西窜。则曹州、濮州、即与直隶大名接壤。本日已谕令桂良、即令署提督张殿元、带兵赴大名一路扼要驻守。尚恐兵力单弱。永城夏邑等处。闻系土匪乘机窜扰。较之单县一带。情形稍缓。所有前次谕令抽拨之泽潞防兵一千名。著直赴大名。归张殿元统带。以资防剿。将此由六百里加紧谕令知之。　　

○又谕、昨据桂良奏、武邑未可撤防。另派副将达年、赴大名防剿。已谕令僧格林沁等、酌度办理。直隶东明开州。均与东境毗连。本日已谕令桂良、饬署提督张殿元、驰往大名。扼要严防。其武邑一带。距阜城甚近。仍著该大臣等实力堵御。毋令逆匪乘闲窜逸。以目前情形而论。阜城现为贼踞。武邑自未便撤防。若统筹全局。则南来贼众。已至单县。是大名一带。尤不可不早为布置。总之阜城逆匪。急当克期剿灭。万不可缓。若再事迁延。致令垂毙之贼。牵掣我师。而南来贼匪。阑入直境。该大臣等贻误之罪。岂能稍宽耶。将此由六百里加紧谕令知之。　　

○又谕、琦善奏称、艇船火药铅丸。现已用尽。不能上驶。京口粮台。暨苏局两处。辗转延挨。迄今尚未运到。并据叶常春等禀请由附近军营拨解。该大臣营中。所存无多。未能分拨各等语。现在瓜州剿贼。正当吃紧之时。而水师艇船火药铅丸。未能应手。何以为水陆夹攻之计。贻误大局。关系匪轻。著怡良、许乃钊、仍遵前旨。飞饬苏州总局委员。将应用火药铅丸。赶紧运赴京口粮台。以济急需。若再藉词推诿。朕必将该督抚等从重治罪。至上海蕞尔孤城。许乃钊带兵围攻数月。始以误听议抚。堕贼诡计。既又以夷人持械拦阻。藉口迁延。似此任意玩误。何日方能蒇事。糜帑失机。罪将谁诿。怡良近在苏州。亦不能上紧督催。致县城日久未复。亦难辞咎。著该督抚督饬水陆将弁。即日克复上海。将逆匪悉数歼除。毋得再有延误。致干重罪。将此由六百里加紧谕令知之。　　

○又谕、前因逆贼由黄家口、包家楼、窜渡黄河。并有直扑徐州。由荆山桥北窜之意。当经谕令百胜、王梦龄、于口岸紧要处所。分布扼守。想已遵照办理矣。昨据僧格林沁、胜保、奏称贼由砀山渡河。现踞单县。善禄已督兵驰赴茌平。探明迎剿。是渡河贼匪。已窜至单县。其屯聚包家楼之贼。现又窜往何处。是否尚在该处占踞。近日有无贼匪。续行偷渡。百胜等作何布置。连日未接奏报。实深悬系。前此袁甲三奏报、该逆自十六日至十八日。由包家楼扎筏渡河。现在黄家口包家楼两处。仍有土匪占踞。且据奏贼匪系分三起陆续北窜。其盘踞河岸之土匪。既将前股贼众。导送渡河。安知续来逆匪。又不藉为向导。著百胜等、即就现在所带兵勇。一面保守郡城。一面竭力堵剿。将此股盘踞贼匪。剿灭净尽。不得专以保护郡城为词。任令南来贼匪。陆续偷渡。致滋蔓延。至南路军情。仍著随时奏报。毋稍延缓。将此由六百里加紧传谕知之。　　

○又谕、前有旨令桂明带兵驰赴河南。相机剿贼。并谕恒春、将泽潞防兵。酌拨一千名。交桂明管带。昨据僧格林沁等奏、贼自砀山渡河。有现据单县村镇之说。善禄、张亮基、此时已带兵驰往剿办。但恐该匪由曹单西窜。直隶大名等处。甚觉空虚。本日已谕令桂良、饬令张殿元、带兵驰赴该处防剿。并谕恒春、将前调山西防兵。派赴大名一带。并交张殿元管带矣。桂明仍遵前旨。督带官兵。星速径赴河南归德一带。探明贼踪。何路紧急。即由何路迎剿。毋得迟延。致误事机。将此由六百里加紧谕令知之。　　

○钦差大臣琦善、奏陈军营并带兵官实在情形。得旨。所论陈金绶、诚为公当。鞠殿华、在二年夏闲。推升山西参将。引见时朕见其汉仗好。箭射有准。特旨仍留直隶。不料该员能如是出力。虽有逃兵。亦难吹毛求疵。　　

○直隶总督桂良奏陈军需紧要。请饬部另行筹拨。得旨。著户部迅速变通筹画。本年上忙。尽可先供军需。虽各营需饷。尤应以征兵为重。以本省之钱粮。作为本省之军需。其余亦可续筹。惟开徵以前。作何接济。尤须赶紧豫筹。桂良身任直督。责无旁贷。岂能专待别省协拨。　　

○改铸湖南澧州知州印信。从巡抚骆秉章请也。　　

○戊戌。谕军机大臣等、张亮基奏称贼匪渡河后。攻陷丰县。窜近单县。经该营县等、督率兵勇。两次截击获胜。该匪复于二十一日。窜入金乡县城。该抚现由山路。径赴济甯。善禄由湖路东昌一带。驰赴曹州迎剿各等语。现在阜城之贼。尚未殄灭净尽。剿办正在吃紧。胜保已暂缓分兵。前赴德州。僧格林沁等、先饬魁福统带马队五百名。直赴山东。刻下贼匪已窜至金乡。善禄自应督兵。迎探贼踪所向。扼要截击。万不可堕奸匪声东击西之计。致落贼后。张亮基亦当探贼所至。迎头截剿。与善禄两路夹攻。方可得手。若因已派善禄带兵进剿。该抚即纡道迁延。意存观望。贻误之罪。更将谁诿。其附近要隘。若有须分兵扼堵之处。或令魁福带兵前往。著善禄、张亮基、酌量布置。总须并力兜剿。万不可令贼匪北窜。与阜城之贼句结。再致蔓延。臬司厉恩官、带兵驻劄宿迁。此时贼窜山东。徐州亦尚有贼匪踵至。或饬令该臬司就近赴援徐州。或折回山东防剿。著张亮基酌度情形。相机调度。并著严饬地方文武员弁。一体严密防范。毋得再有疏虞。将此由六百里加紧各谕令知之。　　

○又谕、百胜等奏、贼匪于二十日。全窜东省。而窜回永城之贼。距徐甚近。该处存城兵勇。仅止千余。兵力尚形单弱。著和春、福济、即饬令秦定三、迅速统带官兵。驰往徐州。相机进剿。毋稍延误。其所调贵州官兵一千名。已谕令向荣迅速派拨。惟此项兵丁到皖需时。尚恐缓不济急。现在黄河南北情形紧急。无论何项官兵。皆可交秦定三带领。星速赴徐州一带。剿办逆匪。并遏南来之贼。与颍亳永城等处。声势亦可联络。断不准任令贼匪。再行偷渡河北。致滋蔓延。所请山西、陕西、协解庐州军饷银各八万两一节。此时京饷、及各处军营饷银。均赖山陕两省接济。庐州每月需银十七万余两。为数甚钜。岂能全数取给于山陕。本日已谕恒春、王庆云、酌量拨解。仍著和春等、设法筹办。并严核兵勇确数。力加撙节。不可稍有浮滥。皖省应徵钱粮。及淮北盐课。仍当实力督催。以期有裨要需。不得专待他省协拨。致有贻误。将此由六百里加紧谕令知之。　　

○又谕、和春前派参将吉连等、带陕甘官兵一千名。参将刘玉豹、带山东官兵一千二百名。统归袁甲三调遣。此时该给事中折回宿州。而徐州情形。更为紧要。徐州为南北要冲。既已疏防于前。致贼偷渡。若再不力遏南来贼匪。任令陆续北窜。该给事中所谓筹画全局者安在。现已有旨。派秦定三前赴徐州一带会剿。吉连、刘玉豹、所带之兵皆系劲旅。著袁甲三即将所调各兵。交秦定三星速驰赴徐州。会同百胜等、合力堵剿。毋稍延误。厉恩官带兵一千余名。驻劄宿迁。亦可就近饬令前往。将此由六百里加紧谕令知之。　　

○又谕、台涌奏、分派官兵三路剿贼。大获胜仗。克复黄陂县城。现筹速剿孝感一带股匪。进攻汉阳等语。前据崇纶等奏、汉阳逆匪。半系乌合。长发老贼。为数无多。自不难克日埽除。若稍事迁延。致贼势鸱张。更难歼灭。该督节制两省。务当统筹全局。乘此声威。督率官兵。将孝感一带贼匪。迅速歼除。一面督兵收复汉阳。保卫武昌。一面与骆秉章、曾国藩、迅筹剿办。务将岳州湘阴等处逆匪。次第殄除。毋得株守德安。仅派弁兵。摉捕零匪。致误大局。荆襄一带。是否有贼上窜。仍须督饬文武员弁。实力防守。本日据英桂奏、四川铜斤。前经户部奏明。由湖北转运陆路至河南运京。现在尚未行抵豫境等语。京局需铜甚急。著台涌速饬所属。查明该运员等铜船。现抵何处。催令星速运至江北陆路。由河南转运。万不可稍有延误。将此由六百里加紧谕令知之。　　

○又谕、据和春、福济奏、统带各路兵勇。共二万四千余名。每月盐菜口粮马乾等项。需银十七万两。请由山陕按月各协解银八万两等语。现在庐州情形紧急。兵勇需饷甚殷。扬州军营。停兵待饷。更甚于安徽。尤应急行筹画。惟现在部库告匮。京饷尤关紧要。山陕两省。捐输银两。及地丁盐务各款。必须迅速解京。源源接济。而琦善、和春等、两营军饷。亦断难置之不顾。著该抚等、通盘筹画。每月协济两处军饷若干万两。迅即奏明。由该省径解扬州、庐州、两处粮台。勿稍迟缓。前经户部奏、由山西盐商捐款内。拨解琦善营十五万两。和春营五万两。并著恒春迅速派委妥员解往。无误要需。将此由六百里加紧各谕令知之。　　

○又谕、前有旨令向荣、速饬秦定三、酌带贵州官兵。赴庐会剿。本日据和春等奏、秦定三由江南到营。并未带兵。若另拨官兵。派令管带。恐兵将隔膜。难期得力。请将秦定三原带兵丁。仍饬迅速赴庐等语。秦定三骁勇素著。若无得力之兵。归其调遣。又将凭何剿办。况现在贼由蒙亳永城夏邑。窜至徐州。已谕和春、饬令秦定三、带兵赴徐剿贼。皖省待兵甚急。著向荣仍遵前旨。迅将秦定三、原带之贵州镇远等营官兵一千名。饬令星驰前赴庐州军营。毋稍迟延。至金陵现在筹办攻剿情形。日久未据奏报。该大臣坐拥重兵。耽延时日。既不能迅速克复。又不肯拨兵协剿。移缓就急。坐视贼匪蔓延。是诚何心。向荣于接奉此旨后。迅速拨兵赴援。仍著设法攻克金陵。以赎前愆。若徒以兵分将少为词。迁延观望。罪将谁诿。将此由六百里加紧谕令知之。　　

○又谕、前有旨令琦善拨兵一二千名。赴徐州协剿。尚未据该大臣奏报。如何派兵赴援。本日百胜等奏、请饬带兵大员。拨兵赴徐剿办等语。现在大股贼匪。由丰工下游渡河。已入东境。其未及渡河之贼。经官兵击回。仍窜永城。该处距徐甚近。百胜等所带兵勇。尚形单弱。若该逆复行北窜。深恐不敷堵御。著该大臣仍遵前旨。迅即抽拨精兵一二千名。派委得力将弁。即日管带启程。驰赴徐州。协同百胜等妥筹剿办。毋稍迟缓。致误事机。将此由六百里加紧谕令知之。　　

○又谕、本日据百胜等奏、分兵防剿各情。并请饬附近统兵大员、拨兵应援等语。逆踪飘忽无定。此次由包家楼蔡家庄等处。扎筏窜渡。虽经都司崇顺、督同兵壮练勇等、歼毙多名。余匪回窜永城。惟永邑距徐甚近。所获奸细。业经讯供有二十二军。分起北窜。救援阜城之贼。并沿途均有土匪。为之向导。则徐州水陆各路。皆须加意设防。百胜等现已派颜培高、带领臧纡青所留练勇。前往永城。其河岸口门以下。务当实力堵御。据称存城兵勇。仅一千余名。请拨兵来徐会剿。秦定三现抵庐州。本日已谕令和春、福济、迅催该提督。带兵援徐。并谕琦善袁甲三等、飞速拨兵会剿。百胜等务当就现有兵勇。并力堵剿。不得株守郡城。专待援兵。任令南来之贼。纷纷偷渡。再致贻误。山东臬司厉恩官、现在宿迁防堵。是否该处亦有贼匪。何以并未带兵接应徐郡。且贼已由丰县阑入山东境内。该臬司何以尚株守一隅。不为分兵兼顾之计。著即查明具奏。至所称丰县贼匪。全窜东省一节。现据张亮基奏、金乡已被贼陷。此时善禄等大兵赶到。当能遏其北窜。百胜等既疏防于前。若再不能力遏窜匪。致令陆续偷渡。必当从重治罪。决不宽贷。将此由六百里加紧传谕知之。　　

○蠲缓河南祥符、陈留、郑、商邱、睢、河内、济源、巩、杞、中牟、荥阳、甯陵、温、安阳、汤阴、临漳、内黄十七州县。被扰村庄。上年额赋有差。　　

○己亥。谕内阁、御史吉勒通阿奏、请查禁出局铜斤一摺。向来铜斤出局。例禁綦严。乃据该御史所见。装载铜斤。约计数万斤。查系户部宝泉局煎炼。拉运出城等语。当此铜斤短绌之际。尤应认真查察。以杜弊端。况煎炼铜斤。向在局内设炉。何以此次装运出城。显有情弊。著兼管户部钱法堂侍郎、确查具奏。并著户工二部兼管钱法堂侍郎、随时稽察。严行申禁。以防偷漏而重鼓铸。　　

○谕军机大臣等、前据僧格林沁等奏、通筹剿办情形。当经降旨准令胜保暂缓进驻德州。原因该大臣等奏称先将此股逆匪殄除。再以大兵全力南注。该大臣等自必胸有成算。不致徒托空言。但该逆窜扰畿疆。已踰五月。屡陷城邑。久抗王师。该大臣等虽迭次斩捦多匪。每云贼势穷蹙。何以占距阜城后。复任令坚匿死拒。又将两旬。以厚集之兵。乘得胜之势。蕞尔小邑。岂难攻克。即谓必须计取。又岂数日来尚未筹及。坐俟城关、及塔儿头等村贼粮食尽后。听其仍前纷窜耶。南路贼踪。渡河后攻陷丰县。偪近单县。复于二十一日。窜入金乡。逆焰逾张。日趋而北。善禄、张亮基、分带兵勇迎击。而贼情诡谲。设由歧途捷径。飘忽疾走。与阜城之贼。一经句结。彼时该大臣等再议前截后剿。办理更形掣肘。不趁此时殄兹穷寇。一味迁延玩误。实不解是何意见。朕信任僧格林沁、胜保、所请无不允行。不能藉口于朝命之遥制。即僧格林沁胜保二人。平日办事性情各有所偏。早在朕鉴之中。屡加策励。亟望其同心合力。迅奏肤功。若各挟己见。两不相下。以私废公。坐致贻误。绝不念朕心之焦切。民生之疾苦。稍有天良。不应如此。时事至今。万难再宽期限。著僧格林沁、胜保、即将此股贼匪埽除。或可不加罪谴。讷库尼素光刀、神雀刀之赐。非为该大臣等饰宠示威。似此因循日久。糜饷老师。律以军法。夫复何辞。傥以历奉严旨。视为具文。不即奋迅图功。是该大臣等无福承受朕恩。朕亦不复再谕矣。懔之将此由六百里加紧谕令知之。又谕、恒春奏、变通借徵办法等语。现在上忙新赋。业已开徵。所有借徵誊黄。著准其暂缓张贴。仍严饬各该州县。将本年应徵上忙地丁银两。实力催徵。不准丝毫蒂欠。其下忙钱粮。亦著设法劝谕。提前徵解。不必拘泥一二分之数。总以尽力催解为要。至上年下忙钱粮。据另摺所奏。除蠲缓外。实欠银数。尚有三十四万五千余两。山西地方。输纳向称踊跃。何至民欠如此之多。总由地方官催徵不力。起解不前所致。著该抚严饬各该州县。务将上年欠数。及本年应徵之项。埽数徵完报解。傥有徵收不力。及徵存未解情弊。即著严行参办。以儆惰徵而济要需。至盐务捐免充商银两。据称有三百余万。现仅据该抚报解银十五万两。京饷需用甚急。断难久待。著即严饬总局委员。催令各该商等、赶紧依限完缴。随时起解。毋任延宕。此外各属捐输军饷银两。现在解司者。已有若干。恐各州县擅将捐输之款。侵那抵用。不肯如数解司。著该抚饬令署藩司沈兆澐、严查各属。催令迅速报解。傥有侵那情弊。并著据实严参。将此由四百里谕令知之。　　

○命已革太仆寺少卿徐继畬、督办山西泽潞辽州防堵事宜。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百二十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。三月。庚子朔。谕内阁、载铨等奏、遵查轮应进朝之王公、均未进内朝集一摺。常朝坐班。典礼攸关。岂容旷误。克勤郡王庆惠、贝子载钧、镇国公奕湘、奕橚、辅国公续铭、于二月三十日轮应朝集之期。并未进内。均著交宗人府议处。此后左右翼王公、及八旗、各部院等衙门、轮应常朝坐班之文武堂属各员。均著恪遵定例。按期进内朝集。如有旷误不到者。著宗人府、及各部院等衙门堂官、并纠仪查班之御史、指名参奏。　　

○谕军机大臣等、本日据张亮基奏、逆匪于二十四日攻陷钜野。二十五日攻陷郓城。该抚拟由闲道趋赴东平。设法绕出贼前。迎头截击等语。贼踪飘忽已极。据各路奏报。皆称该逆、意在救援阜城之贼。该大臣等前此所奏。多系疑词。数日以来。又无续报。岂此等紧急情形。竟未能探得一二耶。善禄由东昌一路进兵。究竟已抵何处。张亮基由东平一路进兵。亦未知能否即与贼遇。直隶山东交界处所。路径纷歧。贼踪处处皆可阑入。而我兵来往奔驰。每苦不能相及。我兵稍延一日。贼即深入一步。每一念及。焦灼难名。此时张殿元、曾否前往大名。前所调山西泽潞官兵。赶到尚需时日。惟有先尽现带之兵。星夜前进。随探随剿。以遏贼锋。张殿元所带之兵。不敷剿办。且多未经行阵。仍须于该大臣等营中、派拨马步精兵。并派得力将弁统带前往。剿办方能得手。亦不得专事防堵大名。致成株守。至阜城之贼。负嵎死拒。一闻南贼将来。必更急图窜逸。该大臣等、既不肯分兵南下。又不能立将此股歼除。徒事迁延。是何意见。朕昨降谕旨甚明。本无可再行申谕。特以东省贼情。该大臣等竟茫无知觉。不得不详晰宣示。傥僧格林沁、胜保、仍前大意。不即速筹剿办。致令南贼。乘虚北窜。复有句结蔓延情事。朕必将该大臣等身家性命相抵。别无他谕也。布置情形。著即飞速驰奏。张亮基摺片、均著钞给阅看。将此由六百里加紧谕令知之。　　

○又谕、张亮基奏、贼匪攻陷钜野、并续陷郓城各摺片。览奏愤懑之至。该抚与善禄、分路迎剿。逆匪既欲由郓城窜扑范县、寿张、东平是该抚驰赴东平。正可迎头截击。惟称善禄约可行抵曹州。是该将军转在贼后。逆匪不由郓城西奔濮州。乃折而东北。欲由范县寿张奔窜。或系探知善禄、由湖路南来。为此巧避之计。该将军、于中途曾否得信。赶紧由曹州折回东北。绕出贼前。与张亮基两路夹击。该省山路湖路。闲道纷歧。若无确实探报。侦知贼踪所向。及至官军赶到。而该逆早已剽掠而去。辗转驰逐。贻误更多。西界直隶大名各属。已屡饬桂良、派张殿元、带兵防堵。并由山西调兵前来协防。惟该逆意在接应阜城。则范县寿张一带。既须严行截阻。且东昌、临清、为商贾云集、士民富饶之区。尤不可为贼所觊觎。致令阑入。至运河东路。汶上东平各县。下则近接济甯。上可东趋省会。该逆如经官兵拦截。或肆意冲突。亦须豫筹堵御。究竟此起贼匪。共有几股。是否接连而行。抑系分路抄掠。急须探明情形。方不至误向他途。致兵与贼不得一遇。现在能否将该逆截剿。该抚与该将军如何联络声势。贼匪究向何处。著善禄、张亮基、迅筹合力邀击。仍随时驰奏。并知照僧格林沁、胜保、桂良、一体派兵截击。毋任北窜。将此由六百里加紧各谕令知之。　　

○又谕、前以大名防堵紧要。谕令桂良、飞调张殿元原带官兵。及僧格林沁等、调换之通永宣化步队各兵。归该署提督统带。驰往扼守。原以贼势剽疾。一经乘虚西窜。该处为由东入直门户。不可不先事筹防。兹据张亮基奏称、逆贼自窜踞金乡以后。分股向西北窜逸。钜野、郓城、二县。复于二十四五两日、先后失守。现在善禄、行近曹属。张亮基、亦可行抵济甯。分东西两路、进兵攻击。惟逆党舍命狂奔。飘忽已极。若由范县濮州一带。乘闲分窜。或南向东明。西趋开州。路径纷歧。大名一带。尤关紧要。著桂良、即遵前旨。严饬署提督张殿元、督兵前往扼截。并前派赴协防之副将达年、亦著飞饬带兵前进。随时探明贼情。相机迎剿。毋得株守一隅。致误事机。至直隶与山东毗连各要隘。无论南北两路。仍著桂良勤加侦探。饬令各该文武。严密堵御。勿令匪踪阑入。并与僧格林沁、胜保、互相知照。以期缓急可恃。军情紧急。桂良职任封疆。务当统筹全局。妥速布置。万勿稍有疏失。将此由六百里加紧谕令知之。　　

○又谕、本日据张亮基奏、贼匪连陷钜野、郓城、欲从范县濮州等处、潜入直境。且称永城之贼。尚欲续行渡黄。该河督虽距徐州稍远。而黄河两岸。是其专辖。百胜等防堵徐州。为日已久。一切布置。尤应早为豫备。前此疏于防范。朕不加严谴。已属格外从宽。傥仍不知奋勉。致令逆匪再有偷渡。自问当得何罪。此时军务。总应以剿为防。固不可空城而出。亦岂有株守郡垣之理。现在李湘棻所带官兵五百名。曾否赶到。颜培高所带练勇七百名。是否足恃。并前命琦善拨兵来援。何日赶到。均著赶紧妥筹布置。不得因有秦定三带兵赴援。遂以剿贼之事。专诿之该提督也。杨以增所奏、蒋坝等处。水陆似皆有备。而丰工口岸。并未提及。岂百胜等如何布置。该河督竟未与闻耶。著即将筹办情形。迅速驰奏。百胜等仍就现带兵勇。严扼河岸。实力防剿。若再令永城逆匪。陆续渡黄。朕必将百胜等从重治罪。即杨以增亦不能辞重罪也。将此由六百里加紧谕知杨以增、并传谕百胜、王梦龄、知之。　　

○又谕、本日据青麟奏、省城因援兵不至、实难保守。并历陈他处保全城池、总赖外援接应等语。现在皖省及东豫情形。均极吃紧。即有可调之兵。各处亦俱须援应。岂能专顾湖北。即汉阳、黄州等处、逆匪纷扰。亦当次第歼除。岂能专顾武昌省城。青麟叠次奏报。不但毫无筹画。且于别处情形。总未知悉。侦探亦不能确实。是以所奏军情。于现在时势。总皆隔膜。至所称意见所及。权不能行。尤属藉词推诿。与崇纶同在一城。每次皆单衔具奏。并不会衔。是青麟先已自存意见。青麟现已授为湖北巡抚。统辖全省。尚得谓事权不属乎。哓哓渎辩。于事何济。此时惟有尽心筹画。竭力防守。台涌已克复黄陂。进攻汉阳。当可与省城声势联络。至曾国藩所带船炮。现因贼由岳州上窜。近偪长沙。该侍郎初抵长沙省城。已与贼遇。不能克期下驶。著青麟、崇纶、就现有兵勇。于城内外审度机宜。妥筹布置。与台涌随时知照。尽心堵御。毋徒坐待援兵。诿过他人也。将此由六百里加紧谕知青麟、并谕崇纶知之。　　

○陕西巡抚王庆云奏、试行官票。筹议分成搭放。并兼用大钱制钱。以期流通。于经费亦稍可撙节。下部议。寻奏、遵查该抚所称司库全年收支款项。以二成官票、搭放搭收。官兵俸饷草乾等项。搭放钱票二成。文职廉俸杂支各款。搭放钱票三成。其余成数。仍给现银等语。应如所奏办理。至钱票官票。赴局取钱。均以大钱制钱各半开发一节。恐所铸钱文。不敷支给。应仍由该抚饬同藩司。妥为筹办。从之。　　

○辛丑。上诣寿康宫、问皇贵太妃安。　　

○遣官祭历代帝王庙。　　

○谕内阁、吏部奏、遵议曾国藩处分一摺。前因曾国藩、请将休致巡抚杨健、从祀乡贤祠。系道光年间。奉旨不准之案。该侍郎袒护同乡。专擅入奏。降旨交部议处。兹据吏部奏请革职。实属咎所应得。惟念该侍郎、现在督带炮船。剿办贼匪。连获胜仗。尚知奋勉。曾国藩、著加恩改为降二级调用。仍著督带兵勇。迅殄贼氛。毋稍延缓。　　

○又谕、户部钱法堂奏、遵查铜斤拉运出城一摺。据称此项铜斤。系各厂炉头。呈交厂内历年存积铁砂低铜。发商试炼。该商系在城外。因将铜斤拉运出城等语。向来煎炼铜斤。均系在局设炉。不准出局。此次铜斤拉运出城。虽据查明实无情弊。究与向例不符。著该侍郎等、仍饬该监督等、遵照旧章。在局煎炼。不准拉运出城。并著随时稽查。毋任偷漏滋弊。　　

○谕军机大臣等、僧格林沁、胜保奏、请饬固安、涿州、防兵。一律进驻河间献县一带等语。逆匪窜入张秋镇。善禄即日带兵迎击。此时尚未遇贼接仗。如果贼势狓猖。胜保自应移兵进剿。阜城迤北。兵力尚形单弱。仍应添兵协剿。惟固安等处防兵。均系保卫京师。亦难全数调往。傥必须胜保前往。亦不过酌带精兵数千。何至撤兵万余。目下情形。总当迅将阜城逆匪。全数殄除。则南来之贼。闻风胆落。万不可以贼匪坚守为词。再延时日。军情变幻靡常。该大臣等、一面督饬将弁。迅克贼巢。一面确探南路情形。相机筹办。务当懔遵叠次谕旨。勿得观望迁延。自干重罪。将此由六百里加紧谕令知之。　　

○又谕、据僧格林沁、胜保奏、请拨防兵进驻献县等语。据称贼陷郓城。于二十七日、窜入张秋镇。现派总兵桂龄、带官兵一千名。台禄、带吉林马队二百五十名。驻劄德州。以为善禄后路声援。如贼势猖獗。胜保即督马队、前往迎剿。惟阜城之贼。经大兵四面兜围。无隙可乘。势必拌死抗拒。兵力既分。难免顾此失彼。不能不先事豫防。添拨重兵。以资剿办。著载龄、即派双禧、穆辂、将原带防兵各一千名。迅速管带驰往河间献县一带。听候僧格林沁等、调遣。毋稍迟误。现在阜城之贼。尚未殄灭。徐州渡黄逆匪。已扰及山东境内。直隶大名等处。防堵均关紧要。双禧、穆辂、现令带兵前赴河间。近畿一带。尤当加意严防。是否应须分拨布置之处。即著载龄、酌量情形。妥速筹办。并饬各路带兵大员、严密防范。勤加侦探。毋得稍有疏虞。将此由六百里谕令知之。　　

○又谕、前据恒春奏、请于山西省简练精兵、以节经费。当派恭亲王奕裕诚、徐泽醇、会同该部议奏。嗣据该王大臣等、覆核具奏。行令恒春悉心体察。可以裁汰兵丁若干。节省饷银若干。详查覆奏。尚未据该抚奏到。本日据御史蒋达奏、请仿照古法。每州县三十户、出丁一名。出丁之家。免其徭役。每户出制钱一千。以为一丁终□山戊不□口粮。无事则仍归耕凿。有事则共赴疆场。将来各省有名无实之兵弁。皆可由此渐次酌减。于国计亦有裨益。此等练勇。止可于附近调用各等语。军兴以来。地方被贼蹂躏。已及数省。调兵筹饷。徒事纷繁。各直省大吏。诚能豫筹练兵之法。保卫地方。何至糜饷老师。毫无实济。该御史所称足兵省费。不为无见。且该抚前奏。亦有查明汛地之冲简。酌留兵丁名数。余俱裁汰。自系为核实起见。现在山西如何筹办。著即详议章程。迅速奏闻。该御史所请。著一并悉心详议具奏。务期兵归实用。饷不虚糜。方为妥善。原摺片均著钞给阅看。将此由四百里谕令知之。寻奏、各省地方情形不同。若悉令按户出丁出钱。转恐近于抑勒。应请饬令各地方官。详察本地情形。实心筹办。使富者出赀。贫者出力。庶可收众志成城之效。下王大臣会同兵部议行。　　

○又谕、齐承彦奏、沙船抵津、请变通办理一摺。向来海运抵津。船泊牐口。偪近天津郡城。上年有沙船滋事之案。现在贼匪未靖。拟援照商船抵津成案。改泊葛沽。以便防范。沙船由海抵津。水手众多。难保无匪徒溷迹。现当严防奸宄之时。尤应密加稽察。著李钧、全庆、于到津时。会同文谦、所有一切稽查弹压事宜。均著妥筹办理。原摺著钞给阅看。将此谕令知之。
  </div>
  <div class="pagination">
   <a href="清实录咸丰朝实录_page186.html">
    上一页
   </a>
   <span>
    ...
   </span>
   <a href="清实录咸丰朝实录_page182.html">
    182
   </a>
   <a href="清实录咸丰朝实录_page183.html">
    183
   </a>
   <a href="清实录咸丰朝实录_page184.html">
    184
   </a>
   <a href="清实录咸丰朝实录_page185.html">
    185
   </a>
   <a href="清实录咸丰朝实录_page186.html">
    186
   </a>
   <span class="current-page">
    187
   </span>
   <a href="清实录咸丰朝实录_page188.html">
    188
   </a>
   <a href="清实录咸丰朝实录_page189.html">
    189
   </a>
   <a href="清实录咸丰朝实录_page190.html">
    190
   </a>
   <a href="清实录咸丰朝实录_page191.html">
    191
   </a>
   <a href="清实录咸丰朝实录_page192.html">
    192
   </a>
   <span>
    ...
   </span>
   <a href="清实录咸丰朝实录_page188.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
