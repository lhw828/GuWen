<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 362 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 362 页/共 505 页
  </h1>
  <div class="content">
   ○河南布政使李宗焘因病解职。以浙江按察使刘齐衔为河南布政使。　　

○甘肃布政使林之望因病解职。以西甯道崇保为布政使。　　

○直隶提督刘铭传因病解职。实授傅振邦直隶提督。　　

○调福建陆路提督郭松林为湖北提督。湖北提督江长贵为福建陆路提督。　　

○辛酉。谕内阁、郑敦谨奏、请将出力之已革大员免其发遣等语。已革山西按察使陈湜、前因办理河防。未能堵御。以致逆匪窜越。当经降旨革职。并发往新疆效力。嗣因郑敦谨奏请。暂留山西办理防务。兹据该署抚奏称、陈湜自留防一年有余。实心实力。办理俱有成效。请加恩免其发遣各等语。陈湜著准其暂免发遣。带勇前赴左宗棠军营。戴罪立功。以观后效。　　

○谕军机大臣等、陈湜自抵山西后。办理河防。增兵益饷。朝廷无不立允。乃于捻匪抢渡之日。竟敢在省迁延。其咎甚重。迨褫职后。办理防务。虽有微劳。但并无战绩可称。足以自赎。岂能遽行施恩。惟该革员在军营有年。废弃可惜。著郑敦谨即饬陈湜。统带所部楚勇。驰赴左宗棠军营。随同剿贼。傥能奋勉立功。著有奇绩。即由左棠棠奏请恩施。至陈湜赴陕以后。山西兵勇较少。应如何布置。李庆翱能否得力。著郑敦谨妥筹经理。毋得稍有疏懈。致负委任。将此由四百里各谕令知之。　　

○以山西归绥道兴奎为浙江按察使。　　

○以山西水陆官军叠次堵剿窜匪出力。赏总兵官李春森一品封典。副将陈起凤、萧绍珂、萧必友、巴图鲁名号。副将杜方来等花翎。知县强兆芸等蓝翎。余加衔升叙开复有差。　　

○壬戌。谕军机大臣等、定安等奏、截剿黄河两岸窜匪情形。并请饬张曜赴磴口剿贼各摺片。磴口贼匪。纷窜后套一带。黄河东西两岸。均有贼踪肆扰。经乌尔图那逊、马升等、在哈木尔和硕及萨拉素地方。分投进剿。毙贼多名。余匪向西南败遁。惟二圪旦湾富家补隆一带。尚有贼匪盘踞。难保不乘隙东犯。著定安饬令乌尔图那逊等。赶紧探踪追剿。迅殄逆氛。所有此次出力官兵。准其择尤汇保。毋许冒滥。前因磴口情形紧急。谕令金顺由乌喇一带进图规复。并令张曜一军移营西进。为后路声援。定安此次所请令张曜前赴磴口进剿。自系尚未接奉前旨著定安懔遵前旨。即饬张曜迅速拔营前进。会同金顺相机剿办。其宋庆一军。并著遵照前旨。填扎古城。以资扼堵。张曜宋庆两军。距左宗棠军营较远。所有该二军应行进止之处。即著定安就近调遣。以期迅赴戎机。金顺现在行抵何处。著即酌度情形。与张曜一军联络进剿。力遏贼匪东窜。毋任蔓延。张曜、宋庆、两军应需粮饷。仍著郑敦谨速为接济。俾利师行。将此由六百里谕令知之。　　

○癸亥。谕军机大臣等、有人奏广西候补道李均、贪鄙险诈。善于钻营。向有凶人之目。把持厘金军需等局。十有余年。引用私人。收受月规节规寿规等项。侵蚀剥削公项。半入私囊。平日袒护局员。挟仇报复。并有父子异籍姻亲同官情弊。请饬严办等语。李均以监司大员。总理局务。自应奉公守法。爱惜声名。若如所参各情。实属贪劣不职。著苏凤文逐款确切查明。据实参奏。毋稍徇隐。原摺著钞给阅看。将此谕令知之。　　

○以太常寺卿庆升为内阁学士兼礼部侍郎衔。　　

○甲子。上复诣大高殿祈雨坛行礼。　　

○遣惇亲王奕誴恭祀天神坛。恭亲王奕?恭祀地祇坛。孚郡王奕譓恭祀太岁坛。惠郡王奕祥诣时应宫。贝勒载治诣昭显庙。镇国公奕询诣宣仁庙。镇国公其谟诣凝和庙。礼亲王世铎诣觉生寺。克勤郡王晋祺诣黑龙潭。郑亲王承志诣密云县白龙潭。拈香。　　

○以神灵显应。加山东禹城县城隍神封号曰沛泽。　　

○谕内阁、皂保、胡家玉奏、承修工程。请选择合龙吉期等语。盛京福陵隆恩殿合龙吉期。著钦天监于五月十五日以后。二十九日以前。敬谨选择两日具奏。并即行知该侍郎等。以期无误要工。　　

○谕军机大臣等、文麟、景廉奏、关外军务吃紧。请停拨援兵。暨道员呈请回籍。据情代奏各摺片。前因福济等奏、布伦托海叛贼滋扰。请调援兵。当谕文麟等抽调兵勇。迅速赴援。嗣据麟兴等奏、哈密兵勇。来往不易。复谕福济等咨明文麟。将前调兵勇暂为停拨。兹据该大臣等奏称、所部各营。除分拨防护及防守各城外。两路仅十余营。兵力已形单薄。而哈密刻下军务。又属紧急。请停止援兵等语。所奏自系实情。现在布伦托海地方。贼势稍松。索伦人众。亦已踵至。所有前调之哈密援兵。著毋庸调往。吐鲁番等处回情。及惠回堡花海子沙枣园子一带防务。仍著文麟、景廉、随时侦探。并督饬兵勇实力严防。毋得稍涉疏懈。调署镇迪道黎献著准其回籍守制。惟镇迪道系催运哈密后路粮务。不可接替无人。著穆图善于甘肃现任及候补人员中。择其才能胜任者。即行奏补。毋庸拘泥成例。致滋贻误。其出关催运事宜。该署督即饬新补之员前往接办。以便景廉带兵进剿。毋任逗遛。将此由五百里各谕令知之。　　

○乙丑。谕内阁、李鹤年奏、才不称职及人地未宜各员。请分别降调另补一摺。河南署中牟县事叶县知县何鼎、才具平庸。办案草率。尉氏县知县方恩寿、才欠历练。难资整顿。永甯县知县陈延芬、办事任性。不洽舆情。均著以府经历县丞降补。封邱县知县孙成竹、人尚明白。办事迟钝。著即开缺留省察看。睢州知州费均、措置未能裕如。灵宝县知县杜充辉、遇事操切。致滋物议。均著开缺留省遇有相当缺出。酌量补用。　　

○以河南泌阳等处剿办会匪。并历年防河出力。予总兵官崔廷桂以提督＜??闲＞放。赏参将经文布正二品封典。参将田宗胜、游击左成元、郭广泰、张顺、都司谢联升、巴图鲁名号。道员李汝钧、守备席兰洲等花翎。知县陈庆文等蓝翎。余加衔升叙开复有差。　　

○追予河南涉县阵亡知县李毓珍于死事地方暨原籍建立专祠。　　

○丙寅。谕军机大臣等、沈葆桢等奏、前任台湾道吴大廷因病开缺。回籍调理。现在船政需员。请饬仍赴闽省等语。吴大廷告假回籍调治。业经半载。计早痊愈。著刘昆迅即饬令该员赶紧赴闽。襄理船政。不得迟延。将此谕令知之。　　

○丁卯。谕军机大臣等、岑毓英奏、堵剿省东窜匪获胜。攻克洛红甸等处一摺。寻甸嵩明贼匪。攻扑杨林。官军退守宜良北屯。该逆旋扑大板桥各营。分股绕窜省东十里铺等处。叠经官军堵剿。俘馘千计。省城粮路。尚无阻滞。惟该逆并未远遁。且恐与江右馆之贼。暗通消息。极应相机进剿。断贼声援。著岑毓英饬令杨国发等。由邑市等处进兵。节节埽荡。规复杨林。该逆既踞杨林。其寻甸老巢。当有可乘之机。刘岳昭岂得株守曲靖。一筹莫展。著即迅速进兵。与省城官军东西夹击。务将嵩寻两城力图克复。迅埽逆氛。其洛红甸豆温乡等处踞匪。经蔡标等攻克。广西师宗境内肃清。剿办尚属奋勉。仍著饬令迅埽余匪。以靖地方。逆首马帼汰虽经歼除。谢洪尚无下落。并著认真摉捕。出力员弁兵勇。准其查明存记。汇案请奖。此次杨林首先失营之都司杨桐、千总胡兴邦、均著革职。留营效力赎罪。傥再不知愧奋。即在军前正法。毋稍姑容。副将何秀林督率无方。咎无可辞。著交部议处。仍责令带兵剿贼。以观后效。岑毓英另片奏、署提督马如龙伤疾较重。恳请给假等语。马如龙著赏假一个月。赶紧调理。毋庸开缺。将此由六百里各谕令知之。　　

○予云南杨林阵亡都司马恩才等三十一员祭葬世职加等。　　

○戊辰。谕内阁、前据吴坤修奏、安徽婺源县知县陈善奎、办事颟顸。难膺民社。当经降旨以府经历县丞降补。兹据吴坤修奏称、正拟派员接署。适陈善奎以捐升同知呈请开缺等语。陈善奎既不能胜民社之任则同知为知县升阶。岂复能期其称职。明系该员闻有降补之旨。报捐升阶。以免降补。似此蒙混取巧。于吏治人心大有关系。所有陈善奎捐升同知之处。著该部查明撤销。嗣后遇有各省督抚甄别降革之员具呈报捐者。著该部详细查明。遵照定章办理。毋任蒙捐取巧。以肃吏治。　　

○己巳。谕军机大臣等、瑞麟等奏、剿办高明等处客匪完竣。现饬进剿长沙踞匪一摺。广东鹤山客民。纠党窜入高明县境。经总兵郑绍忠先将高明客匪剿平。移扎鹤山。分别剿抚。并经该督等派员将客众按名酌给川赀。分遣雷廉等府地方。妥为安插。该客民自应知感知惧。不敢复出为匪。惟粤东土客宿隙未除。难保不再构衅。应如何设法办理之处。著瑞麟、李福泰、督饬道员齐世熙悉心经理。务使日久相安。永杜后患。新安东莞等处土匪。窜踞赤溪同知所属之长沙地方。该处环山临海。匪徒胆敢负嵎。著该督等即饬郑绍忠亲统兵勇。相机进剿。所有剿办客匪出力各员弁。准俟长沙剿匪事竣。汇案择尤奏请奖励。将此由五百里各谕令知之。　　

○追予广东乳源殉难知县冒芬于死事地方暨原籍建立专祠。　　

○庚午。内务府奏放款支绌。请饬部仍按原数拨给银两。得旨、著照所请。仍准由户部借拨银三十万两。撙节动用。毋许浮冒。俟各省拨款解到。即行归还部库。　　

○辛未。孝慎成皇后忌辰。遣官祭慕陵。　　

○谕军机大臣等、前因给事中陈鸿翊奏、请整顿长芦盐务。当经降旨交户部议奏。兹据奏称、陈鸿翊所拟各条。或系申明成例。或系现办有案。或款由外销。向未报部。总之芦纲积弊。在引案虚悬。乏人认运。因而交款日绌。浮费过重。商力难纾。正供遂至暗亏。请饬迅速整顿等语。著曾国藩按照该部议奏各条。督饬长芦运司将应办事宜。赶紧修举。应汰陋习。实力埽除。如尚有未尽事宜。并著体察情形。酌拟章程具奏。原摺单著钞给阅看。将此谕令知之。寻奏、遵议芦纲散商领引纳课。均著纲总查催。致有把持等弊。今将总商四人。酌留二人。俟遴选有人。即行接充。按年轮换。诸弊可清。应饬暂先试办。并将官商及已撤总商欠款。赶紧查办。下部议。从之。　　

○又谕、户部奏、遵议改拨滇饷一摺。滇省需用军饷。前经指拨四川湖南山西浙江每月共银十二万一千六百余两。惟四川省拨款较多。恐力有未逮。河南山西广东距滇甚远。委员领解。动辄经年。恐有悬军待饷之虞。自应酌量改拨。以资接济。所有原拨滇省月饷。即改由四川每月拨银三万两。湖北每月拨银二万两。湖南每月拨银二万两。江南每月拨银二万两。浙江每月拨银三万一千六百六十六两零。著吴棠、李鸿章、郭柏荫、刘昆、马新贻、刘坤一、文辉、李瀚章、在于各该省厘金捐输及无论何款内。通融凑拨。按月提交滇省委员。陆续领解。该省军务紧要。需饷孔亟。该督抚等务当力顾大局。不得推诿迟误。其本年二月十七日。户部奏请将浙江江西应解滇饷共十万五千两。改由湖北于本年应解京饷内动拨之处。著毋庸议。四川省应解刘岳昭等营饷银。仍著照常报解。毋稍牵混。现在各省饷需亦甚支绌。均系竭力筹拨。刘岳昭、岑毓英。务当激励将士。将滇省军务力图振作。及早奏功。毋致虚縻饷项。其厚拨山西河南广东等省太平粤海等关、欠解滇饷。及粤盐划抵滇饷案内所拨银两。即由户部行知各该省。陆续凑齐候拨。原摺均著钞给阅看。将此由五百里各谕知李鸿章、马新贻、吴棠、刘岳昭、郭柏荫、刘昆、刘坤一、李瀚章、岑毓英、并传谕文辉知之。　　

○又谕、前令定安等于伊克昭、乌兰察布、锡林郭勒三盟内。筹办骆驼三千只。解赴榆林。交金顺应用。兹据该将军等奏称、锡林郭勒盟已备驼一千只。分两起押解。计期早到榆林。惟伊克昭盟连年被匪滋扰。牲畜一空。乌兰察布盟所属屡奉徵调。且乌喇特旗境。被贼窜扰。穷苦难堪。驼只均难筹备。自系实情。金顺军营。现已有锡林郭勒盟驼只一千。于一切转运事宜。谅敷接济。所有前调乌伊两盟驼只。即著暂缓筹办。以示体恤。另片奏、土默特台站三处。经费告罄。该台站解运新疆各城军火等项。差务繁多。请援案再行提借银两等语。著郑敦谨在于藩库项下。筹解银五千两。以资应用俟土默特减成项下积有成数。即著定安将前后借动银两。如数移解归款。其用过数目。每居年终。由桂成造册报销。将此由五百里各谕令知之。　　

○以直隶成安县捐修城垣。永广学额一名。　　

○以湖南官员捐垫军需。永广安徽凤阳县学额八名。泾县四名。顺天大兴县、江苏娄县、湖北蒲圻县、陕西咸阳县各一名。　　

大清穆宗继天开运受中居正保大定功圣智诚孝信敏恭宽毅皇帝实录卷之二百五十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳五月。壬申朔上诣绥履殿问慈安皇太后安。平安室问慈禧皇太后安至庚子皆如之。　　

○以神灵显应。加山西盂县晋卿赵武祠封号曰翊化。　　

○癸酉两江总督马新贻等奏长江水师续议事宜。一江西议裁之九江水师营。拟改为九江城守营。并专设大孤山湖口县彭泽县萧家岭各陆汛酌留守备一员把总三员外委额外外委各二员。兵丁二百名议裁之鄱湖营。拟改设康山瑞洪二陆汛。酌留把总外委各一员兵丁四十名。一湖南议裁之洞庭水师营。拟改为龙阳城守营酌留守备外委各一员。把总二员兵丁一百六十名。议裁之岳州水师营。仍酌留水师兵丁七十八名归陆路城守营管辖。一、湖北议裁之汉阳营水师千总应请无庸裁撤。惟将新堤把总移扎黄陵矶。酌留兵丁十名。议裁之荆州水师营。酌留守备一员。兵丁九十二名下部议。从之。　　

○追予江西各属阵亡殉难举人胡步云等绅民妇女三千八百九十名口分别旌恤如例。　　

○甲戌。孝诚仁皇后忌辰遣官祭景陵。上复诣大高殿祈雨坛行礼。　　

○遣惇亲王奕誴恭祀天神坛。恭亲王奕?恭祀地祗坛醇郡王奕譞恭祀太岁坛。睿亲王德长诣关帝庙。郑亲王承志诣城隍庙。孚郡王奕譓诣时应宫。惠郡王奕详诣昭显庙。镇国公奕询诣宣仁庙。镇国公奕谟诣凝和庙。礼亲王世铎诣觉生寺。克勤郡王晋祺诣黑龙潭。怡亲王载敦诣密云县白龙潭。定郡王溥煦诣清漪园龙神祠。豫亲王本格诣静明园龙神祠。拈香。　　

○谕内阁、前据李鸿章奏、遵查湖南布政使李榕参款大概情形。当降旨将李榕暂行革职谕令李鸿章、刘昆逐款确查。兹据该督等查明具奏此案李榕被参各款。或查无确据。或事出有因惟任用优伶翠喜数年。始终受其蒙蔽。经刘昆面谕驱逐始令出署。又将业经禁革之件任意批准。并于属员妄定陋规罚钱不报等案。漫无觉察。其办理米捐。虽无偪毙人命情事而滥委官绅。租捐畸重。以致不协舆情均属咎有应得。李榕著即革职。以示惩儆。刘昆既查明李榕任用优人。即应据实参奏乃仅令驱逐。亦有不合。刘昆著交部议处。至米捐一项借资民力。自应加意体恤。该督等已将各属省委各绅概行撤回。暨捐有成数之各州县委员饬令销差。俾免烦扰。其尚未办竣各属。仍当体察情形饬令妥为经理。毋许苛累闾阎。寻吏部议、刘昆照徇隐私罪例降三级调用。不准抵销。得旨、著加恩改为革职留任。　　

○谕军机大臣等、前因御史郭从矩等、先后陈奏山西直隶有匪徒聚众抢劫并有二字会匪名目。叠经谕令曾国藩、郑敦谨、李鹤年、督饬所属认真严拏。业据曾国藩将查办大概情形覆奏。本日又据李鹤年奏称、查明豫省界连山西各县尚无匪徒聚众情事。惟直豫晋三省交界处所。犬牙相错山径丛歧。最易藏奸。拟知会邻省。约期会哨等语。郑敦谨于特旨查拏之案。何以日久未经陈奏殊属延玩。著即严饬所属。上紧摉缉。一面将办理情形覆奏。毋稍迟误至约期会哨。尤须不分畛域。实力奉行庶可杜此拏彼窜之弊。著曾国藩、郑敦谨李鹤年、妥议章程认真筹办毋令有司视为具文。李鹤年摺著钞给曾国藩、郑敦谨阅看。将此各谕令知之。　　

○湖广总督李鸿章奏、遵查川存滇铜已竭。楚省无从收买。至施南各属开矿。利少弊多。亦难办理。仍请由苏省到沪。采买洋铜。以资鼓铸。下部议从之。　　

○以湖北按察使王文韶为湖南布政使。湖北荆宜施道张建基为按察使。　　

○乙亥。补行同治六年军政。山东卓异官三员。不谨官四员。才力不及官二员。年老官一员。分别议叙处分如例。　　

○丙子。谕军机大臣等、穆图善奏、陕回分股窜甘。请仍饬金川回驻花定。并回匪偪近中卫。董志原踞逆纷扰情形。暨请将擅杀之总兵暂行革职各摺片据称花马池地方。突有大股马步贼匪爬城。经富勒珲等击退董志原逆匪。复窜至中卫县属之甯安堡上桥卡。将殷家寨等处及河南马滩攻破。并分股渡河偪近城垣其平番县属之牛站连城一带。又有西甯撒回围攻堡城。省城附近亦有贼踪。请饬金顺迅回花定。保护甯灵等语。陕回分窜甘境穆图善所部各军。分布西南于北路势难兼顾。自系实情。兰州为根本重地。关系尤重。仍著该署督就现有兵勇。妥筹防守。定边花马池为甘省要害之区。固不可无得力兵勇。扼贼匪纷窜之路。第磴口界接晋疆金顺前奏亲统各营。由达拉节剿而西。以期先复磴口此时自未便撤回。即著该副都统懔遵叠次谕旨。斟酌办理。张曜统师西进。为金顺后路接应。宋庆进扎古城。榆林防守无人。左宗棠等或即于刘松山、郭宝昌、各军中抽拨一军。填扎榆林以资镇抚。董志原逆股。前据左宗棠等奏称窜回金积堡。兹览穆图善所陈。是该逆分三路奔窜。倏东倏西。迄无定所。著左宗棠严饬各路将弁。确探贼踪。迅图剿办。不得以回氛距陕较远。置之不顾。并著将贼情随时知照穆图善。该大臣久无奏报。刻下陕境有无贼匪该大臣驻扎何处。陕甘北路如何严密布置。及回逆由董志原分窜后应由何路拨兵。跟踪截剿。均著随时奏闻。其甯灵已抚回众。仍著穆图善饬令胡昌会、率同马潮青妥为钤束。毋令滋生事端。连城城围既解。西路撒回即著严饬张万美就近兼顾。并饬黄金山将凉州南山游匪摉捕。即由凉绕赴中卫。堵击北路窜匪以杜分扰。记名总兵陈怀仁临阵规避并有克扣勇饷等情。本属罪所难宥。黄金山于查明后即将该员正法。尚无错误。惟未禀请穆图善批示。亦有不合。黄金山著暂行革职留任。以示薄惩。该总兵平日打仗尚称得力现当军营用人之际。如果续有战绩仍可仰邀恩施将此由六百里各谕令知之。　　

○两江总督马新贻奏、酌拟江甯各属清理交代六条一责成现任各员。勒限盘查结报一新旧交代。宜截清界限。一交代亏空之员应定限严追。一、摊补清查各款应援案请豁。一、交代逾期不结由该管府州详参。一交代册式。但求简明易晓。以昭核实下部知之。　　

○署陕甘总督穆图善奏、甘肃军务未靖请将节年秋审人犯仍展缓办理。从之。　　

○予甘肃甯夏伤亡副将曾天宝祭葬世职加等。
  </div>
  <div class="pagination">
   <a href="清实录同治朝实录_page361.html">
    上一页
   </a>
   <span>
    ...
   </span>
   <a href="清实录同治朝实录_page357.html">
    357
   </a>
   <a href="清实录同治朝实录_page358.html">
    358
   </a>
   <a href="清实录同治朝实录_page359.html">
    359
   </a>
   <a href="清实录同治朝实录_page360.html">
    360
   </a>
   <a href="清实录同治朝实录_page361.html">
    361
   </a>
   <span class="current-page">
    362
   </span>
   <a href="清实录同治朝实录_page363.html">
    363
   </a>
   <a href="清实录同治朝实录_page364.html">
    364
   </a>
   <a href="清实录同治朝实录_page365.html">
    365
   </a>
   <a href="清实录同治朝实录_page366.html">
    366
   </a>
   <a href="清实录同治朝实录_page367.html">
    367
   </a>
   <span>
    ...
   </span>
   <a href="清实录同治朝实录_page363.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
