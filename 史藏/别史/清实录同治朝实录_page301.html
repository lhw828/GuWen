<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 301 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 301 页/共 505 页</h1>
    <div class="content">监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。九月。辛亥朔。上诣绥履殿问慈安皇太后安。平安室问慈禧皇太后安。至己卯皆如之。　　

○奉慈安皇太后慈禧皇太后幸漱芳斋。侍午膳。　　

○谕军机大臣等、刘长佑奏、余匪被剿回窜。暨遵饬刘景芳专备北路各摺片。贼匪经各军分路拦击。乘闲东窜。意欲句结青沧匪徒。以图复逞。被各军截回。奔向西南。刘长佑现饬余承恩等跟踪追剿。著即严饬实力截击。毋任纷窜。此股匪徒。前经该督奏称仅余百余人。复据穆腾阿奏称连次歼毙。所余无几。是现存匪类。不过漏网余生。亟应赶紧兜截。迅速殄灭。此次贼窜何处。余匪若干。并著刘长佑查明具奏。刘景芳一军。既经刘长佑饬令驻文安雄县等处。专备北路。归穆腾阿节制调遣。即著该都统檄令该总兵会同京营各军。严为戒备。遇有贼匪北窜。即著迎头截击。至贼匪潜匿处所。地方官往往讳饰。不肯认真查办。深堪痛恨。刘长佑俟大股贼匪办竣后。即严饬各州县。遇有此股内余匪潜藏。即行严密查拏。以绝延蔓。其查拏不力及防范不严之地方官。即行分别参办。以儆颓靡。将此由四百里各谕令知之。　　

○又谕、文麟奏、行粮催办不齐。拟分两起出关一摺。文麟带兵出关。前赴哈密。所需行粮等项。诸形缺乏。该办事大臣已由抚彝高台赶办白面三万斤。钱一千余串。派副将萧青云先带中右各营出关。进驻玉门。飞催署甘凉道崇福赶运行粮。再由抚彝高台设法筹措。并筹办饷项若干。即于七月初六日。亲自拔营前进。哈密地方瘠苦。必须裹粮而行。文麟现饬抚彝等处赶为设措。惟恐不敷应用。即著左宗棠、穆图善、迅饬安西敦煌玉门三州县。赶紧协济行粮饷项。俾利遄行。成禄进攻肃州。日久未下。以致稽延时日。著即赶紧激励兵勇。迅图攻克。克日带兵出关。与文麟所部联络进扎。以壮声威。不得仍前延玩。致干重咎。景廉是否业已起程前进。并著穆图善饬令迅赴哈密新任。不准逗遛。其筹办文麟粮饷官绅。准由该办事大臣咨明穆图善择尤请奖。将此由六百里各谕令知之。　　

○予直隶定州阵亡参将赵友胜祭葬世职。如总兵官例。游击王芳、外委白有志、祭葬世职加等。　　

○旌表守正捐躯山东潍县民妇雷张氏。　　

○壬子。谕内阁、左宗棠奏、会匪随处煽结。请饬严办等语。近年哥老会匪。结盟聚党。凡官军驻扎处所。潜随诱煽。江楚黔蜀。所在皆有。陕甘尤炽。竟有军营武职人员保至二三品者。公然入会。暋不畏法。殊可诧异。本年三月闲。曾据杨岳斌奏、拏获约党烧香充当会首之知县郭祖汉、及都司李桂芳等、一并正法。当经降旨谕令各路军营。严拏惩办。兹览左宗棠所奏。复有游击马幅喜绰号苍蝇子。本系川省会匪。溷迹陕西。与其党副将阳明溃。千总唐思幅等、做会结盟。徒与众多。经该营拏获。与入会勇丁十余名。一并正法。可见该会匪潜滋暗长。实为乱阶。若不严行查禁。养痈贻患。为害曷可胜言。各路军营武职大员。以积功历保官阶。俨厕冠裳之列。乃竟甘心入会。形同叛逆。实属罪不容诛。除将犯官马幅喜、阳明溃、唐思幅、保案撤销外。嗣后军营武职人员。如有入会为匪。及所犯情节按照军令应予斩决者。无论所保官职大小。如现系充当勇丁。即照勇丁一律科罪。各营统领查讯严办。咨禀督抚核奏。其游勇随营句结为匪者。无论有无官职。获讯确实。即行正法。都司守备以下。咨部查销保案。参将游击以上。汇案奏明。各路统兵大臣及地方督抚大吏。务当随时认真查察。以杜乱萌。傥或姑息养奸。酿成巨患。定惟该统兵大臣督抚等是问。将此通谕知之。　　

○又谕、左宗棠奏、记名提督刘厚基因母病请假省视等语。目前陕西军务吃紧。刘厚基朴勇著名。现值攻剿甘泉安塞等处贼巢。正属得手。未可遽令离营。刘厚基著毋庸给假。加恩赏给伊母人薓四两。由左宗棠发交该提督祗领。以示体恤。　　

○谕军机大臣等、左宗棠等奏、官军剿捻获胜。捻逆复渡泾东窜。甯条梁镇被贼陷踞。米脂亦有贼踪。并请将田兴恕易名带队各摺片。捻逆由渭南属境。于七月二十三至八月初六等日。窜扰临潼等处。旋窜咸阳。乘夜冒雨疾驰。分由临泾一带。渡泾而东。该省大雨连旬。未能克期进剿。著左宗棠等俟晴霁后。督饬各军会筹剿办。迅殄逆氛。靖边县属之甯条梁镇被陷。及米脂被扰情形。前据裕瑞等奏报。与左宗棠所奏。大略相同。著左宗棠懔遵前旨。会商库克吉泰、乔松年、迅即拨兵。力图埽荡。左宗棠以边外要地。未及先事绸缪。致被贼陷。自请交部议处之处。著加恩宽免。延榆绥道嵩寿、禀报迟延。全无筹画。延榆绥总兵陶茂林、带兵剿曲。徒托空言。又不能扼贼来路。均著摘去翎顶。以儆玩泄。田兴恕在黔时劣款。前据毛鸿宾、华祝三、先后奏参。经骆秉章查明。吸食洋药。荒淫无度。不以剿贼为事。信任劣员。滥保匪人。妄戮无辜。拆毁民房。营建第宅。均属实情。似此劣迹昭著。本属罪不容诛。朝廷因其有杀害教民之案。事关中外交涉。不得不委曲加恩。从轻发遣新疆。以重国体而顾大局。乃该革员于发遣后。叠次报病。延不到戌。如果抱病属实。则孱弱之躯。何能剿贼。若饰词捏报。居心尤不可问。左宗棠请将田兴恕易名带队之处。著毋庸议。将此由六百里谕知左宗棠、库克吉泰、乔松年、并传谕刘典知之。　　

○又谕、左宗棠奏、请调因病回籍之前甘肃提督曹克忠速赴陕甘等语。曹克忠前在甘省剿贼。素称得力。因病回天津本籍。现在谅已就痊。著刘长佑传知该提督先行来京。陛见后即驰赴左宗棠军营。统带旧部。随同剿贼。将此谕令知之。　　

○以陕西攻克桥扶峪等处贼巢。赏提督刘声集一品封典。副将黄超群、戴贵品、参将刘厚填、巴图鲁名号。游击梁得胜等花翎。把总梁德华等蓝翎。余加衔升叙有差。予阵亡参将贺群其、千总张文彦、把总黄良弼、外委王佐等、祭葬世职。　　

○以陕西甘泉运粮出力。赏通判鲁学浩蓝翎。予被戕把总康应选祭葬世职。　　

○予陕西蒲城阵亡参将张心扬等祭葬世职。　　

○癸丑。谕内阁、御史卢士杰奏、请将素行奸诈之知县革职等语。分发江苏试用知县单体晋、前在河南军营。带勇骚扰。经前任河南巡抚郑元善奏参以县丞降补。该员钻谋留营开复。分发江苏。在京时又复各处招摇。行止不端。实于官箴有玷。单体晋著即行革职。以示惩儆。　　

○又谕、前据严树森奏、查明贵州道员邓尔巽被参各款。当降旨将该员革职永不叙用。并从重发往新疆。兹据御史卢士杰奏称、该革员罪重法轻。请明正典刑等语。邓尔巽历任贵州道府任内。勒捐激变。复弃城避贼。肆酷虐民。劣迹甚多。严树森前次仅据访查入奏。并未提案研讯。请将该员发往军台。朝廷以所定罪名。不足示惩。特降旨从重发往新疆。兹据该御史所奏。尚觉情重法轻。著曾璧光即将此案人证提集。详加研鞫。按照所参核实定拟。毋稍轻纵。寻奏、遵查邓尔巽于黔西失陷时。因众寡不敌。身受重伤。旋即督团收复。并无激变民团。弃城避贼情事。请仍遵前旨发往新疆效力赎罪。从之。　　

○谕军机大臣等、李鹤年奏、宋庆回军顾运。及各路防剿情形一摺。逆踪窜出胶防后。宋庆追贼至郯。复经李鸿章饬令回扎东平原派地段。以顾运防。现在该逆叠扑刘老涧。并窥伺宿迁运河。均经击退。若不乘闲北趋。势必西窜豫境。著李鹤年督饬张曜、宋庆等军。将东平汶上一带。严密设防。一面酌派精锐。于永城夏邑等处。慎固封守。以杜贼由徐州萧砀西窜之路。毋任窜入豫疆。又形滋蔓。直隶枭匪。虽所余仅百余人。而踪迹飘忽。鸟合易集。陕西捻匪。由临泾一带渡泾而东。该省各路防军。均当勤探严防。不得以贼踪尚远。稍涉大意。如何路有急。即著该抚调拨兵勇。亲督出省。驰往策应。毋稍疏虞。本日据御史卢士杰奏、河南频□山戊不□荒旱。民力已惫。近复有安徽委员。潜赴光州。要结劣绅。藉官渔利。如固始之蒋家集往流集相去不远。添设二卡。任意抽厘。并携带空白执照。沿门科派等语。著李鹤年查明该委员是否奉有皖抚劄委。如实系病民。即著咨明裁撤。傥或私行设卡。骚扰闾阎。即著从严参办。原片著钞给阅看。将此由五百里谕令知之。寻安徽巡抚英翰奏、接准河南抚臣来咨。遵查蒋家集等处。并无皖省委员在彼抽厘。至豫省皖捐局。系劝寄籍皖民捐输助饷。曾经奏明有案。刻下捐局难裁。恳准照收以济军饷。如所请行。　　

○乙卯。谕内阁、镶红旗满洲奏、据二等男爵兼勋旧佐领侍顺呈称。伊子恩朴生子。遵旨继与寿臧和硕公主为嗣。据情代奏一摺。恩朴之子文熙。著继与寿臧和硕公主为嗣。俟十三□山戊不□及□山戊不□时。著照例给与和硕额驸品级。　　

○又谕、都察院奏、据前任金州副都统希拉布遣抱告李顺。以案久不问守候无期等词。赴该衙门呈诉。此案希拉布与协领讷钦布互相参讦。于同治元年闲。交盛京将军等查办。迄今六年之久。何以尚未讯结。著该将军等即将此案人证卷宗解京。交刑部秉公讯办。以成信谳。　　

○吉林将军富明阿等奏、遵旨挑派官兵。酌给马匹。候旨起程。得旨、官兵一千五百名。俟挑选齐备。即行起程。毋庸再候谕旨。　　

○直隶总督刘长佑奏、防剿吃紧。请将本年军政展缓举行。从之。　　

○予贵州大塘阵亡州判王作宾祭葬世职。　　

○予湖北孝感殉难监生李廉暨眷属十名口分别旌恤如例。　　

○丙辰。谕军机大臣等、英翰奏、皖军击退捻股。河防解严。贼踪西窜。现派征军入东会剿一摺。捻股因未能抢渡运河。悉聚于顺河集一带。经黄秉钧等设伏夹攻。将河东贼馆悉数埽平。该逆分窜车路口张家圩等处。复经各路官军拦击。斩馘甚多。向沂境奔窜。运防业已解严。英翰现拟将征军两月粮饷银两凑齐。派令方长华赴东会剿。皖营各统领官。就近归李鸿章调遣。所筹各节。深合机宜。览奏实堪嘉尚。著英翰严檄黄秉钧等军。乘此声威。痛加剿洗。并饬方长华赶紧前进。会同程文炳联络淮东各军。觇贼所向。跟踪夹击。以竟全功。此次贼窜沂境。与淮东各营相距非远。李鸿章膺统帅重任。自应力筹全局。分拨将士。迅殄逆氛。何以于皖军击贼之时。并未闻该大臣派出一军。乘机要截。其追剿之铭鼎等军。亦未闻获一胜捷。该大臣所带兵勇。不下数万。捻逆窜出潍河。已经一月。南则邳宿赣沭。北则兰郯。任贼纵横。如入无人之境。该大臣以剿贼自任。初不料其观望迁延一至于此。即著催调劲军。会合东皖将士奋力攻剿。毋得株守运河。顿兵不进。傥竟因循致误。使东皖等省又遭蹂躏。是该大臣自取咎戾。朝廷亦难为之曲原也。又据丁宝桢奏、捻逆由邳州沟上回窜郯城。经王正起一军渡沂迎击。该逆又向赣榆海沭一带窜逸等语。该抚所部。现回沂州等处。正可相机蹑剿。著即督饬王正起等、会同李鸿章、英翰、派出各军。前截后追。两面兜剿。务将此股就地歼除。毋任旁窜。将此由六百里各谕令知之。　　

○又谕、前据刘昆奏、湖南地方。难再添外省捐输。安徽劝捐委员。业已撤回停办。兹据英翰奏称、饷源日绌。赴楚收捐一案。碍难遽停一摺。所奏系属实情。皖省委员赴楚收寄籍捐。虽收之于楚省。仍取之于皖人。闲有本地富户。愿照皖省常捐上兑。原听捐生自便。并非强人以难。既未疲民。亦于楚黔捐事无碍。现在英翰派军援陕。又拨兵协守运河。屡次剿贼获胜。颇能得力。近复因捻逆鸱张。挑选万人出境剿贼。征兵防卒。需饷浩繁。若楚省停撤皖捐。难资接济。傥各省因之相继停撤。皖饷更何所恃。皖军越境雕剿。异常奋勇。英翰办理军务。实能不分畛域。刘昆当兼筹大局。力任其难。俾皖省得此捐款。分赡诸军。不得稍有歧视。即著英翰派委员弁。前赴湖南照常收捐。会商刘昆妥为办理。将此由五百里各谕令知之。　　

○又谕、刘岳昭奏、滇省军情吃重。已饬藩司岑毓英回军相机办理等语。前据宋延春奏称、马如龙进兵迤西。士卒损折甚众。杜逆遣死党出扑。马如龙已将围攻姚州镇南之军。全行撤退。回省就医。停兵待饷。与刘岳昭所奏。大约相同。目前楚雄危急。省城戒严。马如龙坐视会垣。无论其居心何若。固已力不能支。刘岳昭饬岑毓英旋军防范。自属正办。惟岑毓英与马如龙积不相能。刘岳昭前奏已曾言及。故有仍饬回驻曲靖之议。现令回省。则该两军强弱虽殊。主客异势。犭□责嫌易启。难保不别滋事端。宋延春素无威望。恐难驾驭得宜。刘岳昭如能迅速赴滇。即著趱程抵省妥为调度。傥黔中军事。一时未克脱身。或将马如龙檄调随营。或酌量何路需兵。将该署提督调往。总须不动声色。消患无形。方为妥善。大理贼势狓猖。尤不可听其肆虐。马如龙离省后。岑毓英一军。即可乘胜进取若令同处一方。诚恐外患方殷。内忧弥切。该抚务当熟审机宜。斟酌妥办。迅速具奏。将此由六百里谕令知之。　　

○以安徽官军击退运河东岸窜匪。擢参将牛师韩以总兵官＜??闲＞放。赏总兵官余克元、游击徐全喜、巴图鲁名号。余加衔升叙有差。予阵亡守备吴兆祥、千总王朝海等、祭葬世职。　　

○以贵州攻克海马姑等处苗巢。擢千总陈发昌以都司用。并赏花翎。把总容朝胜等蓝翎。余升叙有差。　　

○丁巳。以神灵显应。加江苏吴江县城隍神封号曰溥庇。　　

○谕军机大臣等、穆图善奏、河狄西甯各路回众投诚大概情形。并安插南八营降回。及靖边县城失守各摺片。甘肃河狄二州回众。最为强悍。近因米拉沟等处之捷。该回众震慑军威。具禀求抚。而西甯洮州等处。均有可乘之机。穆图善拟派员先赴河狄。责以献城缴械各条。刻示晓谕。再行分咨西甯办事大臣等。将来拉沟等处相机办理。惟回众旋抚旋叛性情殊难揣度。穆图善务饬所派之员乘机开导。如该回众真心悔罪。不妨予以自新。随时妥为防范。其西甯一路。亦著会商办理。总之受降非易。万不可因其势穷乞怜。遂至掉以轻心。转为奸谋所误。马生彦等股。仍当善事羁縻。毋稍大意。至南八营李得仓各部之十六万人。据称现皆乞降。可以择地安插。但该股人数过多。萧河城附近处所。可否令其居住就近垦种之处。即著饬令张瑞珍前往妥办。谕知该回众缴清军械马匹。以消乱萌。静甯州一带。并著檄饬王得胜敊率数营。严为控驭。陕西甯条梁地方。突经回匪窜踞。实为陕甘巨患。该署督当懔遵前次谕旨。严饬敦奇祥阿等。会同陕省各军迅图收复。毋任蔓延。将此由六百里谕令知之。　　

○又谕、前据杨岳斌奏定江甯江苏江海关浙江湖北湖南江西广东每月共协甘饷十五万五千两。由湖北径解汉中转运。嗣因林寿图奏陈庆泾营饷无措。复谕令左宗棠等于应解汉中饷银。酌提若干。交西安粮台。分赡各军。兹据穆图善奏称、此项协饷。留陕愈多。济甘愈少。嗣后请毋庸酌提解陕。庆泾各营饷需。当由秦安粮台匀拨。毋庸林寿图兼顾。以免轇轕等语。即著曾国藩等各将每月应协甘饷。解到湖北粮台后。即饬转交穆图善委员史敬铭守领。径运汉中分局解甘。不必拨解陕省。庆泾各军。既统由甘省匀拨。穆图善务当均匀协济。毋使匮乏。西安粮台应否裁撤。并著左宗棠等酌度奏闻办理。将此由五百里谕知曾国藩、左宗棠、瑞麟、穆图善、李瀚章、马新贻、曾国荃、刘昆、刘坤一、蒋益澧、郭柏荫、并传谕林寿图知之。　　

○予直隶辛庄等处阵亡护军校俊贵等二十员祭葬世职。　　

○拨四川各属仓粮四万石。解赴甘肃甯夏军营。以济军食。　　

○戊午。谕军机大臣等、前因王心安失守运河堤墙。厥罪较重。复不能扼贼潍西。特经密谕李鸿章将该革员正法。以肃军律。嗣据李鸿章奏请将该革员量从末减。复经密谕该大臣等仍遵前旨办理。兹据丁宝桢奏称、李鸿章徇私诿咎。倒置是非。请派重臣赴东确查一摺。胶莱河防之堕。本误于潘鼎新。前降谕旨甚明。无须丁宝桢置辩。王心安之罪。重在失守运墙。该革员既知誓死图报。且能历次血战杀贼。著暂行留营。带兵剿贼。以观后效。如再不知奋勉。即著丁宝桢一面奏闻。一面将王心安即行正法。此时剿捻正在吃紧之时。若派大员驰赴东省查办此案。必须将各该营员等纷然提讯。转于军务有碍。著暂缓派员往查。李鸿章、丁宝桢等、于剿捕事宜。并不合力同心。和衷共济。辄各怀私见。听信所属将领。虚词互诿。实属不顾大局。此时朝廷专以军务紧要。姑且从缓处治。傥再蹈从前恶习。致误事机。孰是孰非。朝廷自有权衡。无待该大臣等互相争辩也。昨据英翰奏陈皖军在顺河集击退捻匪情形。刘铭传、潘鼎新等、及东省各军。何以并未紧追。互相夹击。其为意存忌刻。纵贼误事。已可概见。现在贼窜沂郡。铭鼎两军。业已蹑贼之后。著李鸿章严督该营将士认真追剿。不得有名无实。再干罪戾。丁宝桢亦当饬令东军会剿。不得拥兵坐视。淮军经过东境。丁宝桢当懔遵前谕。饬令该地方官豫备粮草接济。亦不得强分畛域。致误戎机。至皖军防守汛地。遇有捻股扑犯时。李鸿章当豫饬淮营诸将迅速援应。不准各怀意见。观望迁延。致误全局。丁宝桢另片奏、沂水土匪枭匪。句结滋事等情。著该抚即督饬带往各军。乘此股初起之时。迅速扑灭。以靖内患。毋任日久蔓延。致成不了之局。将此由六百里各谕令知之。　　

○己未。谕内阁、载纲等奏、侍卫瑞绅恭送鲜羊前往东陵。经过蓟州地方。并不豫备车马。该侍卫赴州署理论。该知州避不见面。纵令衙役将该侍卫及原派官役等辱殴。以致鲜羊未能按期送到。请饬查究等语。膳房侍卫恭送鲜羊。系属常例。何以蓟州知州于应备车马。此次独抗不供应。并将该侍卫等辱殴。著内务府会同顺天府查明一切情形。核实具奏。寻奏、遵查蓟州知州吴梦曾、时值会勘水灾未回。承办经书张佩学、因误会勘合车辆数目。以致互相口角。业已从重责惩。报闻。　　

○又谕、给事中徵麟奏、恶棍扰害地方。请饬查办一摺。据称直隶怀柔县属范格庄地方。有土棍杜申。苛派各绅士捐米折钱。将钱入己。并不放粥等情。著万青藜、胡肇智、即行派员查拏。审明确情。按律惩办。此外附京各地方粥厂。如有棍徒指官勒捐把持滋扰情事。并著石赞清等及该府尹一体访查。随时惩办。　　

○抚恤琉球国遭风难夷如例。　　

○庚申。停本年山东省例贡果品。　　

○辛酉。谕军机大臣等、前据麟兴等奏、筹办安插厄鲁特游牧事宜。续又据棍噶扎勒参奏、带兵西进剿逆获胜。请拨马匹箭枝。土尔扈特等捐输剿贼请奖。李云麟奏、安置厄鲁特。无须会议安插游牧善后事宜。拟赴归化城就医各摺片。并军机大臣呈递棍噶扎勒参请领令箭军需则例咨文。先后降旨令惇亲王等会议具奏。兹据奏称、李云麟于安插厄鲁特事宜。一面奏闻。一面移咨该喇嘛照办。似已确有把握。请责成该员等妥为筹度等语。该游牧现在情形。既据李云麟奏称、业已得有牲畜。又贪额尔济斯河水草。在彼安插游牧。虽逐之亦不肯去。自不能不照该署参赞所拟。因势利导。著李云麟、麟兴、将所筹厄鲁特、土尔扈特、各旗游牧事宜。认真办理。务须计出万全。将棍噶扎勒参妥为驾驭。俾为我用。毋得敷衍了事。致贻后患。其请照西甯例□山戊不□赐该喇嘛采买茶布银两一节。虽据该王大臣等奏称。俟该处办事大臣＜??闲＞放有人。再行酌办。而该喇嘛报效情殷。不可不量加体恤。未经定议之先。仍照李云麟等所拟。由新疆饷银项下。从本年冬季起。按季拨银三千两。暂资接济。绿营回子等既能出力杀贼。著即传知棍噶扎勒参督率该回子奋勉图报。如能续行立功。不妨随时鼓励。惟该差官等所称绿营回子出力剿贼。其事是否真实。其心迹是否相符。亦不可不详细审度。总以不误事机为要。策林喇普坦、拉特那巴咱尔、均著加恩即行开复。其图布新克西克从前兵溃时。如该员有应得之罪。著李云麟等查明奏请开复。如无应得之罪。仍著另行请奖。其余各员。著理藩院酌量办理。棍噶扎勒参请拨箭枝令箭及军需则例。战箭一万枝。已令武备院如数拨给。所需火箭。已令火器营及山西巡抚酌量拨解。军需则例。即著由户部颁给。其令箭一项。即传知该喇嘛自行办理。仍应先行呈明乌里雅苏台将军存案备查。以资应用。李云麟于安插厄鲁特事宜。首先倡议。自应始终其事。乃甫经筹办。遽以抱病为辞。希冀置身事外。迹涉规避取巧。且不候谕旨。擅赴归化。尤属不成事体。所请赴归化城就医之处。著不准行。无论行抵何处。即行折回。会同麟兴妥办。其应行传知棍噶扎勒参各节。著李云麟等摘录谕旨。传知该喇嘛钦遵筹办。摺片二件。著钞给李云麟、麟兴阅看。将此由六百里各谕令知之。　　

○又谕、乔松年奏、甯条梁失守。自请议处一摺。甯条梁地方。被贼攻陷。该处驻扎之敦奇祥阿等军尚无下落。贼势猖獗。必须迅速剿办。方免蔓延。左宗棠前派之刘厚基一军。著即催令克期进剿。毋稍迟误。敦奇祥阿等营。有无溃退情事。及穆图善加派之托云布马队。曾否与贼接仗。著左宗棠、穆图善等、查明具奏。该督等当严饬在事员弁认真兜击。迅殄逆氛。米脂县城是否解围。何以乔松年尚未奏及。仍著左宗棠等懔遵前旨。拨兵会剿。立解城围。乔松年于甯条梁失陷。未能先事豫防。实属疏忽。著交部议处。甯条梁毗连晋边河曲保德一带。赵长龄当加意防范。饬令陈湜将河防严密布置。毋稍大意。棍噶扎勒参奏、带兵西进。请调火箭万枝等语。棍噶扎勒参赴新疆剿贼。已至吐木尔绰尔胡一带。与贼接仗。缺少火箭。著赵长龄酌量拨给。解赴该喇嘛军营。以资攻剿。将此由五百里谕知左宗棠、库克吉泰、穆图善、乔松年、赵长龄、并传谕陈湜知之。寻吏部议。乔松年应照防范不严例降一级留任。事关军务。应不准其抵销。从之。　　

○又谕、兆琛奏、三路官军接获胜仗。并攻克招抚河西呼寨情形一摺。贵州寨头苗逆。环攻官军前敌各营。经总兵黎得盛等击败后。复分扰邛城青溪。均被剿逃窜。该逆纠同教匪。攻扑余庆县城。兆琛派令龙武军前往救援。守备敖禄魁等突围入城。人心镇定。李元度所部。在一盌水地方获胜。并攻克万福坉等处贼寨。该逆势蹙乞降。缴械薙发。河西九寨悉平。其二十九寨亦皆就抚。周洪印一军。因贼由思州窜偪晃州。派员迎剿。追至思属之白果寨。其天柱土匪。亦经分军扼击。沿河已无贼踪。粤匪窜至黎平靖州等处。周洪印派戈鉴等会合团丁。直捣贼巢。将木城砍倒。该逆众向广西高洋奔窜。黎平南路肃清。楚黔各边。苗教充斥。此次官军三路获胜。正可乘此声威。痛加剿洗。著兆琛督率所部。并分饬李元度、周洪印两军。确探贼踪。分投剿击。毋得稍形松懈。致弃前功。曾璧光亦当严饬黎平靖州各府州县。加意防范。与楚军遥为应援。以牵贼势。晃州各地方接近黔界。刘昆务饬在防将士相机扼守。毋涉疏虞。席宝田接办黔事。此时在永州一带。招集旧部。著刘昆催令该臬司赶紧招募成军。克期前进。接办援黔军务。不可再事耽延。将此由五百里谕知刘昆、曾璧光、并传谕兆琛知之。　　

○黑龙江将军特普钦奏、遵筹派兵助剿山东捻逆。拟酌挑精兵一千五百名。听候调遣。得旨、官兵一千五百名。俟挑选齐备。即行起程。毋庸再候谕旨。　　

○予陕西靖边阵亡署知县曹德元祭葬世职加等。　　

○予贵州余庆等处阵亡游击邹逢源、都司黄茂林、署千总杨开云、把总孔裕银、外委颜升发等、祭葬世职加等。　　

○予贵州各属阵亡殉难训导周友八等绅民妇女六百一十六员名口分别旌恤如例。　　

○追予贵州古州阵亡总兵官桂林建立专祠。眷属一并附祀。　　

○壬戌。遣官祭都城隍之神。　　

○谕军机大臣等、刘长佑奏、余匪乘闲南遁。请与镇将一并议处。并请将稿城等县地方官先行交议。丁宝桢奏击散沂水匪徒各摺片。直隶残匪。数仅百余。余承恩、刘景芳等、兵力较厚。于该匪窜至祁州蠡县时。均未能追击迎剿。以致贼由西路突出。窜入武邑衡水地方。办理实属疲玩。刘长佑督剿此股。日久未能蒇事。仅以忧懑悚惭等词。空言敷衍。于事何济。刘长佑、余承恩、刘景芳、均著交部议处。姬成功著先行摘去顶带。以示薄惩。如再不知愧奋。即著该督从重参办。以肃军律。刘长佑现拟移扎冀州威县一带。亲督各营剿办。著即振刷精神。认真兜击。务将此股迅速餮除。毋得再任蔓延。致干罪戾。滹沱河岸。仍当遵奉前旨。严密扼截。毋令抢渡。贼匪被剿穷蹙。难保不窜至直东交界一带。复图句结。丁宝桢当严檄东省文武实力会剿。并将本境伏匿匪徒。先行摉捕净尽。以清其源。至直隶稿城等县令。于贼股窜至该境时。既未能督团带勇。出城防剿。又不于该匪窜过后。摉查奸细。尤属可恶。该督所劾之知县陈金式、王养寿、丁承衍、张恩煦四员。均著先行交部议处。如再不知振作。即著严参惩办。以儆颓靡。山东沂水匪徒。现经丁宝桢击散。首夥各匪。业已捦获。办理尚属迅速。其余逃散各匪。即著该抚实力摉剿。务期净绝根株。以靖后患。将此由五百里各谕令知之。　　

○山西巡抚赵长龄奏、遵旨派拨大同镇精兵五百名。出口防范。得旨、著即知照马升。迅派妥员管带所挑镇兵。星速出口。听候裕瑞调拨。其河曲保德一带。仍著懔前旨。饬令陈湜妥筹兼顾。毋涉疏虞。　　

</div>
    <div class="pagination">
<a href="清实录同治朝实录_page300.html">上一页</a><span>...</span><a href="清实录同治朝实录_page296.html">296</a><a href="清实录同治朝实录_page297.html">297</a><a href="清实录同治朝实录_page298.html">298</a><a href="清实录同治朝实录_page299.html">299</a><a href="清实录同治朝实录_page300.html">300</a><span class="current-page">301</span><a href="清实录同治朝实录_page302.html">302</a><a href="清实录同治朝实录_page303.html">303</a><a href="清实录同治朝实录_page304.html">304</a><a href="清实录同治朝实录_page305.html">305</a><a href="清实录同治朝实录_page306.html">306</a><span>...</span><a href="清实录同治朝实录_page302.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
