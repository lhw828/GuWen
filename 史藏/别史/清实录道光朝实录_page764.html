<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 764 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 764 页/共 848 页</h1>
    <div class="content">○以御前侍卫巴清德、为右翼前锋统领。正白旗蒙古副都统盛贵、署镶白旗护军统领。　　

○以御前侍卫扎勒罕泰、为上驷院卿。　　

○改铸直隶永定河通判关防。从总督讷尔经额请也。　　

○以故广西忻城县土知县莫世禧子昌荣、袭职。　　

○甲寅。以户部右侍郎花沙纳、署正蓝旗满洲副都统。正白旗蒙古副都统盛贵、兼署正红旗满洲副都统。　　

○乙卯。谕内阁、讷尔经额奏、游击管德声、被参扣留帮船。需索规费。讯系帮弁等妄禀一摺。向来帮船过境。营员赴船查盐。有无需索。总以运官出具印结为凭。立法本为严密。嗣后直省南运河一带。粮艘经由处所。派出催重趱空各员弁兵役。有无需索情事。仍著遵照旧章。责令运官出具切实印结。以资稽查而杜藉口。　　

○命陕甘总督布彦泰、拨银四千一百十七两。解赴塔尔巴哈台。备本年闰五月经费。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百二十七

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十六年。丙午。三月。丙辰朔。以翰林院侍讲学士奕廿□帛、温葆淳、充日讲起居注官。　　

○丁巳。谕内阁、乌明阿等奏、县官拖欠徵收弁兵地亩租银一摺。密云县应解热河地亩租银。节年并未交齐。新租又复拖欠。叠经该总管咨催。该县视为具文。任催罔应。著讷尔经额严催该县勒限完交。无任再有延宕。　　

○戊午。上诣绮春园问皇太后安。　　

○谕内阁、如贵妃侍奉皇考有年。淑慎素著。随侍慈闱。允昭谨恪。兹年届六旬。宜崇位号。以介繁厘著晋封为皇贵妃。所有应行事宜。著各该衙门察例具奏。　　

○又谕、耆英等奏、请将例应离任之运同、暂留筹办一摺。广东已革运同长庚前因应赔应徵饷款全完。经该督等奏准开复原官。暂行留任。旋经该部以该员尚有未完银两议驳。例应离任。兹据该督等奏称、潮桥盐务敝坏。现饬该员筹议章程。赶紧试办。尚未就绪。且该员任内经徵奏销引饷。亟须著落一手经理。自系实在情形。长庚、著准其暂留本任。责令将疏引办课各事宜。妥速设法筹办。并将未完银款。赶紧催徵报解。一俟缴清。即饬离任。　　

○己未。遣官祭历代帝王庙。　　

○谕内阁、本日召见新选浙江台州府知府福瑞、湖北安陆府知府冯国桢、贵州铜仁府知府赵连标、均系初膺外任人员。察其才具。尚须练习。著各以知府发往原选省分。学习试用。所遗各缺。著该部照例办理。　　

○庚申。谕内阁、刘韵珂奏、请将水师将弁分别劝惩一摺。闽浙滨海之区。盗贼出没剽掠为害。该员弁等出洋巡缉。自应查察勤惰。分别劝惩。浙江定海镇左营游击罗建猷、于所辖洋面。当冬令洋匪敛戢之时。失事至八起之多。该总兵郑宗凯、未能先事督率。均著暂行革职。仍各留本任。勒限三个月。严拏各案逸盗。务期悉数获解。如届限无获。即行从严参办。黄岩镇中营游击陈观德、庸懦无能。署瑞安协左营千总黄岩镇右营把总徐光耀、缉捕懈弛。均著革职。福建水师提标中营千总林向荣、后营把总潘廷扬、缉捕均能勤奋。林向荣、著先换五品顶带。潘廷扬、著先换六品顶带。各以应升之缺尽先升用。余著照所议办理。　　

○以镶蓝旗满洲副都统绵清、署左翼前锋统领。　　

○辛酉。谕内阁、德顺等奏、左右两翼小九处教演枪矛。需用公费一摺。著直隶总督筹款。每年每翼发给银二百两。以为教演之需。　　

○又谕、理藩院奏、查出已革诺们汗产畜等项。请旨遵办等语。已革诺们汗、在察哈尔地方。所遗佛像经卷供器乐器房产人口牲畜等项。均著赏给会宗、善因、二寺。交章嘉呼图克图承领。　　

○以顺天府府丞汪本铨、为光禄寺卿。　　

○旌表守正被戕山东阳谷县民武泳坦妻张氏。　　

○壬戌。上诣绮春园问皇太后安。　　

○癸亥。上启銮。恭谒西陵。　　

○诣卢沟桥龙神庙拈香。　　

○旌表守正捐躯山东曹县民葛执典妻孔氏。　　

○免跸路经过地方钱粮十分之三。　　

○是日。驻跸黄新庄行宫。　　

○甲子。驻跸半壁店行宫。　　

○乙丑。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇四子奕詝祭昌陵。　　

○命皇六子奕?、祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○谕内阁、礼部奏、遵议晋封如贵妃为皇贵妃应行事宜一摺。如贵妃著即晋封为如皇贵妃。所有册宝等项。著各该衙门照例办理。其应制仪仗。即于贵妃原有仪仗内、分别修饰添补。余依议。　　

○是日。驻跸秋澜行宫。　　

○丙寅。孝贤纯皇后忌辰。遣官祭裕陵。　　

○以户部员外郎士魁、为长芦盐政。　　

○是日。驻跸梁格庄行宫。　　

○丁卯。上恭谒泰陵。泰东陵。昌陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员均随行礼。　　

○至孝穆皇后孝慎皇后孝全皇后陵寝奠酒。　　

○是日回銮。驻跸秋澜行宫。　　

○戊辰。谕内阁、阿灵阿等奏、查看龙泉峪岁修工程。及应行补种树株。又片奏岁修银两。另款存贮等语。俱著照所议办理。此项应补之树。著德春随时妥为栽补。勤加浇灌。如培养疏懈。下次朕临幸时。仍未能一律蕃茂。惟德春是问。懔之。　　

○谕军机大臣等、林则徐等奏、查明番贼勾结情形派兵出卡一摺。览奏均悉。据称此次滋事贼番。查系玉舒所属之雍希叶布番族。勾结果洛克贼番。屡在沿边抢掠滋扰。并拏获汉奸韩茂才、讯出各情。现在派委站柱等先往查拏。并密咨胡超出卡会剿等语。该番族等勾引抢劫。屡为边患。亟应趁果洛克未来之前。速行查拏。庶剿办易于得手。惟站柱等孤军深入。必须豫筹策应。著林则徐等悉心筹画。选派得力将弁。带兵前往。作为后路接应。方免疏虞。至胡超所派。游兵埋伏堵截之处。尤当饬令相机前进。会合兜捦。毋得有名无实。致令贼番窜往他处。是为至要。又另片奏请将黄冕暂留西宁审办番案。著准其暂留差遣。将此由四百里各谕令知之。　　

○是日。驻跸半壁店行宫。　　

○己巳。遣官祭先蚕之神。　　

○予福建阵亡千总卜斌岩、祭葬世职。　　

○是日。驻跸黄新庄行宫。　　

○庚午。上幸南苑。　　

○赏御前大臣怡亲王载垣、大学士穆彰阿、潘世恩、黄马褂。　　
</div>
    <div class="pagination">
<a href="清实录道光朝实录_page763.html">上一页</a><span>...</span><a href="清实录道光朝实录_page759.html">759</a><a href="清实录道光朝实录_page760.html">760</a><a href="清实录道光朝实录_page761.html">761</a><a href="清实录道光朝实录_page762.html">762</a><a href="清实录道光朝实录_page763.html">763</a><span class="current-page">764</span><a href="清实录道光朝实录_page765.html">765</a><a href="清实录道光朝实录_page766.html">766</a><a href="清实录道光朝实录_page767.html">767</a><a href="清实录道光朝实录_page768.html">768</a><a href="清实录道光朝实录_page769.html">769</a><span>...</span><a href="清实录道光朝实录_page765.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
