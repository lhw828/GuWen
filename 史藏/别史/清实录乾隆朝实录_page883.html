<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 883 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 883 页/共 1860 页</h1>
    <div class="content">
○行围　　

○谕、昨江西学政谢溶生奏到。泰和县逆犯李雍和。潜递逆词。狂悖不法一摺。朕以悖逆大恶。学臣一有见闻。原应据实入告。但事系地方重案。即当与抚臣会审合奏。该学政乃据为己有。辄由驿五百里驰奏。见小乖方。不协事理。已令军机大臣传旨申饬。将本案交署抚汤聘。严审定拟具奏。今据汤聘摺奏、则不但谢溶生具摺之前。并不知会抚臣。且汤聘既闻知府等禀报。即会同臬司亲提审讯。而谢溶生将该犯搜出逆词。始终秘而不发。其情尤不可解。学臣职司课士。使遇地方重大公事。皆如此有心掣肘。谳案何由而定。向以谢溶生不过好事自用。不达大体之人。今观其居心行事。任私谬戾若此。其于官方政体。均有关系。又岂独急欲见长。不能和衷集事已耶。谢溶生。著交部议处。寻议。应照例降三级调用。有加一级。应销去加一级。仍降二级调用。得旨、谢溶生著销去加一级。仍降二级调用　　

○又谕、据总兵田金玉奏、怀庆府驻劄衙署。因七月间丹沁两河水涨。所有存贮各书籍旗牌等项。俱有淹损。请照数颁给。并严加议处等语。镇署猝被水淹。并非疎防贻误可比。田金玉毋庸交部议处。其所请旗牌书籍等项。著该部查明。照数补给　　

○户部议覆、漕运总督杨锡绂疏称、山东峄县漕粮。例派济宁前帮。赴台庄水次兑运。查台庄。系东省极南之区。经过八闸。水急费多。韩庄已出八闸外。水势既平。至峄县程途。亦与台庄相等。请嗣后峄县漕粮。改赴韩庄兑运等语。应如所请。从之　　

○又议准、闽浙总督杨廷璋疏称、福建惠安场。垦复盐埕三百三十二丘。应徵课银。照例徵收。从之　　

○湖南巡抚冯钤覆奏、查明武陵。龙阳。澧州。安乡等、州县。六月内。河水被淹地亩。均不及十分之一。其抚恤事宜。照例妥办。得旨、览奏稍慰　　

○江苏巡抚陈宏谋疏报、靖江县。乾隆二十五年分。新涨折实平田三顷二十七亩有奇　　

○豁除江苏靖江县。乾隆二十五年分。水冲坍没地。二十顷六十亩有奇额赋　　

○是日。驻跸博罗莫林大营。翼日如之　　

○丁未。上行围　　

○功臣馆第一集书告成。议叙收掌以下等官。加级纪录有差　　

○豁免江南江淮卫漕船遭风漂没米八百七十二石有奇　　

○戊申。上诣皇太后行幄问安　　

○行围　　

○谕曰、九继善等奏、高邮。甘泉。等属运河漫工六处。于九月初六日。全行合龙等语。该处堵筑各工。乘时兴举。次第告竣。所有在事文武员弁。前已有旨。交与该督等查明分别送部议叙。尹继善、高晋、陈宏谋等、董率有方。完工迅速。甚属可嘉。并著交部议叙。以示优奖　　

○谕军机大臣等、昨刘统勋摺内。声明裘曰修现赴归德、陈州、一路。查勘该处一切河渠疏洩事宜。裘曰修自应审度源流。通盘筹办。但一切工程缓急。及应行抚恤事宜。亦当随勘随奏。以慰廑怀。今刘统勋等到工以来。已摺奏数次。而裘曰修自八月中旬奏事后。何以迄今未见奏到。著传谕裘曰修。将所有查勘过各处水利。现在作何商办。并各地方官。经理赈务。是否妥协之处。一并详悉速奏　　

○又谕、昨据河北镇总兵田金玉。奉朱批回奏称、丹沁二河。水势暴涨。直入怀庆府城。被冲民房六万九千八百余间。淹毙一千三百余人等语。前刘统勋等、查奏豫省被水各属。仅将州县数目。分列清单。而于房屋人口。俱未经逐一详奏。朕以为犹待细查也。今久未详查确奏。在怀庆府。水已进城。易入难出。自与开封之水未入城者不同。则损伤房屋人口。亦惟此处为重。别属未必皆然。但刘统勋等、董办赈务。常钧则有地方之责。至今查勘日久。此等被淹之数。虽一面照例抚恤。亦当将详细情形。分晰奏闻。以慰廑念。此时常钧想已赴江西之任。著传谕刘统勋等、令将怀庆赈恤事宜。并其余各属。有无似此应行查恤之处。即速据实具奏。寻奏、豫省被灾州县。轻重不同。惟怀庆府之河内县为最重。镇臣田金玉所奏坍塌房屋。淹毙人口。合乡城而计。实有此数。臣等俱经详查。被灾户口。给一月口粮。房屋给修费。淹毙给殓费。此外皆不至如怀庆之甚。惟朱仙镇最重。均经按其轻重。加之抚恤。得旨、览奏俱悉　　

○命兵部右侍郎张映辰、知武举。礼部右侍郎程景伊、为武会试正考官。翰林院侍讲学士吴鼎、为副考官　　

○是日、驻跸库库英图大营。翼日如之　　

○己酉。御书江苏淮安府直隶厂龙王庙扁曰、灵佑清淮。徐州府龙王庙扁曰、彭城保障　　

○赐扈从王公大臣。并蒙古王公台吉兵等食　　

○谕、大学士来保等奏覆。副都御史窦光鼐。与刑部秋审两议之陈布统等二案。详核原稿。折衷各犯情罪。实为允协。如陈布统虽以防窃起衅。而一闻黄父亦。放火烧村之语。有意连戳毙命。实属故杀。其应情实何疑。至陈父悔之加殴邓亚弄骨折。其伤虽重。要非有心致死。即令改入情实。朕亦不即予勾。刑部所议、原未免过当。乃窦光鼐因欲争一缓决。辄援别省已入缓决之罗阿扛、亦欲改入情实。甚至辗转自生支节。并欲将故杀之陈布统而概缓之。则是以会谳大典。不肯平心商搉。徒用笔舌相攻。任气谩骂。不特有乖政体。而分门树帜之弊。尤不可不防其渐。前降谕旨已明。此事在刑部集议时。或执成见以排众论。致窦光鼐不能心服。然其过未彰。而窦光鼐则签驳纷呶。龂龂不已。且自奏摺内。将愤詈言语。尽行抹煞。而罗阿扛定入缓决。窦光鼐已经画题。何以复议改情实。其故杀之陈布统、又何以议改缓决。而彼奏摺中又未详晰声叙。是窦光鼐忿争失体。既不可为训。及陈奏时。自知于理不胜。因取长略短。巧为掩饰。以上情节。著窦光鼐据实明白回奏　　

○谕军机大臣等、熊学鹏奏、请邻省收成、互相知会一摺。所见亦是。地方年丰谷贱之时。邻封倘需籴买济用。商民等自无不访探营运。但各督抚等、于本省收成分数既定。随时转相知会。以便酌量采购调剂。于民用实为有益。其事亦属可行。著将该抚原摺钞录。令于各督抚奏事之便。传谕知悉　　

○调任河南巡抚常钧奏、豫省各州县积水。设法疏消。卫辉、彰德、怀庆、河南、四府属。及开封府属之氾水。荥泽、大概涸出。惟祥符等处。及陈州府属。因杨桥夺溜。漫水尚未消退。现当种麦之期。地亩先涸出者。已播种发生。惟甫涸出之地。不能骤乾。难用牛力翻犁。访有犁镂及撒裂种二法。犁镂之法。两人代牛牵镂。一人扶镂轻摇。种从底出。即已入地。撒裂种之法。永退地涸。裂缝必多。握种播扬。撒入缝隙。二者。专种湿地。不用牛犁。而生苗甚速。现谕各属仿照办理。得旨、甚好　　

○广西提督王进泰奏、粤西营汛。向例不属镇辖之协营。提督三年亲阅一次。其左右江两镇所辖协营。听总兵巡阅。提督并不亲查。请嗣后不属镇辖之协营。每年亲阅一次。其左右江两镇所辖之协营。地阔难遍。请分年巡查。得旨、如所议行　　

○豁免湖南运船遭风漂没米八百四十五石有奇。并淹毙副丁谢江胜。水手张启龙。赏恤如例　　

○旌表守正捐躯之安徽旌德县民江士恺聘妻吕氏　　

○庚戌。上诣皇太后行幄问安　　

○行围　　

○钦差侍郎裘曰修奏、黄河由贾鲁、惠济、二河下灌。倘下游不能容纳。恐又旁决。臣从开封府。沿堤至归德府之柘城、鹿邑。及江南之亳州、太和、阜阳、复溯流而上。从沈邱回豫。查得贾鲁河所受黄水。下入大沙河。达江南之阜阳颍上。由正阳关入淮。惠济河所受黄水。下入涡河淝河。于江南之太和、亳州、一带。分路入淮。下流既得所归。是以下致旁溃。再归德属商、虞、夏、永、前此二十二年。挑浚各河。皆未受杨桥漫水。下游江南宿州之睢河。自不致淤阻矣。得旨、此所谓不幸中之幸耳　　

○又奏、河南彰德、卫辉、怀庆、等府。被水之处。业已疏消种麦。惟开封、陈州、归德、所属州县中。滨临贾鲁、惠济、两河者。现为杨桥黄水所占。即使赶紧合龙。亦在十月以后。种麦逾期。目前粮价尚平。今冬明春。当豫筹接济。豫省存仓麦。多为拨借耔种动用。抚恤又银米兼放。臣意趁此粮价尚平时。赈项概给折色。所有存剩仓储。留为春间平粜之用。如尚不敷。光州、固始、产米之区。亦可及时采买存贮。抚臣胡宝瑔、已于本月初十日到豫。应交妥办。再各处城垣。坍塌甚多。迟早皆应办之事。宜急核估。于明春兴工。彼时赈期已毕。贫民可以借工代赈。得旨、如所议行　　

○又奏、臣由豫至江南颍、亳、一带、查勘黄水去路。皆无阻格。惟上游缺口未塞。则颍、亳、被淹地亩。种麦无期。此时粮价虽平。冬春恐致腾踊。臣意亦令一概赈恤。给与折色。其颍属各州县仓贮。留为来春粜借之用。此数州县粮价不增。则河南光州、固始出米之乡。别无搬运。于豫省灾黎有益。得旨、甚是。即应如此办理。交地方官。又称、黄水至颍、亳、已无甚泥浊。自此达泗州。入洪泽湖。尚有八百余里。愈远愈清。洪泽湖可无受淤之患。得旨、此论目前耳。若久之必受害。故朕督催必令速筑决口者以此　　

○是日、驻跸依逊萨勒巴尔哈达大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百四十四


大清高宗法天隆运至诚先觉体元立极敷文奋武孝慈神圣纯皇帝实录卷之六百四十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。九月辛亥。上行围　　

○是日、驻跸安巴究和罗昂阿大营　　

○壬子。上诣皇太后行幄问安　　

○行围　　

○谕礼部朕惟寿共福臻。宜懋祝厘之典。名因德显。聿崇归善之文。矧兹四海之昇平。悉葨慈荫。爰合万方之歌颂。肃晋隆称。庆节宏开。徽章式焕。钦惟圣母崇庆慈宣康惠敦和裕寿纯禧皇太后。厚德凝禧。深仁锡福。协安贞而应地。道备坤仪。勖宵旰以勤民。治登泰运。春晖遍煦。九州之民物恬熙。爱日常悬。万国之冠裳忭舞。兹以一阳之月。恭逢万寿之期。进花甲之初周。更逢十稔。喜履长之叶庆。骈集千祥。当鹤算之频增。正鸿图之益壮梯山航海望金阙以抒诚。东赆西琛奉璇闱而祝嘏。爰稽典礼。用展悃忱。敬加上圣母皇太和徽号曰。崇庆慈宣康惠敦和裕寿纯禧恭懿皇太后。宝册辉腾。龙文光耀。巩金瓯而永祚。占玉晷以迎和。垂裕方隆。欣太平之有象。承庥末艾。祝圣寿以无疆其应行典礼。尔部敬谨详议具奏　　

○又谕今。岁山东滨河各属。因雨水过多。秋禾间有被淹之处。所有应徵新旧钱粮。已查明分别蠲缓。而漕粮漕项例不在缓徵之内。但念该处被水歉收。若令照常完纳。恐民力末免拮据。著加恩将被灾较重之曹县城武二县。应徵本年漕粮及随漕银米。缓至壬午年再分作三年带徵。次重之金乡。济宁。鱼台。菏泽。单县。濮州。定陶钜野。范县。阳谷寿张德州。馆陶夏津。武城邱县临清。恩县汶上。嘉祥等二十州县。除有收之地。仍令照常徵输外。所有被灾地亩。应徵漕粮漕项。俱缓至壬午年再分作二年常徵。以纾民力。该部遵谕速行　　

○谕军机大臣等、据安泰、定长奏称、由乌噜木齐起程。至喀喇和卓。奉到会议迁移兵丁。招徕户口之旨。复回乌噜木齐等语。安泰等驻劄日久。熟悉情形故令与旌额理等会议。此外别无他事。议定具奏后。即行来京。不必在彼守候　　

○直隶总督方观承奏、崔家房漫口。于九月初七日工竣。永定河下口挑挖停淤。坝口合龙及堵筑北埝。数日即可竣事。得旨、览奏俱悉　　

○赈贷湖北沔阳天门、潜江荆门、江陵公安监利、归州沔阳卫、荆州卫、荆州左卫等、十一州、县、卫本年续被水灾饥民。并予缓徵　　

○是日。驻跸僧机图博勒齐尔大营　　

○癸丑。上行围　　

</div>
    <div class="pagination">
<a href="清实录乾隆朝实录_page882.html">上一页</a><span>...</span><a href="清实录乾隆朝实录_page878.html">878</a><a href="清实录乾隆朝实录_page879.html">879</a><a href="清实录乾隆朝实录_page880.html">880</a><a href="清实录乾隆朝实录_page881.html">881</a><a href="清实录乾隆朝实录_page882.html">882</a><span class="current-page">883</span><a href="清实录乾隆朝实录_page884.html">884</a><a href="清实录乾隆朝实录_page885.html">885</a><a href="清实录乾隆朝实录_page886.html">886</a><a href="清实录乾隆朝实录_page887.html">887</a><a href="清实录乾隆朝实录_page888.html">888</a><span>...</span><a href="清实录乾隆朝实录_page884.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
