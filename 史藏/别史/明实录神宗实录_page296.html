<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 296 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 296 页/共 367 页</h1>
    <div class="content">　　○起原任拾遗狭西按察司使田立家降一级调山东参政  升河南彰德府知府冯盛典为两淮都转运盐使司运使
　　○戊寅升狭西右布政使汪可受为顺天府府尹南京大仆寺卿吴达可为南京光禄寺卿
　　○敕遣宁夏总兵萧如薰以原官镇守蓟州永平山海
　　○敕遣总兵麻贵挂印镇守辽东
　　○以中军都督府佥书姚国忠为总兵敕遣镇守狭西固原　　○命故右府带俸都督同知周奉孝男周国辅袭爵
　　○己卯初户部以蓟辽三月无粮＜锍-釒＞借工部税银  上命十五万借之户咨工部称有旨以此银分发宣大山西三镇各五万两至是工部言前旨许借重在蓟辽原非分及别镇盖奴酋负强舛□鸟骜宰赛拱免伺间侵略辽甚危臣何敢爱冰衡金钱自分畛畦宣大诸虏自款贡以来边烽绝警四十余年不闻枵腹之虑何一旦骤借饷于臣部夫此税金原助  大工此时殿门未竣自给不暇何能借人乞将借给户部税银停止傥以成命难回量给五万以明借之又言今之边饷积负在巨室豪强不尽繇水旱故国课日损于原额积蠹在九边将吏不尽以军兴故年例日增于虗费此时不澄源节流异日必两困俱竭并工部空乏国事将不知所终宜从长酌议为永久计  上曰蓟辽方急所借饷遵前旨不得别镇那借其边饷虗费豪强积负甚得弊源该部酌议以闻
　　○升四川按察使薛奉彦为广东右布政使狭西右参政祁伯裕为本省按察使江西副使王永宁为广西右参政兵部员外张应槐山东副使阎士选俱为右参政兼佥事应槐福建士选山西浙江嘉兴知府宋师程为山西副使兼右参议贵州贵阳军民府知府王皞如为山东都转运盐使司运使
　　○辛巳兵部尚书李化龙上曰边事敝坏繇兵饷匮绌兵饷侵冒繇奏缴不明乞  皇上以查核责御史自去年辽镇增兵万人凑合南北部寺库藏三十万饷银至辽之日至今二月终止某道领银若干两及今作何抵补及所以那移之故当罪何人一简查则银数可得其所募兵买马果否精锐膘壮见今作何屯种作何训练如应募者少作何计较一督察则兵数可得止二项限文到一月内即具册奏闻后仍按月报部以凭考核傥有侵欺别弊不问何人俱照侵欺边方钱粮事例置之重典如此边务庶可为矣＜锍-釒＞入报可
　　○兵部覆南京太仆寺卿吴达可等＜锍-釒＞陈六款一议举劾以彰劝惩各属贤否与抚按一体开报该寺年终据马政登耗参官评优劣部覆比照北太仆寺例议处一核草场以修牧政凡侵占豪右者窜入民籍军屯者租银完少欠多及全不完而吏胥乾没者今宜核其旧额与佃种荒种各若干备造清册贮库每二十年报造一次永如黄册事例租场完欠专责马科吏赴比毋得藉口灾伤一查卧批以清夙蠹批文严督该府及马厅等官会查投销如踵沉阁之弊以便那解侵匿者许参论一专责成以振积弛年终奏报上自府州县掌印官下及管马佐贰应奖戒者径移文应举劾者附＜锍-釒＞未该吏参役充满务令申详该寺若夫循环比较立限严查责之该寺一核牛犊改折银以裕积贮牛犊银两每岁派惩丁粮原非  祖制特种马变卖不复课驹印牛因之亦废以故犊无所产仅留改革之银乃年来徵收完欠不齐数无可考兼之欠非在民完不在官无益实用徒累窘民今后议将见在贮库银两督行马厅清查具册报部各属已完者尽数解府见徵者速行完报除内府派用外余银或抵充灾年蠲免马价或佐边储一慎抵角□羊以明职守滁州京办改给站银苏州马价抵完京办已经题覆则站银即是马价该寺例得责成依期徵角□羊此项银两照依解马价例先给批赴该寺挂号随角□羊京以便发寺牧贮备用庶国课不至亏损矣得旨如议实行
　　○升山东按察使许国瓒为江西右布政使湖广副使王在晋为浙江右参政兼佥事浙江副使周著为广东右参政工部员外陈嗣元为江西副使工部郎中施尔志为山东副使兼右参议刑部郎中赵会祯为福建右参议湖广右参议甘来为广东副使
　　○加河南掌印都司张世勋参将衔仍旧管事从巡抚李思孝请也
　　○壬午大学士叶向高奏言臣惟  东宫讲读大小臣工相与苦请而臣阁中更甚即今春＜锍-釒＞揭亦已屡矣而出讲之期未闻  圣意渊微臣等固不能测但远稽往事则殷鉴甚明近考朝章则  储训具在仰体  圣慈则燕翼贻谋其周至旁参事理则宫府内外毫无所妨向者册立之举重且难  皇上犹断自  宸衷慨然举行岂以寻常出讲一事而顾迟回若此或谓  皇上厌臣等烦渎因而凝滞臣窃以为列在股肱于国家大计安得不言况臣以旦暮欲去之人事  万寿无疆之主何嫌何疑有所讳避故复冒昧竭诚择于本月十二十七二日皆吉恭请钦定一日命  皇太子与  福王同出讲学  青宫朱邸并闻弦诵之声主器分藩共受进修之益岂非今日盛事哉＜锍-釒＞入不报
　　○起原任南京尚宝司卿蔡悉为太仆寺少卿
　　○敕遣张鸣冈以兵部右侍郎兼都察院右佥都御史总督两广军务巡抚广东
　　○户科给事中姚宗文＜锍-釒＞请会议国计空乏公议被论诸臣补阁臣召遗直不报
　　○广西凭洋州江州龙英州向武州龙州安隆长官司罗阳县主官各差头目李一鸾等来朝并各贡马匹不等以违二月十五前到部之例减半赏
　　○四川长宁安抚司都纲头目一舍思等以方物进贡赐宴赏如例
　　○逆子李天恩手办亲父  上命镇抚司打问如例
　　○癸未降原任副总兵李汶为墙子岭参将
　　○起升原任山东右参议张五典为本省副使
　　○升南京工科给事中金士衡为南京通政司右参议添注
　　○调山东右参议胡廷宴为江西右参议　　○户部覆巡仓御史张餋正条列五款一给关防以重任使南京锦衣复成豹韬东高平江阴等五仓并水兑诸差比照北京监督及各省监兑事例俱行铸给关防以防奸伪一严旷怠以重典守议将南京各仓差未满不许另差一专责成以裁冗员议将南京仓廒责令监督司官时督仓役浚沟毋令水壅垣圯稍有鏬漏即行补葺则所费不多而仓廒可久一清粮筹以绝弊窦仓米出入全凭筹以稽查若额设之筹一混至以他筹抵数则侵克之弊不可究诘今后责令经历临仓给散按季赴院稽查其卫所千百户有无侵克监督主事开报兵部以凭黜陟一革歇保以净本源仓庾弊窦百出总之开设骗局唆吸粮角□羊保歇为祟相应议革顾保歇何能制缚粮解惟合衙役为一家气焰益炽更宜严禁衙役则歇之奸少止  上命如议行
　　○丙戌命内官监少监冉登往朝鲜册封嫡世子李祉从国王李珲请也
　　○升右赞善孙如游掌南京翰林院印
　　○福建参政沈演乞致仕许之
　　○丁亥荫故刑部左侍郎耿定向男耿应昌入监读书
　　○复起原任四川副使陈与相为广西副使兼右参议初与相考察落一级后叙平播功复原官遇缺推用故及
　　○礼科给事中张孔教以翰林缺人请考选新进士且言如先臣给事徐旦之议每选不过二十人每留不三五辈如此则真才辈出而选法不滥收馆阁有用之效矣又言大学者贤士所关国初任亨秦许观俱以国子监生廷试第一入翰林院赐书褒奖以故六馆青衿无不竞奋今开例广矣入赀半出其间而班生落落  祖宗良法美意渐灭殆尽无已复选贡之制以实太学或限年间举或分省合选令鳞次入监而优其选法是又广励学宫培餋名贤一法也＜锍-釒＞入不报
　　○起升原任副总兵姜显祚为蓟镇东路副总兵原任大宁都司载守礼为狭西都司佥书
　　○升宣府游击张国骐为宣府南路参将调山东莱州参将王之都为通州参将升彬桂守备童仲蔡为贵州都司佥书东平府镇抚秦用宽营州中屯镇抚李俊宣府前屯镇抚陈抱忠皆为守备用宽山西汾州俊黄花镇抱忠巩华城
　　○戊子以大学士李廷机叶向高吏部尚书孙丕扬兵部尚书李化龙右都御史孙伟吏部右侍郎萧云举吏部右侍郎王图通政使曲乔迁詹事翁正春充读卷廷机久疾乔迁拾遗俱辞免丕扬后入读卷疾发不能供事出
　　○起原任山西参政被劾调用李本纬为山东副使
　　○己丑初赖蟒二酋弥耳豢餋已久顷连姻西虏结好辽夷渐猖獗事要挟李家谷苇子谷五道岭星星谷水门寺猪头崖多遭蹂躏河流口更甚边臣方大议剿二酋惧适其党与携贰遂悔罪乞怜因西虏哑以请又以夷目为质归所掳掠拨夜相率罗拜叩关革赏认罚惟我讲詟督臣王象乾巡抚刘四科以逆威顺抚为言至是兵部覆议除益修战守外将赖晕歹蟒斤儿阿只勃来小长秃哈劳木失王烧饼来子夜不收等八家三十六年秋冬二季贡赏额赏尽革之惟三十七年贡赏额赏姑如旧开复所罚牲畜听该镇优恤抚赏之用其宣府营马十匹转发该营给军骑操仍谕各酋务恪守盟约永坚恭顺毋再悖逆自取天诛备行该督抚严行申饬从之
　　○降补原任副总兵李光荣为参将管辽东总兵标下坐营事
　　○起原任温处参将董永遂为杭嘉湖参将升四川都司掌印钱富为本省松潘参将山西守备黄应诏为大同入卫游击海州卫指挥蒲世芳为辽东盖州守备巩昌卫指挥谈世德为甘州洮泯守备
　　○宣府巡抚都御史薛三才上言宣镇内拱  陵京外邻胡虏于诸边最称要害故宿兵八万输饷百万诚重之地顾地非沃衍土半沙碛每年屯粮不满二十万产榖既少即豊岁稔收犹仰给于外路之灌输又关塞险阻挽负艰难平时物价率倍内地第以税轻则货聚货则价平是以民食不艰而物力不乏自有榷使来无物不税无地不税矣夫边地民粮无多非若内地之有条编款胪列也一切庆贺表笺及官吏俸薪驲递供应与各衙门廪给油烛纸劄等费率取给于税又重之内供安得不加税增额其后商贩渐稀税额反不足递年佥报行户责以包收大者破产小者倾囊每一践更阖镇骚然臣与按臣目击斯苦自今年始责令官收随其赢缩不必取盈然此第可苏行户之累而不能轻商贾之税也自非旷然与之涤除边方受困宁有已时又有牧地子粒一项旧系马军刍牧之场异时营堡马俱就近刍牧而军勤者或艺菽粟以供饲秣故马多膘壮而踣顽者少自牧场议徵子粒则地归纳课输银之家而马军不得有矣往往放牧于数千里外既不得水草善地而饲之又因僻远至有盗割其鬃尾马之多瘠易踣职此之由马军草料例只支给六个月野有青草輙为住支今既夺其牧场矣既无水草又行住支马乌得不毙而军乌得不困夫税课及牧地子粒银两项总不过八千二百两有奇耳国家不惜百万余饷餋此一镇官军无非为北门锁钥计岂靳惜此八千余金不以惠此一方哉伏乞敕下户部比照辽东湖广事例将宣镇岁徵起解税课子粒等银概从宽免未报
　　○庚寅  武宗毅皇帝忌辰遣官祭  康陵
　　○是日清明遣西宁侯宋光夏怀宁侯孙承荫阳武侯薛濂南和伯方＜火节＞遂安伯陈伟兴安伯徐汝孝成安伯郭祈延彭城伯张守忠  诣  长陵等陵春祭　　○兵部据蓟辽保定总督王象乾及巡抚顺天刘四科题拨计事因言拨计么么小丑敢以乞丐不遂乘隙捉拏台总拨夜继又扑杀哨役逞螂臂以当车辙宜议剿灭第此酋世为藩篱今且因赏绝计窘即次央夷哀恳差夷质当送还原捉拨夜认罪四九抵偿人命叩阙请罪仍令亲信部夷赞刀说誓永不作歹又其原者赖蟒败款拨计不敢入党又先赖蟒求款所犯较二酋犹然鼠窃狗偷之辈也相应依拟将揆计原额旧赏姑准开复所罚马牛牲畜听该镇优恤抚赏之用仍严谕本酋恪遵盟约永作藩篱如再狂逞定行诛剿毋胎后悔臣部备行该镇督抚严行申饬施行从之
　　○辛卯策试天下贡士韩敬等三百名于延制曰朕惟帝王制治要在知人权在出令然知人之法不过曰敷奏以言明试以功言固可不办欤至于出令则或拟之丝纶或喻之涣汗或谓当坚如金石信如四时令固若是重兴唐虞三代之盛言必底绩令出惟行邈乎尚已即汉唐以下之主犹有能综核名实用致中兴诏书一下而骄将悍卒莫不用命者是岂无所操持而能然欤我  太祖高皇帝再造寰区明并日月威如雷霆臣下每有陈奏情伪立决薄海内外凛凛奉功令惟谨  圣烈神谟炳耀万世二百余年之治安恒必繇之可得而扬厉其盛欤朕御极初年纪纲振肃德意旁流浮淫之说稀闻奉宣之吏多有亦仰凭  皇祖之余烈焉迩来人心噪竞＜訁翕＞訿成风一人而此是彼非一事而此可彼否甲乙互争薰莸莫辨公车奏牍不可胜览盖议论混淆之弊至今日而极至于吏治边防士风文体诸关系治化者朕皆三令五申期于振刷而守令之贪残封强之破坏逢掖之嚣陵文章之怪诞皆日甚一日虽有明纶裒如充耳盖诏令废格之弊亦至今日而极兹其故果安在欤汉人言四患当屏曰伪曰私曰奢曰放宋人言国家宣敕条贯繁而无信轻而勿禀上失其威下受其弊以今日之事质之同欤否欤传不云乎君臣同心治化成今上欲省而下愈烦上欲行而下愈格安所得同深惟厥咎岂朕之烛断未精而率作省成者非其道欤抑臣下矜忮党伐虑不在公偷玩习成有难遽挽将无所谓同言而信信在言前同令而行诚在令外上下之间固自有潜孚嘿喻而不在于科条文告之未者欤尔多士挟策而来目击时弊诸所为省议论定权衡重令尊君必有画矣其明著于篇朕将览焉
　　○工部左侍郎王汝训以疾辞免内织染局织造冬至  大祀服之祭  上优诏不允
　　○初南京户科等科给事中邓云霄湖广等道御史周达例劾通政使曲乔迁应天府府尹王一乾冒滥京堂至是部覆俱应准回籍听用  上是之
　　○予故总督仓场都察院右佥都御史兼户部右侍郎张士佩照例祭一坛造坟安葬并赠太子太保
　　○壬辰敕遣黄嘉善以都察院右都御史兼兵部左侍郎总督狭西三边
　　○升南京大理寺卿林烃为刑部右侍郎
　　○起升刘士忠为都察院右佥都御史敕遣总理河道
　　○升光禄寺少卿洪文衡为太常寺少卿提督四夷馆
　　○升山东右参议李之芬为狭西右参政兼副使　　○升礼部郎中毕懋良为浙江提学副使
　　○升山东莱州府知府陈亮采为本省副使
　　○升镇城游击潘国振为平虏参将
　　○癸巳午时  皇太子第六女生
　　○赐韩敬等二百九十八名进士及第出身有差
　　○调补江西佥事瞿汝说为湖广佥事提调学政
　　○湖广道御史房壮丽以湖口税盐李道违例乞封父母＜锍-釒＞请正法先是李道假名孝顺进银二千两为其父母计授职衔事寝阁不报复特＜锍-釒＞陈乞肆然无忌故壮丽纠之然竟留中
　　○甲午荫故巡抚郑汝璧男郑士弘为锦衣卫世袭百户　　○升贵州都司佥书杜璧掌四川都司印清镇守备黄朝聘为浙江都司佥书
　　○升户部员外刑从言为宗人府经历
　　○简讨丁绍轼给假许之
　　○乙未四川龙安府石泉县入夜地震有声
　　○丙申大学士叶向高＜锍-釒＞请补阁臣并及九例大僚不报
　　○升江西按察使李开芳为本省右布政使
　　○丁酉初以四川东川土司并听云南巡抚节制从云南巡按邓渼请也先是渼＜锍-釒＞言滇中四面皆夷西邻缅甸南界郊冈皆悍夷也东北接壤黔蜀一二土司皆受我约束缅甸尚有三宣为我藩篱而郊冈亦越在九长官司之外未敢公然入犯惟是蜀之东川偪处武定寻甸诸郡仅隔一岭出没无时朝发夕至其酋长禄寿禄哲兄弟安忍无亲日寻干戈而其落部以劫杀为生不事耕作蜀辖辽远法纪易疏滇又非我内属号令不行是以骄蹇成习目无汉法往者凤克大理保之乱阴相结约遣助兵马罪已不可胜诛贼既败走开门纳叛要挟重赂方许献解按情定罪不在逆克等下止以大乱初平讳寻兵端俸稽天诛不谓志气愈骄寇劫日甚为今之计止有改敕滇抚兼制东川是说果行有三利亦有三不足疑一新敕初宣夷人丧胆体统既正窥伺潜销利在滇一蜀道二千鞭不及腹借我近力释彼俎制胜无形利在沿滇之边民议者或以此疆彼界各不相踰不知东川乃不毛之地梗我王化向来隶蜀仅同羁縻此虽兼制亦是虗声非割其疆土人民而归之我也于蜀无损于滇有益不足疑一或又以十羊九牧虑生事端不知东川在诸夷中最称桀黠凶悍难制旧制蜀中虽设通判一员管理府事实未尝亲履其地土司专制自如纵许滇省兼辖犹虞犬羊猝难驯伏边吏苟以得免侵扰为幸宁复求多不足疑二或又以各省直疆界相连犬牙相制一凡所请援例纷纷不知东川与蜀隔绝而距滇伊迩其骄纵不道又各土夷所未有者异时黔抚以楚中协济兵饷隔属不便查催请得兼制湖南湖北卒蒙廷臣覆允兼听举劾况东川原无道府有司事权更置而祸生肘腋又不独黔中之害而已他省事体原殊讵得比例卖请此不足疑三滇省延袤二千里土府居其十四调停费力岂又求益邻境自取多事弹丸土司险僻荒凉即令取一与一在蜀无所靳而在滇亦无所利况所请止于节制乎至是部覆宜如御史言合将东川土司并听云南巡抚节制明载敕书一如四川抚臣行事如夷酋悔祸恭顺宜捐细过与之相安如攻剽罔悛抚臣便宜行事得旨允行
　　○户部覆总督仓场户部侍郎孙伟＜锍-釒＞言旧例官军支放月粮京仓六阅月通仓四阅月四十两月给折色年来省直灾祲频仍应解本色往往议改折色抑且经费叠出帑藏空虗各边饷银动缺钜万又不得已应放折银年来亦折本色驯至京仓仅仅二年之积缓急奚赖合无如议即将本年闰三月分京通官军月粮尽数坐派通仓庶都城储蓄稍余根本缓急有备矣至改折尤宜严敕各该抚按衙门此后毋得轻议致亏军需凡遇应放折色月分臣等酌量藏稍有充余照例给领本部仍移会戎政衙门如遇开操之期暂歇数日以便各军赴通关领  上是之且命以后非重大灾伤不得轻议改折
　　○赐状元韩敬朝服冠带及诸进士宝钞　　○戊戌吏部尚书孙丕扬引疾乞归  上优诏促出不允
　　○状元韩敬率诸进士谢恩
　　○荫故工部尚书姚继可曾孙姚豸入监读书
　　○是日卫辉府获加县南门民家黑牛产一犊一身两头四眼四耳两口两足一尾
　　○庚子初  上因工部言军饷毙源命户部议以闻至是部奏军饷匮乏极矣究厥根繇无逾逋负虗费两端然催檄徒勤禁令虽切而积逋虗冒如故则法纪不申而力行未实也夫天下任土之供原有定额一时水旱之厄未必叠经当今宇内拖负之乡骤难毛举即如东吴数郡三年内或欠至五十万或欠至二十万少亦不下六七万时不论豊歉而以负为常数不论京边而以欠为例尤可异者畿南数郡闻有徵完贮库者有起解在道复尔追还者是下无以宽黔黎上无以佐公家也臣以为当事诸臣于凡拖欠地方务竭端窘委如地荒如民逃如催徵无法如那借支销如豪强作梗问谁司权柄致其如此为地择人务青成效傥有一二掣肘不避嫌怨务置以法如是而积负可除矣至于九塞之冒滥侵渔二十年来弊窦尤甚欲核虗冒须清军伍欲实行伍须稽影占自卫所以至营镇查其额数若干有无见在若干老弱者汰逃亡者补自将领以至千把查其恡占若干定以限制若干滥役者惩侵克者罪清兵道臣任之核饷饷臣之任振法饬纪激励劝惩抚按任之撙节之政以身为先虗糜之革法行自近毋徒严旗队而宽将领毋徒核武官而＜锍-釒＞边吏必使一卒一骑具有实籍一粒一刍尽无虗费行之三年兵食未有不足者矣又言  皇上登极之初省直钱粮尽责成抚按岁会月程完欠有奏报考成有参罚即抚按不贷焉故臣工震肃灌输若流此今日当仿昔年者军需冒滥头绪多端今日遭一警则增一饷明日增一饷则成一例即如嘉靖初年九边年例筭才二百三十六万有奇至今费且四百余万九塞地形不加戍卒名籍如故而虏众款比之昔年犹为安妥何故岁岁增加无已宜如昔年间遣各部大臣或风力科道前往阅就便查核酌量见在之兵马以经制之刍粟是所当急行者得旨钱粮积逋已极国计何以支吾著该部查照先年考成事例从实参处遣官阅视前已有旨令兵部酌议速闻
　　○兵部覆延绥巡抚涂宗浚议言蓟门入卫班军向有旧例顷因河流中虏边儆频仍督抚议捣剿故留延绥入卫军丁六百名千总官一员马驮六百二十六匹今蓟镇赖蟒等九家俱叩关献罚合宜照旧规候换班之期照例发回以恤体恤报可
　　○辛丑朵颜等卫夷人班吉等以方物入贡赐宴赉如例
　　○赐郑府繁昌王原爃谥端顺
　　○壬寅兵部尚书李化龙上言扯克力之故于今三年伊妻三娘子因嗣王未立代进表文鞍马恭顺无改但王封未定白头贡表一时权宜终非远计相应请命将应升虏官仍照三十六年例一切停止候嗣封之后另行酌处本部移咨宣大军门宣谕王妇传示部落仰戴  圣恩恪守贡约早定嗣封杜绝观望毋得听信奸人自取罪戾报报可
　　○南京通政使许乐善引疾乞休不允
　　○升河南按察使董元学为湖广右布政使
　　○升栾海守备贲寿增为贵州都司佥书　　○癸卯起补调简原任山西左布政使李芳为四川左布政使兼副使仍支正二品俸
　　○升礼科都给事中胡忻为太常寺少卿
　　○甲辰荫原任刑部尚书张国彦曾孙张汶入监读书
　　○命五军营副将王问为都督府佥书管事
　　○初廷试日中式举人田吉为御史徐兆魁以传递纠章下部至是部覆止系策尾一叚宜从处令回籍省愆准再试附榜未仍降边方杂职得旨大廷对策最宜谨慎田吉敢肆欺弊本当重处姑依拟以后廷试当更加严整有再犯者径行黜革不得宽纵
　　明神宗显皇帝实录卷之四百六十八终
明神宗显皇帝实录卷之四百六十九
　　万历三十八年闰三月丙午朔狭西巡按御史杨一桂＜锍-釒＞叙斩获阖套功初虏阖套一类技部繁多雄长不下如沙计嫌赏微薄猛克什力等从无额赏各恃强分外要挟往岁紏众掠劫道路为梗官军与战斩获二百五十余级有功文武官员除千总冯光等八员各有部功已议升赏及原任游击王学诗李茂先俟勘明别议外其原任镇守延绥总兵王威以下十一员总督狭西三边顾其志以下六员各分别优异赉赏章下所司
　　○湖广醴陵知县诸元道擅自科歛为巡按御史史弼劾奏逮问计赃罪如律
　　○顺天巡抚兵部尚书兼都察院右副都御史刘四科引疾乞休不允
　　○是日河南南阳府桐柏县冰雹为灾　　○丁未初俺酋受封边烽寝息阁臣高拱恐边吏晏安忘儆请岁遣重臣临边阅视以诘戎振惰后定为例三载一遣初用卿二重臣改用科臣又间一用京堂官万历二十一年后归并各该巡按御史者十四年中间有名无实大失遣阅初意议者惜糜费厌逢迎故京朝官久罢不遣顷边事隳坏台谏为言请复先年阅视旧制至是兵部覆言莫若因时间一举行非边情重大时势艰虞则不必遣今虏封未定辽寇纵横公私兵食两困时可行矣俟秋防竣事后请特遣风力科臣三员分阅宣大蓟辽延宁甘固三大镇会同各该巡按再为简阅查核一切空兵空马无名赏费及近年权宜所增沿为例者议裁汰至防守虗实将吏臧否利弊兴革务据见闻所确就事论事不必额为举劾及踵采访之说庶于遣阅旧制外酌为通变之宜者也若大臣体面崇重事多有碍寝之便得旨如议且命实行
　　○巡大同都察院右副都御史霍鹏以方闻母病又被人言乞罢黜以南京礼科给事中晏文辉纠其贪鄙也部覆暂回籍听用从之仍令用心料理边事候代
　　○戊申辅臣叶向高言今天下必危必乱之道盖有数端而水旱灾伤夷狄盗贼物怪牛妖不与焉承平日久一也上下隔绝二也士大夫好胜喜争三也多藏厚积必有悖出之衅四也风声气习日趋日下莫可挽回五也此非  皇上奋然振作简用老成布列朝端将年来废弛政事一一讲求修举臣恐  宗社之忧且有万倍于建夷者矣＜锍-釒＞入不省
　　○己酉山东巡抚兵部右侍郎兼都察院右佥都御史黄克缵引疾乞休不允
　　○原任巡抚大同都察院右副都御史新起辽东巡抚张悌引疾乞休  上命该部查议部覆病实许以原官在籍调理
　　○授一甲第一名韩敬为修撰二名马之骐三名钱谦益俱编修
　　○庚戌先是银歹部落阑入寇劫守备郑崇雅百户康衢等战没狭西三边总督顾其志甘肃巡抚周盘狭西巡按侯执蒲交上其状参劾文武等官部议参将李可爱正千户沈应时俱革任提问甘肃总兵柴国柱夺禄一年凉州副总兵孙光熙夺禄半年西宁道右参政祁伯裕夺禄三月抚臣周盘督臣顾其志免议崇雅康衢厚加赠恤得旨周盘亦夺禄半年余如议
　　○辛亥兵部议上讨来速剌二川文武诸臣功罪除游击沈光祖败亡免议外中军赵承武传宣匪才戎备不豫戒责百户王良宾防守疏失追剿罔功革职提问死事副千户董以忠厚加优恤千总王重信血战解围当奖叙总兵柴国柱该道李楠以讨来川捣巢一捷功过相准其损伤士马有无重大及督抚应议应行巡按御史从实勘奏报可
　　○调福建右布政使陈学为狭西右布政使
　　○癸丑山东巡按熊廷弼劾参将李惟德倚执害人假公射利加衔游击郑朝隆修筑无功降级管事部覆如议从之
　　○升狭西左布政使崔应骐为都察院右副都御史敕遣巡抚狭西等处
　　○升南京鸿胪寺卿刘日升为南京太仆寺卿
　　○升贵州左布政赵健为光禄寺卿山东副使靳于中为本省右参政
　　○升户部郎中添注张三谟为河南副使
　　○升河南汝宁知府黄似华为云南佥事　　○命御史徐餋量巡按甘肃潘洪巡按宣大
　　○回夷头目火者哈非子等以方物入贡赐宴赉如例
　　○甲寅起升原任福建副使曹璜为光禄少卿添注原任山西副使欧阳东凤为南京太仆少卿添注
　　○复除原任河南按察使吴中明为山西按察使
</div>
    <div class="pagination">
<a href="明实录神宗实录_page295.html">上一页</a><span>...</span><a href="明实录神宗实录_page291.html">291</a><a href="明实录神宗实录_page292.html">292</a><a href="明实录神宗实录_page293.html">293</a><a href="明实录神宗实录_page294.html">294</a><a href="明实录神宗实录_page295.html">295</a><span class="current-page">296</span><a href="明实录神宗实录_page297.html">297</a><a href="明实录神宗实录_page298.html">298</a><a href="明实录神宗实录_page299.html">299</a><a href="明实录神宗实录_page300.html">300</a><a href="明实录神宗实录_page301.html">301</a><span>...</span><a href="明实录神宗实录_page297.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
