<!DOCTYPE html>
<html>
 <head>
  <meta charset="utf-8"/>
  <title>
   清实录光绪朝实录 - 第 704 页/共 1316 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录光绪朝实录 - 第 704 页/共 1316 页
  </h1>
  <div class="content">
   ○又谕电寄刘坤一、有人奏各营平时扣饷。当此战事紧急仍行故习以致士卒多不用命。闪殿魁一营每兵一月四两只发二两八钱等语。前因有人奏闪殿魁杂募市井之人。拔队启行多不愿去又所部十营近因奉调移防。半多逃散两次寄谕刘坤一查奏。今复有人参其扣饷。如果属实。则兵丁之逃散。未必不由于此。著刘坤一一并确查覆奏。毋稍徇隐。电寄　　

○礼部奏议覆四川总督奏请将张桓侯庙列入祀典。又议陕西巡抚奏请将故洋县知县汪溎祠宇列入祀典。并依议行　　

○总理海军事务衙门奏、岛舰失陷。时局艰危遵议更定海军章程非广购战舰钜炮。不足以备战守。非合南北洋通筹。不足以资控驭。非特派总管海军大臣。不足以专责成。目前各事未齐。衙门暂无待办要件拟请将当差人员。及应用款项暂行停撤以节经费其每年应解海军正款。亦请统解户部收存专为购办船械之用又奏海军内外学堂亦请暂行裁撤。均依议行　　

○署直隶总督王文韶奏直属水灾甚广。在藩库地粮项下先后动支银十三万两。筹办冬春赈抚。并修理河堤以工代抚下户部知之。摺包以任性妄为革直隶宣化练军马队中营帮办官游击陈长青职摺包己未。谕军机大臣等、电寄王文韶等电奏已悉。李占椿等营。不日可到埕子口。王文韶拟令章高元八营。移扎歧口。津南防军较厚现在大股贼众。纷窜北路宋庆等军迎剿失利关外军情日紧。其屯聚旅顺一带。尚有一万数千人。恐由水路扑犯各海口尤为近便刘坤一王文韶务当督饬各军。严行戒备熟筹堵御之策。保卫畿疆以纾廑系。电寄又谕电寄宋庆等电奏均悉。宋庆行抵双台子。已与吴大澂面商吴大澂移驻石山站宋庆至杜家台收集整顿再定进止。石山站在锦州。之东然为入关大道贼若由此西犯。更不必取道锦州吴大澂既已退至此处。必当尽力扼守毋令贼踪越过。傥再有溃退。仍以胜败无定等语。掩饰前非自问当得何罪。宋庆究竟驻扎何处。可以遏敌之冲。自应在石山站以东。相度地势。扼要移扎著即迅筹覆奏。总以断贼入关路径为第一要义不但固锦州之防也。吴大澂电请将擅离防所之副将郭长云革职留营效力。著照所请行　　

○浙江巡抚廖寿丰奏、浙省本届新漕酌议本折兼解。暂雇洋轮包运。并会订保险章程。下户部知之　　

○署两江总督张之洞奏、堵筑崇明县海岸出力人员请奖。得旨、著准其酌保数员。毋许冒滥　　

○命甘肃西甯镇总兵邓增来京陛见。　　

○以亏短银米。革山西前兴县知县程达天职并监追籍产备抵　　

○以功德在民。予故浙江巡抚崧骏在江苏省城。捐建专祠。列入祀典从署两江总督张之洞请也。　　

○豁免江苏上元、江甯句容溧水高淳、江浦六合、山阳、阜甯、清河、桃源、安东、盐城、高邮、泰、东台、江都、甘泉、仪徵兴化、宝应、铜山、丰沛、萧、砀山、邳、宿迁、睢甯、海、沭阳、赣榆、通、如皋、泰兴、海门、三十六厅州县。暨淮安大河扬州徐州四卫。光绪十三年以前。民欠钱粮。　　

○庚申。谕内阁吏部奏、候选通判王锡侯呈请投效军营一摺。王锡侯著毋庸发往　　

○谕军机大臣等、电寄王文韶、电奏请加给曹克忠公费银等语。著照所请。准其按月加给银五百两。电寄　　

○又谕电寄宋庆等、电奏均悉十三日之战。因我军侦探未明。被贼暗袭又敌炮过多。不能抵御。以致挫衄。所有中炮阵亡之副将唐宗远千总何占魁、均著交部从优议恤。其余伤亡将士查明具奏副将衔游击王殿魁侦探不明著交部严加议处。吴大澂电称已饬姜桂题徐邦道吴凤柱各军。分扎辽阳驿广甯驿及义州一带。并请饬余虎恩。熊铁生两军。驰赴锦州以资策应等语。宋庆、吴大澂、兵数不少现均退扎石山站去田庄台。牛庄已嫌太远。长顺等因西路空虚。恐海城之贼。绕道北窜宋庆电又称牛庄之贼已回海城。为今之计。宋庆、吴大澂仍应督率各军。相机进扎东路。如杜家台双台子一带。以为进剿之地不应在远处株守。如义州在锦州之北。何得以有用之兵。置之空闲之处。布置殊觉非宜山海关驻兵无多。余熊等军。不能再拨宋庆与。吴大澂、应详审商酌。速图东进会剿不必两人同扎一处。即派兵分路驻扎。亦以逼近大道严防西窜为主。义州僻处西北边隅。著毋庸派兵前往。电寄　　

○督办军务处奏派拨神机营队伍。扼扎喜峰口一带以资拱卫依议行　　

○办理天津团练事宜兵部左侍郎王文锦奏、劝办滦州乐亭团练。现在情形得旨仍著督饬该官绅等、认真举办俾资守御摺包抚恤琉球国遭风难民如例。摺包　　

○辛酉。谕军机大臣等、电寄刘坤一。刘珅一王文韶、电奏均悉。现因关内务防紧要。余虎恩熊铁生两军。昨已谕知吴大澂不能再拨本日并已电谕宋庆。专顾石山站一路。向东进扎。吴大澂移扎锦州。以免牵掣李鸿章甫经出洋恐敌人乘其未到。仍图内犯此数日内。津沽各海口。尤应加意严防。毋稍松劲。电寄又谕、电寄宋庆等、吴大澂、电奏悉。昨因石山站去牛庄等处太远饬宋庆等相机进扎。义州不必驻兵。途虎恩熊铁生两军。不能再调。宋庆与吴大澂。亦不必同扎一处。详切申谕。本日吴大澂电称与宋庆约坚守石山站。系未奉昨日电旨。吴大澂向来电奏。语多夸大一似杀敌致果。自信甚深乃自牛庄溃退。辄先远避。何得仍以严饬将领。只准前进不准退扎等词。空言敷衍。又闻该抚军令太宽。湘勇毫无纪律。有拉散运车之事。若与宋庆同驻一处。则毅军将卒。必皆为牵掣转于战事大有关碍。吴大澂接奉此旨。著即统率所部。移扎锦州。严密筹防锦州为入关要道。吴大澂当屏除客气。尽心坚守并整顿溃卒。休养成军其有抗令犯法。骚扰民闲者立予军前正法。毋再稍涉疏纵。宋庆仍懔遵昨旨。相机进扎东路所有前敌战事。是宋庆全军专责。尤当振刷精神力图续捷。以慰殷盼该提督现赴闾阳驿。布置北路防军。应如何联络固守。以杜寇氛西窜之路著即迅筹具奏。电寄又谕、电寄裕禄、营口失事情形。著裕禄祥细确查。具摺陈奏电寄　　

○江西巡抚德馨奏、候补知县王书臣。以军情孔亟购械需资报效银一万两请予优奖得旨户部核议具奏　　

○以镶红旗汉军副都统长萃署镶红旗护军统领正红旗蒙古副都统载澜署正白旗汉军副都统。明发　　

○壬戌。孝哲毅皇后忌辰。遣官祭惠陵。照例谕军机大臣等、有人奏、疆臣贪黩道镇大员。狼狈为奸请旨查办一摺。据称两广总督李瀚章。著名贪黩信任劣员杨文骏。杨安典二人杨文骏前任番禺县。枉押生员毙命尸子加以监禁。任香山县时民闲钱债细故。辄查封产业苛罚数千金。办理沙田一案。得赃至数十万。并有押毙生员何三才。嗾使粮差诈赃等事兼为督署文案。自禀自批一手把持每到省城挟妓饮酒。由州县保升道员。不满三年又委署臬司便于营私。显而易见杨安典为督标副将凡武弁升转通同一气惟意所欲。管理炮台各要差所办海防无一实际开设番摊赌馆以专阃大员下侪赌棍等语著马丕瑶按照原参各节。归入前次交查之件。一并确切查明据实具奏毋稍徇隐。原摺著钞给阅看将此谕令知之寻奏已革雷琼道杨文骏。已革琼州镇总兵杨安典前俱奉旨永不叙用。已经加重请毋庸置议从之。

摺包

　　

○又谕有人奏、山东蓬莱县知县胡炜素性贪污以幕友王宾。家丁侯二为爪牙。句通讼棍恣意妄行。藉案勒索于张笃汉陵辱尊长及棉花商船遭风二案。均有得贿情事又绅商求禁私钱。不予允准民闲买卖田产勒加税银并有王宾等。句串讼棍偷卖仓谷各情请饬查办等语。著李秉衡按照所参各节确切查明据实具奏。毋稍徇隐原摺著钞给阅看将此谕令知之寻奏查明被参各款。并无实据报闻。摺包　　

○又谕有人奏闻山海关驻扎各营。竟有十营不满五营之额。八营不足三营之数而克扣军饷每人四两余。仅发二两。至于号衣军米均奏明不扣月饷。而各统领仍行照扣竟有在天津领饷十余万。分文不解营而全数兑回原籍者请饬查办等语。缺额扣饷最为军营恶习叠经降旨严饬该将领等、宜如何激发天良。力求核实若如所奏情形。是各营中积习。毫无悛改何能固结军心。著刘坤一认真严查。如有前项情弊即按军律从重惩办。毋稍姑容原片著钞给阅看。将此由四百里谕令知之。寻奏现饬各军造送清册查无缺额扣饷情事。报闻洋务又谕电寄王文韶据电奏。聂士成已遍历滦乐至津沽各防仍回卢台整备等语。该提督屡与倭兵接仗。一切防剿情形。自已胸有成竹地营之说叠经有人陈奏前据刘坤一电奏、榆关各营已饬扎营开壕津沽各海口。凡有防营处所皆宜一律兴筑其附近铁路之处。应派得力防军。遍穵地沟以资守御著王文韶。刘坤一通饬筹办为要滦乐一带海口。有无贼船游弋。并著刘坤一随时具奏。电寄又谕、电寄宋庆电悉。据称已与吴大澂会商各军分扎要地。勤探严备该提督现拟在闾阳驿驻守。此地在石山站东四十里。四达之衢自较石山站更为扼要。宋庆虑贼西窜锦州路径甚多。兵分力弱拟就大淩河西岸凭河守御并分扼义州桥道。是该提督自驻闾阳以杜入关大路。令各军分守河岸。以固锦防军情瞬息变迁朝廷不为遥制。总以就海城以西力筹进扎相机堵剿。庶免处处分防之患。倭贼由牛庄回窜之后。如何进止情形仍著确探具奏电寄护理湖广总督谭继洵奏、鄂省添募防营委员管带。以五营名为镇南营以三营名为武刚营下部知之。癸亥谕内阁前因吴大澂身为统帅。徒托空言疏于调度业经交部议处著即撤去帮办军务来京听候部议洋务谕军机大臣等、有人奏山东掖县补用都司武生李承卿句引匪徒王作仁等、聚集海滨号以网鱼为业强夺地亩淫掠妇女附近乡庄受其荼毒请饬究办等语。现值海氛不靖。匪徒乘机滋事亟应密速捕拏。消患未萌。著李秉衡饬属将李承卿等首从各犯。严拏务获惩办。以靖地方原片著钞给阅看。将此谕令知之。洋务又谕、御史钟德祥奏续访棍徒贾二等、有交通外来匪徒潜藏奸细乃诱致愚民。出关从倭情事。请饬访拏等语著步军统领衙门。顺天府五城御史。按照所指各犯姓名住址。确切访查如果实有前项重情。即行拏交刑部。严行惩办但不得妄拏无辜致滋拖累原片均著钞给阅看。将此各谕令知之洋务又谕、电寄裕禄等、据奏遵保攻克连山关分水岭等处尤为出力文武员弁开单呈览一摺并片奏、已革总兵孙显寅。异常出力请开复处分等语。均著暂行存记。听候谕旨电寄又谕、电寄李秉衡、据奏请调云南总兵张绍模、参将马柱、广西总兵杨华贵、马进祥直隶同知姚豸、差遣委用等语。著照所请即由李秉衡分电各该省督抚。饬令该员等、前往山东听候差委。电寄　　

○又谕、电寄裕禄等本日据电奏、初五日以后依克唐阿长顺等军。回顾辽城现在分扎辽南至吉峒峪以北西南至鞍山腾鳌堡一带。扼贼由南窜辽之路现探吉峒峪等处通辽界内均无贼踪而贼势趋重南路牛庄营口以西等语宋庆、吴大澂自退扎石山站闾阳驿。已叠降谕旨饬令再筹向东路进扎。杜贼西犯长顺依克唐阿亦应拨营分扎海城西北。扼贼由牛庄旁窜辽沈边界不得全力专注东南一面而置西北于不顾裕禄电称、依克唐阿拟商长顺拨营进扎腾鳌堡刘二堡、小北河一带。长顺曾否照拨依克唐阿奏准添募之一万人。已否成军近日海城贼势如何。并著长顺依克唐阿。确探具奏电寄又谕电寄宋庆、电奏已悉。本日已降旨将吴大澂撤去帮办。回京候旨其所统湘军各营交魏光焘暂行统带。仍由刘坤一酌量调度。连日电谕因宋庆等此次退扎。去贼过远。叠饬再由东路进扎。以为进剿之地。闾阳驿虽系冲衢要道。然距田庄台将二百里。贼若旁窜所民广甯等处并无重兵堵御。尤虑隔断运道沈辽饷路皆碍著宋庆接奉此旨。再行妥筹。即分饬所部诸军向东进扎。并与魏光焘、联络一气。杜贼西窜北窜之路刘坤一电称、贼悉聚海盖。意在并力攻我一处但未测其所向。著宋庆迅即确探具奏。本日已电谕长顺等、拨营进扎腾鳌堡等处以杜贼由牛庄旁窜辽沈。并谕宋庆知之电寄　　

○又谕、电寄刘坤一、电奏已悉。倭贼悉聚海盖。未测所向宋庆吴大澂所部退扎之地。距贼太远。本日已谕宋庆。酌量进扎吴大澂大言无实。难期振作本日已降旨撤去帮办。来京听候部议著刘坤一传知吴大澂、即将所部各营。交魏光焘暂行统带应如何扼要分扎。互相联络相机剿办之处。著刘坤一妥筹调度。魏光焘李光久各营。前在牛庄接仗。伤亡若干现存若干。营兵数若干。统计关外吴大澂所带湘军。共有若干著详细查明具奏。丁槐一军即著刘坤一调赴榆关以厚兵力。本日据王文韶电称十九夜有倭船三只。在黑沿子口外。离岸三十余里停泊一点钟许向东开去等语。敌情诡谲仍著该大臣确探严防以备不虞。　　

○热河都统崇礼奏报效军需银二万两得旨、著赏收。仍交户部核给奖叙。　　

○山东巡抚李秉衡奏、官军收复荣成县城进逼威海及通省防务情形。又奏、贼势注意西北现将东路防营逐处布置。如北路有警。当即驰赴武定府。督同章高元丁达意等军。严密筹防。以固畿南门户。并报闻。　　

○两广总督李瀚章奏。营弁孙克璜。殴毙勇丁。请革职拏办。得旨。孙克璜著即革职严拏。仍遵前旨。此案解往江西。交德馨审办。　　

○又奏嘉应州人候选未入流萧康时。咸丰闲御贼被戕。请补给世职。下兵部议。　　

○甲子。谕内阁步军统领衙门奏、特参疏防窃劫各案之地面官一摺京师人烟稠密良莠不齐地面官应如何认真梭巡严查乃各该员于窃劫之案。呈报迟延且有逾限未获者实属缉捕不力。镶黄旗蒙古副尉双淩捕盗步军校庆春步军校长兴、四旗协尉鹤春海捕章京林英海查章京常清、正黄旗汉军委协尉景昌捕盗步军校续祥、委步军校庆祥四旗协尉兴濂海捕章京常保、海查章京额勒精额正白旗蒙古协尉兴寿、捕盗步军校倭兴额步军校恩荣四旗协尉清山海捕章京德本海查章京常贵镶红旗满洲副尉塔芳阿、捕盗步军校富克精额、委步军校志寿、四旗协尉玉通海捕章京全顺、海查章京文桂镶红旗满洲署副尉瑞庆捕盗步军校斌庆步军校德林四旗协尉德庆海捕章京凤奎、海查章京双安镶蓝旗满洲协尉苏拉芳阿、捕盗步军校忠瑞委步军校明善四旗协尉刘长安、海捕章京瑞兴海查章京桂林镶红旗满洲署委协尉富祥、捕盗步军校至臻委步军校松林四旗协尉德庆海捕章京凤奎海查章京双安、均著交部议处另片奏正黄旗满洲步军校福珠哩差务疏懈等语福珠哩著一并交部议处。以示惩儆现月谕军机大臣等前据御史钟德祥奏、请饬拏棍徒卢大炮等当经谕令步军统领衙门顺天府五城御史确切访查。如果实系著名匪徒拏交刑部惩办兹据步军统领衙门将原奏所指人犯大德子即德存等九名拏获到案逐一研讯或供认佣工或供认贸易于原奏所称匪徒结党骚扰地方各节坚不吐实。请饬交部审办等语著刑部将现获各犯悉心研鞫。如果实有不法情事自应按律惩办。傥讯系无辜即应分别开释免致拖累至东城兵马司吏目萧松亭并著刑部查传到案讯明办理。其余未获之李老儿等各犯仍著步军统领衙门确切访查如实系匪棍一并拏交刑部究办钟德祥摺。步军统领衙门摺。均著钞给刑部阅看将此各谕令知之洋务　　

○又谕、电寄裕禄。电奏已悉革员章樾等劝办团练与贼接仗毙贼颇多宽甸长甸之贼悉行遁去剿办尚属得力。惟凤凰城九连城踞贼尚多仍著裕禄饬令张锡銮。督同兵团稳慎进剿不可稍涉大意已革同知章樾城守尉佑善知县荣禧均著准其戴罪图功。以观后效傥仍不知愧奋即行从重治罪。毋稍迁就电寄又谕电寄长顺电奏已悉据称辽之西南西北地势空阔非数营所能堵御。现欲保辽只能扼扎近城要隘等语昨据裕禄电称、该将军等。现在分扎吉峒峪以北及鞍山腾鳌堡一带。此电所称近城要隘自即指此数处而言。著长顺依克唐阿就现有兵力尽心堵御。严杜海城踞贼北窜之路此时大枝劲旅无从添拨。依克唐阿新募之一万人如已成军亦可分扎要口。昨已电询著即奏覆并将近日贼踪趋重南路以后海城尚余踞贼若干一并探明电覆。电寄　　

○两广总督李瀚章奏迁琼客民拜会放飘。拏获首夥讯明惩办并拏获海康遂溪石城等县立堂会匪出力人员请奖得旨著准其择尤酌保数员毋许冒滥　　

○乙丑谕军机大臣等有人奏江西息借民款章程于部议各条外多有增改不肖州县威吓刑驱多方逼抑甚至贫富颠倒索贿开除又向出借绅民需索无名之费弊端百出谤讟烦兴等语所奏如果属实。殊属不成事体著德馨确切查明如有前项情弊。即行指明严参毋稍徇隐又片奏江西宜黄县知县吴大惇贪污恣纵罔恤人言等语并著德馨按照所参各节分晰确查据实覆奏原片二件。均著钞给阅看将此谕令知之寻奏吴大惇、参款查无实据惟于修桥一事。不知远嫌于纸栈熊鸿举一事。办理不善请交部议处。从之

摺包

　　

○又谕、御史高燮曾奏、候补游击袁祖礼制造竹牌。可以避炮等语著神机营王大臣、将该员所制各件。试验是否合用据实覆奏洋务又谕御史高燮曾奏、敬筹制胜之策。请饬斟酌办理一摺。所陈统将宜淘汰。营伍宜归并士卒宜＜闲＞阅各条。不为无见即著刘坤一、宋庆体察现在军务情形。妥筹办理原摺著摘钞给与阅看将此由四百里各谕令知之。寻奏该御史所陈三条均切中时宜。至当不易现统将业经淘汰营伍业经归并。惟有会督宋庆魏光焘等勤加＜闲＞阅去弱留强。以期一兵得一兵之用报闻摺包又谕电寄刘坤一、本日据吴大澂电奏、该抚现驻双阳岭。所部湘鄂各军二十余营。已调至大淩河西岸。俟接统有人。即行启程等语。著刘坤一仍遵前旨。将湘鄂各军。暂归魏光焘统带其应如何择要分扎。联络策应之处。著该大臣与宋庆妥商布置。总期将士一心。不得稍分畛域魏光焘所部纪律素严。此次甫经挫败当饬令抚循整理。重振军威以收后效。电寄　　

○又谕、电寄张之洞电奏已悉。现在畿辅防军。数已不少远道徵调需饷浩繁新召之勇。亦难得力该督拟令娄云庆募勇入卫著毋庸议。冯子材一军。俟到江南后应否令其北上。再候谕旨电寄户部奏贵州巡抚崧蕃。捐助军饷银一万两拟请移奖子弟实官依议行。早事　　

○以报效军需三万赏前黑龙江将军依克唐阿头品顶戴。摺

包

　　

○丙寅谕军机大臣等电寄刘坤一、刘坤一、宋庆电奏均悉。魏光焘平日驭军纪律尚严。特派令暂行接统吴大澂所部惟初到未立战功。即有牛庄之挫若遽派为帮办何以协军纪而服兵心。刘坤一此奏殊欠审慎著毋庸议。至请派陈湜。李光久为前敌营务处。应由该大臣自行酌办。曾广钧被参挟愤棍责武职大员。已交该大臣查办何得遽为请免仍著确查覆奏。曾广钧著饬令回京。至所带三营交李光久接统。刘树元等军由魏光焘裁并整顿。均著照所请行宋庆奏、倭贼分窜金州海城恐水陆分股西犯如东进太远。回顾不及设西路吃紧。须先扼大淩河西岸等语。贼现在趋重南路直东各海口外亦屡探有倭船游弋以后分扑津关。实在意计之内著刘坤一宋庆同心协力确探严防。关外各营有应更调移扎之处该大臣等随时会商妥筹办理。朝廷不为遥制宋庆所请吴大澂暂缓入都留办防务之处著不准行。电寄又谕、电寄王文韶等。王文韶李秉衡电奏均悉。鼍矶岛有倭船三只游弋长山岛有倭寇登岸毁坏电局。又有倭船一只。跟随商船停泊津海界外此必别有诡谋先断电线以阻我消息亟应加意严防。著王文韶、李秉衡分饬沿海防营勤加侦探。整备迎击近畿海口较多。敌如来犯必乘空虚之处。全在游击之师。迅速驰剿。方能阻遏寇氛王文韶当严饬聂士成、曹克忠等联络声势。妥筹备御不可稍涉大意本日据张之洞电奏、幅匪王三。在萧县边界行劫拒捕图窜豫境起事。经徐州镇道。派队扑灭惟山东濮州郓城一带。有土匪逃勇蠢动等语著李秉衡饬令地方文武。速即捕拏解散毋令滋蔓为患电寄顺天府奏、查明蓟州三河顺义等处被灾情形请饬户部垫发银十万两办理加抚。从之摺包吏部左侍郎崇光奏报效军需银二万两。得旨著赏收仍交户部核给奖叙　　

○予阵亡三等侍卫永山谥曰壮愍早事丁卯。春分朝日于东郊。遣郑亲王凯泰恭代行礼早事谕军机大臣等、有人奏特参欺诬贪劣之大员一摺。据称山海关副都统宜贵嗜利无耻罔顾廉隅开列贪劣之迹七款。请饬查办等语著刘坤一确切查明。据实具奏毋稍徇隐原摺著钞给阅看将此谕令知之。洋务又谕有人奏江苏勒备派捐请旨严禁。并将办理不善州县惩处一摺据称江苏州县办理捐借两事于上年冬闲各绅商等陆续。呈缴款项后。现又奉檄筹办。摉括无已有款已交官。不准作数勒使重出者有措交未齐签派多差。到门守提者有无力完缴编管家属者挨户摉查。市井骚然等语捐借绅商款项原系朝廷不得已之举各疆臣等如能办理得宜凡属食毛践土之伦无不急公奉上若如所奏各情。骚扰朘削。厉民病商殊失始事本意。著张之洞。奎俊认真查明。果有前项弊端即行从严申禁。并将办理不善之州县分别惩处总宜妥筹劝办仍以固结民心为主不准抑勒苛求藉端扰累。致遭众怨。原摺均著钞给阅看将此由五百里各谕令知之寻奏江苏办理捐借各款尚无扰累情形。现已通饬严禁。报闻摺包又谕电寄王文韶等昨电三件均悉。刻下津沽口外虽无倭船游弋惟去来无定仍应严密戒备如有敌船踵至即应封口除由总理衙门照会各国使臣外。仍著王文韶告知各领事查照办理唐仁廉助防沈阳兵力太单其续到之营现已陆续拔赴锦州前进惟枪械未到待用孔亟该提督所购快枪已抵镇江著该督饬令胡燏棻催提到津迅速解往毋稍迟延电寄　　

○又谕电寄唐景崧。电奏已悉。倭人图犯台湾自在意中澎湖所停法船是否假冒此外所见兵轮多只旗帜未明如果系他国之船在台领事当必知之著唐景崧就近询之各国领事令其随时告明并告以如有倭船前来。局外之船即应远避免致误击一面已由总理衙门照知各国使臣矣电寄以出洋期满。予驻德参赞官候选同知林怡游等三员。升叙加衔有差。摺包以使臣来往照料周妥赏德国柏林都城管理车站官温德斐耳宝星摺包戊辰。孝昭仁皇后忌辰。遣官祭景陵。　　

○谕军机大臣等、御史陈其璋奏。直隶玉田县灾情最重。赈恤未及。请饬速筹勘抚一摺据称玉田灾情奇重。又□当孔道兵差络绎民不聊生。官赈义赈。皆未推及若不急筹勘抚恐籽种尽绝。耕获无期等语著王文韶迅速派员前往查勘。妥筹赈抚如籽种实在缺少。应如何采买散给。俾得无误春耕并著该督酌量办理原摺著钞给阅看。将此谕令知之。寻奏玉田县上年被水。冬春两抚。经发过银四万两。该御史所称官赈义赈。皆未推及自系传闻未确现饬各官实力查办。均匀散给。总期无误春耕报闻摺包又谕、电寄刘坤一、闻前六七日。倭有运兵船多只出马关。约五千人赴北。将分攻榆关津沽现在沽口拦江沙外。既有倭船来往窥探难保无续至兵轮。刘坤一、王文韶应饬津关各营各炮台一体整备堵剿不可稍涉疏忽电寄又谕电寄松椿电奏已悉。倭船在海州一带测水自应豫为戒备山东所调衡字一营现抵清江即著准其暂留海州一带防守俟两江所调各营到齐。仍饬赴东电寄　　

○又谕电寄裕禄长顺、依克唐阿、电奏均悉。二十日汤仑之战寿山身受枪伤。裹创力战奋勇可嘉应令小心调治为要现在西路之贼仍回海城。辽沈之防不能稍松长顺依克唐阿。现于东南西北各路分兵布置互相掎角。著该将军等严密戒备。并与陈湜一军联络声势。相机堵剿。力遏寇氛徐庆璋督率民团坚守辽阳。深资得力著裕禄宽筹饷械俾资接济。庶免掣肘电寄　　

○又谕电寄唐景崧前经户部覆奏、请派林维源借银一百万。以资军饷业经依议行矣。现在台湾军情紧急。需饷甚殷著唐景崧传知林维源、先行筹措现银四十万两以济要需。该京卿受国厚恩。谊关桑梓谅不至膜视推诿也。电寄以捐修书院置田赡族予云南蒙自县绅浙江鄞县知县杨文斌等、为其父母建坊　　

○己巳谕内阁、上年畿东地方叠被水灾玉田滦州乐亭等州县。灾情尤重闾阎困苦异常朝廷轸念灾黎叠经发帑截漕。宽筹抚恤因思办理赈务。全在地方州县得人。庶不至有名无实刻下近畿一带。兵差络绎。青黄不接为日方长著王文韶拣派妥员查勘。筹集款项将玉田滦州乐亭等处。分别被灾轻重速为赈抚并严饬各该地方官。加意抚绥核实散放其有玩视民瘼。假手胥吏。致滋弊混者。从严参处用副朝廷念切民依之至意。现月又谕此次补行覆试顺天及各直省乡试举人。一等潘龄皋等六十名。二等梁泮等二百十六名三等何镇圭等二百五十四名俱著准其一体会试。　　

○谕军机大臣等、御史曹志清奏京城内外各粥厂。例于清明节前停止散放今春天气苦寒。虽节近清明而农田仍未动作灾黎谋食维艰。各粥厂每日就食者尚不止二三千人请饬展放一月等语。著孙家鼐陈彝体察情形斟酌办理。原片著钞给阅看。将此谕令知之现月又谕电寄王文韶电悉。连日倭船游弋长山岛外未去。南洋贼踪。亦往来无定虽据报津海各口尚无敌船。然倭人狡计层出李鸿章电到。甫议停战。要挟已甚万难允许。战事既难停罢恐将图犯畿疆。自津沽以至山海关一带。彼久垂涎若被乘隙登岸。占踞一处全局即形震动极为可虑著刘坤一、王文韶严饬各军。时加侦探整备迎击。不得稍涉疏懈关内铁路。尤应设法保护万一事急。临时务须拆断。并将车辆收回天津电寄又谕、电寄裕禄、近闻唐仁廉现患风疾是否属实。著裕禄即行电覆。电寄　　

○又谕电寄刘坤一吴大澂奏、牛庄失事情形。查明阵亡将弁恳恩赐恤一摺。除受伤阵亡之提督谭桂林。总兵余福章已降旨优恤外。所有同时阵亡之提督邓敬财参将陈胜友游击魏极富游击衔都司王得志五品衔福建补用知县黄光楚世袭云骑尉谢克松。文童邓汪汇刘必蛟等八员。均著交部从优议恤。其余饬亡弁勇等查明另行请恤提督沈宝堂。贺长发二员。奋勇争先。受伤最重著刘坤一传旨嘉奖并将劳绩存记统领魏光焘李光久。力战竟日。毙贼不少其自请严议之处著加恩宽免。另片奏、统领刘树元救援不力遗失军械。著革职留营统领恺字军副将吴元恺管带亲军右营。知府饶恭寿不与各营约会先行退走均著革职留营。以观后效电寄　　

○又谕电寄宋庆、电奏已悉。据称海城倭寇有扑犯辽阳之意现在贼已绕出大高岭之后陈湜吕本元孙显寅各军。徒守无益著宋庆传知陈湜等确探贼踪。移营进扎与依克唐阿长顺等军联络扼剿力遏寇氛。大高岭地势险要。仍令耿凤鸣一军分扎防守。长顺之军现扎辽阳西北宋庆调徐邦道一军。由新民一路前往援剿著即饬令与长顺各营互相策应。以固辽防宋庆所部自田庄台挫败后亟应大加整顿。养精蓄锐以期缓急可恃。电寄
  </div>
  <div class="pagination">
   <a href="清实录光绪朝实录_page703.html">
    上一页
   </a>
   <span>
    ...
   </span>
   <a href="清实录光绪朝实录_page699.html">
    699
   </a>
   <a href="清实录光绪朝实录_page700.html">
    700
   </a>
   <a href="清实录光绪朝实录_page701.html">
    701
   </a>
   <a href="清实录光绪朝实录_page702.html">
    702
   </a>
   <a href="清实录光绪朝实录_page703.html">
    703
   </a>
   <span class="current-page">
    704
   </span>
   <a href="清实录光绪朝实录_page705.html">
    705
   </a>
   <a href="清实录光绪朝实录_page706.html">
    706
   </a>
   <a href="清实录光绪朝实录_page707.html">
    707
   </a>
   <a href="清实录光绪朝实录_page708.html">
    708
   </a>
   <a href="清实录光绪朝实录_page709.html">
    709
   </a>
   <span>
    ...
   </span>
   <a href="清实录光绪朝实录_page705.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
