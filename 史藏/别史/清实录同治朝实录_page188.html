<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 188 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 188 页/共 505 页
  </h1>
  <div class="content">
   ○又谕、僧格林沁奏、请饬英翰所部副将黄秉忠、同知史念祖、管带两营步队。来豫助剿。徐州镇总兵詹启纶所带勇队。颇称骁勇。并请饬该总兵选带三千名来营等语。现在豫省匪势狓猖。窜扰南召鲁山。该逆一入山险。非有得力步队。不足以资剿洗。著富明阿檄饬詹启纶、选带精锐勇队三千名。速赴僧格林沁军营。俟豫省军务肃清。再行遵照前旨。饬令回籍修墓。英翰部下黄秉忠、史念祖、管带步队两营。尚能得力。著乔松年饬令星驰入豫。迅赴僧格林沁军营。均听候该亲王调遣。以资厚集而利攻剿。将此由六百里各谕令知之。　　

○又谕、恽世临奏、黔匪环偪楚边。官军力战获胜。现筹防剿情形一摺。黔省苗教各匪。分扰楚边。经官军由凉伞一带。分路环攻。贼始却退。仍占踞湳洞凯寨等处。并有零股。窥伺青溪玉屏邛水等处。周洪印乘贼踪下窜。直捣寨秧老巢。当将贼巢焚毁。余贼相率远遁。沅州边境。虽暂获安静。而贼势由大鱼塘以至凉伞。蔓延数十里之广。黎平苗匪。复句结发逆。窜偪靖州。老号匪又由印江分股下窜铜仁属境。楚边俱形吃重。著恽世临迅檄彭炳武、于高胜两军。由宝庆速赴沅防。并饬周洪印、滕加洪等、酌添勇丁。周密布置。以资捍御。毋任贼踪复行蔓延。戈鉴一军。业经驰回靖州。即著饬令择要扼扎。妥筹防剿。毋稍疏懈。前因广东军事方殷。谕令赵焕联统带所部。入粤助剿。现在广东毗连江闽各境。已无贼扰。楚省边防紧要。贼势飘忽。东面亦难遽行撤防。赵焕联所部各营。著仍暂留湖南。分驻江楚边隘。俟湘省边界静谧。即遵前旨饬令该臬司迅赴滇臬本任。以重职守。将此由五百里谕令知之。　　

○又谕、联捷奏、请调大名等处官兵。并请将黑龙江官兵就近带往各摺片。据称乌科二城蒙古兵。未谙战阵。前在大名道并防河任内。皆系招募勇丁。以及大名正定天津河北官兵。亲加训练。情意相孚。缓急亦尚可恃。请调各该处兵勇协剿等语。乌科二城蒙古兵。随剿未能得力。自系实情。惟回疆匪势甚炽。非有生力军前往。大张挞伐。不足痛殄逆氛。如令大名等处兵勇西征。于人地恐尚不甚相宜。所请在于大名等营内调拨马步官兵。并招集旧日勇丁带往之处。著毋庸议。该大臣旧部将领中。如有谋略素优打仗勇往之员。准由联捷奏调随带出关。以资统带。前据宝善奏、遵旨挑备黑龙江官兵五百名。听候调遣。兹据联捷奏、黑龙江挑派官兵五百名。分为两起。前赴新疆助剿。可否就近带往等语。此项官兵五百名。本系挑齐听候调遣。著宝善饬令迅速起程。取道张家口。交联捷统带进剿。该官兵起程后。所需行粮等项。著刘长佑妥为供应。并著阿克敦布、廉至、于口外各台站。妥筹款项。沿途接济。毋令稍有缺乏。俾利师行。将此由六百里各谕令知之。　　

○以内阁学士李鸿藻署经筵讲官。延煦充文渊阁直阁事。衍秀署文渊阁直阁事。　　

○命前任巴里坤领队大臣穆腾阿交神机营差委。　　

○以广东克复信宜县城。并罗定等处剿匪出力。赏知府蒋超伯、守备方丰等花翎。知县齐同浩等蓝翎。余加衔升叙有差。　　

○以陕西汉中等处扼堵川匪粤匪出力。赏游击蔡和清、尹有伦、都司贾吉龄、戴茂林、巴图鲁名号。游击张殿甲等花翎。千总樊遇春等蓝翎。余加衔升叙开复有差。　　

○以需索滋扰。革甘肃副将胡世英职。与已革总兵官李曙堂、并交署陕甘总督都兴阿惩办。　　

○予湖南寨秧阵亡把总陈开玉等祭葬世职加等。　　

○追予故都察院左副都御史张芾于仓头镇死事地方建立专祠。殉难家属五十二名口分别旌恤。暨家丁等一并附祀陕西省城张芾专祠。　　

○追予浙江乌程合门殉难知县许承岳于死事地方暨原籍建立专祠。家属旌恤如例。一并附祀。　　

○予故广东潮州府知府吴均、湖北荆门州知州蒋照、松滋县知县汪维城、山东商河县知县文颖、山西河曲县知县张灿斗、入祀名宦祠。从巡抚黄赞汤、严树森、吴昌寿、阎敬铭、沈桂芬请也。　　

○予湖北故内阁中书陈一揆、湖南故山东登莱青道舒梦麟、河南故陕西潼商道尚开模、广东镇平县知县崔敬修、候选同知王鸣谦、文生原文会、广东故云南曲靖府知府李恒谦、番禺县训导莫元伯、直隶故山东长清县典史李启文、四川故文生李时春、入祀乡贤祠。从总督刘长佑、骆秉章、巡抚恽世临、张之万、吴昌寿、郭嵩焘请也。　　

○抚恤朝鲜琉球二国遭风难夷如例。　　

○庚寅。上御抚辰殿大幄次。赐蒙古王、贝勒、贝子、暨呼图克图等宴。并赏赉有差。　　

○谕议政王军机大臣等、额勒和布奏、土默特贝勒旗疏脱要犯一摺。恩合巴土、那木萨赉土们恩克三犯。系老头会案内业经定拟罪名要犯。宜如何小心看押。乃据奏称、该犯等于十二月初一日夜闲。乘闲脱逃。迟至十二日之久。始据该旗呈报。情节支离。难保无有心纵逸情弊。该犯等屡经聚众滋事。若任其远扬。必致复生事端。亟应赶紧捕拏。以除后患。著麒庆飞咨卓索图盟长。严饬所属蒙古各旗。责令将该三犯按名严拏务获。并著玉明、宝珣、德椿、恩合、分饬各该地方官。一体购线会缉。毋任漏网。所有看守疏纵之员弁兵丁等。著额勒和布饬令该旗解赴朝阳。严行审讯有无贿纵情弊。按律惩办。将此各谕令知之。　　

○又谕、杨岳斌奏、湘勇起程日期。并请饬发协饷。及派员募勇情形一摺。据称接准部咨。知甘省协拨饷银。已有成议。而湖北防务已松。即饬安肃道蒋凝学等先期带兵赴甘。该军马步七千八百余人。甘省得此一军。可以稍厚兵力。惟该营每月需饷银四万余两。食米四千余石。必须按月接济。请饬都兴阿转饬庆阳粮台。先将部议协拨杨岳斌军营之款。暂济该道军饷。至各省协饷。已准江西江苏各解到三万两。饬总兵彭楚汉等招募湘勇。一俟训练成军。即当统带赴甘各等语。前因蒋凝学一军。驻扎商城。谕令僧格林沁酌量调遣。复因发捻各逆。骎骎西趋。谕令僧格林沁等斟酌情形。饬令蒋凝学驻师荆子关。实力扼扎。是该道员所部马步各队。尚未能克期赴甘。杨岳斌惟当赶紧募勇成军。认真训练。并咨催各省欠拨之饷。以期赀粮稍足。即日成行。迅赴甘省。俾得腾出兵力。出关剿贼。以靖边陲。蒋凝学一军。如有赴甘之期。即著都兴阿、文煜、杨能格、由庆阳粮台支发饷银。毋稍缺乏。将此由五百里谕知都兴阿、杨岳斌、文煜、并传谕杨能格知之。　　

○又谕、骆秉章奏、官军越境攻剿阶州踞逆。叠获胜仗。催兵进剿一摺。据称周达武、江忠淑各率所部。进偪阶城。该逆分股于城外筑垒抗拒。蔡逆亲带黄衣悍贼。出城死斗。周达武督饬各营。分兵叠击。奋力冲入贼阵。贼众大乱。蔡逆堕马。被黄衣贼抢护入城。伪巡捕蔡四逆亦被剿奔入城中。其由城西涉浅过河筑垒之贼。经江忠淑督饬各营。分路截杀。毙贼无算。该两军虽连战皆捷。而兵力不敷。未能合围。湘果两军。并陕省之英毅亲兵各营。严催未到。惟彝字营已驰抵柳坝各等语。阶州踞逆。川军新到。即能力挫贼锋。著骆秉章仍檄周达武等军。乘胜进击。务须一鼓作气。将踞逆悉数殄除。以清余孽。参将刘鹤龄所部一千七百人。由毕口驰赴阶州南岸。并著催令前进。会合汉军。联络兜剿。昨据刘蓉奏、湘果军萧庆高等。与右军各营分扎北山诸隘。催英毅一军扼阻旧城冲要。遏贼由柳坝一带出窜之路。而阶南窜川要路。现有武字达字两军。分兵扼守。现饬会合川陇各军。相机围剿各等语。是骆秉章具奏时。尚未得陕军到齐之信。□在川陕各起劲兵。业经云集。著即督饬各将士合力兜击。迅拔坚城。刘蓉尤当严饬湘果等军。会同周达武等认真痛剿。不得专恃川兵。稍形疏懈。将此由六百里各谕令知之。　　

○命阿噜科尔沁贝勒拉什忠鼐、科尔沁贝子阿敏乌尔图、克什克腾头等台吉毕玛拉吉哩第、喀尔喀扎萨克台吉喇布坦多尔济、在乾清门行走。赏科尔沁辅国公齐默特多尔济、鄂尔多斯头等台吉扎那巴兰扎、喀尔喀辅国公额勒柯木济尔噶朗、密济特多尔济、察哈尔辅国公吉楚克扎木苏、喀尔喀台吉魏多布三保花翎。　　

○以疏脱要犯。土默特贝勒散巴勒诺尔赞、下理藩院严议。摘协理塔布囊扬桑阿、扎奇鲁克齐阿克东阿、梅伦那木萨赖扎布、温哲浑顶带。仍勒限严缉。　　

○予甘肃阶州阵亡参将廖德成、游击罗孝徽、守备郑长栋等祭葬世职加等。　　

○予四川重庆等处阵亡伤亡官弁兵勇一百八十九员名分别赏恤如例。　　

○辛卯。谕内阁、吏部奏、已革陕西督粮道沈寿嵩呈请加倍捐复原官。可否准其捐复。请旨遵行一摺。前据升任御史裘德俊奏参沈寿嵩平日贪污卑鄙。于御史李培祜参奏苛派程仪等款。该员馈送乐斌银两。为之消弭。当经谕令托明阿等查奏。嗣据覆奏。以沈寿嵩被参各款。事涉暧昧。查无实据。惟声名平常。钻营纳贿。不敢谓尽属子虚。请予议处等语。当以议处不足蔽辜。改为即行革职。是沈寿嵩系因情节较重特旨革职之员。所请捐复原官之处。著不准行。　　

○谕议政王军机大臣等、官文、吴昌寿奏、长阳县刁民聚众滋事。派兵□□穴□又□捕一摺。据称湖北长阳县土司后裔田士信即田思群。并李明得、覃其烈等。纠党横行。并长乐县差役王启幅等。均因案畏罪。在长阳县境结夥。意图拒捕。胆敢在四方台山抢掳银钱。并将该县派往协缉之族长田青远等杀毙。劫其财物。制造刀矛。狡焉思逞。经宜昌镇总兵叶永泰拨兵往剿。并经官文派令都司曹立全等。抽拨炮船。驶赴宜都县小河口堵截。该逆纠众。于十一月二十八日绕至王台子坳地方。经曹立全出队迎击。随即败退。该匪复由鸭子口偷越。官军往捕。毙匪数十名。将夥匪李明得、覃其烈、捦获正法。因山路积雪。尚未捣其巢穴。现加派唐协和统带四营。添拨炮船。联络剿捕。并飞咨湖南巡抚饬属严防等语。该犯田士信等以土司后裔。肆行无忌。并敢聚众杀掠。恃险拒捕。实属目无法纪。若不及早扑灭。必致酿成巨患。著官文、吴昌寿、严饬派出官弁兵丁。会同该地方文武员弁。迅速剿捕。将该匪等悉数歼除。不准一名漏网。该处与湖南接壤。并著恽世临迅饬所属各员。于交界处所一体严防。密速兜剿。毋任窜越。将此由六百里各谕令知之。　　

○以晓畅营务。予湖北副将穆克登布以总兵官记名＜??闲＞放。　　

○以教子有方。赏故提督萧河清母刘氏一品封典。　　

○缓徵湖北江夏、嘉鱼、汉阳、汉川、黄陂、黄梅、钟祥、京山、潜江、天门、江陵、公安、石首、监利、松滋、枝江、荆门、沔阳、十八州县。暨武昌等卫被水被旱地方新旧额赋杂课有差。　　

○壬辰。孝庄文皇后忌辰。遣官祭昭西陵。　　

○谕内阁、宗人府、刑部奏、审明笔帖式擅办公府门文。将失察之员分别定拟。并请将奉恩镇国公桂池议处一摺。据称已革笔帖式承屏。在奉恩镇国公桂池府内教读。因本年十月。桂池之母。向伊提及宗人府办理应封宗室。桂池之弟桂丰。业经呈送。未见传牌。属令缮写该公府门文。交参领奎昌钤印。奎昌未经查出拦阻。桂池因在差次。并不知情各等语。宗人府查办应封宗室。例有定章。桂池之弟桂丰。并非应封宗室。例不入考。何以该公门上率用咨文行查。文内并有若不严行究办。何以肃功令而儆官邪等语。措词谬妄。胆大任意。有乖体制。亟应严行惩办。著照该衙门所拟。已革笔帖式承屏。著依罢闲官吏在外干预官事写发文案律。杖八十。鞭责发落。桂池府包衣参领奎昌。著照律笞四十。系职官交兵部照例办理。奉恩镇国公桂池。虽据声称时在差次。并不知情。其平日办事荒谬。信用非人。已可概见。桂池著交宗人府议处。　　

○又谕、仓场侍郎奏、来年米数加增。恐复有搀杂霉变等弊。请饬先事豫防等语。漕粮为天庾正供。例应一律乾洁。沙船受雇装运米石。即责有攸归。岂容有搀杂霉变等弊。著两江总督、江苏巡抚、于来年新漕起运时。多择江浙殷实沙船装载。傥有霉变较多之船。或责令赔补。或将船柁人等加以惩处之处。均著酌定章程办理。以重遭运。　　

○又谕、御史佛尔国春奏、升科黑地。流弊滋多。敬陈管见四条一摺。直隶等省查办黑地。原以除弊利民。若如该御史所奏。书吏从中索费。奸民倚势霸认。甚至扶同欺隐。地方官畏难苟安。延不具报。殊非详慎办公之道。著直隶总督、顺天奉天各府尹、按照所陈各条。查核办理。以祛积弊而重民依。　　

○谕议政王军机大臣等、林鸿年奏、筹办迤西。请拨军饷。并请拨湖北湖南厘金。调员差委。马荣就捦各摺片。据称曲靖地方。业已就抚。迤东如果安堵。即应进剿大理。该抚已劄饬杨盛宗自选兵练。西出大姚永北一路。联络川省之会理盐源各边民团。约会马如龙等分路进剿。规取大理。该抚居中调度。亟须精练数千。为各路声援。请饬四川督臣转饬藩司悉心筹画等语。现在马联升伏诛。马荣已就捦获。迤东情形。尚为得手。著林鸿年即饬杨盛宗精选兵练。联络声势。以图节节进取。唐友耕已授云南提督。刘岳昭已授云南藩司。均无可卸之责。著骆秉章体察川省情形。如可腾出此二军。令各率所部入滇。林鸿年再就近在川边募勇训练。滇事自可日有起色。惟师行饷随。骆秉章仍当筹银数万两。交林鸿年为剿办经费。本日已谕令湖南广东各督抚。令其设法接济。并照林鸿年所请。于湖北湖南。令各拨厘金月一万两解滇。该抚得此兵力饷力。务当随时与骆秉章、劳崇光、会筹妥办。认真进剿。不得徒托空言。致负委任。盐井铜矿。为天地自然之利。滇省饷源所自出。该抚入滇后。即可就地设法兴办。为自强之计。将土夷各匪。次第廓清。至回匪叛复不常。应大张挞伐。不可轻易言抚。致堕贼谋。马荣罪大恶极。必须处以极刑。以申国法。解川解黔。均无不可。总当视道路之远近通塞。酌量办理。以免意外之虞。林鸿年请调蔡步钟、毛震寿二员。著交该抚带赴云南差委。将此由六百里各谕令知之。　　

○又谕、林鸿年奏、现筹进剿迤西回匪。军饷支绌。请饬湖南广东设法接济。并拟于川省设立后路粮台。请饬两湖于厘金项下。每月协拨银一万两。以一年为期。以利遄行各摺片。云南回匪。负嵎已久。非大张挞伐。不足收剿抚兼施之效。惟滇省利源。皆为逆回盘踞。必赖邻省协济。虽经川省设法筹画。而独力亦复难支。广东前于同治二年奉拨协滇饷银二十五万两。仅据解到一万两。其余丝毫未解。著毛鸿宾、郭嵩焘、督饬藩司。迅将欠解之二十四万两。赶紧设法分起如数解交。不准藉词延宕。并著恽世临查明该省欠解滇饷。共有若干。迅速筹拨。不得推诿贻误。至湖南湖北两省厘金。来源尚旺。现在湘楚军务无多。自可酌量抽拨。即著官文、吴昌寿、恽世临、于各该省厘金项下。每月各协滇省银一万两。自同治四年正月起。以一年为限。即行停止。务须如数按期。源源筹解。不准稍有迟延蒂欠。将此由五百里各谕令知之。　　

○缓徵湖南武陵、龙阳、益阳、安乡、沅江、华容、湘阴、澧、临湘、巴陵、十州县。暨岳州卫被水地方新旧额赋杂课有差。上以□山戊不□暮祫祭太庙。自是日始斋戒三日。　　

○癸巳。谕内阁、玉明等、奏查勘盛京昭陵团城角楼等处工程。请旨办理一摺。著工部并入前次估算盛京太庙正殿等处工程内。敬谨按例核实估算。即由该部奏请钦派大臣一体承修。并著钦天监于同治四年二三月内。选择开工吉期。敬谨遵修。以重要工。　　

○谕议政王军机大臣等、前因贼由南召北趋鲁山。窥伺河汝。谕令李鸿章迅檄刘铭传所部。星速驰赴豫境。兹据李鸿章奏、刘铭传等营。所用均系外洋军火。笨重异常。请俟明春水长。察酌入豫道路。何处可通舟楫。易于转运。再行相机调度等语。刘铭传赴豫。既据该抚奏称。恐于大局无裨。即著无庸檄令前赴豫省。闽匪日肆狓猖。前谕李鸿章于苏省防兵内。酌量抽拨炮队赴闽。归左宗棠调遣。现在刘铭传既已无庸入豫。而由苏赴闽。水道可通。携带转运。尚属不难。著李鸿章与左宗棠妥为筹商。如闽省应需该营前往协剿。即著该抚檄饬刘铭传统带所部。星速赴闽。听候左宗棠调遣。以资厚集而利攻剿。将此由五百里谕令知之。　　

○予河南宝丰等处阵亡守备周步升等祭葬世职加等。　　

○蠲缓江苏无锡、金匮、江阴、宜兴、荆溪、丹徒、丹阳、金坛、溧阳、太仓、镇洋、太湖、长洲、元和、吴、吴江、震泽、常熟、昭文、昆山、新阳、华亭、娄、奉贤、金山、青浦、嘉定、宝山、上海、南汇、川沙、靖江、山阳、阜甯、清河、桃源、安东、盐城、高邮、泰、江都、甘泉、东台、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、通、泰兴、海门、上元、江甯、句容、溧水、高淳、江浦、六合、仪徵、六十七厅州县。暨淮安、大河、扬州、徐州、苏州、太仓、金山、镇海、镇江等卫被水被旱被扰地方新旧额赋杂课有差。　　

○蠲缓河南祥符、陈留、杞、尉氏、洧川、鄢陵、中牟、郑、荥泽、荥阳、汜水、商邱、甯陵、鹿邑、虞城、夏邑、睢、柘城、永城、汤阴、临漳、内黄、汲、新乡、辉、获嘉、淇、滑、浚、考城、济源、修武、武陟、孟、温、原武、阳武、洛阳、巩、宜阳、新安、舞阳、叶、上蔡、西华、商水、项城、沈邱、太康、扶沟、许、郾城、南召、唐、镇平、新野、桐柏、邓、内乡、淅川、正阳、罗山、确山、新蔡、固始、息、六十六厅州县被水被早被雹被扰地方新旧额赋有差。　　

○甲午。上以□戈山戊不□暮祫祭太庙。前期亲诣行礼。　　

○遣官祭太庙中殿。后殿。　　

○谕内阁、据御前大臣奏参礼部堂司各官。请旨议处一摺。朕本日亲诣太庙行礼。礼毕时。朝鲜琉球使臣瞻觐。例应由礼部堂官带领。乃该堂官并未在彼伺候。该部郎中威麟。率行带领代奏。实属不合体制。所有本日应行带领瞻觐之礼部堂官。著查取职名。交部严加议处。威麟著一并交部议处。　　

○又谕、据前任詹事府右春坊右庶子袁保恒由陕州驰递摺报。条陈屯田事宜。并称屯政事属创兴。法贵经久。非笔墨所能详。亦非旦夕所能定。如蒙俯采刍荛。请躬诣京师。与在廷诸臣。当面筹商。悉心妥议等语。国家广开言路。博采兼收。中外臣工。果能于政令急务。确有见地。原可剀切敷陈。用备采择。袁保恒上年条陈屯田事宜。业经降旨交皖豫督抚会议。其如何因地制宜。应准应驳。理宜静候督抚覆奏。何得辄以未见施行为词。奏请躬诣京师。与廷臣筹商定议。况丁忧在籍人员。理应居家守制。岂容与闻朝政。袁保恒从前虽令其会办陈州团练。亦并未令其专摺奏事。何得行至陕州。发递摺报。实属自信过深。冒昧从事。不谙体制。袁保恒著交部议处。　　

○又谕、沈桂芬奏、特参知县佐杂等员。请分别撤革改教一摺。山西临晋县知县陶良骏、人尚有才。措施未当。凤台县知县邢宝第、事无贻误。惟办理盐务。不能得力。均著撤任留省察看。遇有中＜??闲＞缺出。酌量补用。右玉县知县王者诏、好逸恶劳。精力渐逊。著以教职归部铨选。后营子巡检朱廷璧、任性妄为。屡被控告。从九品朱人瑞、性本阑珊。不知慎重公事。均著即行革职。　　

○谕议政王军机大臣等、富明阿奏、扬防全军。分起凯撤。船只炮械。分拨存储。并拟挑选勇丁。归补兵额一摺。据称头起凯撤兵勇十二营。业已找清欠款。派员管带回籍。本省招募者。就近交扬州府妥为遣散。现在赶紧催提漕价。将二起凯撤兵勇欠饷。找发清楚。即于年内责令起程。其余三起凯撤兵勇。拟俟开年正月缓为遣撤。其水师留防炮划。并官弁勇丁。已经裁竣。并将炮船炮划。解送曾国藩酌拨配用。各营呈缴枪炮器械。分拨旗绿各营并粮台存储备用等语。所办尚属周妥。即著富明阿按照定章。分别赀撤。并饬管带各员。妥为管押。毋任沿途逗遛滋事。致贻后患。惟据该将军奏称、里下河一带。游兵散处滋事。已将抢犯陈玉书等拏获正法。亟宜赶筹整顿营汛。以资弹压。扬防勇丁。籍隶扬州属者甚多。若能挑其精壮。补足兵额。足可保卫闾阎。如饷需不敷。于扬防节省项下提拨。按月散放。似此变通酌办。巡防不至废弛。里下河地方。亦可臻安谧。所筹自系实情。即著曾国藩酌量情形。妥筹办理。将此由五百里各谕令知之。　　

○又谕、常清、明绪奏、伊犁大获胜仗。立解城围一摺。伊犁回匪变乱。攻扑城垣。前据常清等奏到。方深廑系。此次明绪督派兵勇。及索伦哈萨克等出城接仗。将回匪击败。立解城围。览奏稍慰。回匪凶悍性成。党与甚众。现虽被击败走。尚未大受惩创。伊犁饷绌兵单。回氛四偪。若因此次获胜。防守稍疏。深恐该逆句党寻仇。必将乘隙大逞。明绪当懔遵叠次谕旨。慎益加慎。未可掉以轻心。致有疏失。回匪现窜巴燕岱城。据穆克登额报称。尚有数万之众。围城紧急。可见贼势并未衰弱。明绪现派额腾额等统带各营进剿。务当饬令稳慎前进。不可稍有挫失。致损军威。又复震动全局。绥定等处贼匪。退窜金顶寺城盘踞。尤当虞其回扰。设法防剿。总在明绪相机筹办。一切均当持重。以副委任。所请饬催拨饷一节。业已谕令户部迅催拨解矣。关内精兵。先后调拨。为数已属不少。陆续当可出关。将来大兵云集。定可迅速蒇事。明绪当就现有兵力。慎固封守。以待援兵。将此由六百里谕令知之。　　

○福建台湾道丁曰健奏、探闻内地漳郡不守。移商镇臣迅速折回。妥筹防范。得旨、著即饬在事文武。将洪欉、陈鱼□弗等逆巢穴。迅速攻拔。歼除群丑。仍严防漳郡逆匪。毋令偷渡句结。并移知曾元福暂行折回。妥筹防范。毋稍疏懈。　　

○命喀尔喀贝勒布彦巴达尔呼、科尔沁辅国公布彦图固鲁克齐、科尔沁头等台吉达特巴扎木苏、喀喇沁二等台吉塔布囊多尔济喇布坦、在御前行走。　　

○调喀喇沙尔办事大臣荣全为厄鲁特领队大臣。厄鲁特领队大臣阿隆阿为塔尔巴哈台领队大臣。塔尔巴哈台领队大臣博勒果苏为伊犁索伦领队大臣。伊犁索伦领队大臣图库尔为塔尔巴哈台领队大臣。以副都统衔锡拉那为伊犁察哈尔领队大臣。塔尔巴哈台领队大臣扎拉芬为喀喇沙尔办事大臣。　　

○以广西义甯协副将蒋临照为直隶天津镇总兵官。
  </div>
  <div class="pagination">
   <a href="清实录同治朝实录_page187.html">
    上一页
   </a>
   <span>
    ...
   </span>
   <a href="清实录同治朝实录_page183.html">
    183
   </a>
   <a href="清实录同治朝实录_page184.html">
    184
   </a>
   <a href="清实录同治朝实录_page185.html">
    185
   </a>
   <a href="清实录同治朝实录_page186.html">
    186
   </a>
   <a href="清实录同治朝实录_page187.html">
    187
   </a>
   <span class="current-page">
    188
   </span>
   <a href="清实录同治朝实录_page189.html">
    189
   </a>
   <a href="清实录同治朝实录_page190.html">
    190
   </a>
   <a href="清实录同治朝实录_page191.html">
    191
   </a>
   <a href="清实录同治朝实录_page192.html">
    192
   </a>
   <a href="清实录同治朝实录_page193.html">
    193
   </a>
   <span>
    ...
   </span>
   <a href="清实录同治朝实录_page189.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
