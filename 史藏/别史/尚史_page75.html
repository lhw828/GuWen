<!DOCTYPE html>
<html>
<head>
    <meta charset="UTF-8">
    <title>尚史 - 第 75 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 75 页/共 91 页</h1>
    <div class="content">　　十年四月丙辰日有食之
　　十七年六月癸夘日有食之
　　成公十六年六月丙寅朔日有食之
　　十七年十二月丁巳朔日有食之
　　襄公十四年二月乙未朔日有食之
　　十五年八月丁巳日有食之
　　二十年十月丙辰朔日有食之
　　二十一年九月庚戌朔日有食之
　　十月庚辰朔日有食之
　　二十三年二月癸酉朔日有食之
　　二十四年七月甲子朔日有食之既
　　八月癸巳朔日有食之
　　二十七年十二月乙亥朔日有食之
　　昭公七年四月甲辰朔日有食之
　　十五年六月丁巳朔日有食之
　　十七年六月甲戌朔日有食之
　　二十一年七月壬午朔日有食之
　　二十二年十二月癸酉朔日有食之
　　二十四年五月乙未朔日有食之
　　三十一年十二月辛亥朔日有食之
　　定公五年三月辛亥朔日有食之
　　十二年十一月丙寅朔日有食之
　　十五年八月庚辰朔日有食之
　　哀公十四年五月庚申朔日有食之
　　秦昭襄王六年日食昼晦
　　秦庄襄王三年四月日食
　　凡日食不以晦朔者曰薄人君诛将不以理或贼臣将暴起日月虽不同宿阴气盛薄日光也又曰亡师兹谓不御厥异日食其食也既并食不一处诛众失理兹谓生叛厥食既光散纵畔兹谓不明厥食先大雨三日雨除而寒寒即食専禄不封兹谓不安厥食既先日出而黒光反烛君臣不通兹谓亡厥食三既同姓上侵兹谓诬君厥食四方有云中央无云其日大寒公欲弱主位兹谓不知厥食中白青四方赤食已地震诸侯相侵兹谓不承厥食三毁三复君疾善下谋上兹谓乱厥食既先雨雹杀走兽杀君获位兹谓逆厥食既先雨风折水日赤内臣外乡兹谓背厥食食且雨地中鸣冡宰専政兹谓因厥食先大风食时日居云中四方亡云伯正越职兹谓分威厥食日中分诸侯争美于上兹谓泰厥食日伤月食半天营而鸣赋不得兹谓竭厥食星随而下受命之臣専征云试厥食虽侵光犹明若文王臣独诛纣矣小人顺受命者征其君云杀厥食五色至大寒陨霜若纣臣顺武王而诛纣矣诸侯更制兹谓叛厥食三复三食食已而风地动适让庶兹谓生欲厥食日失位光晻晻月形见酒亡节兹谓荒厥食乍青乍黒乍赤明日大雨发雾而寒凡食二十占其形二十有四改之辄除不改三年三年不改六年六年不改九年又曰美不上人兹谓上弱厥异日白七日不温顺亡所制兹谓弱日白六十日物亡霜而死天子亲伐兹谓不知日白体动而寒弱而有任兹谓不亡日白不温明不动辟諐公行兹谓不伸厥异日黒大风起天无云日光晻不难上政兹谓见过日黒居仄大如弹丸辟不闻道兹谓亡厥异日赤祭天不顺兹谓逆厥异日赤其中黒闻善不予兹谓失知厥异日黄色不虗改形不虗毁观日之五变足以监矣又曰君弱妇彊为阴所乘则月并出晦而月见西方谓之朓朔而月见东方谓之仄慝则侯王其肃朓则侯王其舒【京房易传】朓者疾也君舒缓则臣骄慢故日行迟月行疾也仄慝者不进之意君肃急则臣恐惧故日行疾月行迟也不舒不急以正失之者食朔日【刘向洪范传】
　　舒者侯王展意颛事臣下促急月行疾肃者侯王缩朒不任事臣下防纵月行迟当春秋时侯王缩朒不任事故食二日仄慝者十八食晦旧朓者一此其效也此皆谓日月乱行者也【刘歆洪范传】
　　星辰逆行
　　鲁文公十四年七月有星孛入于北斗
　　鲁昭公十七年冬有星孛于大辰
　　齐景公三十二年十二月彗星见
　　鲁哀公十三年冬十一月有星孛于东方
　　鲁哀公十四年有星孛
　　鲁庄公七年四月辛夘夜恒星不见夜中星陨如雨鲁僖公十六年正月朔陨石于宋五是月六鶂退飞过宋都
　　魏惠王十二年彗星见星坠有声
　　秦昭襄王二年彗星见
　　四年彗星见
　　十一年彗星见
　　始皇帝七年彗星先出东方见北方五月见西方已而彗星复见西方十六日
　　九年彗星见或竟天又见西方又见北方从斗以南八十日
　　十三年正月彗星见东方
　　三十三年明星出西方
　　三十六年有坠星下东郡至地为石或刻其石曰始皇帝死而地分
　　孛者恶气所生孛孛有所妨蔽闇乱不明之貌北斗大国象大辰心也心为明堂天子之象常星二十八宿人君之象众星万民之类也列星不见象诸侯防也众星陨坠民失其所也【董仲舒繁露】
　　君不任贤厥妖天雨星又曰距諌自彊兹谓郤行厥异鶂退飞适当黜则鶂退飞【京房易传】
　　君臣乱于朝政令亏于外则上浊三光之精五星赢缩变色逆行甚则为孛又曰石阴类五阳数自上而陨阴而阳行欲髙反下也石金同类色白近白祥也鶂水鸟六阴数退飞欲进反退也色青青祥也【刘向洪范传】
　　斗天之三辰纲纪星也彗所以除旧布新也大辰房心尾也昼象中国夜象夷狄夜明故常见之星不见象中国防也明雨与星陨两变相成也【刘歆洪范传】按戾徳致灾祸败应慝致之之繇不一应之之端亦不一也今削其应而着其繇葢欲先事而树防焉故故附诸传于羣类之末三代迄秦事亦随类而增益之










　　尚史卷九十五
　　钦定四库全书
　　尚史卷九十六　　　　　　　志四
　　镶白旗汉军李锴撰
　　地理志上
　　夫天地既判人智参通其建标荒度必有由来矣迨乎黄帝推分星次以定律度取象涣随舟车致用而后畛域分焉顾时移世短书契阙如所可论拟唯唐虞而已至其九州分合山川附属又易代而推移焉固可按籍而求也述地理志地东西为广南北为轮
　　家语山书曰地东西为纬南北为经
　　山为积徳川为积刑髙者为生下者为死邱陵为牡谿谷为牝【周礼】
　　东至于泰逺西至于邠国南至于濮鈆北至于祝栗谓之四极觚竹北户西王母日下谓之四荒九夷八狄七戎六蛮谓之四海距齐州以南戴日为丹穴北戴斗极为空桐东至日所出为太平西至日所入为大防太平之人仁丹穴之人智大之人信空桐之人武【尔雅】禹使竖亥歩自东极至于西极五亿十选【选万也】九千八百歩
　　淮南子禹使大章歩自西极二亿三万三千
　　五百里七十五歩诗合神雾天地东西二亿三万三千里南北二亿一千五百里天地相去一亿五万里
　　四海之内则东西二万八千里南北二万六千里出水者八千里受水者八千里【山海经】
　　诸子称神农之王天下也地东西九十万里南北八十五万而他説称日月所照三十五万里考诸子所载神农之地过日月之表近为虚诞及少昊氏之衰九黎乱徳其制无闻洎颛顼之所建帝喾受定则孔子称其地北至幽陵南暨交趾西蹈流沙东极蟠木日月所照莫不底属【帝王世纪】
　　史记邹衍云所谓中国者天下八十一分之一耳中国名曰赤县内自有九州禹之九州是也不得为州数中国外如赤县州者亦谓之九州有禆海环之如一区中者乃为一州如此者九都有大瀛海环其外此谓八极而天地际焉淮南子形之所载六合之间四极之内昭之以日月经之以星辰纪之以四时要之以太嵗天地之间九州八极何谓九州东南神州曰农土正南次州曰沃土西南戎州曰滔土正西弇州曰并土正中冀州曰中土西北台州曰肥土正北济州曰成土东北薄州曰隠土正东阳州曰申土九州之大纯方千里九州之外乃有八殥亦方千里自东北方曰大泽曰无通东方曰大渚曰少海东南方曰昃区曰元泽南方曰大梦曰浩泽西南方曰渚资曰丹泽西方曰九区曰帛泽西北方曰大夏曰海泽北方曰大曰寒泽凡八殥八泽之云是雨九州八殥之外而有八纮亦方千里自东北方曰和邱曰荒土东方曰棘林曰桑野东南方曰大穷曰众女南方曰都广曰反户西南方曰焦侥曰炎土西方曰金邱曰沃野西北方曰一目曰沙所北方曰积冰曰委羽凡八纮之气是出寒暑以合八正必以风雨八纮之外乃有八极自东北方曰方土之山曰苍门东方曰东极之山曰开明之门东南方曰波母之山曰阳门南方曰南极之山曰暑门西南方曰编驹之山曰白门西方曰西极之山曰阊阖之门西北方曰不周之山曰幽都之门北方曰北极之山曰寒门凡八极之云是雨天下八门之风是节寒暑八纮八殥八泽之云以雨九州而和中土太经九地一沙泥二泽浼三征崖四下田五中田六上田七下山八中山九上山博物志地以名山为辅佐石为之骨川为之脉草木为之毛土为之肉三尺以上为粪三尺以下为地又曰昆仑山北地转下三千六百里有八元幽都方二十万里地下有四柱四柱广十万里地有三千六百轴犬牙相举尚书考灵曜地有四逰冬至地上北三万里夏至地下南三万里春秋二分则其中矣地常动不止如人在舟舟行而人不觉按四柱四逰之说殊荒诞盖地形如丸积气浮之而四时太阳循乎赤道故至有南北是四柱不知地四逰不知天
　　泰山为东岳
　　博物志泰山一曰天孙东方万物始成故知人生命之长短五经通义一曰岱宗言王者受命易姓报功告成必于岱宗东方万物始交代处
　　华山为西岳
　　西山经华山一名太华山削成而四方
　　霍山为南岳
　　荆州记衡山南岳也至轩辕以灊霍之山为其副故尔雅云霍山为南岳盖因其副焉郭璞注霍山在卢江郡潜县别名天柱
　　恒山为北岳
　　风俗通恒常也万物伏北方有常亦谓常山白虎通北方为常山者隂终阳始其道常乆故曰常山
　　嵩髙为中岳
　　白虎通中央居四方之中可髙故曰嵩髙
　　梁山晋望也【尔雅】
　　周职方氏掌九州州有名山为地镇冀州其镇山曰霍山
　　注即太岳与庐江者别
　　并州其镇山曰恒山东北幽州其镇山曰医无闾正东青州其镇山曰沂山河东兖州其镇山曰岱山河南豫州其镇山曰华山东南扬州其镇山曰防稽正南荆州其镇山曰衡山正西雍州其镇山曰岳山【周礼】
　　岱宗谓之泰山天柱谓之霍山华山谓之太华常山谓之恒山外谓之崏嵩岣嵝之衡山蜀山谓之崏山吴山谓之开山薄落谓之开头土髙有石山山产也石防也冡肿也岳确也凡天下名山五千二百七十出铜之山四百六十有七出铁之山三千六百九十昆仑虚有三山阆风板铜元圃其髙万一千一百一十里一十四歩二尺六寸【博雅】
　　河图昆仑之墟五城十二楼河水出焉大荒西经赤水之后黒水之前有山曰昆仑之丘有神人面虎身有尾水经昆仑墟在西北去嵩髙五万里地之中也其髙万一千里河水出其东北陬史记昆仑甚髙三千五百余里日月所相避隠为光明也博物志昆仑从广万一千里神物之所生圣人神仙之所集五气云气五色流水其泉东南流入中国名为河
　　天下名山八三在夷五在中国华山首阳山太室山少室山东太山此五山黄帝之常逰【史记】
　　淮南子谓九山防稽泰山王屋首山太华岐山太行羊肠孟门
　　陈有宛丘【郭璞注在陈郡陈县】晋有潜丘【在太原晋阳县】淮南有州黎丘【在夀春县】天下有名丘五其三在河南二在河北【说者多以州多寃营为河南潜敦为河北恐未足以当之殆别有杰大者五但未详其名号耳】东陵南陵息慎西陵威夷中陵朱滕北陵西隃鴈门是也陵莫大于加陵梁莫大于溴梁坟莫大于河坟【尔雅】禹所谓八陵者也鲁有大野【郭璞注髙平钜野县东北大泽】晋有大陆【钜鹿北广河泽】秦有杨陓【扶风汧县西】宋有孟诸【梁国惟阳县东北】楚有云梦【南郡华容县东南巴丘湖】吴越之间有具区【吴县南太湖】齐有海隅【海濵广斥】燕有昭余祁【太原邬陵县北九泽】郑有圃田【荥阳中牟县西圃田泽】周有焦防【扶风池阳县郀中　尔雅】禹所谓十薮者也周有八薮冀州杨纡并州昭余祁幽州豯养青州望诸【即孟诸】兖州大野豫州圃田扬州具区荆州云曹雍州蒲【周礼】
　　水自河出为灉【释名作雍沛】济为楚汶为灛洛为波汉为潜淮为浒江为沱濄为洵颍为沙汝为坟
　　博雅水自渭出为泶自汾出为
　　江河淮济为四渎四渎者发原注海者也河出昆仑虚色白所渠并千七百一川色黄百里小曲千里一曲一直【尔雅】江出岷山济出王屋淮出桐栢【博物志】
　　河之出昆仑虚也
　　山海经昆仑山有青河白河赤河黒河环其墟其白水出其东北陬屈向东南流为中国河博雅昆仑墟赤水出其东南陬河水出其东北陬洋水出其西北陬弱水出其西南陬
　　东流潜行地下至规期山北流分为两源一出防岭一出于阗其河复合河注蒲昌海复潜行地下南出积石山西南流又东廽入塞炖煌酒泉张掖郡南与洮河合过安定北地郡北流过朔方郡西又南流过五原郡南又东流过云中西河郡东又南流过上都河东郡西而出龙门【汾水从东入河河东即龙门所在】至华隂潼闗与渭水合又东廽过砥柱【山名陕州东河北陜县三县界】及洛阳【孟津所在】至巩县与洛水合成臯与济水合又东北流过武徳与沁水合至黎阳信都【信都冀州绛水所在】钜鹿之北遂分为九河又合为一河而入海【水经】
　　九河者徒骇太史马頬覆鬴胡苏简絜钩盘鬲津也【尔雅】河图河导昆仑山东流千里至规期山北流千里至积石山邠南千里入龙首山间抵龙门首南流千里抵龙首至卷重山东流贯砥柱触阏流山西距卷重山千里东至雒防东流至大岯山东流过洚水至大陆孝经援神契河者水之伯上应天汉吕氏春秋古龙门未开吕梁未发河出孟门大溢逆流名曰洪水禹乃决流疏河为彭沣之漳所活者千八百国桓谭新论四渎之源河最髙而长从髙注下其流激迅故为平地灾害
　　江之出岷山也其源若瓮口可以滥觞在益州建宁满江县潜行地底数里至楚都遂广十里名为南江初在犍为与青衣水汶水合至洛县与洛水合东北至巴郡与涪水汉水白水合东至长沙与沣水沅水湘水合至江夏与沔水合至浔阳分为九道
　　浔阳记九江者白鸟江蜯江乌土江嘉靡江畎江浮江禀江提江菌江
</div>
    <div class="pagination">
<a href="尚史_page74.html">上一页</a><span>...</span><a href="尚史_page70.html">70</a><a href="尚史_page71.html">71</a><a href="尚史_page72.html">72</a><a href="尚史_page73.html">73</a><a href="尚史_page74.html">74</a><span class="current-page">75</span><a href="尚史_page76.html">76</a><a href="尚史_page77.html">77</a><a href="尚史_page78.html">78</a><a href="尚史_page79.html">79</a><a href="尚史_page80.html">80</a><span>...</span><a href="尚史_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
