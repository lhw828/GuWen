<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 115 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 115 页/共 127 页</h1>
    <div class="content">　　○辛巳海西渚冬河卫女直都指挥佥事松吉答等冒其父祖故名来贡及兀者左卫指挥同知也克赤原赐敕字磨灭不可辩通事译奏其故命礼兵二部集议请移文辽东镇巡官省谕各夷父祖已故及衰老不任朝贡者许其具奏袭替从之
　　○宣德末年兵部议以天下卫所军不补伍奏遣御史清理必俟三年更代以核实效其后或因地方灾伤用兵不实则暂停至是尚书王琼言今四方荐罹凶荒其无灾者苦于繁赋乞召各清军御史回京今后再不必遣惟浙江山东山西河南四处军多仍留清理亦做巡按例一年更代报可时御史以清军三年为苦差琼欲结要人心故为奏减其更制乱法类如此
　　○命都指挥阎勋充左参将分守宁夏西路地方
　　○壬午兵部言镇守甘肃太监王欣先分守凉州奏带官旗二十六人近改甘肃复奏带锦衣卫官旗二十九人恐此例一开转相仿效宜停止内批曰业已许之矣
　　○先是近京盗发命左都督朱泰兵部右侍郎王宪捕之至是以盗贼稍息请命别给以敕诏仍于北直隶等处提督捕盗
　　○癸未  恭仁康定景皇帝忌辰遣仪宾周钺祭  陵寝
　　○给赐进贡夷人海西冬河等卫女直都指挥佥事松吉答等彩叚钞绢衣服等物如例
　　○命镇朔卫指挥佥事郭昹守备遵等城
　　○甲申大学士杨廷和等＜锍-釒＞言近日进缴居守敕谕奉旨朕今不时巡狩其勿缴臣等闻命之余不胜忧惧又风闻  圣驾欲往江南山东诸处臣等疑而未信以为京师根本重地朝廷一日万几  皇上比岁以来数出游幸宫城之内居守无人诸司章奏动经数月未见裁处内外远近惶惶不安今幸振旅还京  郊祀礼成人心方慰而乃有此不时巡狩之旨切惟  陛下一身神人之主岂宜经年累月乘危涉险久劳于外而不少顾念况东南乃国家财赋所出之地连年大水为灾兼以征徭烦重百姓不堪困苦若复军旅经过日费不赀不知何以供应且里河一带路狭水浅今营建大木及漕运粮船尚未能依期到京倘又加以皇船数多挤拥而行大木必不能前运船必不能急误事匪轻意外之虞尤有不可测者伏望  皇上深惟至许端拱穆清颐养  圣体以延椒寝之祥明诏天下自今以后不复巡游至于内外衙门一应政务责之所司照旧举行所调边军量给赏赉遣还本镇操守随侍偏禆等官令该部察议量其才能奏其擢用如此则人心以安祸患可弭  宗社幸甚臣民幸甚部寺大臣及科道官亦皆连章请止巡幸皆留中不出
　　○刑科给事中张汉卿＜锍-釒＞言三事其一杜侥幸以全考察谓小人志向奸回嗜进忘退一遭举劾知其不为清议所容或结内以自固或钻剌以求迁如致仕通政张龙假就养以求京堂丁忧副使孙清因夤缘以免罢黜今龙之奸贪暴露已自解职而清之顽钝无耻尚冒仕进朝觐在迩若不预行禁戒诚恐踵辙效尤使大奸桀恶顾得侥幸他所黜罢者其恶反居其下所谓捐猛兽而鉏田狐何以示劝惩于庶官哉其一广储积以预边备谓国以强兵兵以粮聚访得三边营镇仓场在在缺乏近闻宣府军人乏食至有妇女相率诟辱管粮官员诚恐久而激变如福建军士假缺粮而称乱□不重贻边城之忧哉乞敕该部预为计处庶边方无匮乏之忧将士有攻守之备矣其一慎刑狱以重民命谓近该巡按御史李节义参奏指挥时铎逼栲平人为盗见监王天祐等遇蒙审录辩释阎隆等五人瘦死狱中今铎止坐以徒罪复职情重律轻于法似为宽纵非别有坐拟何以伸死者之冤况在外抚按监司衙门一应刑名多凭郡县卫所申呈至巡历合审之期皆称病故文案绝灭无所究竟如王天祐等逢辩得生能几人哉乞榜示内外问刑衙门凡抚按巡历务将曾经呈详候审之囚不分己未结正通行开报已死者亦须查勘有无冤枉反病死根因若情有偏枉故入致死如时铎数多者照例重加区处＜锍-釒＞入不报
　　○乙酉大学士杨廷和梁储蒋冕毛纪言仰惟  圣母皇太后克配  先帝诞育  圣躬请如  先朝故事于  圣母尊号慈寿二字之上加至四字以极尊崇用彰我  皇上圣孝此亦中外臣民所同愿者也不报
　　○丙戌司礼监太监萧敬传旨左都督刘晖令同安边伯朱泰等团营西官厅监督管操又传旨御马监太监张钦陈禄佛保同太监张增等监督勇士四卫营提督团营御马监太监孙和同太监张永把总神机营御马监太监萧永张玉同太监谷大用提督勇士四卫营
　　○改巡抚宣府左都御史刘达整饬蓟州等处兵备兼巡抚顺天等府地方
　　○参将宋赟桂勇贾鉴等获剧贼申窑头赵祥何通及其党九十余人于近郊赐敕奖励提督太监张忠都督朱泰侍郎王宪仍各荫子侄一人为锦衣卫百户世袭赟升二级勇鉴一级千总官指挥同知白元勋等三百八十二人升赏有差既而窑头等六人越狱走匿故职郝聚家兵部募擒贼者赏银百两升二级匿者罪之聚乃首于缉事官校擒祥等四人窑头及通皆格斗死又以所捕他盗皆指为窑头党都督朱宁奏之兵部以为宁功亦赐敕奖励增俸岁五十石加荫其子一级千户王鉴以下悉升赏如例初贼之逸也  上在宣府闻之谓宁居守顾有此颇不悦江彬因谮之宁宠由是渐衰而彬权日专矣
　　○丁亥释奠先师孔子遣大学士梁储行礼
　　○太监张锐左都督朱宁各奏官校缉捕功诏升锦衣卫都指挥佥事郭鳌千户邢政等一百二十八人各一级故都指挥使钱璋赠二级
　　○命运船冻阻天津即于天津仓交纳凡米六万石从其左都督朱宁奏也
　　○巡按福建御史程昌奏比者延平建宁邵武福州等处士卒强狠相继煽乱乞简命大臣一人巡抚其地事下兵部集议以福建旧无巡抚不必时设近已敕南赣都御史王守仁往勘凡一应事宜令会镇巡等官从长议处奏请定夺事毕仍还原职会御史周鹓亦奏逆贼进贵等近已就擒其余胁从军士原非得已宜抚处以安人心得旨俱令守仁从宜处置镇巡以下各分别功罪以闻其南赣事任蹔令兵备杨璋代理
　　○戊子祭  大社  大稷遣新宁伯谭祐代行礼
　　○己丑遣户部尚书杨潭祭京都太仓之神
　　○遣顺天府官祭宋丞相文天祥
　　○山西平阳府阴霾障天昼晦如夜自未至酉风作乃散
　　○传旨赐左都督刘晖神周都督佥事李琮皆姓朱氏  上自加太师降手敕谕吏部曰镇国公朱寿宜加太师又传旨谕礼部总督军务威武大将军总兵官太师镇国公朱寿令往南北两直隶山东泰安州等处尊奉圣像供献香帛祈福安民又谕工部今南行巡狩宜急修黄马快船于是大学士杨廷和言  陛下天纵圣明何故有此举措天子之尊与天相等天不可降而称地天子岂可降而封公又降而官为太师公虽爵先侯伯太师虽品居卿上皆人臣耳天子岂宜轻自贬损下同人臣天冠地履倒行逆施自开辟以来简册所载俱未前闻臣下岂敢曲为阿顺以自取罪戾至于泰山特五岳之一古礼惟诸侯主祭今制郊坛分献亦惟命官行礼非天子所宜祀也使其有神岂肯享此非礼之祀今欲尊奉圣像供献香帛必不得已止可遣官不宜亲往  陛下但肯端居大内自能祈福安民若乃千乘万骑所过骚然福未能祈而民已不安甚矣今四方兵荒相仍民穷财尽加以国用窘急科派日增闾里萧条人民愁叹而山东章丘等县及南直隶淮阳苏松等府去年大水为患至今地方狼狈一闻巡幸远近惊疑岁赋常额犹且不能办纳若又派增以备供应扈从人马何以处之又国家建都幽燕北控胡虏转输东南财赋以供西北兵马乃能保守京城今欲多用黄船并马快船只未免壅塞河路阻滞运船东南财赋必不能至凡一应上供及官中百需与夫百官六军岁用顾于何处取给南方客货舟经运河闻风畏沮一切不来京城军民何以度日凡此数事皆关系国家安危若不断自  圣心改弦易辙则天下祸变或将从此而起他日  陛下虽欲追悔亦恐无及于事矣此臣等所以日夜痛心流涕而不能已于言也伏望  圣明俯垂嘉纳亟将太师镇国公等项名号通行停革仍诏谕中外停止巡幸断然不行则事体正而人心安矣已而部院大臣礼部尚书毛澄等亦言人君之宰天下也居中以制外崇正而抑邪  陛下自去秋出居庸关直抵山西陕西之境从此数月之中内外章奏不以时达大小政务几至废驰幸赖  天地  祖宗之庇  圣躬安妥而还人人以为车驾不再出矣今乃复有此举臣等诚所未喻  陛以天地之子承  祖宗之业九州四海但知  陛下有皇帝之号而已今曰总督军务威武大将军总兵官太师镇国公者臣等莫知所指夫出此旨者  陛下也加此号者  陛下也不知受此号者何人邪如以皇储未建欲遍告天下名山大川以祈黜相则遣使走币足以将其敬矣亦不必陛下亲行奉神像献宝香如佛老之所为也况车驾一出师众如林吏民所输不足以给此其不可一也漕河阻塞商贾不通诸须匮乏百物腾贵此其不可二也江涛汹涌雨湿频仍水土有所不宜习俗有所不惯设有惊忧悔将何及此其不可三也边陲之士奔走蹴蹂小民禾稼被伤蚕桑失业恐望风尘蹈水火者众矣此其不可四也车驾愈远为日愈多京师重大谁可付托倘北虏乘虚而突来奸人投间而蜂起太仓无兼岁之储诸将乏万夫之敌仓卒有变何以应之羽书有急何以达之此又不可之大者五也伏望俯察愚衷早收成命毋令传示天下后世则居中崇正之道两得而无遗矣六科都给事中邵锡等十三道御史熊兰等亦以为言俱不报
　　○庚寅户科都给事中邵锡劾奏漕运把总官聂钦剥削运军侵克脚价而吴鉴积债钜万宜下钦等于法司照例递运其余把总郭琮等亦宜令漕运都御史查治并禁挂欠带运之弊户部覆请俱从之
　　○大学士杨廷和等言今二月以过三月将临天气和暖伏乞  皇上留心圣学令儒臣等各依职业进讲经史不报
　　○礼部尚书兼翰林院学士李逊学卒逊学字希贤河南上蔡县人成化丁未进士改翰林院庶吉士授检讨弘治丙辰升浙江按察司佥事以忧去终丧改陕西升副使又以忧去终丧改山东前后更三任俱提调学校所至务崇宽厚颇得士心正德戊辰升太常寺少卿提督四夷馆明年仍入翰林院兼侍讲升户部右侍郎提督仓场寻改礼部升左侍郎乙亥升南京礼部尚书丙子以奉贺表入京改礼部明年兼学士掌詹事府事入内阁专管诰敕奉命授庶吉士业至是卒祭葬如例逊学为人开爽颇不羁为诗文有藻思
　　○辛卯赐阙里五经四书性理大全及孝顺事宜五伦书各一部以先年御赐书籍毁于流贼故也
　　○荣王祐枢奏先年封内所赐桃源沅陵等县诸洪夷司等山溪产杂楠木竹簰柴炭等物多为豪民侵占取利请抽分工部覆诸山场延袤千里其间多军民产业耕种以供赋税采代以资日用者该府所赐自有界限若概令抽分恐地方扰害乃不许
　　○初广西龙州土官知州赵源卒亡嗣妻岑氏诈以家人子为子冒姓赵名璋欲袭源职既而州民保源庶兄子相袭职岑氏与璋逃入田州至是璋复谋夺相位阴求助于田州土官岑猛太平州土官李珖赂镇守太监傅伦舍人王祥等诡称锦衣舍人奉旨调兵送璋入州猛等遂各起兵共万余人攻破州治相惊惧潜遁地方骚然总都御史杨旦以闻因劾分守参政彭夔分巡佥事李淳坐视激变隐匿不报及都指挥戴仪左布政使何珊按察使宋玺前分巡佥事杨誉俱宜究治兵部覆议得旨夔淳下御史逮治仪珊玺誉姑停俸祥等责伦捕治之土官争袭讎杀令总督等勘处以闻
　　○壬辰太监李英传旨调镇守湖广太监杜甫于福建镇守贵州太监李镇于湖广分守四川建昌太监宋辅于贵州
　　○巡抚保定等处兼提督紫荆等关右副都御史张嵿乞养病许之先是太监卢明等以奏事西行过真定嵿待之倨又诸中贵籍隶近畿者亦多不悦故求去
　　○右副都御史冒政卒政字有恒直隶泰州人成化乙未进士授南京户部主事历员外郎郎中弘治庚戌升武昌知府守正奉公多所兴革寻升山东左参政分守东兖弛南旺湖禁以食贫民又分守辽阳正德丙寅由辽阳升江西右布政使将发以所余饷银千两归于代者毫发无所取奉新饥盗且起政赈恤有方遂晏然丁卯升右副都御史巡抚宁夏刘瑾以政前在辽阳军储有亏耗逮治罚米三千余石累岁事方竟禠职以归瑾败复职致仕至是卒赐祭葬如例政为人质直坦易居官廉正卒后家无余资其子称贷襄事士论重之
　　○癸巳  慈寿皇太后圣旦文武官命妇朝贺于宫中是日免群臣宴
　　○转四川布政司右布政使华琏为本司左布政使
　　明武宗毅皇帝实录卷之一百七十一
明武宗毅皇帝实录卷之一百七十二
　　正德十四年三月甲午朔  孝肃太皇太后忌辰  奉慈殿行祭礼遣驸马都尉崔元祭  裕陵
　　○太监温祥传旨以管家将千把总管贴队万全等都司宣府前等卫都指挥指挥千百户等官朱涌等四十七人俱填注锦衣卫带俸舍余朱郭刚等一千人各充御马监家将勇士食粮领马骑操家将之名皆前此所未有也
　　○丙申荫南京兵部右侍郎黄瓒子襄为国子生
　　○升南安府知府季敩为广西布政使司左参政
　　○兵科左给事中徐之鸾等＜锍-釒＞言故太监马永成尊显用事者十有余年且叠受恩荫侄姓以下皆都高爵列美官亦已过矣而太监赵亨复为陈乞升授见任者至九十余人不知永成何功而非分之恩滥无纪极如此且一太监死而官者九十余人臣恐天下闻而解体也伏望  皇上为天下惜名器裁抑幸恩不报
　　○丁酉补荫兵部右侍郎王宪子汝中为国子生
　　○命五经博士孔彦绳子承美袭职奉衢州庙祀
　　○升制敕房大理寺左寺副方英为尚宝司少卿仍支原升俸一级
　　○升贵州按察司副使李麟为四川布政司左参政云南佥事姚学礼为贵州左参议
　　○传旨令内官监太监李彬管神机营中军二司并练武营
　　○建甘肃游击将军署都指挥佥事芮宁祠于死所从其子纪请也
　　○赏湖广郴桂地方获功官军人等银两彩叚绢布等物有差
　　○六科都给事中等官邢寰十三道御史王度等＜锍-釒＞言  陛下自去秋西巡及归已喻七月幸毕郊禋之礼然朝仪久辍大政未宣百司庶府无所承式伏望时出御门以受朝参仍将去冬及今春留中未出章奏一一批答以示维新之政使天下臣民晓然皆知陛下深居高拱无复他念而远方之人惊疑未定者皆将欢慰鼓舞戴  圣德于无涯矣俱不报
　　○户部覆刑科给事中田赋奏漕运把总总运等官自后俱以曾经抚按推举者先之每岁兑运之后奏遣给事中一人会巡按御史沿途督察诸弊从之寻以命给事中傅良弼
　　○添设江西崇义县及长龙铅厂二巡检司迁上犹县过步巡检司于上保先是提督南赣等都御史王守仁言上犹大廋南康三县相去三百余里贼巢盘据其中无虑八十所大盗虽平逋逃易集其横水大巢原属上犹县崇义里适当三县之冲宜即其地立新县属南安府县治既设其东出长龙抵南康其西出上保抵桂阳其南出铅厂抵大廋路皆险要宜添设长龙铅厂二巡检司而上犹过步巡司路僻无用宜改迁于上保庶几控御得要而地方可安事下户兵二部覆议从之
　　○戊戌升云南按察使沉恩为四川右布政使
　　○给事中翟瓒劾奏南京太仆寺少卿曹仿先为御史巡按江西贪淫附势无复廉耻寻托恩府获升京堂今又假进表之便奔走夤缘以图超擢实奸臣之尤也宜亟罢黜吏部以仿去留请有旨仍留之仿在江西以脂韦放达为宸濠所喜每一入见辄盛筵倾倒尽欢至出歌妓令与淫媟丑声外闻是风纪败坏而宸濠得纵所欲为以肆虐一方民皆归怨于仿吏部尚书杨一清陆完皆与仿亲厚瓒所谓恩府盖指一清一清去位每言官劾仿赖完庇之得无恙未几宸濠反仿幸不连及人以为漏网云
　　○录江西南康县获贼功升赏官吏军民李宪等六百三十四人有差赠赣县死事主簿吴玭为本县知县仍荫其子为国子生
　　○己亥传旨调分守怀来太监刘宝镇守陕西守备万全左卫太监侯钦分守怀来倒马关太监赵昇守备万全左卫
　　○传旨谕南北直隶山东河南镇巡等衙门并水路沿途军卫有司官吏军民朕今巡狩而南所过地方凡献新织造粮运及官民诸船只俱令通行勿阻居人各安生业勿得惊疑随侍人员务各守法度勿生事害民有违犯者罪不轻贷
　　○右春坊右谕德豊熙服阕复除原职
　　○升太常寺少卿杨一渶为本寺卿提督四夷馆
　　○补荫故礼部右侍郎兼翰林院学士汪谐曾孙可兴为国子生
　　○准宛平县商人龚俸等报中两淮运司存积常股残盐三十余万引仍令就便收买不次秤掣前此已准张安报中后又贝林张春萧儒等户科户部执奏皆不从盐法于是尽废矣
　　○初福建邵武府推官高琏欲夺管粮通判冯希哲事任遂有隙及希哲别差琏代之欲以事陷希哲会邵武卫军士告支月粮琏故为延缓谓出希哲意众军恕因教场会操日王福生等遂拥众三百人入府欲欧希哲不获阖城门穷索希哲为所执又疑教谕洪鼐知县萧泮等为希哲营救亦执而欧之分巡佥事查约等临谕众军始散至是镇巡官捕福生等按问具狱以请且劾约及参议陈炫都指挥周钦等防范弗严宜究治都察院议覆诏福生等首倡乱阶当处死姑从轻各械发边卫永远充军约炫钦俱逮问希哲改别府琏罢黜未几建宁福州悍卒效尤相继煽乱亦指此为口实云
　　○庚子六科给事中邢寰等＜锍-釒＞言近传旨欲往南北直隶山东泰安神州等处供献祈福惟我  祖宗以艰难创业以忧勤保邦导民以正防民以礼凡师巫邪术一切有禁  陛下自近岁以来多崇幻教既建寺于禁中又取佛于绝域广启伪途日滋民惑故京师之烧香者鸣锣张旗百数成群  陛下亟自反以正之犹恐其晚奈何又欲远去以导民之信从邪泰山秩号仅比诸侯祭告旧有常典
　　陛下必欲祈祷遣官足矣何必屈万乘之尊亲供香币以自同于民庶哉民之劳佚惟在君上能节财省费则民自享清静之福今驾若远出千艘万驷糜费不赀病织妨耕元元失业虽曰祈福而反致祸矣况南北直隶等处连年重灾民不聊生淮安地方人且相食今闻巡幸远近科扰万一山泽愚民啸聚为变惊犯属车之尘则将何以为处乎京师屯重兵以镇外夷驾出六师必从脱或北狄乘虚而入南河阻塞粮舶后期仓卒之间调发无据百官庶民虽不足惜独不念  圣母之惊忧乎去秋圣驾在边章奏停阁至今有未出  陛下虽降有敕谕然刑赏予夺乃天子之柄臣下于此安敢专擅今若南出则道路往返动经半年壅滞日久必生他变今秋明春又当科举朝觐之年取士课最国之大典亦将废而不举乎至于天子之尊而自列于臣工舍崇高之贵而自署曰威武涣号不经事同戏剧伏望念  祖宗创造之难体臣民倚托之收回前命即止南行则福不待祈而自至矣时南京六科给事中孙懋等十三道御史张翀等亦＜锍-釒＞论之皆不报
　　○礼部尚书毛澄等＜锍-釒＞言近传旨造镇国公牙牌诰券又传旨往南北直隶山东泰安神州等处公干臣等窃惟上古神圣之君称三皇五帝迨夏商周而称王其尊之至一也秦汉以下则兼三五而称之夫莫尊于天春秋系王于天者并惟天可与之并自公以下皆为臣属其名安可紊而其分安可乱哉今  陛下以天地之宗子缵  祖宗之大业臣妾亿兆富有万方鸿名徽号当与天并而乃欲俯同乎一国之君是无异乎加履于冠也但臣等受命之初惊骇战栗一时愚昧率国奉行不能极言匡正徐而思之若负芒剌  陛下言为世法动为民表恐后世见之文移载之史册播之天下传之四夷人将谓臣等所以尊  陛下者等于人臣而降于古帝王远甚不职之罪将安所逃伏乞量颁涣号收回成命则名实称而政令可行仍将臣等罢黜以为人臣失职之戒不报
　　○辛丑长乎伯周瑭卒瑭顺天府昌平州人  孝肃太皇太后之侄也父彧以外戚封伯彧卒瑭时为锦衣卫指挥使袭父爵至是卒  上辍视朝一日赐祭葬及丧具等物俱从厚盖笃亲亲之恩云
　　○壬寅刑科给事中田赋言者有人言神龙不可以失所人主不可以轻行故八骏游而周替骊山幸而秦亡夏之太康隋之炀帝皆以弃离宫阙远事巡行卒致祸败兴亡之迹可为殷鉴且古者帝王之出必严扈从备法驾今以万乘之尊杂骑卒之列万一变生御橛虽卫士如云亦将何以施哉国家所赖者东南供应今东南之困穷极矣水涝连年死亡相枕数口之家自相戕食南巡命下所在有司营办督迫继以鞭棰万有一陈胜黄巢者假仗义之名而起当是之时  陛下之于六军能使之亲附乎万姓之心能使之固结而不解乎此皆势之所必至者陛下果何所见而为此行邪臣痛  祖宗万世之业乱于一二奸雄之手此所以不惜而为  陛下切言之也＜锍-釒＞入不报
　　○甲辰升户部郎中邓相为左参政南京工部郎中丁仁为左参议陕西按察司佥事蔡需王忠云南佥事刘瓒四川左参议张绎卫辉府知府王綖为副使工科给事中翟瓒刑部署员外事主事吴钦南京刑部员外郎颜栐为佥事相忠云南绎瓒贵州需山东綖钦湖广翟瓒河南仁栐广西
　　○升通政司右通政柴义为左通政左参议张瓒为右通政
　　○命起左佥都御史甯杲巡抚宣府是缺也吏部奉旨另推者再俱不允未乃及杲遂用之
　　○
　　○虏入鹻场等堡守备都指挥萧云指挥高元佐俱下巡按御史逮问狱上以请云降一级元佐发边远充军
　　○给事中窦明等以武功坊灾因言近日问刑勘事官多淹禁平人或酷刑致死人命及至奏诉冤枉又不即与申理上干天和实惟其咎请敕法司申明律例禁约从之
　　○贵州苗贼入都清卫等处杀掠守备都指挥周吉不能捍御因归咎于前守备都指挥邵鉴鉴亦诬吉弃城逃回下巡按御史勘实吉坐守备不设发边卫充军鉴诬告降一级
　　○乙巳升制敕房办事太常寺少卿刘棨为本寺卿仍支原升俸一级照旧办事
　　○升刑部郎中欧阳重为四川按察司副使
　　○修迎翠昭和崇智光霁诸殿先是内官监太监刘养奏请修理得旨令工部措置工直工部执奏乾清坤宁大工未完宜暂停此役弗听
　　○丙午六科给事中徐之鸾等言南巡旨下臣等屡＜锍-釒＞不可未蒙批答今复宣谕水陆居行之人毋得惊扰各安生理是  圣意未回而行盖有日矣臣等窃惟天下之所以争赴京师而京师之所以壮固充实者皆以一人在内故也今乘舆远出居守无人纵使国赋商贩之来不减于旧而  宗社寄于空城实有意外无穷之忧况百余年来銮舆不闻南幸千乘万骑民间所不习见一旦先声传闻莫不仓皇惊疑加以道路讹言不一行者居者相率远避虽人人耳提而面命之将亦不能禁止即令水陆舟车贸易货物或取间道而他适或至中途而贱售其部解官物人役亦趑趄观望而不敢进商贾渐以不通百物渐以不至久则京师物价必当腾踊居民百万生理日蹙甚非久安之道即如  圣谕使之不致惊扰然水陆舟车一应供张之需从行士马粮饷刍粟之备所在葺治殿庐迎送往来之役内外从官供给应付之烦皆不能不取之民者计括取数年之税不足以办一旦供应之事贫民何以堪之至于毁其屋垣以通牵道拘其身及其子弟以备夫役且复百端皆有司欲禁而不能者虽谕使安生乐业其可得乎况随侍人员疲顿修途畏惧之心或不胜其自便之意未免损人安已虽知法而故犯矣其甚者挟势凌人无所不至  陛下以一人之耳目比其违犯而重治之其能几何而无辜隐忍被害者岂得而悉究之哉此皆  圣虑所未详也伏望  皇上内念根本之重外悯民物之穷勉从中外恳留之请即日停止巡游则京师自实水陆居行自不惊扰而各安其业矣十三道御史杨秉中等亦言天位难保欲心易纵若秦皇之游海上炀帝之幸江都侈心一萌竟不知反以致汉高起豊沛唐祖兴晋阳简册所传足为明鉴今四方多事生民困穷  陛下宵旰忧勤安养休息尚不足以补元气固根本而乃复欲耗损民何以堪且南北风土异宜疾病易生商旅细民犹知自爱况天下之主万乘之尊乎伏愿速收前命寝此逸游  宗社生民幸甚＜锍-釒＞上二日不报于是科道官伏阙俟命自辰至申  上令中官宣谕乃退明日鸿胪寺以月望请升殿视朝得旨朕因气感疾免朝盖  上托以为伏阙者罪也
　　○丁未大学士梁储蒋冕毛纪等言切见旬日以来风霾大作日色无光道路相传又云  圣驾将有巡狩之举今科道官伏阙陈奏乃其一念忠诚所发伏望皇上俯从其言以安人心回天意不报
　　○命浙江萧山县宋儒杨时德惠祠增游酢罗从彦并享时尝为萧山令成化间邑人南京吏部尚书魏骥请立祠致祭赐额曰德惠后又以邑人请增骥并享至是有司复言酢亦尝为萧尉从彦从时讲学于萧皆传程氏之道者并祀于庙以时酢南向而以从彦及骥东西配享庶称朝廷崇儒重道之意礼部覆议诏曰时与酢皆程门高第而时传之从彦以及朱熹此伊洛正脉也其许之
　　○赠福建漳浦县县丞纪镛为本县知县录其子为国子生镛承檄攻象湖山贼与指挥覃桓俱死诏特褒之
　　○提督巡江右副都御史任鉴为御史石金所劾乞养疾许之
　　○荫故南京左副都御史陈璚孙贵为国子生璚未满考例不得荫援捕海贼功特荫之
　　○南京户部尚书邓庠以老病乞休章凡数上诏谓其扬历历中外多效贤劳时允所请赐敕给驿以还仍令有司给食米月三石役夫岁三名以示优礼
　　○升南京都察院经历邵天和为尚宝司司丞南京刑部郎中江玠为贵州布政司左参议刑部郎中顾正为四川右参议
　　○太监张淮传旨以御马监太监耿忠守备紫荆关杨金守备倒马关左监丞李厚守备刘家口
　　○录贵州香炉山获贼功升赏官旗军民严义等一百五十三人有差右参将都指挥佥事洛忠宣慰使彭明辅等各升一级前布政使陈雍等各赏银币
○修浚运河先是都御史臧凤奏近年以来常州一带河流渐微高邮诸湖水溢堤决徐北两岸渰没南旺上下及复淤浅漕舟迟阻职此之由乞令总理河道并巡抚管等官及时挑浚修筑工部覆议从之仍敕都御史龚弘督其事
　○巡抚山东右副都御史沈林奏乞致仕许之令乘驿归
　　○升刑部署员外郎事主事刘秉监为河南按察司佥事
　　○南京兵部尚书乔宇引疾乞休不允
　　○太监温祥传旨以御马监太监田春监督勇士四卫营
　　○山西太原府地震
　　○己酉文武群臣诣左顺门问安
　　○大学士杨廷和上＜锍-釒＞言自去岁春初至于秋尽因疾在告屡＜锍-釒＞乞休哀鸣虽切聪听未回勉出供职又复踰岁虚糜廪禄曾无辅导之功以酬高厚之德病与日增职随病发见今郁火上攻痰中咯血耳目昏愤步履艰难志有余而才不逮心欲强而力未能每壹思之愧汗交集切念朝廷之委重于臣必将责其实用人臣之受知于  上必欲尽其常职职业未尽不敢安其居绩用无成即当听其去此君臣之大义出处之大节也况庙堂实具瞻之地孤卿非养病之官若复迁延岁时必至颠沛道路不惟自失进退之宜抑亦上负倚毗之意伏望  皇上察臣再三之奏出于迫切放归田里诏曰卿辅导年深德望隆重朕心简在方切倚毗岂可偶因微疾累求休致宜即出供职再不必辞
　　○升右春坊右谕德兼翰林院侍讲赵永为国子监祭酒吏科左给事中郑裕为南京尚宝司卿
　　○升江西按察使林正茂为河南右布政使河南按察司佥事王镗为本司副使兵科给事中周文熙监察御史卢揖为陕西佥事
　　○添设福建平和县并改小溪巡检司为汀漳巡检司
　　○庚戌升南京监察御史□□禾潘为云南按察司佥事寻以匿丧居任多受夷赂为抚按官所劾黜之
　　○辛亥升吏部左侍郎王鸿儒为南京户部尚书升河南左布政使王崇文为都察院右副都御史巡抚保定等府兼提督紫荆等关
　　○大学士杨廷和等言今早递出揭帖今臣等撰写凤阳  祖陵  皇陵南京孝陵并各王府坟行礼祝文仪注及各王府称呼字样臣等骇愕不知所谓窃疑  皇上南巡之念犹未息也考之我朝各项礼仪具载  祖训礼制诸书止有各王朝见君上之礼并无天子亲诣各王坟行礼仪注其王府表笺章奏皆称某王某某将将臣某朝廷因事降敕则曰敕某王或写书赐之则随其行辈称曰曾叔祖叔祖叔或曰兄曰弟曰侄别无亲别王国当面称呼字样其凤阳南京  诸陵凡遇每岁节令止遣官祭告亦无亲祭祝文仪注此系  祖宗旧章成宪百余年来孰敢轻易损益以致天下宗藩指而议之乎伏望  皇上谨天道之变异察人心之危疑亟降纶音停止巡幸则  宗社灵长之福端在是矣不报
</div>
    <div class="pagination">
<a href="明实录武宗实录_page114.html">上一页</a><span>...</span><a href="明实录武宗实录_page110.html">110</a><a href="明实录武宗实录_page111.html">111</a><a href="明实录武宗实录_page112.html">112</a><a href="明实录武宗实录_page113.html">113</a><a href="明实录武宗实录_page114.html">114</a><span class="current-page">115</span><a href="明实录武宗实录_page116.html">116</a><a href="明实录武宗实录_page117.html">117</a><a href="明实录武宗实录_page118.html">118</a><a href="明实录武宗实录_page119.html">119</a><a href="明实录武宗实录_page120.html">120</a><span>...</span><a href="明实录武宗实录_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
