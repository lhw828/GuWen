<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 74 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 74 页/共 681 页</h1>
    <div class="content">○辛丑。世祖章皇帝忌辰。遣官祭孝陵　　

○癸卯。孟春。享太庙。上亲诣行礼　　

○遣官祭太岁之神　　

○甲辰。以狭西郿县山水暴发、民屯田地被淹者、免本年分额赋十之三。其被冲堆压砂石、不能耕种者、永为豁除　　

○乙巳。户科给事中姚文然疏言、蠲免被灾钱粮一事、有各州县简明总册、并各见年里长甘结报部。其地亩花名细册、不过纸上虚文、有无冒免情弊、无可察核、徒费笔墨书算夫挑车载之费。请概行停止。从之　　

○丙午。赐朝正外藩王、贝勒、贝子、公、台吉、塔布囊等、银弊鞍马有差　　

○丁未。上诣太皇太后宫、问安　　

○先是、大学士金之俊、予告在籍、获有诋毁伊之匿名帖、呈送江南江西总督郎廷佐。后又获施君礼所投首词、称前项谤帖、乃施商雨等所作、亦行呈送。郎廷佐即行提人犯究审外。随以谤帖首词始末入告。得上□日、匿名帖、乃奸恶之徒、造写陷害平人。如见其投掷拏获、理应照律从重治罪。今施君礼称为施商雨所作、乃不自行持首、将帖掷于金之俊门首。事属可疑。若因此匿名帖、察拏究问、则必致株连无辜。且律载收审匿名帖者、将审问之人治罪。施商雨等、俱不必察拏究问。金之俊系大臣、将匿名帖送总督究审。郎廷佐系总督、将匿名帖收受、察拏生事。不合。著议处。至是、吏部以金之俊、郎廷佐、并应罚俸。议上、得上□日、金之俊、著革去宫保衔。郎廷佐。于病痊起用日、降四级调用　　

○升督捕理事官噶什图、为太常寺卿　　

○戊申。谕工部、奉太皇太后上□日、皇帝现居清宁宫、即保和殿也。以殿为宫、于心不安。可将乾清宫交泰殿修理。皇帝移居彼处。朕谨遵懿上□日移居。尔部即选择吉日、修理朴质坚固。以仰副太皇太后慈爱朕躬至意　　

○免直隶昌平、怀柔等四州县、康熙七年分水灾额赋有差　　

○己酉。升内弘文院侍读学士卢震、为内秘书院学士　　

○癸丑。升光禄寺卿岳诺惠、为大理寺卿　　

○甲寅。上诣太皇太后宫、问安　　

○升都察院左佥都御史王光裕、为左副都御史　　

○兵部议、赏恤征剿叛贼苏利阵亡受伤官兵、内五名、因无妻子亲属、无从赏给。得上□日、此等甲兵、虽无亲属、但效力疆场、伤亡可悯、应酌量恤祭。以后此等伤亡兵丁、着照此例行　　

○乙卯。以故三等精奇尼哈番全节之子全成忠。袭职　　

○丙辰。以本月二十六日、修理太和殿兴工。上于是日从清宁宫、移居武英殿　　

○予故原任贵州安顺总兵官张鹏程、祭葬如例　　

○户部议覆、户科给事中苏拜疏言、关税一差、归于外府佐贰官管理。但各官俱有专掌、又兼理关税、事务烦多。且身为地方官、畏惧上司、希图足额、必致增派商民。请仍差部员。应如所奏、将满汉司官兼差收税。得上□日、关税多者、将各部院贤能满汉官员差遣。关税少者、仍交地方官徵收。其应差部院官、与应交地方官之处、分别议奏　　

○丁巳。予故京口副都统周继亲、祭葬如例　　

○戊午。授镇国公托克托慧子党阿赖、辅国公穆琛子勒塞礼、镇国将军辉塞子倭内、俱为三等奉国将军。固山贝子尚善庶出子顾禄固、特尔祜庶出子马尔哈图、俱为奉恩将军　　

○加云南贵州总督甘文焜、兵部尚书衔。以督解逃人议叙也　　

○升协领胡图、为江宁副都统　　

○调广西左江总兵官刘进忠、为广东潮州总兵官。广东右路总兵官赵宗科、为广西左江总兵官　　

○己未。上诣太皇太后皇太后宫、问安　　

○庚申。议政王等会议得南怀仁奏、吴明烜推算历日差错之处、奉上□日差大学士图海等、同钦天监监正马祜、测验立春、雨水、太阴、火星、木星、与南怀仁所指、逐款皆符、吴明烜所称、逐款不合。应将康熙九年一应历日、交与南怀仁推算。得上

□日、杨光先前告汤若望时、议政王大臣会议、以杨光先何处为是、据议准行、汤若望何处为非、輙议停止、及当日议停今日议复之故、不向马祜、杨光先、吴明烜、南怀仁、问明详奏。乃草率议覆。不合。著再行确议　　

○辛酉。转兵部右侍郎刘鸿儒、为左侍郎。以原任仓场侍郎李棠馥、为兵部右侍郎　　

○升协领佛尼勒、为西安副都统　　

○升参领柯铎、为河南南汝总兵官　　

○癸亥。转刑部右侍郎王清、为左侍郎。以原任刑部右侍郎张尔素、补原官　　

二月。甲子朔　　

○丙寅。上诣太皇太后皇太后宫、问安　　

○丁卯。遣大学士魏裔介、祭先师孔子　　

○戊辰。祭大社、大稷。上亲诣行礼　　

○升刑部郎中达都、为光禄寺卿　　

○己巳。户部遵上□日再议户科给事中苏拜条陈关税一疏、查崇文门税差、已奉上□日设官收税。其通州坐粮厅、京城左右二翼仓、宝泉局、大通桥、通州西仓、中南仓、张家口、杀虎口、此九差、原系臣部官员差遣。应仍旧例外。浒墅关、额税银一十四万两零。芜湖关、额税银一十二万两零。北新关、额税银九万两零。九江关、额税银九万两零。淮安关、额税银五万两零。太平桥、额税并盐利银共四万两零。扬州关、额税银三万两零。赣关桥、额税银三万两零。天津关、额税银三万两零。西新关、额税银二万两零。淮安仓、徵收税银二万两零。临清关、额税银二万两零。凤阳仓、徵收税银二万两零。临清仓、无徵收税银。止有米折银、本色米麦。又在临清关一处。应并为一差。江宁仓、原归并西新关。今应仍旧。此一十三差、税额既多、应择各部院贤能满汉官员差遣。其穵运厅、额税银六千两零。居庸关、额税银三千两零。徐州仓、徵收税银三千两零。德州仓、徵收税银七百两零。此四差、税额俱少、应交与地方官徵收。从之　　

○庚午。议政王等遵上□日会议、前命大臣二十员、赴观象台测验南怀仁所言、逐款皆符、吴明烜所言、逐款皆错。传问监正马祜、监副宜塔喇、胡振钺、李光显、亦言南怀仁历、皆合天象。窃思百刻历日、虽历代行之已久。但南怀仁推算九十六刻之法、既合天象、自康熙九年始、应将九十六刻历日推行。又南怀仁言、罗＜日侯＞、计都、月孛星、系推算历日所用、故开载。其紫炁星、无象推算、历日并无用处、故不开载。应自康熙九年始、将紫炁星不必造入七政历日内。又言、候气系自古以来之例。推算历法、亦无用处。嗣后亦应停止。杨光先、职司监正。历日差错、不能修理。左袒吴明烜、妄以九十六刻推算、乃西洋之法、必不可用。应革职、交刑部从重议罪。得上□日、杨光先著革职。从宽免交刑部。余依议　　

○升参领祖弘勋、为浙江温州总兵官　　

○辛未。太皇太后圣寿节。上率王以下、文武大臣、侍卫等、诣太皇太后宫行礼。遵懿上□日、停止筵宴　　

○工部题、京师护城河、淤泥填塞、以致城内水不通流。臣等酌议挑浚、计河广十五度、深二三四尺不等、长一万五千九百二十六庹、并重修滚水坝六座。从之　　

○壬申。上诣太皇太后宫、问安　　

○山西狭西总督莫洛、甘肃巡抚刘斗、疏请免平凉、临洮、巩昌、三府属各州县卫、积欠银七万八千三百余两、粮一十六万三千余石。部议以拖欠钱粮、他省多有。若行蠲免、兵饷有缺。不准行。得上□日、平凉、临洮、巩昌、三府所属地方、屡被灾荒、较他省不同。著照该督抚所请、将旧欠钱粮、俱免追徵。不为例　　

○癸酉。工部左侍郎管右侍郎事吴正治、丁父忧。命回籍守制　　

○甲戌。孝康皇后忌辰。遣官祭孝陵　　

○琉球国中山王尚质、遣陪臣英常春进贡。宴赉如例　　

○丁丑。遣官祭先农之神　　

○癸未。上诣太皇太后宫、问安　　

○予故太子少师内大臣二等公戴寿、祭葬如例　　

</div>
    <div class="pagination">
<a href="清实录康熙朝实录_page73.html">上一页</a><span>...</span><a href="清实录康熙朝实录_page69.html">69</a><a href="清实录康熙朝实录_page70.html">70</a><a href="清实录康熙朝实录_page71.html">71</a><a href="清实录康熙朝实录_page72.html">72</a><a href="清实录康熙朝实录_page73.html">73</a><span class="current-page">74</span><a href="清实录康熙朝实录_page75.html">75</a><a href="清实录康熙朝实录_page76.html">76</a><a href="清实录康熙朝实录_page77.html">77</a><a href="清实录康熙朝实录_page78.html">78</a><a href="清实录康熙朝实录_page79.html">79</a><span>...</span><a href="清实录康熙朝实录_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
