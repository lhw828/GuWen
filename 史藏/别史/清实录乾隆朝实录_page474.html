<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 474 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 474 页/共 1860 页
  </h1>
  <div class="content">
   ○己丑。上诣大高殿行礼。　　

○幸圆明园。　　

○奉皇太后御长春仙馆。　　

○谕、朕前降旨金川军务。自经略大学士忠勇公傅恒调度合宜。勋绩懋著。所有在军大臣、及随营文武官弁人等、与有成劳。交部从优议叙。此乃指大学士忠勇公上年十二月二十一日到营以后而言。续据总督策楞奏、军营从前将弁功过。并无文案可稽。毋庸查办。朕因降旨。以既无册档。则该部无凭置议。官弁优叙之处。自可不必。此则指上年十二月二十一日以前而言也。分晰甚属明白。乃兵部及该督、错会朕意。仅将从前在军大臣查办。而不及随营文武官弁人等。不思大学士忠勇公调度之员弁。即系从前在军之员弁。当雪夜攻夺碉卡。数次鼓勇血战。再如吴士胜等频入贼境。冒险往来。及岳钟琪、遵奉大学士忠勇公指示。直由刮耳崖、带领番酋赴辕归顺。则亦必有随营将士。俱经奋勉出力。伊等前此因主帅乖张贻误。既无由建立功绩。今幸隶大学士忠勇公麾下。得以少效微劳。又不获仰邀议叙。终属向隅。且无以鼓励人心。俾将来知所劝勉。著传谕总督策楞、将上年十二月二十一日以后在营。自总兵官以下。逐一查明造册开送。听大学士忠勇公核定具奏。一体加以优叙。用奖成劳。　　

○谕军机大臣等、据那苏图奏报、四月初八日途次望都遇雨。入土一寸。正定等处得雨一二三寸不等。若旬日之内。再得透雨。各处麦秋。俱可望其有收。而邱策普亦奏、是日正定得雨入土三寸等语。正定地方。前此得雨。原未及保定之沾足。今保定得雨一寸。正定得雨三寸。土膏滋润。自可与保定相等。现在京师一带。初八日虽未得雨。但自三月下旬得雨以来。二麦茂盛。即以后雨泽稀少。亦可望有七八分收成。未知保阳一带地方。此时麦苗情形若何。旬日之内。再得透雨。固属庆幸。万一雨泽短少。麦收约有几分。于大田有无妨碍。可传谕那苏图、将通省雨泽麦苗大田各情形。详悉奏闻。不可稍有粉饰。多开分数。其实在情形。务必据实速奏。以副朕轸切民依之意。寻奏、查顺天、永平、宣化、易州、遵化州、五属。四月内得雨尚少。赖三月间雨足。二麦情形。大约顺属附近京畿。收成稍胜。永、宣、二府次之。且种麦本少。至保定、正定、深州、定州、四属。三月内雨本未足。至四月初风势稍烈。幸于初八日先后报得雨者二十三处。旬日虽未得透雨。尚可望六七八分收成。惟保定迤西近山十余州县。四月内未经得雨。然麦收情形。洼地尚有六七分。高地止五六分。如旬日透雨。犹可增分数。再古北口外四旗地方。自三月初四得雨后。未据报到。现飞檄饬查。至各属晚禾。间有未种。若现在得雨。虽至芒种后。尚可赶种。统计全省。不过十余州县。现尚缺雨。麦恐减收。其余似较上年为胜。得旨。所奏甚为明晰。知道了。　　

○又谕、据总督那苏图覆奏、加增镇宁、陉山、两驿马匹草料银两一摺。虽将缘由声明。但直省驿站夫马工料。该督曾于允定章程案内具题。经部议驳。令照各省支销数目定额。朕特恩降旨。准照旧报销。原以额数久定。恐遽行核减。或有难于办理之处。是该省驿站银两。存留已为宽裕。假令竟照部议核减。则该省尚应遵行。今乃复请将镇宁、陉山、草料加增。是未免得陇望蜀矣。该二驿从前定额之时。必系因地制宜。足敷支给。何至今始称拮据。若为军兴请增。则此时军务既已告竣。岂有转增驿站银两之理。且该督奏称各驿支销。俱在六七分以上。镇宁、陉山、独少。不知各驿定额。原属过余应行核减之项。岂可以朕加恩存留宽裕之数。用为比较。况该二驿上站。系正定之恒山驿。每马日支银七分三厘有零。下站系晋省之甘桃驿。每马日支银六分。若酌中定数。亦应在四五分之间。今乃请照甘桃驿之例。日支银六分。其与恒山驿支给之数。相去几何。谓为慎重钱粮可乎。此案若必应加给。或将部议应减。朕加恩存留项内。稍为通融。以其有余拨补不足。如此奏到。尚可酌量准行。但朕意自以照旧办理为是。不得徒徇属员之请。致滋浮冒。著传谕该督、斟酌查办。　　

○添建福建漳州府移驻石码通判衙署。从总督喀尔吉善请也。　　

○庚寅。上奉皇太后幸长春园。　　

○谕、现因办理清文篆书。将一切印信。悉照篆文铸造。据礼部查奏、有娄近垣所掌大光明殿住持及龙虎山上清宫提点司两铜印。应行彻回。无庸改铸。再道士娄近垣、妙正真人、僧人元信文觉禅师、超盛无阂永觉禅师之银印。俱无钤用之处。无庸改铸。其应否彻回。候命下遵行等语。大光明殿住持。及上清宫提点两印。应照部议彻回。其娄近垣、元信、超盛、三银印。系雍正年间。并敕谕一同颁发。乃赐给本人。不过图章之类。非外藩喇嘛。传授承用印信可比。无庸改铸。亦无庸彻回。应俟本人身后缴部销毁。著该部详查。现在似此者。尚有几何。奏明遵照办理。该部存记档案。嗣后如有特赐方外人等敕印。俱照此例行。　　

○谕军机大臣等、据喀尔吉善奏、二月二十四日。自福州起程往浙。途次钦奉谕旨。闽浙两省营伍。即交臣查验。随即咨行两省水陆提、镇、暨各营遵照。除分防兵丁。酌留防守地方外。余俱调集本营合操等语。前据喀尔吉善奏、会同马尔拜、前赴平海。与水师提督张天骏、阅看内地水师一十五营。于二月初二日起。凡三日而后阅毕。是闽省水师。甫经操阅。为时未久。如果士卒精强。技艺娴熟。此次奏报。即应声明。不必重复阅看。若属生疎废弛。一时何能整顿。即重复阅看。亦不过虚应故事。毫无裨益。该督此奏。乃外省粉饰文具习套。于奉到谕旨之后。行一文书。具一摺奏。便为了事。初无实力查办之心。殊非朕委任封疆之意。可传旨申饬之。　　

○又谕曰。蕴著参奏吉庆、朕令其将访闻款迹来历。得自何人。但将要证带来面质。而蕴著乃提解淮南北商总程谦六、程谦德、程履大、程德大、程梦吉、程丽中、杨铨、黄光德、汪启源、马裕、司会高廉、库书刘三等。分作三起来京候质。蕴著办理此事。殊属错谬。吉庆各款。必非商人向伊告发。如果有告发之案。朕亦必早已闻知。且亦应在总督处具控。断无密告之漕运之理。而蕴著并非奉旨查审之员。何得勒令自首。乃遽将现在行盐办课之商。坐以案款。牵连远来待质。商人等寻常小有争讼。一经官差提讯。即致惶惧。况以钦案名色。提解来京。不知将兴何等大狱。远近传闻。骇人观听。江淮间浮言易起。而蕴著如此办理。殊非意想所及。又前经降旨。吉庆果有所置私产。令蕴著据实速奏。且令再细查密访。务期彻底清楚。而蕴著观望不奏。转称催漕在即。入觐匪遥。拟备细面陈。致稽具摺奏覆等语。交查案件。自应速行陈奏。有何留待面陈。不可先行具奏之理。又摺称、臣于初六日由陆路兼程赴阙。所有催押漕船一切事宜。就近委江安粮道李永标董催。因遵奉密旨。于题报起程疏内。未便声叙等语。蕴著既经进京。并不将印信交出。明示人以尚未交印。乃现任总漕。使商人等畏其声势。不敢翻招之意。似此居心狡诈。种种流露。安能逃朕洞鉴。蕴著著传旨严行申饬。并著传谕黄廷桂、雅尔哈善、令其留心安抚。毋使人情惊疑。其商人已经起程在途。著高斌、顾琮、于奉到谕旨日。即将商人就所到地方速行释放回籍。各安故业。将此谕明晓伊等。　　

○户部议准、云贵总督张允随疏称、缅宁新经改流。兵粮宁余无缺。现在仓内无贮。请照昭通、普洱、各新疆豫备二三年之例。动银买米一千石贮仓从之。　　

○又议准、贵州巡抚爱必达疏称、遵义府属月亮岩铁星坪厂。硐老山空。炉民星散。应封闭。从之。　　

○兵部议覆、浙江按察使叶存仁奏称、现在旗员外任。每不留心骑射。副参等员。违例乘轿。应如所请。再通行各督、抚、嗣后凡旗人外任各员。六十岁以下者。并令熟习骑射。毋任渐至生疎。至副、参、游、都、守、等官。该将军、督、抚、严饬概不许违例坐轿。擅坐。即行指参议处。从之。　　

○准噶尔部人罗卜藏等来降。赏给安插如例。　　

○辛卯。上奉皇太后幸同乐园。翼日如之。　　

○谕曰。户部督理钱法侍郎三和等、参奏云南运铜委员吴兴远、周楙、短少正耗铜共五万七千余觔。请交该抚究审勒追。向来运解官物委员。一离本省。辄任意稽迟。或捏报守冻阻风。或假称疾病损失。多方迁延。以遂营私。邻省督抚。又以无与己事。漫不关心。及至亏缺。徒事追赔。非仅运铜一事为然。朕意运解官物。其大者如饷鞘铜铅之类。该督抚自应于委员起程之初。即分咨沿途各督抚、转饬地方官、无分水陆。按站催趱。即实系事故耽延。亦当有所稽考。如有盗卖亏欠等弊。立即查究。其如何斟酌定例之处。著该部议悉议奏。吴兴远、周楙、此次短少铜觔。较别案为数更多。显有情弊。均著革职。交刑部审拟具奏。其委解不慎之各上司。并取职名查参。　　

○又谕、上年浙江巡抚方观承奏、偷运麦豆出洋。请照偷运米谷之例。分别治罪。经部议准通行。昨据闽浙总督喀尔吉善等奏、闽省商贩豆麦。必由海口转入内河。若因严禁出洋。概行拦阻。则商贩不前。应请筹酌流通之法等语。今日又据奉天将军阿兰泰等奏、盛京地宜黄豆。向来所属余存之豆。尽商贩运。今若一体禁止。则不能流通。商民均无裨益。请仍照旧例办理等语。可见方观承前此之奏。外省不能一概遵行。严禁米谷出洋。原以杜嗜利之徒。偷运外洋。接济奸匪。若出口入口。均系内地。自宜彼此流通。岂可因噎废食。胶柱鼓瑟。惟在地方大吏。毋令阳奉阴违。致滋弊窦。其如何立法稽查。著该部一并妥协定议具奏。寻议、查闽省贩运麦豆。必由本港驶出海口。须立法稽查。应如该督等所奏。嗣后麦豆杂粮。到关输税时。填注发卖地方。令守口官验单加戳放行。入口时、守口官暨税馆查验相符准卖。若出口迟久不到。入口并无粮石。除著落行铺追拘。并知照原籍地方官严拏里邻讯究。又奉省黄豆。应如该将军等所奏。各省到奉大船准带二百名。小船准带一百石。查照该省稽察海运米办理。倘额外多带。并夹带米谷。照例分别治罪。歉收随时禁止。得旨。依议速行。　　

○谕军机大臣等、湖南巡抚开泰具奏办理苗疆情形一摺。所见有当理之处。亦有不可行之处。所谓知其一未知其二者。各省苗民番蛮。均属化外。当因其俗。以不治治之。如所奏苗疆荒地。宜严立堤防。禁之良是。盖番苗宜令自安番苗之地。内地之民。宜令自安内地。各不相蒙。可永宁谧。至所称、建学延师。设法奖励。虽向有其例。朕意不以为然。苗蛮正宜使其不知书文。惟地方官防御不严。致汉奸窜入其地。教之生非。于是有戕其同类。侵及边境之举。今若更令诵习诗书。凿其智巧。是非教之使为汉奸乎。如谓读书明理。即可向化迁善。不知内地家弦户诵。千百中尚不得一二安分守己之人。而将以期之番苗乎。惟在封疆大吏。知内外之辨。适轻重之宜。规其远大。示以威信。勿徇属员之请。而冒昧生事。勿因细微之过。而责望太深。固我疆圉。绥怀异域。如是而已。著一并传谕湖广、川、陕、两广、云、贵、福建、各督抚共知之。　　

○户部等部议覆、浙江巡抚方观承奏称、南洋地不产铜。现查浙海关出洋红黄铜货。以准江南、广东、福建、各海口所出。海年不下十余万斤。积年所耗实多。应如所请。嗣后一应铜器铜觔。俱严禁出洋。不许携售。并将各海口通禁。如图利私贩。为首者照奸民潜将铁货出洋货卖例。百斤以下者。杖一百。徒三年。百斤以上者。发边卫充军。为从及船户减等。货物船只入官。其不行搜查之关汛文武官弁。均照出洋渔船夹带硝磺等物、将汛口官员革职例革职。若止失察者。照内地商人贸易外国偷带禁物、守口官不行查出例。降一级调用。从之。　　

○贷福建晋江、南安、惠安、同安、龙溪、诏安、六县。并金门县丞。被灾贫民耔种口粮。本年蠲剩额赋。并予缓徵。　　

○免山东邹平、长山、新城、济阳、滋阳、宁阳、邹县、金乡、鱼台、济宁州、并卫、汶上、博兴、乐安、寿光、平度、昌邑、潍县、胶州、高密、等二十州县卫。乾隆十三年分、水灾地亩额徵银三万七千七百二十两有奇。　　

○豁除山东乐安、博兴、水冲地亩额赋。　　

○免甘肃皋兰、河州、狄道、金县、陇西、安定、秦安、固原州、盐茶厅、平番、西宁、碾伯、等十二厅州县。乾隆十二年分、雹灾地亩额徵银七百五十两有奇。粮四百四十石有奇。草三百五十束有奇。　　

○旌表守正捐躯之直隶无极县民阎玑妻兰氏。　　

○壬辰。谕军机大臣等、湖南宝庆协奉彻回营兵丁。至益阳县鬨闹县署一事。前因提督史载贤、据副将失秋魁所禀具奏。朕以该提督职任统辖。未免有袒护兵丁之意。一面之词。难于凭信。当即降旨申饬。并谕署督瑚宝确查。今新柱等奏称、此案情节。据朱秋魁禀报。乃系兵丁张又龙等、受同乡宝庆船户嘱托。欲典史另雇益阳之船。辄将皂役殴打。赴典史衙门吵闹。并至县署。将大门门扇打落等语。是兵丁徇私生事。鬨闹衙门。有干法纪。应重处以示警。而新柱、史载贤、皆据朱秋魁所禀具奏。乃情节判然不符。是否朱秋魁禀词互异。抑或史载贤、恐罹约束不严处分。迁就其辞以冀掩饰。著传谕瑚宝、开泰、查明奏闻。至兵民交关事件。多系兵丁肇衅。必须抚驭严明。方足以肃军纪。朕前谕所及。早已灼见隐微。而史载贤身为提督。乃为此偏徇捏饰之奏。殊属不合。著传谕严行申饬。并令史载贤、将朱秋魁作何禀报之处。据实明白具奏。此案已据新柱查提发审。分别核参。并谕瑚宝、遵照前旨秉公饬办。新柱回任时。一并谕令知之。寻史载贤覆奏、臣一闻兵役鬨闹之事。即据朱秋魁转呈把总知县之禀。因阅禀中情词互异。复批查覆。嗣接朱秋魁查禀。原不敢即为凭信。惟思弁兵既斥革发审。可得实情。是以据奏。俟审确再为陈明。得旨。此次姑容。再如此不可。慎之勉之。　　

○又谕曰。巡抚鄂昌题参沙州卫守备张允元亏空一本。朕已降旨将该备革职究追。其本内所称前抚黄廷桂、饬属盘查仓库。其已败露者。业经前后参劾等语。黄廷桂在任时。所参亏空之员几何。是否俱系卫守备亏空之案。著传谕鄂昌、令其详悉分别具奏。至卫守备管理刑名钱谷。原欠妥协。正在密谕各督抚查办。观张允元此案。足见其概。可知外省政务如此类者。不可不留心整理也。寻奏、查前抚臣黄廷桂、于乾隆六年十月抵任。迄十三年十月离甘。前后参劾亏空官一十九员。内柳沟卫守备一员。得旨。前奏殊未明晰。朕意谓黄廷桂所参卫守备之亏空者。不知凡几矣。兹据所查。亦不过一人而已。此奏知道了。　　

○以湖北巡抚彭树葵、为仓场总督。调江西巡抚唐绥祖、为湖北巡抚。以甘肃布政使阿思哈、为江西巡抚。起原任浙江布政使张若震、为甘肃布政使。原任仓场总督张师载、仍以原衔协办江南河务。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百三十八


大清高宗法天隆运至诚先觉体元立极敷文奋武孝慈神圣纯皇帝实录卷之三百三十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年。己巳。四月。癸巳。谕、前降旨令河道总督顾琮、暂署总漕事务。于伊所辖境内往来督察漕船。目下伏汛在迩。所有河南河务。恐顾琮不能兼顾。著署河南巡抚鄂容安、就近照料。亦不必驻工巡防。　　

○又谕、制钱为民用所必需。私铸私销。均干严例。而私销之罪。浮于私铸。其难于缉获。亦较私铸为甚。迩来钱价踊贵。皆私销之故。棍徒潜处作奸。形迹诡秘。地方兵役。幸能躧缉。而得之良非易事。自应按律定拟以挽其颓。今署苏抚雅尔哈善、具题上元县民陈彦章私毁制钱一案。虽按例拟以斩决。复为声明毁钱仅止二次。为数无多。情有可原等语。夫陈彦章毁钱既经二次。已属积惯私销。祇图射利罔顾法纪之犯。尚有何情之可原。而该署抚之意。乃欲为之祈宽重辟耶。雅尔哈善、素有沽名邀誉之习。经朕屡加训饬。毫不悛改。而此疏尤为舛谬。著交该部严察议奏。　　

○谕军机大臣等、总督新柱奏称、省城拏获测字人杜清谟、嘻笑不常。形迹可疑。讯有信奉罗教。开设经堂。与各处教党往来之事。前后供吐游移。似有疯迷之疾。现咨广东、湖南、抚臣确查。即将杜清谟解归广东原籍看守等语。此等形迹可疑之人。如果有邪教党羽。自应归案质讯。若查无实据。不过疯迷失心。一经解回原籍。转恐摇惑众听。不如即于武昌省城监禁。更为妥协。著传谕瑚宝知之。新柱回任时。一并谕知。　　

○又谕、据总督新柱奏称、荆州左右三卫衙署。分贮火药。毗连民居。士民王照等、恐罹火患。屡请另为安置。经江陵县议将硝磺木炭分贮。临时配合给发。并于掷甲山地方。建造瓦房六间。以为配药安贮之所等语。营中军需火药。关系綦重。其应作何安置。原属地方官酌办之事。若理应迁移。自当因地制宜。苟不斟酌是非。衡其轻重。而曲徇民情。是其权操之自下。倘遇势所不便之事。难以俯从众吁。必至招尤腾谤。滋生事端。成何政体。新柱此奏。甚属不合。著传谕申饬。并谕瑚宝、此事已经办理则已。如尚在筹办。务须酌量事理。不得稍存徇情干誉之见。寻巡抚唐绥祖覆奏、此案督臣新柱、虽经具奏。尚未办理。今查荆州满营岁需火药七千六百余觔。铅弹二千八百余觔。向由省局制运。多不如法。迨运贮荆州卫衙署。又因人居稠密。时虞火患。自应豫筹迁改。随札询将军臣德敏等、亦称在荆配制。就近支领为便等语。应如督臣所奏。令移荆配合。即于城内西北隅掷甲山地方。建局收贮。责成城守营经管。并令同城道府、于制造时就近监督稽查。报闻。　　

○贵州巡抚爱必达题、黄平州役陈君德、强奸苗妇阿乌、拒捕殴伤苗人阿乜一案。请依强奸未成。执持凶器。拒捕致伤旁人例。拟绞监候。得旨。黄平州役陈君德、图奸苗妇。拒捕伤人。该抚照例拟绞监候。苗疆非内地可比。地方官平时不能尽心抚绥。乃纵容胥役入伊境内。倚势欺凌。发觉之后。即参处治罪。必经累月。苗民无由得知。转疑内地轻纵。不为惩治。以致积忿日深。及至有事。地方官复皇遽失措。安辑无术。是苗疆之不靖。皆由若辈逼迫而然。若不严行治罪。何由知所儆畏。嗣后地方官务须实力稽查禁止。如有吏民人等、仍入番苗境内滋事者。应从重定拟。审明后即押赴原犯事处所。明正其罪。俾番苗亲见内地执法惩奸。不少宽贷。庶足以服其心。其如何详酌定例之处。著该部妥议速奏。此案俟定例即速核拟题覆。该部知道。寻议、嗣后如内地吏民擅入苗地。强奸抢劫等项。查所犯情罪。如原应斩决绞决者。审明速奏。命下日。押赴犯事处正法。其例应斩候绞候者。从重改立斩立绞。亦于审明题覆日。押赴犯事处正法。仍张告示。将从重治罪情由。通谕苗人知悉。并请敕各省督抚、严饬地方官实力查禁。如纵差骚扰。即题参治罪。若止失察。交部分别议处。载入律例。行知苗疆各省。从之。　　

○甲午。孝端文皇后忌辰。遣官祭昭陵。　　

○兵部议准、闽浙总督喀尔吉善奏称、战哨船为水师巡防最要。必桅篷等项齐全。方能利用。请照陆营例。岁底委员点验。出结保题。如渗裂损失。参处赔补。从之。　　

○直隶总督那苏图疏报、通永、霸昌、永平、等道属。乾隆十三年分、劝垦水旱荒地一十三顷四十三亩。应徵银两。照例升科。　　

○乙未。上奉皇太后还畅春园。　　

○谕曰。护理两淮盐政运使舒隆安奏称、准漕臣蕴著札开、奉上谕严查吉庆所置私产。令奴才即刻确访私蓄寄顿。据实密覆以便回奏。其现在署中一切家资。虽未奉旨查看。自应密为防范。勿使稍有走漏。奴才密委扬州府知府曹涵、小心防范。不致走漏等语。闻之不胜骇然。蕴著去冬参奏两淮盐政吉庆、声名狼籍。众怨沸腾。胪列款单。赃私累累。朕意吉庆若果如此。则罪无可逭。乃该督抚未经奏闻。而蕴著能不避嫌怨。据实密纠。方以国家又得一公正大臣为喜。但思吉庆、系一聪明伶俐内府之人。其家产素丰。人所共知。即在任婪赃。所得必不及其所素有。岂肯贪得其少者。而并失其己资之多者。吉庆愚不至此。他若无足重轻之陋规。便宜得之而无害者。吉庆必不能不取。此语自去年蕴著参奏之后。时与军机大臣等言之。因批示蕴著云。若如汝所称吉庆婪赃之款。则其家产当至巨万。汝若知其确有所置私产。据实速奏。蕴著覆称、吉庆有无所置私产。奴才实未知有确据。以此搪塞回奏。是朕之批示。乃系疑吉庆婪赃。尚在有无之间。第令其细查密访而已。乃蕴著于奉旨来京与吉庆对质之时。忽以奉旨严查吉庆私产之语。札致运使。且将任所家赀。一并看守。不知蕴著奉何时谕旨。公然如此办理。悖谬己极。如以为错会从前谕旨。则应于初奉谕旨时确查。乃既经朦混具奏。至今始札行运使。明系因吉庆离任。以此快其报复。其矫旨挟私妄行。擅作威福。实出情理之外。非意料所及。且蕴著身为总漕。又系宗室。乃与商人往来。亲至商人家中。深为有玷国体。又挋吉庆奏、蕴著与彼处程姓商人相好。曾向嘱托。未允照应。去年查张广泗寄顿。曾传程姓商人到扬抽问。而蕴著不知端委。见吉庆传讯伊素相交厚之人。恐于伊有碍。是以腾章入告。于岁暮驰奏。有此情节。吉庆现已解任。蕴著著革职。派庄亲王、裕亲王、会同军机大臣等审明具奏。　　

○又谕曰。山东巡抚准泰奏称、因会勘安山湖。经由长清、泰安、等州县。目击二麦蕃盛。早秀者已经黄熟。现在收刈。所种秋禾。青葱畅遂。高者已至盈尺。农民咸称数年来所仅见等语。今岁蒙上苍庥佑。雨旸时若。麦禾俱属及时茂长。京师春雨沾足。日内甫有望雨之意。甘霖即已滂沛。当由金川平定。人心欢豫。休和感召而然。朕欣承天眷。益切乾悚。东省积歉之余。上年西成丰稔。现在二麦有秋。民气稍舒。豫省近亦据奏麦收有望。实堪欣慰。但当收获之时。小民不知撙节。或至狼籍妄费。二省皆以麦为重。著该抚严饬各地方官实力劝导。务宜敦崇节俭。不可任意虚糜。如躧麴烧锅等消费麦石之事。俱应严禁。以裕盖藏。方为善承上天慈爱率育之深仁。著通行传谕知之。　　

○又谕、据盛京将军阿兰泰奏称、盛京工部侍郎常柱、因患腿疾。自去冬十月。隔日赴署。办事懈弛。恐贻误部务等语。常柱经朕由藩司擢补侍郎。并不实力报效。偷安废弛。殊属负恩。著来京候旨。　　

○谕军机大臣等、雅尔哈善所奏丁忧翰林陈兆仑、举人柴麒生、于丹徒地方。被押回秋审人犯兵役。过船争闹。囚犯王珍等三人。抢夺衣物。打伤陈兆仑等语。起衅由于兵役。其沿途骚扰。委员不能约束。皆由上司平日纵弛怠缓所致。固已咎无可辞。而雅尔哈善之心。则因翰林被殴。始行按律究处以博称扬。若所殴不系翰林。则必从轻完结。或更为罪囚声请。如前日拏获私销之案矣。雅尔哈善好名要誉之习。锢蔽而不可解。若不痛改。将来必深受其患。著传旨申饬。此案著即速从重严惩。以肃法纪。寻雅尔哈善以奉谕申饬。具奏谢恩。得旨。看汝终因未曾受朕教训。旧染习气。不能全除。是以少有得意。即故智复萌。此何益耶。且正人君子。非可以伪为者。若如汝辈。只宜为国家出力。置身家名誉于度外。斯可永受恩眷。天下两全之事实难。汝看鄂容安、能翻然改过。目今即蒙优眷。汝何不悟耶。　　

○奉天将军阿兰泰等奏、现据各海口东商领票来奉买粮。照数装运外。尚有余粮二十余万石。奉省市粮平减。无需商贮。而东省望米甚亟。请以此项余粮。由海运往接济。实为有益。得旨。著照所奏即行。该部知道。　　

○以太常寺卿卞塔海、为盛京工部侍郎。起原任陕西布政使武柱、为太常寺卿。　　

○丙申。上诣畅春园问皇太后安。
  </div>
  <div class="pagination">
   <a href="清实录乾隆朝实录_page473.html">
    上一页
   </a>
   <span>
    ...
   </span>
   <a href="清实录乾隆朝实录_page469.html">
    469
   </a>
   <a href="清实录乾隆朝实录_page470.html">
    470
   </a>
   <a href="清实录乾隆朝实录_page471.html">
    471
   </a>
   <a href="清实录乾隆朝实录_page472.html">
    472
   </a>
   <a href="清实录乾隆朝实录_page473.html">
    473
   </a>
   <span class="current-page">
    474
   </span>
   <a href="清实录乾隆朝实录_page475.html">
    475
   </a>
   <a href="清实录乾隆朝实录_page476.html">
    476
   </a>
   <a href="清实录乾隆朝实录_page477.html">
    477
   </a>
   <a href="清实录乾隆朝实录_page478.html">
    478
   </a>
   <a href="清实录乾隆朝实录_page479.html">
    479
   </a>
   <span>
    ...
   </span>
   <a href="清实录乾隆朝实录_page475.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
