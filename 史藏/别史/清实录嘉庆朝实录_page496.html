<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 496 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 496 页/共 523 页</h1>
    <div class="content">
○戊寅。孝端文皇后忌辰。遣官祭昭陵。　　

○谕内阁、粤西附近省垣地方。盗犯七十余人一夜连劫六家。平时既疏于防范。呈报后又未能将首从各犯悉数拏获。富纶前此札饬该州县每月拏解匪犯三十名。拖累无辜。而于近省重案。转不能督率速办。实属颠倒失伦。除阮元驻劄粤东、相距较远。部议降一级调用之处。著加恩改为降一级留任。其叶绍楏等七员。均著照部议降调。不准抵销。　　

○赏会试年老举人刘荣朝等十四名、检讨学正职衔有差。　　

○己卯。谕内阁、刑部查办朝审及新疆云南贵州广西等省、缓决三次以上减等人犯开单具奏。此内官犯关灵一名。在紫禁城内点放爆竹。持刀自将头颅划伤。妄拏平人冀图重赏。情节甚为可恶。著不准其减等。永远监禁。嗣后凡遇恩赦。俱不准查办其常犯拟准减单内。新疆绞犯刘建吉、侯得禄、李修仁三名。云南省绞犯余小老一名。均不准减等。　　

○庚辰。上御演武厅。阅健锐营操。　　

○谕内阁、嗣后皇子完姻。公主下嫁。及归宁日期。俱著不进立决本。其刑名本仍照常呈进。　　

○又谕、昨日英惠因监视镶白旗护军步射完竣具摺覆奏。业已呈递名牌。经朕召见英惠并未来静宜园宫门祗候。本日自行奏请议处。向来各部院堂官年在六十以下者。均亲诣宫门呈递名牌。嗣经降上□日准令笔帖式代为呈递。俾诸臣得以迟到时许。以节劳勚。此朕格外施恩。用示体恤。傥遇奏事之日。适有事故、或患病者、原准于摺内注明不递名牌。若名牌已达朕前。原所以备召对。即应趋赴宫门祗候。今英惠已递名牌。召见不到。咎无可逭。伊系由副都统派出监射。著即革退镶黄旗满洲副都统、以示惩儆。嗣后文武大臣中有奏事已递名牌、无故不到者。查明系奏何衙门事件。即将何项职任斥革。决不宽贷。　　

○调正白旗蒙古副都统哈朗阿、为镶黄旗满洲副都统。以内阁学士色克精额、兼正白旗蒙古副都统。　　

○辛巳。谕内阁、董教增等奏、海洋被劫旧案、文武疏防职名恳免开参一摺。闽省洋面盗匪。久经悉数殄平。其劫案疏防承缉文武职名。共计一千余件。事隔二十余年。此时即辗转行查官经屡易。一切地方情形。均无从指证徒劳案牍。终于不能核实。所有嘉庆元年至十五年该省海洋被劫各案。应参文武职名。著加恩全行宽免。毋庸查参。　　

○以大学士托津、章煦、礼部尚书汪廷珍、吏部左侍郎王鼎、右侍郎周系英、户部右侍郎姚文田、刑部左侍郎帅承瀛、工部右侍郎陆以庄、为殿试读卷官。　　

○壬午。上还圆明园。　　

○策试天下贡士费庚吉等二百二十四人于保和殿。制曰。朕寅承昊穹眷命。列祖贻庥。翼翼兢兢。于今二十有四年。周挠甲以斟元。衍长庚而集祜。万方清晏。百谷庆成。四渎安澜。五韪来备。豫顺聿隆于此日。谦亨敢懈于初衷。靡文尽屏。却九牧之贡珍。询事维殷。辟四门而吁俊。敬惟制治保邦之道。厚生正德之原。去奢崇俭之方。肄武诘戎之法。洵整饬之当先。乃讲求之倍切。尔多士论秀于乡。用宾于国。伫闻谠论。式赞嘉猷。唐虞授受。不外一中。嗣是仲虺言建中。孔子言用中。中者。帝王之心法。即帝王之治法也。其言惟精惟一。即孔门明善诚身之说所自出欤。诗颂不刚不柔。传称宽猛相济。盖言中也。乃汉兴之始。网漏吞舟。诸葛治蜀。赦不轻下。宽严不同。同归于治。何欤。泰之九二。备陈保泰之道其与论语宽信敏公之上□日。有相合欤。司马光论人君之德有三。其才有五。而为道则一。其于中庸达道达德人存政举之义、可相通欤。大学平天下一章。专言货财用人二事。何欤。朕际重熙累洽之时。深惟长治久安之道。所以巩丕基于永固。登郅治于大同。其要可得闻欤。昔贤论富教之道。曰易田畴。薄税敛。立学校。明礼义。方今之世。农务垦辟而地鲜遗利。赋惟正供而时予蠲除。设国学乡学以教士。宣圣谕广训以教民。法綦备矣。而未能民皆足食。户尽可封其故安在。井田庠序。古法既不可行讲约劝农。虚文或且滋扰。苏洵田制之议。柳宗元种树之篇。其明鉴也。将欲顺人情而收实效。其道何由。夫民生风俗。国家之元气也。大小臣工。于民皆有父母师保之责。使徒从事于簿书案牍。而置本务于不图。岂称识治体培国脉者乎。古之循吏。转凋敝为沃饶。化顽愚以礼让。如召杜文翁之流。岂徒恃讲求之有素。才略之过人欤。书曰。慎乃俭德。惟怀永图。诚以奢俭之闲。君心敬肆所由分。风俗淳浇所由辨也。方今太平久而生齿繁。人情自质而趋文。物力虽丰而易匮。有如汉诏所云。雕文刻镂伤农事。锦绣纂组害女红者。习染既久。富者僭而踰制。贫者滥而为非。岂细故哉。朕躬行节俭。出于天性。时颁训言。冀挽薄俗乃诏书屡下。淳朴未臻。将欲严法制以绳之。又虑奉行不善。适以病民。将何以移风而易俗耶。古之卿大夫。若杨绾、卢怀慎、杜黄裳之徒。高节清标。闻者感而自化。羔羊素丝。风流如在。今何必异于古所云也。兵可百年不用。不可一日不备。整军经武。先王所以保太平也。然有空籍而无胜兵。徒滋糜费。则＜闲＞阅为要矣。汉代训练之法。有都试都肄都讲貙刘卞射诸制。其详若何。唐时讲武都外。宋有大阅之典。其法若何。文献通考、载兵有五练厥目安在。我朝以弧矢威天下。家法罔敢怠荒。侍卫禁军。躬亲校阅。屡谕掌兵大臣。尽心＜闲＞练。又以时举行大阅。教演阵法。每岁行围。肄武习劳。至直省营伍。亦严饬将军督抚提镇等、勾稽较核。其果能选骁锐。汰老羸。以得实用乎。修整犀利。变更呰窳。以精器械乎。役使兵丁。摊扣粮饷。不加惩儆。何以肃戎政乎。夫图治所以经邦。遂生继以复性。节用以裕民食。振武以壮国威。凡此四端。参互考订。则轨迹易遵。通变化裁。则推行尽利。多士学于古训。通知时事。拜献厥有先资。远猷尚期辰告。勉殚素蕴。毋袭陈言。朕将亲第焉。　　

○癸未。谕内阁、明刑所以弼教。妇女首重名节。旧例、妇女和奸、悔过拒绝、复被逼奸、将奸夫杀死者。均照擅杀罪人律减一等。拟以杖流。其未经和奸因拒奸擅杀罪人之妇女。转科以绞候。于情法本未平允。此案李何氏因拒奸杀死周得佶。刑部照绞候拟覆。大理寺于会议时签商议减。所议甚是。刑部堂官亦即详酌。奏改条例。所办亦是。著依议纂入例册。其李何氏一案。即照新例办理。至大理寺堂官。系何人首先倡议签商。著据实奏明交部议叙。不得以公同看出、含混具奏。　　

○又谕、文孚奏覆查柳城县邓学厚命案、请将阮元交部议处一摺。阮元前此审办邓学厚殴死邓希达一案。所拟罪名。均无错误。其参奏富纶偏徇、及请将程卓梁严议。不过措词稍重。富纶、程卓梁、获咎之处甚多。已分别问拟遣戍。不必再以词语小疵责备原奏之人。阮元著无庸交部议处。　　

○甲申。谕内阁、国家慎重刑名。因有三法司会议之制所有刑部会题各案。都察院大理寺堂官。均当悉心酌核。其有未协者。或改轻为重。或改重为轻。惟期情法之平。合众论以成一是。若漫无可否。一味随同画诺。亦安用多此会议为耶。此次大理寺签商刑部议覆李何氏拒奸杀死周得佶一案。比例平允。具见留心参酌。龄椿、杨怿曾、著各赏加纪录三次。以示奖励。惟是刑名事关民命各宜虚公详慎。若因有此次甄叙之上□日。或有意见长。遇案挑剔。于不应签改者。亦纷纷执奏。亦难辞妄言之咎也。　　

○又谕、御史盛唐奏、请除直省州县积敝□大四款。所奏俱是。崇俭黜奢。为阜财善俗之先务。州县亲民之官自当躬为倡率。乃近日膺民社之责者。不以教养为亟。率先华其衣服。美其饮食。且置良田。构大厦。以豫为子孙计。考其封殖之由。非侵蚀国帑。即朘削民膏。甚至颠倒讼狱。贿赂公行。取非义之财。以济其侈靡。吏民相忌。上有苛刻之政。下泯爱戴之忱。是治民者。适以害民。国家奚赖焉。著各督抚实力整饬。留心考察。所属中如有恣意骄奢、贪婪不法者。立即严行参办。以儆浇风。至州县衙门。不能不设吏役以供驱使。而若辈善良者少。舞文弄法视为惯常。且官有去留。吏无更易。盘踞一方。肆行荼毒。其新任官员。不加查察。或转向其咨询利敝□大。无不堕其术中。各该督抚当饬所属州县官。先自洁己勤民。严以御下。其有奸胥蠹役。惟执法重惩。毋使小民重受其害。若听断词讼。尤应速审速结。以省拖累。近日地方案件。竟有迟至十余年不结者。因循疲玩。莫此为甚。该督抚职司察吏。务遵照例设循环簿以实稽考。其积压多者。即官之阘茸可知。指名参劾。毋稍姑息。至徵收钱粮。定制本极严密。今乃废格不行。一任州县官私立规条。巧为科敛。若非该上司不加禁约。亦何敢任意浮收。著各督抚遵照定例。严行申禁。务令官守廉朴之风。自民享清宁之福。久之闾阎之盖藏日富。即里党之风俗还醇。邪说莠民自可消灭矣。将此通谕知之。　　

○以故云南广通县回蹬关从九品土官杨廷桂兄朝旺、袭职。　　

○旌表守正被戕直隶藁城县民妇郑郜氏。　　

○乙酉。上诣火神庙拈香。　　

○还宫。　　

○御养心殿。召读卷官入。亲阅定进呈十卷甲第。　　

○丙戌。上御太和殿传胪。赐一甲陈沆、杨九畹、胡达源、三人进士及第。二甲孙起端等九十九人、进士出身。三甲陈嘉谟等一百二十二人、同进士出身。　　

○幸圆明园。　　

○谕内阁、本日朕御太和殿传胪。因前引侍卫行走错误。以致中和乐先时起祝。鸣赞鞭官即接唱鸣鞭。其时鸿胪寺官不唱排班。及朕升殿。中和乐复作。乐止时。鸣赞鞭官不再唱鸣鞭。鸿胪寺官即接唱排班。以后礼仪节次。均得不至紊躐。该鸿胪寺甚有定见。著松筠据实查明。明早具奏。如系堂官。著加恩赏戴花翎。若系唱赞官。著赏戴蓝翎。俱仍赏加一级。　　

○抚恤广东万、乐会、二州县、被风灾民。并给房船修费。　　

○丁亥。谕军机大臣等、前因李奕畴分派漕委多员、以致旗丁被累、冗费日多、降上□日交孙玉庭密查具奏。嗣据该督奏称李奕畴从前漕委、实派有一百余员、近亦尚有数十员、是否实有听信官亲长随关说、藉得赃私情事、必须查访明确以便核办、缘现赴安徽阅兵、俟回省之后密切查明、分别参奏等语。朕当即批令秉公查办、得有实据、即由驿严参具奏。现已事隔月余。尚未据孙玉庭覆奏。李奕畴如果有簠簋不饬、藉多派漕委、勒索分肥情事。孙玉庭查有实据。即当露章参奏。候朕降上□日查办。若无关说赃私实据。其滥派漕委。扰累旗丁。亦应奏参议处。著孙玉庭迅速确查具奏。毋稍讳饰。再朕近日风闻祝现一犯。现在逃往江南海州一带潜匿。著该督即遴派妥干员弁。前往该处严密访查。如有端倪。即行掩捕。毋令闻风他窜。一经就获。讯明迅速由驿具奏。将此谕令知之。　　

○戊子。命嗣后凤阳九江两关监督期满。俱无庸题请更换。每届该道出缺时。即以新任道员接管。　　

○己丑。上诣黑龙潭祈雨。　　

○命皇次子智亲王旻宁诣天神坛、皇三子惇郡王绵恺、诣地祇坛、定亲王绵恩、诣太岁坛、祈雨。　　

○命于觉生寺设坛祈雨。　　

○命直隶总督方受畴、于省城设坛祈雨。　　

○命直隶提督徐锟、诣密云县白龙潭祈雨。　　

○湖北按察使方体、因病乞休。允之。以安襄郧荆道陈廷桂、为按察使。　　

○旌表守正捐躯安徽阜阳县民曹大更妻刘氏。　　

○庚寅。以故镇国将军德尊子秀福、降袭辅国将军。　　

○以前引侍卫导引错误。革去定亲王绵恩、领侍卫内大臣。命在御前大臣上行走。以左宗人奕绍、为镶黄旗领侍卫内大臣。礼部尚书松筠、为内大臣。　　

○命工部左侍郎穆彰阿、内阁学士吴其彦、教习庶吉士。　　

○授一甲一名进士陈沆、为翰林院修撰。二名进士杨九畹、三名进士胡达源、为翰林院编修。　　

○以山东兖州镇总兵官马瑜、为江南提督。福建延平协副将张联奎、为兖州镇总兵官。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百五十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十四年。己卯。闰四月。壬辰朔。谕内阁、孙玉庭参奏李奕畴滥派漕委多人、滋累帮丁州县一摺。漕委一项。前经铁保等奏明节次删减。迨李奕畴任内逐渐加增。派委至一百四十余人之多。该漕督曾向孙玉庭言及漕标候补人多。穷苦堪怜。不得不概行差委。以资调剂。李奕畴多派漕委。并以调剂为词。是明令该漕委等需索旗丁。以致大帮每帮出银三百余两。小帮每帮出银二百余两。旗丁费何由出。悉皆取之州县。州县费何由出。悉皆取之粮户。浮收之敝□大。日甚一日。漕委之扰累。实启其端。该漕督办理不善。咎无可辞。李奕畴著交部严加议处。寻议、降四级调用。得上□日、以吏礼二部郎中用。　　

○以广东巡抚李鸿宾、为漕运总督。调安徽巡抚康绍镛、为广东巡抚。以直隶布政使姚祖同、为安徽巡抚。调云南布政使祝庆承、为直隶布政使。以广东按察使玉辂、为云南布政使。直隶天津道刘宝第、为广东按察使。　　

○予广东出洋淹毙守备张高生、祭葬世职如例。　　

○癸巳。谕内阁、朕于四月二十五日、御太和殿传胪。因导引侍卫乌凌阿、广喜、行走错误。降上□日将伊二人发遣伊犁。嗣经朕风闻是日系德麟到迟。届时改令广喜代充。当派永锡、托津、戴均元、卢荫溥、松筠、和世泰、六人会同秉公查办。旋据查明德麟误班属实。广喜曾将代充之处、告知绵恩。绵恩未经参奏。章京毓文、亦不禀请查办。永锡等五人奏请将德麟革职。绵恩严议。毓文议处。又据松筠单衔奏请将德麟革职、发遣伊犁。并将鄂勒哲依图严议。朕核定诸臣咎愆。一秉大公。德麟人本下流。屡次误差。并服食鸦片烟。卑污下贱。玷辱家声。久应斥革。惟此次其过止于误差。不能与乌凌阿之导引错误者同罪。若照松筠所议。一并发遣伊犁。岂足以昭平允。德麟著革去贝子及二等侍卫。在奏事门外重责四十板。交伊母管押在家。不准出外滋事。著英和派人常川看守。如再行私出。查拏治罪不贷。绵恩既闻广喜有代人当差之言。前朕查问乌凌阿广喜名字时。恐有错误。曾询至再三。彼时即应奏明查办。乃含糊不举。推诿重听。朕每日接谈。并无差误奏对。何独于此一事耳聋。著交宗人府严加议处。鄂勒哲依图、与绵恩同系镶黄旗领侍卫内大臣。当时即或未知。事后数日。岂毫无所闻。亦徇隐不奏。昨已降上□日令广喜回京。俟询明广喜、如曾将代充缘由向其告知。即将鄂勒哲依图交部严加议处。若未经告知。著交部议处。毓文令广喜替代德麟。广喜发遣后。该管大臣未将德麟参奏。该章京始终无一言禀请查办。是何居心。毓文著一并交部严加议处。广喜本非派充导引之人。鄂勒哲依图令哈朗阿将行走节次向乌凌阿告知。广喜原不与闻。后因随同乌凌阿行走错误。其咎尚有可原。广喜著免其发遣。降一等以蓝翎侍卫用。其是日随同错误之乾清门行走大臣侍卫等、前罚俸一年之处。俱著加恩改为半年。德麟所革世职。本不应令伊子承袭。但念伊父福康安、从前屡有军功。经皇考高宗纯皇帝恩封王爵。朕不忍因其子不肖。令其世封中替。德麟并无兄弟。所有世爵。仍加恩令伊子庆敏承袭。并著查明如系世袭罔替。即袭封贝子。若例应降等。著袭封头等公爵。庆敏现在年未及岁。著食半俸。俟当差时。再行给予全俸。　　

○又谕、著御前大臣领侍卫内大臣留心严查各侍卫。如有私食鸦片烟者。即行指名参奏革职。若徇隐不奏。经朕查出。定将该管大臣严惩不贷。　　

○甲午。调云南按察使廉敬、为广东按察使。广东按察使刘宝第、为云南按察使。　　

</div>
    <div class="pagination">
<a href="清实录嘉庆朝实录_page495.html">上一页</a><span>...</span><a href="清实录嘉庆朝实录_page491.html">491</a><a href="清实录嘉庆朝实录_page492.html">492</a><a href="清实录嘉庆朝实录_page493.html">493</a><a href="清实录嘉庆朝实录_page494.html">494</a><a href="清实录嘉庆朝实录_page495.html">495</a><span class="current-page">496</span><a href="清实录嘉庆朝实录_page497.html">497</a><a href="清实录嘉庆朝实录_page498.html">498</a><a href="清实录嘉庆朝实录_page499.html">499</a><a href="清实录嘉庆朝实录_page500.html">500</a><a href="清实录嘉庆朝实录_page501.html">501</a><span>...</span><a href="清实录嘉庆朝实录_page497.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
