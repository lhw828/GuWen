<!DOCTYPE html>
<html>
 <head>
  <meta charset="utf-8"/>
  <title>
   明实录世宗实录 - 第 285 页/共 518 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录世宗实录 - 第 285 页/共 518 页
  </h1>
  <div class="content">
   ○戊午立春顺天府官奏请春如常仪以灾伤暂免赐百官春饼
　　○升贵州按察司副使刘瓒为云南布政使司右参政刑科左给事中汪思为广东布政使司右参议
　　○己未宴撤马儿罕等地面夷使火者马黑麻写亦打黑麻满剌捏忄□贞等土鲁番并哈密夷使速坛虎力等一百三十四名
　　○庚申升户部左侍郎邹文盛为南京都察院右都御史
　　○都察院右都御史张纶卒赐祭葬如例
　　○辛酉升浙江按察司佥事潘鉴为贵州按察司副使
　　○赐故致仕都察院右副都御史黄宝祭减半造葬
○始锦衣卫副千户陶淳在东厂理刑坐受赇考迫人致死罪当谪戍淳妄讼营脱诏覆案改拟立功又覆案改拟带俸科道官郑一鹏李东等各上＜锍-釒＞言淳凭藉城社营脱重罪刑部左侍郎孟凤等承望风旨不能执正宜加罚治凤以淳所改拟委属轻纵请命官再鞫因自刻求退  上慰留之
　　○壬戌巡按直隶监察御史秦钺条陈禆两淮盐法五事一复分司以举盐法欲于通泰安东等处复立分司衙门令运副运判等官各依所分管盐场住劄傕办毕一场事复往他场年终考其功阀一处库藏以足财用欲将运司所属余东等场旧贮折色等物变卖银两角□羊部以济边用一复旧规以通盐法欲将南阳汝宁陈州三处仍依铜板旧制止买淮盐食用不许河东盐商并汴梁小盐越境搀夺发卖一查拨引盐以平市价欲将淮北四场内□人所领莞渎临洪二场盐七万八千六百八十余引改赴仪真批验所与淮南引盐一体掣卖以济淮南里多盐少之处一禁开中余盐以杜权幸欲将辽东延绥两次开中余盐淮以嘉靖二年正盐抵给以后余盐如旧令本□自纳价银角□羊司类角□羊以济各边杜厉阶＜锍-釒＞下户部覆言南阳等处虽系两淮行盐地方缘舟楫不通淮盐少至以故令河东盐与淮盐相兼发卖行之既久一旦更易恐所司又复奏扰宜如旧便惟不许汴梁小盐越境私卖庶事不数更而盐法可通其改拨引盐宜行查余如议诏从之
　　○宴泰宁等卫夷人头目塔卜歹等达思蛮长官司差来都纲番僧贾舍监藏等三百一十二人
　　○癸亥初  上以四方灾伤重大令暂免明年庆成宴翰林院修撰唐及兵科给事中裴绍宗各言祭祀之礼莫重于  郊丘君臣之情必通于宴享往以国戚两废大礼今且从吉宜即举行岂可以灾伤之故复免章下礼部议覆言灾伤免晏仰见  皇上恤灾之心令各官复有所请乞仍赐举行从之
　　○甲子贞定府冀州民潘澜妻陈氏真定县民燕云妻赵氏西安府邠州民胡璟妻张氏保定府定兴县民李方妻吴氏县民田惠妻杨氏束鹿县生员吕春妻田氏涿州生员邓琬妻杨氏九江府瑞昌县民吴琴妻万氏兖州府曹州生员徐赴妻董氏生员陈九思妻程氏举人林辂妻王氏州民唐伦妻王氏俱蚤寡守节直隶寿州民王邦妻马氏自缢殉夫各守臣以闻下礼部堪实命俱旌表其门
　　○升湖广道御史彭占祺为浙江按察司佥事
○巡按山西右副都御史胡定言近年各边奸民逃入虏中为虏奸细者多比捕得辩诘踪迹又诡词求脱莫可穷竟反罪原缉之人边吏缘是不敢捕诘甚有阴为窝接者我之虗实虏无不知而虏之奸细我顾容纵是自涂其耳目反为虏视听也今之边计修守为上用兵次之而其机莫急于伐谋其要惟在于绝觇苐此辈皆我小民一旦肉酪与化甘为虏用虽出无知苟活亦由迩年生计憔悴徵输烦苦加以不才官吏多方刻剥故宁有去此而就彼者罪固可诛情实可悯况二边虽修固非金汤夜警虽设素乏传箭将领弥缝机熟蒙蔽年久边墙水口何处不可踰越何人不可私度其误国家大计如此若不烦为区处而徒严加惩禁舍源障流非便计也臣过为杞忧谨条八事一清掳实以备查二严巡了以绝入三倍缉奸之赏以示劝四严纵奸之罚以示惩五谨窝接以绝容六别投墩以明迹七开矜恤以台复八禁虐害以安生＜锍-釒＞下兵部议覆从之
　　○乙丑以祭  太庙
　　○以正旦节遣建昌候张延龄京山侯崔元安昌伯钱承礼分祭  七陵庆阳伯夏臣祭  梁皇帝陵寝
　　大明世宗肃皇帝实录卷三十四
大明世宗钦天履道英毅圣神宣文广武洪仁大孝肃皇帝实录卷三十五
　　嘉靖三年春正月丙寅朔  上御奉天殿受文武群臣贺免宴赐节钱钞  遣建昌侯张延龄京山侯崔元安昌伯钱承礼分祭  长陵  献陵  景陵  裕陵  茂陵  泰陵  康陵  遣庆阳伯夏臣祭  景皇帝陵寝  朝鲜国王李怿差陪臣礼曹参判崔重洪等朝贺贡马及方物赐宴并袭衣彩叚绢布有差  南京地震有声直隶开州浚县东明县狭西西安府河南开封府及许州皆震
　　○丁卯建昌侯张延龄以南京等处饥欲将应支禄米一千七百石辞以赈民  上嘉其意谓岁禄不必辞
　　○戊辰  宣宗章皇帝忌辰  奉先殿行祭礼遣建昌侯张延龄祭  景陵
　　○己巳升赏沙岭谷斩获达虏官军把总指挥佥事田登等四十六人有差
　　○庚午降太仓卫指挥同知熊天爵镇海卫指挥佥事姜瀚副千户杨凤署副千户陈璋百户张鼎单泰王隆李昇李恩各一级坐运粮违限故也
　　○辛未孟春享  太庙
　　○壬申  命大宁都司署都指挥佥事戚勋佥事本都司军政
　　○癸酉夜昏刻木金二星相犯
　　○甲戌以大祀  天地  上御奉天殿誓文武群臣祭斋三日  先是秦王惟焯奏始祖分封之国钦蒙  太祖高皇帝敕赐潼关西凤翔东沿河滩地牧马高原山坡牧羊今被豪民刘仲玉等占种已而仲玉等亦奏祖额徵粮民地被奸人捏作荒闲投献秦府俱下户部议移抚按查勘原赐牧地止有河滩今秦府实欲侵夺民地况潼关西凤翔东渭河两岸有华阴岐山等一十七州县如王所奏近河牧马近山牧羊则一十七州县之地尽属秦府矣  上曰已之  庆阳伯夏臣母夫人叶氏奏讨来安务等处地户科参论夏臣先年妄受投献奏讨楼子等二处庄夺民产百余顷朝廷违众论而与之乃不知足仍恣奏讨况来安等处地各已召佃军民供备国储岂容干为私泽户部执议不当与诏另查空闲地给之
　　○丙子曹州地震  洛阳郾师新安等县天鼓鸣
　　○丁丑大祀  天地于南郊礼毕  上还御奉天殿文武群臣行庆成礼
　　○戊寅以大祀庆成  上御奉天殿受朝贺赐宴文武群臣及四夷朝使
　　○庚辰免上元节宴
　　○辛巳给赏霸州兵备副使马应龙银十两纻丝一表里录其捕盗功也
○壬午  英宗睿皇帝忌辰  奉先殿行祭礼遣彭城伯张钦祭  裕陵  五星聚于营室
○癸未海西塔山前等卫女直都督佥事速黑忒等来朝贡马赐宴并给赏如例
　　○甲申泰宁等卫都督孛来罕等差头目塔卜歹等来朝贡马赏彩叚绢疋有差
　　○乙酉礼科给事中章侨条陈营务并劾坐营将官定国公徐光祚贪暴阳武侯薛伦老眊当便直把总李锦李经黄钦卖放作毙当革治得旨伦更调坐营锦等革回原卫余俱依旧  以灾伤免浙江嘉兴等一十四县税粮有差从巡按御史欧珠请也  兵部奏各省解马违限宜罚治  上以灾伤重大特宥之  命丰城侯李旻挂印充总兵官镇守湖广地方  命大同游击将军署都指挥佥事赵镇充右副总兵协守甘州地方  宁津怀康王妃史氏听校尉姚鸾拨置杖杀仪宾王檀代王尚其事得旨鸾按问发遣其子宁津王俊禄以不能谏阻其母之恶降敕切责之  湖广麻城民万民福等伪造妖书惑众招纳亡叛襄阳卫指挥黄恩等捕获诛之
　　○丙戌南京刑部主事桂萼上正大礼疏其略曰臣闻古者帝王事父孝故事天明事母孝故事地察未闻废父子之伦而能事天地主百神者也今礼官以  皇上与为人从而强附末世故事灭  武宗之统夺  兴献帝之宗识者咸心知其非而未闻有所规纳者何也盖自张聪霍韬上议论者指为干进故达理者不敢遽论其误遂因循至今日耳然是失也纲常所关诚非细故切念  皇上在  兴国太后之恻慨  兴献帝弗祀三年矣而臣子乃肆然自以为是岂一体之义乎臣愿  皇上速发明诏循名考实称  孝宗曰  皇伯考  武宗曰  皇兄  兴献帝曰  皇考而别立  庙于大内  兴国太后曰圣母则天下之为父子君臣者定至于朝议之谬有不足办者何也彼所执不过宋濮王议且臣按宋臣范纯仁告英宗曰陛下昨受仁宗诏亲许为仁宗子至于封爵悉用皇子故事与入继之主事体不用则宋臣之论亦自有别今  皇上奉  祖训入继大统果曾亲受  孝宗诏而为之子乎果曾亲许为  孝宗子乎则  皇上非为人后而为入继之主也明矣然则考  兴献帝母  兴献太后者质诸鬼神而无疑百世以俟圣人而不惑者也臣久欲以请乃者复得见席书方献夫二臣之疏以为  皇上必为之惕然更改有无待于臣之言者至今未奉  宸断岂  皇上隅未详览耶抑二臣将上而中止耶臣故不敢爱死再申其说并录二臣之疏以闻疏奏  上曰此礼关系天理纲常便会文武群臣集前后章奏详议尊称合行典礼以闻  升刑部右侍郎胡瓒为户部左侍郎  命署都督佥事鲁纲充总兵官于团营摘拨官军三千员名管领掺练听候调用先是巡抚顺天都御史孟春奏朵颜都督花当男把孙儿拥众犯边预宜设备兵部覆议故有是命
　　○丁亥南京户部尚书颜颐寿奏南京官军匠役月支米十万余石今括各仓所储才足十万之数近蒙截留免运粮米三十万石并改苏松湖三府京库折银可备米十万石合之仅有五月粮耳目今米价腾贵人心忧惶及查各省逋欠数多乞照户部原拟差官四员分行郡县户部覆议仍行各抚按官严限查催从之  给赏永平府平滩等地方斩获达虏有功官军百户严瑶等四十一人蓟州大岭等寨斩获达虏有功官军把总指挥夏福等一十七人各彩叚绢布有差  户部主事唐胃奏人君克谨天戒必急于救民之生欲救民生必先于去民之害今天下之为民害者孰有甚于监督织造之使乎近奉明诏革除万姓欢呼若脱水火今几何时乃因内局之奏复命差官苏杭督造群臣惊惶竭力交谏而  陛下一无所听者何哉岂以  两宫之进用为急与自古贤妃并称俭德  太祖尝谓侍臣曰今富有四海何欲不得然检制其心惟恐骄盈宫壸之间皇后亦能俭以率下躬服浣濯之衣皆非故为矫饰实恐暴殄天物剥伤民财大哉言乎实万世之永鉴也人子之孝莫大于成亲之名  陛下若必执此为奉恐  圣母之心亦有未安耳外人又谓  圣心寡欲何事于此其如宫掖左右之请托何诚若此则又大可惧焉昔成汤桑林之责犹以女谒谗夫为言古称君德之养必左右仆从罔非正人若此干营即为谗佞宜亟去之以彰宪典况诏书裁革非此一端此端一复则凡条内所称如烧造镇守守备之类能保其不用干乎却之则彼有辞从之则累  圣德将恐正德诸毙政种种修复不可救药矣伏乞  陛下念  祖宗创业之艰悯四海困瘁之极畏天心仁爱之戒及此差遣未发明告在廷收回成命以安人心以回  天意以御史王杲亦以为言章并下所司
　　○戊子擢用死事都御史孙燧之子千户堪副使许逵之子千户场各填注锦衣卫管事  命宣府左卫署都指挥佥事张杰克大同游击将军把总运粮指挥使刘翱乞挑浚海口新河以便漕运工部覆议从之
　　○己丑给郑王妃阎氏赡养米岁五百石从其请也  致仕太子太保户部尚书孙交再疏辞免所给月米岁尺并辩言官所论纵子编脩元贪淫等事  上曰卿居官清谨家教有素言官所论出于风闻不必深辩所如恩数乃朝廷优礼老臣令典不允辞  夜四更月犯南斗东第二星
　　○辛卯监察御史张景华言团营草场本为牧马而设近被指挥王翱高泽盖彪等乘机规利将徵收子粒银两捏报侵费下兵部议诏遣景华同户部主事冯辙兵部主事王德明团营靖远伯王瑾勘处寻将各营草场顷亩子粒银数并节年侵渔员役备细查核条例以闻因议近今膏腴半为牧地军赋役繁重前都御史李贡建言将荒闲地土招人耕种徵租以助买马本救毙善策也今乃转为各营妄费之资法纪安在宜行各巡抚督令顺天保定二府严行所属将子粒银两随粮徵收解部转发太仆寺贮备买马兵部覆如议  上以草场地土既已勘明王翱高泽盖彪等事远人众姑宥之子粒徵纳俱照旧行  以灾伤暂停止各处造解军器从御史熊荣请也
○壬辰参赞机务太子少保南京兵部尚书李充嗣疏辞前职  上曰卿才识老成誉望素著参赞重托特兹简命不允辞  户科都给事中张汉卿等言先该户部覆题应天等府地方亢旱欲将淮浙运司余盐银两及南京折纳乾鱼并变卖没产银两动支赈济但前项区处银两类非见在往赈官员何所措手饥困之民朝不谋夕若俟丈移往来缓不急事乞特发太仓银两星驰往赈庶几有济  上曰直隶地方灾伤重大人民流离困苦朕心恻然户部即发太仓库银十五万两付差去赈济侍郎都御史等官分赈应天淮凤等府务使穷民各沾实惠
　　○癸巳升都察院右副都御史刘玉为刑部右侍郎  升河南按察司佥事李翰臣为山东按察司副使  命浙江都司署都指挥佥事刘鼎佥书本都司军政
　　○甲午先是司礼监传  圣谕命大学士蒋冕等撰写敕书差官织造冕等以南直隶灾伤重大且题请止至是以久不进藁  上命司礼监官促之且谓冕等忤慢冕等具疏引罪得肯宥之  给故石城府辅国将军宸淌夫人张氏养赡米岁五十石从其请也  选授推官季本戴金行人王时柯王懋博士马明衡知县王泮沈教任佃曹宏萧一中邵豳王舜耕进士陈裦蓝田胡体乾方启颜朱浙李文芝刘隅章衮叚续潘壮白清署应坤赵得祐王献李高朱佐乔棋司马泰教谕粘灿俱为监察御史本时柯田河南道明衡懋衮山东道泮教狭西道裦佃舜耕续云南道弘豳山西道金广西道一中体乾贵州道启颜广东道浙文芝湖广道隅福建道壮南京河南道清浙江道应坤广东道得佑狭西道献江西道高山东道灿棋山西道佐贵州道泰云南道  南京兵部右侍郎席书以南畿地方灾重乞借淮徐二仓积贮支运粮米及南京乌龙等仓续到粮米急赈救民得旨准拨淮徐二仓米各五万石南京户部截留漕粮十万石命侍郎席书随宜给赈
　　○乙未以灾伤免南京锦衣等四十二卫屯粮有差  裁革湖广长沙府浏阳县税课司
　　大明世宗肃皇帝实录卷三十五
大明世宗肃皇帝实录卷三十六
　　嘉靖三年二月丙申朔  以灾免江西吉安等府税粮有差  命登州备倭都指挥佥事杨鼎掌山东都司军政乌思藏阐化王辅教王直管招讨司朵耳宣慰司长河西雅州杂道长官司天前六番招讨司及三十六种大小番司奏请入贡礼部议雅州各番入境之地不隶贡职及称大小番司三十六种不具地方族氏诏抚臣核实以闻  山西井坪堡地震
○丁酉给事中邓继曾言  祖宗以来凡有批答必下内拟议而行顷者中旨事不考经文不会理或左右群小窃权希宠以至于此  陛下不与大臣共政而容若辈干政臣恐大器之不安也疏入  上怒下继曾诏狱寻谪金坛县县丞时给事中张达韩楷郑一鹏御史林有孚马明衡李本各论救皆不报
○己亥户部主事张希尹以天津等四卫军粮不给请暂借山东岁输德州仓备储米三万石每石徵银六钱输天津给之奏可  以雨雹灾免狭西西宁卫屯粮有差  御史张景华言臣先奉命勘处团营牧马草场清查子粒银数颇尽积毙事既举行乃置弗问第令仍旧然则何以遣臣为也且各官侵费罪状既明今一概释之后将何惮兵部亦言各营子粒等银遣官清查岁得一万五千余两即量扣各营支费外存者不下万金请发太仆寺贮以待易马俱不听
　　○庚子海西塔鲁木卫女直都督竹孔革等三百七十八人来朝贡马赐宴及彩币袭衣绢钞有差  复除都察院右副都御史王时中原职  总理河道侍郎李瓒屡疏引疾乞休不允  翰林院侍读湛若水言臣以经术事  陛下尝读易至屯否二卦屯者阴阳始交而难生君臣欲有为而未遂此则  陛下登极下诏时然也否则阴阳隔而不通内外离而不孚  陛下自视今日于此卦何如哉夫屯而不济必至于否否而不济则将来有不可胜言者一二年间天变地震山川崩涌人饥相食报无虚月夫圣人不以屯否之时而缓亲贤之训明医不以深痼之疾而废元气之剂今元气之剂急亲贤是已愿以贤大臣为之统领博求明先王之道者日侍文华讲磨  圣学疏下所司  调右军都督府掌府事镇远侯顾仕隆掌中府事提督三千营如故
　　○壬寅以工部右侍郎姚镆三年考满荫其子汲入监读书  提督漕运镇守淮安总兵官杨宏以江南北大饥条上三事曰宽商税言淮扬榷关米舟出入宜勿征以招来之曰弛盐禁言两淮场盐宜听民肩担背负出境易米勿禁曰抚流移言民转徙地方者今所在收恤户部覆议从之  诏各边有事地方巡抚俱免赴京议事  初  上以远夷来贡所遇有司不能善遇比至而赏赉纰恶亏阙不称朝廷抚待至意谕各部议议上因诏工部严织造礼部速关给光禄寺善供具兵部行各巡抚官榜示所司应付如例有违误侵克者罪之  工部覆鲁府辅国将军赏濆议停恤典以苏民困谓各王府郡县主君已葬岁久仍给祭葬之资徒富亲属耳自今未给者宜官贮他用其官所造房宜改给宗支之应与料价者所领仪仗宜贮之官俟新封者给之此体国惜财之意请通行各王府奏可
　　○癸卯御用监太监刁永潘杰等以织造  上用大祀衮冕袍服皮弁等成为各匠陆宣张鸿等五十二人乞恩升职科臣参驳以为不可下工部议言匠以艺食于官织造其分耳安得滥觊恩泽且陈乞之毙新诏然革诚念其劳量赐金帛足矣诏授皮作局副使者二十五人余悉赏银二两绢二疋
　　○甲辰复除山东道监察御史郑气于狭西道  升云南按察司佥事刘用中为副使整饬腾冲兵备  诏各省有司私与藩王交通馈遗者抚按官具实以闻给事中毛玉追论宸濠私交养乱故吏部覆议请禁之
　　○乙巳  孝贞纯皇后忌辰遣驸马邬景和祭茂陵  巡抚甘肃都御史陈九畴再疏引疾乞休  上以九畴才略素著不允即任予之告  以灾免湖广武昌等府田租及折徵卫所子粒有差  建州右卫女直都督牙令哈等二百十三人来朝贡马赐宴给赏有差
　　○丙午少师兼太子太保吏部尚书华盖殿大学士杨廷和乞致仕许之初廷和以议礼不合又谏织造忤旨力求去有诏勉留再疏遂允赐敕驰驿还令有司月给米六石岁拨夫八人仍命吏兵二部拟论功世荫以闻时言官交章请留不听  发净身海户刘用王谈等还原籍初用奏乞收留  上怒逐还至是谈复率众奏扰诏锦衣卫逮其首事者杖而逐之  洮泯河参将贺俊有罪逮问以西宁守备都指挥同知杨祐充参将代之以大同中屯卫署都指挥佥事袁继勋总督山东备倭
　　○丁未升南京江西道御史杨材为云南按察司佥事  敕内官监太监郑润镇守两广而以张准代润提督正阳等九门时两广镇守韩庆死镇巡官交荐广西镇守傅备廉静老成可大庆疏未入而润命业先下矣兵部言各门提督官初诏裁革今润既迁去例不当补不听
　　○戊申舍刺思等番使满刺捏只必丁等三十二种进贡马匹方物各奏讨蟒衣膝襕磁器布帛等物诏量与之建州海西等卫女直都督扫撒等二百四十九人来朝贡马赐宴给赏有差  礼部尚书汪俊等遵诏会文武大臣科道官上大礼仪极辩桂萼等议礼非是其略曰  祖训兄终弟及指同产言则  武宗为亲兄  皇上为亲弟自宜  考孝宗  母昭圣何谓与为人后而灭  武宗之统也仪礼传曰为人后者孰后后大宗也汉宣起民间入嗣孝昭光武中兴犹考元庙巍明帝诏王后无嗣择建支子以继大宗何谓入继之主与为人后者不同也宋范纯仁谓英宗亲受诏为子与入继不同盖言恩义尤笃尤当不顾私亲非以生前为子者乃为人后身后入继者不为人后也又谓  孝宗既有  武宗为之子矣安得复为立后臣以为  陛下自后  武宗而上  考孝宗非为  孝宗立后也又谓  武宗全神器授  陛下可忍不继其统然彼议亦以  武宗为皇兄岂必改  孝宗称伯乃为继其统乎又谓今礼官不过执宋濮议臣等愚昧所执实不出此盖程颐之仪曰虽当专意于正统岂得尽绝于私恩故所继主于大义所生存乎至情又曰至于名称统绪所系若其无别斯乱大伦殆为今日发也今欲推尊  本生立庙大内臣愚不知其所执者何臣谨集前后章奏惟进士张璁主事震韬给事中熊浃与萼议同其两京尚书乔宇杨濂等侍郎何孟春汪伟等给事中朱鸣阳陈江等御史周宣方凤等郎中余才林达等员外郎夏良胜郁浩等主事郑佐徐浩等进士侯廷训等凡八十余疏二百五十余人皆如臣等议议上留中有旨亟召桂萼席书张璁震韬于南京至是旬有五日乃下谕曰朕承奉  宗庙正统大义不敢有违第  本生至恩情欲兼尽其参众论详议至当以闻
　　○己酉升广西按察司佥事杨必进为副使整饬府江兵备  改南京刑部尚书赵鉴为刑部尚书鉴疏辞不允  海西塔山前卫女直都督速黑忒以升职七年恳蟒衣予之  兵部尚书金献民等言顷钦天监奏五星聚营室其占为天下兵谋今边烽屡警中原多盗请行各镇巡官严督所属边方则简士马谨烽堠利器械明赏罚小至设伏大至坚壁毋启衅毋失机内地则广储蓄修城池抚百姓禁剥削寇发并力剿绝毋使滋蔓有坐视及匿不以报者罪之仍望  陛下用贤纳谏脩己安人罢土木屏玩好以外绝门庭之寇内弭萧墙之虞从之
　　○庚戌夜南京地震  诏给锦衣卫指挥佥事马良祭葬良宜兴大长公主子故特给之不为例  狭西巡按御史卢问之以虏入甘州杀伤所部军效都指挥芮纲等及前总兵官徐谦时谦已致仕宥之诏逮问纲等
　　○辛亥苏常镇三府地震  初楚府因天顺中火奏暂留武昌府税课司茶引所官榷以资脩葺岁久不归官至是知府王銮疏请归之户部覆议诏可  录大同马道头等处斩获功官军刘春等七十四人升赏各有差
　　○壬子升户部河南司署员外郎事唐胄为广西按察司佥事  诏以赵府襄邑昭和王庶子厚燔嗣封襄邑王  以南京协守保定侯梁永福提督五军营掺清平伯吴杰署都督佥事杭雄都指挥同知麻循各座显武鼓勇神机营管掺
　　○癸丑给事中葛鸣言大学士杨廷和以执议见罢给事中邓继曾以言事被谪朝廷不任股肱自涂耳目所系非细且  天朝耆旧仅卜数人  祖宗储养四五十年以遗  陛下何忍一旦弃之继曾狂愚若不是恤臣恐人怀覆车诤臣杜口天下事安知所终疏下所司  南京给事中顾秦等言南京根本重地前者旱甚尘生于河今日水甚舟行于山将来之备不可不豫请令南直隶浙江江西湖广有司一切纸赎尽出谷输灾处其芜湖州州苏杭各关所榷间令人谷之半或输银灾处以备不虞又鼓舞富民出粟赈济量复其家或赐爵级给事中彭汝寔御史王文等皆以为言  上俱诏侍郎席书会各抚按官计便宜行之  灵丘王府本国将军聪涞坐殴死平民诏革禄米三之一
　　○甲寅  景皇帝忌辰遣恭顺侯吴世兴祭  陵寝  大学士蒋冕疏乞休致  上曰卿德望素隆忠勤懋着密勿重地方切委任不允  户部言近该南京守备太监秦文魏国公徐鹏举侍郎席书御史朱衣各疏报灾请赈窃计今天下灾应天江北最甚江南次之湖广又次之江北人相食死者遍野顷又雷电非时地震千里昏雾四塞其气如药非小变也文鹏举请发银置牛具子粒招集流亡使就春耕书请借发淮徐二仓济急衣请截留湖广江西漕粮及革前见贮军器料银且军民一体赈济无非忧世恤民之意臣伏为今日计在朝廷宜敦节俭慎爵赏停织造止工作敕勋戚内外群臣咸务脩省无事侈靡上下交修以答  天谴然后申谕赈济大臣责实行之以苏民困诏如议行  户部疏上新旧册开各宫庄田顷亩处所曰旧册以妄报投献虚开奏讨故其数多新册以退给侵牟开豁荒鹻故其数少宜以新册为定使军民安业诏仍查先年顷亩原具开
　　○乙卯建州右卫女直都指挥佥事佟野捌等来降徒置广宁
　　○丙辰隰川王俊柏疏乞书籍诏与四书大全孝顺事实各一部  海西建州撒刺儿等卫女直都督都鲁花等来朝贡马赐宴给赏有差  兵部覆河南镇巡等官议睢陈河北相去六七百里两地兵备乃责本省管屯官兼之势恐不给汝南既有兵备信阳属地又设分巡此可裁并请令汝南副使兼理信阳信阳佥事改备睢陈河北分巡自备河北管屯佥事专理屯政奏可  夜五更月犯南斗西第三星
　　○丁巳山西太原府地震有声  御史叶奇言辅臣杨廷和引疾求去  陛下曲遂有请今蒋冕亦复求去幸勿复听御史萧一中亦言辅臣廷和冕等同功一体廷和既去冕等岂能安于其位愿  陛下勿靳勉留因荐东阁大学士石瑶前祭酒鲁铎修撰吕楠副使何瑭可大用疏下所司
　　○戊午修撰舒芬再疏乞终养不允○己未清明节遣长宁伯周大经昌化伯邵蕙玉田伯蒋轮分祭  七陵仪宾周钺祭  景皇帝陵寝中官祭  恭让章皇后陵寝  以塔鲁木卫都督佥事竹孔革升职久给金带大帽各一从其请也  初御史何鳌劾都御史吴廷举湖广督赈既完不即停所加纳吏农钱乃令留司公用开布政周季凤参议王子谟侵费之端时季凤已为南京刑部右侍郎有诏罢季凤逮问子谟诘责廷举既而廷举具疏自劾因言圣贤不废交际之礼白季凤等无罪科道参驳廷举饰蔓词以资奸慝  上特释廷举仍下抚按官核实以闻  诏以江寇猖獗切责有司命巡江都御史伍文定等严督所属刻期剿绝以安地方
　　○庚申  上敕谕群臣曰近来江北江南并湖广等处水旱相仍地方饥馑人民相食所在盗贼成群应天凤阳并河南山东狭西等处元旦同时地震方冬雷电交作山崩陷灾变非常近日京城风霾蔽天春深雨泽愆期  上天示戒朕心警惕尔文武衙门官员各宜仰体朕怀同加修省凡政教有未明刑赏有未当冤抑有未伸困穷有未恤与夫利所当兴毙所当革俱一一着实举行事应奏请者条具以闻礼部仍行在外各处镇巡及三司等官一体遵奉务期弭灾和回以副朕轸念元元至意前大学士刘健疏谢存问  上以健  累朝旧臣高年耆德优诏答之  寿泗等州强贼猖獗漕运都御史胡锭奏闻诏兵部飞檄凤阳山东河南抚臣会各镇巡官严督所部克期剿绝听以便宜调发毋得观望以贻他患佥事袁经等令戴罪杀贼  庆成王府镇国将军奇言殴死军人匿尸妄诉巡按御史勘奏诏革禄米三之二○辛酉以湖广民饥发太和山香银二千两赈之从巡按御史马纪请也  初湖广镇守太监李景儒岁进鱼鲊巡按御史沉俊武昌府知府王銮各疏请罢之礼部议额外进献不免烦民每岁科敛动以千计罢之便诏禁毋科敛扰民  以宣城伯卫錞提督神机营敕定西侯蒋壑协守南京兼掌南京右军都督府事以山西行都司军政佥事都指挥佥事王钰掌本司事  诏给苏镇战马一千五百匹苏镇例无免马巡抚都御史孟春以虏警缺马请给下部议从之淮王奏疏补复裁革军校  上以江西兵荒报罢  前辽阳分守副总兵张铭纵属扰民至是巡抚都御史张琏列状以闻时铭已罢诏仍逮问  罢狭西按察司佥事李献先是献以御史按山东杖死知县沃潮潮母讼其事会献已迁狭西诏遣刑部郎中詹瀚往山东勘之提献决人不如法因而致死献妄诉不服下狭西巡抚王珝提问改献奏事诈不以实法司奏律赎  上以其情重特斥之仍戒风宪官务遵照宪纲详审刑狱无致枉滥
　　○壬戌南京前光禄寺少卿史后监生杨谌杨谦各出粟赈饥抚臣以闻  上嘉其行义赐后从四品散官服色谌谦视铨次量加一级  江西按察司佥事韩守愚久不赴任诏巡抚都御史逮问著为例  诏裁革江西布政使司右参政一员饶袁二府管粮建昌府捕盗通判三员靖安县县丞柳都寨巡检各一员永丰丰积仓副使二员南丰萍乡新喻永丰宜黄都昌石马玉隆各税课局大使八员  升山西平阳府知府廖纪为广西按察司副使  总督漕运都御史胡锭以江北赈饥请鬻运米以平市价户部覆议从之仍听截留正米连耗拾肆万石贮各仓备赈而扣今所发银七万两抵输太仓  以山东灾暂罢清军召御史林钱还  编修孙元以病请告诏元方事纂修令供职如故  以灾免镇苏常松四府税粮有差  兵部覆南京守备魏国公徐鹏举等议言南京大小教场及新江口季报官军三万四千二百令鹏举等疏止称访求将领挑选五千其余安在宜行南京内外守备督率各属悉所选军士严加训练有警以便宜调发甲胄出守备府赎锾修之火器工部铸式遣官赍送诏如部议
　　○甲子升南京给事中汪应轸南京御史李孟旭俱按察司佥事应轸江西孟旭狭西  南京御史唐勋劾都御史林廷玉起用久不赴任请诘责廷玉部覆廷玉业已赴任闻劾輙还俟其自陈动经数月先议推可代廷玉者诏可  御史戴继先言分巡分守官带理清戎恐各道更改不一书吏因而为奸宜仍旧委右布政及副使专理便奏可  以南京各府灾暂免刷卷  工部覆河南抚按官议堡夫河夫以灾故十减其二应起役者暂从雇役及免堡夫旷役工价俱难遥度请行总理侍郎会有司计其长便以闻诏如议
　　○乙丑  诏圣慈寿皇太后圣旦先期有诏免命妇朝贺御史马明衡朱浙各疏言前者  兴国太后令旦朝贺如仪今  昭圣皇太后相去未逾月乃辍而不行臣民疑之  陛下仁孝夙成恩礼之隆宜无不至万一因礼文末节稍成嫌隙此非细故疏入  上怒曰免贺自  昭圣皇太后懿旨孝奉奉  两宫朕岂敢间越明衡等妄言离间并逮下镇抚司拷讯翰林院修撰舒芬言  昭圣慈寿皇太后圣旦乃  陛下爱日承欢之会而诸命妇朝贺则又得天下之欢心以事其亲者也今遽传免恐失轻重况近因  陛下于所生有如称之仪故此报一出人心惊疑乞别降  纶音以彰至孝  上以芬出位妄言命夺俸三月  御史萧一中言朝廷设台谏为白目之官所以防天下之壅蔽今御史马明衡朱浙言涉狂直遽诏下狱臣恐中外闻之将谓  陛下以言为讳虽有奸邪欺罔之事何由上闻乞赐矜宥以彰  圣德以回  天变疏下所司既而御史李本陈逅户部员外郎林应骢相继论救章连上  上怒并下诏狱拷讯后谪林应骢为广东徐间县县丞李本揭扬陈逅合浦各主簿  都御史胡锭以凤阳卢州等卫灾重请暂留春班京操官军本地方守奏可  录大同老王沟等处斩获功升赏官军张镇等六十人有差  敕山东屯田副使兼理水利  吏部尚书乔宇等疏论大理言今之为议者有二礼官之议欲考  孝宗为隆正统存所后者父子之名萼等之议欲考  兴献帝为厚私亲存本生者父子之名但重所后者有拂  皇上未安之心重本生者适中  皇上易从之意此国是所以难定也臣等窃惟  皇上以长子入继  武宗之统必以  孝宗为考而后  宪宗之大宗为不绝此所谓以义起礼合乎天理之正人心之安者也今之争论不决者独于名称之问欲求父子两全而无害者臣等复有一说我  太祖高皇帝兄终弟及之言载在  祖训万世不易今之大明律亦  圣祖所定者考其服制所称则所后者固名父母所生者亦名父母盖有本生二字以冠之则于所后有别犹存一本之义也伏望  皇上遵  圣祖律文定拟名称于  孝宗称皇考于  兴献帝称本生考降杀轻重厘然自别庶几正统之传一本之义君臣之分父子之之名可以兼全而无害矣  上曰朕尊奉正统未尝偏厚本生奏中何说易从朕心姑不究下其章于所司
　　大明世宗肃皇帝实录卷三十六
大明世宗肃皇帝实录卷三十七
　　嘉靖三年三月丙寅朔  敕谕礼部  圣母昭圣慈寿皇太后拥护朕躬缵承大统仰荷  慈训恩德难名兹特加上尊疏为  昭圣康惠慈寿皇太后尔礼部其择日遣官祭告  天地  宗庙  社稷恭上册宝仍道行天下宗室及文武衙门知之所有合行礼仪开具以闻是日又敕谕礼部朕恭膺  天命入继大宗祇奉  祖考孝养宫闱专意正统罔敢违越顷岁仰承  圣母昭圣慈寿皇太后懿旨以所生至恩亦欲兼尽尊朕  本生父为  兴献帝  本生母为  兴国太后朕心犹未慊然特命文武群臣集议皆谓宜加称号以极尊崇今加称  兴献帝为  本生皇考恭穆献皇帝  兴国太后为  本生母章圣皇太后尔礼部其择日遣官祭告  天地  宗庙  社稷更上天下宗室及文武衙门知之所有合行礼仪开具以闻  先是礼部尚书汪俊等言顷遵诏再集文武群臣科道等官会议大礼伏奉明旨谓朕奉承  宗庙正统大义不敢有违但本生至恩情欲兼尽命臣等参酌众论议拟以闻岂非以所生之义至尊至大虽当专意于正统岂得尽绝于□恩臣等愚昧窃谓  兴献帝后已极推尊而  圣学无穷莫能称塞请于  兴献帝帝字上  兴国太后太子上更增一字以全尊号庶上慰  圣孝下答群生所谓爱敬尽于事亲而德教加于百姓刑于四海盖天子之孝也疏上复留中十余日至是得旨朕于本生欲兼尽至情尊号已别有敕谕仍于  奉先殿侧立一室以尽朕以时追孝之情礼部具议议拟来闻于是礼部尚书汪俊等复执议言  陛下欲改称  庙号自尊本生立  庙大内臣等窃念此此举所系甚大  陛下入奉大宗不得祭小宗亦犹小宗之不得祭大宗也故昔  兴献帝奉藩安陆则不得祭  宪宗今  陛下入继大统亦不得祭  兴献帝是皆制于礼而情有所屈也然  兴献帝不得迎养  寿安皇太后于藩邸  陛下得迎养  兴国太后于大内受天下之养而尊祀  兴献帝以天子之礼乐则人子之情可谓获自尽矣乃今  圣孝无穷臣等敢不将顺但于正统无嫌乃为合礼臣等不自揣度窃效其愚  献帝徽称之上仍宜冠以兴字盖  献帝初封兴国识者知为今日中兴之兆其名大而且美自于本生不失尊崇而于正统无所嫌二  圣孝弥彰而又心大定矣  上曰立  庙原无著议止于  奉先殿侧别建一室以伸朕追孝之情迎养藩邸  祖宗庙无此例何当饬以为词著从实自陈俊随具疏伏罪  上切责而宥之夺司务京韶等俸一月
　　○丁卯巡抚山东右佥都御史王尧封言临清地方灾伤重大人民饥困乞将广积二仓粮米量减价值粜卖三分之一其所易银两收贮在库候年丰照数籴买还仓户部复议从之
　　○戊辰增应天府廪膳生员二十名从御史陈伯谅请也
　　○己巳翰林院修撰唐皋编修邹守益等礼科都给事中张翀等御史郑本公等具上疏极论守益等言礼者所以正名定分别嫌明微以治政安君也君失礼则入于乱臣失礼则入于刑不可不慎也今  陛下受  先帝遗诏  昭圣皇太后懿旨入缵天统此正先儒程颐所谓继祖之宗绝亦当继祖故虽长子为人后而不可辞也夫所继之祖乃百世不迁之祖大宗之统也我  太祖高皇帝至于  列圣相继之统不可一日不续者也特以  武宗为兄不可以分昭穆故考  孝庙母  昭圣以缵正统此天经地义质诸圣经而无不合者也至于本生之恩特加  帝后之号则于私亲不可谓不隆也乃又加以  皇考之称去其始封之号则于正统略无分别矣夫天下无两重之理尊无二上是以我  太祖高皇帝制孝慈录以教天下其叙五服之制有曰为人后者为所后父母服三年为所后祖父母承重为本生父母降服期年即丧服之隆降则庙制祭法皆可类推矣伏望  陛下恪遵  祖训毋为异论所惑于  兴献帝遵称避  皇考之嫌存始封之号庶于正统不致僭踰皋疏略如守益言请于本生备其尊称以伸隆孝之道系其始封以远二统之嫌翀及本公等则谓今之天下  太祖高皇帝之天下八传而至  陛下借曰  孝宗未尝亲子  陛下其守此鸿业而传之以及  陛下子子孙孙万世相承者果谁之德与故  陛下在藩之日则可曰  孝宗之侄  兴献王之子今在御之日则当曰  孝宗之子  兴献帝之侄可两言而决也奚待于纷纷哉至于立  庙大内之说实为不经  献帝之灵既不得以入  太庙又空去一国之祀而姑托享于大内焉  陛下之享  太庙其文必曰嗣  皇帝于  献帝之庙则又当何称爱敬精诚两无所窃恐  献帝之袖且将蹙然不安是  陛下之孝既不得专致于  太庙而于所以奉  献帝者反为渎礼而不足以尽其心矣  上览奏不悦以守益等出位妄言姑置不问而责举阿意二说翀及本公等朋言乱政各夺俸三月
　　○庚午礼部尚书汪俊等遵前旨具仪上请极言立  庙大内有干正统臣实愚昧不敢奉诏  上曰建室礼仪礼部还会同多官明白议拟来闻  升南京太常寺卿韩荆为都察院右副都御史总理南京粮储  两广贼平总督巡抚都御史张鼎镇守总兵官抚宁侯朱麒各赐敕奖励
　　○辛未巡抚宣府都御史李铎举原任狭西总兵刘淮参将李贤居庸关分守孙玺大同都指挥贾鉴甘肃副总兵李义宜行取来京听用兵部覆议从之
○壬申  诏与故南京吏部尚书孙需祭二坛造葬如例谥清简需江西饶州府德兴县人中成化壬辰进士由推官御史历藩臬擢副都御史巡抚河南狭西郧阳升南京兵部右侍郎历升南京吏礼刑工四部尚书正德十三年以七十引年优诏致仕历官四十余年掺持清谨始终不渝云诏发两淮盐引召商变买以助淮阳赈济从侍郎席书奏也
○甲戌巡抚宣府右佥都御史李铎疏乞休致不允  升南京太仆寺卿边贡为南京太常寺卿
　　○乙亥南京吏部尚书杨旦疏乞休致  上以旦才望素着不允
　　○丙子南京吏科给事中彭汝寔言九江强贼杀伤官军甚众操江都御史伍文定久署院事不行议剿应城伯孙钺职专屯练拥兵不出俱乞切责请自今掌院有缺勿令操江署掌有妨训练  上是之责文武钺会同防剿以靖地方毋自分彼此致贻后患  河南沈丘县强贼纠众劫掠巡抚都御史王荩以闻下兵部议覆得旨切责参议熊浃佥事周忠蒙蔽上官輙报宁帖令戴罪杀贼荩及巡抚凤阳都御史胡锭督捕欠严轻信不察令从实自陈后荩引罪诏宥之
○丁丑  诏定安陆州松林山陵为  显陵
　　○己卯  武宗毅皇帝忌辰  奉先殿行祭礼遣安仁伯王桓祭  康陵  礼部尚书汪俊等遵旨会廷臣上大礼疏其略曰恭惟  皇上断自  圣衷裁定大礼正统之义既明本生之恩亦尽幽明感悦中外归心伏奉明诏又欲于  奉先殿侧别建一室以伸追孝之情既该礼官执奏复令臣等明白议拟以闻臣等仰窥  圣意岂非以  奉慈之建在  先朝以有故事乎臣等谨按  奉慈之建盖  孝宗皇帝为  孝穆皇太后祔葬初毕  神主宜有奉享之所而设也当时议礼之臣皆据成周特建庙以祀姜嫄而言盖古今之通义也至于为本生父立庙大内则从古以来未之或有惟汉哀尝为定陶共王立庙京师辅臣师丹献议以为不可哀帝不听卒贻后世之讥臣等窃惟陛下尊崇本生其礼已极其情已尽若曰礼不得立庙而可以建室礼不得主祭而可以追孝则是  陛下有可为尧舜之资而臣等乃导以哀世之事罪将奚逭请以安陆府中特建  献皇帝百世不迁之庙俟他日袭封兴王子孙世世奉享  陛下岁时遣官特节奉祀是亦足以伸  陛下无穷之至情矣  上曰朕奉  太庙宗祀岂敢间越与汉哀等帝王不同还照前旨亟议务协公论以伸朕情勿得仍前执拗  方山府辅国将军表核以淫恶乱伦革爵为庶人
　　○庚辰詹事府掌府事吏部尚书兼翰林院学士石瑶等上大礼疏其略曰古者宗庙之制天子七诸侯五其始祖之庙皆百世不迁自三代以来莫之有改  陛下入继大统考  孝宗兄武宗以承  太祖  太宗之绪所谓天子宗庙之礼如此若  献皇帝诞育  圣穷恩固罔极然实为王国始封之祖亦百世不迁之庙恐不得以追慕之情遂变千古不义之礼也况今虽云建室实则庙同揆之正统不无嫌二设若欲少损规制始便飨献则又执与五庙之制之为尊严而广大也伏望  皇上以先王之礼为礼以继述之大为孝建室之议即赐停止仍于始封之国崇建庙祀长而不迁之祖体统既尊恩义亦尽是日国子监祭酒赵永等疏同上并付所司  复除山西道御史胡琼于本道
　　○辛巳升通政司右通政杨果为南京太仆寺卿  降御史金符为河南邓州判官先是符巡按山海关巡抚顺天都御史孟春论其行事乖张不谙宪体诏俟回道考察以闻至是都察院具奏故有是命  巡抚凤阳等处右副都御史胡锭奏将赈济银十万两设法远籴以济贫民户部覆议诏可  巡抚河南右副都御史王荩以灾伤民饥请发太仓银赈济户部覆议准发银二万两
　　○壬午少保兼太子太保户部尚书武英殿大学士毛纪引疾乞休  上优诏褒答令即出供职以副倚注至意不允辞  升山西布政司左参议王崇庆为按察副使  大名府浚县知县焦昇以大名所属州县灾伤为饥民图以进乞行蠲恤户部覆议诏抚按官酌量议处以闻  命安乡伯张坤靖远伯王瑾各坐营管操坤奋武营瑾神机营
　　○癸未礼部尚书汪俊疏乞休致  上曰卿职司邦礼方切委任见今大礼未成何輙乞休不允辞  甲申升南京户部郎中李镗刑部郎中叶鈇宗人府都司潘时俱为都转运盐使司同知镗两浙鈇福建时长芦南京内外守备魏国公徐鹏举等劾奏户部员外郎李棣过西安门不下马诏逮京拷讯镇抚司覆奏  上以棠轻慢法度黜为稷山县典史
　　○乙酉  命湖广都指挥佥事孙显祖佥书本都司事
　　○丙戌吏部尚书乔宇等再疏请罢内殿建室之议  上曰朕祇奉  宗祀罔敢违礼卿等还照前旨议拟来闻于是礼科都给事中张翀等山西道御史任洛等皆以为言有旨切责之  南京刑部主事张璁桂萼各上疏璁曰  皇上遵  祖训入继大统固非执政大臣之所能援亦非执政大臣之所能舍也夫何礼官不考而强比与为人后之例以  皇上为  孝宗之嗣绝  兴献帝父子一体之恩继  孝宗之统失  武宗兄弟相传之序遂致  皇上父子伯侄兄弟名实俱紊凡有识之士靡不痛惜者也臣初叨进士尝再上议及著为答问论辩其非但言者不顾礼义党同伐异宁负  天子而不敢忤权臣此何心也伏见当时  圣谕有云  兴献王独生朕一人既不得承绪又不得徽称朕于罔极之恩何由得安于是执政妄意窥测  皇上之心有见于推尊之重未见于父子之切故今日争一帝字明日争一皇字而  升下之心日亦以不帝不皇为歉既而帝  兴献帝以为  皇上之心必既慰矣故留一皇字以觇  陛下将来未尽之心何如耳遂敢以  皇上称孝宗为  皇考称  兴献帝为  本生父父子之名既更推尊之义安在遽尔诏告天下自以而今而后决然不可改者乘  皇上之不察误  皇上以不孝亦既甚矣记曰君子不夺人之亲亦不夺其亲也  皇上尊为万乘父子之亲人可得而夺之乎又不容人之夺之乎兹伏承  圣谕会文武群臣集前后章奏详议臣知  皇上以万世之礼付之天下之公矣然久而未决容有心明而面阿理屈而词执者所谓宁负  天子而不敢忤权臣如此者非臣子也臣闻有言者曰  皇上已受  昭圣皇太后懿旨为之子矣今焉可背之已考  孝宗诏天下矣今焉可改之但可于  兴献帝之称加一皇字耳此正臣所谓留此一字以满  皇上未尽之心者也切谓  皇上初奉  武宗遗诏为继大统非奉  皇太后懿旨为之子也何背之有  皇上自藩邸为  兴献帝子服父服矣迎立之诏嗣  皇帝位继  武宗统矣此复其初何不可改之有故今  兴献帝之加称不在于皇与不皇实在于考与不考推尊者人子一时之至情父子者万世纲常不可易也若徒争一皇字则执政必姑以是而塞今日之议  皇上亦姑以是而满今日之心臣窃恐天下知礼义者必将议之不已  皇上聪明日开孝德日新必亦不能自已也伏乞再诏中外必称  孝宗为  皇伯考  兴献帝为  皇考  武宗为皇兄则  陛下父子伯侄兄弟名正言顺事成而礼乐兴矣天下之望万世之望也萼＜锍-釒＞曰帝王传统体天地之心尽君师之道以问万世太平非若一家一人之私者也故统为重嗣为轻尧以不得舜为己忧不闻以陶唐氏失天子之祀享为己忧也舜以不得禹皋陶为己忧不闻以有虞氏夫天子之祀享为己忧也夏商之间皆立弟而不及子周虽立子至六传无嗣立王叔父辟方以继统匡王无嗣立弟瑜而周赖以不坠夫唐虞三代岂皆无子行可以为继后图哉重继统之得人而不重己之得嗣为天下谋而不以一人之私干之此仲尼之徒所以深鄙夫与为人后者也后世为人君者不计天下之安危为人臣者不知事君之大节女后奸臣利于立昏西汉舍长兄弟而立孺子婴东汉舍长兄弟而立质帝凡若此类其开岂无贤而长者可立哉以继嗣私情为重而不知国无长君将宗社沦丧其何利之有我  太高祖皇帝深惩其失独取法于二帝三王以兄终弟及之文定为  祖训故  皇上以兴献帝长子缵  祖宗之统事法三代义合唐虞无容议矣昔先王立极以祭祀教命  皇上即位以来  天地则祀之于郊矣  祖宗则享之于庙矣独能遣其父乎故大考  兴献帝统继  武宗此天理人心推之为尧舜人伦之至者执政乃以为不可何也愿特赐裁断建中立极以答天下仰望之心  上览其＜锍-釒＞以所言关系典礼命礼部一并会议以闻  礼部尚书汪俊再乞休致  上以俊职司邦礼近奉议尊室未成故引疾求退责以违悖正典肆慢朕躬令其回籍已而吏部推吏部左侍郎贾脉右侍郎吴一鹏代俊特旨用南京兵部右侍郎席书为礼部尚书
　　○戊子初  上以大礼已定诏桂萼等不必来京时萼与张璁已趋召至凤阳矣闻命乃同上疏曰臣等蒙召来京盖欲令与礼官面质是非宣昭大义此真  皇上公天下万世之心也臣等闻命奔走至凤阳道伏睹  圣谕已加称  兴献帝为本生皇考恭穆献皇帝  兴国太后为本生母章圣皇太后是又以诸臣巧餙考  孝宗之初谬耳其设心以为  皇上但见有  皇考皇帝  母皇太后之称必自善慰殊不知本生父母对所后父母而言实阳与阴夺之也  皇上岂能遽察其欺乎遂使  皇上于此宗祝致词既称  皇考献皇帝又称  皇考孝宗皇帝是两皇考矣曾有一人两考之礼乎  孝宗皇帝有灵而信乎  献皇帝有灵而慰乎  皇上两考之而安乎臣知仍加本生二字决非  皇上之心必出礼官之阴术欺  皇上以不察也及奉  圣谕朕  本生父母尊号已有敕谕还于  奉先殿侧别立一室尽朕追孝之情夫别立称庙如  奉慈殿之例不干正统所以明天下之分不废尊亲所以教天下之孝于礼合矣但云朕  本生父母岂  皇上亦自不察以本生二字为亲之之辞斯不失为  献皇帝子矣不知礼官正以此二字为外之之辞为也  皇上为  孝宗之子云耳  皇上不亟去本生二字则  献皇帝虽称  皇考实与皇叔无异不知礼义者将妄引汉宣帝光武非礼故事以为不当为  献皇帝立庙京师必此二字有以启之也夫以二字实礼官欺  皇上之阴术故不徒能使人附之而不改又能使  皇上曲之而不觉其欺矣又奉  圣谕今大礼既定桂萼等不必取来臣等闻命中止切以大礼如此为定政臣等所谓徒争一皇字礼官必姑以是而塞今日之议  皇上亦姑以是而满今日之心者也盖礼官惧臣等来京面质其非故先为此术求遂其私而天下后世公议终不可泯等等切惟  皇上聪明日广孝德日新本生所后之欺蔽必自察之在礼官今日固自以得为计臣等知其将无所逃罪者也谨按三代以上立君者以贤嫡长继统为重并无立嗣之说末世诸侯之大夫以下始有与为人后者故仲尼射于矍相之圃使子路延射者曰贲军之相亡国之大夫与为人后者不入其余皆入此可见与为人后者仲尼之徒所深鄙也今礼官不成  皇上为入继大统之君而忍比  皇上为入继大统之君而忍比  皇上与为人后之例盖不过强附汉定陶王宋濮王不同之故耳宋儒朱熹谓古礼坏于定陶王盖成帝不立中山王以为礼兄弟不得利入庙乃立定陶王盖子行也孔光以尚书盘庚之及王争之不获当时濮庙之争都是不曾读古礼见古人意思夫仲尼大圣人也朱熹大儒也礼官皆不考其说必求遂欺蔽之私此何心哉故今日典礼必当改称  皇伯考孝宗敬皇帝  皇伯母昭圣慈寿皇太后直称  皇考恭穆献皇帝  圣母章圣皇太后亟去本生二字敕谕礼部诏告天下则继统之义始圣为人后之说不得乱乎其间而人心信从矣＜锍-釒＞奏留中仍诏萼璁来京  改云南永昌金齿二千户所奏保山县
○辛卯  命大同左卫署都督佥事张輗宣府前卫都指挥佥事刘淮各坐营管操輗立威营淮扬威营
　　○壬辰巡抚保定等处右副都御史刘麟乞休致  上以麟素有才望不允  升金华府知府王九峰为山西按察司副使起用河南道御史宋景兵部员外郎黄绶俱升按察司佥事景浙江绶山东  命广宁伯刘泰署都督佥事杭雄俱佥书后军都督府事
　　○癸巳礼部拟上  昭圣康惠慈寿皇太后  章圣皇太后尊号仪注一钦天监选择嘉靖三年四月十二日卯时吉尊上  昭圣康惠慈寿皇太后尊号十三日卯时吉尊上  章圣皇太后尊号一本月初七日太常寺官宿于本寺次日早具奏致斋三日遣官祭告  天地  宗庙  社稷祭仪用果酒脯醢香帛迎神四拜行一献礼读祝送神四拜礼毕一前期礼部通行各衙门知会至日鸣钟鼓百官具朝服随班行礼一前期一日内侍官设册宝案二于奉天殿东宝西设宝册彩舆四与丹墀内设香亭二于册宝舆前教坊司陈设中和乐及大乐是日早锦衣卫设  卤簿大驾一前期一日女官设  昭圣康惠慈寿皇太后宝座于宫中设宝册案二于宝座前册东宝西设香案于册宝案前设  皇帝拜位于丹陛上正中设内赞二人引礼二人内官陈设仪仗于丹陛东西女官擎执者立于宝座之左右钟鼓司设乐于丹陛东西北向一  章圣皇太后宫中前期陈设于前仪一是日早  上御华盖殿具冕服鸿胪寺官奉请行礼导驾官导引  上出至奉天殿捧册宝官捧册宝置于案内侍官举案由殿中门出导驾官导引  上随行至丹陛之下捧册宝官取册宝置于彩舆内侍官举舆  上升辂随舆后导驾官退百官于金水桥南皆北向序立候册宝舆至皆跪候过毕兴皆随至思善门外墙南北向序立候  上至思善门里降辂趋至门外北向序立女官请  昭圣康惠慈寿皇太后升座  昭圣康惠慈寿皇太后具服出道从如常仪乐作升座册宝彩舆由中门进至宫中丹册置于  皇帝拜位前册东宝西内引礼官导引  上由左门入至丹陛上左边北白立乐正内赞唱执事官各司其事引礼官导引  上至拜位奏拜乐作四拜乐止传唱鸿胪寺赞百官皆四拜毕捧册宝官于彩舆内取册宝捧由中门入至  昭圣康惠慈寿皇太后前左边立  上由左门入至拜位奏位奏措圭奏进册捧册官以册进于  上左  上受册奏宣册  上以册授执事官跪受于上右宣读讫捧置于案奏进宝捧宝官以宝跪进于  上左  上受宝以受执事官跪受于  上右捧置于案奏出圭俯伏兴传唱同奏复位引礼官导引  上由左门出至拜位奏拜乐作四拜乐止传唱百官同四拜毕致词官于丹陛下跪奏词  皇帝御名伏维  昭圣康惠慈寿皇太后陛下功德并隆显崇徽号永膺福寿四海同权毕奏拜乐作四拜乐止传唱百官同四拜奉礼毕一十三日  章圣皇太后宫中行福如前仪百官序立于清宁门外行礼亦如前仪致词同一谒告仪一十二日上册宝毕内官先具谒告仪物  上具礼礼服奉  昭圣康惠慈寿皇太后具冠服诣  奉先殿  奉慈殿行谒告礼用祝文品物行礼如常仪一十三日  上具礼服奉  章圣皇太后谒告礼亦如前仪一受贺仪礼一十二日  昭圣康惠慈寿皇太后行谒告礼毕仍御宫中服燕居冠服升座仪仗礼及乐如前陈设内引礼官引导  庄肃皇后  皇后  武庙皇妃公主六尚等女官并宫人行庆贺如常仪礼毕文武百官诣仁寿宫前门外上表庆贺行四拜礼司礼监官捧表仍行四拜礼一十三日  章圣皇太后行谒告礼毕仍御宫中服燕居冠服升座仪仗及乐如前陈设内引礼官引  皇后皇妃公主六尚等女官并宫人行庆贺礼如常仪礼毕文武百官诣清宁宫前门外上表庆贺行礼俱如前仪一十四日命妇进表行庆贺礼俱如前期一日女官陈设  昭圣康惠慈寿皇太后宝座于宫中设香案于丹陛之南其日清晨内官陈设仪仗于丹陛之东西女官擎执者立于宝座之左右陈女乐于丹陛之东西北向设表案于殿东门外设命妇拜位于丹墀北向设司赞位于丹墀东西设司宾位于命妇拜位之北东西相向设内赞二人位于殿内东西命妇至东门外司宾引命妇至东门外司宾引命妇入就位女官具服侍班如常仪尚宫尚仪等官诣内奉迎尚仪奉请  昭圣康惠慈寿皇太后具服出导从如常仪乐作升座乐止司赞唱班齐乐作赞四拜礼乐止外赞唱进表女官前导举表案女官二人案举由殿东门入乐作至殿中乐止赞众命妇跪内赞唱宣表展表女官诣案前取表跪展宣表女官诣案前跪宣讫兴女官举表案置于殿东门外赞命妇皆兴赞拜乐作四拜乐止司宾引班首命妇由东阶升乐作自东门入至殿中乐止内赞唱跪外赞唱众命妇皆跪内赞官入班首之左代致词云某夫人妾某氏事恭惟  昭圣康惠慈寿皇太后陛下洪慈厚德允协徽称寿福隆长群心欢戴毕内赞司赞同唱俯伏兴班首及众命妇皆兴司宾引班首由西门出降自西阶乐作至拜位乐止赞拜乐作四拜乐止尚仪跪奏礼毕  昭圣康惠慈寿皇太后兴乐作还宫乐止引礼官引命妇以次出一十五日命妇进表  章圣皇太后宫行庆贺礼并前一日陈设如前仪致词同一十六日  上御奉天殿文武百官上表行庆贺礼毕鸿胪寺奏颁诏开读行礼如常仪报可再择日来闻  少保兼太子太保户部尚书谨身殿大学士蒋冕＜锍-釒＞乞休致其答曰臣闻古人有言责有官守者不得其职则去臣备员内阁与闻大政心知其非而事失其守者不一而足其为不职甚矣误国负  君义当罢黜两月以来我  皇上欲加称  本生父母尊号故无容议惟建室之议今犹而未有当  上意者臣与同官毛费宏反覆论奏数千百言仰惟伏  皇上天纵圣人嗣承大统至亲伦序天与人归固不待赞然非  圣母昭圣康惠慈寿皇太后懿旨传  武宗皇帝遗命则将无所受命大义不明今既受命于  武宗则即嗣  武宗之统为  武宗之后以奉祀  宗庙特兄弟之名有不容紊故但兄  武宗考  孝宗母  昭圣而于  孝庙  武庙皆称嗣  皇帝称臣称御名以示继统承祀之义所后所生称号之间未有混然无别既而颁特  御劄欲为  本生父母立庙  奉先殿侧责臣等不能将顺议拟臣等又极言其不可节蒙  圣谕朕于正统大义不敢有违则  圣心固已洞烛臣等之愚言矣及礼部会官议上又奉旨有与古哀等帝王不同之谕臣窃以为自古人君议承天位谓之承祧践阼祧谓宗祧阼谓庙之阼阶皆主宗祀为言礼为人后者惟大宗以大宗尊之统也亦主宗庙祭祀而言自汉至今千六七百年未有为  本生父立庙大内者汉宣帝以兄孙继统为叔祖昭帝后止立所生父庙于原葬广明苑北谓之奉明园光武扫平僣乱奋然崛起盖取天下于新莽非继正统于平婴一闻张纯朱浮建议即尊事大宗继统元帝降其私亲四世祀于原葬之地章陵宋英宗皇帝所生父濮安懿王亦正即国□内立庙我  皇上光年有旨立祠安陆其事与汉之宣帝光武宋之英宗适同礼虽非正犹有可诿今乃宣帝光武英宗之不如矣岂臣愚所望于  皇上哉  皇上既后  武宗而继其统以考  孝宗祇奉  祖宗  列圣之祀则大宗庙祀身既主之今又欲兼奉小宗庙祀情既重于所生义必不专于所后  孝宗武宗在天之灵果将谁托乎  祖宗  列圣神灵必不能安窃恐  献帝神灵亦不能安虽  圣心亦自不能安也考之圣经质之古礼已该臣等言之九卿言之科道等官言之  皇上奈何一切拒之而不听哉近该礼部尚书汪俊乞休乃遽允其还乡南京刑部主事桂萼张璁有言乃命会官并议且各行取来京其日天气本是清明午后陡变为阴晦至暮而风霾尤甚  天心仁爱尤极惓惓  皇上其可不思所以奉慰  祖宗之心以上回  天意哉臣官冒孤卿职惭匡正积成未至不能上格  渊衷不职之愆万死莫赎岂敢复靦颜班行之上伏望  皇上深惟  宗庙事重关系纲常毫发僭差有干正统□情准礼俯从公议仍乞特垂矜察罢臣职务政事放归田里  上曰卿忠诚体国议论正直朕方倚任共治国理岂可引疾累＜锍-釒＞求退宜即出供职以副眷注至意慎勿再辞建室礼仪朕自有处置  以灾伤停徵镇江太平二府拖欠粮米  升龙门卫指挥佥事王经为署都指挥佥事充左参将分守宣府万全右卫等处地方
　　大明世宗肃皇帝实录卷三十七
大明世宗肃皇帝实录卷三十八
　　嘉靖三年四月乙未朔时享  太庙  给事中张嵩曹怀张侨安磐各＜锍-釒＞论主事张璁霍韬首为厉阶侍郎席书员外方献夫私相附和而主事桂萼者窃众议以济己私攘臂不顾仰惑  圣听今萼等取用书进礼卿用非其宜请并斥之以谢天下而磐疏又谓今欲别建一庙于大内则是明知  恭穆万万不可入  太庙矣夫  孝宗既不得考  恭穆又不得入是无考矣世岂有无考之  太庙哉此其说之自相矛盾者也疏并下所司
　　○丙申顺天府尹王轨报房山县地震因言数月以来震于诸藩于南都乃今于畿内寝近城阙  陵寝灾莫大焉意者宫闱预政与官寺涉权与匪人进用与民力劳瘁兵荒相仍九重深居愿加体察  上览奏责其任率下所司知之  直隶真定府无极县有怪风自西北来先红后黑咫尺不办人折树木鸡犬乱鸣有顷震雷暴雨  以广东新宁恩平贼蔡猛三严阮等平诏嘉镇巡等官功劳赐都御史张嵿总兵官朱麒巡按御史涂敬各银币有差其余功次及地方事宜候查议至日以闻是役也用官土民兵三万八千余人前后共破贼巢一百九十九处擒斩贼首从一万四千一百五十二人俘获贼属五千九百八十二人自来岭南用兵以寡胜众未有若此者
  </div>
  <div class="pagination">
   <a href="明实录世宗实录_page284.html">
    上一页
   </a>
   <span>
    ...
   </span>
   <a href="明实录世宗实录_page280.html">
    280
   </a>
   <a href="明实录世宗实录_page281.html">
    281
   </a>
   <a href="明实录世宗实录_page282.html">
    282
   </a>
   <a href="明实录世宗实录_page283.html">
    283
   </a>
   <a href="明实录世宗实录_page284.html">
    284
   </a>
   <span class="current-page">
    285
   </span>
   <a href="明实录世宗实录_page286.html">
    286
   </a>
   <a href="明实录世宗实录_page287.html">
    287
   </a>
   <a href="明实录世宗实录_page288.html">
    288
   </a>
   <a href="明实录世宗实录_page289.html">
    289
   </a>
   <a href="明实录世宗实录_page290.html">
    290
   </a>
   <span>
    ...
   </span>
   <a href="明实录世宗实录_page286.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
