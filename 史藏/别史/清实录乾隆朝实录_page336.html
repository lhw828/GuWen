<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 336 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 336 页/共 1860 页
  </h1>
  <div class="content">
   ○直隶总督高斌疏报、顺天、永平、保定、天津、正定、宣化、等府属。雍正十二年。开垦旱荒成熟地亩。实在升科地九十五顷二十七亩有奇。又天津府属之天津县。乾隆九年。报垦过水荒地三十五亩。又保定府属之高阳县。雍正十三年。开垦旱地一顷八十五亩有奇。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百四十二


大清高宗法天隆运至诚先觉体元立极敷文奋武孝慈神圣纯皇帝实录卷之二百四十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。六月。丁巳。谕大学士等、今年外省粮船北上者。较往年为多。目下直省地方。有雨少之处。恐将来需用米粮接济。著总督高斌、将尾帮漕粮。酌留二三十万石。于天津仓存贮备用。或于沿河州县仓廒。可以分贮。以备拨用。亦听其酌量办理。可即速传谕高斌等知之。　　

○户部题、升任直隶总督高斌疏称、奉天西路各营盘。并锦州等城、存贮米豆。经盛京户部侍郎双喜、奏请一并搭运至津。转运京仓接济。查此项粟米。彼时原因京城米贵。故于拨运黑豆之便。一体运京。京城此时。似无藉此四千余石之粟米。而河间、天津、二府属。乾隆八年旱灾之后。仓储空虚。现奏准赴奉天采买粟米。所有前项粟米四千三百三十三石一斗零。若与采买之米。一并分拨。既于食储有益。又可省运京之费。且由海运津。为日已久。恐沾咸润。可令州县乘时借粜。易谷贮仓。所有黑豆四千余石。仍令运通交纳。应如所请。从之。　　

○又议准、山东巡抚喀尔吉善疏称、东省雍正十三年。劝垦地亩一案。查邹平等州县卫所。劝垦旱地四百九十顷四十六亩有奇。内有咸鹻不毛。仅存石骨。低洼积水。难以播种。不能成熟地、共八十九顷八十亩零。请豁免应徵银。从之。　　

○礼部等部议覆、甘肃巡抚黄廷桂疏称、安西口外。原系新设地方。未建文庙学校。据司详安西卫册报、建设文庙一所。应如所请。从之。　　

○工部等部议覆、巡视南漕吏科给事中王兴吾奏称、漕船过淮入闸。或风信不便。或水势湍急。必须添纤。人夫乘机勒索。每名动至一二两不等。虽经前督臣托时奏准、每里给银一厘。而人夫多索不休。臣两次巡漕。俱极力访拏枷责。并委佐杂弹压。而此风未能尽绝。访查情由。盖以催漕员弁。喜作威福。每遇滩坝湾曲之处。概令多加纤夫。稍不遂意。即痛责运丁。短纤人夫。藉此居奇。且暗串汛兵分肥。请嗣后短纤勒索运丁者。令各汛千总查拏。凡应添纤地方。听运弁旗丁。自行酌雇。纤夫居奇。即拏解巡漕衙门惩治。如汛弁查拏不力。捆打旗丁。勒令加纤者。听巡漕御史查参。照纵役例议处。至漕船入汛。无故停泊。该汛即将头舵责处。其运丁不遵催趱者。该汛会同运弁责处。应如所请。从之。　　

○以宗人府府丞孙嘉淦、为都察院左副都御史。　　

○调江苏按察使张师载、为江西按察使。江西按察使翁藻、为江苏按察使。　　

○三等辅国将军福尔善故。以其子旭英、照例降袭三等奉国将军。　　

○戊午。谕军机大臣等、京师雨泽未降。目下竟有旱象。朕心甚为忧惕。畿辅之地。虽渐次得雨。然亦有雨少之处。不知近日情形如何。若果成灾。高斌作何筹画办理。昨降旨存贮漕粮三十万石于天津仓廒。不知此数将来足用与否。著高斌悉心计议。即速具奏。　　

○谕军机大臣等、直隶宣府所属地方。及古北口一带。今年夏月。雨水短少。收成歉薄。恐民间不无乏食之虑。且朕出口经过之地。亦复需用米粮。可寄信与高斌。于昨所留天津北仓之漕粮内。动拨十数万石。运至密云宣府古北等处。亦是接济之一策。其运至密云等处。尚有河路可通。若宣府古北等处。如何运往。并收贮何仓。若或天津所留尚虑不足。即于到通未入仓米石内。酌拨十数万石亦可。著高斌悉心筹画。即行定议具奏。　　

○谕曰、陕西巡抚陈宏谋奏称、按察使赫庆患病。恳请解任回京调治等语。赫庆、著准其解任调理。其陕西按察使员缺。著湖南辰永靖道马金门补授。　　

○己未。谕曰、镶白旗汉军副都统鼐满岱、著仍兼太仆寺卿。不必开缺。　　

○旌表守正捐躯之直隶束鹿县民姚正妻张氏。　　

○庚申。上诣畅春园、问皇太后安。　　

○户部议覆、山西巡抚阿里衮疏称、绥远城各通判。经徵本色米草折银。向照内地考成。查口外风劲气寒。三月冰融。四月播种。霜降甚早。节候与内地迥殊。一岁仅止一种。花户俱非土著。每岁九月开徵。仅能完半。一届冬寒。相继回籍。春融出口。东作尚难支持。何能完官补项。若追呼过迫。必多弃地逃亡。次年四月。断不能与内地一例奏销。查大同、朔平、二府。现系九月开徵。次年年底造报。所有绥远城各通判经徵本色米草折银。请照大、朔、二府之例。庶完户得宽裕输将。而经徵各员。不致枉罹参罚等语。应如该抚所请。米石于九月开徵。次年岁底奏销。草折银自可催纳。不便改至年底。从之。　　

○辛酉。漕运总督顾琮奏、直隶雨水稀少。上廑宸怀。减膳竭诚。圣颜清减。陈请稍释以宽太后之心。得旨、顾琮此奏。朕览之实深惭愧。水旱之灾。上天之示警。不可诿气数之适然。但一切补救绸缪。不可不尽人事。以救流离而赎愆过。遑计及帑饷之费乎。朕以德凉。不能感召。十年九忧旱。去岁圣母步祷。朕悚仄靡宁。即今三庚已届。盈尺未沾。忧出于不知。食忘于已举。将使朕宽怀以慰圣母。圣母之心。即朕之心也。其何以稍慰耶。至云敕下臣工。体察政务。朕从来不以灾伤之事。委之臣下。读史至因灾诏免三公。未尝不鄙之。昨截漕粜米。以次举行。现今米价如常。即使四府成灾。赈恤之事。亦所易办。宽刑赦罪。适滋莠民玩法之风。不可屡行。故因顾琮之奏。宣示朕意。或此旨内事体有所未该。许各陈奏。该部知道。　　

○旌表守正被戕之河南商邱县民周小二妻余氏。　　

○壬戍。谕、朕以爱养百姓为心。早夜思维。惟期薄海内外。家给人足。共享昇平之福。故特颁发谕旨。将天下钱粮。通行蠲免。诚以寰宇乂安。国用简约。朕躬行节俭。糜费又少。左藏所储。可以供数年之经费。是以体古圣人损上益下之训。特沛恩膏。俾海澨山陬。无人不被其泽也。赫泰身为台谏。乃奏称国家经费。有备无患。今当无事之时。不应蠲免一年钱粮。若云恩纶已沛。成命难收。则请将缓徵带徵之逋赋。通行豁免等语。朕之溥施惠泽。亦岂全不计及国家之用度。而为是举。赫泰逞其私智小慧。妄议朝廷重大政务。劝朕收回成命。不知其出于何心。又称成命难收。则宁宽缓徵带徵之项、以塞明诏。是将普遍之恩赉。靳而不施。徒为是煦煦之仁。以示惠养。其多寡广狭。何啻霄壤。况逋欠钱粮。固有一时水旱。无力输将者。亦有刁民抗玩。有意拖延者。若一体加恩。则良顽更无区别矣。凡为臣者。苟存利民之心。即所言失当。朕亦必鉴察其隐而优容之。所谓观过知仁。今朕抚育蒸黎。行庆施惠于常格之外。天下臣民。谅皆色喜。而赫泰独为是屯膏反汗之奏。性与人殊。悖谬已极。不能体朕爱民之心。而反生异议。为国为民者。固如是乎。赫泰、著交部严加议处。寻议、照溺职例革职。得旨、赫泰。著降二级调用。　　

○又谕、此次催追镶黄旗汉军等拖欠利银。诚恐不无苦累。特施恩俱从宽免。如恩赏红白事银两。有不敷之处。著动广储司存贮滋生银两应用。此项滋生银两。特为接济八旗兵丁红白事赏赉之费。承办大臣。果能办理妥协。何致拖欠迟误。如镶黄镶蓝满洲旗分。同领此银承办。俱无拖欠利银。苦累旗人之患。镶黄汉军等数旗。不能尽心斟酌。以致拖欠。分应著落赔补。此次朕特施恩豁免。嗣后该旗大臣。务宜实心料理。不可仍前草率。希冀朕恩也。　　

○予故原品休致、食半俸、正黄旗满洲散秩大臣四格、祭葬如例。　　

○癸亥。上诣黑龙潭。祭昭灵沛泽龙王之神。　　

○兵部议准、署两江总督尹继善奏称、武职豫行保题。咨部注册。遇缺掣补。诚慎重要缺之良法。乃器小易盈之辈。骑射生疎。营伍废弛。又或豫选之初。年力本强。数年后渐已衰老。请将豫保之员。已满三年。未得缺者。各督提再行甄别。果堪升用者。出考咨部。否则咨部注销。从之。　　

○修直隶南皮县城垣。从升任总督高斌请也。　　

○甲子。遣官祭火神庙。　　

○谕、从前福建纳谷捐监。收受陋规之知府同知州县各官。经该部议以革职降调者。朕已降旨。从宽留任。分别六年、四年、准其开复。今思通省各官降革留任者。几及一半。其中不无才守可观。通达吏治。可以升补要缺之员。未免限于成例。必俟开复之后。方准题补。倘要地需人。在初任未经试练者。即请升调。于人地未必相宜。今再加特恩。著将收受陋规案内。降革留任各员。准其照常升用。所有降革留任罪。带于新任。限年开复。以示朕鼓舞吏治。振作人材之意。该部即遵谕行。　　

○工部等部议覆、巡察御史和其衷、条奏盛京事宜。一、重边疆以资防范。山海关外。迤东一带。共设七边门。边门外。系各蒙古部落。七边之东南。直接凤凰城。为六边。乃奉天宁古塔分界。应加意整饬。令总理大臣。轮流查阅。该管官员。更番巡视。又熊岳所属旅顺海口。设水师营官兵。为奉天南面保障。日久废弛。并不勤加操练。实力巡哨。军装器械。半皆朽坏。应行稽查等语。应行令该将军、详悉定议。题报兵部。一、兴纺织以济民用。奉天各处。地多宜棉。而布价反倍于内地。旗民不知纺织之利。率皆售于商贾。既不获种棉之用。而又岁有买布之费。请劝喻多置纺织之具等语。应行该将军府尹等。妥议具奏办理。从之。　　

○直隶总督高斌奏、请于到通未入仓米内。拨发二万石。运赴密云古北等处。豫备圣驾出口需用。从之。　　

○贵州小程番司土官程玉故。以其孙程绳祖、袭职。　　

○乙丑。谕曰、御史杨朝鼎、前奏豫省失盗一事。朕已敕交廷议。今御史范廷楷、痛斥杨朝鼎陈奏之非。且云豫省失盗。查乾隆七年共二十四案。八年祗十九案。九年祗五案。较之往年。不为加多。奈何张大其事。议请重典。杨朝鼎、即系协理河南道御史。忽然将无作有。骋此刻深之谈。其意甚不可解。又云杨朝鼎奏请、将盗犯之父兄伯叔等。不同住址者。一体治罪。自昔虞廷罚弗及嗣。周室罪人不孥。前史所载。杨朝鼎岂其未知而贸贸若是等语。范廷楷、词气激切。几于詈骂。夫御史互相标榜。一唱百和。暗结党援。固为人心风俗之害。设各执意见。以攻击相尚。不顾国家政体。若相詈然。此风亦不可长。且杨朝鼎所奏。现在交议。大臣等自有持平之论。如果所议准行。范廷楷据伊意见以为必不可行。再行陈奏未迟。亦未为不可。所谓拾遗补阙、自有其时也。今乃于甫经交议之际。急于参奏。负气纷争。为此过甚之语。诚邹一桂从前所云。不待部覆而摭拾浮嚣搀越渎陈者。朕早已降旨禁约。范廷楷独不知之乎。至于请朕彻回原摺。无庸交议。竟以国家政务。弗资六卿。皆伊等御史可以操其行止者。甚属妄诞。著严饬行。原摺并发。　　

○谕、本年七月内。朕出口行围。著履亲王、平郡王、大学士讷亲、张廷玉、在京总理诸务。所有七八两月文武大选官员。著照乾隆八年之例。文员内之通判州县等官。武员内之八旗护军校、骁骑校、及外省送到之补放水手官、骁骑校等官、并年满千总。俱交王大臣验看。其中若有年老才庸。不胜烦剧之缺者。酌量调补。随本奏闻。可即传谕该部知之。　　

○又谕、朕此次行围。所有外省督抚提镇等奏摺。著照乾隆八年之例。自起銮之日为始。凡有外省奏摺。俱赍赴在京总理事务王大臣处。加封交阁。随本呈送行在。候朕批示。随本发回。仍于总理处。交付赍摺人祗领。该部即通行传谕知之。　　

○大学士公讷亲等奏、蠲免事宜。臣等谨加酌议。查康熙五十一年。蠲免天下钱粮。将各省分作三年。全免一周。查地丁钱粮额银。共二千八百二十四万余两。请将直隶奉天、江苏、西安、甘肃、福建、四川、湖南、云南、贵州、等省银一千四十二万九百余两。于丙寅年全行蠲免。浙江、安徽、河南、广东、广西、等省银八百六十二万七千三百余两。于丁卯年全行蠲免。山东、湖北、江西、山西、等省银九百一十九万二千二百余两。于戊辰年全行蠲免。其运拨岁需银两。统于各该省每年冬拨案内。另行奏闻。至应徵耗羡银。并非解部之项。应照雍正七年之例。仍旧输纳。留充地方公用。得旨。依议。各省蠲免正赋之年。若有未完之旧欠。按期带徵。则民间犹不免追呼之扰。著一并停其徵收。展至开徵之年。令其照例输纳。至于有田之家。既邀蠲赋之恩。其承种之佃户。亦应酌减租粮。使之均沾惠泽。著该督抚转饬州县官。善为劝谕。感发其天良。欢欣从事。则朕之恩施。更为周普。一切照雍正十三年十二月谕旨行。又谕、朕特降旨将丙寅年各省钱粮。通行蠲免。以嘉惠元元。经大学士户部议称、应照康熙五十一年之例。将各省分为三年。以次豁免。朕已降旨允行。嗣后该省应免之年。或遇水旱等事。若不格外加恩。则被泽仍有同异。未为普遍。著将特恩应免之数。登记档册。于开徵之年。补行豁除。该部即将朕此旨、通行晓谕知之。　　

○户部议覆、河南巡抚硕色疏称、原武县姚五家庄前引河。挖占坍塌地七十七顷九亩零。折实粮地三十八顷五十四亩零。应徵地丁银一百九十一两五钱零。漕米一十一石三斗零。该价银九两九分零。题请豁免。应如所题。从之。　　

○兵部等部议覆、盛京巡察御史和其衷条奏四款。一、从前山海关外。未有驿站。设立小八处官兵。传递军务。此台马之名。所由起也。自设站后。遂为沿途防汛之用。将军具摺奏事。任意骑乘。致马匹疲瘦。兵丁受累。请敕该将军据实查明。奏请禁止。一、盛京户部内仓。及各城旗仓。徵收粮料草束。任意秤量。多至加倍。收数已敷。勒令折交银钱。历任侍郎。或漫无觉察。或通同徇隐。请敕部详悉定议。量为加增。以为各仓纸张铺垫之用。数外多取丝毫。即行治罪。一、盛京内府所属各庄。每年应交差务钱粮。均系该管骁骑校笔帖式、领催人等。分路催取。伊等不知法纪。任意多收。指名科敛。到处勒令供给。鸡豚草料一空。少不如意。横加棰楚。即有控诉者。佐领不为申理。请敕该将军严加惩治。长远禁止。一、奉天常平仓。每遇平粜。辄密令地方富商囤户。一总交银认买。各处零星设厂。虚应故事。商贾居奇。不惟不能平价。反致时价日昂。请特颁谕旨。严行戒饬。以除积习。以上四款。均应如该御史所奏办理。又称、从前历任将军侍郎府尹。相沿既久。欲察创始之人。则无从究诘。若咎现任之员。恐多拖累。仰祈宽其既往。儆其将来。亦应如所请。从之。　　

○丙寅。上诣畅春园、问皇太后安。　　

○谕军机大臣等。据四川巡抚纪山奏称、逆匪夏长荣等众犯。已经拏获。解往黔省研审。所有搜出书信四封。账簿一本。一并咨送黔省查审。其书信另录进呈等语。朕看逆夥刘金榜私书内。有斯天降之于海。立于朝。掌于国。故油油然与之偕而不自失焉。不可以意取。且在缓图等语。此数语意甚含蓄。似有所指之人。可寄信与张广泗。令其将真情审出。具摺奏闻。勿听其支吾朦混。其他书信中。有应行审讯之处。亦一并确取口供。　　

○刑部等部议覆、黑龙江将军傅森等疏称、本处水师营内。发遣当差人犯。俱系顺治康熙年间。发宁古塔等处安插之人。后因征俄罗斯。作为鸟枪水师二项兵出征。凯旋后。编为六个佐领。令入旗披甲。录用官员。惟未入旗分佐领者。并无升路。伊等数世与旗人一体当差。似应一体录用。且皆系无罪之人。原籍并无产业。请留本处当差。酌量录用。并请将齐齐哈尔、黑龙江、吉林、三处。每处添设管辖水手七品官一员协管。呼兰地方运粮水手四十名。并无兼管官员。请设六品官一员管辖。以上四缺。即于水师营人等内拣选等语。应如所请。水手等。准其与旗人一体录用。其添设管辖官员之处。毋庸议。从之。　　

○丁卯。调湖广宜昌镇总兵蒙应瑞、为镇筸镇总兵。以原任云南昭通镇总兵陈纶、为宜昌镇总兵。　　

○戊辰。谕、福建汀漳道一缺。该督抚奏请拣用人员。著将湖南衡永郴道侯嗣达、调补福建汀漳道其衡永郴道员缺。著李慎修补授。李慎修服满赴部时。原掣贵西道缺。朕思其年老。难于远任。特调江南驿盐道。伊请训时。朕因其向有戅直名。或于言官之任相宜。是以改用为御史。冀其有所敷陈。裨益政事。乃伊自到任以来。其所建白。一无可取。即如谬指外省督抚、匿灾不报。及谓在京办理钱务之大臣。苛急烦碎。是皆不察事之有无虚实。与目今之时势情形。但信口讥议。以沽直名而已。然此失尚属簧鼓。至谓遣官捕蝗。大有害于地方。应行停止。此语尤为悖谬。夫捕蝗之令。载在经史。诗小雅所云、螟螣蟊贼。秉畀炎火者。李慎修独不知之乎。姑息于一方。而遗害于万姓。恐古今无此政体也。李慎修、秉性乖张。识见卑鄙。不可居言路。但念其操守尚清。故仍用道员。以观其后效。　　

○又谕、据云南总督张允随奏称、开修罗星渡河道工程。业已告峻。铜舟毫无阻碍。所有承办此案之粮储道宫尔劝、鲁甸通判金文宗、镇雄参将龙有印、云南同知徐柄、威信州州判许肇坤、试用州判席椿、镇雄营千总戴君锡、把总李恺、皆能实心出力等语。宫尔劝等。在工效力。勤劳可嘉。著交部议叙。　　

○谕军机大臣等。从前滇省奏闻浚开金沙上下两游江工。及接壤川省之罗星渡河道。原以接济民食。分运铜觔。今各处工程。先后告竣。民间米粮。自可流通。至于铜觔运费。据该督等奏称。金沙江惟自十一月至三月、五个月之内。可以办运。其罗星渡。每年可以分运威宁铜觔一半等语。不知此二处。每年可以办运铜觔若干。其运脚可以较前节省若干。并当日开修费用。约计几年可以抵补。尔等可寄信询问之。　　

○礼部等部议覆、奉天府府丞陈治滋、奏陈宗室事宜。一、肄业生徒。宜立法派补。一、考试之例。宜暂为变通。均毋庸议。一、教习人员。宜分别鼓励。设学以来。业经八年。所挑各教习人员。除事故解退外。余俱未得考试更换。请于考试时。照宗学现行条例。分别考成等语。盛京汉教习。未邀议叙。似应略为变通。请嗣后教习中。如果能成就人才。该将军、礼部、府尹、出具考语。给咨引见钦定。再查盛京设立弓箭教习。原因训练弓马。嗣后应将宗室觉罗生徒。已食岁满钱粮、在学肄业者。该将军年例出围时。令其前往。庶骑射益加娴习。从之。　　

○己巳。川陕总督公庆复奏、臣等原奏邻近瞻对之西宁镇、派拨汉土兵一千名。今闻该土兵率皆怯懦。且于路径亦不深悉。未敢因已奏准。即为迁就。已与西宁镇臣面商。全用汉兵协应。西宁土兵。概行免调。再瞻对所居碉楼。最为坚固。川陕各营威远等炮。俱不若滇黔靖逆炮之便利。现已差弁前往借领八位。如果施放合宜。即可照式制造。至各路官兵。约七月内俱可到齐。臣于七月杪亦可赴川。并拟于陕甘二省副参游守内。酌选曾在川出师、勇敢有为者。随带四五员备用。至交臣阅看直隶提臣保祝、密陈征剿瞻对一摺。查郭罗克新经归化。贪利好胜。咸以有事为荣。今邻近土兵。俱各派调。而独遗其类。未免向隅疑惧。臣酌派百名。所以遏其疑贰之心。坚其向化之志。大率所调土兵。以瓦寺杂谷等为多。亦未专藉郭罗克之力取胜。今摺内称一旦驱之使战。非但未必即为我用。且恐疑贰终存等语。缘所派数目。并酌派缘由。前摺未经渎陈。而直隶提臣未悉所以之故。至川省土司。止有瓦寺。并无瓦斯。所称杂谷瓦寺。最称强盛。因去松潘已远。兼有瓦斯金川等番间隔。其四境俱讎。未敢远出。边地以此得戢等语。或亦传闻之误。瓦寺杂谷之兵。从前川黔虽得其力。然办理军务。宁过于慎重。业札商抚臣确查。俟覆到酌议会奏。得旨。所奏俱悉。　　

○以昭陵左翼副总管觉罗讷尔布、为昭陵总管。　　

○奉恩将军谕德故。以其长子明尧、承袭。
  </div>
  <div class="pagination">
   <a href="清实录乾隆朝实录_page335.html">
    上一页
   </a>
   <span>
    ...
   </span>
   <a href="清实录乾隆朝实录_page331.html">
    331
   </a>
   <a href="清实录乾隆朝实录_page332.html">
    332
   </a>
   <a href="清实录乾隆朝实录_page333.html">
    333
   </a>
   <a href="清实录乾隆朝实录_page334.html">
    334
   </a>
   <a href="清实录乾隆朝实录_page335.html">
    335
   </a>
   <span class="current-page">
    336
   </span>
   <a href="清实录乾隆朝实录_page337.html">
    337
   </a>
   <a href="清实录乾隆朝实录_page338.html">
    338
   </a>
   <a href="清实录乾隆朝实录_page339.html">
    339
   </a>
   <a href="清实录乾隆朝实录_page340.html">
    340
   </a>
   <a href="清实录乾隆朝实录_page341.html">
    341
   </a>
   <span>
    ...
   </span>
   <a href="清实录乾隆朝实录_page337.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
