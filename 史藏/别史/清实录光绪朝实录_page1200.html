<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 1200 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 1200 页/共 1316 页</h1>
    <div class="content">荣月日副总裁唐月日　　

宗室宝恭阅三月初二日

　　

陈恭阅二签八月十一日　　

熙月日　　

郭恭阅一签七月初六日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之五百五十八　　

光绪三十二年。丙午。夏四月。戊戌朔。享太庙。上亲诣行礼。内记　　

○诣仪鸾殿问慈禧端佑康颐昭豫庄诚寿恭钦献崇熙皇太后安。至壬子皆如之。内记　　

○谕军机大臣等、有人奏、同治五六年闲。山东黄崖教匪一案。至今人言尚有异词。请饬查访等语。著杨士骧将此案详细情形。确查具奏。原片著钞给阅看。将此谕令知之。现月　　

○又谕、珠尔杭阿等奏、请立武备学堂一摺。武备学堂。应由练兵处办理。所请自筹经费。设立束成武备学堂之处。著不准行。现月　　

○外务部奏、缮呈中英两国议订藏约条款。并附入约内之光绪三十年英藏修约。及印督更订批准之款。又声明照会各一件。请肬■闲全权大臣画押。得旨、著派唐绍仪为全权大臣。即行画押。寻奏、遵于四月初四日在外务部会同画押。报闻。摺包　　

○出使法国大臣刘式训奏、法国新任伯理玺天德即位。亲赍国电致贺。并觐谢旧任伯理玺天德历年优待厚意。报闻。　　

○己亥。谕内阁、政务处、学部会奏、遵议裁撤学政。请设直省提学使司一摺。现在停止科举。专办学堂。所有学政事宜。自应设法变通。著即照所请。各省改设提学使司提学使一员。统辖全省学务。归督抚节制。一切详细官制。及办事权限章程。仍由学部筹议具奏。所有各省学政。一律裁撤。均著回京供职。各该省学校事宜。暂由各该督抚督饬学员。妥为经画。现月　　

○谕军机大臣等、法律大臣沈家本等奏、刑事民事诉讼各法。拟请先行试办一摺。法律关系重要。该大臣所纂各条。究竟于现在民情风俗。能否通行。著该将军督抚都统等体察情形悉心研究。其中有无捍格之处。即行缕析条分。据实具奏。原摺单均著发给阅看。将此各谕令知之。现月　　

○政务处会奏、遵议直督袁世凯奏、选派翰林出洋游历系为储材任使起见。应由掌院学士于翰林院人员。遴选志趣正大。学问优长。有志出洋者四五十人。咨明学部。分为游学游历两项。从之。摺包　　

○巡警部奏、推行警政、酌拟清查京城户籍办法。又奏。内城工巡局有沟栏胡同巡捕操场一所。以之修建巡警部衙署。尚堪适用。均从之。摺包　　

○学部奏。湘省官绅、前曾创设民立学堂。现拟仿照日本庆应义塾办法。特开高等商业专科。仍附设中学小学。并增设商业都员养成所。以储寻常师资。开办商品陈列馆。以资商界考察。应予奏明立案。从之。摺包　　

○商部奏、核订新甯铁路章程二十一条。又奏、遵订商律。续拟破产一门。均从之。摺包　　

○修订法律大臣沈家本等奏、拟将现行律内虚拟死罪数条。分别改为流徒。以省繁重。下刑部、都察院议。摺包　　

○又奏、伪造外国银币。例无治罪明文。拟请设立专条。以资引用。从之。摺包　　

○山西巡抚恩寿奏、晋省应送光绪三十一年分政治表。甫奉颁发新式。赶办需时。请展限两个月。再行呈送。下政务处知之。摺包　　

○调内城巡警总厅厅丞朱启钤署外城巡警总厅厅丞。以五品京堂荣勋署内城巡警总厅厅丞。摺包　　

○以捐助江西中小学堂经费。予道员萧绍渠奖叙。　　

○庚子。上奉慈禧端佑康颐昭豫庄诚寿恭钦献崇熙皇太后御勤政殿。日本国使臣内田康哉、暨其妻等、觐见。内记　　

○辛丑。谕内阁、袁世凯奏、遵旨校阅陆军第二镇一摺。据陈此次校阅各项情形。颇属精娴。成效渐著。深堪嘉许。仍著练兵处王大臣等督饬认真训练。力求精进。月异日新。逐渐扩充。悉成劲旅。用副朝廷修明武备。振励戎行之至意。余著练兵处妥核办理。现月　　

○复引见东陵。西陵内务府京察一等钤出人员。得旨、除文荫毋庸记名外。连璧、富基、均著记名以关差道府用。现月　　

○热河都统廷杰奏、前新设建平阜新二县。均请作为繁难题调要缺。并添典史二员。均以巡检兼之。下部议。摺包　　

○四川总督锡良等奏。拟添设致用学堂。并陈纲要八条。下部知之。摺包　　

○添铸热河建平阜新两县。有巡检兼典史印信。从热河都统廷杰请也。摺包　　

○派翰林院侍读学士黄绍箕。侍读孟庆荣。侍讲荣光。阿联。充日讲起居注官。　　

○以资才并懋。堪胜专阃。予署陆军第二镇统制官候选道张怀芝军机处存记。摺包　　

○壬寅。上奉慈禧端佑康颐昭豫庄诚寿恭钦献崇熙皇太后御勤政殿。法国使臣吕班。暨参赞顾瑞等觐见。

内记

　　

○湖南巡抚庞鸿书奏。邵阳县隆回地方。土匪滋事。派拨营旗。拏获各犯。讯明分别惩办。得旨。著严饬认真缉拏逸匪。务获惩办。以净根株。毋稍宽纵。摺

包

　　

○以捐助学费钜万。予陕西泾阳县绅士道员吴念昔奖叙。　　

○癸卯。谕军机大臣等。张之洞电奏。江西教案各节。外务部知道。电寄　　

○御史顾瑗奏。请倢■＜曰融＞■＜石木＞酌中西成法。清厘户籍。下政务处。户部巡警部议。寻奏。请由巡警部拟定章程。通行饬办。依议行。摺包　　

○盛京将军赵尔巽奏、遵筹奉省官制。拟以盛京将军总理军督旧部府之政。设立公署。名曰盛京行部。附设综核处。内分十局。分理诸务。设行政大臣一员。参赞、副参赞、左右参议、左右副参议、六员。下政务处议。摺包　　

○又奏、酌拟奉省清赋办法。并定章程十七条。以息民争。下部议。摺包　　

○又奏、奉省举行新政。酌拟数端。一、地方官专司行政。一、省会及各府厅州县分设裁判。一、设税务粮租两官。一、分设诸曹。一、设宣泽馆。并筹设乡官。一、筹加地方官津贴。又奏、奉省现设行部大臣。并列十局。所有州县文件。直接行部。毋庸由各道承转。所有山海关、东边、驿巡、三道缺。交涉日繁。拟请改为关道。均下政务处议。摺包　　

○又奏、续放展放札萨克图王旗山余沟川各荒务。派员设局。以专责成。下所司知之。摺包　　

○命直隶特用道张荫棠以五品京堂候补。前往西藏查办事件。电寄　　

○以署陆军第二镇统制官记名道张怀芝为直隶天津镇总兵官。现月　　

○以诈赃毙命。革奉天候选灾检赵锡桓、骁骑尉福禄职。置诸法。摺包　　

○甲辰。署江北提督刘永庆奏、遵照新章。改编防营为巡防队。厘定章制。以归一律。下部议。摺包　　
</div>
    <div class="pagination">
<a href="清实录光绪朝实录_page1199.html">上一页</a><span>...</span><a href="清实录光绪朝实录_page1195.html">1195</a><a href="清实录光绪朝实录_page1196.html">1196</a><a href="清实录光绪朝实录_page1197.html">1197</a><a href="清实录光绪朝实录_page1198.html">1198</a><a href="清实录光绪朝实录_page1199.html">1199</a><span class="current-page">1200</span><a href="清实录光绪朝实录_page1201.html">1201</a><a href="清实录光绪朝实录_page1202.html">1202</a><a href="清实录光绪朝实录_page1203.html">1203</a><a href="清实录光绪朝实录_page1204.html">1204</a><a href="清实录光绪朝实录_page1205.html">1205</a><span>...</span><a href="清实录光绪朝实录_page1201.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
