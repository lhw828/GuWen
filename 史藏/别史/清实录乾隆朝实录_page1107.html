<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1107 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1107 页/共 1860 页
  </h1>
  <div class="content">
   ○礼部尚书协理官学事务观保等奏、咸安宫官学教习邱学敏、怠惰旷功。请革退。其总裁等。应交部议。得旨、知道了。所有咸安宫稽查教习之张曾敞等、著交部察议。至观保、管理官学日久。并不实力整顿。以致教习人员。怠惰旷功若此。此次若非迈拉逊查出参奏。观保尚在睡梦中。观保。著交部严察议奏　　

○以头等侍卫瑚什、署正黄旗护军统领　　

○以署镶黄旗护军统领富椿、为正红旗护军统领。銮仪使觉罗瑺岱。署正蓝旗满洲副都统　　

○庚辰。上诣畅春园、问皇太后安　　

○谕闽海关税务。前以明福任内、有提后补前情弊。业经降旨鄂宁、令其彻底根查嗣经鄂宁奏、常在任内、亦有此事。复谕令一并讯究。今据常在奏到、据实检举一摺伊任内曾有将满关以后徵银、提后作前之事。常在接管榷务。既知该关向有那新补旧之弊当时并不查明具奏。且复通融踵办。何竟糊涂若此。看来此案。若非鄂宁查出参究。伊又调任绥远城。自揣离任在即。不能回护。亦必不肯据实陈奏。今见事难掩覆。始以一奏检举塞责。岂能逃朕洞鉴。常在、著交部严察议奏　　

○军机大臣等奏、此次大学士公傅恒前往云南。应运送冲天炮四位。其随带测量仪器官员。及造办处仪器二分。炮手四名。令同驰驿前往。所用炸药、令营造司派出工匠二名。随往修合。报闻　　

○兵部议、责打所属披甲致死之齐齐哈尔城正蓝旗佐领阿都沁、照例革职。得旨是。依议。阿都沁将披甲萨尔吉图、在伊家叠殴致毙。并非官司公所如法责打、邂逅致死者可比。乃倭升额率引从前佐领都楞之例。咨请部示。甚属朦混。著交部严察议奏。刑部堂司官、未经查明指驳。亦属不合。著一并交部察议　　

○赈恤盛京承德、辽阳、海城、广宁等、四州县乾隆三十三年分、水灾饥民。并蠲缓租赋有差　　

○辛巳。清明节。上诣安佑宫行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○谕、前阅工部议覆护理河东总河印务兖沂曹道毛嘉梓、题销泇河厅属峄汛韩庄闸滚水坝工料银两一本。朕以此项工程。原系毛嘉梓兖属之事。乃于护印时急急题报。不无有心混弊。降旨令吴嗣爵据实查奏。今据奏到、此案历经部驳。自应确查删减。乃毛嘉梓并不加意详核。而承办挑河之已革知县许承苍、系该道属员。明系有心瞻徇。请革职究审。并自请交部严加议处等语。毛嘉梓、著革职并檄提原办挑河之已革知县许承苍、交与该署督、会同该抚审拟具奏、吴嗣爵既经据实参奏。著从宽免其交部　　

○又谕、前据阿里衮摺奏、海兰察等乘骑马匹。行至南底霸地方。计程不过五六日。即已疲乏。因降旨查询。今据阿里衮、阿桂、明德等覆奏、所有餧养马匹。为时已阅一年之久仅得膘三四分。不知伊等所司何事。实出情理之外。马匹为行军第一要务。全在先期悉心经理。加意餧养。务期一律膘壮。方可无误军行进剿之用。从前平定西陲时。黄廷桂在陕甘总督任内。一切军需筹画。备极精详。而于办马一事。经理尤能切中窾要。凡各处调赴马匹。节次经行之地。沿途皆豫备茭刍。如法饲秣。军营深为得济。是以黄廷桂于摧锋陷阵时。虽未身亲其事。而大臣为国殚心竭力。克佐成功。朕即格外加恩。优封伯爵。以示酬庸。彼时阿里衮、阿桂、皆习见熟闻。明德、又曾经共事。岂得竟诿为不知。乃阿里衮此次以兼理总督、赴滇已越年余。阿桂虽系续到。而身任总督。责无他诿。明德又由巡抚升授总督。经朕谕令专心督办。试问军储重务。孰有大于此者。乃伊等业不知殚心筹备。以致悠忽因循。至于发呲。犹不肯参奏不善饲马之劣员。若如伊等所办。即多费帑项。将来终归之于无可如何一言了事。是属何心。如以滇省草料等项。价值未免昂贵。原额买用不敷。即应据实奏请加增。军实所资。朕岂肯稍为靳惜。黄廷桂办理军需。所请加增。无不朝奏夕从。伊等岂昏愚忘之乎。何以愒日玩时诸事漫无措置。且并不一为亲身查验。以稽勤惰。岂国家军需正项。可一任官吏恣意开销。而行间要矛需。竟致不得实用。伊等尚得谓之有天良乎。阿里衮、阿桂、明德、俱著交军机大臣、会同该部严察议奏。现在所调马匹。陆续解送到滇。数月之间。即需用以进剿。若再如此贻误。所关匪细。伊等身家性命不足惜。而误国家大事。即子孙亦必受其殃勿谓朕不戒不教也　　

○兵部议覆、热河副都统呼什图奏称、每年十月内前往查勘喜峰口蒙古汉站。应须乘骑驿马之处。经理藩院会同军机大臣议、交臣酌拟数目。应请嗣后副都统亲往查勘。照八旗寻常差遣二品官例。给役六名。马八匹。如委协领代查。照三品官例。给役五名。马七匹。其随带查案笔帖式。照九品官例。给役二名。马三匹。均应如所奏。不准支给廪羊。其动用过马匹数目。司驿官造册送部。或额外多索。许申报理藩院查参。从之。　　

○江苏巡抚彰宝奏、江省上年被灾各州县。应酌筹减粜。请将每石价一两七钱者、减一钱一两八钱至二两者、减二钱。二两以外、减三钱。再准安、杨州、通州、各属常平仓储。俱拨缺。现通融咨商盐政。俟盐场开仓。准令民灶一体买食。离场较远州县。并请于盐义仓内拨运协济。得旨、如所议行　　

○壬午。谕、钦天监每岁奏报初雷观候。仅据占书习见语。于惊蛰后照例具奏。并非闻有雷声。故套相沿。甚属无谓。嗣后此例、著停止　　

○又谕、向来硫磺出入海口。俱有例禁。原因磺觔系火药所需。自不便令其私贩。若奸商以内地硫磺偷载出洋。或外来洋船。私买内地硫磺载归者。必赏实力盘诘治罪。乃定例于洋船进口时。亦不许其私带。殊属无谓。海外硫磺。运至内地。并无干碍。遇有压舱所带。自可随时收买备用。于军资亦属有益。何必于洋舶初来。多此一番诘禁乎。嗣后惟于海船出口时。切实稽查。不许仍带磺觔。以防偷漏之弊。违者照例究治。其各省洋船入口、禁止压带硫磺之例。概行停止。著为例　　

○谕军机大臣等、刑部议覆、巡抚钟音审拟董勖承买解滇马匹。侵帑误公一案。将董勖改为拟斩正法。已如议行矣。采买马匹。关系军营重务。该犯敢将疲瘦之马。混行搪抵。且彼上下通同。管私肥槖。目无法纪。情罪深为可恶。自应速正刑章。以昭炯戒。乃该抚钟音。既知该犯失误军机。复为声叙监临主守侵盗之例。问拟斩候。殊未允协。此等贪劣之员。有何姑息。而令其久稽显戮。钟音柔懦沽名之习未改。所办非是。著传旨申饬　　

○又谕、据富明安奏、接吴嗣爵移咨、已将兖沂曹道毛嘉梓参奏革审。所有该道经管工程。有无浮冒侵扣。俟查有款迹。即行参奏一摺。前因毛嘉梓、以道员暂护总河印务。于报销工程案件。急于题结。其中恐有瞻徇弊混。因谕吴嗣爵据实核查。又以兖沂曹道为巡抚所属。其经手工程。有无情弊。该抚必有见闻。并谕富明安就近察访。昨据吴嗣爵参奏。朕方以毛嘉梓之为人。本系庸俗一派。且在外任已久。瞻徇恶习。在所不免。自有应得处分。吴嗣爵遽请革审。似不无过当。但以总河劾一道员。不可不加所请。且既经饬审。原可俟审明时。再行定夺。富明安接奏前旨。果查有毛嘉梓侵冒款迹。即应接处实指参。若并无通同舞弊情事。吴嗣爵参奏失之已甚。亦应具摺一一分晰声明。方合封疆大员之体。乃一闻河臣参奏。辄为依样葫芦。以空言敷衍塞责。岂朕谕令该抚访查本意。朕办理庶务。事无大小。惟在核实执中。情罪轻重。悉视其人之自取。从不使稍有偏畸。岂臣下所能揣拟。中外臣工无不共知。富明安服官有年。且经湔雪录用。岂尚不知朕大公平允之治。乃甫用为巡抚。即不肯实心任事。是其模棱故智复萌。若不知悛改。岂能副朕委任耶。富明安、著传旨申饬。此呈仍著明白回奏。寻奏、查明毛嘉梓节年经手工程。实无瞻徇工员、通同侵扣款迹。至将泇河八闸工程。亟亟请销。业经河臣参奏。俟奉到谕旨。秉公据实办理。报闻　　

○蠲免缓直隶长芦属沧州、盐山、庆云、青县、衡水等、五州县。并严镇、海丰、富国、兴国、芦台、丰财等、六场。乾隆三十三年分、水灾灶课有差　　

○癸未。谕、福建台湾贼匪黄教、纠众拒捕一案。前因王巍等于窃发之初。畏葸观望。以致蔓延滋事。吴必达彼时一闻此信。即带兵渡海督捕。朕见其尚属勇往。因降旨责成该提督悉力擒拏。毋使稍有漏网。且匪党不过二三百人。而所调内地兵丁。已至数千。自当克日设法擒剿。以靖海疆。乃吴必达自到台湾以后。即心存畏难之见。安坐郡城。并不亲临行阵。转以会同文员审讯夥为辞。迁延规避。如此逡巡自误。何以望其竣事。已屡经传旨严饬。并令总兵叶相德、前往专任其事。今日吴必达奏到之摺。虽称擒杀贼匪。而于搜捕贼首一节。犹听信游词。以为生死未明。希冀颟顸塞责。看来吴必达竟言过其实。色厉内荏。乃一无用之人。在彼亦属无益。昨已传谕将伊彻回内地。今核其前后所办情节。不可不示以惩儆。吴必达、著交部严加议处　　

○谕军机大臣等、据吴必达等奏、台湾剿捕黄教逆党。至邦尉旧社。擒杀贼匪。夺获鸟枪兵械。其黄教或死或逃。现在寻觅死尸。割首解验一摺。所奏豫留地步。情节支离。甚不可信。已有旨将吴必达交部严加议处矣。黄教为此案内渠凶。该犯一日不获。此案一日不了。乃将领等心存畏难推卸之见。辄以影响游谈。谓首恶生死未明。欲以割验首级。为颟顸了事地步。此种自欺欺人之计。最为录营不堪恶习。实可痛恨。再据奏称、生擒贼党七人。自当即行严讯。穷究贼首踪迹。追蹑搜擒。乃此等紧要关键。全置之不问。更属毫无端绪。昨已切谕崔应阶、飞速督办。务令首恶克日就擒。并将吴必达彻回内地。令总兵叶相德专任此事。著再饬叶相德、实力剿擒。净绝根株。毋稍延缓。至所获贼匪器械。如藤牌、鸟枪、旗帜等物。皆非贼所能自造。而大炮一项。成铸尤需时日。更非乌合之众、东奔西窜者。所能临时猝办。若云先期稽匿置造。地方文武官弁。前此岂竟毫无闻见。看来必系劫抢营汛所得。何以从未见吴必达奏报及此。且营汛存贮军器之地。驻守弁兵必多。如任听贼匪如此鸱张。不能一为抵御。则平日豢养缘营兵丁。尽属庸懦无能之辈。尚复成何营制。前已详谕崔应阶、悉心详查。并传谕叶相德、令其体访确实具奏。迄今日久。何以尚未覆到。著再传谕崔应阶、将此项情节。严饬彻底根究。据实迅速驰奏。不得稍有含糊。又余文仪过台日久。何以从未摺奏彼处实情。著崔应阶传谕申饬。并令其明白回奏　　

○又谕、进兵之要。首在马匹。阿里衮至滇一载有余。理应将现存各省护送马匹共若干。定议如何餧养。如何委查。一面奏闻。一面办理。乃并未如此调度。以致餧养膘欠。经朕降旨询问。而节次覆奏。仍无头绪。但称分养各府州县。肥壮者止得三四分膘。然则餧马官员。岂但未曾经心餧养。且恐有侵蚀马乾等弊。伊等又并不参奏。因朕询问加严。始奏称龙陵地方辽阔。尚可餧养马匹。业经咨行明德、调马五千匹。至该处牧放等语。秋间需马甚多。龙陵五千匹。即足用耶。其余又作何调度。此乃以滇省马匹无多。而别省马匹。又系来自远方。虽分养各处。临时调集军营。亦至羸乏不堪骑用。故显此难办之状耳。岂知此事断不可已。傅恒深知。著传谕傅恒、至军营查明马匹数目。如何分养附近军营地方。派妥干弁兵、加意饲秣。并将去岁餧马官员、如何查参。阿桂、明德、如何令其轮查之处。即行奏闻　　

○以山东青州副都统诺伦、为绥远城将军。江南狼山镇总兵铁保、为青州副都统　　

○是月。江苏巡抚彰宝奏、续获翦边私铸各犯。现在审办。查铜器铺户。俱有商办洋铜可买。尚无收买碎铜情弊。得旨、此语盖为开脱私销而设。如此妇人之仁。岂能剔弊除奸。　　

○湖广总督吴达善奏、湖北各营操马。已全数解滇。经署督高晋奏准、给价买补。今查荆州满营、有上年河南拨解口马。除分给驻防兵外。尚余一千一百余匹。暂令公棚餧养。应请将此项先行拨补绿营缺额。其不敷马三百五十余匹。仍即买补。得旨、如所议行　　

○署河东河道总督吴嗣爵奏、查豫东黄河各工。下北河厅之铜瓦厢。溜势上提。上南河厅之杨桥大工。自四五埽、至二十一埽。俱顶冲迎溜。桃汛未届。应拆修加镶。业经遴员确估。并令南河调来汛弁。照江南河工。层土层柴。镶压坚实。再两岸大堤外河滩低洼之处。多支河积水。汛发时引溜注堤。所关甚钜。并饬多筑土坝拦截。得旨、览奏俱悉　　

○山东学政韦谦恒奏、考试生童。向于出题后分给诗韵。必令生童俱至号口。且遍行散给。多用胥役。均易滋弊。应先择一常用之韵。于领卷时散给。至出题、即于所给韵内限字。报闻　　

○又奏、旧例府州县、及教官、举报诸生优劣。不许互相知会。又便稽查。但府州县自来皆不举报。惟教官密禀。其中不无爱憎私心。且诸生讼案。州县知之最悉。现密行各府、饬各州县、将教官所报优劣生、密查如果相符。加结申送办理。或颠倒是非。据实申报。将该教官参处。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百二十九



大清高宗法天隆运至诚先觉体元立极敷文奋武孝慈神圣纯皇帝实录卷之八百三十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。三月。甲申朔。上诣畅春园、问皇太后安　　

○幸丰泽园演耕　　

○还宫　　

○直隶总督杨廷璋疏报、顺天、保定、河间、天津、正定、永平等、六府属。乾隆三十三年分、开垦熟荒地六十六顷三亩有奇　　

○加赈云南邓川、浪穹、鹤庆、剑川等、四府州县。乾隆三十三年分、水灾饥民　　

○]乙酉。谕曰、伊犁将军伊勒图、今遣往云南军营。著加恩赏银一千两。即行整装起程。并著带领一队索伦兵前往　　

○蠲免直隶霸州、保定、文安、大城、永清、东安、武清、宝坻、蓟州、宁河、清苑、安肃、新城、博野、望都、蠡县、雄县、束鹿、安州、高阳、新安、河间、献县、肃宁、任邱、天津、青县、静海、沧州、盐山、庆云、正定、晋州、藁城、南和、平乡、任县、成安、曲周、广平、丰润、玉田、冀州、武邑、衡水、赵州、隆平、宁晋、深州、武强等、五十州县。并津军、张家口、二厅。乾隆三十三年分、水灾额赋　　

○丙戌。谕曰、福隆安扈从前往盘山。其理藩院印钥。著交官保。其步军统领衙门印錀。著交英廉。暂行署理　　

○兵部尚书管理国子监事务陆宗楷奏、查臣监文庙、向设祭器。皆木磁等物。贮南北围房。有庙户十三名看守。今自发帑兴修。复颁周朝法物十件。玉磐二件。及添修礼器、乐器、以至杂项等物。均金银铜锡。计数千余件。敬贮库藏惟庙户看守。实不敷用。应请添设步甲十二名。每日四名轮班巡逻。不力、臣等即行咨换。并请交提督衙门、饬令步军校等、巡查堆拨。严管行人。及附近旗民。墙垣栅栏。勿得伤损。以肃观瞻。报闻　　

○丁亥。上耕耤。诣先农坛行礼。更服。至耤田所。躬耕三推。复加一推。御观耕台。命简亲王丰讷亨、裕亲王广禄、愉郡王弘庆、各五推。吏部左侍郎何逢僖、户部右侍郎范时纪、礼部左侍郎金甡、兵部右侍郎觉罗奉宽、刑部左侍郎钱维城、工部左侍郎刘星炜、左都御史范时绶、通政司副使吉梦熊、大理寺卿长福、各九推毕。顺天府府尹、率农夫终亩。赏赉耆老农夫如例　　

○谕军机大臣等、前据傅恒等奏、请令陕西等省。采办骡三四千头。解赴滇省。所有原买价值。及沿途支应草乾。扣算明确。令滇省官兵等出资认买。已依议行矣。近据明山、文绶、先后奏到、陕甘二省。共采办骡六千余头。鄂宝亦奏、山西省采办骡二千二百头。现在陆续起解。计七月内可到永昌。此次骡头。既备滇省官兵自买驮载之用。自应将各该省采买价值。及解官盘费、牵骡夫役口食。并餧养各杂费。统计每匹为数若干。令其按数交买。方于官项无亏。但此项骡头多至八千余。齐解滇省。一时拥挤难消。且归并各项核计成本。未免稍重。官兵或因价重认买不前。临时未能迅速销售。殊属无益。现已谕令鄂宝、将山西所办之骡二千二百头。概行停止。并谕文绶、将陕西所办余骡一千余。亦停其办解。计解滇之骡。尚有五千。亦足敷用。著传谕傅恒、俟解到时确实核计。务酌量情形。妥协筹办。俾成本无亏。而官兵等仍得踊跃认买。方为尽善。并传谕明山、文绶、及解滇经过各省督抚、将办解各项杂费。统行知照滇省会核。并饬承办各员、据实开报。毋稍浮冒　　

○又谕曰、杨廷璋奏、羊贩回民、践食麦苗、持械行凶一摺。所办尚未甚合。已于摺内批示矣。此等不法回民。敢于结夥多人。驱羊恣食麦苗。村民出与理论。輙行持械凶殴。致伤多人。迨官役往捕。又敢不服拘执。情罪甚为可恶。仅拟外遣。不足蔽辜。著传谕杨廷璋、即速严行审鞫。将起意拒殴为首重犯。应照光棍例拟罪。其擅驱羊群食麦、及动手伤人之犯。并发往伊犁厄鲁特为奴。即在场随从情节较轻者。亦应发往烟瘴地方。如此分别严惩。庶此等凶徒闻之。各知炯戒。如案内尚有未获逸犯。务即上紧缉拏。全行弋获。按罪究治。毋任一人漏网。其余各州县、如有似此凶横羊贩。不法滋事者。并著照此办理。至该县刘毓德、平时既不能早为严办。禁于未发。及同营员带领兵役查拏。又止将跪地就縳之犯带回。其余夥犯羊只。悉任远扬。其为选愞无能。已可概见。并著杨廷璋即行参奏　　

○调山东兖州镇总兵解逊、为江南狼山镇总兵。以湖北黄州协副将明喜、为兖州镇总兵　　

○戊子。上诣畅春园、问皇太后安　　

○幸圆明园　　

○谕、据高晋参奏、安徽道沈清任、办理秋审。罔遵定例。并不亲赴县城覆勘。輙令旌德县知县张天佑、将人犯解至途次审办。以致重犯汪必受脱逃。请旨革职协缉。知县张天佑、迎合上司。违例解犯。又不亲身管押。致令疏纵潜逃。并请革职拏问等语。沈清任、著革职。仍留该地方协同府县严缉逃犯。如届限无获。即行奏请治罪。张天佑、著革职拏问。并解役人等、一并交与该抚、严审究拟具奏
  </div>
  <div class="pagination">
   <a href="清实录乾隆朝实录_page1106.html">
    上一页
   </a>
   <span>
    ...
   </span>
   <a href="清实录乾隆朝实录_page1102.html">
    1102
   </a>
   <a href="清实录乾隆朝实录_page1103.html">
    1103
   </a>
   <a href="清实录乾隆朝实录_page1104.html">
    1104
   </a>
   <a href="清实录乾隆朝实录_page1105.html">
    1105
   </a>
   <a href="清实录乾隆朝实录_page1106.html">
    1106
   </a>
   <span class="current-page">
    1107
   </span>
   <a href="清实录乾隆朝实录_page1108.html">
    1108
   </a>
   <a href="清实录乾隆朝实录_page1109.html">
    1109
   </a>
   <a href="清实录乾隆朝实录_page1110.html">
    1110
   </a>
   <a href="清实录乾隆朝实录_page1111.html">
    1111
   </a>
   <a href="清实录乾隆朝实录_page1112.html">
    1112
   </a>
   <span>
    ...
   </span>
   <a href="清实录乾隆朝实录_page1108.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
