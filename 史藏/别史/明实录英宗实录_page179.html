<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 179 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 179 页/共 263 页</h1>
    <div class="content">　　○壬戌监察御史王骥奏河南山东野多饿殍近遣内臣御史太仆少卿寺丞兵部主事共五员给俵马匹经过县分迎侯供给其费甚大缘所俵马一县不过百十匹或二三十匹而已乞专委御史同寺丞公同给俵其余官员俱召还京庶苏民困从之
　　○癸卯命直隶保定府束鹿县知县黄子嘉复任升从六品俸子嘉九载考满民不忍其去相率诣阙保其廉能得亲民之体乞留之故有是命
　　○永寿王府辅国将军公鐼公金□坒岁禄各八百石米钞中半兼支
　　○甲子命监察御史董廷圭提督守备白羊口代监察御史左景还京
　　○总督两广军务右副都御史马昂奏贼首赵音旺周鉄成伪称将军啸聚山林攻劫泷水等县参将都指挥范信等进兵攻函口关破之斩音旺及从贼首一千六百余级生擒鉄成等俘献京师命礼部遣官赍敕奖谕昂等并于所在官库给钱帛赉之其余论功行赏
　　○乙丑擢第一甲进士孙贤为翰林院脩撰徐溥徐鎋俱为编脩改进士丘浚耿裕彭华刘釪陈龙牛纶孟勋何琮吴祯严洤尹直陈政甯珍冯定金绅黄甄王＜宀十见＞夏时十八人为翰林院庶吉士命左春坊大学士兼翰林院侍读彭时右春坊大学士兼翰林院侍讲刘俨教习文章少保兼太子太傅户部尚书文渊阁大学士陈循等提督考校务令学有进益以需他日之用给纸笔饮馔灯烛第宅俱如旧例
　　○褒城王范堮奏妃孙氏卒丧事艰难命有司给米一百石布绢各五十疋如安塞王例
　　○六科给事中林聪等奏比者  皇上以天降灾异下诏求言臣等谨将众议切于时务者八事条具以闻一崇圣德以答天意窃闻惟德动天无远弗屇古之王者每遇灾必修德以求消弭而天亦应之后世不事修省而天亦厌之昔楚一小国尔庄王以天不见妖地不出孽乃祷于山川曰天其忘余欤是能求过于天而安不忘危者也惟愿  陛下耳目玩好戒其荡心掖庭女□宾御戒其燕溺用度戒其过奢逸乐戒其忘返爵必当德而戒其滥施罚必当罪而戒其滥及邪佞者虽近必黜忠直者虽远必收自隐以达显由微以至著动人以行不以言应天以实不以文庶几灾异可息天意可回而享万世无穷之福一修人事以消咎徵窃间大臣专政则寒甚而为非时霜雪又曰偏听不察下情隔塞政事乏谋则异雪伤物苦寒害人又曰臣下蒙蔽则积阴不散又曰大臣专恣厥罚常风又曰雷为天之号令非时之雷乃号令出于下君子为小人所制之应又曰木冰兵之象也近者河南等处积雪连旬穷阴弥月或震雷非时或木冰春分之后京师风雪大作揆诸咎徵皆阴伤于阳小人进而君子退之象也  陛下之臣岂无君子尚在疏远而小人幸蒙亲任者哉岂无桀骜专恣与窃禄苟全者哉所当甄别而进退之也生民贫穷无告而夷狄强横叛服靡常所当轸念而预防之也夫当爕理之任者大臣也今大臣不务悔过修职而徒以引年退位为辞以循默因仍为事如此而谓咎徵可消休徵克应者实臣等所未知也一罢斋醮以舒国用唐虞三代之时初无释道斋醮之事而尧舜禹汤文武诸君享寿益高传祚愈久未尝祈福而福自臻未尝禳灾而灾自消当时庶政惟和万邦咸宁初非斋醮以致之也自汉以来颇崇尚之而享寿不高传祚不久治道终不古若甚则有舍身以施佛者有自号为道君者信之甚切奉之甚笃而乱亡随之近者在京各寺观既有斋粮以饭僧复有灯油以供佛一月之间修斋几度旬日之内设醮数坛至于内府亦且修设赏赐金帛动踰数千耗费钱粮不可胜计虽曰给自内帑其寔出于民间本以以为民祈福为国禳灾而天之灾变屡见何尝有补国家之分寸乎伏望监前代之得失办二教之无补凡各处寺观斋粮灯油之用内外修设斋醮之事悉皆停罢庶有用之财不为无益之费而国用可纾一禁势要以限田地夫分田制赋所以供国用而养天下之民也有官守者自有禄以餋之岂可踰制而请求乎近年以来内外官员多有恃宠挟恩奏求田地因而以势虐人侵占倍数如武清候石亨食禄千钟乃称餋马艰难而求田地刍牧指挥郑伦俸禄亦厚乃谓日食不敷而求田地耕植百户唐兴奏求田地多至一千二百六十余顷其田地既多一家岂能尽种询访其实多是在京奸诈之徒投充家人名色倚势占田害人肥已可不为之限乎乞命正统以来凡势要所求田地立为限制少不过五顷多不过十顷其余侵占者悉令还民耕种违者治以重罪庶豪强不得逞其欲而下民均得沾其惠一汰僧道以求游食先儒有曰国无游民则生者众矣甚矣游食者为国之蠹也今京城内外僧行道童皆以请给度牒为名或居寺观或寓人家者动以万计或有已给度牒而不回假托游方而来此者此皆不耕而食不替□＜虫虫＞而衣虽朝廷未尝给以粮饷散以衣布然其所服食者皆军民之衣粮也蚕食京师莫此为甚况此辈既无家室又无差役服夷狄之服心禽兽之心是以昔者倡妖言之赵才兴固僧人也近者造妖书之净庆亦僧人也复有佯狂而直入禁庭有谋财而杀伤人命其他奸盗诈伪不可胜计且景泰二年已度僧三万有奇若今岁复度恐天下之民将半为僧道矣乞令锦衣卫五城兵马司查究各守观及人家但有游方挂搭寄住僧道悉皆驱遣出京各回乡里有敢隐藏者治以重罪庶民有正业之趋国无冗食之费一禁私役以振军旅  祖宗定制一军不许私役一卒不许放闲律有常宪  皇上中兴以来虑各官私役数多故自总兵以下给以从兵几人各有定数然亦未尝使之故闲而不行操练也今各营总兵等官将给与从兵放使办纳月钱却令在营操练者朝多随从又有占用卖放至七八十人者甚至二三百人者比闻差官点闸率皆顾倩顶替不惟军士被其剥削抑且朝廷虗费粮饷夫朝廷餋育军士所以防外患将帅训练军士所以精武艺今既私役不赴操练则军士怠惰武艺不精卒有警急率之使战岂能得其用哉乞敕总兵以下等官如有私役军士者悉皆退出原给随使者亦以时操练则军士无剥削之害而有勇敢之气矣一慎刑狱以导和气书曰钦哉钦哉惟刑之恤哉是刑不可以不慎也钦惟  皇上自御极以来屡敕法司详慎刑狱以洽好生之心但为法司者同体此心惟务深刻或任好恶或避嫌疑或执原词或拘成案不审情犯虗实但知希旨迎合如圣旨批法司辩理者则与之辩理罪虽怙终而必宥批法司知道者多立案不行情虽可矜而莫伸又如当行勘者不与之行勘当提对者不与之提对狱囚经年淹禁文案屡岁不清似此抱负不平陈情恳诉少者不下十有余次多者不下二十余次罪终莫逃积愤含冤甚伤和气乞敕法司今后在监罪囚务在推情鞫问祥审重轻不许任意狥情锻炼成狱如是则刑罚得中人无冤抑庶可以弭灾异而导和气矣一省班匠以纾民力天下各色轮班人匠多是灾伤之民富足者百无一二艰难者十常八九及赴京轮班之时典卖田地子女揭借钱物绢布及至到京或买嘱作头人等而即时批工放回者或私下占使而办纳月钱者甚至无钱使用与人佣工乞食者求其著实上工者百无二三有当班之名无当班之实况今营造比之永乐年间十不及一工作既少人匠实多乞敕工部将轮班匠二年一班者改作四年一班三年一班者改作六年一班其是当夫班罚班考悉与除免止当正班待其羊豊稔熟之时遇有兴作量为起收上工如此则工作庶几不误而人力亦得以＜宀十见＞纾矣＜锍-釒＞入嘉纳之
　　○丙寅四川黎州安抚司署司事把事白光等马湖府泥溪长官司副长官王辅广西龙英州土官知州赵文荣广东昌化县土官县丞弟苻元春陕西岷州大崇教寺国师锁南藏卜等各遣人来朝贡马及方物赐彩币等物有差
　　○宣府左卫军陈贵妻一产三男命赐钞米如例
　　○敕沅陵王贵土□矞曰得荆州卫府官奏王于正月二十九日领内使校尉出城纲鱼此虽小事揆于  祖训则有所违夫违不在大小而谨必自小始王自今宜慎守礼法毋轻出入庶几免有令闻
　　○擢进士游明为刑部主事
　　○万全都司署都指挥使周全受赂释有罪者不问事觉法司请下巡按御史鞫治从之
　　○丁卯升刑科右给事中曹凯为浙江布政司右参政提督海道复除广东按察司副使雷复于广西按察司调贵州按察司佥事谭琬于河南按察司官屯种优以丁忧服阕琬以剩员取回也
　　○免直隶河间府所属去年旱灾田地秋粮三千五百三十余石马草四万五千六百九十余束
　　○夜月犯氐宿东南星
　　○己巳升通政使司右通政王复为左通政工科都给事中国盛为右通政
　　○赐阳曲王庶长子镇国将军钟鍑及夫人候氏第二子镇国将军钟镆及夫人郭氏冠服诰命
　　○赐总督两广军务右副都御史马昂等六人钞彩叚表里以函口等山杀贼功也
　　○免直隶大名府所属去年被灾地亩米麦一万五千三百五十石有奇绵花三千四百七十余斤草三十万四千一百余束课米一百八十七石户口食盐钞十六万一千五百五十贯绢三百二十八疋
　　○南京六科十三道奏迩见南京诸守备臣奉敕脩理
　　太庙并社稷坛物料之费会计百万即今百姓艰苦加此烦扰恐弗能堪乞敕公廉内臣一人来同南京守备诸臣从宜勘视但令脩葺损蔽免致縻费财力诏曰  太庙社稷朝廷重事工部其仍令加意脩理果非重者奏闻处之
　　○庚午命守备马营都指挥周贤协同都督孙安守备独石等八城以守备龙门都指挥黄瑄代贤守备马营仍命安等推选都指挥一人可代瑄者以闻
　　○升行人司行人陈浩为工部营缮司员外郎以九年考最也
　　○福建按察司奏都指挥佥事杨海侵匿军粮当问罪从之
　　○万全都司永宁卫指挥使周隆奏守备都指挥姚贵占人地土私役官军贵亦奏隆违法虐军欺蒸父妾巡按御史璩安请俱究治诏以边方未宁但令御史责取罪状释之
　　○辛未命宣府各卫所军官员预支今年四月五月折俸银布令其收籴种子以时播种从提督宣府军务右佥都御史李秉议也
　　○山东兖州有僧觉兴奏本府僧纲司都纲贤明病故缺员臣愿备米七百石于本处官仓上纳令臣补填原缺事下户部议以山东连年灾伤又兼沙湾脩河用粮浩大乞不为常例准令□米给授原职从之
　　○壬申辽东三万卫镇抚王全妻董氏一产三子给米钞如例
　　○升锦衣卫指挥佥事刘敬为指挥同知以擒获强盗功也
　　○命故金吾右卫带俸都指挥佥事谢昇弟显袭为本卫指挥使贵州参将都指挥同知郭瑛子鉴代为湖广宁远卫指挥同知
　　○达子黑麻革来归命为头目隶南京锦衣卫赐钞币衣服有司给柴米牛羊房屋
　　○先是总兵官都督同知杨能奏臣督神机营操练点闸官军不到者六千余人实把总都指挥靳忠等纵放请究治之其十营选操官军尤为紧要宜逐一点闸诏总督军务兵部尚书于谦同能点闸十营官军不到者四千八百余人谦因劾各营把总管队官罪  帝曰今各边屡奏声息在京官军正宜训练而该管头目作弊如此罪本难宥今且不问限四月内俱赴操如复恃顽头目连罪不宥
　　○伊王庶长女太康郡主卒遣官赐祭命有司治葬
　　○乙亥四川威州土民寨首王纲广西左州等州官族头目黄复清等来朝贡马及方物赐钞有差
　　○南京守备宁远伯任礼协同守备都督佥事赵伦以议事不协互相诟詈参赞机务尚书张凤为之和劝南京给事中监察御史劾奏礼昏耄无为伦贪淫奸险凤粗疏凶暴俱难重任乞命法司明正其罪别选大臣守备参赞庶国法彰而舆论协政事理而根本固章下兵部会同宁阳侯陈＜棥心＞等议平江侯陈豫才堪镇抚见在山东河南操兵宜敕豫驰往南京守备徵回任礼闲住赵伦情犯人所共怒宜加降黜仍革去协同守备之官以除政出多门之弊张凤近以吏部奏保行取未到到日奏请定夺诏豫且不动第遣敕切责礼令其行自新尽心守备降伦为都指挥同知调广西柳州卫带俸随操凤特宥之
　　○丙子封班竹儿藏卜为灌顶广智弘善国师劄思巴藏卜为灌顶弘教翊善国师锁南领占为灌顶净修妙觉大国师俱赐诰命
　　○给阳和天城官军马八百匹
　　○丁丑安南国王黎浚遣陪臣阮乔来朝奉表贡金银器皿方物赐宴及彩币等物
　　○敕五军等营署都督佥事张钦都指挥使白玉署都指挥佥事周泉督官军牧放马匹
　　○命杨昱马中书舍人昱故少师兵部尚书兼华盖殿大学士士奇孙先以乞恩写诰至是满三年故有是命
　　○内府所用油桩槐木并石磨岁一换有司以内府供用之物不分地里远近价直高低务令小民索买虽一物之微计其买纳完备费银二三百两都给事中林聪等言油桩石磨皆坚固之物非用一年可坏者况今民间疲弊已甚不宜烦扰可定例令三年一换其景泰四年以前负欠者亦宜免追诏是之令自后五年一换
　　○狭西按察司佥事陈咏奏甘州卫军数人结交边夷借与银两图利以致各夷至京广置货物多起脚力负累沿途军民恐贻边患宜调极边卫分充军仍乞出榜于甘肃等处通夷路道禁约从之
　　○戊寅以久不雨遣太保宁阳侯陈懋等遍祷在京寺观及龙潭之神
　　○直隶淮安府奏自去年十二月以来累被强贼行劫山阳盐城清河安东及扬州宝应县人民财物诏太子太保吏部尚书翰林院学士王文设法抚捕敕之曰朕以尔为心腹之臣已尝命往抚安江北江南各府今淮安为尢急敕至尔即先其急而后其缓便宜行事抚安赈济仍宣布朕忧悯军民贫困之意使之各思保餋其生以副朕怀
　　○给口外隆庆州复业逃民银两令其买牛耕种从右佥都御史李秉议也
　　○琉球国使臣陛辞赐宴并钞币仍命赍敕及彩币赐其王弟尚泰久
　　○陕西按察司劾奏都指挥佥事王荣守备定边私役操备旗军索取粮户赀物当正其罪诏宥之
　　○巡按陕西监察御史姚哲奏各布政司有蛮夷去处遇蛮夷人有犯若系真犯死罪依律处决笞杖罪的决发还本部簇徒流并杂犯死罪乞照工匠乐户及妇人犯罪律例各决杖一百余罪收赎亦发还本部簇收管如此庶刑罚可施政务适当而夷俗亦蒙其化从之
　　○庚辰缅甸宣慰使卜剌浪马哈省以速剌执贼子思机发既久不发至是来索旧地左参将胡志等遣人谕以银戛等处地方与之乃送思机发及其妻孥六人至金沙江村志等槛送京师南宁伯毛福寿等以闻赐敕奖谕福寿等人赐纻丝二表里白金十两其余通事官军人等绢布各二疋
　　明英宗睿皇帝实录卷之二百三十九终
明英宗睿皇帝实录卷之二百四十
　　景泰五年夏四月壬午朔日食
　　○  太上皇帝居南宫
　　○  帝享  太庙
　　○遣中官祭司灶之神
　　○神机营总兵官都督同知杨能奏本营原拨香河草场计二百四十八顷蓟州草场计四百五顷每岁采秋青草饲养官马及趁时牧放近被军民人等在内耕种又为看官旗侵欺乞除军民人等纳粮田地听令耕种其余俱令荒闲生长野草趁时牧采以备喂马从之
　　○癸未朝鲜国王李弘暐以  太子薨逝遣陪臣柳江上表奉慰赐宴及袭衣彩币表里等物有差
　　○新野王芝城奏臣不幸早孤叨承父爵祖母孙氏生臣父姑二人父封新野郡王姑封河内郡主惟祖母一向未蒙封赠每遇家庙祭祀诸妇皆具冠帔独祖母以常服行礼乞加封赐诏封孙氏为夫人赐之冠服又奏臣所居地方最为偏僻□旅少主货物艰贵乞准令内使一人带校尉二人往苏州等处两平收买回府应用从之
　　○命监察御史周清守备小龙门代御史郭纪还京
　　○命浙江都指挥佥事李贵子庆袭为指挥使
　　○内官监太监陈谨言西山工作处所缺少砖瓦宜于西湖景等处建立窰厂仍将本湖周围及正阳等九门城壕野草供给烧造诏从其请户部覆奏先因山东河南等处连年水旱牧草减耗奏准摘拨官军于南海子西湖景及正阳等九门城壕采打野草相兼供给御马监等衙门及各营马用尚且不敷今欲将前项野草烧造砖瓦窃惟永乐宣德间营建北京宫殿城垣用费砖瓦浩大是时四方无虞马草不供故可采烧即今边务未宁而饲马之费倍于往昔岁歉相仍而草束之数减于常年况宫殿城垣俱已完备砖瓦之需或可少缓乞将前项野草仍全本部采打候丰稔之日付内官监庶几两便诏仍从谨言既而户科都给事中刘炜等奏户部恳切陈乞非敢为私乞熟思而审处之诏始允户部奏
　　○甲申命太子太保兼工部尚书石璞复任以其奔丧还京也
　　○调南京兵部尚书张凤于户部
　　○赏辽东左副总兵右都督焦礼及都指挥任义刘英等官二百五十九人银两彩币绢布钞锭有差以石觜台杀贼功也
　　○乙酉巡抚广东左侍郎扬稽奏巡按监察御史盛曰□永出应斩强盗充军曰□永亦奏稽受赂妄举官等罪诏都察院锦衣卫各遣官覆之
　　○辽东总兵官都督曹义买妓为妾及殴死人命法司请究治诏置不问但录状示之
　　○辽东参将都督同知胡源诱夷人来降擅杀之致夷人报讎惊扰边方为山东按察副使杨镛所劾械源至京法司鞫应斩诏宥死降为事官于独石立功
　　○丙戌山东按察司副使涂谦奏山东地方自去冬至今春隆寒冱冻鱼鳖亦死草不萌三月初冰犹不解乞遣清心寡欲官一员前来遍祷应祀之神以祈雨泽以安生灵诏遣太常少卿李宗周赍香帛往祷之
　　○丁亥敕谕河南按察司佥事冯进曩因开封南阳等府地广民稀逃民于彼屯聚耕牧犯法者多甚至争夺田土抢掠财物杀伤人命抗拒官府比者特命所司取勘已成家业者令附籍带管今特命尔提督巡视敢有仍前为非者量情惩治轻者照例发落重者奏解来京或有贪暴官吏豪横军民欺害逃民者亦一体究治尔必须廉公勤慎正己率人务使官称民安斯副任使钦哉
　　○给沈府内丘王幼土□寅岁禄二千石米钞中半兼支
　　○戊子大理寺卿薛瑄奏今年取中进士三百五十名其第一甲三名俱已除授余乞放回依亲读书俟有员缺以次取用庶免俸廪之费  帝曰科举正要用人既取中又放回不若不取俱留以备选用
　　○己丑赐文武百官宴
　　○给沁源王子镇国将军幼＜高攵＞□土岁禄千石米钞中半兼支
　　○设四川崇庆州清溪口巡检司从镇守奉御陈涓言也
　　○庚寅秦府永兴王志＜土仆＞薨王永兴懿简王长子母夫人马氏永乐五年生二十年袭封至是薨年四十八讣闻辍朝一日谥恭宪遣官赐祭命有司营葬
　　○辛卯赐秦府辅国将军公铃嫡子名诚漳
　　○赏贵州镇远府卭水长官司副长官袁铨并总甲小旗民丁人等钞锭绢布有差以鬼赏溪擒杀苖贼功也
　　○四川草塘苖贼黄龙韦保伪称平天大王聚众攻劫播州西坪黄滩等处屯寨营堡贵州提督军务右佥都御史蒋琳总兵官都督方瑛率官军会四川官军土兵进剿黄龙韦保据地泡山寨其叔黄定千伪称都总兵据水坪大寨击败之擒韦保及定千等尽焚其巢冗分兵破中潮山及三百罗等寨其党旅潜伏者遂搜捕之贼皆据沼江崖箐抗敌先克乖西次克谷种次克垂立擒贼首伪王谷蚁汀等余寨望风逃遁凡斩首七千九百六十二级生擒二百三十八人追复所虏男妇一千七百三十四人回军贵州械韦保等送京师
　　○癸巳命礼部凡僧道请给度牒者于通州运米二十石赴口外万全等处官仓交收以备军用从户部尚书张凤奏请也
　　○甲午复除监察御史周盛于南京河南道以其丁忧服阕也擢进士程景云陈琳康麟黄谨王朝远高宗本史瓘徐毅徐宗能俊李益王春胡德盛曾清俱为南京试监察御史命俟莅事满一年从都御史考核堪任风宪者实授不堪者送吏部别用
　　○命故羽林前卫指挥使赵安子俊赵庆云子仁彭城卫指挥使戴礼子武永清左卫指挥同知刘全子政金吾右卫指挥同知刘俊子聚府军右卫指挥同知郝荣子贤金吾左卫指挥同知乔荣子福指挥佥事李贵子成林胜弟安鲁珍子沙班羽林前卫指挥同知刘通子真指挥佥事田广从子春燕山前卫指挥佥事钱贵子聚济州卫指挥佥事刘整子纪燕山右卫指挥佥事路昇子璘旗手卫指挥佥事胡海子刚府军前卫指挥佥事刘玉弟宣俱袭职羽林前卫指挥同知史得子赟济州卫指挥佥事陈敬侄祥司麟子隆代职
　　○命江西按察司副使朱良暹致仕以巡抚右佥都御史韩雍考察其老疾也
　　○户部奏禁革私茶乞如盐法事例施行从之
　　○乙未命户部尚书张凤经筵侍班
　　○升河南庆府知府徐正为广东布政司左参政提督粮
　　○丙申赐郑世子嫡子名见滋
　　○荆世子祁镐奏欲亲往蕲州看视盖造父坟庶尽人子之心从之
　　○给宣府万全等城堡及大同操备官军马一千八百匹
　　○丁酉赐郑世子祁锳冕服以其历年久远损坏不堪从其请也
　　○日生左右珥上生冠气背气各一珥冠气色赤黄背气色青赤
　　○己亥太仆寺少卿黄仕俊奏南直隶淮安徐州河南山东北直隶大名等处连年旱涝始者公私颇有储蓄去岁以来私蓄全无今者公廪亦空民能免于流离死忘者乎又闻淮徐以北疫疠大作死者不可胜数乞将被灾极甚之处今年该徵钱粮俱为除免轻缓之处量与宽停奏下户部乞移文抚安赈济官知会从之
　　○辛丑命守备万全都指挥同知李延掌万全都司事以都指挥佥事孟玺代延守备时掌都司事都指挥周全坐赃罪黜故有是命
　　○命少保兼太子太傅工部尚书东阁大学士高榖往凤阳及南京敕之曰南京国家创业垂统根本重地与凤阳皆  祖宗累世陵寝所在朕所夙夜惓惓在念者也比闻二处去冬积雪连旬民皆艰食今春南京又被火灾毁焚数千余家朕益为之寝食弗宁特命尔赍俸香币等物径诣凤阳南京祭告  祖陵  皇陵  孝陵反钟山之神弭灾异于既往祈福庆于方来尔须精白一心致朕孝思诚恳仍湏抚视被灾之家缺食之人凡有可以赈恤之者听尔量宜为之庶几上慰  祖宗之灵下遂民庶之愿
　　○守备贵州署都指挥佥事赵信受盗卖边储人赂隐匿不举事觉法司请下巡按御史鞫治从之
　　○癸卯赐昌化王仕墇四季织金衮龙袍服从所请也
　　○先是礼部祠祭司主事周骙奏顺天府中式举人尹诚等十二人昌下锦衣卫狱鞫罪终身不录用至是礼科都给事中张轼等言立法不可以不严待人不可以不恕贵乎张弛得宜而轻重适均也窃详此等冒籍之人其间固多避难就易欲希侥幸然亦有因地里遥远盘费弗给而不能回者有因从亲在外生长不识乡里而难以回者是以冒籍乡试以图出身冀得升斗之禄以为餋亲之需其初心不过如斯究其所犯亦非甚重今既问罪而不容会试固为当矣至若终身不许录用则将终为罹罪之人竟无自新之路待人无乃未恕乎乞敕礼部通查此等冒籍之人已经问发者给引照回原籍如过开科乡试仍许本地入场如此则犯小过者得以自新负才艺者不终至于沮抑矣从之
　　○甲辰狭西岷州大崇教寺国师锁南藏卜遣番僧领占班丹广西田州府归德等州县官族黄铣等来朝贡马赐彩币钞锭有差
　　○以故定国公徐景昌永乐间所赐宅在西安府者与永兴王志＜土仆＞子镇国将军公矿居住从王请也
　　○乙巳吏部言巡抚真定等府右佥都御史陈泰自陈有疾乞致仕方今边务未宁正用人之际且泰五十三岁非致仕之年宜仍留理前事从之
</div>
    <div class="pagination">
<a href="明实录英宗实录_page178.html">上一页</a><span>...</span><a href="明实录英宗实录_page174.html">174</a><a href="明实录英宗实录_page175.html">175</a><a href="明实录英宗实录_page176.html">176</a><a href="明实录英宗实录_page177.html">177</a><a href="明实录英宗实录_page178.html">178</a><span class="current-page">179</span><a href="明实录英宗实录_page180.html">180</a><a href="明实录英宗实录_page181.html">181</a><a href="明实录英宗实录_page182.html">182</a><a href="明实录英宗实录_page183.html">183</a><a href="明实录英宗实录_page184.html">184</a><span>...</span><a href="明实录英宗实录_page180.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
