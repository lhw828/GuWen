<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 504 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 504 页/共 518 页</h1>
    <div class="content">　　○丁酉南京户科给事中马出图劾新升南京户部侍郎黄餋蒙由考功郎不三年而升南光禄寺卿又历俸不一年而升户部卿贰乃自来巧宦者所未见新调南京光禄寺少卿白启常方以尚宝卿为科道会紏顾得调南光禄是迁也殊非铨衡大公之体请令餋蒙以原任降级调用而罢启常吏部覆言餋蒙升南光禄后守制并家居凡历六年之久且本部司属继餋蒙为郎者已有官卿贰者矣固不得独议餋蒙骤也启常原奉旨对品调往者以南光禄少卿改尚宝卿者例曰升今由尚宝卿而南光禄少焉又安得不谓之调也得旨俱仍旧用
　　○戊戌诏四川道御史周斯盛提调南直隶学校
　　○以旱灾及虏警免山西大同府所属州县及宣府各州县正官入觐
　　○诏以昌平游兵分泒各  陵卫顶补缺额食粮其安家营房银两以后免给从兵部请也
　　○己亥发太仓银二万两于辽东赈济
　　○以江南水患饥荒诏留苏松常镇四府两年开纳事例银并浒墅北新关船料银备赈
　　○巡按江西福建御史叚顾言李廷龙各以江西鹳朝败书闻因言赣州一府为江西全省门户自龙南安远相继激变而抚臣谩不省闻以致今日寇石城明日寇瑞金又明日寇南安寇建昌而吉抚诸郡纷纷多事矣先是南康之战典史王元相死之赣县攸镇之战百户程宠死之今泰和之战副使指挥诸臣又死之此皆由门户失防故寇得深入罪当坐南赣而江西玩愒无备闽广观望失援之责亦不能辞乞将南赣巡抚杨伊志江西巡抚张元冲分守南赣参将谷赐守备李宁及福建巡抚刘焘分别议处副使汪一中指挥王应鹏等血战死事当恤录佥事王应时重伤被执亦当优叙因请假江西抚臣提督军务职衔给以旗牌使得号令其下仍责三省抚臣戮力平贼  上谓诸臣失事重大伊志令革任回籍听勘元冲住俸同焘俱戴罪平贼江西都司官及赣吉抚建惠潮汀漳建邵十府凡寇所经处文武各官俱住俸令吏兵二部＜锍-釒＞上其名俟贼平处分旸宁令巡按御史解京讯治知府张元谕知县杨应东杨冲及千户刘良翰丁鉴等下抚臣论罪命浙直总督尚书胡宗宪兼节制江西发兵应援江西巡抚暂加兼理军务汪一中赠光禄寺卿荫一子锦衣卫百户赐祭葬立祠王应鹏及百户唐鼎陈策各赠官升袭如例王应时升浙江布政使司左参政仍分守九江道
　　○壬寅江西贼攻入玉山县纵火大掠城为之空随攻永豊县破之
　　○癸卯中元节遣清平伯吴家彦彭城伯张熊成安伯郭应乾都督佥事沉至分祭  八陵指挥佥事文承武祭  恭仁康定景皇帝都督佥事王朝用祭  孝洁皇后及  哀冲  庄敬二太子中官祭  恭让章皇后各陵坟
　　○故黔国公沐朝辅夫人陈氏献银三千两助大工赐银四十两彩叚三表里诏云南抚按官以礼奖谕
　　○升南京都察院右都御史卢勋为南京刑部尚书山东左布政谢东山为都察院右副都御史巡抚山东江西左布政陆稳为都察院右副都御史提督南赣汀漳军务
　　○以湖广镇筸参将署指挥佥事俞大猷充参将分守江西南赣等处
　　○甲辰升浙江右布政使胡松为江西左布政使山东右布政使唐宽为本司左布政使
　　○乙巳万春宫成
　　○丙午  成祖文皇帝忌辰  奉先殿行祭礼遣彭城伯张熊祭  长陵
　　○己酉建迎恩大典于大高玄殿禁常封三十四日
　　○巡按直隶御史董学＜锍-釒＞报六月内大同总兵官刘汉出边捣巢轻率寡谋所将士马俱被虏骑蹙入黑河中乞亟论汉失事之罪而巡抚杨选总督李文进身膺重任不能节制其下亦当议罚时选及文进方以捷闻与学＜锍-釒＞并下兵部言汉等谋失万全不能无罪今秋防在迩宜稍宽假之俟事宁通论功罪  上然之命姑夺汉俸令戴罪杀贼而责选及文进策励供职
　　○庚戌虏犯宣府分数道入副总兵马芳等督兵御之擒其酋五合器等十四人俘斩十八人获达马二百四十余匹虏遁
　　○辛亥升河南按察使徐南金于浙江山东按察使曾于拱于山东俱右布政使
　　○巡抚应天都御史方廉奏苏松常镇四郡水利甲于天下宜备查应修之处分别工程难易以次兴工河夫银两编徵追补如故苏松二府额设水利通判各一员后因兵兴事繁二府各置海防同知苏州又有练兵同知及防御福山通判而旧所设水利者裁减矣今海氛稍靖其练兵防御诸员可省湏复水利旧额以任＜锍-釒＞浚松江则以海防同知兼摄其事仍敕兵备宪臣往来督课之吏部议覆允行
　　○壬子升刑部左侍郎赵大佑为南京都察院右都御史江西左布政胡松为都察院右副都御史巡抚江西
　　○癸丑  上谕大学士严嵩等今日御田官上天降祥禾四十九本五月恩滋应祈八月玄育生瑞当知恩也汝等一视礼部因请率百官门贺  上令择吉献  庙门贺免行
　　大明世宗肃皇帝实录卷之四百九十九终
明世宗肃皇帝实录卷之五百
　　嘉靖四十年八月戊午朔
　　○己未以苑田奏献瑞榖遣成国公朱希忠献于  太庙群臣＜锍-釒＞贺
　　○庚申秋分祭夜明于夕月坛遣定国公徐延德行礼
　　○壬戌南京御史林润劾总理盐法都御史鄢懋卿贪冒五罪需索属官馈遗巨万罪一受状取富民财罪二宴会日费千金罪三虐杀平民罪四加派扬州盐商几至激变罪五懋卿＜锍-釒＞辩得旨照旧供职
　　○甲子命司经局洗马兼翰林院侍读裴字翰林院侍读胡正蒙主顺天府乡试
　　○乙丑  孝康敬皇后忌辰  奉先殿行祭礼遣成安伯郭应乾祭泰陵
　　○建  万寿大斋于朝天宫三日夜
　　○丙寅以明日孝慈高皇后忌辰  奉先殿行祭礼
　　○以  万寿圣节遣成安伯郭应乾清平伯吴家彦广宁伯刘允中彭城伯张熊分祭  诸陵都督佥事王朝用祭  恭仁康定景皇帝指挥佥事文承武祭  孝洁皇后中官祭  恭让章皇后陵寝
　　○朝鲜国王李峘遣刑曹参判鱼季瑄等进表贺  圣节贡马及方物宴赉如例
　　○泰宁三卫夷人都督只儿挨等差头目人等贡马贺  圣节宴赉如例
　　○丁卯  万寿圣节  上不御殿命成国公朱希忠代祀  天于玄极宝殿文武群臣朝服诣大朝门行五拜三叩头礼仍各＜锍-釒＞贺
　　○罢群臣宴赐节钱钞王府进贺人员及四夷朝贡使仍宴于阙左门
　　○祭先师孔子命太子少保礼部尚书翰林院学士袁炜行礼
　　○戊辰祭  太社  太稷命英国公张溶行礼
　　○己巳祭  帝社  帝稷命成国公朱希忠行礼
　　○辛未金星昼见
　　○壬申  上谕大学士严嵩等曰自博入朕每虑边务今秋恐有扰者其语博早定策以遏之于是兵部尚书杨博上守御机宜略曰今之九边大率以蓟镇为重盖腹心既安四肢自无可虑今虏止是永邵保兀慎摆腰三部兵寇大同镇川堡而其酋俺答黄台吉把都儿及土蛮等潜形不露窃恐其谋窥蓟镇伏承  宸虑臣谨以六事献一请先敕边臣逐大同之寇坚壁清野以固其守设伏出奇以挫其锋分精兵以捣其巢简恶少以邀其马使贼不得近蓟镇一御贼必先独石哨探所谓蓟镇得□独石得其形也宜令宣大边臣侦实驰报豫备之于黄花古北等处一蓟镇各区兵备官一切兵粮事宜悉听其区处督抚官不得遥制仍定拟赏罚以励人心一昌平居庸黄花镇三区与宣府怀来隆庆永宁四海冶相为唇齿宣大总督每当秋近移驻怀来正为南山之备但事在两镇未免自分彼此宜令相机策应但使虏马不能入关即为首功一蓟镇主客兵粮屡称缺乏宜即时给发一燕河冷口一带逼近辽东督抚官隔远调度不及宜责之辽东兵将闻警星驰赴援不必俟调＜锍-釒＞入  上以所奏事宜悉允施行令户部亟发主客兵粮毋误于是户部奏请于年例外加发饷金四万两得旨边臣不许妄侵必节爱实用
　　○己卯  宪宗纯皇帝忌辰  奉先殿行祭礼遣恭顺侯吴继爵祭  茂陵
　　○乙酉南京吏科给事杨铨等福建道御史费增等以考察拾遗劾奏总督湖广川贵右副都御史董威提督南赣汀漳右副都御史杨伊志原任巡抚凤阳右佥都御史今丁忧刘景韶原任顺天府府丞今升调马斯臧南京尚宝司卿张九一各不职当罢吏部议覆得旨伊志已有旨斯臧闲住威景韶九一等各调外任
　　○南京吏科给事中周京御史林润等言江西南赣流贼初由建昌继及泰和杀虏文武大吏屡败官军兹且延及万安永泰崇仁乐安诸邑而当事诸臣一筹莫展请简任南赣都御史选委附近良将及敕南京兵部发练卒策应之兵部覆言南赣督抚将臣近已易置请并饬浙直总督胡宗宪两广张臬江西都御史胡松南赣陆稳福建刘焘协谋剿抚务如原限九月报平仍行南京兵部相机发兵策应诏从其议
　　○以三十九年二月虏犯辽东广宁前屯等处坐提调指挥储世福罪死系狱谪守堡百户罗应奎赵国祥提调指挥高豆戍边降参将张济备御指挥郭承恩千户兰廷玉及邻堡百户刘廷梧等四人各三级
　　○致仕总督粮储都察院右副都御史毛思义卒赐祭葬如例
　　○以土夷讐杀免贵州思南都匀镇远安顺镇宁泗城南丹等府州县各正官入觐
　　○致仕太子少保礼部尚书兼翰林院学士掌詹事府事孙承恩卒承恩直隶华亭县人正德辛未进士改翰林院庶吉士授编修尝奏进历代帝王诗赞赐名鉴古韵语奉使安南与修明伦大典成擢左春坊左中允充经筵讲官主考两京乡试升侍读学士掌南院召为少詹事兼侍读学士已晋礼部右侍郎充经筵日讲官转吏部左侍郎掌詹事府事乙巳大察为言官所论上特留之丁未会试主考擢礼部尚书仍掌詹事府已回部管事以病＜锍-釒＞乞致仕明年  上思之召还故任加太子少保供撰玄文＜锍-釒＞请皇子讲读不报癸丑二月复乞致仕赐驰驿归至是卒赐祭葬如例赠太子太保谥文简
　　○建秋报大典于大高玄殿三日
　　○少保兼太子太保吏部尚书欧阳必进一品三年考满遣中官赍赐羊酒宝钞
　　明世宗肃皇帝实录卷之五百终 

大明世宗肃皇帝实录卷五百三十一
　　嘉靖四十三年闰二月甲戌朔祭历代帝王遣使顾寰行礼
　　○鲁府滋阳王观炜薨赐祭葬如例谥恭裕
　　○升大理寺左少卿季秋为都察院右佥都御史巡抚宣府太仆寺少卿王文炳为南京通政司右通政
　　○论去年八月虏犯大同威虏[堡]失事罪下守备麻诏参将崔应奇于御史问以原任副总兵董一奎斩获独多赐银币
　　○乙亥
　　○鲁府东阿王当境薨赐祭葬如例谥康惠
　　○丙子
　　○礼部覆南道御史史官所陈两京乡试革弊事宜一今后两京主考不用本省人如资序挨及南人用北北人用南以别嫌疑一同考用京官进士出身者易诗经各二员春秋礼记各一员其余参用教官以便觉察一誊录用书手对读用生员以防洗改但此三事专为两京乡试而设其各省及会试亦当因其说而广之因更上六事一会试及两京乡试监试官预于二十日前选差以便防范一巡视摉检务加严慎以杜奸毙一各省务精选才望内帘官无令外帘干预去取一申明各处科举名数照原定角□羊额每举人一名取应举生儒二十五名一中式之文务崇简实凡浮靡冗杂跪僻不经悉行黜汰仍参取后场以采实学一角□羊原卷到部以凭稽查不用公据得旨各省乡试但照旧规令监临官公同考官揭书出题提调监试等官不得干预余皆如议行
　　○丁丑  命吏部尚书兼翰林院学士严讷礼部尚书兼翰林院学士李春芳吏部左侍郎兼翰林院学士董份俱直西苑如勋辅臣例
　　○巡按直隶御史冯善条陈盐法事宜一运司国课所击宜取科目正途才望茂著者简用其奉公尽职裕国便商卓有诚效者仍破格酬奖加秩久任不宜视为冗员以才力不及者降补一运同运判等官宜悉赴分司经理场务不得闲居别署以旷职业一边商报中引盐纳完粮草即时照数填给勘合毋令久候一各州县灶户田产止令履亩微税多则量加帮贴不得概编重差一内府岁徵盐蛤蜊鱼虾等物先期给票立限每盐千斤加耗百斤所至有司盘验过数者以私盐论一各府州县卫所掌印官有不以行盐为事曲庇私贩及催徵灶地税粮后期者如户部徵粮事例一体降亦一巡捕巡司等官巡盐衙门按季比较缉获私盐多寡以为殿最不得卖放豪猾嫁祸贫民一加铸铁法一副发长芦运司南北二批验所以便称掣从之
　　○周府宗室有违制多买田宅滥受投献者河南巡抚都御史胡尧臣以闻  诏各王府于邸第之外不得私置房宅其贫民卖田王府者先将田粮数目及佃户姓名报官一体编差违者以投献论
　　○戊寅
　　○以水灾免江西南昌瑞州九江三府各属州县税粮有差
　　○己卯
　　○升南京都察院右都御史张舜臣为南京户部尚书
　　○升河南布政使司右参政杨豫孙为太仆寺少卿尚宝司卿吴遵为南京太仆寺少卿
　　○升四川道御史刘以节为福建按察司副使刑科左给事中王楷为湖广布政使司右参议
　　○虏犯辽东果松各守备指挥王维屏等御却之斩首五十余级捷闻诏升维屏及指挥李国忠等一级维屏仍赏银十五两
　　○壬午  命署南京翰林院事左春坊左谕德江镗以原官兼翰林院侍读右春坊右中允管国子监司业事孙世芳以原官兼翰林院编修改南京国子监司业陈谨为右春坊右中允兼翰林院编修俱管理诰敕
　　○裁革大同府朔宁递运浙大使一员  诏各巡按御史兼管查盘兵饷
　　○改南京仓米三十万石每石折银八钱以五钱留南京三钱发蓟镇充标兵月粮
　　○癸未
　　○从肃王绅堵奏追封其父昭宪世子缙炯为肃王
　　○甲申葬宁嫔郭氏
　　○举岁折典于大高玄殿停常封命公张溶等分祭各官祠
　　○京师雨雹
　　○从巡抚贵州都御史吴维岳议以湖广德安黄州岳州汉阳武昌长沙宝庆卫州承天荆州永州郴州各原派乾麻军饷兼隶贵州巡抚岁终类考殿最以闻著为令
　　○己丑
　　○清明节遣广宁伯刘允中彭城伯张熊成安伯郭应乾都督佥事沉至分祭  八陵指挥佥事文承武祭  恭仁康定景皇帝中官祭  恭让章皇后都指挥同知王极祭  孝洁皇后  哀冲  庄敬二太子各陵坟
　　○添设昌平永安营坐营中军一员
　　○更定蓟州密云昌平三镇应发本年客兵钱粮之数蓟州镇银二十七万六千一百二十两密云十九万七千四百十两昌平六万四千一百一十八两先是四十二年北虏入寇蓟镇发银至三十余万两密云昌平至二十余万两既而总督刘焘会计四十三年岁用之数又增至七十余万两部臣覆奏以为今民运多逋国储有限边臣不思节用岁岁求增宜稍加裁抑酌为定数以绝将来奏请之端故有是命
　　○丙申
　　○福建汀漳二府盗据赤水大淘等寨与江西连城寇合拒伤官军章平知县魏文瑞死之事闻兵部请恤录文瑞而治失事佥事黎元同知尹尚贤等罪得旨赠文瑞光禄寺少卿夺元尚贤等俸戴罪立功
　　○丁酉
　　○朝鲜国王李垣遣陪臣刑曹判书权应昌奉表谢恩宴赉如例
　　○升南京山西道御史金定为福建按察司佥事
　　○治三十八年正月虏入大同失事罪总兵官张承勋论死永庆卫指挥佥事李尚文等五人戍边卫老营堡署都指挥佥事孙吴等四十三人输赎运职
　　○戊戌
　　○升翰林院编修吕调阳为国子监司业后除养病南京国子监司业林树声职
　　○升户科左给事中沈寅为刑科都给事中礼科右给事中季科为兵科左给事中工科给事中张宪臣吏科吏科给事中陈所学户科俱右给事中
　　○荫总督漕运户部右侍郎王廷子继之为国子生以三年秩满也升浙江严州府知府张任为山东按察司副使时浙江巡按御史张科荐方面官＜锍-釒＞至列任名贤能升任中给事中赵灼等言浙去京师数千里任升任未旬日计科发＜锍-釒＞乃在一月前不应预知如此恐有关节  上责问其故科对言前＜锍-釒＞误据走报人妄传任升宁绍兵备其山东新命是未预知  上乃原之令夺俸一月
　　○庚子
　　○辽东镇上招徕虏中人口籍守备潘凤翼所招至二百七十余人备御傅廷勋百十人诏赏凤翼银二十两廷勋十两
　　○壬寅
　　○升刑部左侍郎孙植为南京都察院右都御史
　　○升鸿胪寺右少卿张文澜为本寺左少卿
</div>
    <div class="pagination">
<a href="明实录世宗实录_page503.html">上一页</a><span>...</span><a href="明实录世宗实录_page499.html">499</a><a href="明实录世宗实录_page500.html">500</a><a href="明实录世宗实录_page501.html">501</a><a href="明实录世宗实录_page502.html">502</a><a href="明实录世宗实录_page503.html">503</a><span class="current-page">504</span><a href="明实录世宗实录_page505.html">505</a><a href="明实录世宗实录_page506.html">506</a><a href="明实录世宗实录_page507.html">507</a><a href="明实录世宗实录_page508.html">508</a><a href="明实录世宗实录_page509.html">509</a><span>...</span><a href="明实录世宗实录_page505.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
