<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 217 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 217 页/共 848 页</h1>
    <div class="content">○以建复台湾凤山县城垣。捐资绅士吴尚新等、下部议叙。赏生员刘伊仲、副榜。　　

○庚戌。谕军机大臣等、本日据那彦宝等奏、二月二十一日。有布噜特贼二十余人。抢劫守卡回子马匹。那彦宝等、即派副将李士林等带兵进剿。杀贼七十余人。又陆续歼毙二十余名。在事出力官兵。咨报长龄备案等语。现在大兵进剿张逆。计日即可荡平。乌什地方、近接布噜特。又为大军后路。西财一带。直通喀什噶尔。长龄等前奏令齐慎等带领官兵。在彼防守控制。傥该布噜特等竟敢率众进卡。有背叛从逆、抗拒官兵情事。自应痛加剿杀。俾知震慑。若仅止卡外抢劫。乃布噜特常有之事。祇宜就地掩捕。按法惩办。无庸带兵深入。该大臣等惟当镇静防守。不可张皇喜事。此次出力官兵。即咨报长龄等核办。一切剿堵机宜。仍随时报明该将军等、听候指示。相机办理。毋得轻率贪功。别滋衅端。其获犯所供、奇里克头人库图鲁克、被张逆勾结前往。谋抢乌什。无论虚实。总应严密防范。将此由五百里谕知恒敬、多贵、齐慎、并谕那彦宝知之。　　

○谕闽浙总督孙尔准、朕闻刘彬士自署任巡抚以来。不能清白乃心。声名甚属平常。自言穷翰林出身。住京二十余年。负欠不少。今番须要还债。因此人咸谓之饿虎出林。急不能待。再浙江盐务业经帅承瀛办有起色。止须率由旧章足矣。乃该署抚诸多挑驳。商人心滋不服。又仁和县闹漕一案。该署抚到任之初。即扬言不该动兵围拏粮户。其识见偏谬。品节不清。已可概见。卿系公正廉明之人。且前月在京。连次召对。朕实深信不疑。其细心体察。据实密奏。断不可代为隐讳也。密之。若不据实奏闻。朕不难差大臣前往查办。　　

○辛亥。以故四川龙安府属土通判王国和子英杰、袭职。　　

○壬子。上诣绮春园问皇太后安。　　

○谕军机大臣等、长龄等奏、大兵克复喀什噶尔。捦获贼目。逆裔张格尔、已乘间窜逸。现分兵追捕一摺。大兵自进剿以来。连获胜仗。数日之间。乘胜进攻。兹复竭两昼夜之力。克复喀什噶尔。实为迅速可喜。该将军等鼓勇直前。将士人人效命。固堪嘉奖。惟张逆势穷窜逸。久在朕意料之中。屡经饬谕长龄等设法堵截。防其潜遁。不啻至再至三。乃大兵已临城下。功在垂成。犹任逆裔乘间窜逸。览奏实深痛恨。殊失朕望。据活贼供称卡伦以外。现有黑帽回子堵截。霍罕又与该逆不睦。不敢窜往。因逃赴英吉沙尔、叶尔羌、苟延残喘。贼情诡谲。均不可尽信。并恐逆贼声言他往。为缓我追兵之计。现获活贼甚多。逐细向其严究。当可得逆酋实在踪迹。此时既有该逆带领骑贼逃逸之供。其非临阵歼毙可知。该将军等分兵追捕。当已布置周妥。总须将张逆设法捦拏。务在必获。或直逃往英吉沙尔、叶尔羌。抑或竟逸卡外。务即严密兜截。迅速掩捕。毋得再任远扬。尤当据实奏闻。现虽安抚黑帽回子、于卡外截拏张逆。恐尚未能得力。必当严行檄谕霍罕、及布噜特。一体效顺捦渠。照格封赏。如竟敢纵匿。即当移兵进剿。想该将军等已计画施行。若此番兴师致讨。仅捦一二逆裔家属。即可塞责。岂非徒劳师旅。虚靡帑项。该将军等屡承谆谕。将来何颜见朕。现在长龄留驻喀什噶尔。带兵若干。杨遇春、武隆阿、向英吉沙尔、叶尔羌进剿。带兵若干。兵以分而见单。总应随时随地。体察情形。相机调度。如此时喀什噶尔贼势尚众。须用重兵镇抚。该参赞等即当酌分兵力。留助长龄。傥英吉沙尔叶尔羌两处军情紧要。喀什噶尔无须多兵驻守。即将得力将领官兵。酌调前往。随同该参赞等剿捕。务期声气相通。加意慎重。无致堕贼奸计。至张格尔之妻。前有拘禁霍罕之说。今爱则尔毕比等三口。是否系其原妻。抑进卡后始行招纳。必须根究明确。如是其原妻。即行解京。若祇随时掳掠。该将军等讯明即在该处正法。傥已起解在途。亦即酌量前途地方。知会该处就地办理。其巴布顶之子呵里雅、仍即派委妥员解京。无稍疏懈。将此由八百里。谕令知之。寻奏、前获张逆之妻爱则尔毕比等三口。查均系进卡后招纳。现已正法。巴布顶之子呵里雅现委副都统容安。小心押解进京。报闻。　　

○又谕、恒敬奏、接奉谕旨。驰赴乌什新任一摺。前经长龄等奏、令齐慎等带领官兵四千余员名。驻劄乌什卡外。留防后路。兹据该将军等奏、添派四川后起官兵一千名。令齐慎带领、于乌什北路一带。酌量前进等语。乌企地方紧要。现在驻劄官兵。为数较少。该处惟恒敬、多贵二人。在彼控制。尤宜加意防范。该大臣等惟当遵照昨降谕旨。镇静防守。傥布噜特等、胆敢擅入卡伦以内。肆行抢劫。自当严拏惩办。断不可喜事贪功。带兵轻出卡伦。妄杀无辜。致滋衅端。是为至要。将此附报便谕令知之。　　

○工部尚书兼管顺天府府尹事陆以庄、因病赏假以兵部尚书王宗诚、署工部尚书。吏部尚书卢荫溥、署兼管顺天府府尹事。　　

○修浙江海宁、仁和二州县东西柴坦塘工。从署巡抚刘彬士请也。　　

○甲寅。谕军机大臣等、据琦善等奏、截至四月初三日。共挽渡军船二千二百四十一只。北运口杨庄头坝。现将两坝头拆展外。北临黄浦家庄、东西两岸。筑做托清盖黄等坝。并将临黄土拦坝、西坝头镶护。钳束清水。水势现尚深通。足资浮送等语。头二进军船。现虽挽过二千二百余只。惟黄水消长情形。未据奏及。想来仍未落低。转瞬大汛经临。水势有长无消。不特在后江广帮船。趱渡费力。而南北两岸堤工。在在吃重。本日据严烺奏报桃汛安澜摺内。据称本年桃汛。长水无多。而所存底水、交上年大至一二尺。测量河身比凌汛淤垫尺余。是下壅上溃之弊。不可不早为虑及。现在关孟两滩壅滞之处。亟应设法浚治琦善等接奉前旨。自已详勘筹办。蒋攸铦等到彼。即将伊等筹商办理。及下游阻遏情形。据实具奏。并责成该督等将在后江广帮船。跟接打放。总于汛水涨发以前。迅催趱渡。无使一帮留滞。将来回空南下。亦须豫饬妥筹。务令克期归次。不可临时稍有迟延。致误明岁漕运。其大汛防守事宜。必应倍加慎重。妥为防范。若关孟两滩。及下游淤垫处所。仍不能及早疏导。致水势壅遏。上游两岸堤工。稍有疏失。该督等岂能复邀宽贷。勿谓朕言之不豫也。将此谕知蒋攸铦、穆彰阿、并谕琦善、张井、潘锡恩、知之。　　

○又谕、鞥克济尔噶勒。因回疆军兴。呈进马五百匹。诚悃甚属可嘉。惟自进兵以来。连战克捷。现已克复喀什噶尔。大兵将次凯撤。军营马匹。自已敷用。著彦德等行知长龄。如此时尚需马匹。即照前此由乌里雅苏台、解送驼只之例。委员将该亲王所进之马。妥送军营。若无需用。即不必豫备。寻彦德等奏、接据长龄咨称、军营无需马匹。当即传谕嘉奖鞥克济尔噶勒、令其停止呈进。报闻。　　

○旌表守正捐躯河南宜阳县民刘金全妻曹氏。　　

○贷哈密上年歉收回子耔种小麦。　　

○乙卯。上诣时应宫。昭显庙。拈香。　　

○还宫。　　

○缓徵两淮泰州分司所属富安等十一场、海州分司所属板浦等三场、歉收积欠银。　　

○以常雩祀天于圜丘。自是日始。斋戒三日。　　

○丙辰。以故云南广南府属土同知侬世熙子兆桂、袭职。　　

○丁巳。上诣南郊斋宫斋宿。　　

○安徽巡抚邓廷桢奏、已革建德县典史秦学健、列款禀揭知县陈葵、纵子陈瑞、串通城守把总汪涛、狼狈为奸勒索诈赃各情。经委员审讯。禀揭各款。全属子虚。惟事关知县营弁。骫法营私。未便稍涉颟顸。请将知县陈葵、把总汪涛、一并暂行解任。以便根究实情。得旨、虽似挟嫌妄控。于吏治官方。大有关系。断不可先存成见。稍露是非。致承办之人。有所揣测。化有为无。是非倒置也。　　

○缓徵山东寿光、博兴、乐安、益都、临淄、昌乐、齐河、七县被旱灾民旧欠钱粮。并贷一月口粮。　　

○戊午。常雩祀天于圜丘。上亲诣行礼。　　

○幸圆明园。　　

○诣绮春园问皇太后安。　　

○两江总督琦善等奏、敬陈感悚、戴罪自赎。得旨、大汛以前。漕船务要渡竣。全河务保安澜。回空不可迟滞。三者有一不妥。尔等自问当得何罪。懔之又懔。　　

○己未。谕军机大臣等、本日据琦善等奏、春汛长水情形。并称赶堵减坝。实系公同筹画。并非一人主见。惟关孟两滩。老淤胶结。未能刷宽。缘兴估时轻听睢南同知唐文睿勘估错谬。现经张井亲查。长河中泓。深浅不一。溜势有行新河者。有趋旧河者。关家滩则新河淤浅。旧河反深。孟家滩则新河甚深。旧河较浅。询之兵弁居民。皆称旬日以来。溜势已见畅顺。若遇大汛。必能刷出正泓。渐臻深畅。现将浅阻处所。设法疏浚。并将两岸堤工。加高培厚。备御大汛等语。该督等于估挑事宜。全未经历。即应博采众论。何得轻听唐文睿一人之言。致误要工。已明降谕旨。将该同知革去顶带。留工以观后效。该督等尤当倍加愧励。勉图自赎。现在漕船已渡黄者。计二千九百六十只。总期大汛以前。全数渡竣。全河务保安澜。回空不至阻滞。三者均不许稍有贻误。若果如琦善等所奏。大汛经临。刷出正泓。可期深畅。尚可量加宽恕。如有他虞。朕惟执法严惩。决不宽贷。看该督等办理如何耳。蒋攸铦等计已到彼。著亲赴关孟两滩。查阅新河旧河情形。是否与琦善等所奏相符。并将现在疏浚情形。据实覆奏。将此各谕令知之。　　

○以镶白旗汉军副都统赓音通阿、为巴里坤领队大臣。　　

○庚申。谕内阁、昨日镶白旗蒙古将荆州满营应放佐领人员、带领引见。其拟正之防御康福、开弓脱扣。箭未放出。所有佐领一缺。已著拟陪之斐星额补授。而康福亦未记名。夫佐领等官。原为督责兵丁之员。所有骑射。理应先自精熟。如康福甫射一箭。遽至脱扣。箭未放出。总由步射生疏所致。似此人员。焉能训练所属。惟阅该员履历。尚有军功。想该将军等以其劳绩始行拟正。是以未将康福交部议处。而该将军等亦俱免议矣。大凡武职官员缺出。在拣选时、固当较量劳绩。亦当将骑射认真验看。著各省将军、副都统等、嗣后拣选官员。务须秉公。将著有劳绩。骑射精熟者。挑选拟列正陪。傥该员于引见时。仍有步射生疏者。经朕看出。不惟将该员交部严议。定将该将军副都统等、一并交部议处。决不宽贷。　　

○辛酉。上诣绮春园问皇太后安。　　

○谕内阁、上年逆裔张格尔滋事。朕特命长龄、杨遇春、武隆阿、驰往回疆督办。万里之外。调兵转饷。阅时既久。始克会齐进剿。朕以天戈所指。各城无难克期收复。惟张逆系元恶大憝。必应设法歼捦。以彰天讨而靖边圉。节降谕旨、令长龄等同心合力。奇正分途。总须布置周妥。无任窜逸。申谕不啻至再至三。本年该将军等由洋阿尔巴特进剿。每获胜仗。无不立沛恩施。并屡颁赏件。俾共知奋励。迅获渠魁。前据奏大兵克复喀什噶尔。张逆已先期乘间窜逸。方冀数日之间。即可追捦蒇事。乃本日驰报官军收复英吉沙尔。张逆尚无实在踪迹。长龄等未能仰体朕宵旰忧勤之意。致有疏纵。办理不善。自应加以惩创。长龄著革去紫缰。杨遇春著撤去太子太保衔。仍留太子少保衔。武隆阿著撤去太子少保衔。朕赏罚一秉大公。该将军等如能迅速捦渠。永杜后患。仍当格外施恩。懋膺重赏。傥竟任该逆远扬。仅以歼获贼目。收复城池。草率塞责。则是老师糜饷。大负朕望。惟该将军等是问。杨遇春之子杨国佐。武隆阿之子庆安。随营出力。此次本应加恩。惟首逆既未就捦。无庸遽加升秩。其所请桂成、固英阿、开复侍卫之处。桂成、著赏给三等侍卫。固英阿、著赏给蓝翎侍卫。俱在大门上行走。原任漕标副将、缘事降为千总之满德坤、著加恩以都司补用。巴哈布之子监生扎尔汉、著加恩赏给笔帖式。其余单开保奏官员弁兵。著长龄等核叙确实功绩。奏到时再降谕旨。　　

○又谕、原任喀什噶尔参赞大臣庆祥、帮办大臣舒尔哈善、及伊犁派往带兵之领队大臣乌淩阿、穆克登布、或婴城效节。或临阵捐躯。叠经加恩分别赐恤。现在喀什噶尔业已克复。经长龄等将从逆伯克阿布都拉、即赵通事。并该逆之子阿布都萨塔尔。尽法处治。致祭忠魂。所有该处参赞衙署。著即改建昭忠祠。安设牌位。以旌荩节。其英吉沙尔、叶尔羌、和阗、等城殉节诸臣。著加恩照喀什噶尔一体办理。原任喀什噶尔阿奇木郡王迈玛萨依特、于张逆围城时。带领回子与贼匪接仗。被白帽回子用棍击毙。殊堪悯恻。著加恩照回子郡王例赐恤。其妻子经黑帽回子阿浑藏匿。伊子阿克拉依都、年甫六岁。现已投出。著准其袭封郡王。前任叶尔羌阿奇木玉素普、深知大义。不肯从贼。曾呈出阿布都拉纠约献城书信。旋被张逆圈禁。现经长龄等查明开释。委令署理英吉沙尔阿奇木伯克事务。著照前旨赏给二品顶带。　　

○谕军机大臣等、据长龄等由六百里加紧奏报。朕以为必系捦获张逆。飞章告捷。或探有实在下落。乃披阅奏摺。系克复英吉沙尔。并驰赴叶尔羌查拏张逆情形。仍未知该逆下落。殊失朕望。张格尔小丑跳梁。戕害官弁。窃据城池。是以命将出师。声罪致讨。节经降旨。令该将军等设法兜捦。出奇制胜。并颁发朱谕。勿令该逆兔脱。或临阵歼之。或围困诛之。若能生致。尤非常之功。该将军等接阅后。岂竟毫不记忆耶。逆回之过乌合之众。本无纪律。喀什噶尔等四城。何难克复。朕所日夕廑念者。在捦获首逆耳。节据该将军等奏到洋阿尔巴特等三战捷音。无不立沛恩施。并屡颁赏件。该将军自当布置周密。分兵兜截。出其不意。断其去路。一鼓歼捦。以彰天讨。以副委任。且朕面谕武隆阿是何等语言。无微不至。乃并不斟酌轻重。一味迎头攻击。坐久机宜。致令该逆闻风潜窜。将军等所谓谋而后进者安在。办理不善。咎实难辞。再历次颁发谕旨。将军等上年尚有覆奏。数月以来。并未一字提及。亦属含混。殊不可解。已明降谕旨。将长龄等前赏紫缰宫衔。分别撤去。用示薄惩。傥知愧知惧。速将该逆捦获。仍当格外施恩。如竟不获。该将军等自问可称蒇功否。至所奏将叶尔羌戡定。即当带兵出卡。确查张逆所在。专力跟踪追捕等语。将获之时。尚且令其逃匿。卡外追捕。未见必得。且路径荒远。提兵深入。恐卡外各部落。转致惊疑扰乱。别滋衅端。所关甚大。况未知张逆下落。又将从何处出卡。据奏各布噜特冲巴噶什、奈曼岳瓦什等、送回迈玛萨依特家属情形。尚属恭顺。惟当趁此机会。查明该逆逃窜处所。整军扬武。怵以兵威。示以恩信。并遣人招谕各部落。及霍罕等处、一体捦献。遵前旨照格封赏。令其怀德畏威。以期必得。庶不虚此一举。现在逆酋未获。原无可施恩之处。姑念将弁兵丁。同一尽力。尚可量予奖励。惟所奏打仗出力得胜额等各员。并未声叙如何出力之处。著将各大员确实功绩。简明摘叙。候朕施恩。至请赏蓝翎之千总朱成贵等、至六百十八员之多。未免太滥。著该将军等核实删减。奏到时再降谕旨。将此由六百里加紧加快。谕令知之。　　

○壬戌。孝端文皇后忌辰。遣官祭昭陵。　　

○谕内阁、那彦成奏、请减免内务府月档地亩租银一摺。直隶安肃县、经徵内务府月档地亩租银五百五十余两。原系为岁修官房之用。历年租息。俱未能如数徵收。据该督饬属勘明前项地亩。被水冲刷。收成瘠薄。并查明原收租银、止三百四十余两。续增至五百五十余两。佃刀难支。拖欠愈多。吁恳量予减豁。著照所请。将此项地亩浮增租数。准其删除。仍照原租三百四十一两零。照例酌减一成三分。实徵银二百九十六两零。按年核实徵解。并将嘉庆二十五年以前积欠租银、一万二千一百四十六两零。准其照前豁八项正租之案。一体豁免。其元年以后。应完租银。即照奏定租则。分年带徵报解。自此次减豁之后。该督务饬属认真催纳。年清年款。不准再有拖欠。并不准藉词展缓。以昭核实。　　

○谕军机大臣等、据那彦宝等奏、连次剿办贩逆不法奇里克部落之布噜特。现在乌什地方肃清一摺。前因长龄等奏派齐慎带领官兵。由乌什北路一带。酌量前进。乌什地方存城官兵。为数较少。降旨令恒敬、多贵、在彼控制。计此时齐慎当带兵前往北路。著恒敬等遵照前旨。加意防范。不可带兵轻出卡伦。妄杀无辜。致滋衅端。再前据长龄等奏报、克复喀城后。张格尔乘间逃窜英吉沙尔叶尔羌一带。现在分兵追捕查拏。并无实在下落。傥该逆势穷力蹙。或窜入乌什一带地方藏匿。该大臣等当随时随地。严密访查。如得有确实踪迹。即行设法掩捕。勿得坐失机宜。致令逆酋日久稽诛也。将此谕令知之。　　

○又谕、前据那彦宝等奏、二月间东南控台地方。有布噜特贼二十余人。抢劫守卡回子马匹。派副将李士林等带兵入山进剿。杀贼七十余名。又陆续歼毙二十余名。生捦四名。讯系前随库图鲁克、叛去潜回、抢劫杀人之犯。随即正法。本日又据那彦宝等奏称、齐慎督率将弁。分路摉捕。行至佳噶赖地方。见有贼众数百名藏匿。放枪掷石。迎拒官兵。当经杀贼一百数十人。千总尤渤等、各受石伤一处。余贼溃窜。又追杀贼二百余名。生捦七名。讯系奇里克部落、从逆纠众、抢劫杀人之犯。随即正法。又于阿勒他克地方。山沟内有贼聚集。迎拒官兵。被恩骑尉马伦宝、首先枪毙一贼。其余贼众约有一百余人。持械抗拒。马伦宝中枪阵亡。兵丁韩昇等各受枪伤矛伤。官兵枪炮齐发。将贼众全行歼毙。又据回子约尔达什禀报、有贼匪数十人。在北山内窝藏。派兵追至乌玉布拉克地方。乘其无备。将七十余名。尽皆诛戮。并生获二名。讯系跟随从逆头人爱什胡里之贼。随即正法各等语。奇里克部落布噜特。近在卡外。如果从逆确有实据。或纠众来犯卡伦。自应痛加剿戮。使各部落咸知震慑。现据两次具奏进剿情形。并无逆迹昭著实据。辄行连次发兵。进山剿捕。即生捦之犯。讯有从逆抢劫杀人之供。其所杀者何人。其所从者何逆。是否曾与张逆勾结。亦未讯取确供。概行正法。如库图鲁克等为首各犯。又未拏获一人。讯问明确。统计两次歼毙。有六七百人之多。若尽皆匪犯。原无足惜。傥系贪功妄杀。何以服卡外诸部落之心。并据奏库图鲁克等、逃往喀什噶尔。是否与张格尔勾通肆逆。亦须查明。且所带仅三十余户。则现在所杀之六七百名。岂尽系从逆逃回之人。必须查访明确以定功罪。恒敬甫经到彼。无所用其回护。著秉公密加访察。是否所杀均系逆贼。抑竟系无辜被戮。均须确有凭据。不得稍有牵混。即行据实密奏。更不可稍存成见。致涉欺隐。傥所查有不实不尽。将来别经发觉。或致激成事端。惟恒敬是问。恐不能当此重咎也。将此由五百里密谕知之。　　

○癸亥。以山西襄陵、吉、介休、浑源、灵邱、宁远、高平、阳城、陵川、榆社、和顺、沁源、武乡、寿阳、忻、代、五台、保德、安邑、芮城、绛、垣曲、隰、大宁、和林格尔、二十五厅州县粮价较昂。命平粜常平仓谷。并缓买临汾、浮山、大同、天镇、右玉、夏、霍、灵石、八州县节年粜贷谷石。　　

○甲子。上诣大高殿行　　

○还宫。　　

○谕内阁、长龄等奏、官兵收复叶尔羌一摺。此次杨遇春等由英吉沙尔进攻叶尔羌。先派头等侍卫阿布都尔满、前赴该城查探情形。大兵行至倭巴地方。据阿布都尔满、带领该城大小阿浑伯克迎接投诚。并縳献贼目乌舒尔巴凯等十一名。拏获逆贼一百六十余名。交出军火马匹无数。经杨遇春等妥为收抚。派兵弹压。将从逆匪党。分别淩迟。致祭忠魂。并檄谕各部落访拏张逆。所办俱属妥协。阿布都尔满、上年随营出力。经朕节次施恩。赏授头等侍卫、二品顶带。此次收复叶尔羌。不烦兵力。尤昭伟绩。著加恩授为散秩大臣。署理叶尔羌阿奇木事务。以示奖励。阿布都尔满、系郡王衔贝勒哈迪尔之侄。伊一门世笃忠贞。洵堪嘉尚。哈迪尔著加恩授为内大臣。伊精力尚健。仍著照旧供职。用示朕眷念旧臣。推恩无已至意。　　

○又谕、镶黄旗头等侍卫景昌、銮仪卫冠军使福珠洪阿、正蓝旗满洲印务参领国春、镶白旗汉军参领那丹珠、镶蓝旗汉军参领张仲敬、镶白旗护军参领查隆阿、圆明园营总达哈布、健锐营右翼翼长额尔登、外火器营鸟枪护军参领阴功保、正红旗汉军副参领白文治、步军协尉衔步军校舒德、镶黄旗满洲印务章京玉明、正白旗满洲印务章京达林泰、镶蓝旗满洲印务章京富升、正黄旗满洲骁骑校富纶布、镶黄旗护军校庆廉、正红旗护军校雅淩阿、外火器营鸟枪护军校呢音珠等十八员。俱著准其卓异。交军机处记名。镶黄旗蒙古印务参领齐克坦布、镶白旗满洲世管佐领宗室庆详、二员。俱著改为二等。其余镶黄旗二等侍卫兴禄等九十八员。俱著准其卓异。　　

○谕军机大臣等、本日据长龄等由六百里加紧驰奏、收复叶尔羌。并查拏首逆情形一摺。杨遇春督兵前赴叶尔羌。先派头等侍卫阿布都尔满、查探情形。旋据带领该城大小阿浑伯克来营投诚。缚献贼目乌舒尔巴凯等十一名。拏获贼匪一百六十余名。交出军械马匹火药火绳等件。伪阿奇木博巴克。先于三月初三日带贼百数十名。逃往色哷库勒一带。现亦派人追拏。杨遇春带兵入城。复获贼五百余名。所办俱好。阿布都尔满、上年随官军出力。节经降旨。赏升头等侍卫、二品顶带。现已明降谕旨。赏给散秩大臣。并将哈迪尔授为内大臣。以示优奖。所有摉出该城阿奇木印信一颗。即著交阿布都尔满暂署。并择出力之能事伯克。帮同阿布都尔满查办一切。现调提督达淩阿、并原带官兵。驻叶尔羌防守。并将都齐地等处官兵酌量调赴巴尔楚克。布置俱极妥协。其和阗尚有安集延贼目爱玛尔阿里、及喀什噶尔贼目玉努斯、带领马贼并惰兰回子千余人。在彼盘踞。自应趁此声威。迅往戡定。现在叶尔羌甫经克复。亟应抚绥。杨遇春自应在彼驻劄。所派提督杨芳、领队哈哴阿、阿罕罕保、总管额尔古伦等。带官兵四千五百余名驰剿。并派已革公爵回子阿布都莫敏、大阿浑穆图巴拉等、密谕和阗回众内应。所办甚合机宜。惟现在克复三城。而逆首未获。如何了局。据奏卡外色哷库勒阿奇木伯克迈玛第、专差伊子密杂尔。伊什罕伯克迈玛什沙、专差伊弟散加尔等。来营禀称、有伪伯克佐霍尔。带领喀什噶尔打散安集延贼匪七八十人潜匿。已经堵截出路。赶回拏献。并称上年张逆、曾以重赂勾结外番帮兵入卡。缘什克南等五部落。皆与迈玛等有亲。经该伯克寄信各部落。未经从逆等语。色哷库勒地方。接壤布噜特。该处各部落。既不肯从逆。甚为恭顺可嘉。若能缚献张逆。尤为莫大之功。现据杨遇春各赏给大银牌。优加奖励。并缮檄谕赏格告示。交密杂尔等、驰回转给各部落一体查拏。如果各部落实在出力。即据实奏闻。朕必渥沛恩施。总之此次用兵。必须将张逆设法歼捦。方可永杜边患。杨遇春现派妥员四出查控。务得确实踪迹。专力捦拏。不可任其远扬。老师糜饷。然尤须加意慎重。务保万全。卡外路径荒远。傥未探得确踪。亦不可冒昧轻进。武隆阿现因患病、回喀什噶尔调养。全愈后不必前赴叶尔羌。即在喀什噶尔、帮同长龄妥为筹办一切事宜。查探张格尔踪迹。设法追捕。务期必获。迅速蒇功。将此由六百里加紧加快。谕令知之。　　

○补行道光六年大计。贵州卓异官七员。年老官三员。罢软官一员。才力不及官一员。浮躁官一员。分别议叙处分如例。　　

○抚恤琉球国遭风难夷如例。　　

○乙丑。上御太和殿视朝。王以下文武升转各官谢恩。　　

○幸圆明园。　　

○诣绮春园问皇太后安。　　

○命礼部尚书松筠为正使。内阁学士钟昌为副使。持节赍册印晋封静嫔博尔济吉特氏为静妃。册文曰。朕惟玉齍襄事。六宫昭翚翟之光。彤管扬辉。九御赞雎麟之化。柔嘉克备。荣宠斯颁。咨尔静妃博尔济吉特氏。兰蕙秉心。帨鞶谨度。瑶筐佐绩。入桑馆以宣勤。镠简腾华。侍萱闱而受祉。兹仰承皇太后慈谕。晋封尔为静妃。锡之册印。尔其祗膺茂典。弥彰雝肃之风。式迓蕃厘。益懋芬芳之德。钦哉。　　

○丁卯。谕军机大臣等、据严烺奏、陕州万锦滩黄河。长水一尺四寸。下注豫东。各厅先后报长水一二尺余寸不等。旋即消落等语。本年黄河长水较早。前据琦善等奏关孟两滩。老淤胶结。未能刷宽。长河中泓。深浅不一。溜势间趋旧河。现仍设法疏浚。下游既不通畅。将来伏秋大汛。异涨漫滩。恐下壅必致上溃。所关匪细。此次严烺通较各厅水报。下游所长。比上游为多。恐即为伏秋水涨之由。著即将应行筹备各事宜。迅速估办。并严饬各道将厅营、小心防范。毋稍疏懈。致有意外之虞。东河系严烺专辖。责无旁贷。转瞬大汛经临。傥有疏虞。惟该署河督是问。将此谕令知之。　　

○戊辰。谕军机大臣等、本日都察院奏、江苏南汇县监生淩培贤、遣抱告淩占咸、呈控该县漕书沈念曾、石兰田等、克减灾蠲分数。勒折钱粮漕米。复据王慕祥呈称、嘉庆二十五年至道光元年。伊承充地保。图内庆完条漕。均系捆垫。并勒收票张钱文。又民人马瑞堂、以伊兄马东生充当地保。领催钱漕。漕书朱超宗、沈念曾等、勒垫漕米条银。及票张钱文。变产赔纳。伊兄控经藩司批交府县查究。该漕书嘱差陈文玉等、将伊锁拏。并夺去洋银受责各等情。已明降谕旨交该抚亲提审办矣。江苏省屡有控告钱漕之案。上年四月至本年三月。该县民人华凤岐等、呈控浮收勒折者、共有六案之多。均经咨交该抚审讯。此次监生淩培贤等、复以漕书沈念曾等克减成灾分数。浮折钱漕。并违禁勒令地保。捆垫钱粮漕米。以致家产荡然。是该县漕书。种种舞弊病民。藐法已极著该抚亲提人证卷宗。秉公查讯。按律定拟具奏。无得豫存成见。致令积蠹殃民。将此谕令知之。寻奏、讯明淩培贤、不知白粮例不蠲免。王慕祥、因被斥挟嫌。相率妄控。均应按律拟杖。马瑞堂、因陈文玉等拘追积欠。捏词混控。应按律拟杖徒。下部议。从之。　　

</div>
    <div class="pagination">
<a href="清实录道光朝实录_page216.html">上一页</a><span>...</span><a href="清实录道光朝实录_page212.html">212</a><a href="清实录道光朝实录_page213.html">213</a><a href="清实录道光朝实录_page214.html">214</a><a href="清实录道光朝实录_page215.html">215</a><a href="清实录道光朝实录_page216.html">216</a><span class="current-page">217</span><a href="清实录道光朝实录_page218.html">218</a><a href="清实录道光朝实录_page219.html">219</a><a href="清实录道光朝实录_page220.html">220</a><a href="清实录道光朝实录_page221.html">221</a><a href="清实录道光朝实录_page222.html">222</a><span>...</span><a href="清实录道光朝实录_page218.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
