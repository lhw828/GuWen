<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1756 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1756 页/共 1860 页</h1>
    <div class="content">
○谕、据富尼善奏、本年采收红铜。除正额之外。又多交五千四百斤。请将官兵鼓励办理等语。著照富尼善所奏。将该管游击德海、交部议叙。兵丁等、各赏给一月盐菜银两。　　

○壬寅。谕军机大臣等、前因勒保奏、青海出口。一路冰雪较大。柴草维艰。途中恐有阻滞。是以降旨令福康安到西宁后。与勒保、奎舒、面商定议。若青海一路势难行走。即改道仍由四川赴藏。然朕屡向军机大臣言及。以福康安素性勇往急公。能耐劳苦。如青海道路。稍有可通。伊必不辞辛苦。仍由青海前进。今览奏、果与朕言适相符合。且称兰州一带。气候较往年和暖。此实上天垂佑。额庆之余。益深敬感。现在福康安既坚持定见。由青海一路进发。嗣后所降谕旨。俱由四川驰递。青海一带。已令勒保毋庸安设台站。俟明春官兵过竣。再行随后设站安台。又前令海兰察到西宁后。即将所带巴图鲁侍卫章京等、暂驻西宁。俟乌什哈达、岱森保、所带索伦达呼尔兵到齐后。一同管领进发。今福康安既由青海行走。抵藏较早。而勒保所备马匹过多。现在尚有三千余匹。尽为宽裕。其暂驻西宁等候、分起带兵之巴图鲁侍卫章京等。福康安酌量情形。如有应须带同前往、以备差委之处。先带一起半起同行。豫备军前效用。更为得力。如无可用处。仍令其暂驻西宁。等候索伦官兵。一同进发。更可节省马力。　　

○又谕、此次所派索伦等兵。不过一千名。骑驮马匹。三千已足敷用。今青海蒙古等、已办马三千匹。又豫备一千五百匹。为数已多。勒保乃于各营内。豫备马千余匹。又令阿拉善王旺沁班巴尔、办马一千匹。实为多事。试思一千余名之兵。何需马至七千余匹之多。况索伦兵于本月二十间。始能至京。及至西宁。已须二月初旬。此项马匹。若于月内齐到西宁。并无牧厂喂养。反致瘦损。办理尤为错误。勒保、著严行申饬。仍交部议处。所有青海蒙古等豫备马匹。除留存三千匹备用外。余俱著速行停止。朕平日抚恤内外各扎萨克蒙古等。惟使安乐得所。不肯稍致劳瘁。此次因剿办廓尔喀。官兵经西宁行走。需用马匹。不得不交青海蒙古等备办。是以前经降旨。特令照从前采买价值给与。以昭体恤。盖青海蒙古等、非内扎萨克可比。牲畜不甚充余。现当天寒雪大。牧厂平常之际。备办三千匹。即不能不形拮据。乃又令多为豫备。实为劳苦已甚。朕心深为不安。勒保接奉此旨。著晓谕青海扎萨克等。以尔等所办马匹。甚属妥速。急公奋勉。皇上极为嘉悦。今止需用三千匹。余俱无庸豫备。其三千匹、亦且不必即时送来。俟官兵将至西宁。再行调取。并于其来时、即照数给价。毋使稍有拖累。　　

○转礼部右侍郎铁保、为左侍郎。授宗室僧保住、为右侍郎。　　

○甲辰。上御乾清门听政。　　

○谕曰、步军统领衙门奏、据山西民人王永恒呈控、与许禔夥开盐店。不还银两。盐运使批交运同。审断不公。王永恒不肯遵断。并令书吏樊树、勒写遵依等情。此案著将原被各犯、解赴直省。交该督梁肯堂、提同案内人证。将该运同所断是否偏袒、及该运使有无授意运同、串通书吏枉断等弊。秉公严讯。彻底根究。毋任稍有狡饰。致干咎戾。　　

○乙巳。以故云南姚州六品土官高配忝子维藩、袭职。　　

○旌表守正捐躯河南渑池县民张小桃妻崔氏。　　

○丙午。孝惠章皇后忌辰。遣官祭孝东陵。　　

○谕曰、富纲等奏、据官犯黄宗杰之伯母黄高氏、呈请代侄赎罪一摺。已批交该部议奏矣。但该督等摺内。既称查阅黄宗杰犯流原案。虽曾轻纵于前。但究系自行审出。与故出人罪者有间。可否准其赎罪。出自天恩。又称、饬将捐赎银两。提贮司库等语。殊属非是。此等呈请赎罪之案。该督等据情具奏。其应准与否。交部核议后。尚须候酌核情节。降旨定夺。今富纲等、既以可否准其赎罪之处、声明双请。乃又先将捐赎银两。提贮司库。倘核其案情。不应准赎。则此项豫提银两。仍须给还。其经手书吏。从中克扣留难。种种弊端。更不可问。富纲等之意。虽以提银贮库。见其办理认真。其实隐为地步。以赎项业经交纳。冀图允准。试思黄宗杰应交赎罪之项。为数无几。又何虑其拖延不缴。若非意存取巧。有何迫不及待。先行提贮司库耶。富纲、额勒春、俱著传旨严行申饬。嗣后各督抚、遇有此等呈请赎罪案件。祇应据情入奏。候旨遵行。不得将捐赎银两。豫行提贮。以杜侥幸而绝弊端。将此通谕知之。　　

○又谕、刑部题覆、直隶省新乐县民人韩连阴、图奸韩朝立之妻黄氏未成。致氏羞忿自缢身死一本。照该督所题、将韩连阴照强奸未成、本妇羞忿自尽者绞例。问拟绞候。于罪名虽无出入。而所引强奸例条过重。殊未切当。韩连阴、因韩朝立外出。起意图奸其妻。假冒韩朝立声音。唤黄氏开门。黄氏不应。韩连阴推门进屋。被黄氏听出韩连阴声音。当即喊骂。该犯畏惧逃逸。核其情节。韩连阴祇系冒奸。闻喊即逃并无威逼抑制情事。安得谓之强奸。况向来调奸未成。致未妇羞忿自尽之案。手足勾引。方予勾决。如如仅系语言调戏。并不予勾。此案、韩连阴不但无强暴逼勒之事。亦非手足勾引。若如刑部所题。比照强奸未成之例。则较手足勾引者为更重矣。律例内虽未载有冒奸专条。亦应引用调奸之例。方与案情允协。所有本内引用强奸未成字样。著改为调奸。再行批发。以昭平允。　　

○丁未。上幸瀛台。　　

○谕曰、浦霖奏审明沉溺饷鞘、分别定拟著赔一摺。内称、此项酌拨京饷。行至南平县所属之长铁滩地方。水急滩高。逆流牵挽。最为陡险。因用力过猛。纤绳拉断。船只倒流。误碰石梁。击碎船身。原装饷银二十鞘。全行沉溺。现已捞获十八鞘。其未获两鞘。著落运员、及失防之地方官。各半分赔归款。并请将运员分别革职议处等语。此案饷鞘沉溺。既据查明实系险滩。又因纤断船溺。人力难施。尚非有心贻误。且未获鞘银不多业经分赔归款。所有副运官巡检韩兴祖、著加恩免其革职。其正运官同知万桂、交部议处之处。亦著加恩一并宽免。至所拟船户、水手、家丁、兵丁、县役等、应得罪名。均著一体宽免。　　

○谕军机大臣等、贼匪前在定结屯聚。闻知大兵将到。于十一月初一日夜间奔逸。但聂拉木以外。贼匪去路。屡据保泰等奏称、该处一交冬令。即大雪封山。是贼匪在定结奔逸后。亦不能窜回巢穴。不过在聂拉木、济咙边界一带。逗留株守。成德此时。早抵后藏。鄂辉亦接续可到。所带屯练兵一千名。俱已齐集。鄂辉、成德、正当乘城匪望风奔窜、欲归无路之时。督率兵丁。奋力进剿。大示创惩。立功自效。或贼匪在定结奔逸后。竟退回聂拉木以外。希图窜归巢穴。该处虽冰雪较大。但贼既能行。我亦可往。鄂辉、成德、岂宜带兵坐守。不即跟踪追捕耶。又成德奏、据前藏噶布伦格桑纳木结等、接得由贼境出来之扎萨克喇嘛书信一封。前据保泰等奏、祇称噶布伦丹津班珠尔等、被贼拘留。此扎萨克喇嘛、自亦系达赖喇嘛所遣。或与丹津班珠尔同被裹去。著鄂辉、成德、查明具奏。至贼匪狡狯性成。中怀叵测。此次扎萨克喇嘛信内、所称差大头人、至聂拉木、与噶布伦讲明各安住牧之语。殊不可信。安知非贼匪另有诡谋。又似诓骗丹津班珠尔之计。亦未可定。鄂辉、成德、当豫为留心防范。不可令穆克登阿、张芝元、轻率前往。与之讲论。致堕贼匪术中。鄂辉等、更应慎之又慎。再此次自廓尔喀回藏之扎萨克喇嘛、及随出之喇嘛第巴等。均著鄂辉、成德、略加询问。一面录供具奏。一面将该喇嘛等、派委妥员。概行押解送京。以备质讯。更可详询贼情。至成德所奏、请暂铸铜钱。以资兵丁换易行使。已据成德谕令商上暂为铸造。此系为目前兵丁需用起见。亦祇可如此办理。其将来在藏安设炉座。官铸钱文之处。统俟福康安于事竣后。归入善后事宜内办理。非目前急务也。至成德奏、筹办粮饷一事。据称达赖喇嘛、再行备粮数万石等语。殊可不必。节据孙士毅通筹核算。藏内现在存贮。及前后采买。已有粮四万四千余石。尚有牛羊一万余只。今据成德核计。共有七万余石。是藏内粮石。已极宽然。将来支应之外。尽有多余。何必再令达赖喇嘛、添派此项余粮。存贮日久。徒致红朽。且采买过多。于达赖喇嘛商上。多有扰累。著速行停止。以示体恤。　　

○旌表守正捐躯直隶新乐县民韩朝立妻黄氏。　　

○戊申。上幸瀛台。　　

○谕军机大臣等、昨令军机大臣、将各省积欠银两数目。查明开单进呈。朕详加披阅。内直隶省、未完银二十九万八千三百余两。带徵地粮七十八万五千八百余两。山东省、未完银二百一十八万五百余两。河南省、未完银四十五万八千八百余两。江苏省、未完银五十万七千一百余两。福建省、未完银八十一万六千四百余两。湖北省、未完银六十四万七千五百余两。为数甚多。浙江省、亦有未完银九万六千三百余两。此项积欠银两。俱系应徵正项钱粮。在小民等踊跃急公。自无不输将恐后。其各省所报未完银数。必非尽系实欠在民。闻总由地方官吏。藉口水旱歉收。因灾带缓。从中那前移后。官侵吏蚀。藉称积欠在民。况连岁以来。各省秋收。多属丰稔。间有歉收之处。亦不过一隅偏灾。即如直隶省、祇系河间、天津等府。偶因夏秋雨水稍多。田禾间被淹浸。山东省、祇系平原、禹城、德州等处。因河流涨发。附近村庄。收成稍歉。河南省、祇系归德等府属。秋禾被淹。江苏省、祇系淮安、徐州等府属。因黄河漫水下注。被淹成灾。湖北省、祇系荆州府属。堤塍决溃。偶被水淹。均不过一隅中之一隅。而福建、浙江、历年并未报有灾歉。乃徵收地粮款项。均欠至二百余万、及数十万之多至少者亦有九万余两。若非经手官吏。任意侵那。何至积欠银粮。竟有此数。从前雍正年间。曾特派大臣。往各省逐一清查。朕临御以来。惟恐派出之员。奉行不善或致扰累地方。是以未经派员查办。但国家经费有常。似此悬宕无著。便于蠹吏。诬及良民。年复一年。伊于何底。著传谕各该督抚、即将前项未完积欠银两。实在因何民欠若干官吏侵蚀若干。详晰查明。分别开单据实具奏。此项历年积欠。在州县等、断不肯自行呈报。但该督抚等、俱系升调未几。其经徵州县、辗转那欠。已非一日。此时自无可用其回护。惟当确切严查。据实陈奏。其经徵不力之咎。转可加恩宽宥。若该督抚等、心存袒护。代为隐瞒。不过与海捕具文。视同一例。稍有不实不尽。经朕派员查出。或被百姓告发。恐该督抚等、不能当此重戾也。将此传谕知之。　　

○以故四川明正土司甲尔参德沁子甲木参诺尔布、贵州康庄长官司土官于昌隆子于宴、西宁白利族百长扎什丹津子班马旺庆、各袭职。　　

○己酉。谕军机大臣曰、郭世勋奏续获洋盗、分别办理一摺。已批交该部矣。至另片称、崖州盗案内。据营员拏获张在书等解省。审出张在书等、并无通贼为匪情事。现俱省释等语。张在书等、被贼劫去钱文鱼网。适遇巡船。随即喊报。指令追查。该营员不见贼船。心疑张在书等、代贼探信。拏获解县。尚属有因。若该抚以该弁误拏无辜。遽加饬责。嗣后巡洋各弁。心存畏惧。遇有形迹可疑之人。不敢立时拏获。转恐正盗因而纵逸漏网。况此案业经该抚审明省释。所有误拏张在书等之该营弁。竟可毋庸置议。仍令地方员弁。认真巡缉。以靖洋面而戢盗风。将此谕令知之。　　

○庚戌。谕、打牲乌拉壮丁。近日生齿日繁。伊等当差、及养赡家口。不无拮据。著加恩将每月食一两钱粮之打牲乌拉壮丁。增添一千名。毋庸另加差徭。即著与原旧应役人等、一体应役。以示抚恤。再官员额少。约束难周。即将现在五品顶戴翼长二员。作为四品虚顶戴。由骁骑校内添设五品虚顶戴委署翼长二员。由委署骁骑校笔帖式内、添设六品虚顶戴委署骁骑校二员。由领催珠轩头目拜唐阿内、添设委署官二员。　　

○谕军机大臣曰、福康安一到西宁。即将青海道路。访询确切。定于十二月初一日吉期。起程前进。与朕心适相符合。实能仰体朕怀。克副委任。嘉慰不可言喻。且摺内称、近日天气和暖。为西宁边地所罕见。此实上天护佑之嘉兆。曷胜额手感谢。看来事机顺利。明春大举进剿。定能速奏肤功。从此得以稍舒驰廑。迓岁迎祥。欣慰之余。有何可谕。至勒保、奎舒、于福康安未到之先。将应用驼马帐房口粮柴薪等项。设法赶紧筹办。并安设台站。雇觅熟习番子。作为向导。福康安一抵西宁。得以定期遄发。所办俱属可嘉。勒保前次议处之处。即行宽免。并著加恩与奎舒一体议叙。藩司景安、亦著赏戴花翎。又据奏、现在应用之马匹驼只等项。经勒保设法赶办。传到蒙古扎萨克等、多方晓谕。安设军台。均已豫备齐全等语。前因索伦达呼尔兵、前抵西宁。尚需时日。曾经谕令勒保等、青海一路。此时且无需设站安台。今青海扎萨克郡王索诺木多尔济等、于福康安接见时。据称情殷报效。该处新设台站。例有属下蒙古等坐台。距伊等游牧地方不远。请赴各台就近稽查等语。该扎萨克等、踊跃急公。言词肫切。实属可嘉。特发去大小荷包。交勒保、奎舒、转行赏给。以示鼓励。其驻劄各站蒙古官兵。俱照绿旗官兵之例。赏给盐菜口粮。其余在事出力之扎萨克以上王公台吉。著一并查明具奏。另行分别奖赏。至海兰察等、前经谕令暂驻西宁。俟乌什哈达、岱森保、所带索伦达呼尔兵到齐。再行管领进发。今福康安勒保、豫备马匹。尽属宽裕。与其留存等候。徒费喂饲。莫若令海兰察、及巴图鲁侍卫章京等、无须驻劄西宁。即于此时接续前进。伊等不过一百余人。即加以跟役人等、所需骑用马匹。亦无须用至一千之多。而随后遄行。可期及早抵藏。彼时贼匪、或尚在边界逗留。即可令海兰察等、带领官兵。跟踪剿杀。更为得力。计此旨到时。福康安已由青海行走二十余日。该处道路情形。及气候光景。自己可悉一切。即著福康安、细加酌量。如青海一路。可以通行无阻。即飞咨勒保、告知海兰察等、令其无须驻劄西宁、等候官兵一同起程前进。或作为一起行走。或分作数起。俱无不可总以计算马力。酌量行走。此事惟在福康安、相度情形。自行定夺。咨明办理。　　

○豁除直隶丰宁县水冲地七顷五十亩有奇额赋。　　

○辛亥。军机大臣议奏、据御史曹锡龄奏贡监生考职。请改于乡试闱中南北皿荐卷落卷内、酌量选取查恩拔岁贡。原有就教就职之阶。贡监生在馆。充当誊录。可邀议叙。均有选途。而考职一途较捷。或反启奔竞之风。请将考职之例停止。得旨、所奏是。依议　　

○豁免贵州运员萧若钦、沉溺白铅四万九千三百八十斤。黑铅四千二百七十斤有奇。　　

○旌表守正被戕直隶赤峰县民刘进才。妻杨氏。　　

○壬子。谕曰、候补总兵彭承尧、著驰驿前往四川。交与孙士毅、酌量调遣委用。　　

○谕军机大臣等、步军统领衙门、奏江西广丰县民人严梦魁、呈控伊兄严梦彪、被广丰县知县曹德元、诬禀被参。并知县将未完米石。勒令花户交银。及浮收仓粮。抑派交仓使费钱文一摺。此案、前据姚棻参奏、告假在籍侍卫严梦彪、赴县拜谒。将纸条开写米四百石。交该县管门家人。又复乘马赴仓。将完粮花户郑牙踏伤。是以降旨、将该侍卫革职拏问。交该抚姚棻、提集人证。严审定拟。今据严梦魁呈称、伊兄严梦彪、系赴县起咨。该县并未与之见面管门徐姓家人。向索使费。以致纷争。适有完粮人等在县前吵嚷。经知县查问。徐姓家人、即捏称严梦彪闹漕等语。如果属实。是该县袒护家人。捏禀诬陷。已有应得之咎。至呈内所称知县于收仓后。将未完米石。勒令花户每石交银五两六钱。及收粮三斛算两斛。每石要仓钱二百文。水脚钱二百文一节。事关勒派浮收。尤属大干法纪。虽系一面之词。不可不彻底查明。从严究办。此案未便再交姚棻审办。致滋回护。刘峨、吉庆、前因江西民人周鼎生、控告毁坟盗葬一案。由河南前往该省审办。计日内已可定拟完结。所有此案呈控情节。即著刘峨、就近提集人证。秉公严讯定议具奏。如刘峨等、前案审竣。业已起程在途。于何处接奉此旨。即著仍回江西。俟此案审办完竣。刘峨再行来京复命。吉庆、仍遵前旨。顺道赴山东新任。将此谕令知之。　　

○又谕、廓尔喀贼匪。前于滋扰扎什伦布后。并不窜回巢穴。仍在定结、兴隆等处、逗留观望。鄂辉、成德、若能趱程行走。早到二十余日。正可乘机剿捕。乃行走濡滞。稽延时日。以致失此机会。惟当趁贼匪尚在边界。屯聚之时。率领官兵。奋力鼓勇。直前进剿。现在成德、已带领屯练前往追剿。鄂辉亦接续到彼。合兵前进。朕惟看伊二人。如何奋勉出力。立功自赎耳。至所称贼匪先将扎萨克喇嘛等送出。是明知鄂辉等将到。藉此通信。冀图剖断清还旧欠等语。此项旧欠。皆因前次巴忠等办理不善。以致贼有所藉口。滋生衅端。今贼匪罪恶贯盈。恣意抢占。其清还旧欠一节。岂得复行提及。鄂辉、成德、惟有坚持定见。带兵进剿。痛加歼戮。方为正办。又奏、请于德尔格等处各土司内。派调土兵五千名。令熟悉番情之将备员弁。各自本处起程。赴藏协剿等语。所办尚好。著准其所请。于福康安奏续调屯练兵二千名外。再添调土兵三千名。以足鄂辉、成德、所请五千名之数。并著孙士毅、就近专差、分别译谕各该土司。令其早为豫备。于正月初旬。分起赴藏。其统领大员。及熟悉番情之将备员弁。亦令孙士毅妥为派定。届期带兵前往。看来成德、鄂辉、于此次奏请添兵、及筹办一切事宜。较前稍有把握。益当倍加奋勉。立功自效。又据孙士毅奏、总兵袁国璜、恳请赴藏带兵一节。袁国璜在川年久。熟悉番情。且曾经出师金川、台湾。于打仗杀贼。颇为奋勉。今恳请赴藏。具见实心。自应准其所请。著孙士毅、于鄂辉、成德、续调土兵分起赴藏时。即令袁国璜带领一起前往。交与福康安军营。差遣委用。于剿捕较为得力。再原任广东潮州镇总兵彭承尧、病痊起复来京。经朕召见。看来其人尚可。且曾经出师。现已降旨、令其驰驿前往四川。著孙士毅酌量。若带兵乏员即令该镇分带续调土兵赴藏。在军营委用。若因四川总兵张芝元、穆克登阿、诸神保、袁国璜等、俱带兵往藏。现在需员署理。即将彭承尧、留于川省署理镇篆。总在孙士毅酌量办理。　　

○又谕、前派海兰察、带领巴图鲁侍卫章京一百员。副都统乌什哈达、岱森保、分起带领索伦达呼尔兵丁一千名。前赴西藏。俱由内地赴青海一路出口。曾经降旨、令各该督抚、将沿途应行备办事宜。妥为经理。其带兵官员等、如有例外需索等事。即著地方官据实参奏。朕既加恩体恤。而沿途各省。于一切应付事宜。亦得概从节省。因思时届隆冬。该索伦兵丁等、冲寒就道。亦当加以体恤。著传谕各该督抚、于该兵丁等、过境时。所有饭食汤水等项。俱应妥为豫备。或于廪给之外。给猪羊肉汤饭。俱得饱暖遄行。断不可一任办差家人等。借端侵冒。给与寒冷食物。以致有名无实。与其将无益之费。徒供带兵将弁骚扰。何如加恩穷苦兵丁。得资饱暖。较为有益也。　　

○癸丑。谕、前经降旨直隶解到旗租银两。足敷普赏八旗兵丁一月钱粮。即行普赏一次。现在直隶解到租银。虽不足敷赏赉之用。但念该兵丁等、寒冬岁暮。生计维艰。著于节年积存旗租项下。拨补足数。加恩普赏八旗兵丁一月钱粮。俾生计益臻充裕。以示敷锡春祺、有加无己至意。该部即遵谕行。　　

○谕军机大臣曰、福崧奏海塘应修各工。业经一律完竣。核计银数。分别著赔一摺据称、琅玕任内。延误未办工段。其最要各工。应赔银八万九千六百六十两零。又次要各工。用过例估加贴工料银、十三万七千六百五十一两零。亦应令琅玕赔补五成。其余五成。著落该司道厅员名下。按数分赔等语。此项海塘应修各工。琅玕前在巡抚任内。延缓不办。现在用过例估加贴工料银两。自应著落分赔。但所奏各工。从前办理时。未能坚实。亦非琅玕一人之咎。其承办之司道厅员等。岂得置身事外。所有此项应赔银八万九千六百六十两零。亦著照次要各工。令琅玕赔补五成。其余五成。著落承办之司道厅员等分赔完项。以昭平允。至琅玕名下、尚有节次自行议罚、应交海塘及内务府银两。除陆续完缴外。尚未完银八万两。著加恩概行宽免。令其专力措缴现在海塘最要次两工、应赔银十一万三千余两。琅玕务须倍加感激。作速解交浙省归款。毋再延缓干咎。将此谕令知之。　　

○又谕、年满张家口税务监督刑部郎中瑭瑞、所收一年税额。核计前任监督所收、数目盈余项下。较上年、缺少银九千四百四十余两等语。自恰克图禁闭以来。商贩货物较少。然历任监督。悉遵额定数目。徵收交纳。从无缺少。今该监督瑭瑞所收盈余项下。较上年缺少。银九千四百余两。或伊家人书吏。有从中侵蚀、徵多报少之弊。亦未可定。著传谕乌尔图纳逊、将瑭瑞少收税银。或伊家人书吏等、从中侵蚀入己。抑或实系张家口外附近地方荒歉。收成歉薄。商贩运售货物无多。始至比原额缺少之处。查明据实奏闻。毋得瞻徇。　　

○以侍讲学士萨彬图、充日讲起居注官。　　

○甲寅。谕、据奎舒奏、青海蒙古扎萨克等、所进马一千匹。遵旨给回。据各王扎萨克等恳称、伊等区区微诚。所进马匹。如不收纳。心实不安等语。前因各王扎萨克等、备办马匹。迅速急公。朕甚嘉悦。惟因为数过多。是以降旨给回。今各扎萨克等、以受朕恩至重。毫无仰报。恳称若不纳伊等马匹。心实不安。殊为诚切。朕深嘉之。著交奎舒、将伊等所进马匹。即照所请收纳应用。俱照数发给价值。以示朕嘉与忱悃之意。　　

○又谕、福建额徵地丁银两。为数较少。该省应需兵饷等项。不敷支放。向由邻近省分协拨济用。因思闽海关盈余税银。每年俱全数解部。既多运送之烦。而该省应放饷银。转须向邻近省分。纷纷协济。办理殊多周折。所有闽海关盈余税银。嗣后不必解部。即著留于福建藩库。以备支放兵饷之用。至各省内、如有似此地丁银两、不敷支放兵饷者。其有关税省分。应解税银。亦著照此办理。该部即详晰查明。分别应解应留之项。行知各省。一体遵照。　　

○谕军机大臣等、据勒保奏、口外一带。近日天气。较往年和暖。途中水草。不致缺乏。海兰察、所带巴图鲁侍卫章京等、不过百余人。所骑马匹。亦属无多。若俟福康安信来。又稽时日。著传谕海兰察、与勒保商酌。带同巴图鲁侍卫章京。即照在内地行走起数。由西宁启程进发。可以及早抵藏。至索伦达呼尔兵。现已陆续到京。于本月二十外。可以起身。计抵西宁后。已属春融。该处马匹备办宽余。即著勒保、令带兵之乌什哈达、岱森保、率领兵丁。随到随行。以期迅速抵藏。若彼处贼匪。尚在聂拉木等处边界逗留。正可令海兰察等、带领此项劲旅。直前追剿。歼戮无遗而藏内僧众番俗人等。见有官兵早到。人心亦可镇定。于剿捕机宜。实为得力。　　

○乙卯。谕军机大臣等、据刘峨等、奏审讯崇义县民人周鼎生等、呈控周圣传等、刨坟盗葬一案。摺内称、周鼎生、周鼎传、与周大端、公共远祖。其坟茔经族人议定。不许添葬。嗣周圣传之父周志选、将祖父骨殖。迁至周大端坟傍附葬。奉官押迁。经刘峨等、亲往该处。履勘周姓坟茔。前面石版＜监-皿立＞砌。平排四穴。的系近年发开修整。其前后左右。并无余地可以附葬。据周鼎生供称、周志选等、发开石版。将骨殖葬埋。与原卷所称在旁附葬之处不符。原办官并未详悉究出。显有情弊。所有崇义县知县唐志越、及勘详之署南安府、今升山西大同府孙之岸、均应解任质讯。著传谕冯光熊、即将孙之岸解任。派员迅速押赴江西。交与刘峨等、提同案内人证。秉公质审。以成信谳。再江西民人严梦魁呈控、伊兄严梦彪、被广丰县知县曹德元、诬禀被参一案。昨经降旨、令刘峨等就近严讯。现在审办周鼎生控案。俟山西省解到孙之岸质审。尚须时日。即可将广丰县控告之案。提集审讯。先行具奏完结也。将此谕令知之。　　

○礼部奏。镇国公宗室晋昌继妻金佳氏病故。应否赏祭。得旨、不必赏祭。嗣后公夫人以下致祭之处。该部毋庸具奏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十二


大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。十二月。丙辰。谕、据书麟等参奏、署青浦县知县何廷凤、于开仓之后。粮户输纳渐多。该县并不亲身临仓。以致书役斗级等、任意抛撒。扫集余米收存。不复给还粮户。经粮道汪志伊、知府李廷敬、查访密禀。请将何廷凤、革职拏问等语江南漕务。积弊最深。节经降旨、令该督等实力整顿。乃尚有书役等、乘机舞弊之事。不可不彻底根究。何廷凤、著革职拏问。交该督等、提同案内人证。严审定拟具奏。书麟在两江总督任内。为时已久。此等书吏舞弊之案。从前未据该督查办具奏。此次会衔入告。自必系长麟查出。所办可嘉至粮道汪志伊、知府李廷敬、能改装易服。潜赴该县查访密禀尚属认真。汪志伊、李廷敬、俱著交部议叙。　　

○丁巳。谕曰、姚棻奏访获在逃年久之军流人犯刘细贵、刘允南二名。并将夺犯殴差伤官人犯、全数拏获。分别办理一摺。已批交三法司核拟速奏矣。此案署县丞史相、访有年久在逃军流刘细贵、刘允南二名。潜回本籍。于夜间带役往拏。已将刘细贵拏获。复被刘胜组等、纠众夺犯。并将差役、及该县丞殴伤。该县丞即知会该县、亲往查拏。随将殴夺人犯之刘胜组等拏获。尚属可嘉。署都昌县知县方中、署县丞史相、俱著交部议叙。该抚接据禀报。即派委道将等、上紧访拏。将案内逸犯刘细贵、刘允南等、全数弋获。亦属认真。姚棻、并著交部议叙。　　

○以故三等子祥泰子福珠理、三等男福伦子海福、各袭爵。　　

○戊午。谕军机大臣曰、姚棻奏审拟革职侍卫严梦彪、包揽漕米一案。此事前经步军统领衙门具奏、严梦彪之弟呈控、伊兄被广丰县知县曹德元、诬禀被参。并知县将未完米石、勒令花户交银、及浮收仓粮、交仓使费钱文等事。有关勒派浮收。不可不查明严办。当即降旨、交刘峨、吉庆就近提集人证。秉公严审。今披阅姚棻摺内所奏情形。其中自相矛盾之处甚多。如所称严梦彪、代伊戚赴县求情。该县不见。严梦彪即于大堂下马。走进宅门。将米单交管门家人转禀一节。严梦彪回籍。两次以患病未痊、呈请该县详咨展限。是其患病自属实情。又岂能乘马往见知县。代伊戚说情交米。且前次姚棻参奏摺内、称严梦彪骑马入仓。踏伤完粮花户。兹又称严梦彪骑马至仓。见完粮米石拥挤。即下马步行。令工人牵马在后。因马吃担内粮米。花户喝赶。马惊脱缰。踢伤郑牙左腿等语。此事如严梦彪骑马入仓。踏伤花户。必系有意恃符强横。进仓闹漕情事。自应严办示惩。兹严梦彪所骑之马。系令工人牵拉在后。因马被花户喝赶。惊逸踢人。畜类无知。为事所常有。何得以此入严梦彪之罪。该抚既以严梦彪闹漕滋事。问拟发遣。又以该县不能约束家人。任其擅收米单。代为转缴。奏请革职。看来姚棻竟有回护地方官、令两败俱伤、而已无事之意。可以将就完事。此案情节。并未确实。若遽将严梦彪发遣。既不足以示服。又启外官通同瞻庇之渐。且严梦魁在京所控词内。有该县浮收勒折情弊。于地方漕务。尤有关系。如果属实。该县之罪。亦岂仅止革职。不可不查审明确。以成信谳。著将姚棻原摺、发交刘峨、吉庆阅看。按照折角处所。及以上指驳各情节。提集案内人证。秉公逐一研讯。毋任稍有隐饰回护。以副委任。将此谕令知之。　　

○又谕、据尚安奏称、巴里坤吐鲁番、支放满营官兵谷石不敷。请照例交地方官购买等语。此虽年例相沿之事。但此项谷石。不敷支放。若交地方官、照时价采买。恐胥役从中扰累小民。侵渔官价。莫若即将时价折给官兵。伊等既可自行购买。亦免采买交纳之烦。著传谕尚安、嗣后不敷谷石。可否停止地方官采买。即将时价折给官兵。令其自行购买之处。详细查明。务须酌量地方情形。期于官兵实有裨益。妥议具奏。　　

○赈贷奉天锦县本年风雹旱灾饥民。　　

</div>
    <div class="pagination">
<a href="清实录乾隆朝实录_page1755.html">上一页</a><span>...</span><a href="清实录乾隆朝实录_page1751.html">1751</a><a href="清实录乾隆朝实录_page1752.html">1752</a><a href="清实录乾隆朝实录_page1753.html">1753</a><a href="清实录乾隆朝实录_page1754.html">1754</a><a href="清实录乾隆朝实录_page1755.html">1755</a><span class="current-page">1756</span><a href="清实录乾隆朝实录_page1757.html">1757</a><a href="清实录乾隆朝实录_page1758.html">1758</a><a href="清实录乾隆朝实录_page1759.html">1759</a><a href="清实录乾隆朝实录_page1760.html">1760</a><a href="清实录乾隆朝实录_page1761.html">1761</a><span>...</span><a href="清实录乾隆朝实录_page1757.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
