<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 138 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 138 页/共 523 页</h1>
    <div class="content">○予陕西湖北阵亡侍卫德楞额、佐领焕福、骁骑校瑚可慎把总赵健铁银祭葬世职。监生吴舍章、兵丁孙贵等六名、赏恤如例。　　

○戊寅。上御依清旷。勾到新疆、云南、贵州、广东、情实罪犯。停决新疆斩犯三人。绞犯一人。云南绞犯二人。贵州斩犯一人。绞犯三人。广东斩犯十三人。绞犯十一人。余五十七人予勾。　　

○谕军机大臣等、勒保奏、张长青一犯。率众投出。伊本非著名头目。自可释回。但此等凶逆。罪在不赦免其一死已属破格施恩。应饬令地方官留心管束固不可加以陵虐。亦不可过于优待长其桀骜傥伊等稍不安分。即当加倍惩办至所称恐该犯等回家。或为地邻亲族不容复刊刻免罪执照。钤盖印信发结收执等语所办未妥。该犯等凶悍性成。本非善类。得有官给执照。恃符肆横。为害乡里。事所不免。除此次已发不复追回外。嗣后如有续行投出之犯。祇当按名知照该原籍。准列齐民。不必官给执照。以致别生事端将此谕令知之。　　

○以招抚四川贼目张长青全夥功。赏知县梁敦怀花翎。　　

○以歼毙四川贼目杨有贵功。赏兵丁李正顺等、蓝翎。　　

○己卯。上御依清旷。勾到四川情实罪犯。停决官犯一人。斩犯二十三人。绞犯十人余一百十二人予勾。　　

○谕军机大臣等、本日吉庆奏称、有博罗匪徒。逃至木瓜墟等处。焚劫村庄。查此起贼匪。在东莞交界地方。离省一百余里。现已知会抚臣瑚图礼、亦近拨兵剿捕等语。东莞地方。有匪徒滋扰瑚图礼自应就近剿办惟督抚两标官兵。俱经吉庆调拨前往瑚图礼所拨系何项官兵。深为廑念现在广东省城内有驻防满洲官兵。瑚图礼或与书敬商量调拨务将东莞匪犯。迅速查拏。俾地方早臻宁谧为要。将此谕令知之。　　

○除江苏常熟县沿海坍没地三十顷九十三亩额赋。　　

○庚辰。上自避暑山庄回銮。　　

○更定刃伤期亲尊长限外身死律。谕内阁、刑部题覆安徽省民人孙登、扎伤胞兄孙梅、余限外身死。夹签声请一本现已依拟将该犯著即处绞矣。向来寻常刃伤各案。如在保辜正余限外身死者。祇科伤罪。至有关服制之案。虽与寻常刃伤案犯不同。但限内限外。究当示以区别。嗣后遇有卑幼刃伤期亲尊长。如在保辜正余限内身死者。仍照旧办理外。若死在余限之外。即照刃伤本律。问拟绞决。其刃伤期亲尊长尊属律应问拟绞决之犯。如讯非有心干犯。或系金刃误伤。及情有可悯者。俱著问拟绞候。均无庸夹签声请。著刑部纂入例册遵行。　　

○是日。驻跸喀喇河屯行宫。　　

○辛巳。谕内阁、本年夏间直隶新城县地方偶有飞蝗。知县胡永湛未即禀报经熊枚参奏革职。兹据颜检奏称、胡永湛上年办理该县赈恤事宜。颇惬舆情。今夏境内飞蝗。立即扑捕净尽。秋收尚有九分。其咎止于未经禀报。且该县百姓于该督过境时。佥称好官难得。环跪吁求据情转奏等语。上年武清令朱杰、系被参后经该县民人合词禀恳。加恩留任今若再予准行。恐各州县相率效尤。或有政绩不过中平。于去任时授意所属士民。具呈吁恳其所称惠爱及民之事。亦未必尽属确实且熊枚系署任总督甫经参劾于前。及新任总督过境。该民人等辄复恳留于后。以地方官去留之柄。操之百姓。其风亦不可长。胡永湛著加恩发往直隶以县丞用。该督仍可藉资差委。以观后效。　　

○以兵部左侍郎刘镮之、知武举。内阁学士戴均元、为武会试正考官。翰林院侍讲学士莫晋、为副考官。　　

○是日。驻跸常山峪行宫。　　

○壬午。上御行殿勾到广西、福建陕西甘肃情实罪犯。停决广西斩犯四人。福建斩犯三人。绞犯四人。陕西甘肃斩犯十二人。绞犯六人。余六十二人予勾。　　

○额勒登保奏、裁彻各省随营将弁八十七员。兵一千八百四十名。宁羌一带防堵乡勇四千名。报闻。　　

○又奏、湖北提督长龄患病。其所统兵勇。交副都统富翰、副将呢玛善管带剿办戴姓贼匪。报闻。　　

○缓徵山西托克托城、萨拉齐两厅、水灾本年额赋有差。。　　

○是日。驻跸两闲房行宫。　　

○癸未。上至古北口。御黄幄。阅提标弁兵阵操技勇。赏赉有差。　　

○赏看守口内各行宫弁兵半月钱粮。　　

○是日。驻跸要亭行宫。　　

○甲申。兵部以武会试中额请。得旨汉军取中四名。奉天取中一名。直隶取中八名。陕甘取中五名。广东取中七名。河南取中三名。山东取中五名。江苏取中二名。安徽取中二名。山西取中三名。湖北取中四名。湖南取中一名。四川取中三名。广西取中一名。福建取中二名。浙江取中三名。江西取中二名。云南取中二名。贵州取中一名。　　

○铸给新设山东曹州府粮河通判、曹单管河县丞、关防。从河道总督王秉韬请也。　　

○铸给湖南新设凤凰厅得胜营知事、永绥厅茶洞知事印。从巡抚高杞请也。　　

○是日。驻跸密云县行宫。　　

○乙酉。驻跸＜髟了＞髻山行宫。　　

○丙戌。遣官祭历代帝王庙。　　

○谕军机大臣等、陆有仁奏、现在经略入楚。若将穆克登布带往。东路未免空虚等语。楚陕交界。山径丛杂。或有零匪乘闲西窜不可不加意防堵。现在穆克登布如未赴楚。著仍留平利。同喜明认真严防。又覆奏北山一带宁谧情形。与惠龄所奏相同。北山流寓客民。既属相安。原不必按户稽查。令其迁徙。转致失所。现在陆有仁责令州县通行保甲之法。当饬令地方官妥协办理。勿任胥役需索扰累。将此谕令知之。　　

○是日。驻跸盘山行宫。　　

○丁亥。谕内阁、勒保奏、本年川省又届大计之期。请再展限一摺。著照所请。所有川省本年应行计典。准于军务全竣、勒保回省后。再行照例办理。该部知道。　　

○土尔扈特贝勒额尔德尼故。无嗣。以其弟副台吉库奎、署扎萨克贝勒及盟长印务。　　

○旌表守正捐躯直隶永年县民张景印妻张氏。　　

○拨两淮仓谷十万石。运往江西平粜。　　

○是日。驻跸隆福寺行宫。　　

○戊子。上恭谒昭西陵。孝陵孝东陵景陵裕陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○谕内阁、朕此次秋狝回銮。皇后因偶感风寒。原定于本月二十三日自热河启行。现在尚须调理。改于十月初十日启程回京。所有沿途道路桥梁。照料修治。较多时日。前因跸路经过。业将各该州县本年应徵钱粮。蠲免十分之五。兹再加恩将热河至京一路经过地方、本年钱粮。加免二分。以示体恤闾阎至意。　　

○是日。驻跸桃花寺行宫。　　

○己丑。谕内阁、给事中鲁兰枝奏谨陈筹荒一得一摺。本年江西省闲被水旱。收成歉薄。业经加恩缓徵给赈。并拨两淮盐义仓谷十万石。运往平粜。以资接济。但此次被荒之地较广。自须商贩米运流通。更于民食有裨。惟该给事中所称该省士民、有愿赴川买米者、请官给路票一节。此不可行。地方殷实之户。谊切桑梓。运买济粜。自应各从其便。若令赴官领票。转多一番扰累。至沿途遏抑。例禁綦严。著饬谕经过各关口。遇有运米船只过境。祇须验明并无夹带私货。立即放行。不得勒索分文。并谕该督抚严禁沿途刁民。勿许强留阻夺。庶商贩闻风踵至。市价不至增昂。民食自无匮乏。其有乐善捐施及减价平粜者。地方官自可报明上司。量予奖励。但不必官为经理。致启胥吏勒索之敝□大。该部遵谕速行。。　　

○谕军机大臣等、熊戴崔胡股匪。经孙清元等追剿。均有斩获。贼势日蹙。额勒登保现又到楚。与德楞泰会合。分路搜擒。如熊翠、熊方青、戴四、崔宗和、胡明远、五逆。概行歼戮。其零匪不过百人。即可驰奏大喜黄摺。傥统计盈千。断不可稍存迎合。务须上紧督剿。克日奏功。至额勒登保途次白土关。闻贼匪窜近。即留穆克登布暂驻督率。所见正与昨旨相合。穆克登布于平利一带路径情形素为熟悉。该处防堵事宜。竟责成专心办理遇有楚匪。毋使一名阑入为要。又据奏通行各路。将东三省及广东广西兵丁先彻。所办甚是。现在大功将次告竣。远省调派兵丁。从征日久。竟无庸逐一查验。著额勒登保等即行派员。带回归伍即谕令知之。　　

○湖北提督长龄、因病解任。以前任固原提督庆成、署湖北提督。　　

○赈安徽望江、宣城、南陵、泾、贵池、青阳、石埭、建德、东流、铜陵、凤阳、寿、凤台、定远、怀远、十五州县、被水被旱灾民。并缓徵怀宁、桐城、潜山、宿松、宁国、太平、芜湖、繁昌、合肥、庐江、巢、灵璧、宿、泗、盱眙、天长、五河、滁、全椒、来安、和、广德、二十二州县、安庆、宣州等卫、本年额赋。　　

○是日。驻跸白涧行宫。　　

○庚寅。驻跸烟郊行宫。　　

○辛卯。上还圆明园。　　

○遣官祭都城隍之神。　　

○两广总督吉庆奏报、攻破博罗县罗溪营贼巢。擒获伪元帅张锦秀等。得旨奖赉。提督孙全谋等、升叙有差。　　

○又奏请革职广东布政使常龄、留营效力允之。　　

○壬辰。上诣安佑宫行礼。　　

○以户部尚书禄康、户部右侍郎钱樾、充经筵讲官。内阁学士那彦成、署经筵讲官。　　

</div>
    <div class="pagination">
<a href="清实录嘉庆朝实录_page137.html">上一页</a><span>...</span><a href="清实录嘉庆朝实录_page133.html">133</a><a href="清实录嘉庆朝实录_page134.html">134</a><a href="清实录嘉庆朝实录_page135.html">135</a><a href="清实录嘉庆朝实录_page136.html">136</a><a href="清实录嘉庆朝实录_page137.html">137</a><span class="current-page">138</span><a href="清实录嘉庆朝实录_page139.html">139</a><a href="清实录嘉庆朝实录_page140.html">140</a><a href="清实录嘉庆朝实录_page141.html">141</a><a href="清实录嘉庆朝实录_page142.html">142</a><a href="清实录嘉庆朝实录_page143.html">143</a><span>...</span><a href="清实录嘉庆朝实录_page139.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
