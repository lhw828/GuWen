<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 817 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 817 页/共 848 页</h1>
    <div class="content">○又谕、刑部奏、请饬提门丁家人归案质讯等语。此案梁楙滋等。如何代孙郅营谋免商。供多狡卸。其子梁珠森是否曾赴山西。梁琯森是否回籍。以及梁萼涵是否听受贿嘱。必须查提梁萼涵管门家丁到案质讯。方可水落石出。著该署镇景琳、会同登州府知府。查询梁萼涵在山西时二十四五两年所用门丁家人。现在共有几名。一并迅速解部。如梁萼涵业已起解。即向伊子梁理森、及其家属详细查询。傥门丁内有跟随梁萼涵进京之人。亦即询明开具该门丁等姓名。飞咨前途。妥为管押解京。毋令稍有疏失。将此谕令知之。　　

○戊辰。以江宁布政使傅绳勋、为浙江巡抚。未到任前。以布政使刘喜海署理。以广西按察使冯德馨、为江宁布政使。山西冀宁道劳崇光、为广西按察使。　　

○以拏获私进开齐哈萨克贼犯。赏协领巴哈善、副都统衔。佐领富珠尔泰、以应升之缺升用。　　

○免察哈尔、额鲁特、二营游牧蒙古应赔被雪倒毙牲畜。　　

○己巳。谕内阁、联福等奏、米船到桥半系潮湿。请饬设法另贮一摺。通州起卸米石。因雨水淋湿。现经逐袋查验。计九千九百十三石。此等米石。一经入仓。最易发热。且恐因房间渗漏。霉贮堪虞。著仓场侍郎、将此项米石妥议另行分贮。责成各仓监督随时挑晾。俾米石不致霉变。以重仓储。　　

○庚午。调江西巡抚吴文镕、为浙江巡抚。浙江巡抚傅绳勋、为江西巡抚。傅绳勋未到任前。以布政使费开绶署理。　　

○辛未。上诣绮春园问皇太后安。　　



大清宣宗效天符运立中体正至文圣武智勇仁慈俭勤孝敏成皇帝实录卷之四百五十七

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十八年。戊申。秋。七月。壬申朔。享太庙。命皇六子奕?、恭代行礼。　　

○谕内阁、户部钱法堂奏、请饬催铜运等语。铜运为鼓铸攸关。断不容迟延贻误。前已降旨令沿途各督抚迅速提催。迄今仍未据报行抵何处。现在需铜紧急。所有已报随漕渡黄之滇员桂文奎、李令仪、二运。已入江南境之韩印海、李旸、王阶钰、盛熙瑞、四运。著两江、漕运、江南、东河、直隶、各总督暨山东巡抚。严饬文武员弁。将入境各铜船迅即押令飞挽北上。务使在前各运。赶紧于七八月间抵京交局。在后各运跟接抵通。勿任片刻逗留。傥各该运员藉词延宕。或地方官催趱不力。即著指名严参。　　

○癸酉。谕军机大臣等、本日据徐泽醇奏、委员押解已革前任山西巡抚梁萼涵、饬由莱州青州武定等府。径达直隶天津。便道迅速进京一摺。著庆锡查照原奏迎提。原摺著钞给阅看。将此谕令知之。　　

○军机大臣等议覆、陕甘总督布彦泰奏、回疆各城。本地产有铅磺等物。并非购料维艰。官为收买。可杜回夷透漏之病。且由各城自行采办。既免受湿走硝。运费亦可节省。并责成本营将弁认真制造。似于实用有济。所有回疆各城添演擡炮不敷铅药。应令各城自行制备。至按年添制铅药。应以演炮次数。定购料多寡。计擡炮百尊。岁需铅价银一百四十四两零。以北路价值最大之营分比较。计岁需火药。仅止工料银一百九十三两。应于甘省绿营额设公费支賸银款内。每年宽为筹拨银四百两。专备各城新添擡炮操演之需。自道光二十八年为始。统随回疆经费。由叶尔羌参赞大臣咨调。作正开销。从之。　　

○甲戌。谕内阁、黄恩彤自留广东差委以来。曾经赏给六品顶带。尚无职任。著加恩以同知用。即行来京。归部铨选。　　

○乙亥。谕内阁、刑部奏、现审案内。讯出应提人犯。请旨饬解等语。已革山西巡抚梁萼涵署内门丁艾庆、著徐泽醇查询梁萼涵之子梁理森。如该犯现在山东。即令交出。解交刑部归案审讯。傥已回湖北原籍。著即飞咨该督抚迅速饬提解京。其前在梁萼涵署内之签押家人王晋、张廉、二名。据梁琯森供称、均在山西省城。著王兆琛按照刑部原咨住址。跟踪迅速查拏。一并押解送部。以凭质讯。毋稍疏纵。　　

○谕军机大臣等、据梁宝常奏、请将炮位留浙一摺。此项浙省收回之圆成炮十五位。子母炮六位。毋庸留浙。即著刘喜海仍遵前旨。遇便派员将前项炮位。由水路妥为运京。至前由京发去子母炮。查系十二位。现在祇收回六位。其余六位。归在何处。著该署抚查明覆奏。将此谕令知之。寻奏、查未经收回之母炮四位。并子炮等件。系派带遗失。无从查缴。报闻。　　

○两广总督徐广缙奏、拏获洋盗多名。均按律惩办。仍饬沿海文武员弁穷追力堵。不使稍留余孽。致贻后患。得旨、尽力缉拏。不可疏懈。　　

○以兑收海运南粮完竣。予直隶道员何耿绳等议叙有差。　　

○丙子。谕内阁、穆腾额奏、查明上年办理番务朦蔽。请将汉番员弁分别惩处一摺。前因哲孟雄部长及布鲁克巴夷目在藏境互斗。经派往各员弁等开导安静。业已量予恩施。兹据该大臣奏称、本年哲孟雄部长。复来帕克哩原旧避暑之春批地方。禀求事件。查系该营官等于上年曾出具图结。俟本年夏间。禀催上司派员查办等语。此案戴琫朗结顿柱、于委办外番事宜。辄敢主使营官。出具图结。致哲孟雄部长得以藉词妄请。实属冒昧自专。噶布伦衔戴琫朗结顿柱、著即褫革。交噶布伦等严加管束。听从不禀之帕克哩营官策旺班觉尔、策忍汪札、均著降二级调用。署江孜守备太平营千总马元镇、泸宁营外委陈三珠、前给尽先升补拔补之处。均著注销。再行交部议处。前赏三品衔之扎什伦布四品顶带小商卓特巴宜玛顿柱、著革去三品衔。仍戴用四品顶带。以示惩儆。所有该大臣自请议处之处。著加恩宽免。该处事务。著穆腾额等小心妥办。力杜欺朦。其各隘口应遴派妥实营官前往。不得稍涉颟顸。有误边务。　　

○谕军机大臣等、穆腾额奏、盘获口□佛＜?口兰＞哂夷人。欲赴西藏传教一摺。据称盘获夷人罗启祯、假称贸易。欲赴西藏传习天主教。请即于察木多台。解交四川省审讯等语。所见甚是。该国夷人习教念经。意欲遍传内地。各省及四川省办有成案。皆系解交广东。著琦善于该夷罗启祯等解到时。详细研鞫。妥为解粤。咨交徐广缙核办。将此谕令知之。　　

○丁丑。谕内阁、各省地方大小官员。办理公事。关防首宜严密。不惟幕友家丁人等宜慎防闲。即往来亲属。亦应杜绝营私。向来吏部定有则例。凡官员纵容失察子弟亲友在任所招摇诈骗。及失察子弟夤缘纳贿犯法滋事者。俱有议处专条。功令森严。允宜遵守。乃近日外省官员。于亲属往来署中。毫无限制。不能约束。以致夤缘为奸。或交结外人。勾通关说。或窥探意指。藉端诈骗。纳贿营私。即幸未破露。而地方之受害已深。府库之侵蚀亦甚。嗣后各省督抚大吏并司道以下各地方官等。均宜恪遵功令。严密防闲。凡弟侄人等概不准容留署内。并不得在署外居住。即其子孙随任帮办家务。亦毋得干预公事。致启夤缘诸弊。自此次训谕之后。各地方官等。如仍不知觉察。任令弟侄亲属人等出入衙署。或被人纠参。或别经发觉。必当从严惩处。决不宽贷。将此通谕知之。　　

○户部议准、直隶总督讷尔经额疏报、武清县、蓟州、开垦地九十三顷八十一亩。照例升科。从之。　　

○抚恤越南国遭风难夷如例。　　

○戊寅。上诣绮春园问皇太后安。　　

○己卯。上御勤政殿听政。　　

○谕内阁、奕兴等奏参主事及佐领。请分别革职议处一摺。盛京内务府署正白旗佐领事务主事和成额、于骁骑校廷弼禀请退交闲荒。不愿往查。并不商同佐领转呈查办。迨该骁骑校捏病告假。不察虚实。代为转呈。继复冒昧揭禀。实属有意朦混。且该员年逾七旬。精力已衰。岂可任其恋栈贻误。正白旗骁骑校廷弼、始则率同领催。讨垦闲荒。继以不愿前往查丈。捏病告假。实属有心规避。和成额、廷弼、著一并革职。镶黄旗佐领岫云、正黄旗佐领松蔚、于查办首报荒场事件。互相推诿。并不认真督率经理妥协。亦属怠玩公事。均著交部议处。以示惩儆。　　

○以候补詹事府詹事和色本、为詹事府詹事。　　

○庚辰。谕内阁、讷尔经额奏、遵查宁太池州二帮。在直隶境内并无迟误一摺。据称该二帮自入安陵汛境以后。并无逗留。委因起拨迟延。已咨会山东巡抚核办等语。既在山东省闸河脱空数日。即著山东巡抚查明参办。至三帮军船。例限已迫。断难再任稽迟。著直隶总督山东巡抚仍遵前旨。无分畛域。一体派员催提。总期依限埽数抵坝。不致有误回空。傥任意停留。将来查出系何省贻误。定将该地方官惩处不贷。　　

○辛巳。孝懿仁皇后忌辰。遣官祭景陵。　　

○壬午。礼部奏、万寿节应行庆贺礼仪。得旨、照例行礼。停止筵宴。　　

○以故一等子王镛子德溥、袭爵。　　

○癸未。谕内阁、刑部奏、在籍巡抚被讦案内。究出差役得赃逾万。请饬严追等语。著王兆琛派员速提河东道衙门差役上官鉝家属人等。严切追赃入官。毋任隐匿。　　

○又谕、李星沅奏、提督病痊等语。览奏欣慰。江南提督尤渤、办事认真。操防得力。朕所素知。毋庸来京陛见。免得徒劳往返。尤渤著即行接印任事。　　

○又谕、刘韵珂等奏、官绅互讦。供词各执。并究出委员得赃。请分别撤任革职一摺。福建泉州府知府徐耀、著即行撤任。泉州府经历何士邠、雒阳司巡检阮致中、捐纳郎中林国芳、著一并革职。交该督等提同全案人证。秉公研讯。务期水落石出。按律惩办。定拟具奏。断不准化有为无。稍涉瞻徇。寻奏、林国芳无结匪滋事重情。惟以在籍捐职人员。乘坐四轿。实属违制。业已革职。应毋庸议。已革雒阳司巡检阮致中、泉州府经历何士邠、辄为林国芳说合取保。通同朦蔽。阮致中得赃较多。应从重发往新疆。何士邠发往军台。泉州府门丁王荣、指官撞骗。依律发近边充军。知府徐耀、于属员家人得赃朦混。毫无觉察。应请革职。下部议。从之。　　

○谕军机大臣等、徐泽醇奏、两省接壤地方。匪徒聚众讹抢拒捕一摺。据奏山东日照县地方。有南来匪犯九十余人。乘马持械。在该县与莒州、及江苏赣榆县交界地方。公肆讹掠。该地方官等会同营汛。督率兵役。奋力追捕。伤毙匪犯四名。捦获现犯徐和尚一名。余匪零星窜匿等语。该匪等胆敢纠众。公然肆掠拒捕。该地方兵勇。如果得力。似此数十乌合之众。何难悉数歼除。惟现在纷纷窜匿。若不将首要各犯按名捕获。必致养痈贻患。况两省交界。向为盐枭出没之区。傥查办稍疏。将来勾结滋事。更烦兵力。自当及早歼除。免贻后悔。著李星沅、陆建瀛、徐泽醇、严饬各该属地方文武各官。不分畛域。合力兜拏。彼此照会。一遇劫盗。即将首要各犯悉数捦获。勿任一名漏网。所有该管文武各员。著上紧购线严缉匪犯务获。以赎前愆。傥案犯不能全获。即著严参惩处。将此各谕令知之。　　

○以盛京兵部侍郎灵桂、兼署盛京刑部侍郎。　　

○甲申。谕军机大臣等、潘锡恩奏、洪泽湖水接长。各工危险。现在保护添筹分洩情形一摺。江苏洪泽湖。为皖豫二省各路溪涧之水归宿。本年上游盛涨。湖身长水。各工势甚危险。前已将车逻等坝启放。藉资宣洩。兹据该河督奏称、暑雨较多。湖水仍日长二三寸不等。高堰志桩。较之往年已逾尺寸。现拟筹启昭关坝等语。湖水盛涨。自应急筹去路。昭关坝既为减水归海之路。著该河督督同道将厅营员弁。先行竭力保护。相度机宜。可守则守。毋稍疏懈。傥必须启放。则先其所急。慎重核办。水势横决。固应疏浚以卫民生。然昭关坝启放之后。下游田庐浸灌。小民生业荡然。亦安能不辗转筹及。谅该河督必能向李星沅妥商一切。于爱惜民命之中。兼议抚绥拯恤之意。断不至轻举偾事也。将此谕令知之。　　

○山东巡抚徐泽醇奏、查各州县盗案。虽无抑勒讳匿情事。而地方既有抢劫之案。惟有督饬所属文武各员。认真摉缉。以净根株。得旨、除恶安良。当务之急。文武疲玩。第一可恨。汝初膺重任。当如何振作。报国安民。朕拭目以待也。　　

○乙酉。上诣绮春园问皇太后安。　　

○谕内阁、前因喀什噶尔回匪滋事。开明阿等临时退衄。叠经降旨令布彦泰研讯确情。定拟具奏。兹据该督奏逐款讯明。请将丰伸泰按律拟斩。开明阿从重发往新疆。均属罪所应得。惟据查明该革员等被围之际。先后出城接仗多次。又因探知众寡不敌。回城调兵。尚非怯懦先退。虽未能相机克敌。而坚守危城。不至失陷。尚可原情末减。以示法外之仁。丰伸泰、著加恩改为发往新疆充当苦差。开明阿、亦著加恩改为发往乌噜木齐充当苦差。　　

○陕甘总督布彦泰奏、遵旨察讯胞弟赛什雅勒泰、在伊犁参赞大臣任内自戕一案。赛什雅勒泰、前于奏报捦馘布噜特提拉摺内。陈明卡外肃清。嗣因又有夷匪滋扰。甚为愤懑。所派马队。虽已获有胜仗。究未悉数歼捦。更深焦灼。兼之已革领队大臣开明阿等先辞联衔奏报。继又再三恳求列衔。疑其有意推诿。虑以后更多掣肘。遂逞其悻直之气。遽尔轻生。实属胸怀偪仄。现在查明实系自戕。并无他故。应请即就现审供情完结。以省案牍。得旨、公正至当。刑部知道。　　

○丙戌。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○谕内阁、徐泽醇奏、海洋盗船乘风游奕。现饬实力防捕一摺。本年海运粮船。由东洋赴天津。沿途并无疏虞。自系江南巡洋各将备。于始事尚属认真防卫。乃现在南粮甫经运竣。即有闽广盗船多只。在外洋乘风游奕。意在伺劫回空漕船。且已有商船被劫之案。如果水师弁兵。仍前严密巡防。何至盗＜?舟宗＞肆行无忌。是该将弁等。于海运沙船甫过。即行松懈。李星沅、陆建瀛、来英、均著传旨严行申饬。仍著将疏防各将弁分别查明。据实核办。此时各商船交米后。或前赴盛京。均须南返。易为盗匪窥伺。设抢劫频仍。商船皆有戒心。何以示招徕而安行旅。徐泽醇现虽札饬镇道。雇备大船。统带弁兵出洋督捕。但恐驱逐南驶。仍著李星沅、陆建瀛、尤渤、迅即拣派水师得力将弁。分路带兵扼要兜剿。务将游奕匪船击沈。获犯尽法惩办。断不准迁延讳饰。疏纵干咎。懔之。　　

○缓徵山东临胊县被雹村庄旧欠额赋。　　

○丁亥。补行道光二十七年军政。福州驻防卓异官一员。罢软官一员。年老有疾官六员。分别议叙处分如例。　　

</div>
    <div class="pagination">
<a href="清实录道光朝实录_page816.html">上一页</a><span>...</span><a href="清实录道光朝实录_page812.html">812</a><a href="清实录道光朝实录_page813.html">813</a><a href="清实录道光朝实录_page814.html">814</a><a href="清实录道光朝实录_page815.html">815</a><a href="清实录道光朝实录_page816.html">816</a><span class="current-page">817</span><a href="清实录道光朝实录_page818.html">818</a><a href="清实录道光朝实录_page819.html">819</a><a href="清实录道光朝实录_page820.html">820</a><a href="清实录道光朝实录_page821.html">821</a><a href="清实录道光朝实录_page822.html">822</a><span>...</span><a href="清实录道光朝实录_page818.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
