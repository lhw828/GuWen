<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1379 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1379 页/共 1860 页</h1>
    <div class="content">○兵部奏、本年军政届期。将武职大臣、将军、副都统、各员开列进呈。得旨、齐齐哈尔副都统倭昇额、宁夏副都统福森布、俱不胜副都统之任。著来京。以参领补用。余著照旧供职。　　

○调陕西兴汉镇总兵梁朝桂、为甘肃肃州镇总兵。陕西延绥镇总兵三德、为兴汉镇总兵。甘肃凉州镇总兵乔照、为巴里坤总兵。以江南督标中军副将德宁、为甘肃凉州镇总兵。甘肃靖远协副将周鼎、为陕西延绥镇总兵。　　

○豁云南冬瓜滩沉溺云南委员李发源运铜二万二千斤。并予淹毙船户水手十二名恤赏如例。　　

○壬辰。举行本年八旗军政。卓异官九十七员。罢软官十一员。年老官三十五员。有疾官三十四员。才力不及官一员。分别议叙、处分、如例。　　

○以镶白旗满洲印务参领官福、为齐齐哈尔副都统。荆州协领德尔赛、为甘肃宁夏副都统。　　

○是月。湖广提督窦瑸奏、湖南镇筸、宝庆、永绥、永顺、武冈、保靖、靖州、长安、绥宁等处。俱属苗疆。稽查弹压。稍有未周。汉奸从中滋弊。现巡察营伍。经过各处。苗生、苗户、迎接。臣宣布国恩。各赏银牌红布。俱各欣忭。现在地方文武。严禁兵役入寨。汉奸无可托足。臣又密嘱营员。勤练兵技。使之畏威。禁绝滋扰。使之怀德。如有弁兵疎懈。稍生事端。尽法处治。得旨、览奏俱悉。　　

○山东巡抚国泰、奏谢升授巡抚恩。得旨、不自满足。是受福之源也。勉之。　　

○河东河道总督姚立德奏、豫省黄河。本年秋汛。在在漫滩。水落后。凡滩上所刷支河沟槽。应逐一查堵。时近凌汛。兰仪河势。由南滩改趋北滩处。亦须筹防。臣查勘各处河滩洼沟。按地势高下。估筑土坝。以资拦截。限明春三月完竣。兰仪汛内、北滩新走之河。水渐归槽。溜不逼堤。其南滩旧河。前虽受淤。所分之流。仅十之一。正宜留此、为来岁汛涨分减之地。现淘刷河底。日渐宽深。归旧河者。己及六分。河势仍可复故。不但凌汛易防。亦免北岸生工之费。此后筹酌水势增减。即可合二为一。以归故道。得旨、览奏欣慰。又批、好。勉为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四十五


大清高宗法天隆运至诚先觉体元立极敷文奋武孝慈神圣纯皇帝实录卷之一千四十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十二年。丁酉。十二月。癸巳朔。谕、据图思德参奏、准前护抚郑大进、移送先经保奏之署经历易鸿猷。拏获流丐张志么。讯系杀死毕节县差役刘琼之逸犯王开龙。旋因访闻不实。即奏明检举一案。提犯亲讯。张志么。实系革兵张起贵。而非杀差之王开龙。该署经历刑讯诬服。几成冤狱。该府汪嘉济。不察虚实。依样通详。恐另有通同串捏情弊。请一并革审。并将署臬司国梁等严处等语。易鸿猷、汪嘉济、俱著革职。交该抚提同案犯。一并严审究拟具奏。国梁、著交部严加议处。郑大进、前经访闻检举。业已从宽。著免其交部。　　

○甲午。谕、明年正月。恭值孝圣宪皇后周岁忌辰。及三月初节届清明。朕俱亲诣泰东陵、展谒致祭。所有应行豫备事宜。著各该衙门、照例敬谨办理。　　

○又谕、据索诺木策凌奏、巴里坤种地兵丁。每名收获细粮。在十五石以上。古城木垒种地兵丁。每名收获细粮。在十八石以上。并巴里坤种地遣犯。每名收获细粮。在十五石以上。均与叙赏之例相符等语。所有巴里坤古城等处管屯官员。及管遣犯官员。俱著交部议叙。兵丁、著赏给一月盐菜银两。遣犯、著分别赏给面觔。　　

○乙未。上幸瀛台。　　

○谕、据寅著奏、湖北驿盐道吴之黼、系淮南总商吴惇大胞兄。其服亲世戚、在淮扬一带行盐者。不可悉数。此等商人运盐赴楚。该道均应管理稽查。将来办事恐多未便。请将吴之黼另行酌调等语。所奏甚是。吴之黼、本系商家。其亲族行盐者甚多。难以悉行辞退。而管理又复不便。自不若将吴之黼更调。较为妥协。所有湖北驿盐道员缺。著张廷化调补。所遗之缺。即著吴之黼调补。　　

○谕军机大臣等、据索诺木策凌报称、安南夷人黄公缵、在乌噜木齐病故等语。黄公缵等、以外夷内附。安插该处。本与齐民无异。但伊有眷属一百余人。如其平日尚有头人名色。藉以约束。而所属夷人。仍有盼其子孙为头人之心。索诺木策凌、不妨就近查明伊子、再袭头人一次。以资约束。如其属下、不欲必得头人管约。即可无庸办及。其眷属人等。竟与各夷人、一体管束。更为妥协。将此由四百里谕令索诺木策凌知之。仍即查明覆奏。　　

○丙申。谕、今冬各省将军、督、抚、奏事之便。仍照向例赏给福字。以示锡福普天。期共臻岁美人安之意。将军督抚等、接奉后。俱不必具摺谢恩。将此遇赏福字时。一体传知。　　

○刑部等衙门奏、山西太原县民白明璋、谋杀伊弟白明显。并扎死其子大娃、二娃、依律拟斩立决。得旨、此案白明璋、因贪图得伊父养老地亩。谋杀亲弟白明显。并将其子大娃、二娃俱立时扎死。惨毒已极。情罪甚为可恶。若仅照例斩决。尚不足以惩儆凶残。且白明显父子三命。俱被杀死。致伊一支竟尔绝嗣。而白明璋、拚以一命抵偿。将来其子。转得藉承伊父遗业。以遂吞并之计。揆之情理。亦未为平允。著交该部即将白明璋之子。一并议抵。俾贪很凶恶之徒。知绝弟之后者。自亦绝其后。庶可稍戢其惨杀之谋。并著行令各省。将此旨通行榜示。俾僻壤愚氓。咸知炯戒。　　

○丁酉。上幸瀛台。　　

○谕军机大臣等、前据勒尔谨奏、河州逆匪王伏林等、聚众念经。拒捕伤差一案节经降旨。令将已获之石忠信、郝天祥等、如尚未正法。即行解京。并将办理情形。迅速覆奏。今日据奏、仍称此案生擒匪犯、人数众多。容俟讯明起意纠众各实情。从重定拟。具奏等语。而于起事大端。究因何故。及如何办理之处。仍未奏及。殊为非是。此案关系逆匪聚众。案情重大。朕屡次驰谕询问。勒尔谨岂不知朕之廑念。而如此泄泄从事耶。且此案业已获犯五百余人。分别录供。严究起事原委。及敢于纠众抗拒情形。并非难办之事。即详细核办。亦不过三日可了。今该督拜发、距前奏获犯完事之摺。已逾十日。岂有经旬之久。尚不能办有头绪。仍复如此敷衍具奏耶。勒尔谨一闻河州聚众之事。即亲身驰往。督兵剿捕。立即歼灭渠魁。擒拏逆党。可谓迅速。是以交部议叙。今于获犯之后。转不即讯明大约案情奏闻。又何不知事体轻重若此。勒尔谨、著传旨申饬。仍著该督、即速将该犯等、讯系何年倡立邪教。如何惑人入夥。并如何欲纠众举事。此内济恶要犯若干。随同逆犯若干。胁从余犯若干。分晰定罪。并将石忠信、郝天祥、曾否已经正法。或现将该二犯、严行锁押解京之处。迅即具摺。由驿驰奏。　　

○豁甘肃皋兰、金县、西和、漳县、崇信、泾州、灵台、镇原、宁州、环县、东乐、镇番、宁夏、宁朔、中卫、平罗、礼县等、十七州、县、乾隆四十一年被雹、霜、灾额赋。　　

○戊戌。孝惠章皇后忌辰。遣官祭孝东陵。　　

○以故四川松茂道属大定河坝土千户苏文仪子尚荣、贵州都匀府属平定司土官吴政简子启东、贵阳府属虎坠司土官宋岐子启祚、各袭职。　　

○己亥。上诣大高殿行礼。　　

○幸瀛台。翼日如之。　　

○谕曰、李侍尧等参奏、前署宁台厂员之会泽县知县卫竟成、私扣脚价。短发铜觔。甚至将承运铜五万。捏报脚户赵映奎、盗卖三十万之多。希图索诈侵渔。实出情理之外。又署蒙化厅经历武定州吏目胡炎、因向举人饶湛、借银不遂。挟嫌押令代脚户赵映奎。完银辄以毁署抗官。诬人重罪尤属狡诈不堪。请旨一并革审等语。知县卫竟成、吏目胡炎、俱著革职。交该督等、提集案内人证。严审究拟具奏。　　

○谕军机大臣等、本日据李侍尧等参奏、前署宁台厂员卫竟成、私扣脚价。短发铜觔。并捏报脚户盗卖。希图索诈。又署蒙化厅经历胡炎、因向举人饶湛、借银不遂。挟嫌押令代脚户赵映奎完银。饶湛不依。遂诬以肆骂毁署。捏详洩忿。请旨一并革审一摺。已有旨谕部矣。胡炎以职官勒借所部银两。已干例禁。复挟借银不遂之嫌。既令饶湛、代毫不相涉之脚户完银。因其不依。又以毁署抗官诬报。自当按例究拟。但饶湛身为举人。应知理法。果有屈抑。亦当俟上司提讯时。自行辩诉。胡炎虽卑鄙。究系职官。乃当胡炎亲自往拉。辄与扭结。且吏役以伊系举人。不敢向拏。此风亦不可长。亦当示以惩儆。使绅衿不敢恃符抗上。著传谕李侍尧等、于审结此案时。将饶湛、亦予以应得之罪。　　

○又谕、河州逆匪王伏林等、聚众念经。拒捕伤差一案。昨因该督、尚未将审结情形具奏。业已传旨申饬。今据勒尔谨奏称、前获之石忠信、郝天祥、已经遵旨正法。其余人犯。连日隔别质讯。有知其谋抢城池确情者。亦有仅行跟随念经者。有被胁强从者。容分别办理等语。所奏仍未详晰。该犯等倡教聚众。断非始于近时。其立教年月。必须确切讯明。则从前失察各员。俱应予以议处。至现署河州之杨赓扬、访查此案。尚为黾勉。但奸民倡教。是否在前。该员署事日浅。止有功而无过。或功罪皆系该员任内之事。前已谕令彻底查明参奏。为此案最要关键。不可因案已完结。颟顸了事。至所称各犯中、曾受伪封。及抗拒官兵。同谋抢城各犯。即凌迟枭示其久经入教。转纠匪众之犯。审明斩决。又甫被招引入夥。及被强胁者。俱发边远烟瘴。自应分别办理。但获犯旬余。屡经集讯。何至尚无端绪。既经具摺。即应将审明应凌迟者。某某若干犯。应斩决者、若干犯。发遣者、若干犯。及于何时、因何倡教。今又因何纠众起事。先录节要奏闻。乃仍浑统入奏。岂必待此案全行审办完毕。详叙题本。即为了事耶。亦甚不晓事矣。至皋兰县所获杨伏龙一犯。既系邪教头目。即应将起意设教。及近时。纠众抗拒。并谋抢城池各情节。逐细向其根究。自可以尽得实情。且现在尚有续获之首从各犯。难免无豫行逃窜之人。并当严讯杨伏龙、及质讯各犯等。除生擒五百余犯外。尚有要犯何人窜逸。亦当严密速拏务获。毋任一人漏网。又据称、例应缘坐之妇女幼孩。俟核明奏请发遣等语。所办固是。但此等究系逆恶党类。不值照常佥妻发配。而此女犯孩童。与男犯不同。即发往新疆。亦属无碍。著传谕勒尔谨、于本案审结时。通查应发遣之妇孺若干。咨商索诺木策凌、查明乌噜木齐一带屯种人丁。及云南新迁置之无妻室者。量行赏给完配。办理更为便易。著勒尔谨、妥协查办。并将此一节、谕令索诺木策凌知之。此旨著由四百里发往。仍令勒尔谨、逐一查审明确。即速由驿覆奏。　　

○辛丑。谕军机大臣等、山东峄县地方。盐枭聚众一案。经该抚国泰、驰往督缉。前谕令署两江总督萨载、前往邳州会缉。节据该督抚奏、两省获犯三十余名。业经陆续审讯。将要犯随时正法。从犯分别外遣。并谕令将逸犯十余人。上紧勒缉务获。谅可不致漏网。昨据国泰奏、续获要犯宋四夸子等一摺。严讯该犯等。供系在海赣交界之处。零星偷买老少盐。积有一二百斤不等。先后装车推买等语。因思山东曹、沂、一带。盐枭之案。已经屡犯。由于其地与海赣盐场相近。而各场所出余盐。旧例原为赡恤贫乏之用。日久遂为奸民牟利之资。即或严为查禁。非肩挑背负。不许出场。而此等枭众。无难私雇穷人在场。如数携出。彼即从旁收买。一落其手。仍可积少成多。贩行无忌。是此例不除。流弊终难尽绝。不可不通盘筹画。以期妥善也。且此等肩挑背负之盐。期使濒海贫户。稍获微利以谋生。乃积久法弛。穷民之沾润有限。奸贩之影射寖多。竟以老少之利源。变而为私枭之弊薮。可不急改弦更张乎。朕意与其存此例以滋弊。莫若去此例以防奸。自应将各盐场所出余盐。穷民肩挑背负。岁可获利若干。通行核计。即照数官为收买。散给贫民。其一切肩挑背负之例。悉行停止。则贫民仍得倚以糊口。奸徒无得藉以犯科。实为两便。其收买之盐。或仍给商领销。或并听商买用。务使挑负之众。仍免向隅。而场灶所余。亦无狼籍。正本清源之道。莫过于此。著传谕有盐各省分督抚、及各盐政等。将如何设法办理之处。就各省实情。公同悉心妥议。详晰覆奏。又如湖广省、向多川广私贩。陕甘省、向售蒙古私盐。与此等情形。又复不同。或系积久相安。或应另为筹办。务按各实在情形。妥为筹议。朕意筹度如此。但各省地方及场灶情形。未能深悉其事。是否可以行之有益而无弊。著各督抚会同各盐政、按该处实情。斟酌妥善。据实覆奏。不得因朕有此旨。稍存迁就也。将此通行传谕知之。　　

○又谕、据勒尔谨奏、河州逆匪王伏林等、倡教聚众。官兵进剿杀贼情形。所奏未为详尽。且有不妥者。如称先派兵五百名。令副将西德布、带领前往。西德布、前已降旨交部议叙。该员是否打仗勇往。及曾否亲用刀箭杀贼之处。并未叙及。又称官兵刀箭并施。将王伏林射倒等语。亦未将何人首先射倒逆渠。及如何射毙之处。逐一声明。均欠明晰。至所称官兵施放鸟枪时。王伏林仗剑诵咒。枪子纷纷落地。射倒王伏林之后。始能将余犯打死。更不成语。鸟枪为军行利器。如果施放有准。自然所向无敌。此必绿营兵丁。平日不习准头。临时施放过高。不能中贼。或未见贼面。先行放枪。至铅药已完而贼至。绿旗庸劣通病。从前徐绩、惟一等。在山东剿贼。即系误信贼言。致有挟衄幸而速行搜擒完事。否则、较徐绩、惟一等之罪。相去几何。如所称王伏林念诵咒语。枪不能著。彼既有邪术避枪。独不能以邪术避箭乎。此可信理之必无者。勒尔谨闻此妄言。即应正言斥之。乃转叙摺内。徒使无能之鸟枪兵托词避过。且令邪教余党闻之。妄谓其咒有灵。日久又藉以滋事。于地方要务。甚有关系。勒尔谨、轻信邪言。并不揆之于理。遽以入告。何所见庸陋若此。著传谕严行申饬。仍著该督叙案题结时。将此等荒唐语。悉行删除。毋为人所嗤笑。嗣后并当通饬所属武员。教令鸟枪兵、演习准头。以期适用。勿再具文干咎。至副将西德布、如果此次带兵出力及亲身杀贼即行详晰叙明覆奏。并将该副将、送部引见。并查逆渠王伏林、系何人首先射倒。及为何人射殪之处一并据实具奏。将此由五百里传谕知之。　　

○又谕、本日据萨载奏、续获盐枭案内从犯卞景成、王斐、分别发遣伊犁、乌噜木齐、及黑龙江等处为奴。俱暂行监禁。俟拏获孙大汉等、质讯明确。再行发遣等语。所办尚未允协。此等匪徒。虽系为从。该督等审明属实。自应遵照前旨。即时分别发遣。以昭炯戒。若仍行监禁该犯等素非安分之徒。日久或稍有疎虞。转属不成事体。且孙大汉、即孙二汉、起意夺犯殴差。为此案正凶。历据各犯指供确凿。已无可疑。又何必留犯质证耶。著传谕萨载、国泰等、将节次续获为从各犯。应发遣者。即行分别发遣为奴。毋稍延缓。至孙二汉、为此案起意为首要犯。何以至今尚未缉获。该督等各宜实力查拏。毋致要犯久稽显戮。仍将现在续获几名之处。即行覆奏。　　

○又谕、据户部议驳富勒浑等覆奏、余丁口粮。在军营支给本色米石。及骡运米石。按照商运脚价开销两摺。部驳甚是。朕亦不能为该大臣等代置一词。著将指驳各款。经朕折角原摺。交富勒浑等、一并明白回奏。至各款内。或果有不能照办之处。由前此未经随事奏咨。致事后支离掩饰。转不妨将实在情形。确切声明具奏。朕尚可酌量情理。为之核定。不得复存回护。再令驳诘干咎也。寻奏、臣督办军需。报销款项繁多。未能周妥。遵即据实奏明。一、余丁实支本色口粮。系用兵成例。此次军需。因余丁有实带、未带、之分。其口粮遂有本色、折色、之异。现有实丁。照支本色。如无实丁。仍支折色。若有实丁而愿折支者、亦听。是以分别核销。一、西路军营。樵汲长夫。系军机大臣议覆准给南路、因办夫较难。是以折给余丁三十名价值。令自行备办。一、骡运亦照商运脚价报销。因军粮孔急。未能节减。遂照商运领给脚价。均系实支实发。实无浮冒。得旨、既有此奏。待朕酌量加恩。　　

○癸卯。上御乾清门听政。　　

○谕军机大臣曰、湖南永州镇总兵李文英、上年在山东行在召见。观其奏对。浮而不实。全染绿营汉军习气。恐于整饬营伍、未必有益。昨三宝来京请训。曾令军机大臣转谕。该督于到任后。留心试看。今日据陈辉祖、奏到分别湖广总兵等次单。将李文英、列入三等。与朕所见相同。尚属公允。但总兵为专阃大员。永州亦附近苗疆要缺。甚有关系。若该镇实系中下之材。恐难胜任。著传谕三宝、密查李文英在任。于管辖操防等事。能否认真。于该镇营伍。是否不致贻误。即秉公据实覆奏。毋得稍有瞻徇。　　

○又谕、甘肃河州逆匪王伏林等、倡教聚众一案。经该督勒尔谨、带领官兵。前往剿捕。于两三日、即行歼毙贼渠。生擒余犯五百余人。办理甚属迅速。但其摺内、称官兵放鸟枪时。王伏林仗剑诵咒。枪子纷纷落地。及射倒王伏林。始能将余犯打毙等语。勒尔谨轻信妄言。并不揆度事理。遽以入告。所见甚为庸陋。已传旨严行申饬矣。鸟枪为行军利器。如果施放有准。自然所向无敌。乃绿营兵丁。平日不习准头。临时施放往往过高。是以不能中贼。或未见贼而先行点放。及贼至而铅药早完。此系绿营庸劣。从前徐绩、惟一等、在山东剿捕临清逆匪时。亦系误信贼言。几致误事。与勒尔谨所见相同。试思贼果能念咒避枪。何独不能避箭。更可信为理所必无。而庸劣绿营鸟枪兵。技艺不精。托词诿过。既不思精演备用。且使邪教余党闻之。转得藉词惑众。似此有名无实。该营设鸟枪兵何益。于事甚有关系。著传谕各省督、抚、转行提、镇、严饬所属。将绿营鸟枪弁兵。实力训练。演习准头。不使有过高空放之病。该督抚提镇考验时。如有仍前空放。不能著靶者。即将该兵丁。本身责革。并将该管将弁、分别参处示惩。如督抚提镇、仍前视为具文。经朕访闻。或派大臣勘验得实。惟该督抚提镇是问。将此遇各省奏事之便。传谕知之。　　

○又谕、据巴延三奏、平遥县地方遗失所递四川总督文绶报匣。请将该县张大元革职。及该管之上司、交部议处一摺。已交部议奏。并交军机大臣、钞录该督等原摺。并另将报匣发去矣。其所失报匣。该抚务须饬属。挨查务得。即匣已破损。亦须追出呈缴。断不可因畏罪回护。以致迷失无踪也。至各省驰驿马递公文。向用马夫二人同递。以防途中惊跌。该省何以不照例办理。或向系如此。抑系此次短少一人。亦著巴延三、查明具奏。并著传谕各督抚、详查该省各驿站驰递文报。是否按例差遣两人。如有止派一人者。俱著查明照例妥办。仍各据实覆奏。　　

○军机大臣等议奏、恭拟御用服色单内。酌添各条。一、百日外、二十七月内。亲祀天坛。斋戒日。御常服。阅祝版。宿斋宫。御龙褂、龙袍。祭日。朝服。作乐。还宫时。导迎鼓乐。设而不作。一、亲祀地坛、太庙、社稷坛。斋戒日。均御常服。阅祝版。御龙褂。挂朝珠。祭日。朝服。作乐。还宫时。导迎鼓乐。设而不作。一、二十七月内。新正。坤宁宫亲祀大神。御龙褂、龙袍。挂朝珠。一、圣祖仁皇帝、世宗宪皇帝圣诞。亲诣奉先殿、寿皇殿、安佑宫行礼。孝圣宪皇后圣诞。诣慈宁宫佛堂行礼。均御龙褂、龙袍。挂朝珠。一、二十七月内。恭谒祖陵。谒陵日。素服行礼。祭日。朝服行礼。途次、仍用行衣。一、冬至、夏至、亲祀礼成还宫。及立春、立夏、立秋、立冬日。均常服。立春日阅春山宝座。及上元日。均常服。挂朝珠。一、十二月十六、十七、两日。御乾清宫引见。御常服。一、十二月二十三日。亲祀灶神。御龙褂。挂朝珠。又添改王公大臣官员服色。一、恭遇祭天坛斋戒日。常服。挂朝珠。如遇忌辰。常服。不挂朝珠。随阅祝版。宿坛。俱补挂、蟒袍。挂朝珠。祭时。朝服。礼成后。常服。挂朝珠。一、祭地坛、太庙、社稷坛。斋戒日。俱常服。挂朝珠。随阅祝版。穿补褂。挂朝珠。祭时。朝服。礼成后。常服。挂朝珠。一、元旦祭堂子。随驾执事各员。穿朝服。是日。百官俱穿补褂、蟒袍。挂朝珠。其前后三日。王公大臣、穿貂褂。挂朝珠。百官俱补褂。挂明珠。上元日。均穿补褂。挂朝珠。一、上诣各庙拈香。随从各员。常服。挂朝珠。一、遇有经坛等事。执事各员。补褂。蟒袍。挂朝珠。一、冬至、夏至、上亲祀礼成。及立春、立夏、立秋、立冬日。均常服。挂朝珠。一、四孟月敬神。执事各员。照常穿补褂、蟒袍。挂朝珠。余常日挂朝珠。一、十二月十六、十七、两日。上御乾清宫引见。百官均常服。挂朝珠。一、各衙门封印、开印日。均常服。挂朝珠。其在署行礼。仍穿朝服。一、二十七月内新正。坤宁宫祀大神。执事各员。及派出食祭肉王公大臣。俱穿补褂、蟒袍。挂朝珠。一、二十七月内。遇岁暮、新正。王公大臣官员。一体放用爆竹。惟上元花炮盒子。过二十七月后。方照常用。从之。　　

○甲辰。谕军机大臣等、据国泰奏、东省七八月间。有因雨泽稀少、秋禾减收之处。若徵买并行。恐市价日昂。有妨民食。所有收成六七分各属、应买各项仓谷。请概行停缓。以平市价。并请将收成少歉之区。即查明将春借仓谷。于今岁冬底。即行出借。俾资接济等语。所奏是。自应如此办理。看来东省今岁秋间雨少。秋收大局。不及直隶。自当体察情形。量为调剂。著传谕国泰悉心确查。此等收成减少州县。如止须豫备仓粮。民食即不至拮据者。自可毋庸另办。若有应另筹借缓、以裕民食者。即速妥酌奏闻。候朕于新春降旨。　　

○又谕、据国泰奏、查办峄县盐枭拒捕一案。续获犯十三名。其起意拒捕之卢添祥、已经拏获。并严讯各犯。已得姓名住址者。四十六名。现在上紧赶缉等语。所办好。已于摺内批示矣。起意拒捕之卢添祥、既经弋获。其起意为首之孙二汉等、自亦无难躧缉。昨据萨载奏、接奉前旨。已起程赴邳州一带。实力协同严缉。现今国泰亲身在彼督办。又系两省会缉。各犯自无能漏网。著传谕国泰、迅速勒缉。即行全获。严讯办理。仍将续获逸犯之处。即行覆奏。并谕令萨载等、将曾否缉获要犯。亦即覆奏。　　

○户部议奏、江苏巡抚杨魁奏称、云贵等省、办运京局铜铅锡觔。例有定限。其经过江苏、应行四十八日五时内。惟清河至桃源。计程七十九里。系属逆水。统限四日。但清河四闸六坝。溜急水涌。挽运维艰。加以渡黄风信靡常。易致违限。请将该县遇有必须雇船起剥。及阻守风水等事。仍准道府查实。结报扣展。查黄河遇夏秋汛涨。运船体重。或难冒险。冬春水平。虽系逆流。仅日行二十里。不难依限。嗣后除冬春、仍遵原限外。如逢夏秋、有必须起剥、阻守风水等事。该县即详该管道府。亲查结报。督抚将实应扣展日期。豫行送部查核。如运员任意逗留。及地方官扶同捏报。该督抚揭参。从之。　　

○举行本年军政。京营、卓异官一员。年老官五员。有疾官一员。直隶、卓异官二员。年老官一员。有疾官一员。江南、卓异官五员。年老官一员。有疾官二员。才力不及官三员。江南河营、卓异官八员。年老官四员。有疾官三员。江西、卓异官四员。有疾官二员。才力不及官一员。浙江、卓异官四员。罢软官一员。年老官三员。有疾官一员。才力不及官一员。浙江河营、卓异官一员。福建、卓异官五员。罢软官五员。年老官二员。有疾官三员。才力不及官三员。河南、卓异官四员。年老官二员。山东、卓异官四员。罢软官四员。年老官三员。才力不及官一员。山东河营、卓异官二员。才力不及官二员。山西、卓异官十一员。罢软官一员。年老官四员。才力不及官一员。陕西、卓异官四员。年老官四员。有疾官一员。甘肃、卓异官十五员。年老官一员。有疾官四员。才力不及官三员。广东、卓异官七员。罢软官二员。年老官五员。有疾官三员。才力不及官四员。广西、卓异官四员。罢软官三员。年老官一员。分别议叙、处分、如例。　　

○旌表守正被戕直隶大名县民张缵妻郭氏。　　

○乙巳。谕、明年立春。系正月初七日亥时。是日、不便穿朝服。而亥时距初八日不远。所有春山宝座。应于初八日清晨呈进。　　

○丙午。谕军机大臣等、据国泰奏、登、莱、青、三府各属。于十一月初间得雪。自一二三寸、至六寸八寸不等等语。今岁该省东三府、已屡渥时霙。而兖、曹、各郡。及济南所属。虽曾得雪一次。未能周遍深透。河南雪泽情形。亦大略相同。看来豫东二省。今岁之雪。不及往岁。该二省秋间得雨既迟。若冬雪复不能沾足。于麦田大有关系。豫东视二麦收成。较大田尤重。此时民间盼雪之心必切。国泰、徐绩、因何不设坛诚祷。以期早沾甘雪。慰民徯望。著传谕国泰、徐绩、即速实心祈祷。仍将曾否续得渥雪之处。迅速由驿驰奏。以慰廑念。　　

○丁未。上御太和殿视朝。文武升转各官谢恩。　　

○举行本年各省驻防军政。热河、卓异官二员。宁夏、卓异官二员。凉州、卓异官二员。伊犁、卓异官三员。乌噜木齐、卓异官二员。黑龙江、卓异官二员。不谨官一员。罢软官二员。年老官二员。有疾官三员。浮躁官一员。盛京、卓异官六员。罢软官七员。年老官十四员。有疾官四员。才力不及官一员。广州、卓异官一员。罢软官三员。青州、卓异官一员。罢软官二员。年老官一员。山海关、卓异官一员。罢软官一员。年老官一员。有疾官一员。西安、卓异官二员。年老官三员。有疾官一员。江宁、卓异官三员。年老官三员。有疾官一员。荆州、卓异官三员。年老官五员。福州、卓异官一员。年老官一员。绥远城、年老官二员。有疾官二员。山西、年老官一员。察哈尔、卓异官一员。有疾官六员。分别议叙、处分、如例。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四十六
</div>
    <div class="pagination">
<a href="清实录乾隆朝实录_page1378.html">上一页</a><span>...</span><a href="清实录乾隆朝实录_page1374.html">1374</a><a href="清实录乾隆朝实录_page1375.html">1375</a><a href="清实录乾隆朝实录_page1376.html">1376</a><a href="清实录乾隆朝实录_page1377.html">1377</a><a href="清实录乾隆朝实录_page1378.html">1378</a><span class="current-page">1379</span><a href="清实录乾隆朝实录_page1380.html">1380</a><a href="清实录乾隆朝实录_page1381.html">1381</a><a href="清实录乾隆朝实录_page1382.html">1382</a><a href="清实录乾隆朝实录_page1383.html">1383</a><a href="清实录乾隆朝实录_page1384.html">1384</a><span>...</span><a href="清实录乾隆朝实录_page1380.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
