<!DOCTYPE html>
<html>
<head>
    <meta charset="UTF-8">
    <title>国朝献征录 - 第 212 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 212 页/共 245 页</h1>
    <div class="content">　　云南临安太守齐公柯传（罗治） 

　　○云南府知府杜公棠传 

　　杜棠字善政三原人仪貌丰伟刚毅寡合独与靖川处士马尚宾友尃物洽闻经明行修尤善星遁风角之术由乡举任定通判调彰德时靖远伯王公骥征麓川举军前占望运筹众耳目贼平　上赐美女一人仍升兵部职方司郎中参赞戎政录功间兵部尚书于公间命棠曰公某年当无枕而眠于恶之止增四品俸调南京户部所在人以识大体称南部堂后树忽冬花众誉其长曰此堂尊之瑞也棠正色曰冬花春秋书异何瑞之有其刚正类如此性至孝母丧庐于墓侧时友人马尚宾刲股和羹养亲愈疾泾阳处士师维学亦执丧庐墓远近称三孝焉后升云南知府政绩着闻以老乞致仕诏进三品阶通议大夫卒年八十一在云南日靖川处士卒公思之不置求有能招魂者招之至与话旧咏诗而别故乡人称公与靖川生死交云 

　　○楚雄府如府朱公继祖墓志铭（杨廉） 

　　杨廉 
　　公朱氏讳继祖字孝思别号慕庵世家高安由邑之高仓一徙碧鸡坊再徙坡山代有闻人曾祖讳仲益永乐乙未进士累官刑部郎中祖讳子昂号北湖居士父讳正巳赠兵部主事母胡氏赠安人公赋质醇厚一切戏谑皆不乐而内极朗彻书记于心不复遗忘成化甲午举于乡甲辰举礼部策大廷以进十出身授兵部职方主事守山海关讥察严甚犯者虽权贵无所贷人谓不愧锁钥之寄也满三载还转武库员外郎郎中常押配女直夷人于广东至甫二日即竣事而回镇廵留饯之不可得他如裁省锦衣薪隶斟定外官马丁附赍军册革专差之扰以静驿传皆公所建白着之令甲至今者也转云南广西府知府推诚抚字兴水利立社学有养有教未尝鄙夷其民前此叛者如龙俊普清诸酋长次第纳款盗发竹子山奉当道檄督兵往剿之逾月奏捷朝廷嘉其功有宝镪文绮之赉当报政之期抚廵交荐更治楚雄二郡皆在京师万里外而后郡之较先郡之似差易者而公处之若尤难焉故至即翕然称理景东土官知府陶洪跋扈一方十数年如唐之藩镇公复奉当道檄单骑而往众皆危之公饮食起居不堤备推赤心置人腹中开譬逆顺如数黑白洪卒大罪其地遂平人谓贤于数万甲兵居二岁即上疏致其事公抚世酬物不矫亢然趋承之事素所弗欲故当其在部人挤排出之远地及其在郡亦以取忤上官浩然而归家居惟以教训子孙务间与亲旧叙违□陈说平生吟诗饮酒欢如也子寔昌初以御史在北迎养计得乞南至家恳请竟不至大意谓谢事以来城府尚不欲入而况于都下哉葢其晚年喜静如此公生止统己巳二月卒正德戊寅九月享年七十公三十六而释褐五十六而挂冠仕不卑□养益深而设施有其具归不迟劳逸相半而初心无所违积阶中宪大夫致仕后遇　覃恩进亚中大夫人孝友天至恒念二亲不及禄养服食必自贬损俸钱所入推之同气并同宗之贫者与人言必倾尽虽童稚无所欺咸称其长者所诗文名双溪存藁 

　　○云南曲靖军民府知府庞公嵩传（京学志） 

　　京学志 
　　公名嵩字振卿居南海弼唐乡学者称弼唐先生嘉靖甲辰由乡举授应天府通判晋治中先后凡八年大京缺屡摄府事初至旱魃灾公督赈委悉沾洽公粟既竭贷之乡先生富民诚意恳恻人多应者所全活六万七千有奇巳而蠲其积逋于以劳来拊循之所繇以复业者十万六千有奇所部民苦役重公取公费议宽之令甲首输镪免其置办付之印簿以防侵渔清寄居客户以助夫役移僻驿马疋以苏冲涂核滥优免及诡称官户寄庄户女户神帛堂匠户以实丁口八邑皆蒙惠焉时江宁葛仙永丰二乡数有水患居民余七户而巳岁课不能办公筑堤辟莱得田三千六百亩立惠民庄四名贫民佃之流移尽还而全邑讫无代输之苦百姓至今赖之折狱无细大必得其情有张元二者以追逃妇不反公躬至妇所见室畔县崕矗立林木飒然心动行数十武而前佯执村老诃问之对曰我但见尸遂得元二被杀状又高淳佣人亡其妻妻家以死执之公侦知邻有画工以其妻归日遯也计致画工夺还之闻者以神戚畹王涌举人赵君宠占良人妻杀人公并论死居间者万方拒不听公饶吏干在事拮据百废具举尤加意造士暇则进诸生课之自捐俸以资赏给历寒暑无倦淹通五经诸生发疑抉异无不虗往实止帚者早游王阳明湛甘泉两先生之□至是奉其绪论诸生规建会于新泉书院日与讲习以故一时文行之士成就□起者多公天性严明崭崭不可犯而又与有闻于名儒巨公以是施之政亦以是持其身见义勇独信一力虽贲育不能夺也单骑行县所至肃然一蔬片楮不以烦民人目庞青天云府在六年京察例而复与觐察公谓非理上疏请止之至今着挈令晋南刑部郎中曲靖军民府知府在所士民衔德既去而追思之葛仙乡有特祠至今俎豆不绝云 

　　○知府郑海亭溥墓志铭（王慎中） 

　　王慎中 
　　嘉靖壬辰进士待铨吏部凡若干人江南北巨县以缺令□者数十县之人仕都下各其县择令交欲得郑君而无锡有秦凤山尚书与诸朝官显者十数人竟其县得郑君他县不能得皆若有失无锡诸显者与尚书公交相贺以得郑君其时予方佐铨司以与无锡以郑君受德于其县人无锡故名富而多仕者令者往往朘取殄用其财而逆以机数构嫉士大夫君至按都鄙赋役之籍资以诹访得其礼俗所由坏叹曰兹邑生迫而敛重若此乃谬以富得名民方以偷侈遨佚招四方之目其奚以免因语民以奢败俭存设陈得失禁戒明白发于惇恻自以裁贬一身服御率至其张具上官馆遇过客交际士大夫举损于旧度丰约之中使财仅足以成礼而不浮尤吝兴作舍馆舟舆苟有可因不妄变革曰劳民以悦人非吾心也既不匮财以伤民心始稍取境内一二巨室横放难谕者重寘之法以示威曰如是足以致刑矣一与民相安宽平暇则与士大夫相宾接驩不失节士大夫惮以私溷君听退勑其家亦莫敢有挠也客或见君坐县堂从容不苛庭中常空异于东西行过县所见怪胡能然君曰惟不扰人以自累耳君固精经学善举子业巳子多才而讲习乖剌文不傅于经君指授大义日开月益邑子咸知所以文至今科目接迹犹出君门下士多张运使公恺清德纯行一乡耆望张给事选以直谏废贫王进士问病免家居喜文学君敬事运使公与给事进士游加亲贡士施子羽能诗老儒李黼工注诂皆优与礼君与人无忤其温而有辨又不苟然也廵抚中丞部使者莅毘陵廉无锡治行畿内最交荐之君性恬简寡将迎又无钱治苞苴以买进秩满仅得南京户部主事以去留都民曹事简君益深厚闭户读书耻与嬛捷□士竞泊如也以其间古文词据理确质有儒术之体重自掩匿不求以名在职随事展力未尝苟且而恶皦皦维扬置分司榷丹有大小二关旧皆征之君往司榷谓某府史曰征利而是针细发密虽取赢胡足贵通其小关恣舟行莫谁何之榷计以足乃知诸细密者非专国增计也积资员外郎中擢云南府知府未赴任以父丧归丧免侍母不忍去左右居岁余母病卒始免父丧母勉之行君恋恋膝下竟得奉母之终君户部以其官封父殖庵公元户部员外郎母伍氏大宜人在无锡迎父母就禄养治丧葬合礼于二亲生卒且致其情克名子服除赴铨骤感疾旅卒都下实庚戌十月十日距生弘治乙卯年五十有六耳君始至铨江南大郡交欲择君而毘陵人以无锡治最故欲得之尤力闻其卒皆相吊君名普字汝德籍于南安之郭前村 

　　○寻甸府知府戴公鳌墓志铭（张时彻） 

　　张时彻 
　　公系出宋戴公后其裔散处台之黄岩至讳阳者始徙鄞棰源历传至公曾祖锺赠承德郎东昌府通判祖浩由通判历雷永巩昌三府知府父槚连城县学教谕封奉直大夫南京刑部员外郎母杜氏封宜人公讳鳌字时镇别号静山生有奇质七岁诵书即了大义甫弱冠登乙卯乡荐己未进士除太和县尹以经术饰吏治所治狱词精核如老吏豪民卢振闻风遁去幕史大源网隆毒民操法逐之禽斩草薙增城固防大储谷粟以备凶饥民用康乂抚按交疏其贤调扬州兴化县时适大侵至有相杀以食者乃请粟三万余石凡赈民二万六千有奇瘗路莩二千三百有奇收遗弃小儿官哺养民病者与药田者与种逋者缓征其有豪暴里中如朱德丁田者捕而诛之政誉籍籍一如太和升广东韶州府同知抚定蛮寇用之讨贼辄尔奏功四封宴然时所属廵检洪穆与其妻病死于旅则殓之而佐其子以归榇升南京刑部员外郎郎中决遣如流庭无滞狱时有镇江程玠程环者以鬪殴构讼而与乡之巨宦有怨欲寘之死公曰杀人媚人而可乎竟当之遣戍会其人秉铨以公守寻甸葢摈之也时遇覃恩获封父母妻□而抵官郡故夷也官司学校不立吉凶无礼俎豆不修犬狺狼噬者皆是也公乃叹曰嗟乎斯独民也夷哉吏之弗华也而欲民之无夷舛矣乃城土城开府治立学校建师儒有城有隍有坛有仓有亭祠舍馆有阴阳医学饮射读法彬彬比于上国矣如是者六载以奏绩行素以不能善事上官被论镌秩久之郡士民且长子孙矣而诵说功德者不衰后守林斌乃以羣众之情贻文乡郡以表遗爱云公之归也谨祠事睦宗族凡关人伦风教者靡不用其情而雅好山水喜宾客筑芳洲别业巳又筑会川亭馆日燕息歌咏其中宾至则撷蔬摘果酾酒烹雌酣赏欢不待外求也古今图史徧陈斋□时取而讽之有所会意辄起而札记至盈箱牍矣此其度岂娖娖缁垢者哉嘉靖己未十一月偶以末疾终享年八十有八同母弟鲸布政司参议鱀都察院右副都御史廵抚四川执鱼工部主事 

　　○楚雄府知府王好学传（县志） 

　　县志 
　　王好学字道卿乐亭人嘉靖庚子举人知陈留招人蠲逋弭盗修学三年迁知泽州所属沁水有成化间李瀚知乐亭有遗泽好学未生也至是过而祀之又加惠其子孙曰吾邑贤父母后也敢不必恭敬止乎三年迁归德同知泽民祠祀之如陈留而归德扶服归起太原石州新被虏居民无固志画战守策白之部使者遂檄视石州如所画寻迁户部员外郎督饷昌平转郎中迁楚雄知府叹曰奈何六十老翁走万里而不息乎遂乞骸归乡评推重隆庆之元虏入犯境捐金佐治城堞大旱倡立义仓县令坐偿库金非其罪代偿令得去 

　　○广南府知府刘先生容传（王祖嫡） 

　　王祖嫡 
　　余读往史传不可胜举而良吏卓行代不数人岂实惠清操出于诚不易得欤然而二者有一足世重而兼之尤难葢理人持巳道虽一拊循孤介途则殊天之生人若专一以成名者势使然也余于刘先生既叹其才之兼又知其事之审感而作传庶几附有道之碑云先生名容字汝大汝宁罗山人也生而恬憺无所好成童时动止一以礼授经于叔祖东东发解中州行谊里人重而尤负人伦鉴每抚公谓族中人曰是儿他日不但功业显当以□□□惜吾不及见耳自是邑人稍稍奇公而公益韬晦尝慕徐孺子非力不食之义习劳甘苦刻意向学二十娶姜氏以公贵封宜人闲内则与公相敬如宾人拟之冀缺梁鸿而家贫居恒教授以养父母父母安之每举筯叹吾食藜藿不知列鼎之美也嘉靖庚子举于乡上春官不第从游日众青袍草履寒暑不易坦夷不校人望而亲之尝之馆塾无赖子醉詈公逊谢不巳久而方解次日里人共责无赖子非人哉胡犯刘先生无赖子悔□欲自经竟远去公友爱甚笃二弟宋官授室治生□先卢与之而别剏茅屋□其□里之阋墙者往往感化时诸边缺马大括郡县不惜重价人竞趋之公若不闻也者令邓君雅敬公又怜公贫密以语之公谢曰我无马乡人共知今又有马乎姻党被诬乞公居间公谕之曰吾人处世所恃者天道神明而巳尔诚诬人即不直神亦直之奈何舍正路而钻别窦令闻公言乃白诬者公不喜女色友人疑其矫强饮外墅而先寘美姬于空室夜分各寝一所谓公好静宜居此鐍户去而姬出公危坐待旦天甚寒姬啼公以衾与之终不一顾友人太息曰坐有鲁男子而吾不知何云交厚哉公游南雍宿正阳主人妇少而新寡夜就公婉转诱之公作暴疾状呼僮篝灯煎药昧爽驰去僮人言公终不泄也己未父母相继卒哀毁逾礼令陈君造庐慰谕摘礼不慈不孝之文示公矍然汗下始有起包辛酉禫除矢感风木不赴公交车或曰公不忍仕是也如夜台未沾一命何公又矍然汗下跨一蹇驴去试复不利谒选判黄州抵家而姜宜人卒公泣曰此与我同辛苦事父母者父母不及禄养而宜人亦以荆布从之吾何忍再娶且有牛衣鹿车之誓矣营葬毕单车赴任黄号难治而公专催科逋负至二十余年公务以至诚开谕不事鞭笞争先输纳他郡粮不完及钱榖棼赜亦以委公立办监兑蕲州黠吏悍卒相戒敛戢公布袍蔬食不殊寒士人或风之公笑曰惜福砺行吾自甘之不知其它也自是廉平之誉孚于上下荐剡旌牍莫可殚纪乙丑景王柩回京中贵人仆从横甚两台以下凛凛恐获谴公力任之中贵人素闻公名持其青袍叹息严谕其下无所扰抚台徐公谓其属曰吾侪嫉阉宦如仇畏之如虎每每激而取祸覩刘君事良愧矣居久之擢同知府事监收船料夜泊芦洲贼拔刃突至询知公叩头谢过仍卫送出境而萑苻之警稍靖副推佥臬者数黄人恐公去环诉两台竟从民情不遽夺也隆庆改元籍没陶氏公当其事无一波及守缺例入觐一箧自随见者垂涕公任既久操愈厉而吏事益习漕院檄造运艘数十工竣而洲涸百人推挽屹然不动相视无计公命通一小渠布以田间淤泥数人曳之利涉如川遂达江浒癸酉擢南户部员外郎任黄十一年矣士女攀卧号哭之声震于原野立生祠岁时大腊若水旱疫疠祷亡虗日公抵白下未几榷关武林公私称便久之值满考坚欲乞归少司徒汪公曰知君志不可夺□不二尊人地邪公又矍然汗下贷十金行时铨曹二人一公门生一旧部僚风公少需当有显陟公不谢亦不辞而去又久之擢知滇之广南公贫既不能行又疾作恳疏乞休　上知公非矫特允致仕独居索处一榻萧然亲知劝公主馈计公流涕曰老而再娶是曰昏悖其贤邪且有累如不贤败德破家所不忍道吾即忘糟糠约可以四十年苦行头陀萌还俗念哉公俸入尽散亲族至不能举炊陋室湫隘不蔽风雨读书课子泊如也每出仍布袍草履妇人小儿见公来亦敛袵起里有不善惟恐公知绝迹公府达官贵人避匿不见式庐造请亦不及公府事也壬午大庆覃恩进中宪大夫甲申五月痰疾大作犹手一编寘床头诫诸子甘贫安命毋市井计六月三日索汤饮讫就枕少憩□时盛暑颜色不变人咸异焉公自少至老无一戏□语无一欺罔事诚之所积人自感孚使大行厥志虽不能尽挽浇漓而实心实惠视智术驾驭者当必有间乃止二千石而又未见诸行事也惜哉公奏绩入都余谒旅舍见其行李饮食忸怩累日不能出及余癸未使旋道经罗山公与余谈四鼓始别仅岁余公捐宾客古人不可见得见公私自厚幸乃不及朝夕侍侧观法地而又奄化恨如何哉公之讣也识与不识莫不悲悼其祀诸乡贤亦未如往例覆勘□称健讼近渝善俗棰李成蹊有味乎其言之也呜呼余以良吏卓行充兼于公至于孝子义夫未之及也公之甥袁生梁余表弟而公季嗣登瀛孝行谊有父风哭请国曰先君生平不近名惟是一二苦心苦行恐子孙不知堕清白声属吾子纪之藏诸家庙惟吾子图之余欷歔不自禁叹曰祖嫡何人辱先生遗命如此昔人薄感恩而重知巳使余谀溢何以见先生地下□按状与闻见之略其微细列其大都作刘先生传俟他日修史者采焉 

　　○云南临安太守齐公柯传（罗治） 

　　罗治 
　　公讳柯字文则号恒省南昌渐岭齐氏而族有籍于锺陵南昌固世县也公生而颕慧儿时瞻视端凝屹如巨人而受气甚薄体僝弱若不胜衣独沈酣枕藉于经史之间沛而文若走建瓴之水而决江导河也十八补郡庠弟子大督学晋江蔡公所器公在庠序用礼让相先遇齿长于公即道路一揖之顷务折节曰此我丈人行也遇公同侪进退先后不少踰尺寸御史罗雨岩公者公先辈也公方弱冠试场屋而罗公尚处棘院外明日罗公归公执葢提幞被送郭门殷勤别而诸暂得意之徒气葢一时视罗公蔑如也未几上元许公视学南昌阅公文特冠其曹偶而士论共推公年少谦让可风薄俗受上赏是时公品高望隆文益渊微入理窟乙卯举乡计偕而北会分宜当国特慕公厚币延致训世蕃诸子而分宜诸用事家人严亮严鹄一时狐假鸱张来往缙绅间诸贵人畏口语者反暗惮之及见公固诡恭谨公自是坐闭深院外事尽谢不闻日斤斤引绳墨化诲诸子攻文读书至莫能窥公半面公亦寻厌别去分宜败株连遍天下而公得奉完节清名举世高焉公先后七上春官而家愈益贫初授和州学博务先道德礼让而次及文秇复倡讲学之会风闻远近学士大夫不惮百里造公印可各俾有所得而去州守李公渭属公修和志公于山川风俗田畴户口之外孜孜传廉吏纪乡贤端人正士节妇烈女三致意焉公在和屡勤荐疏明年会试竟不第升温州瑞安令瑞安在浙温台之交滨海岩邑最不易治公甫下车兴利刷弊诸不便于百姓者一槩裁以巳意邑故无公费而有沙税名公费岁入不下千金悉罢之自是疲民少苏邑中田赋轻重难平或田广缩税狭而反溢税者岁属丞尉征收民益苦之公建丈量之议请监司郡守亲履亩握筭登籍以记无有漏而以田额之羡余实田额之不足而供应诸费悉取俸禄父老有持鸡子杯酒献者公笑而遣之自是创画一官无扰民民无逋赋于事便又奉檄入平阳一如勘瑞安故事未几新例下大丈天下名田二邑独从容按故籍对他如治河以兴水利知有贫民不知有大豪讯狱以雪冤滞知有平反不知有成案居五年以卓异召公濒发之日三老子弟倾邑而出都亭遮道万人呼号恳留至拥塞征车不得前□□□□曰我去而继我者独无良牧乎且我德薄父老何念之深也邑人公建生祠而与前令吉州刘公并祀号二贤祠云公入都下主长安门民家出入随一苍头囊中有时或不能名一钱至一切请谒问遗公实不省何等或拟公大质直少脂韦即首不及台中或次当列郎署而仅仅擢评事大理公不意日佐大廷尉谳罪囚鞫大狱一驳一讯持平而无少挠而又非斩斩无余味者至众所不敢直于大廷尉公每一一得白之铨部杨公卢公往察公贤又以公久在散曹若重公怜遂出公守临安在滇南万里实善地例得乘传往公至临安日坐堂平政简讼兢兢自巳俸外丝毫之间恐少污指公暇闭阁举觞理咏飘然不知此身之在西南天地也一日少病脾郁郁有槩于心上书两台使者决筴请归而直指李公属公洛中所举士至欲百方留公不可且语公居郡直卧而理之而卒莫能夺公李公特会题请命于　朝公始得欣然就道顾萧然而往萧然而返公以夷齐不易之心居珠玉多生之地即所称一箧之宝可资数世而曾足动公之一盼乎属有逯□官者德公又度公归贫中途赍重金寿公立麾去奈何以此相凂薄临安而厚受汝金是谓欲富乎逯顿首谢曰贤哉齐大夫南人不忘公矣公归而白袍青巾逍遥里门之下念无所事独有所乘车鬻之不可焚之无谓卒推而赠其女夫当涂令之子敝庐薄田悉守旧物其逝也几无以敛大抵公生平践履清修语言笃实独行之影不媿梦中之诺必践公在仕宦宁广州过矫廉之处默公在学问至鹅湖不立高论之伯恭长贫庶几于黔娄而贵称二千石直道无忝于柳下而仕免于三黜者欤 

　　◆同知 

　　大理府同知彭君镜初墓表（杨廉） 

　　○大理府同知彭君镜初墓表（杨廉） 

　　杨廉 
　　君讳镜初字孔彰后易德昭别号龙山道人其先祖楚之麻城人始祖讳启宗迁蜀定居嘉定曾大父讳绍经大父讳惠父讳大缘母曾氏继燕氏尚氏君领景泰庚午乡荐三试南省俱报罢既而惩癸未场屋火且欲得禄以养乃就冑监资格释褐通判池阳职掌税粮凡其施设有出于催科外者民多戴之厉志以居官三事主丁母曾氏忧即日解官奔丧或云三峡秋涨宜少需君不听布帆竟无恙服阕通判汉人值民饥时余肃敏公廵抚以君才凡赈恤之事一以檄君有奸人称张都御史纠众乱所过受词密捕得之余党惊散有盗剃发诈僧巾痕隐隐有挟妖书以惑众并廉得之以置于法丁母燕氏忧服阕通判平凉民饥艰食视昔汉中尤甚公私扫地仅有藩封禄米预储民间者借以俵散有谓宗室固不急此然乘时粜之可邀善价今如此则怨君矣君不听未几田鼠害禾稼市有虎辄伤人定赏格使人捕之乃息满九载进二级同知大理所隶多土官旧俗谒见有仪荫袭有馈虽知取予者亦多因仍君一切峻却之时见素林公宪副最恶赃吏特礼重君□氓尚鬼公所至必毁淫祠海上有猎神颇□灵异君以公命竟往毁之方航海高浪如屋从者胆落君独无所怖巳而风止水静卒事而还岁旱祷雨辄应雨足祷霁亦辄应异教有名能驱霆喝风骂雨人所信向者屏之弗用崇重学校作兴人才尤加之意弘治庚戌五月二十八日以疾卒于官享年六十有三卒后或以公帑不清言佥宪李君辄按部考验得其正数外羡余百金封识如故乃叹曰是且不取可厚诬耶遂以羡余君赙后题其铭旌而去君蚤岁食贫服商贾以供菽水劳苦事率身任之尝以户役当给事公府耻不欲百计脱去闻御史陈某素号明经檐簦负笈往从之学每读书一巨桶中以禁出入力学无寒暑间至忘寝食父性严厉有过虽冠带必勇受杖责尝迎养官下比归请输粟以膺仕服转大理坚欲终养父命不许乃行处弟怡怡然或忘绳检必加戒谕造燕私器服必以昀之视弟之子如巳子父族豪所陵事豪弥谨卒能有所感动与故旧厚来索游者必满其意与之尽欢而别有父卒于汉中去家三原不能归乃津遣之王端毅公甚重此举谓古人麦舟不是过戚里有负官钱者之假贷以输虽累偿无悔其周人急难皆此类家居不以造次废礼盛暑中未尝短衣单葛退食自公必课诸子学业多至夜参半素余肃敏所重至易其字以属望之在仕途守直道未尝干人虽于肃敏亦无所私谒云 

　　◆知州 

　　新兴州知州高斗南转 
　　昆阳州知州谭公让传（孙宜） 
　　沾益州知州林挺春传（顺德县志） 
　　云南北胜州知州潘叔子丝墓志铭（汪道昆） 
　　潘朝言丝传（澹园集） 

　　○新兴州知州高斗南转 

　　高斗南字拱极徽州人体貌魁伟语声若雷听者敛容才识明敏慨然有远志国初以州司荐授四川定远知县惠政多方百姓感颂至谣白江上高楼鼓角鸣至今吹出斗南声自从来作公平吏多少人传去后名三载考绩以他故下刑部狱定远耆民刘兴等相继奏其廉能公正　太祖知其贤而赦之复命知定远且赐以锦衣纻丝表里靴帽金银筵宴时举天下廉官数人斗南在其中语具彰善榜圣政记可考也九载最绩升云南新兴知州德政新兴人所爱戴不异定远时居数年以衰老乞闲上疏荐予恂以自代　上允之厚遣以归年七十而卒 

　　○昆阳州知州谭公让传（孙宜） 

　　孙宜 
　　敬皇帝末年治化熙洽人文宣畅海内材行玮硕之士彬彬盛矣当是时华容人刘公大夏王公俨次第入公卿而诸郡邑吏著者则又有慎斋谭公谭公人椎朴长厚寡言咲重然诺其所接遇即骄子弟悍诸父辈莫敢犯者然又敏才赡学明经义能文章自诸生至举乡试咸以此师范邑人故邑人今尚称谭先生谭先生云弘治乙丑谭公江西南昌府通判南昌者郡之壮也多宗室长官大家其民险狡好负而通判职纲税粮谭公顾一切谢却贿赂寖包□□民亲输郡旧好进囊装求假输期谭公与乐饮诀誓不再见而案举常籍贿隐匿者悉入官以万计贺表京师舟将发投匿名金甚众谭公不启第命吏拾弃水中巳投金人竞网取之争多寡讼官于是人始知谭公有异政云谭公南昌二年骎骎显矣会裁冗副员谭公改而浙江衢州府衢政初尚严厉夜有书廨壁者曰虎豹在山雷行于天人宜自度不可犯谭谭公顾视笑曰政不能使民无犯而使不可犯邪更治简缓民愈称颂居顷之浙江山民与江民相侵杀伤有司莫能决朝遣刑吏按之益不易制以谭公至未月立解摄府事禁嫁娶论财罢不例榷会宽租税减土木平繇振学咸有经纪开化江山令缺民请监察皆愿得署谭公监察委谭公开化而别遣署江山江山民遮道诉留车不得赴谭公遂兼署两县当是时娷源贼号二十万圜陈出没开化境而谭公又新署也然谭公顾能严部曲谨烽燧招拔距士置戏下御贼计贼多谭公南昌所抚人者至营不攻而语谭公所部曰此故父母善吏何可忘也迃骑速过竟全其营谭公既有御贼名未几以檄往御壕岭西寨贼至岭题版树所筑寨曰谭某筑贼见题因复不攻而破他寨入之谭公乃帅兵殊死战斩贼首三百驰还开化初谭公与贼遇也以兵少间道避深山中山巨室方楠见谭公而泣公怪问故楠曰仆有五子贼起悉报兵而公仅留其二今二子战虽殁仆未尝无子也且公素抚开化有恩惠民不忍弃公即欲破贼山多猎家皆公故所免勿军者仆请公招之乃持公手笔遍示得七十余人遣力士二十余人夜直入贼卧擒杀其首贼惊以大兵悉至因奔散于是谭公始得脱而破贼又尝以檄往城□山议赀百万谭公曰取石于山斮山砌石省薪免覆□厥益并焉官不私财役不私力事不米盐民不侵牟夫如是何百万之也常山城二月而就卒无横费谭公积功能久仅迁云南昆阳州知州至昆阳谓夷裔少文难治以边幅则令诸生日执经受业廨中凡视事罢谭公坐上座诸生分席起问难决剖疑义罔不精当上遣使至州例假公务获厚赀始归谭公令微给薪黍禁不得进谒督前件惟移檄者理报遣使者顾反缓理于诸使人咸不顾昆阳行省臬官薪刍故办是州民病樵采转运乃悉数民死伤者申罢其事其它政大率类此谭公居昆阳三年所疾固请归归四年正德庚辰卒年六十谭公名让字汝卿 
　　论曰谭公肫肫然醇确君子也今制科极于进士高位美秩多逮焉自贡举行非是科者即夙学殊材懿行善治其能致位公卿牧伯葢什一鲜矣故谭公虽以□学冶行称所历仅若此不谓时之限然邪往予尝□邑诸弟子员举乡贤非谭公不可诸弟子曰谭□位卑呜呼乡贤以位邪位卑其人卑邪生以不进□限之死也不高位弃之邪斯益可以观谭公矣 

　　○沾益州知州林挺春传（顺德县志） 

　　顺德县志 
　　林挺春者顺德县人也字少和一字符育从湛元明先生游事亲孝藩臬皆旌其门挺春曰事亲若曾子可也举而律我当大不孝之刑奈何以嚆矢随屏去之以举人教谕仙游仙游故有田租掌教多侵渔挺春悉散诸生尝自作笾豆礼器或谓有主者曰学佛乃舍其身吾何惜锱铢而俭夫子迁知零陵调南靖南靖兵燹后官寺里屋一空蒿藋成林白骨满野虎豹昼行挺春芟秽掩骼驱虎豹而远之倚茅听政巳洪水至城郭荡析乘桴露处乃迁于大帽山下邑焉漳经界不正自朱子巳患其然今尤甚富者割倍赋之田无直以啖贫民贫民利而从之既赋日积县官受其病挺春悉问富者招流移抚凋瘵南靖大治称之迁沾益州知州以亲老不赴挺春醇谨自筮仕至老未尝一介取于人罢官益贫人以是重之 

　　○云南北胜州知州潘叔子丝墓志铭（汪道昆） 

　　汪道昆 
　　志曰于乎此故州大夫吾友潘叔子朝言墓也往岁夏四月十九日朝言即世今岁冬十月二十有五日诸子廷训廷让廷试廷谟廷论乃始举丧墓在歙北之□田卜癸丁吉则余尝预闻其卜矣诸子有事封树抵余志而铭之初朝言受室吾宗举宗快得佳公子子壻及余从朝言入博士舍诸博士快得佳公子诸生公子名丝尚书旦叔子也尚书公起家婺源世多显者尚书公既免居郡乃舍学宫旁独叔季从迄今守尚书公祀遂占籍郡下邑郡中人尚书公故纳杨氏姬京师出樵阳守癸未杨举子乳而命之曰樵髫从尚书公之官尚书公出行部所亲介部下材官私觌叱弗与通比趋庭终不以得亲而渝婉婉归受尚书公命人山读书中道饭故人家日且暮止朝言宿朝言亟遣人请命尚书公所然后许之即出比邻不告不敢举足母杨以翁媪独无养念之深朝□□竖子逆翁媪京师期而待之京口会舟人疫戒勿入舟朝言卒同舟奉翁媪归母大喜既又以翁媪且老无子男力请翁内一姬生子惟鉴翁媪既殁则惟鉴同诸子起居既冠则正席改事之曰吾舅也尚书公既捐馆舍朝言从伯仲执丧寻匍匐京师上书请恤资斧悉巳之自出无预诸子舍中伯仲奉嫡母程淑人终故邑程冯几而诀伯仲独惜不及见丝季弟纶葢与朝言同母纶强干诸钱榖出入悉属纶独修尚书公遗事而代其终诸赍用悉自任纶乘间进曰昔人耻独君子将令纶终不得先公子乎于时客奉滋烦纶倍朝言而阴助其不给纶中道殀朝言如失左右手拊二孤宿帷堂语诸子曰季绝口不言二孤谓吾在无庸托耳二孤即吾子也于是诸子以阴助客奉告悉归二孤朝言魁然类尚书公英气勃勃虽在逢掖屈首受博士书顾虎视鹰扬喜兵法故从外王父杨翁受射巳复从山东樊氏受枪居常慕汲长孺马大波人慷慨自许每中夜不寝拊床奋呼大丈夫不死龙鳞则死马革等死耳宁能墐户与昆虫俱死邪尝单骑北游行劫者遮道抽菆矢下蜚鴈行劫者辟易避之尝客胡督府行间督府请虗中权以待公子朝言佯诺卒拂衣归尝从督府观潮闽贾竖子以冲突坐军正赖朝言力解罢之旦日贾竖子奉百金朝言寿朝言谢曰督府之德也丝何有焉及督府逮行郡中故附督府者率反噬以避连坐朝言躬唁督府诸子于狱极口称督府冤会羣盗千人入婺源且薄歙斩将夺石门入壁洋湖郡守相言直指使召朝言谢不往使者曰生行亦赞幕中画耳非直以冲锋破敌望生朝言作色曰生非冲锋破敌之难难于越俎使者曰此父母国也母辞朝言勒壮士六年与俱视贼方向筴曰彼张欲渡渡则境内残矣吾其先薄之彼山夺其志而扼之就河滨得小艇三部分六人三艇朝言当贼垒进艇二艇鹅鹳从之贼乘胜无前军视六人犹六鹢也且退飞矣将济朝言引弓一发中朱衣酋贼大惊巳而逓中数贼贼辟易退保故营旦日则一悍夫搴旗且用人禡旗下作气以示必渡怵我军朝言更一发殪搴旗旗什巳而殪首禡□则其次酋贼悉众趋下流计乘虗可渡下流业巳有备朝言复引弓当下流贼且郄则跃而登山从之诸军乘胜逓登贼踉跄遁出境部使者闻捷则遣材官劳朝言既班师朝言儒服入谢使者避席曰伟哉国士直将右鲁曹刿而左之夫以一矢□聊城视鲁仲连臧矣朝言谢曰即使君不以越俎罪鲰生何敢以天幸功都人士既壮朝言且益多其不伐即朝言以用武着顾惟修行兢兢居家则父事简肃公居乡则严事江方伯民璞周游而求先圣之道则师事大司成安福邹先生太史毗陵唐先生吉水罗先生太常宛陵周先生相友而莫逆于心则兄事秣陵杨道南焦弱侯自惟肮脏负气务折节退让春容故受知督学周之君置高等而县诸生方颐静顾居下朝言言之使君愿以身下之既复以讲道受知耿使君使君方以砺行主功令按七校之士辄首朝言古者荐士则宾于乡乃今羣之诸生非所以待不羣也潘生三物具矣其币聘之以待宾兴且授之廪朝言力谢曰明公廪士以讲学或者将骛空谈廪士以循名或者将市虗誉是一丝不足以多士劝而适足以多士惩恶用丝也使君益高其义徧檄南国而广厉之卒予廪会有例当补贡使君复属朝言朝言操向者言辞益力使君不许卒强应之既上太常廷试第一顷之就选部余方奉使行边窃计边邑多瑕安得文武具备如朝言者之保障遂移书朝言都市行且籍君名奏之朝言力谢曰明公不善俯而诡随不肖不善仰而过望脱明公内称不避国非私夫人或不能以不俯谅明公又安能以不仰谅不肖大司空朱公故婺源令雅善朝言朝言得判严州乃始投谒萧御史出按浙习许司成司成谓朝言国请绍介而见之御史朝言力谢曰下吏礼当见固公见之兹藉太史公先谈则私谒矣御史法在无私丝何政挠御史法严州逻者数暴法其太甚者十余曹上官以能逓署分水建德二县事所至问民疾苦筴其便益豁分水伪增者千丁损建德岁费者六百举絜令俾世守之所部檄朝言督岁币则岁币良督军储则军储足然于工家繇户无预秋毫坐不赀筦库吏胥费稍溢朝言率自取足无所觊觎户部檄藩司补给之郄弗受会末疾作旬日始瘳竣事而还辄上书请老所部急朝言甚书八上始得归然犹以使事行计且擢去无何檄至得北胜州越明年戊寅疾竟不起春秋五十有六耳方其少而嚄唶翩翩乎节侠哉既壮而论兵即卫霍安足道也中岁学道奉其身以礼义之涂推之后则独行引之前则郄步尝耿使君誉故大宗伯不亦有道之士乎哉使君颔之曰然其人则天下士也惜未闻道耳朝言爽然自失退而负墙吾平生择地而行去道则犹千里不幸而不闻斯言也吾其以□埴终疾且深顾语诸子吾终身诵法孔孟有咮乎其言者两端居常则曰志士不忘在沟壑遇疾则曰殀寿不贰修身以俟之惜躬行不逮耳藉令天假之以年佚之以老吾安知其所税驾哉铭曰仲尼之徒厥有兼□浮海得师治蒲得民有勇知方信而有征取材则诎用壮则赢始以税冠终焉结缨堂而未室大有径庭伊人后死先民是程则其威敌倬有善经则其拊众倬有贤声藉令竟其所施殆足以治千乘而行三军至若折节强学退让恂恂谋不出位力不让能虽曾氏之所畏姑舍是而晞潜心借曰未逮殆庶几乎令之成人 

　　○潘朝言丝传（澹园集） 

　　澹园集 
　　朝言婺源人姓潘氏名丝然都人皆称曰朝言葢其名闻于世而人知朝言者多高其才能至其忠孝廉节处穷达临利害无愧于古人鼎称朝言者未必尽知之朝言人倜傥负奇气状貌雄伟音吐如洪钟事父尚书母杨氏能委婉中其驩心母弟纶尤相得驩甚其孝友葢天性也少读书飞布山攻苦力学足不踰户限一日自念曰士不兼文武不足任重吾龊龊老此奚间走燕赵吴越从四方贤士大夫游□都邹谦之罗达夫毗陵唐应德宛陵周顺之皆身倾下之时执贽请益焉尚书节制两广时朝言出入军中巳习知兵事而外王父杨以射名朝言尽其指授巳复受枪法青人樊东川巳复阅武经古陈法旁采将传星历风角诸书跃马弯弧慨然有鞭挞四夷之志矣温处故多矿大盗往往窃窥之而婺源多山箐可啸聚急则常窜伏奔呼钞略以苟旦夕嘉靖乙丑春浙东矿盗起纠合亡命千五百余人抵婺放兵四掠指挥王应祯等死之又明年入歙六邑汹汹部使者强起朝言朝言至屯溪望见贼策曰贼渡矣渡且一郡患乃率兵要击于河兵稍郄与刘会者六人拏舟抵贼山绯衣者跳踉出知其魁也射杀之贼气夺又挑其尤桀骜者数人射杀之皆相顾目咢眙稍稍自引去明日贼奋兵战旗甫出射之仆我军驩声动天人人气自倍渡河大破之又明日追射下流破之又明日大烟村渡邀贼归路前后八陈而所向无不意得者贼泣曰吾目中久无歙州今竟落儒生手乎朝言既以孝弟闻自是指顾而全六邑名声籍甚守令博士弟子佥谋官朝言上之督学御史御史□□先生雅重朝言亟超格贡之选严州府别驾至权知分水县县喜讼大者斧断细者缕解吏从旁瞪视不敢吐声气又丁户多浮额民苦之乃钩稽故牍去虗丁以千数三月而邑大治顷之移摄建德建德闻其来讙曰此分水所勒石颂之者邪而朝言亦以治分水者治之蠲岁征八百有奇刊额下之乡民民大悦有瞽贫令子售基地于侄子死讼夺之朝言知其奸念其瞽也好谓曰侄诚尔负券业巳成矣我以俸金若直瞽行至门反输情自服曰宁死忍欺明府其服人心皆此类也朝言贤名日蜚蜚起当路欲荐于朝屡矣巳而竟不荐丙子部运长安邸当日拜走仰望阶下郁郁不得意疾作叹曰吾上不能高卧岩壑自全天次不能感会风云雨泽萌庶外不能策勋龙沙之北内不能批麟人主之前而溷风尘以死也因上书自免去监司部使者共惜之然以其无资地不肯早推挽寻以北胜州剌史就家起之而朝言死矣然则世之称朝言者于其材能亦未尽知也初朝言归母夫人尚无恙而弟纶以物故朝言经纪其后人无异巳出病且革母氏在旁泪淫淫阁不下闻鹊声阳曰鹊噪其有喜乎葢不欲以巳故伤母心也与人交缓急可托意所向往皆海内贤豪长者而咋舌决齿于娟嫉之夫如豺狼不欲近每一纵言目光横射意气竦激闻者或不能堪扬扬自如也晚既有闻于耿先生以谦之达夫言参验之仰钻益力生平所欣慕澹然不以屑意虽未见其止而忘固巳远矣呜呼岂不明于趣舍尚风节伟丈夫哉君子之善也不赫赫于时其流风遗烈在乎人者必有时而着故余传其事俟知言者考焉 

　　◆知县 

　　鄂嘉令虎臣传 
　　昆明令贺君朝用墓志铭（王升） 

　　○鄂嘉令虎臣传 

　　虎臣麟游人自幼慷慨直躬与人寡合凛有气节不规货利成化末以岁贡士入太学时适　宪宗于万岁山起棕棚登眺臣具疏极谏时祭酒惧祸延师长以锒铛絷臣堂树上俄有官校宣臣至左顺门中官传温旨劳曰尔臣言是棕棚即拆去所上疏留中不出毋用该部复奏也祭酒闻而大惭自是臣名遂闻天下光是陜西廵抚郑时具疏请赈难赍疏人臣请往至京既上疏诣吏部户部泣而言情辞恳至诸大臣咸动色遂大获赈焉其语甚壮至今人犹传之谏棕棚时□□□时授七品正官后选云南楚雄府鄂嘉县知县卒于官人甚惜之云南沐国公赞曰巍巍荩臣文林翘楚烈烈忠良芳垂万古楚雄姚鹏诗曰方寸生平国忧几番献策在　皇州只期事业垂千古岂料形骸覆一丘青史有名书虎氏锦衣无路耀麟游老天不禄忠良士致使无穷草木愁 

　　○昆明令贺君朝用墓志铭（王升） 

　　王升 
　　贺君讳朝用字道亨竹窻其别号也其先楚之湘潭人后徙蜀之绵竹遂绵竹人高祖才国初时戍于茂因家焉祖纲正德间奉符征流贼奋勇歼渠魁廖麻子辈数人被创以亡督府幸庵彭公特旌其门父伯时娶于汤而生君幼颕异随羣儿嬉戏时露奇质有古人取球击瓮风稍长善词说乐诙谐阔达不拘小节年十三从父来行伍偶督戎万户以法绳伯时君负气衔愤矢志业儒闻玉垒王太史之贤蹑屣往从之游太史奇之巳而晋胶庠试辄先诸士七入棘围无所遇乃循资克壬子贡四十余矣卒业北雍暨守选凡一纪甲子岁谒选天曹授景东卫幕人咸嗟惋君素精数学逆知尔尔怡然自得也莅任甫三月值土目凤继祖之变全滇骚动抚台吕澜沧兵宪杨闻君有异术争招致帷幄待以殊礼与共饮食不呼其官凡天时地利军旅之事必谘于君而后行克期执俘不爽锱铢寻令督捕白崖盗盗尽得故田按院荐章有怀奇蕴深政绩显著之语三年复督捕迷渡君以数占之生擒巨盗数十辈知不可悉诛谕以大义令其自新释之去于是万径之贼闻风□大称神明誓不犯境时与本道朱约所公论事不合□无所婉委公怒叱之君即起拜曰烈士虽穷壮心未巳身可杀不可辱自此不复得门下吏矣公固止之不从与妻孥跨驴径行入省下乞休会右方伯陈公大参朱公闻其贤挽留之使人于澜沧廉访其事约所公亦悔之驰书历道其贤大略谓清贫苦节任劳任怨不宜听其去也白于抚按陈刘二公遂不允其请巳而试以事无不奇中二公深器异之体貌有加焉适宜良尹以辜去俾往署其篆发摘奸大若神江右人倪丙二商于宜良一日出不还同舍闻于官君密占其人巳被杀沉尸水中顾水浩漫无所取尸乃沐浴祷于城隍令三日出尸至期君行至水边命善泅者入水探之未获通邑人列两山以观俄风雨雷电大作尸果浮出邑人大惊君问商素所往来有杨连者其故交也命取其家一童子讯之具云丙二久通连之婢连知之不问是日丙二瞷连出亟如杨氏值连回无可避连惭佯以棒戏敲之本无意杀之也适误中额死连惧事露乃三束篾系以石寘水中非雷断其篾冤不得白君之听断皆此类也既乃闻嶍峨二尹之报久之始得代赴嶍峨时丁苴白改蛮构变临安张兵宪呈允两台拟添设督捕府其地□通沅江南接交趾自古蛮獠盘结之所欲择官相度而难其人于是委临安二府金河西文尹嶍峨张尹以君习知地利且夷人素所畏服俾参护行事焉甫入境蛮落万众弥漫山谷呼噪而来诸委官皆惊走蛮不问独共扶舁君踰怕念乡渡爬泥河深入山薮中引寘高座獠众罗布冈惟酋长俯大座前听指挥君示以某地堪官舍令分工刻期刊木治土营屋一区缭以周垣其外开街道通诸巢箐羣酋稽首奉命不三月而门堂廨宇秩然严整遂城市故许代廵荐语云秉正可比精钢持巳宛如良玉从征廵缉谋勇兼资署篆收粮廉平并着祷神以究疑狱旋感雷雨漂尸赶贼直入深崖曾致羣酋叩首树自来不就之捕馆驭从古不宾之悍夷此一臣者所当不次擢用者也癸酉三月迁昆明尹廵抚邹公尤爱重之君既视事听断益神闾里毫发之奸无所隐人共以城隍称之乡官酆主政家蓄万金初有一子聘颜府同女后子亡主政继殒巨业无所属妻贾潜以帑物输于颜将改适焉侄世彦讼之抚台委官验之没于贾贿模糊复命再委君往一一检断归于侄委官之贿哇焉颜贾各惭惧死是时廵台马公谓卓异其荐章有云性禀刚方有百折不回之气分安寒约有一尘不染之操近折酆世彦之巨家而杜绝委官之垂涎虽嫉忌生嗔署以下考而不顾屡辨杨东胜等之疑狱而顿起涸辙之更生即颂声载道称以城隍而匪虗雄才尤练于兵机多艺更精于数学实心实政有守有自古循良之吏于今卓异之才若不破格超升何以激励将来使君未即世擢用未可量也然君性刚褊好直行巳志不能习时套媕婀以希世好俯伏对应多不适上官意且以卫幕拔起令长而被抚台宠重人多忌嫉之者君亦自分数穷屡以情告兰谷公乞放归公曰吾居滇子岂可含我去耶吾行子乃行耳君受公知遇不得巳从之每郁郁叹曰其命也夫居无何邹公被人言而新代廵郭公与抚台雅不相能嫉君者乘间构之曰贺某恃宠傲物依势受赇请按之于是君箧衣束书行有日矣适报者止公毋行新院且有后命公入谓郜孺人曰数不可迯也吾年逾六十可入牢狱丐生耶又曰尔大数亦至奈何君狭中负气素以廉自喜一旦被污蔑愤不可忍遂自引决郜孺人哭曰夫死我义不独生且夫先诏之矣亦自决初君蚤岁过异人授以神术凡人事之通塞惨纾物理之赢绌倍覆天道阴阳之愆大调适咸预言之克以日时百不失一然君深秘其术而一假于相以言故人以神相目之君之将赴滇也别其者用事节判温君而栗温请曰先生兹远行何以教我则应之曰祖公万福但三日后州前有小变当□血温君大骇徐曰勿忧非州事也越三日番人节拐争于州前果剚刃焉幕景东时滇南大旱廵抚见吾陈公忧之召之相君曰须董太守至乃可言之陈公曰吾一省主顾不如郡侯耶对曰不然方今旱灾惟云南一府公之所辖广矣何可占公然之促太守至君熟视之曰喜可贺矣本月二十一日戌时云当合有微雨三更雷大鸣黎明雨如注非三寸不止至期言无一不酬公大奇之以书荐于廵台见嵩刘公刘公见之曰吾雅不好星相无巳姑视我子息乎君察之曰子宫甚佳巳有成名之庆公曰无妄言君曰九日后佳报且至名列贤书第几何敢妄对巳而悉如其言君之转昆明也同笔砚阳宗令文君嘉谟往贺之君酌之酒而语之曰兄亦迁矣何以无报文君不以然君引其臂出檐下谛观之曰迁则迁矣而不甚满意其将有兔园之游乎文君不乐而去明日阅邸报不诬君之神术假相以言者大率如是君历仕途凡十一禩被奖三十七膺荐者三其卒以万历乙亥五月十七日距其生正德庚午十二月二十八日阅世六十有六先能侯孺人嘉靖癸亥卒于家继配郜孺人与君同卒于官君无子惟侯出一女适生员梅凤腾君之丧赖同乡张大参经纪其行凤腾闻讣亟奔护及于泸州扶以归谋将以丙子四月二十九日合葬君与侯孺人于某所凤腾一日偕其乡之士夫大尹文君学愽周君陈君诣余再拜告曰贺君不幸卒于外又不幸无子其殊猷绝迹可传者颇多非立言君子之纪述将与荒烟野草同归澌尽惟公矜而赐之文用勒之石以垂永永余雅闻君多奇甚思一觌以发其胸中之蕴而不可得今且不幸死矣铭其可辞爰据梅生之状复询诸文君叙其事而铭之铭曰古称方伎谁入神伟哉公明肩景纯畴其继之明贺君三子异世方轨犇牢笼万象把乾坤抽玄吐奇精微分物忌多取身则屯名高千古炯常存后有观者考兹珉 

　　◆教授 

　　云南府学教授前灌县知县周君奕墓碑（张时彻） 
</div>
    <div class="pagination">
<a href="国朝献征录_page211.html">上一页</a><span>...</span><a href="国朝献征录_page207.html">207</a><a href="国朝献征录_page208.html">208</a><a href="国朝献征录_page209.html">209</a><a href="国朝献征录_page210.html">210</a><a href="国朝献征录_page211.html">211</a><span class="current-page">212</span><a href="国朝献征录_page213.html">213</a><a href="国朝献征录_page214.html">214</a><a href="国朝献征录_page215.html">215</a><a href="国朝献征录_page216.html">216</a><a href="国朝献征录_page217.html">217</a><span>...</span><a href="国朝献征录_page213.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
