<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 194 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 194 页/共 848 页
  </h1>
  <div class="content">
   ○又谕、现在喀什噶尔回众变乱。势渐蔓延。已派杨遇春为钦差大臣。带领甘肃精锐兵丁五千五百名。前往剿办。哈密为新疆咽喉要地。必须大员带兵在彼驻扎。以壮声威。著宁夏将军格布舍、挑派精锐满营官兵五百名。凉州庄浪满营官兵五百名。宁夏镇属官兵一千名。前往驻扎。以资防守。该将军遇事与杨遇春筹商妥办。毋得冒昧前进。慎之又慎。将此由六百里谕令知之。　　

○壬寅。上幸万寿山。　　

○诣绮春园问皇太后安。　　

○谕内阁、那彦成奏、酌议京控交审案件。分别奏咨一摺。直隶民人。一经涉讼。因来京甚便。并未赴本管道府衙门呈诉。辄行京控者。与别省情形不同。迨审明后罪止杖徒。与原案并无出入。若概行专摺具奏。案牍滋繁。嗣后直隶省京控交审各案。除实系有关人命。及军流以上。或与原案不符。或平空诬告。并有关参革官员者。仍照向例具奏外。其军流以下案件。如与原案毫无出入。不过怀疑妄控。事出有因。尚非有心诬告。并无关参革官员。罪止徒杖各案。俱著咨部核拟完结。仍咨原奏各衙门备查。毋庸逐案具奏。以示区别而免羁累。　　

○命御前大臣、领侍卫内大臣、于三旗侍卫、前锋参领、护军参领、护军校内。拣选年壮技优者七八十员。带领引见。简派三十员。发往回疆军营差遣。　　

○以宁夏副都统国祥、暂护宁夏将军。　　

○癸卯。谕内阁、御史但明伦奏、编查苗疆保甲。多有不便一摺。据称夷苗性蠢多疑。特派大员带员弁前往。势必惊惧不安。并恐所带胥役、及经过州县书差里保滋弊。汉苗相安。不宜稍事纷更。请停止派员。仍责成各州县筹办等语。前据嵩溥奏、黔省苗寨。客民渐多。久经占籍。势难概行驱逐。苗人生计日蹙。恐致滋生事端。当经降旨令其详细编查。造册稽核。以杜续增流民及盘剥准折等事。原系专查客民。其苗多之处。仍照旧停止稽查。至特派能通苗语之参将李可仁、熟悉苗疆之知府杜友李、前往会查。正所以安辑苗民。免致张皇惊扰。该员等及委带员弁饭食夫马等项。均由藩库发给。不许派累地方。谕旨甚明。至猾吏蠹役。难必其不乘机舞弊。惟在该管之员约束严明。有犯必惩。一切自可肃清。若虑其烦扰。遽行停止。岂非因噎废食。成何事体。著嵩溥仍遵前旨。责成李仁、杜友李、会同妥办。先行晓谕苗寨。并严禁胥役无稍纷扰。如有藉端科派等弊。即从重惩治。仍著该抚随时留心访察。傥该员等办理不善。亦即据实严参。至田土案件。汉人侵占苗业。及夷苗诬控平民。均有应得之罪。惟在承审官细心研究。务归平允。则民苗自可悦服也。　　

○铸给湖南镇溪营中军守备条记。从总督李鸿宾请也。　　

○甲辰。谕内阁、那彦成奏、请查革挂名吏役一摺。所奏是。向来各直省大小衙门书吏差役、及门斗弓兵。均有定数。不容增添。惟直隶差务较繁。准招散役数名。例无官给工食。免其差徭。乃近日冒滥渐多。讹诈欺压。扰害乡闾。嗣后司道府厅衙门吏役。不准过五十名。由本官酌定名数。造立卯簿。州县衙门吏役。不准过八十名。教官佐杂衙门门斗弓兵。不准过二十名。由该管道府酌定名数。造立循环卯簿。年终报明该管道府、具报总督衙门查点。余皆一概革退。编入里甲当差。仍将入卯之役。汇造总册立案。每名止准免地三十亩。以杜包庇影射。该督务饬属随时认真查察。实力奉行。毋得日久视为具文。　　

○又谕、百春等奏、筹办速卸漕粮一摺。本年盘坝南粮各帮。并海运漕米。共未到坝尚有一百四十余万石。自应迅速起卸。无误回空期限。著准其查照历年寄剥迎剥成案。自三进第十帮起。俾在后各帮军船。即由杨村回空。如大通桥转运不及。著将城外太平等四仓。暂囤米四十万石。俟起卸全竣。再行转运原派之仓。其囤费即照上年收米成案办理。至通坝口袋。现不敷用。将海运口袋。由津提回。以作通坝起米之用。总期及早回空。无稍延误。又另片奏、上年筹议收米章程。以海运暨盘坝南粮。米数甚多。如转运迟滞。于城外各仓。查点空廒、及号房暂囤。此次起卸。著即照议定成例办理。所有囤费银两。先于通济库支放。事竣核实报销。该部知道。　　

○又谕、前曾降旨令武隆阿驰往台湾。筹办彰化械斗之案。现在总督孙尔准业经带兵渡台督办。无需武隆阿前往。派出侍卫参领等。俱著无庸前往。前任建宁镇候补总兵赵龙章、熟悉闽省情形。著仍遵前旨驰驿赴台。交孙尔准差遣。遇缺酌量补用。噶玛兰通判吕志恒、即自行速回本任。　　

○又谕、回疆逆裔张格尔、潜谋煽惑。前已命杨遇春为钦差大臣。带领陕甘精锐。格布舍带领宁夏官兵。并调乌噜木齐提督达淩阿、伊犁领队大臣祥云保等、带领各该处满汉官兵。前往剿办。统计将及二万名。现又飞调吉林黑龙江劲旅数千。前往协剿。自必所向有功。惟思命将出师。事权宜归统一。大学士伊犁将军长龄、公忠体国。老成谙练。著授为扬威将军。并由京颁给印信。军营大小官员。悉听节制。杨遇春前已颁给钦差大臣关防。计已自甘肃起程。武隆阿由山东来京陛见。亦著颁给钦差大臣关防。与杨遇春俱参赞军务。武隆阿起程时。朕再拣派巴图鲁侍卫随同前往。其京营曾经出兵得力官员。著武隆阿奏明带往。如有续行添调官兵之处。并著长龄等一面奏闻。一面飞调。至军火粮饷一切经费。已饬户部速行筹款。源源接济。兵精粮足。天戈所指。无难悉数埽除。第念喀什噶尔回子。久隶版图。素称恭顺。即布噜特部落。亦输诚归化有年。此次勾结滋事。自系逆裔张格尔煽惑所致。其中甘心助逆者。谅必无多。大兵到日。其被胁附和之众。果能解甲迎降。投诚乞命。皆可量予宽贷。仍令各复旧业。傥敢执迷不悟。抗拒大兵。必应殄灭丑类。俾无遗种。该将军等务当合力同心。善体朕意。恩威并用。首先效顺者。许以自新。负嵎不悛者。尽行剿灭。尚其迅奏肤功。绥靖边域。用副朕锄逆安良至意。　　

○谕军机大臣等、现降谕旨授长龄为扬威将军。剿办逆回。军营大小官员。悉听节制。派杨遇春、武隆阿、俱为钦差大臣。参赞军务。并已饬德英阿、速赴伊犁参赞之任。长龄将将军印务交德英阿署理。即前往督办军务。杨遇春已自甘肃起程。计八月臊旬可抵哈密。武隆阿日内到京。朕拣派巴图鲁侍卫随同前往。并将扬威将军印信。交武隆阿带交长龄祗领任事。计九月内亦可抵哈密。长龄侦探大军现抵何处。即驰赴该处会齐。合力同心。相机进剿。总须慎重办理。本日又据长清奏称、叶尔羌所属伊勒都军台兵丁。均被回匪杀害。并据台兵禀称、六月二十六日夜间。叶尔羌十台当差同子变乱。抢车杀人。喀什噶尔、英吉沙尔、自六月二十二十二等日起。叶尔羌、和阗、自六月二十六日起。回子抢掠商民。文报不通。现在叶尔羌等处。咨催新换及调拨各城前往进剿官兵八百七十余员名。行抵阿克苏。饬令相机前进。并将铜厂钱局柴滩工作暂行停止。挑派兵二百员名。防守阿克苏城等语。前已有旨令长龄饬祥云保、硕隆武、达淩阿等、沿途侦探。何处可以驻扎。即在何处会齐。现在飞饬各该带兵官酌量兵力如何。迅速救援各城。即著前往。如必须厚集兵力。即在阿克苏防堵。俟大兵云集。会合前进。务当养精蓄锐。一鼓埽除。以彰天讨。至军火粮饷一切经费。已饬户部速行筹款。源源接济矣。并发去朱谕一封。给长龄阅看。长龄当善体朕意。与杨遇春、武隆阿等、熟商妥筹。计出万全。迅奏肤功。伫膺懋赏。将此由六百里加紧谕令知之。　　

○又谕、前颁给杨遇春秋钦差大臣关防。带领陕甘精锐官兵。驰赴回疆。筹办堵剿。本日降旨授大学士长龄为扬威将军。并颁给武隆阿钦差大臣关防。与杨遇春均参赞军务。杨遇春此时计已出关。长龄俟新授伊犁参赞大臣德英阿到任后。交卸起程。武隆阿于八月初由京驰驿前往。约计九月内可抵哈密。著杨遇春行抵哈密。即相度回疆扼要处所。何处可以驻扎。即在何处会齐。务当戮力同心。公同筹办。加意慎重。总期厚集兵力。势出万全。用副倚任。并飞饬达达淩阿、及各路带兵官员。一体遵照。毋稍疏虞。本日又据阿克苏办事大臣长清奏、侦探逆回情形。叶尔羌东路军台弁兵。均被贼杀害。现在喀什噶尔、英吉沙尔、叶尔羌、和阗等城。俱文报不通。不知局势如何。已将经过阿克苏之换防进剿官兵八百七十员名。饬令赶紧探明前往。并于铜厂钱局柴滩工作内。挑派二百员名。来城防守等语。阿克苏毗连叶尔羌。军台既已经截。是该城防堵事宜。甚为紧要。计祥云保等所带伊犁官兵二千。七月中旬应抵阿克苏。达淩阿等所带乌噜木齐官兵四千。八月初旬亦可到彼。已另降谕旨饬长清侦探贼势众寡确实情形。如果力能救援。方可向叶尔羌等城相机前进。亦须严防后路。若贼众兵单。断不可冒昧深入。即饬达淩阿、祥云保等、均在阿克苏驻扎防堵。俟长龄等督同大兵云集。以期一鼓歼除。至军火粮饷一切。已饬户部速行筹款。源源接济。将此由六百里谕知杨遇春、并谕达淩阿知之。　　

○又谕、长清侦探逆回现在情形。令叶尔羌等处换防进剿官兵。相机前进。并以阿克苏存城官兵无几。调回铜厂钱局等处官兵来城防堵。所办甚好。朕现授长龄为扬威将军。并授杨遇春、武隆阿、为钦差大臣。参赞军务。带同侍卫巴图鲁。统领大兵。约二万名。会同进剿。天戈所指。不日即可悉数埽除。此时祥云保、硕隆武、所带伊犁援兵二千。计本月望间已抵阿克苏。达淩阿等所带乌噜木齐官兵四千。计八月初旬亦可到彼。著长清会同侦探实在情形。计算官兵多寡。如力能救援。即著祥云保等、同此次换防及进剿官兵。探路遄往。仍须加意慎重。严防后路。毋堕贼回奸计。如尚须厚集兵力。即令暂在该城驻扎巡防。候大兵云集。一同进剿。务期动出万全。不可冒昧轻进。长清即设法知会各城。一体慎重防守。毋稍疏虞。并探明喀什噶尔、英吉沙尔、叶尔羌、和阗、各处军情。随时驰奏。以慰廑注。将此由六百里加紧谕令知之。　　

○赏河南城守尉苏清阿、头等侍卫。命参赞大臣武隆阿、带往回疆军营差遣。　　

○修福建烽火营、福宁镇左营、水师提标左营战船。从巡抚韩克均请也。　　

○乙巳。仁宗睿皇帝忌辰。遣官祭昌陵。上诣安佑宫行礼。　　

○谕军机大臣等、据多山奏、盛京户部主事阿克萨兰、染患怔忡。告假回旗。定于七月初三日起程。暂寓伊戚工部司库乌永阿寓所调理。于六月二十九日乘隙至厕所。用己身裤带勒毙。当即派员相验。委系自勒身死。复讯据乌永阿并该家人李二等供。该员自四月中旬以来。精神恍惚。言语行动。已成疯颠。实系自勒殒命。并无别故等语。阿克萨兰到任甫经数月。何以遽尔轻生。染患怔忡。既经呈报盛京户部有案。其家人所供复患疯颠。是否属实。抑或另有别情。著晋昌提集人证。确切查讯。据实具奏。将此谕令加之。　　

○以正白旗蒙古都弘特依顺保、为阿克苏办事大臣。阿克苏办事大臣长清、为帮办大臣。协办大学士英和、署正白旗蒙古都统。　　

○命前任陕西巡抚卢坤、驰往甘肃。会同署陕甘总督鄂山、总理军需粮饷事宜。　　

○命前任甘肃甘凉道英启、山东钜野县知县李天锡、驰赴甘肃。听候鄂山、卢坤、差委。　　

○给山西归化城厅被水灾民一月口粮。及房屋修费。　　

○丙午。谕内阁、琦善奏、请严禁河工投效河员侈靡等语。所见极是。河工积习相沿。每值兴举大工。率多夤缘投效。以为捷径。而办工各员。往往以珠玉玩好。群相矜尚。甚至违禁馈送。将领项任意糜费。遂至工程草率。亟应严行禁止以挽颓风。著该督遇有投效人员到工。即饬令各归原籍。无得妄生冀幸。并饬在工员弁湔除积习。屏绝浮华。凡遇兴办大工处所。不许将工次不需之物。贩往销售。至此等贩货之人。不过为牟利起见。若动辄递籍。并送交刑部查办。无此政体。该督惟当严饬道将等洁己率属。崇朴黜浮。一面出示晓谕。严行饬禁。其有抗玩不遵者。即饬地方官驱逐出境。亦不得藉端索扰滋弊。　　

○谕军机大臣等、琦善等奏、会筹减坝事宜。请酌拨经费一摺。前因该督等会议启放减坝。一切挑河开坝及抚恤等项。需费甚多。当饬户部豫为筹款备用。兹据奏已定于八月内开放减坝。约计需银三百八十万两。除先拨粤海关税银六十万两外。再请拨帑三百二十万两。著户部即将前此筹备工需银两。速议奏明动拨。行令迅解工次。以资应手。至开放减坝。原为落黄洩清之计。必使黄减而御坝即开。清减而湖涨可洩。漕运复旧。堤堰无虞。即数百万帑金。朕原不加靳惜。惟既经启坝之后。能否全行夺溜。腾出正河。设法疏浚。总须确有把握。据奏堵其支流。宣其去路。皆前两届未及审度之事。该督等此次豫为筹备。固应如此办理。将来堵筑拦河大坝。必须将中段高仰之处。大加挑治。期于一律深通。方可收一劳永逸之效。若祇补救目前。谓本年御坝可开。回空可渡。而明年重运北来。仍难保必无阻滞。或一年之间。漕运可以暂通。而经久仍不能无误。是不特运道不通。而河湖之敝坏。伊于何底。前降谕旨垂询甚明。该督等务将开坝后黄水必能陡落。清水必能畅出。帑项不至虚糜。确有成效之处。切实由驿速奏。以慰廑法。再本日据陶澍奏、本年启放滨湖及运河各坝较早。仅留昭关坝一处。系前月奏明不开之工。足卫下游田亩。六月二十七日。琦善路经该处。亦谕各员得守且守。迨三址日参将张兆前来看视。即日将昭关坝开放。所有稻田遂归巨浸。而去路不畅。湖水仍未消落。徒积于下河。数百里汪洋一片。田亩刻难涸复等语。昭关坝既经该督等饬谕各员得守且守。何以甫逾三日。该参将张兆即往开放。是否该督等饬令前往。抑该参将擅作主张。著查明据实具奏。且启坝原为减洩湖涨。乃减水无多。徒使田禾被淹。居民失业。成何事体。并著该督等严饬该管员弁。将下游归海各河。速议疏挑。俾积水畅消。民田涸复。无误将来播种。以苏民困。将此谕知琦善、张井、潘锡恩、并谕陶澍知之。　　

○又谕、御史熊遇泰奏、会匪扰害地方。请旨饬查一摺。据称江西赣南一带。近有匪徒烧香结盟。每人带刀一柄。名为添刀会。又另千刀会。聚党至数百人。出没无常。沿途劫掠。上年冬间。兴国雩都瑞金地界。一月之内。叠劫商贩至五十余起。又有泰和县马家洲郭姓被劫资财万余金。迄今未获破案。地方官讳盗规避。惮于缉捕。偶值地界毗连。即互相推诿。并闻会匪与盐枭勾结。如泰和之马家洲。万安之白渡市。私枭充斥。每借刀会为声援。放炮闯关。蔽江而下。又有匪徒创立花会。制为三十六字、号三十六天罡。令人射取。打中者数十倍偿之。此风兴国、雩都、吉水、泰和、永丰等处为尤甚。约计一乡多或百余厂。少亦数十厂。每日开厂啸聚至数百人。其中多有流入刀会者。非寻常赌局可比等语。匪徒创立会名。久干严禁。如该御史所称会匪聚党。劫掠频仍。甚至盐枭借刀会为声援。肆行无忌。地方文武各员所司何事。至花会聚众赌博。亦应严行查禁。免滋事端。著韩文绮督同臬司邱树棠、将该御史所奏前项各情。逐加访察。饬属认真查拏。毋稍疏纵。至该御史所称乡村辽阔。地方官耳目难周。请就各乡中选择公正才干之乡耆。举为乡约。一有觉察。立即送官究办。如有隐瞒。即治以徇庇之罪。并于冲要地面。移驻一二文武员弁。专司缉捕。藉资弹压。其法是否可行。并著体查地方情形。据实具奏。将此谕令知之。　　

○又谕、逆裔张格尔、敢于入卡滋扰。固有白帽回子为之接应。而其恃以无恐者。赖有布噜特相助为虐。遂至披猖。至于卡内从逆回子。素称怯懦。纵令乌合众多。不能技械精利。现计调集各路兵力。不下二万有余。若一时会合进剿。不难聚而歼旃。惟布噜特性类贪狼。人尤狡黠。此次助逆远来。不过阳为应援。阴图剽掠。利则争趋。败则思遁。亦未必始终联为一气。固结不解。若当大兵进发之时。竟敢公然迎拒。则兵戈所向。痛加剿洗。歼厥渠魁。自可以惩凶顽而彰天讨。第恐该逆等于我兵未到之前。肆其鸱张。迨大兵云集。辄又闻风遁去。或甫经接仗。而悉众远窜。或祇将布噜特加以惩创。而紧要逆首张格尔仍行逃匿。卡伦外路径丛杂。我兵既未便深入穷追。又岂能多兵长驻。以待贼至。是既堕奸谋。徒劳兵力。尚复成何事体。长龄、杨遇春、久历行间。素娴韬略。长龄与武隆阿又谙悉回疆情形。必须熟商一出奇制胜之策。或诱之使来。或就地捦戮。或设法绕在近卡地方。分出奇兵。要截去路。以期一鼓歼捦。埽除遗孽。其卡伦外布噜特丑类虽众。而甘心从逆者。惟汰劣克等数逆。谅必无多。该布噜特等惟利是视。若啖以重赏。使不从逆者乐于输诚效命。该逆裔纵或逸出卡外。岂能复任潜藏。该将军等俟武隆阿到彼。会同相度舆图形势。悉心通盘筹画。妥为布置。应如何冲其前敌。如何截其后路。务期算无遗策。帑不虚糜。大振国威。毋贻后患。方为不负委任。但机不可失。若于武隆阿未到之前。能出奇制胜更好。须要慎之又慎。将此由六百里谕令知之。　　

○命管理火器营健锐营王大臣等、会同参赞大臣武隆阿、于两营内各选兵一百名。并章京数员。随往回疆军营。　　

○赏扬威将军长龄、参赞大臣杨遇春、武隆阿、文绮。　　

○赏阿克苏办事大臣特依顺保治装银。　　

○抚恤江苏高邮、宝应、甘泉、江都、兴化、泰、六州县被水灾民。　　

○丁未。谕军机大臣等、本日鄂山奏调办理军需各员。已经准行。至该署督请于酌定章程后。移驻肃州。设局督办。自系尚未知派令卢坤前往会办。昨已降旨令卢坤驰驿速赴甘肃。所有一应军饷等项事宜。该前抚到彼商筹周妥。即著卢坤专驻肃州督办一切。鄂山现署督篆。兼辖两省。仍应驻扎省城。调度策应。较为妥便。该署督当与卢坤遇事和衷商搉。督饬委员及地方官迅速转运。源源接济。毋得短绌迟误。切不可因专驻督办有人。稍存观望也。将此由五百里谕令知之。　　

○署陕甘总督鄂山奏、请调陕西盐法道查廷华、宁陕厅同知朱绍颖、宁羌州知州诸能定、澄城县知县伍敏、山东兖沂曹济道杨翼武。赴甘肃帮办事务。允之。　　

○命前锋统领哈哴阿、为领队大臣。会同吉林带兵之副都统等。驰赴回疆军营。　　

○命乾清门侍卫容安、内阁学士容照、奉宸苑卿桂轮、二等侍卫奕山、庆安、驰赴回疆军营。赏治装银。并命容安赍颁扬威将军印信。　　

○命御前侍卫桂成、额勒经额、乾清门侍卫巴清德、阿保、固英阿、德勒格尔桑、色克精阿、驰赴回疆军营。并赏治装银。　　

○予故休致正白旗汉军都统祥保、祭葬如例。　　

○贷奉天锦州府属被灾各驿半年马乾银。　　

○戊申。上诣绮春园问皇太后安。　　

○谕内阁、逆裔张格尔、恃有白帽回子为之接应。竟敢纠同布噜特。突入卡伦。屯集回庄作乱。经庆祥先期访获奸细。究出谋逆情由。豫派领队大臣乌淩阿、穆克登布、带兵迎击。杀伤贼匪四百余人。已将该逆裔围入回庄大玛杂内。因夜雨昏黑。草深树密。逆裔张格尔舍死突出逃逸。官兵正在追捕。该逆回等闻风响应。分路迎拒。官兵腹背受敌。乌淩阿、穆克登布、竟被枪伤阵亡。效命捐躯。深堪悯恻。乌淩阿、穆克登布、俱著加恩晋赠都统衔。照例赐恤。伤亡官员兵丁。著该将军查明咨部照例恤赏。该部知道。　　

○谕军机大臣等、长龄奏、续接据总管额尔古伦禀报、喀什噶尔被围情形。及筹办进援防守各事宜。并将该总管等原禀进呈一摺。喀什噶尔城门。已被贼匪自外堵砌。日夜围攻。能否保守。至今未得确信。英吉沙尔、叶尔羌、距喀城甚近。势亦难免该逆等窥伺。该将军请于伊犁乌噜木齐官兵到后。凑足七千兵力。前往救援。惟该处贼匪众多。出没无定。此时进兵往援。必能大挫贼锋。使之胆落。方于全局机宜有济。若计算兵力尚单。祇宜在阿克苏暂时屯驻。不可冒昧轻进。致堕贼人奸计。本日据杨遇春奏、于七月二十六日。选带本标官兵一千五百名。先行驰往。并即谕令该署督于出关后。探听前路情形。再行督兵会合。相机前进。阿克苏为回疆适中要路。务当严兵固守。加意防范。毋稍疏虞。至请令齐慎带兵赴阿克苏防守之处。前因杨遇春奏调提督杨芳、总兵吕天俸、带兵往剿。已谕知该署督。陕甘两省提督。未便俱令带兵远出。总须酌留一员在任。俾资弹压。杨遇春驰抵哈密一带。应否派得力提镇一员。带兵赴阿克苏防守之处。该将军即驰商办理。至锡伯带兵总管额尔古伦等官兵共六百九十余员名。未能捐躯行阵。退回阿克苏。本应按军法治罪。姑念事起仓猝。当逆回群起为乱时。贼势甚众。原不应派兵轻出。致令腹背受敌。且该官兵等因城门被贼匪堵砌。不能入城。尚与临阵逃回者有间。著贷其一死。俱行斥革。交该将军饬令各带原兵。在军前效力自赎。又另片奏、现署阿克苏阿奇木伯克色提巴尔第、年力已衰。请令伊萨克署理。所奏是。伊萨春曾任阿克苏阿奇木伯克。熟悉该处情形。著准其署理。饬令该伯克妥为安抚回众为要。乌淩阿、穆克登布、所遗伊犁领队二缺。已有旨将布彦泰、忠山、补放矣。至内地官兵行至口外。应行调马更换。及就近调取乌什存贮小麦磨面备用之处。该将军随宜调度。不必事事候旨遵行。前经户部筹拨饷银三四百万两。迅速解往。又派前任陕西巡抚卢坤前往甘肃。会同鄂山督办军需粮运一切事宜。自当源源接济。不致短绌迟误。朕命该将军总统军务。信任綦专。凡军前一切事宜。惟当竭诚尽智。随时相机妥办。遇有应商之事。与杨遇春、武隆阿、和衷商搉。期臻妥善。朕委心任用。不为遥制。该将军亦勿恤人言。稍存顾虑也。将此由六百里谕令知之。　　

○又谕、杨遇春奏、接奉谕旨。于本月二十六日。先带本标官兵启程。催趱各路官兵。分起进发等语。喀什噶尔被围紧急。英吉沙尔、叶尔羌、道路梗塞。至今未得确音。本日据长龄奏称、俟八月望后。乌噜木齐官兵到齐。凑足七千名之数。先图救援。即谕知如能一鼓埽除。自可迅速前进。否则暂时屯驻阿克苏。俟大兵会合云集。一同进剿。著杨遇春带兵出关后。随时确探各城情形。俟驰抵哈密。相机调度。如叶尔羌等城。尚可救援。固不可轻率前进。亦不得坐失事机。总期粮运军火无缺。操必胜之权。而重兵驻守阿克苏。尤为紧要。官兵行走。皆需车辆装载军器。口外车辆较少。已据长龄奏请由各马厂每兵给骑马一匹。每二兵给驮马一匹。分别应付更换。所需粮饷。节经户部筹拨。自可源源接济。其所奏酌派提督总兵带兵。并令臬司总理粮饷。前经降旨令卢坤速赴甘肃。会同鄂山办理粮饷。卢坤专驻肃州。督办一切。现在武隆阿到京。拣派巴图鲁侍卫随同前往。今杨遇春奏派文武各员。自系未经接到节次所奉谕旨。陕甘为控制新疆扼要之地。该二省提督。未便同时带兵远出。如必须齐慎带兵。应令杨芳回任。傥杨芳业经出关。仍俟该署督到哈密后。令齐慎回任。至军营带兵大员。自不乏人。西安镇总兵德克登额、既派署理提督事务。河州镇地方。亦关紧要。该总兵德克登额、德克金布、均著无庸调往随征。大兵出口。应分段设立粮台。著照所请、派俸满镇迪道昌炽、驻扎哈密经理。安肃道双兴、镇迪道汤鼐、就处供支。肃州为总汇之区。须派大员总理。卢坤未到之前。令臬司源溥带印前往总办一切。萨迎阿署理臬司。俟卢坤到后。鄂山回省。应否仍留源溥帮办之处。鄂山等会商酌定可也。将此由六百里谕知杨遇春、并谕鄂山知之。　　

○参赞大臣武隆阿奏、请添带人员。并调炮位兵丁。前赴军营。得旨、健锐营前锋参领景福、塔斯哈、副前锋参领兴安泰、山东文登协副将成玉、候补参将桂明、青州营参将周志林、候补游击托明阿、济南城守营守备马现、前任潍县降调知县章寅、陕西候补县丞应袭云骑尉江士松、俱著驰驿随往。交武隆阿差遣委用。又请调山东抚标擡炮二十位。兵二百名。系武隆阿平时选练。著陈中孚迅速照数备齐。即派参将周志林、守备马现、驰往山东管带。赶赴军营。交武隆阿备用。　　

○命西安右翼副都统卓尔珲保、为领队大臣。会同黑龙江带兵之副都统等。驰赴回疆军营。　　

○命侍卫孝顺岱、那立善、达哈逊、都林保、德升额、哲斯呼朗、莫崇武、委护军参领拜苏礼、亲军校巴立善、护军校丹斌布木逊、齐克唐阿、富音泰、丰伸、巴尔经阿、驰赴回疆军营。并赏治装银。　　

○以署镶黄旗汉军副都统裕恩、为正红旗蒙古副都充。　　

○以内务府郎中阿扬阿、巡视长芦盐政。　　

○己酉。谕内阁、前据御史吴杰奏参、山西巡抚福绵生日。府厅州县。大半上省。及巡抚设席演戏酬谢等情。当降旨派松筠等前往查办。兹据松筠等奏、该抚因五十生辰。封门并未见客。曾豫先禁止拜寿送礼。因挂屏业经落款。勉强收受。其设席演戏。实因收屏致谢。并无馈送苞苴情弊。查明府厅州县。确有因公在省案据。实非专为拜寿。请将该抚等分别严议议处等语。福绵于自己生辰。既经先事严拒属员。不准拜寿。又复收受挂屏。设席酬谢。总由率属不能严肃所致。本应交部严议。姑念该抚平日居官。尚属谨慎。著加恩降为三品顶带。仍带革职留任。该省司道各官。因巡抚封门。并未拜寿。亦无馈送别项礼物。惟该抚因送屏酬谢。未能坚辞。亦有不合。王庭华、戴聪、嵩龄、韩文显、俞恒润、均著交部议处。　　

○谕军机大臣等、前已节经降旨。令富俊、禄成、于吉林黑龙江各挑精兵一千名。并各派副都统一员。及得力领兵员弁。带同官兵乘骑本处马匹。查明应由何处行走。迅速启程。该将军等接奉前旨。自己妥速筹备。分起前进。昨据武隆阿面奏、口外地方辽阔。驰逐剿捕。马队较为得力。尚须宽为豫备。著富俊、禄成、仍于该处官兵内各挑备壮兵五百名。并选派带兵员弁。听候谕旨。再行前往。该将军等即将前项官兵启程日期。及此次作何挑备筹办之处。速行具奏。将此由五百里各谕令知之。　　

○参赞大臣武隆阿奏、请添派官员随往军营。得旨、黏杆处三等侍卫珠克敦、銮仪卫整仪尉庆宇、正黄旗护军参领向导处章京华山泰、正黄旗委护军参领乌林、镶黄旗捕盗步军校兰庆、正黄旗乌枪蓝翎长隆山、正黄旗右翼前锋德兴额、正红旗前锋队长吉朗阿、俱著驰驿随往。交长龄等差遣委用。
  </div>
  <div class="pagination">
   <a href="清实录道光朝实录_page193.html">
    上一页
   </a>
   <span>
    ...
   </span>
   <a href="清实录道光朝实录_page189.html">
    189
   </a>
   <a href="清实录道光朝实录_page190.html">
    190
   </a>
   <a href="清实录道光朝实录_page191.html">
    191
   </a>
   <a href="清实录道光朝实录_page192.html">
    192
   </a>
   <a href="清实录道光朝实录_page193.html">
    193
   </a>
   <span class="current-page">
    194
   </span>
   <a href="清实录道光朝实录_page195.html">
    195
   </a>
   <a href="清实录道光朝实录_page196.html">
    196
   </a>
   <a href="清实录道光朝实录_page197.html">
    197
   </a>
   <a href="清实录道光朝实录_page198.html">
    198
   </a>
   <a href="清实录道光朝实录_page199.html">
    199
   </a>
   <span>
    ...
   </span>
   <a href="清实录道光朝实录_page195.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
