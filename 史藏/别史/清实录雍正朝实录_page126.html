<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 126 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 126 页/共 216 页
  </h1>
  <div class="content">
   ○礼部议覆。大学士陈元龙条奏。一、督抚题奏事件。本后贴黄、务令融会全疏之始末。节其繁冗。撮其紧要。其庆贺陈谢、及接到上谕等奏章。该督抚等、学问夙娴者。或用四六体式。若平素未谙文义。及提镇武臣。不妨质朴宣达。无容拘定四六。至于缮写本章、必遴选善书之人。照部本式样缮写。以昭敬谨之意。违者分别议处。一、起居注馆。记注训上□日。而各省题奏本章、讲官不得预行详阅。无从查载。嗣后请饬各省遇有题奏本章。俱增写揭帖一通。送起居注馆。俟记注后、将揭帖转送内阁收贮。永著为例。均应如所请。从之　　

○封故辅国公塞钦子齐努浑、为辅国公　　

○甲子。改陕西西安府管粮通判、为水利通判。移驻泾阳县之王桥镇。专管泾阳、醴泉、三原、高陵、临潼五县堤渠修浚事务。从署川陕总督查郎阿请也　　

○乙丑。谕户部。京师大兴宛平二县知县。常以亏空被参。朕体察其故。二县在辇谷之下。每有一时速办之公事、不能迟缓者。那移库银以济用。而支领还项、未免迟延时日。其上司察知库帑有亏。不得不行参劾。此等亏空、实有可原之情。朕体恤臣工。不忍听其因办公而遭罢黜。为之思一备用之道。著宛大二县、各领户部银一万两。永远存贮。该县遇有速办之公事。即详明府尹。将此银动支应用。俟支领销算之时、仍复归还原项。于每年岁底、报部查核。如此、则办公有赖。备用有资。再有亏空国帑、或借名擅动备用之银者。定行重治其罪　　

○升山东沂州副将徐起凤、为山西大同总兵官　　

○吏部议覆。正黄旗护军统领德成条奏、八旗文生员、考取笔帖式者。旧例俱以无品笔帖式补用。嗣后请照监生考补笔帖式例。授为八品。其由繙译生员考补者、亦照此例。应如所请。从之　　

○裁湖北襄阳府大盈仓大使、樊城县税课大使二缺。从署湖北巡抚徐鼎请也　　

○丙寅。谕工部。朕惟古圣人之制祭祀也。凡山川岳渎之神。有功德于生民、能为之御灾捍患者。皆载在祀典。盖所以荐歆昭格。崇德报功。而并以动人敬畏祗肃之心也。雍正二年。浙江海塘潮水冲决。朕特发帑金。命大臣察勘修筑。并念居民、平日不知畏敬明神。多有亵慢。切谕以虔诚修省之道。令地方官家喻户晓。警觉众庶。比年以来。塘工完整。灾沴不作。居民安业。盖已默叨神佑矣。今年潮汐盛长。几至泛溢。官民震恐。幸而水势渐退。堤防无恙。此皆神明默垂护佑。惠我烝民者也。兹特发内帑银十万两。于海宁县地方、敕建海神之庙。以崇报享。著该督遴委贤员、度地鸠工。敬谨修建。务期制度恢宏。规模壮丽。崇奉祀事。用答明神庇民御患之休烈。且令远近人民、奔走瞻仰。兴起感动。相与服教畏神。迁善改过。永荷庥祥。则于国家事神治人之道。均有赖焉　　

○升右通政史在甲、为光禄寺卿　　

○丁卯。兵部议覆。云贵广西总督鄂尔泰疏言、广西柳州庆远二府、地逼黔楚。延袤二千余里。请因时变通。酌定营制。改柳庆协为庆远协。专管庆远一府、并所属州县城汛。移河池营官兵、驻劄宾州。改为宾州营。将就近之三里营、归宾州营管辖。移庆远协右营守备、驻劄河池营。添设柳州府城守营都司佥书一员。千总一员。把总一员。兵一百五十名。驻劄府城。听提督管辖。柳州所属州县。令提标五营、派兵防守。其提标原防宾州各汛弁兵、俱请抽调回柳。应如所请。从之　　

○授故镇国公杨福子富尔嵩阿、为镇国将军。奉国将军索达塞子宝德、奉恩将军顾禄固子履德、俱为奉恩将军　　

○戊辰。升福建提标参将张起云、为福建金门总兵官　　

○复设山西汾阳县黄芦岭巡检一员。移原驻运城之安邑县典史、驻县城。添设运城守备一员。巡检一员。从山西巡抚觉罗石麟等请也　　

○安徽巡抚魏廷珍疏报、潜山、泗州等四县卫、开垦雍正六年分田地七十顷有奇。下部知之　　

○旌表河南叶县烈妇、王锡祥妻王氏。拒奸不从。被刃殒命。给银建坊、入祠致祭如例　　

○庚午。谕内阁。嗣后凡总督来京陛见。其行走班次。著在尚书之后　　

○以正黄旗护军参领花色、署本旗护军统领　　

○辛未。上回宫　　

○添设太常寺满洲司库一员。库使二员。从太常寺少卿萨克素请也　　

○予故工部尚书兼大臣一等公夸岱、祭葬如例　　

大清世宗敬天昌运建中表正文武英明宽仁信毅大孝至诚宪皇帝实录卷之八十五


大清世宗敬天昌运建中表正文武英明宽仁信毅大孝至诚宪皇帝实录卷之八十六　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正七年。己酉。九月。壬申朔。上诣恩佑寺行礼毕。幸圆明园　　

○癸酉。谕内阁。向日由员外郎以下授为御史者。有试俸一年称职、然后题请实授之例。若该御史奉差在外。乃由拣选命往办理公事者。自应与在京之御史、一体题请实授。乃从前该衙门疏忽。未曾题请。遂致出差之御史、试俸数年而不得实授。深为未协。著将出差之御史、试俸一年期满者。与在京之员、一同具题请上□日。永著为例　　

○调湖南巡抚王国栋来京。升署湖北巡抚四川布政使赵弘恩、为湖南巡抚。署四川按察使高维新、为四川布政使司布政使　　

○添设福建盐驿道衙门库大使一员。从福建总督高其倬请也　　

○甲戌。谕内阁。山东泰安州神庙。奉祀东岳泰山之神。历代相传。灵显昭著。佑庇万民。俾国家享昇平之福者。明神之功德。其来久矣。远近人民。感荷默佑之恩。焚香顶礼。罔不虔肃。其庙宇重修于康熙十二年。距今五十余年。兹据署巡抚费金吾奏称、庙宇盘道。有倾圯颓坏之处。应加缮葺。山路亦当修整。著发内帑银两。命内务府郎中丁皂保、赫达色、前往督工。敬谨修理。务使庙貌辉煌。工程坚固。速行告竣。以副朕为民报享之至意　　

○谕户部。据宁远大将军岳钟琪奏称、自西安起程。历西凤平临、以至甘凉等处。小民承办军需。莫不踊跃欢呼。趋事赴公。争先恐后。而靖逆卫屯民。于应办草束之外。情愿另备余草。运赴大东渠站所堆积。以佐军需等语。靖逆远处边外。人民无几。而自备割运草束。输力效诚。可见师以义行。统领大臣。又能令承办军需各员。无丝毫扣克。是以舆情鼓舞。相率办公。朕心深为嘉悦。著将靖逆卫庚戌年应徵正粮马粮四百六十石零。大草五千三百八十八束。全行蠲免。以示加惠边民急公之至意　　

○工部左侍郎张保、缘事革职。实授马尔泰、为工部左侍郎　　

○镶黄旗汉军副都统尚承恩、缘事降调。升一等侍卫宗室色布肯、为镶黄旗汉军副都统　　

○乙亥。升福建兴泉道李玉鋐、为贵州按察使司按察使　　

○议叙陕西平定青海功。在事官员兵丁等、升赏赠恤有差　　

○赈浙江江山县、水灾饥民　　

○丙子。刑部议覆、浙江按察使方觐条奏。一、盗贼为害。全在窝家。旧例窝家两邻、俱有杖责之条。而同居亲属、未经定拟治罪。殊为遗漏。嗣后、强窃窝家同居之父兄伯叔与弟。除自首免究外。其知情不首者。请分别拟杖。以示惩儆。一、各省积匪猾贼。为害最甚。嗣后。凡遇缉获审实。不论曾否刺字。俱照应发遣之例。发边卫充军。一、旧例盗贼同居父兄等、不知情分赃者。俱照斩绞之犯减等拟流。似属可矜。嗣后除强盗为首伤人、问拟斩决者。其同居亲属、照例杖流外。其系夥盗未曾伤人、行劫未至三次、问拟发遣者。亲属请减等杖徒。窃盗满贯拟绞、并罪止流徒杖责者。亲属各减二等发落。永著为例。均应如所请。从之　　

○戊寅。谕内阁。数年以来。各省民人。屡有拾金不取之事。朕以人心风俗、渐有归于醇厚之机。深为慰悦。皆加赏赐、以示奖劝。今据直隶巡察御史鄂昌等奏报。文安县居民卢尚义之妻梁氏。拾金不昧。告知伊姑。给还本人。及谢以布疋。姑妇坚辞不受等语。以贫家妇女。织蓆营生。乃能讲让兴廉。一门向善。为人情所难之义举。甚属可嘉。著赏给米十石。布十疋。并令该地方官、给与匾额。以旌良淑　　

○命将甘肃西宁、大同、历年军需各案应赔倒毙驼只银两。全行豁免　　

○户部议覆、监察御史晏斯盛条奏。各省州县、设立社仓。原为通有无、济丰歉之用。嗣后如有贫民。不遇荒歉、借领仓谷者。请准其给发。每石止收息谷十升。遇小歉免取其息。仍如本数还仓。以广惠济穷黎之意。应如所请。从之　　

○顺天府府尹陈良弼疏言、查八旗满洲蒙古汉军武乡试。凡考中之武生。及中书部院衙门之七八品笔帖式。已上朝未上朝之荫生。以至监生马甲护军领催执事人等。俱准其入场考试。今八旗咨到副骁骑校前锋马甲等。与例不符。仰请加恩、照直省绿旗兵丁乡试之例。准其一体入场考试。从之　　

○庚辰。以刑部左侍郎杭奕禄、为镶红旗满洲副都统。仍兼刑部左侍郎　　

○辛巳。谕内阁。步军统领衙门、事务繁多。所有刑名事件。应派部院堂官一员、协同办理。参酌律例。以期允当。将此永著为例。侍郎鄂尔奇、著协办步军统领衙门事务　　

○谕户部。外任大小官员罚俸之例。如罚俸一年者。则将本年应领俸银扣抵。若再有罚俸之案。则勒限一年。追出俸银解部。如一年不完。又罚俸一年。展转增加。常有因一二年罚俸。而积至数年、或数十年者。此例不甚妥协。在罚俸多案之州县。与力薄难完之微员。深为可悯。著该部通行各省。凡有此等罚俸之员。傥力不能完。即将伊任内应得之俸、逐年扣抵。不必勒限追缴。又定例、凡有休致革职病故之官员。其应追罚俸银两、俱行豁免。惟江南等省。有休革等事。只将虚俸豁免。其在罚俸以前食过之俸、仍行追出。直省例不画一。今著将休致病故官员食过之俸。概行免追。其革职之员。则追其食过之俸。以示惩儆。直省一体遵行　　

○赈湖南澧州临湘等七州县、岳州等三卫、旱灾饥民　　

○壬午。礼部议覆、升任护军统领德成条奏。一、八旗文生员、举人、进士、考试骑射、关系大典。嗣后请令礼部于四个月以前。行文该旗。移取名册。该旗于文到日。限两个月内、移送礼部。礼部会同兵部查对。一、包衣佐领下庄头子弟。住居屯乡。临考之时。包衣参领不能识认。易滋顶冒等弊。嗣后考试。请每旗派参领一员。每参领下派章京一员。令本佐领本内管领下、派头目领催各一员。带领应试之人。送参领等识认。并将派出之参领等职名、与应试之人名册。一并移送礼部。礼部会同兵部、传集查对。一、旧例十五岁以下应考童子。俱令骑射。其中力不胜马者甚多。嗣后十五岁以下、年未及壮之童子。请停止马射。祗令考试步箭。其有情愿兼试者听。均应如所请。从之　　

○刑部遵上□日议覆、匪类劫夺囚犯。情罪可恶。嗣后行劫狱囚。应不论曾否得囚。有无伤人。俱将为首之人、从重定拟。夥犯分别治罪。其中途劫囚、因而杀人者。将动手夥犯、并为首之犯。分别从重定拟。从之　　

○癸未。谕诸王文武大臣等。自古帝王之有天下。莫不由怀保万民。恩加四海。膺上天之眷命。协亿兆之欢心。用能统一寰区。垂庥奕世。盖生民之道。惟有德者可为天下君。此天下一家。万物一体。自古迄今。万世不易之常经。非寻常之类聚群分。乡曲疆域之私衷浅见。所可妄为同异者也。书曰。皇天无亲。惟德是辅。盖德足以君天下。则天锡佑之以为天下君。未闻不以德为感孚。而苐择其为何地之人而辅之之理。又曰。抚我则后。虐我则仇。此民心向背之至情。未闻亿兆之归心。有不论德而但择地之理。又曰。顺天者昌。逆天者亡。惟有德者乃能顺天之所与。又岂因何地之人而有所区别乎。我国家肇基东土。列圣相承。保乂万邦。天心笃祐。德教宏敷。恩施遐畅。登生民于衽席。遍中外而尊亲者。百年于兹矣。夫我朝既仰承天命。为中外臣民之主。则所以蒙抚绥爱育者。何得以华夷而有殊视。而中外臣民。既共奉我朝以为君。则所以归诚效顺、尽臣民之道者。尤不得以华夷而有异心。此揆之天道。验之人理。海隅日出之乡。普天率土之众。莫不知大一统之在我朝。悉子悉臣。罔敢越志者也。乃逆贼吕留良、凶顽悖恶。好乱乐祸。俶扰彝伦。私为著述。妄谓德佑以后。天地大变。亘古未经。于今复见。而逆徒严鸿逵等、转相附和。备极猖狂。余波及于曾静。幻怪相煽。恣为毁谤。至谓八十余年以来。天昏地暗。日月无光。在逆贼等之意。徒谓本朝以满洲之君。入为中国之主。妄生此疆彼界之私。遂故为诬谤诋讥之说耳。不知本朝之为满洲。犹中国之有籍贯。舜为东夷之人。文王为西夷之人。曾何损于圣德乎。诗言戎狄是膺。荆舒是惩者。以其僭王猾夏。不知君臣之大义。故声其罪而惩艾之。非以其为戎狄而外之也。若以戎狄而言。则孔子周游。不当至楚、应昭王之聘。而秦穆之霸西戎。孔子删定之时。不应以其誓列于周书之后矣。盖从来华夷之说。乃在晋宋六朝偏安之时。彼此地丑德齐。莫能相尚。是以北人诋南为岛夷。南人指北为索虏。在当日之人。不务修德行仁。而徒事口舌相讥。已为至卑至陋之见。今逆贼等、于天下一统、华夷一家之时。而妄判中外。谬生忿戾。岂非逆天悖理。无父无君。蜂蚁不若之异类乎。且以天地之气数言之。明代自嘉靖以来。君臣失德。盗贼四起。生民涂炭。疆圉靡宁。其时之天地、可不谓之闭塞乎。本朝定鼎以来。扫除群寇。寰宇乂安。政教兴修。文明日盛。万民乐业。中外恬熙。黄童白叟、一生不见兵革。今日之天地清宁。万姓沾恩。超越明代者。三尺之童。亦皆洞晓。而尚可谓之昏暗乎。夫天地以仁爱为心。以覆载无私为量。是以德在内近者。则大统集于内近。德在外远者。则大统集于外远。孔子曰。故大德者必受命。自有帝王以来。其揆一也。今逆贼等、以冥顽狂肆之胸。不论天心之取舍。政治之得失。不论民物之安危。疆域之大小。徒以琐琐乡曲为阿私。区区地界为忿嫉。公然指斥。以遂其昧弃彝伦、灭废人纪之逆意。至于极尽狂吠之音。竟敢指天地为昏暗。岂皇皇上天。鉴观有赫。转不如逆贼等之智识乎。且自古中国一统之世。幅＜巾员＞不能广远。其中有不向化者、则斥之为夷狄。如三代以上之有苗荆楚、玁狁。即今湖南湖北山西之地也。在今日而目为夷狄可乎。至于汉唐宋全盛之时。北狄西戎、世为边患。从未能臣服而有其地。是以有此疆彼界之分。自我朝入主中土。君临天下。并蒙古极边诸部落、俱归版图。是中国之疆土。开拓广远。乃中国臣民之大幸。何得尚有华夷中外之分论哉。从来为君上之道。当视民如赤子。为臣下之道。当奉君如父母。我朝之为君。实尽父母斯民之道。殚诚求保赤之心。而逆贼尚忍肆为讪谤。生疾怨而行其忤逆乎。从前康熙年间。各处奸徒窃发。动輙以朱三太子为名。如一念和尚、朱一贵者、指不胜屈。近日尚有山东人张玉、假称朱姓。托于明之后裔。遇星士推算。有帝王之命。以此希冀鼓惑愚民。见被步军统领衙门、拏获究问。从来异姓先后继统。前朝之宗姓、臣服于后代者甚多。否则隐匿姓名。伏处草野。从未有如本朝奸民。假称朱姓。摇惑人心。若此之众者。似此蔓延不息。则中国人君之子孙。遇继统之君。必至于无噍类而后已。岂非奸民迫之使然乎。况明继元而有天下。明太祖、即元之子民也。以纲常伦纪言之。岂能逃篡窃之罪。至于我朝之于明。则邻国耳。且明之天下。丧于流贼之手。是时边患肆起。倭寇骚动。流贼之有名目者。不可胜数。而村邑无赖之徒。乘机劫杀。其不法之将弁兵丁等。又借征巢□刀之名。肆行扰害。杀戮良民请功。以充获贼之数。中国人民、死亡过半。即如四川之人。竟致靡有孑遗之叹。其偶有存者。则肢体不全。耳鼻残缺。此天下人所共知。康熙四五十年间。犹有目睹当时情形之父老。垂涕泣而道之者。且莫不庆幸我朝统一万方。削平群寇。出薄海内外之人于汤火之中。而登之衽席之上。是我朝之有造于中国者、大矣至矣。至于厚待明代之典礼。史不胜书。其藩王之后。实系明之子孙。则格外加恩。封以侯爵。此亦前代未有之旷典。而胸怀叛逆之奸民。动则假称朱姓、以为构逆之媒。而吕留良辈、又借明代为言。肆其分别。华夷之邪说。冀遂其叛逆之志。此不但为本朝之贼寇。实明代之仇讎也。且如中国之人、轻待外国之入承大统者。其害不过妄意诋讥。蛊惑一二匪类而已。原无损于是非之公。伦常之大。傥若外国之君、入承大统。不以中国之人为赤子。则中国之人、其何所托命乎。况抚之则后。虐之则仇。人情也。若抚之而仍不以为后。殆非顺天合理之人情也。假使为君者。以非人情之事加之于下。为下者其能堪乎。为君者尚不可以非人情之事加之于下。岂为下者、转可以此施之于上乎。孔子曰。君子居是邦也。不非其大夫。况其君乎。又曰。夷狄之有君。不如诸夏之亡也。夫以春秋时百里之国。其大夫犹不可非。况我朝奉天承运。大一统太平盛世。而君上尚可谤议乎。且圣人之在诸夏。犹谓夷狄为有君。况为我朝之人。亲被教泽。食德服畴。而可为无父无君之论乎。韩愈有言。中国而夷狄也、则夷狄之。夷狄而中国也、则中国之。历代以来。如有元之混一区宇。有国百年。幅＜巾员＞极广。其政治规模。颇多美德。而后世称述者寥寥。其时之名臣学士。著作颂扬。纪当时之休美者。载在史册。亦复灿然具备。而后人则故为贬词。概谓无人物之可纪。无事功之足录。此特怀挟私心、识见卑鄙之人。不欲归美于外来之君。欲贬抑淹没之耳。不知文章著述之事。所以信今传后。著劝戒于简编。当平心执正而论。于外国入承大统之君。其善恶尤当秉公书录。细大不遗。庶俾中国之君见之。以为外国之主、且明哲仁爱如此。自必生奋励之心。而外国之君。见是非之不爽。信直道之常存。亦必愈勇于为善、而深戒为恶。此文艺之功。有补于治道者、当何如也。傥故为贬抑淹没。略其善而不传。诬其恶而妄载。将使中国之君。以为既生中国。自享令名。不必修德行仁。以臻郅隆之治。而外国入承大统之君。以为纵能夙夜励精。勤求治理。究无望于载籍之褒扬。而为善之心、因而自怠。则内地苍生。其苦无有底止矣。其为人心世道之害。可胜言哉。况若逆贼吕留良等。不惟于我朝之善政善教。大经大法。概为置而不言。而更凿空妄撰。凭虚横议。以无影无响之谈。为惑世诬民之具。颠倒是非。紊乱黑白。以有为无。以无为有。此其诞幻诪张。诳人听闻。诚乃千古之罪人。所谓愍不畏死。凡民罔不憝。不待教而诛者也。非祗获罪于我国家而已。此等憸邪之人。胸怀思乱之心。妄冀侥幸于万一。曾未通观古今大势。凡首先倡乱之人。无不身膏斧锧。遗臭万年。夫以天下国家之巩固。岂乌合鼠窃之辈、所能轻言动摇。即当世运式微之时。其首乱之人。历观史册。从无有一人能成大事者。如秦末之陈涉、项梁、张耳、陈余等。以至元末之刘福通、韩林儿、陈友谅、张士诚等。虽一时跳梁。究竟旋为灰烬。而唐宋中叶之时。其草窃之辈。接踵叠迹。亦同归于尽。总之此等奸民。不知君臣之大义。不识天命之眷怀。徒自取诛戮。为万古之罪人而已。夫人之所以为人而异于禽兽者。以有此伦常之理也。故五伦谓之人伦。是阙一则不可谓之人矣。君臣居五伦之首。天下有无君之人、而尚可谓之人乎。人而怀无君之心、而尚不谓之禽兽乎。尽人伦则谓人。灭天理则谓禽兽。且天命之以为君。而乃怀逆天之意。焉有不遭天之诛殛者乎。朕思秉彝好德、人心所同。天下亿万臣民。共具天良。自切尊君亲上之念。无庸再为剖示宣谕。但憸邪昏乱之小人。如吕留良等、胸怀悖逆者。普天之下。不可言止此数贼也。用颁此上□日。特加训谕。若平日稍有存此心者。当问天扪心。各发天良。详细自思之。朕之详悉剖示者、非好辩也。古昔人心淳朴。是以尧舜之时。都俞吁咈。其词甚简。逮至殷周之世。人心渐不如前。故殷盘周诰。所以诰诫臣民者。往复周详。肫诚剀切。始能去其蔽锢。觉其愚蒙。此古今时势之不得不然者。若吕留良、严鸿逵、曾静等。逆天背理。惑世诬民之贼。而晓以天经地义、纲常伦纪之大道。使愚昧无知、平日为邪说陷溺之人。豁然醒悟。不致遭天谴而罹国法。此乃为世道人心计也。著将朕谕上□日、通行颁布天下各府州县远乡僻壤。俾读书士子、及乡曲小民共知之　　

○甲申。谕兵部。向导章京、行走差遣之处甚多。著赏给双俸。嗣后、凡补授之向导章京。俱给与双俸
  </div>
  <div class="pagination">
   <a href="清实录雍正朝实录_page125.html">
    上一页
   </a>
   <span>
    ...
   </span>
   <a href="清实录雍正朝实录_page121.html">
    121
   </a>
   <a href="清实录雍正朝实录_page122.html">
    122
   </a>
   <a href="清实录雍正朝实录_page123.html">
    123
   </a>
   <a href="清实录雍正朝实录_page124.html">
    124
   </a>
   <a href="清实录雍正朝实录_page125.html">
    125
   </a>
   <span class="current-page">
    126
   </span>
   <a href="清实录雍正朝实录_page127.html">
    127
   </a>
   <a href="清实录雍正朝实录_page128.html">
    128
   </a>
   <a href="清实录雍正朝实录_page129.html">
    129
   </a>
   <a href="清实录雍正朝实录_page130.html">
    130
   </a>
   <a href="清实录雍正朝实录_page131.html">
    131
   </a>
   <span>
    ...
   </span>
   <a href="清实录雍正朝实录_page127.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
