<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1489 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1489 页/共 1860 页
  </h1>
  <div class="content">
   ○辛巳。谕、向来军营打仗受伤官兵。定例分为五等。凡受伤时即有例赏。其因伤身故者。头等伤以半年为限。二三等伤以七十日为限。四五等伤以四十日为限。限内因伤亡故者。仍照阵亡例给与恤典。恩至渥也。但向例头等伤、与二三四五等伤。所定限期。未免悬殊。其限外因伤亡故者。即不得邀阵亡恩恤之例。情殊可悯。于轸恤伤亡之道。尚未周至。且受伤虽有轻重不同。其略带浮伤者。原无庸列入等第。其实在打仗出力。冲冒枪炮受伤者。分作一二三等、已足以昭详核。若多分等差。过为区别。转启高下其手之弊。所有官兵受伤等第向立例限、并限外身故者。应如何赏恤之处。著交该部另行详悉妥议具奏。寻议、嗣后官兵头等伤。仍照旧例、予限半年。伤列二等者。请予限五个月。三等者予限四个月。限内因伤亡故。仍照阵亡例议恤。其略带浮伤者。令该管大臣随时奖赏。将四五等伤名目。概行删除。至打仗受伤限外身故三品以下官弁。列头二等伤者。荫子弟一人。以七品官用。列三等伤者。荫子弟一人。以八品官用。其一二品大员。荫子弟一人。以六品官用。若无嫡亲子弟堪荫。或有子弟而官职均在应荫品级上者。请照伊等受伤等第。照例赏恤银两。毋庸议给官职。年未及岁者。岁给半俸。俟当差时、再行支食全俸。其应荫之人。未仕而故。准其补荫。至打仗受伤限外身故兵丁。其眷口各旗营例有养赡钱粮、毋庸另议外。查向例奖赏受伤兵丁。旗兵、头等伤赏银五十两。二等伤赏银四十两。三等伤赏银三十两。绿营兵、头等伤赏银三十两。二等伤赏银二十五两。三等伤赏银二十两。限外亡故。应仍照数赏给。其呈报限内限外伤亡之处。俱令该管各官结报查核。从之。　　

○又谕、京师开采煤窑。为日用所必需。近闻煤价较前昂贵。推原其故。皆因煤矿刨挖日深。工本运脚既重。窑户无力开采。呈请地方官封闭。经工部核题覆准者甚多。于民间生计。大有关系。现在西山一带产煤处所。尚有未经试采者。著步军统领衙门、会同顺天府、直隶总督、派委妥员前往。逐细躧看。无碍山场。照例召商开采。一面咨部。一面奏闻。以副朕筹计民生之至意。该部遵谕速行。　　

○谕军机大臣等、据阿桂等奏、此次青龙岗漫口。合而复开。究因引河长而逼窄。不能顺流直注。以致埽工鼓裂。现在将引河分段加挑宽深。以期开放时流行畅顺等语。坝工合而复开。虽系引河逼窄。宣洩不畅。或因天寒土冻。工作不能坚实所致。前此筹办时。阿桂等何以未曾计及。此时惟当益加慎重。步步稳实。以期开放时机势顺利。保固无虞。至前年仪封十堡漫工堵合后。亦有蛰陷之事。其时引河、亦仍复挑展宽深。系若干丈尺。现在筹办情形。自应即仿照前次宽深。一律办理。并将前次所做丈尺。与今次所做丈尺。是否相同。查明具奏。再阿桂等昨所进河图。其中尚有未甚详晰之处。并著将现在挑挖工程。约有几分。及两坝如何镶筑进占情形。再行详细绘图贴说呈览。朕廑念要工。无时或释。阿桂等前此奏报后。又阅数日。现在如何设法趱办。著即迅速由驿覆奏。以慰悬注。将此由六百里谕令知之。　　

○又谕、本日据毕沅奏、署咸宁县知县徐大文、拏获上年顺天乡场舞弊之方大中一犯。严审定拟一摺。已交该部议奏。并令将徐大文送部引见矣。此外尚有储椿年一犯。查缉巳久。未据弋获。此等科场作弊要犯。自应迅速就获。照例严办。方足以示惩儆。岂可任其免脱远扬。久逃法网。著传谕各督抚、即将储椿年设法躧访。严密查拏务获。毋得视为通缉具文。　　

○壬午。谕、给事中李廷钦条奏、请仍＜锍-釒＞大清河入海故道。俾得二分北流。稍叙全河之势等因一摺。此奏甚谬。嵇璜前在热河。有请黄河仍归山东故道之奏。亦无可如何之计。欲因势导全河归北耳。非谓分其流也。朕揣度形势。早知其事难行。因合龙后复致漫决。是以为无聊之思。降旨询问阿桂等、令各就所见。据实覆奏。昨据阿桂等覆奏摺内称、揣时度势。断不能行。且现在泛溢之水。其南流八分者。今则全归南注等语。是北流之二分。目下已于张秋一带断流。岂能复挽之北注。但稽璜既有此奏。而其言又为要工起见。正不妨博采周咨。折衷至当。是以复令大学士九卿科道等、再行悉心妥议具奏。李廷钦即在科道之列。如果熟悉全河形势。于未奉此旨以前。原可早为建白。即此时降旨交议后。如果确有所见。即当与众共论。设众议不以彼为是。不妨独持己见。另议具奏。乃李廷钦辄据书生之见。全无把握。沾沾自喜为治河上策。而又急不及待。迫于见长。先自陈奏。其识见之卑鄙。真不直一哂。若大学士九卿科道等、人人尽如李廷钦之执持谬见。纷纷聚讼。各自陈奏。尚复成何政体乎。且据李廷钦奏、以八分归南。二分归北。分为两股。即可稍杀全河之势。亦知黄河可合不可分。合则刷沙。分则停淤。李廷钦曾此之未知。而欲言治河乎。即其摺内称宋熙宁以后。北流断绝。河道南奔。是河之必不可以北行者。本不自今而始等语。是李廷钦亦明知河之必不可以北行。其言又自相矛盾矣。至所称用淮敌黄。大要在使淮水常蓄而力厚。何如仍＜锍-釒＞大清河入海故道等语。现在青龙岗漫下之水。患在上游无所归。而下游丰沛一带。已受其害。至清黄交汇处所。自开陶庄引河、移下清口以来。宣洩畅注。其势与现在上游漫溢之水。相去甚远。李廷钦又捃摭此等唾余。一并填入。真所谓未见颜色而言。谓之瞽矣。朕屡次南巡。阅视河工。最为熟悉。尚不敢轻言能治河也。然于李廷钦之乖谬矛盾之处。不可不一一指出耳。本宜将李廷钦交部治罪。以为言官妄陈得失。有意取巧见长者戒。但其所奏纰缪无理。转不直将伊交部。著将原摺掷还。仍通谕中外、并附便寄令阿桂等知之。　　

○谕军机大臣等、李侍尧覆奏查禁民间私铸鸟枪一摺。据称、欲禁私藏。先严私造等语。此仍遵朕旨为戢暴安良起见。各直省自应如此办理。但甘肃地方。番回与民人襍处。较之各省情形。逈不相同。该处番回蓄有鸟枪。以为打牲之用。由来已久。与蒙古之难以一概禁止者无异。此时该督等查办。果能将番回与民人鸟枪。不动声色。一律全行查禁。固属甚善。番回与民人。往往有争殴之事。第恐地方官奉行不力。转多滋扰。若将民间鸟枪查禁。则番回等恃有火器。起意侵侮。转开番回强横、民人懦弱之渐。不可不豫为筹虑。著传谕李侍尧、将现在该省查禁。是否能将番回与民人鸟枪一律销毁净尽。或势有不能。邻近民人所藏鸟枪。或可仍前听其收藏备用。以为守御身家之计。不必照各直省概令销毁之处。著李侍尧通盘筹画。悉心妥议具奏。至阿桂于该省情形。自能熟悉。著将此旨。一并钞寄阅看。阿桂以为何如。将此各传谕知之。寻李侍尧奏、番回向以打牲为业。鸟枪在所必需。既难收销。番回既不能禁绝。若将附近居民火器收禁。则番回必致恃强逞凶。请嗣后将附近番回地方。旧蓄鸟枪。报官编号者。概免收销。其余各府州属。仍行禁止。得旨、如所议行。　　

○又谕、昨据刘秉恬汇奏、滇省各衙门并无收交门包、及押席银两一摺。本日又据奏到并无派委属员承办筵席一摺。两事相近。该署抚拘泥向例。分摺汇奏。殊属无谓。此等年终汇奏之件。如换帖会、及门包押席承值筵席等事。惟在各督抚正已率属。严行饬禁。若不遵行。仅以空言了事。纵分晰陈奏。仍属毫无实际。著传谕各督抚、嗣后此等筵席会事例相近者。俱著并为一摺。于年终循例汇奏、或一人身兼督抚两篆。祇于摺尾声明兼署缘由。不必分奏两摺。以归简易。又如各省土贡。督抚互相兼署者。往往办进两分。亦属无谓。嗣后著归并一分呈进。将此传谕刘秉恬、并各省督抚知之。　　

○又谕、昨据阿桂等覆奏黄河难归故道北注一摺。内称、青龙冈始漫之时。势甚汹涌。是以倒漾北行。分入沙、赵河、穿运归海者。不过二分。北行不久。旋即断流。全行南注等语。地势北高南下。原事之显而易见者。但该处北流二分。既经断流。系何月日。其情形如何。涸出淤地、及所有堤堰。曾否派员补行修筑。又运河中黄河穿过之处。有无停沙。曾否疏浚。韩鑅、国泰、自应于断流时。即行查明据实具奏。以便筹办。伊等何无一语奏及。直至此时始行奏闻。疎忽太甚。岂不知朕念切民生。无时或释耶。著将此传谕韩鑅、国泰、令即将该处于何时断流。并现在办理情形迅速覆奏。并谕阿桂知之。寻韩鑅奏、青龙冈漫下黄水。北行入沙赵二河。系十月望前断流。其黄流穿运之初。畅注大清河入海。流行迅速。未至停淤。后因黄水渐落。大清河口门上下微挂新淤。现将应行挑挖处。于估挑运河摺内奏办。再黄水穿运。堤堰间有汕刷残缺。随时抢修平整。又国泰奏、沙赵二河穿运黄水。十月十四日业已断流。运河并未受淤。惟张秋迤南寿张、东阿、东平、汶上等处。因汶水北注。被穿运黄水横截。稍有淤沙。现饬员拨夫疏浚。均报闻。　　

○癸未。上御太和殿视朝。文武升转各官谢恩。　　

○谕、四库全书馆进呈书内、有萧云从画离骚图一册。盖踵李公麟九歌图意。而分章摘句。续为全图。博考前经。义存规鉴。颇合古人左图右书之意。但今书中所存各图。缺略不全。著南书房翰林重加订正。其应补者、酌定藁本。令门应兆补行绘画。以成完璧。书成即录此旨。冠于简端。　　

○谕军机大臣等、现在甘肃冒赈案内、其侵蚀银数在二万两以下。问拟斩候。入于明年秋审情实各犯。及侵蚀银数在一千两以上。照例问拟斩候各犯。该督审明定拟后。自当监禁省城。但此等人犯。情罪重大。外省监狱中。禁卒人等、恐未能看管严密。况各该犯自知罪重。或有贿通狱卒。乘间自戕等事。均未可定。著传谕李侍尧、即选派妥干文武员弁、陆续分起押解进京。交刑部严行收禁。并饬各解员等、沿途小心管解。毋得稍有疎虞。倘有在途脱逃自缢。及装点病故情节。如康基渊、麦桓之事。必将该解员重治其罪。将此由五百里传谕李侍尧、并谕沿途各督抚知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十六


大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。十二月。甲申。上御乾清门听政。　　

○以吏科给事中毓奇、为内阁学士、兼礼部侍郎。　　

○以故一等子仁和弟毓奇、三等男报国子海宁、三等男四格子永清、二等男刘延灿子宝柱、各袭爵。　　

○乙酉。谕、本日据杨魁覆奏、闽省台湾所属诸事废弛一摺。将节经查明参奏、据实办理各缘由。详晰声叙。台湾孤悬海外。最关紧要。该地方官平日因循玩愒。以致积弊相仍。可谓废弛已极。乃本日据巡台御史塞岱、雷轮、奏巡视台湾应行查办各事宜。内称、城垣坚稳完固。弁兵枝艺认真。库帑仓谷。并无短少亏缺各等语。所奏不实。已于摺内批示。巡台御史。三年始行派往巡视一次。所有该处地方。一切事务。皆应实力查察。随时据实奏闻。现在该处地方官玩误疎纵之案。经杨魁查明参奏者。不一而足。该御史等岂无闻见。何竟无一语入告。虽该抚等业经查参办理。而该御史等亦应细加察访。据实具奏。即该抚所奏、或有屈抑地方官之处。亦应据实为之申理。今所奏不过寻常照例敷衍了事。即如盘查仓库一事。使地方官果有亏缺。该御史等行走长途。经过重洋。未免多须时日。早可豫为弥补。仍属有名无实。又何必以此一奏塞责。则巡察台湾之御史。可不必派往矣。塞岱、雷轮、俱著交部察议。所有杨魁奏到原摺。并著发交阅看。　　

○又谕、四库馆办理永乐大典内散篇全数完竣。该总纂等应予议叙。其覆校分校等官、著总裁等查明年限。分别咨部。照例议叙。　　

○谕军机大臣等、据富勒浑奏、现在嵩岳庙工修竣。请派委内务府熟练工程司官一员。赴豫会同验勘收工等语。所奏殊可不必。该处庙工、既经修理完竣。自应确实勘估。奏请核销。何必又请派内务府司员前往验勘。岂朕之信任富勒浑。转不若内务府司员乎。富勒浑此奏。殊属糊涂见小。著传旨申饬。仍著将此项庙工。即行据实造册报销。交内务府核覆。并谕阿桂知之。　　

○以故一等男富勒珲子索诺木扎什、三等子博诚子博尔忠武、三等伯鄂尔齐达逊子彻灵达什、各袭爵。　　

○丙戌。谕军机大臣等、福康安奏解省匪犯审明分别严办一摺。内称、张会等十四名。前因形迹可疑。兵役捕拏送究。今屡审实属平民。不便稍有屈抑。再为覊禁。应即予保释等语。已批交该部议奏矣。张会等十四名。既经叠次严鞫。实系无辜。自应即予省释。以免拖累。但从前饬令兵役捕拏。究系何员任内之事。其拏获送究时。何以并未审明释放。以致覊禁多时。该捕役等有无勒索威逼挟嫌诬诈等事。亦当详确查究。若果有此等弊端。以致平民冤抑。则佥差及承审各员。均不能辞其咎。除谕知刑部外。著传谕福康安、即行详晰查明。据实具奏。　　

○裁各省武职名粮。核定养廉额数。军机大臣、会同户兵等部议覆、各省武职。自康熙四十二年。酌给亲丁名粮。乾隆八年。改为养廉名粮。今遵旨将所扣兵饷挑补实额。议给养廉。查各省奏到清单。自京营直省各提督、以至经制外委。共一万一千七百十五员。臣等将各省督抚提镇河漕各标营。就其原得名粮。按品核支养廉。提督、请岁给二千两。总兵、一千五百两。副将、八百两。参将、五百两。游击、四百两。都司、二百六十两。守备、二百两。千总、一百二十两。把总、九十两。经制外委、十八两。至在京五营提督以下员弁、管辖地方。处分较重。甘肃之乌噜木齐等处。云南之腾越镇、龙陵协。四川之崇化、绥宁、靖远、懋功、抚边、五营。或系新疆。或在边境。与腹地不同。均未便照各省营员一体办理。请嗣后除京营提督、系部旗大臣兼理。所有应得名粮八百八十两。应仍照数支给外。副将岁给养廉九百两。参将、六百两。游击、五百两。都司、三百两。守备、二百四十两。千总、一百四十两。把总、一百两。外委、二十两。云南腾越镇、龙陵协。总兵、一千六百两。副将、九百两。游击、四百五十两。都司、三百两。守备、二百二十两。千总、一百四十两。把总、一百两。外委、二十二两。甘肃乌噜木齐。提督、二千八百两。伊犁、巴里坤、总兵、二千一百两。玛纳斯。哈密。副将、一千二百两。参将、八百两。游击、六百两。都司、三百八十两。守备、三百二十两。千总、一百八十两。把总、一百二十两。外委、二十八两。四川崇化等五营。游击、五百二十两。都司、三百四十两。守备二百六十两。千总、一百六十两。把总、一百二十两。外委、二十八两。于乾隆四十七年始。按季动支。查文职养廉。系于耗羡项下动支。今武职事同一例。应令各该省、一并于耗羡项下。及一切闲款内动支。不敷、奏明请旨。又云南提督一员。总兵六员。福建台湾镇总兵一员。向于支给名粮外。复又动支耗羡公件银。自六百两至八百两不等。广东水师各营。复有加增草乾银。自一百六十余两至二十余两不等。今各员既支给养廉。应一并删除。再山东、江南、江西、浙江、湖北、湖南、广东、广西、福建、河南、山西、有每年收存盐当规礼。房地租银等项。作为官兵巡盐之费。查武员管理汛地。巡盐分所应为。亦请停给。得旨、依议。云南提督总兵、及福建台湾总兵、或地当烟瘴。或远隔重洋。均与腹地不同。著加恩于议给养廉外。云南提督、加赏银五百两。云南总兵、及福建台湾总兵、各加赏银二百两。以示朕轸念岩疆加惠戎行之至意。著为令　　

○兵部议覆、杭州将军王进泰奏称、乍浦满洲水师。向分左右二营。每营设协领二员。佐领四员。防御三员。骁骑校六员。缺出。各按本营应升之员。拣选保送。但拘定营分。拣选时或一营得人。或一营不得人。其不得人营分。各员恃其易升。未免不知奋勉。请嗣后缺出。于两营官员内。通行拣选保送。查该二营、各有协领二员。缺出。祗就本营佐领四员内拣选。佐领缺出。祗就本营防御三员内拣选。是应升之人较少。应如所请。遇缺出时。令其于二营应升人员内通行拣选。至该二营防御各止三员。而骁骑校各设有六员。是应升防御之人较多。且骁骑校缺出。本营应升兵丁。更复不少。应请仍照旧例办理。从之。　　

○命吏科给事中陈桂森、提督陕甘学政。　　

○丁亥、谕军机大臣等、本日军机大臣、会同该部、核议侍郎德成、勘估兰州城垣营堡一摺。已依议行矣。兰州外城。西南两面。紧接华林龙尾山麓。前此逆回苏四十三等、恃险跳梁。即由此施放枪炮攻扑。窃据形势。是以阿桂等、议将此两面外城拆去。俾城根距山稍远。不致有俯瞰下压之虞。原为保护城隍起见。但从前华林山等处。并未设立塘汛。屯兵驻守。逆匪因得据有险要。直逼兰城。今既添建营堡墩台。移驻重兵。则两山声势联络。可以环卫大城。况成功不毁。何必复多费帑金。将旧有土城拆去改缮。且西南两关厢。民居周密。若概令迁移。彻去房屋。小民恐多未便。即所议扩建之东城关厢。亦未必能安插许多烟户。自不若一切仍循其旧。从前德成勘估查奏时。朕已早经谕及。至营堡一项。军机大臣等、议用砖砌。更为坚实永久。请交该督另行核实勘估。但华林诸山。冈阜联络。其中所产虎皮石料必多。若即用此项块石。叠砌钩抿。不特取携较便。而工程尤为巩固。但该处采取石料。是否便易。较之烧砖。工价孰为节省。著传谕李侍尧、查明据实确核具奏。将此由五百里传谕李侍尧、并谕阿桂知之。寻李侍尧奏、甘省营堡。用土筑建。尽可坚固。若改用虎皮石。需费太多。即砖工亦可无需。得旨、如此即筑土堡可也。　　

○予故广东巡抚赠尚书衔李湖、祭葬如例。谥恭毅。　　

○戊子。大学士等议覆、嵇璜奏请使黄河仍复山东故道。其事难行。惟青龙冈此次漫口。合而复开。实因引河形势窄狭。宣洩不畅所致。现据大学士公阿桂奏请、将孔家庄等处引河展宽。应饬令速即派员赶挑。至下游宣洩不畅。上游各处堤工。难保稳固。应敕下河东、江南、河道总督查勘。遇有淤阻之处。即行设法疏通。再臣胡季堂窃有请者。黄河南北两堤。相距二三十里、及数十里不等。堤内均属河身。不便少有壅塞。近日堤内村庄甚多。并皆耕种麦苗。有碍河身。应饬令迁居堤外。得旨、依议。又谕军机大臣曰、本日据大学士九卿等、会议黄河水势情形一摺。已依议行矣。内胡季堂所称河滩地亩。尽皆耕种麦苗。并多居民村落。一遇水发之时。势必筑围打坝。填塞自多。是河身多一村庄。即水势少一分容纳。请敕下河南、山东、江南、各督抚确查。令其拆去。迁居堤外等语。所见甚是。河滩地亩。居民日就耕种。渐成村落。一遇水势增长。自必筑墙叠坝。填塞河身。此弊由来已非一日。最宜严禁。从前朕阅永定河堤。即见有民人在彼耕种居住者。特谕方观承、令其嗣后严行禁止。勿使增益。彼时闻南河亦有此弊。曾于阅永定河堤、示方观承诗内。再三谆训。今河南山东等省聚居河滩者。村庄稠密。更非永定河可比。若听其住居垦种。于河道甚有关系。著传谕萨载等、即行确加履勘。其堤外地处高阜。无碍河身者。自不妨听其照常居住耕种。若堤内地方。不便占居填塞。有碍水道。所有村庄房舍。该督抚等务须严切晓谕。令其陆续迁移徙居堤外。俾河身空阔。足资容纳。仍须遴委干员。不动声色。妥为经理。使迁徙贫民。毋致扰动失业。方为尽善。著将此传谕萨载等、并谕阿桂、英廉知之。所有大学士九卿等会议原摺。俱著钞寄阅看。　　

○予福建水师提标右营巡洋遇风淹毙弁兵赏恤如例。　　

○己丑。上幸瀛台。回部库尔勒三品阿奇木伯克密尔萨图拉等三十二人、于西华门外瞻觐。赐冠服有差。　　

○谕、据农起奏、审拟亳州民尹尚岳、将盗挖官堤王忝幅、王佩、用乌枪打伤身死一案。请照罪人不拒捕而擅杀律拟绞监候等语。此案王忝幅、因所居地近河西。雨水停积。輙敢纠约王佩等数十人。前往河东盗挖官堤。希图宣洩河西积水。时住居河东之尹尚岳、目击堤势将溃。情急放枪。致将王忝幅、王佩、打伤身死。核其情节。王忝幅等盗决官堤。以致该处远近田庐。悉被淹没。情罪重大。非寻常罪人可比。尹尚岳、因河东地处洼下。恐堤溃水冲。势在危急。放枪吓阻。系为保护地方起见。并无挟嫌情事。其所用鸟枪。亦系遵照旧例。在官编号。并非私制。所有此案原拟绞候之尹尚岳、著加恩免罪释放。该部知道。　　

○是日。壬寅年立春。顺天府进土牛春山宝座。　　

○庚寅。上幸宁寿宫。御养性殿。赐王公大臣、蒙古王公贝勒额驸台吉等宴。　　

○谕、前据御史钱沣参奏毕沅署陕甘督篆时。于该省冒赈诸弊。瞻狥畏避。请敕部将毕沅比照捏结各员治罪一摺。即谕毕沅明白回奏。并令大学士九卿科道议奏。据大学士等请将毕沅革职、发往新疆效力赎罪。已降旨俟毕沅覆奏到日。再降谕旨矣。今据毕沅奏、伊于四十一年署理督篆时。因金川凯旋。经手军需事件丛集。迅速回陕。于该省监粮情弊。曾经查问属员。支吾隐饰。急切不能得其要领。则是毕沅已大概知有弊矣。何以不奏。至四十四年署篆。又以伊赴西宁口外。办理事件。在省为日无多。未能觉察举劾。今并请交部严加治罪等语。毕沅两经署理督篆。于王亶望等折捐冒赈。上下通同舞弊等事。适值其时。乃不即据实参奏。及至降旨询问。又以两署总督。为时甚暂。办理军需等项事件繁多。托词卸责。所奏实属支饰。试思革职交部。亦不过仍如大学士九卿等所议耳。但王亶望等勾通侵冒一案。内外大臣。皆知而不举。朕亦不肯独归罪毕沅一人。且现在督抚一时乏员。毕沅、著从宽照李侍尧、富勒浑之例。降为三品顶带。仍留陕西巡抚之任。所有应得职俸及养廉。永行停支。以示惩儆。倘因停其廉俸。或需索属员。以为自肥之计。一经查出。朕必重治其罪。不能再为宽贷也。该部知道。　　

○又谕、前进剿金川。所有各省绿营脱逃兵丁。曾明降谕旨。分立限期。如有自行投首者。加恩免死。发遣伊犁等处。此等逃兵。一经拏获。本系即应正法之犯。朕加恩宽以一线。准其投首免死。原属法外之仁。兹据湖南巡抚刘墉奏报、该省并未拏获。亦无投首等语。而各省奏报投首者亦复寥寥。逃兵等当知已赦其死。不过改遣伊犁等处。乃仍敢匿迹。希图漏网。实属不知朕恩。怙终贼刑。不可再宽矣。地方官等、平日不能留心办理。仅以通缉具文。或出示了事。并不认真。亦难辞咎。兹再予限一年。如有限内不行投首。续经拏获者。俱著即行正法。以彰军纪。其承缉不力之地方官。并著该部另行严定处分具奏。　　

○辛卯。以安徽巡抚农起、山西巡抚谭尚忠、对调。山西布政使国栋、安徽布政使刘峨、对调。　　

○壬辰。以江南督标中军副将伸泰、为狼山镇总兵。　　

○癸巳。孝庄文皇后忌辰。遣官祭昭西陵。　　

○谕、刑部奏审拟甘肃侵冒案内、原任河州知州叶中之子捐纳通判叶椿、业已革职。毋庸议。又原任徽县知县刘炯、拟斩监候、伊子刘士銮等、分别杖徒斥革二摺。实属非是。叶中在知州任内折收冒赈。赃数累累。系应问拟斩候入于情实之犯。因其身故。得以幸逃显戮。伊子叶椿、在馆充当誊录。乃因伊父事发。先行出京逃匿。及拏获到京。复以伊母患病。回籍探望。谬托行孝。巧词支饰。尤为可恶。自应发遣伊犁。乃刑部止据该犯一面之词。仅谓叶椿革去官职。不复置议。甘省此案。上下勾通。侵帑剥民。盈千累万。为从来未有之奇贪异事。案内各犯。俱属法无可贷。其有酌从宽减者。实为朕法外之仁。刑部系执法衙门。自应按律问拟。即果有情节可原。即当声明。请朕酌量加恩。何得率意徇情宽纵。以沽感誉。看来该堂官等、因英廉现在出差。竟好为沽息。以博宽厚之名。实大不是。所有叶中之子叶椿、著发往伊犁充当若差。其刘炯虽止捐监。未经办灾。但有建仓冒销银三千余两。系应拟斩监候之犯。伊子刘士銮、于查抄家产时。胆敢将地亩契价。私行隐匿。情殊可恶。刘士銮、著一并发往伊犁充当苦差。其刘士＜釒夅＞中式副榜。并著斥去。以示惩儆。所有问拟宽纵之刑部堂官。俱著交部严加议处。　　

○又谕、据杨魁奏海澄县民周铿声、控告在籍知县叶廷推、纂辑县志。载入碑志。词语狂悖。审系挟嫌妄控等情。仍请将叶廷推、革去知县职衔审办一摺。所办殊属非是。周铿声指控叶廷推、所载伊曾祖叶逢春碑志语句。如鲁仲连排难解纷、及谁夸南面雄。瑶林繁玉种等句。俱系剿用腐烂旧句。原无悖逆之处。该抚既究出周铿声、从前因藉园图占抽分海泊采取蚝螺。经叶廷推之故兄告发。将该犯杖责怀恨。欲图报复各缘由。自应将周铿声按照诬告律问拟。严示创惩。何必又将叶廷推请旨革去职衔。是欲两败俱伤。转使挟嫌妄控者。得长刁风。而无辜良善。致滋扰累。从前巴延三等奏、访获举人王尔扬、所作墓志内妄用皇考字样。指为悖逆。曾明降谕旨。通谕中外。不得刻意吹求。杨魁并非不晓事之人。何办理此案。茫无定见若此。所有诬控之周铿声一犯。著杨魁即审明按律定拟具奏。其叶廷推等无辜之人。即行省释。无庸究问。原摺著发钞。并将此通谕知之。　　

○谕军机大臣等、据杨魁奏、拏获海洋巨盗。审明定拟一摺。已批交三法司核拟速奏矣。摺内所称南安县民伍京、呈称伊兄伍叠、与陈林春、合置商船。在洋贩卖货物。被盗劫掠。旋将伍叠等九人杀伤身死。现据文武各员弁、将首夥盗犯。先后拏获三十一名。又闻拏投首之盗犯一名等语。洋面盗犯。鸠集匪徒。肆行劫掠。聚至三十余人之多。且据审供、该犯等在洋先占劫碗船。又占劫双桅客船一只。是各犯等夥结。已非一日。海洋地关紧要。虽据称斗门彭洋二处。向无安设弁兵。然巡哨船只。来往稽查。何以毫无闻见。直待盗匪抢劫伤人。且占据客船。始行侦缉拏获。其该管文武员弁、平日疏防之咎。实所难辞。著传谕陈辉祖、杨魁、即行查开疏防职名。据实参奏。至摺内所称此案盗夥。共三十四人。现在已获三十二名。其未获之犯。仍著该督抚饬属上紧实力查拏务获。毋使漏网。将此由四百里各传谕知之。　　

○是日起。上以岁暮祫祭太庙。斋戒三日。　　

○甲午。谕、伍弥泰、嵩椿奏称、接奉严禁居民私造私藏鸟枪谕旨。实心密查。将土默特两旗兵丁。现有私枪。尽数查出。编号刻记收存。并归化城之七库抡喇嘛徒众私存鸟枪。俱皆销毁。永远不准私存等语。伍弥泰、嵩椿等所办。竟属错谬。朕阅各省招册内。常有火器伤人之案。因降旨禁止民间私存鸟枪。并非禁止满洲蒙古。亦不准其私存。将军有操练兵丁之责。鸟枪乃兵丁利器。岂有反行禁止之理。况归化城尤非他省可比。而土默特蒙古等、俱以打牲为业。若将鸟枪俱行禁止。则于伊等打牲有碍。岂能行之事乎。即部文误行口外。伊等接到后。亦应将难行之处陈奏。乃竟含混禁止。殊属非是。除将伍弥泰、嵩椿、申饬外。著通谕各省将军副都统等、伊等接得禁止鸟枪谕旨。兵丁所存鸟枪。不得如是滥禁。　　

○乙未。以岁暮祫祭。遣官祭太庙中殿、后殿。　　

○谕曰、绰罗斯贝勒富塔喜、朕欲造就。令其在乾清门行走。伊系派出前引之人。乃每次托故不到。甚属懒惰。且平日举止。毫无蒙古气象。富塔喜、著革去贝勒。与伊兄罗布扎。安静同居。倘不安分。别生事端。必重治其罪。其贝勒著降一等加恩令罗布扎之子富尔纳、承袭贝子。仍在大门三等侍卫上行走。　　

○又谕曰、西宁年逾八旬。尚能趋走勤慎。著赏总管内务府大臣职衔。　　

○谕军机大臣等、据德成奏、现在已抵西安勘估城垣一摺。据称、连日逐段查勘。但该省城垣。坍塌过甚。工程浩大。帑项繁多。必得逐处逐件。细加丈量斟酌做法。确核办理等语。陕省为三秦扼要。汉唐建都之地。其城垣形势。本极崇闳壮丽。但历年久远。未经修整。自多坍卸之处。德成现经督率司道各员、详慎勘估。不得存惜费之见。其一切筑建基址。务从其旧。不可收小。以致规模狭隘。即费数十万帑金。亦不为过。该侍郎在彼。必须详悉指示。料理周妥。不必急于回京。至省城外灞桥。为往来要路。亦闻年久塌损。均须一律修整。并著该侍郎勘估确核办理。以利行旅。毋废旧观。著将此由四百里传谕德成、并谕毕沅知之。　　

○丙申。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。
  </div>
  <div class="pagination">
   <a href="清实录乾隆朝实录_page1488.html">
    上一页
   </a>
   <span>
    ...
   </span>
   <a href="清实录乾隆朝实录_page1484.html">
    1484
   </a>
   <a href="清实录乾隆朝实录_page1485.html">
    1485
   </a>
   <a href="清实录乾隆朝实录_page1486.html">
    1486
   </a>
   <a href="清实录乾隆朝实录_page1487.html">
    1487
   </a>
   <a href="清实录乾隆朝实录_page1488.html">
    1488
   </a>
   <span class="current-page">
    1489
   </span>
   <a href="清实录乾隆朝实录_page1490.html">
    1490
   </a>
   <a href="清实录乾隆朝实录_page1491.html">
    1491
   </a>
   <a href="清实录乾隆朝实录_page1492.html">
    1492
   </a>
   <a href="清实录乾隆朝实录_page1493.html">
    1493
   </a>
   <a href="清实录乾隆朝实录_page1494.html">
    1494
   </a>
   <span>
    ...
   </span>
   <a href="清实录乾隆朝实录_page1490.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
