<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 11 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 11 页/共 95 页</h1>
    <div class="content">

大明太宗文皇帝实录卷十八
　　永乐元年三月戊寅朔  文武百官复上表请立  皇太子赐  敕答曰览表具悉朕嗣承大宝思惟永图负荷之艰夙夜祗栗矧在长子智识未广德业未进储贰之任岂当遽承必欲以正元良宜预成其学问尔等为国远虑凡再有言足亮乃忠未允所请
　　○升都指挥佥事李英为狭西都指挥同知
　　○己卯命鲁荒王世子肇煇袭封鲁王
　　○赐宁王权钞一万锭
　　○永兴王尚烈辞归赐钞千百锭
　　○以前北平按察副使王礼为户部右侍郎赐罗衣一袭
　　○夜有星如碗大青白色有尾光烛地出郎将旁西北行至紫微西番内
　　○庚辰  命江阴侯吴高镇守山西大同防御胡寇节制山西行都司诸卫
　　○辽东都指挥同知沈永有罪伏诛先是虏寇侵辽东三万卫  永不能追袭又匿不以闻及来朝复隐不奏  上以其欺蔽诛之令兵部榜谕天下都司军卫并缘边卫所凡有草贼及虏寇声息不即以闻者镇守官以下职无大小罪与永同
　　○辛巳复设怀仁等五土塞
　　○壬午行都指挥使司为大宁都指挥使司隶后军都督府设保定左右中前后五卫俱隶大宁都司调营州左屯卫于顺义右屯卫于苏州中屯卫于平峪前屯卫于香河后屯卫于三河卫设左右中前后五所仍隶大宁都司复设东胜中前后三千户所于怀仁等处守御宁夏总兵官左都督何福奏请调河南都指挥高山领骑千五百赴宁夏听用狭西都指挥李智来领马李庸提督也屯种守宁夏都指挥吴杰往守绥德从之山西行都指挥使司都指挥使房昭言大同诸卫军士屯田者众守城者小虑寇猝至无一备御宜各存守城军八百从之赐昭钞百锭
　　○癸未修扬州府江都县河东等乡边江圩岸
　　○甲申修  太庙周垣
　　○昏刻有星如鸡子大青白色尾迹有光出南河西北行至游气
　　○乙酉江都郡主薨命有司营丧葬郡主懿文太子长女下嫁仪宾耿璇云
　　○丙戌赐琉球国中山王从子三吾良斖等宴于会同馆浚苏州府昆山县葫芦等河
　　○琉球国山北王攀安知遣使善住古耶等奉表朝贺贡方物赐钞及袭衣文绮善住古耶致攀安知之言丐赐冠带衣服以变国俗  上嘉之命礼部赐其国王暨陪臣冠服
　　○丁亥  上谕兵部臣曰从朕平内难将士已论功升赏朕念平九门者其功最先且难可再升一级功小不在升例者亦升一级升未及数与未升者通升之于是升都督佥事刘江为中军都督同知许成为左军都督同知谭青为后军都督同知都指挥使童信为前军都督同知徐善为中军都督佥事曹隆为左军都督佥事马瑛为前军都督佥事都指挥同知吕得昇方敬为中军都督佥事周长为左军都督佥事冀英为后军都督佥事王麒为后军都督佥事王忠为前军都督佥事高冕为山西行都司都指挥使都指挥佥事万得为河南都指挥同知指挥使王伯二为山东都指挥使王福为辽东都指挥使冀中为河南都指挥使倪宽为狭西都指挥使歹都为狭西行都司都指挥使把丹沙为山西都指挥使唐来保为山西行都司都指挥使朱旺为大宁都指挥使刘成为浙江都指挥同知孙得旺为辽东都指挥佥事指挥同知林泉李通李得革买儿周贵陈得为指挥同知掌中都留守司事朱荣王思齐鹿得山康成武让蒋旺张廉俱为河南都指挥同知李信孙小老张四李二马永儿李信俱为浙江都指挥同知李荣高文得葛成陈景先张秀巩玉儿李保儿俱为山西都指挥同知张思孝郭成刘青郝聚赵全丁成李顺俱为辽东都指挥同知王钦戴聚贾武朱九三海拜住李留住李成俱为狭西都指挥同知蔡成张勇夏旺朱宾鸿吴义王庆三李温甫俱为狭西行都司都指挥同知韩贵为都指挥佥事姜四儿刘买住张鹏周元一任礼夏二仲家奴俱为山西都指挥同知刘均保为都指挥佥事张林刘亭玉黄子顺邢彦礼王仲成刘猱哑失帖木俱为山西行都司都指挥同知张兴为都指挥佥事张鬼神陈颇厮周官保姚堂李讨住长陈聚孙小六俱为大宁都指挥同知朱成王得为指挥佥事指挥佥事郑伯坚邵添儿魏佛家奴张宽李凯俱为都指挥佥事掌中都留守司事蒋得高成孟得辛胡贵李关关俱为河南都指挥佥事别景祥杨成李晟王奇刘满海俱为浙江都指挥佥事苏四陈忠王鼎王礼保刘兴俱为山东都指挥佥事粟大于全秦宽徐忠陈聚俱为辽东都指挥佥事张林张兴桑高李官音保张五俱为陕西都指挥佥事李舍儿胡奇胡仲良齐先童俱为陕西行都司都指挥佥事周士兴蒋盛杨僧安何小大俱为山西都指挥佥事孟祥赵礼苗遇成广失台俱为山西行都司都指挥佥事刘七胡法户黄保李彬俱为大宁都指挥佥事蒋善为府军卫指挥使陶源为指挥同知井十五为府军后卫指挥使庞得程兴为指挥同知宋得为羽林左卫指挥使王四杨成为指挥同知曹得为羽林右卫指挥使周成李贵为指挥同知王许儿为羽林前卫指挥使苗成为金吾左卫指挥使权信为金吾右卫指挥使闵仲名为金吾前卫指挥使唐官音保为金吾后卫指挥使徐福二为虎贲左卫指挥使颜津为锦衣卫指挥使李管为指挥同知马贞如为旗手卫指挥使正千户商能陈旺邹英山李丑驴为孝陵卫指挥使董三汉吕奔儿邬关孙为府军卫指挥使王锁住田贵为指挥同知赵成雷真保洛成杨兴为府军左卫指挥使李齐甫青为指挥同知杨威王回住为府军右卫指挥使祈伯胜孙咬儿为府军右指挥使郝剪子张炳为指挥同知杨成谢闹子谷郎为府军后卫指挥使何聚傅闰陈中马得为锦衣卫指挥白敬辛杨能为指挥同知崔成李奴儿啜钦傅昇为旗手卫指挥使尹奴子张胜为指挥同知孙喜高聚鲁云为羽林左卫指挥使魏牛儿高和杨显为羽林右卫指挥使张狗儿曹成江来住为羽林前卫指挥使杨武角□羊孙奇谷文秀为金吾左卫指挥使赵奇贾思玉李显为金吾右卫指挥使杜闰奇杨锁儿为指挥同知刘泼餋孙小王宋狗儿为金吾前卫指挥使王友才彭福为指挥同知袁佛保沈孙儿为指挥佥事董成孟益来用为金吾后卫指挥使高一高舍奴为指挥同知陈林刘海为指挥佥事宋大张山阎能为虎贲左卫指挥使李兴为指挥同知木庄儿为指挥佥事副千户沈和尚翟文友陈长为锦衣卫指挥同知翟宽任得成宋义冯子成为旗手卫指挥同知李保安奴傅贵刘兴李旺为孝陵卫指挥同知李成王荣王官保为府军卫指挥同知施受王矩王成李伯家儿为府军右卫指挥同知马旺胡十三董家驴房友儿为府军后卫指挥同知袁关保周聚徐圭赵二为羽林左卫指挥同知贾闹儿陈来住刘士为指挥佥事吴十四李和张成四彭广儿为羽林右卫指挥齐敬中董成张锁儿为指挥佥事何长宁存善刁保兴奴张奴儿为羽林前卫指挥同知屠阿巧郝得全史伴奇为指挥佥事李旺李智名李□为金吾右卫指挥同知孟册尹聚李孙儿为指挥佥事张春张仲文班猪儿为金吾前卫指挥同知吴佛奴为指挥佥事张彬刘仓方胜伍为金吾后卫指挥同知谭俊李智岳成为虎贲左卫指挥同知百户李大孙秃儿董舍儿为锦衣卫指挥佥事赵庆甫殷婆孙马胜为旗手卫指挥佥事崇舍儿邵闰宫福聚为孝陵卫指挥佥蔡千家儿王中王成儿为府军卫指挥佥事李回儿李成杜思齐为府军左卫指挥佥事张四康成为府军卫指挥佥事其余千百户总小旗胡通海等五十余人升职有差
　　○戊子命江平伯陈瑄及前军都督佥事宣信俱充总兵官各帅舟师海运粮饷瑄往辽东信往北京升指挥佥事粟彪为辽东都指挥佥事
　　○户部言河南开封等府蝗民饥命以见储麦豆赈之
　　○己丑升都指挥佥事李璟为大宁都指挥同知李昇为山西行都司都指挥同知金吾右卫千户邵青为金吾左卫指挥使邵成为孝陵卫指挥佥事
　　○庚寅升都指挥同知黄忠为前军都督佥事金吾左卫千户胡清为府军后卫指挥同知
　　○辛卯以岳敏周乐喻良俱为监察御史初敏任河南按察副使良任佥事乐任狭西布政司左参议皆以罪免官命于鸿胪寺办事至是复擢用之
　　○琉球国中山王察度山南王弟汪应祖遣使渥周结制长史王茂等六十五人来朝贡马及方物赐钞袭衣文绮有差
　　○壬辰礼部言洪武间京官文武四品以上命妇朔望朝  中宫隆寒盛暑雨雪皆免  上命并免朔望但遇节来朝
　　○修  孝陵神厨库房及墙垣
　　○癸巳工部尚书黄福言今有司所造弓准旧制弓面衡阔三指弰弝宏壮故能射远然人力有强弱弓力亦宜有差等宜令军器局造弓式自十七斤至四十斤分为四等颁布郡邑依式造进量力给授为便从之
　　○夜有星如鸡子大青白色有光出天辐东南行至尾宿
　　○甲午北京山东河南直隶徐州凤阳淮安民饥命户部遣官赈济本处无储粟者于旁近军卫有司所储给赈之
　　○陕西乾州言州粮该输岷州卫每岁于巩昌易粟转输今其地蝗田稼无收乞以麦豆代输从之
　　○乙未升都指挥佥事周信为辽东都指挥同知
　　○河南裕州言本州地广民稀山西泽潞等州县地狭民稠乞于彼无田之家分丁来耕  上命户部如所言行之
　　○丙申升监察御史岳敏为四川按察使姜涤为云南按察使周乐为副使喻良为广东布政司左参议
　　○丁酉升都指挥同知周广为左军都督佥事
　　○赐国子监云南生张文礼等二十八人夏衣
　　○苏州府言霖潦决堤场稼命户部亟遣人修治
　　○戊戌有司言殷太师比干墓及祠圮坏请发民修治从之因谕侍臣曰君子为国不为身故犯颜谏诤死且不避小人为身不为国惟才謟面謏以苟富贵明君乐谏诤而国以兴昏君乐才謟而国以亡桀纣杀龙逢比干明效具在而后世人主如秦隋之末皆不监复辙国安得不亡哉朕方以是为戒尔等当以君子之道自勉庶几共保  祖宗之洪业
　　○镇守贵州镇远侯顾成言金筑安抚司等处每有征讨輙率官军土军兼进有功则皆赏之宜今一概操练庶可久长兼用  上遣敕谕之曰卿策固善朕虑土军皆夷人乐散逸而惮拘束若后之同于官军或情有不堪驭夷之道当顺情以为治可斟酌行之
　　○沈阳中屯卫军士唐顺言卫河之源出卫辉府辉县西北八里太行山下其流自县治北经卫辉城下抵直沽八海南距河陆路才五十余里若开卫河距黄河百步置仓廒受南方所运粮饷转至卫河交运公私两便  上曰此策亦是命廷臣更详议如议可行亦俟民力稍苏行之
　　○己亥赐书谕晋王济熺曰前庆成王济炫来朝见其长成未谙政务欲令潞州权住讲读诗书操习弓马近得尔奏谓年少不忍遽离爱弟之笃朕甚嘉然庆成王已冠内有母之训诲外有官属辅导使之涉历寔维其时今可令都指挥韦善先往潞州修治居室今庆成王择日奉母同往
　　○夜有星如盏大赤色光烛地出太子旁西南行入轩辕
　　○庚子改广西布政司右参议沈经为广东布政司右参议
　　○镇守贵州镇远侯顾成言普定卫康佐长官司岁秋粮止内普定卫洪武二十五年始改输安南卫然康佐距安南卫三百五十里往复半月人负米三斗(正)[止]足途中之食故累岁有亏康佐距普定止两日若令旧运输普定甚便之从之浙江台州府临海县言本县见亏盐粮八千余石去岁旱蝗禾稼不登乞敕户部候秋成输纳从之
　　○辛丑南阳邓州官牛疫死者多有司责民偿甚急民贫至省有鬻男女以偿者事闻  上怒甚曰孔子闻厩焚问伤人否不问马盖为人贵于畜今以人易牛何其不仁哉况畜牛本以为民今及毒民如此命有司牛死者悉免偿民所鬻男女偿牛者官赎还之仍命法司治有司不奏而擅责民偿之罪
　　○夜有星如鸡子大赤色光烛地出西南云中西南行入云中
　　○壬寅升羽林前卫指挥佥事杨成为大宁都指挥佥事
　　○京师雨水坏西南隔城五十余丈命有司修治
　　○甲辰升尚宝司丞徐胜为司少卿
　　○乙巳上谓兵部尚书刘俊曰朕即位之初首诏内外诸不急之务一切停止毋妄劳人歛财庶少兵民今闻诸司尚有不体朕意横虐吾军民者其申谕中外自今军执常役民安常业官守常职虽事之警急不可已者亦须奏准然后行之违者加罪
　　○命工部制周府二君王仪仗用曲柄红素圆伞画瑞草文如亲王制
　　○丙午赐秦王尚炳书曰比以尔弟永兴王尚烈年长令暂居巩昌讲诵诗书练习武事以成德器昨闻过凤阳自留守司官下至指挥小校皆被棰楚人不能堪竟莫明其何罪夫国家笃于亲亲宗室谨于礼法斯共保富贵令闻长世世尚烈所为若此岂保富贵之道凡今臣民皆  太祖皇帝数十年教餋者况凤阳  祖宗肇迹之地过其地虐其臣民岂贤子孙所为乎本欲罪其从官但以方出姑释不问尔其兄长当深戒之使改行为善将来有成非独慰尔父于冥冥亦称朕亲亲之意尔之兄弟亦得以俱成令名也
　　○升都指挥佥事王聚为山西都指挥同知王敬忠为河南都指挥同知李刚为陕西都指挥同知王山为陕西行都司都指挥同知指挥使刘成为山西都指挥佥事鲁曾为大宁都指挥佥事指挥同知李福为陕西都指挥佥事王兴为金吾右卫指挥使洛荣为府军右卫指挥使指挥佥事吴贵为大宁都指挥佥事李成为金吾右卫指挥使朱胜为府军左卫指挥同知千户方宝为金吾右卫指挥同知赵成为羽林前卫指挥同知前贵为孝陵卫指挥佥事沈旺袁昇为金吾前卫指挥佥事以故指挥同知毛成侄贵袭升羽林前卫指挥使金吾左卫指挥同知刘旭子比时袭父职羽林前卫千户陈旺兄智金吾左卫百户白全侄兴俱袭升府军(前)[后]卫指挥佥事刘成以本官致仕
　　太宗文皇帝实录卷十八


大明太宗文皇帝实录卷十九
　　永乐元年夏四月丁未朔享  太庙  安南权理国事胡＜大互＞遣使奉表及方物贺即位且奏曰昔天朝  太祖高皇帝受  天明命统一寰宇前安南王陈日煃率先诸夷输诚奉贡蒙恩锡爵俾王其地不幸日煃丧已宗嗣继绝支庶沦灭无可绍承臣陈氏之甥为众所推权理国事主其祠祭于今四年徼蒙  圣德境内粗安然名分未正难以率下拜表陈词无所称谓伏望  天恩锡臣封爵使废国更兴荒夷有统臣奉命效贡有死无贰事下礼部议礼部言远夷荒忽难信宜遣使廉察从之
　　○戊申谕中外文武群臣曰帝王图治必审于用人或取诸亡国或举于仇怨惟其贤而已若唐太宗用王圭魏徵房玄龄杜如晦李靖尉迟敬德宋太祖用质王溥石守信王审琦辈相与协心比力共建功业载在信史垂光后世昭然可鉴也朕  太祖高皇帝嫡子奉藩于燕荷  天地  宗社之灵肃清奸宄遂正大统莅阼以来思惟文武群臣皆  皇考旧人惟诚用之纤悉无间比闻群臣犹有心怀危疑不安于职者此盖不达天命不明朕心故也凡尔文武群臣皆  皇考所教育以遗子孙者岂异国与仇怨之比者乎孟庄子不改父臣与父之政见称孔子朕每诵之嘅然希慕故今所任几务之重宥密之严者非皆前日靖难之人此天下所明见而共知也又何嫌疑之有哉其各尽乃心共乃职摅诚共事可以永保富贵朕言不再其深体之
　　○升指挥使雷铭为河南都指挥同知顾里保为都指挥佥事掌中都留守司事指挥同知杨成为浙江都指挥同知王来兴为辽东都指挥同知王神保为山东都指挥同知范胪儿为陕西都指挥同知张山为山西都指挥同知指挥佥事王志中为山西行都司都指挥佥事房聚为陕西都指挥佥事陈驴儿为大宁都指挥佥事吴钦为金吾右卫指挥同知正千户王能为羽林左卫指挥佥事萧龙为羽林右卫指挥佥事龙五十为羽林前卫指挥佥事其百户总小旗杨义等十五人如例升有差俱录平定九门功也
　　○己酉  命户部尚书夏原吉往浙西诸郡治水时嘉兴苏松诸郡频岁水患屡敕有司督治讫无成绩故有是命  上以北京粟贵责令文武官员子弟及军民于德州济宁卫挥盐粮减价中纳仍令不决支给其无钱本者官给钞贷之
　　○庚戌周王橚上表请立皇太子  上赐书答之曰储贰之达所以定国本系人心其任甚不轻也间文武群臣表请至再皆未听纳今贤弟复以为言贤弟所以为国家经远之虑至矣顾长子虽有仁厚之资而智识未充行业未广方咨求贤达与之偕处冀以＜氵亟＞餋其德性增益其学问使日就月将底于有成而后正名未为晚也
　　○壬子平阳王济熿来朝遣使赐庆王＜木旃＞纱罗绢布各三十疋谷王穗各五十疋仍各赐钞万锭
　　○命修汝南王府于云南大理
　　○遣镇抚答哈帖木儿等赍敕往瓦剌谕虏酋马哈木太平把秃孛罗
　　○户部言汝南王府岁用禄米二十石今  岁歉请与其半俟年丰全给从之
　　○户部右侍郎王礼卒礼光州固始人洪武中由国子生擢北平按察司副使坐事降邵武府通判为副使时雅为  上所知故即位后即召用之
　　○癸丑  命中军左都督刘谦致仕
　　○甲寅楚世子孟烷永安王孟炯来朝
　　○赐金齿玉官百户汪用钞一百锭彩币四表里初麓川平缅宣慰司土官思伦发卒其头目罕的法据木邦相仇杀镇守云南西平侯沐晟遣用招安故赏之
　　○乙卯周世子有燉顺阳王有烜来朝
　　○擢袁州府儒学训导廖敬先为翰林院检讨
　　○革山东东昌府崇武驿
　　○晓刻有星如鸡子大青白色有光出斗宿东南行至游气
　　○丙辰升通政司左参议李文郁为户部右侍郎擢监生余得祥为给事中张政原汪俊民赵能为监察御史改吏科给事中曾芑为兵科给事中调河南按察副使汪善佥事韩克忠于云南按察司　　○丁巳平阳王济熿辞归赐钞八千锭其从官赐钞有差山东兖州府通判江澄言今率沂州等州县民丁三千余人修治鲁府东作方殷乞暂停工令归耕种俟农隙就役从之
　　○戊午蜀世子悦＜火廉＞来朝
　　○遣书谕郡王高煦曰防虏之行盖揆之人事不得不举而仰观天象尤当知警占书金星出昴北北军胜出昴南南军胜今钦天监奏金星出昴北而我军在南宜益加慎不可忽略
　　○浚松江华亭上海运盐河金山闸港曹泾分水港
　　○己未户部言直隶上海县水民饥命以见储粟验口赈之凡四万九千九十石有奇
　　○庚申长山王贤焌来朝礼部以  万寿圣节宴百官预定其位次进呈  上命驸马仪宾及随侍各王来朝官宴于三公府四品以上文武官诸学士及在京僧道官大龙兴寺住持侍宴奉天殿在京各衙门堂上六品以上官近侍官修史官宴于中左门在外进表官四夷朝贡土官宴于中右门余文武官宴于丹墀内
　　○辛酉遣行人杨渤等赍敕往谕安南陪臣耆老等曰得胡＜大互＞奏云国王陈氏宗祀已绝＜大互＞乃其甥众推权理国事主祠祭欲求封爵王此一方朕以安南遐远未可遽信特遣行人下询尔等凡陈氏继嗣之有无胡＜大互＞推立之诚伪具以实奏毋诳毋隐＜大互＞所遣奉贡之人皆赐赉遣还
　　○都察院右副都御史黄信以漏泄狱事诛先是礼部尚书李至刚妻父坐事都察院逮问当处以重法至刚言于  上希恩丐免  上曰法司鞠狱情之轻重外人何以知之对曰此黄信与臣言遂为刑科都给事中周璟等所劾  上命锦衣卫鞠之有实状特命诛之
　　○壬戌夜有星如盏大青白色有光出辇道东北行入游气
　　○朝鲜国王李芳远遣陪臣李贵龄等奉表朝贺贡方物贵龄奏芳远父兄有疾令赍布五十端求市龙脑沉香苏合香油诸物和药  上命太医院悉赐所须药而还其布
　　○湖广四川云南广西所隶宣慰使杨昇等并西北诸夷各遣人朝贡马及方物  上以其远至且旧所定马直薄命礼部第马之高下增给之上马每匹钞千贯中马八匹钞八百贯下马五百贯
　　○癸亥  万寿圣节  上御奉天殿受朝贺大宴文武群臣及四夷朝使命妇朝  皇后于坤宁宫赐宴
　　○甲子楚世子孟烷奏欲遣人于河南境内买人口赐手敕谕曰昔秦愍王遣于浙江买人口  祖皇帝闻而怒之秦府官属及浙江郡县承行者皆被罪前鉴不远也且河南汝伯父周王封地汝所遣人入其境或有纵恣违礼将斥为尔之过可不虑乎况此举非出汝父意其已之
　　○北京行部奏广平顺德等郡饥民万九千三百五十户凡给米麦万九千九百二十石有奇赈之
　　○乙丑赐书楚王祯曰别来恒用思念世子至知安好良以为慰所奏府中欲修造兄于贤弟岂有吝惜意但天下初定众心未安劳困未苏兼旱蝗相仍民苦寒馁安餋休息方在此时故即位之初首诏天下不急之务悉停罢今后宫为建文所焚东宫亦皆折毁而未敢兴造贤弟幸体斯意府中宫室损坏者姑用护卫之人随时修葺俟民安岁丰然后量拨军民为之如此公私两利矣贤弟又云欲令左护卫军屯种以赡岁用正合成法且见虑远之意宜早图之
　　○敕宁夏总兵官左都督何福甘肃总兵官左都督宋晟今钦天监言月犯氏宿东北星其占主将有忧又言金星出昴北主北军胜而我军在南(乡)[卿]等守边动静之间常加警省不可轻率
　　○改吏科右给事中都＜旃-丹冉＞于礼科
　　○命工部造卤簿大驾
　　○丙寅周世子有燉顺阳王有烜楚世子孟烷永安王孟炯蜀世子悦＜火廉＞长山王贤焌俱辞归赐赉有差及赐其从官钞
　　○敕镇守云南西平侯沐晟曰昔尔父黔宁王承我  皇考太祖皇帝命镇云南抚按怀柔克尽其道故能使远夷慕义军民乐业朝廷无西南之忧尔兄亦能继述边境以宁此皆尔所知也今乃不能恪守先训致兵不得休息民不得力作政事烦扰号令纷更远近嗟怨可谓有忝父兄者矣宜加警惕谨守  太祖高皇帝成宪法尔父怀柔之方使军民皆安远夷顺附斯志孝两全矣又敕晟田土人总旗中盖有累立战功者可拔其尤者升者百户以励军士以钞法不通下令禁金银交易犯者准奸恶论有能首捕者以所交易金银充赏其两相交易而一人自首者免坐赏与首捕同若置造首餙器皿不在禁例
　　○福建都司都指挥同知楚瑛以稽缓边储发兴州充总旗管民种田
　　○丁卯  上以代王桂擅兴土木疲劳军民命所司自今王府非得朝命不许擅役一军一民及歛一钱一物听从者有罚
　　○河州洮州番簇朝贡命礼部定赏例礼部议奏河州卫必里千户所千户每员银六十两彩币六表里钞百锭曾授金符头目亲来朝贡者银五十两彩币五表里钞七十锭纻丝衣一袭遣人朝贡者四十两彩币四表里钞五十锭中途死者官归其丧赏赐付抚安官给之所遣使每人银十两彩币二表里钞三十锭未授金符头目亲来朝贡者银四十两彩币四表里钞五十锭纻丝衣一袭附贡者银三十两彩币三表里钞四十锭付抚安官给赏其抚安千户每员赏钞七十锭彩币四表里旗军人等人赏钞五十锭彩币二表里镇守大同江候吴高奏所辖之地西北接东胜黄河盖湖虏出没之路宜自下水海北直抵把撒站皆分戍巡逻择才干都指挥使更番提督有警即驰报庶几斟酌行事不致失机从之
　　○直隶淮安及安庆等府蝗  上命户部遣人捕之仍验所伤稼免其租税
</div>
    <div class="pagination">
<a href="明实录太宗实录_page10.html">上一页</a><span>...</span><a href="明实录太宗实录_page6.html">6</a><a href="明实录太宗实录_page7.html">7</a><a href="明实录太宗实录_page8.html">8</a><a href="明实录太宗实录_page9.html">9</a><a href="明实录太宗实录_page10.html">10</a><span class="current-page">11</span><a href="明实录太宗实录_page12.html">12</a><a href="明实录太宗实录_page13.html">13</a><a href="明实录太宗实录_page14.html">14</a><a href="明实录太宗实录_page15.html">15</a><a href="明实录太宗实录_page16.html">16</a><span>...</span><a href="明实录太宗实录_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
