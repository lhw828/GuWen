<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 113 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 113 页/共 127 页</h1>
    <div class="content">　　○丙戌兵科给事中周文熙言福州军乱皆由镇守三司卫所官不淂其人所致时欲杀太监罗籥按察使卢宅仁副使黄昭而昭与宅仁闭门不出籥与银三千两启衅之情居然可见且当黄旗褁首倡乱之时都指挥张奎等皆在如有一人仗义执言谕之祸福则首恶虽未能止而胁从亦可寒心乃靡然从风甘心贼党至其呼取城门锁钥官库器械奎等略不与校其望风畏惧故纵之罪又焉可逃况先谋害布政伍符反形已露两月之间聚众歃血而奎等坐视不言则今日之祸谓非诸臣酿成之不可臣愚以为籥等宜械送京师从重处之且察贼党有称号者则从重典胁从者宜即抚之以安人心事下兵部议文熙言是但福建僻远事难遥度官未更代亦难逮系请敕南赣都御史王守仁往勘处以闻报可
　　○宁夏卫地震
　　○庚寅升湖广布政司右参议夏从寿为本司右参政
　　○升南京礼部郎中王韦为河南按察司副使提调学校
　　○改南京通政司右通政杨果为通政司右通政提督誊黄
　　○升开封府知府姚文渊为陕西按察司副使
　　○升刑部员外郎张天锡为陕西按察司佥事潞州知州张萱为湖广佥事
　　○命秦州卫指挥佥事黄宰守备岷州地方
　　○户部以辽东军士缺粮拟开河东长芦二运司盐课各一十万引吕商上纳从之
　　○升赏辽阳东州等堡获功并阵亡被伤军舍郭山等一百八十七人有差
　　○升河南巡捕都指挥佥事张王□赞为都指挥同知巡抚都御史李充嗣奏王□赞前后捕斩强贼五百一十七人请升用兵部议覆乃有是命
　　○巡抚山西都御史张禬以兵部议查见兵之数欲令马步通融调拨马应补给者如京营例出朋银因言丑虏长驱非骑兵无以制胜请量拨太仆寺四五千匹以给军又三关土瘠民贫不可复行朋银例以重困之兵部覆议禬所请马宜给价银三万两市之其称马步难于调拨则未喻本部建议之意且古人防边多以步胜宜令从长计处遇有警报各相机宜或用马军以追逐或用步军以防遏战守并用勿专恃马诏从之
　　○夺辽东都指挥崔世武俸两月以虏入上榆林堡失于防御也
　　○四川总兵官吴坤奏征松潘等处番夷军前之赏欲关白巡抚官处或致稽迟请令三司及各守巡管粮官随军行赏兵部议许之
　　○都察院左佥都御史王守仁以提督南赣等处功升右副都御史荫子一人为锦衣卫世袭百户＜锍-釒＞乞辞免其略曰臣以章句陋儒过蒙朝廷收录拔之闲散之中授以巡抚之寄臣时抱病两＜锍-釒＞乞休该部论奏之义甚严臣遂不遑他计狼狈就途莅事之后又虑臣才微力弱必致倾偾谓其责任之不专无以连属人心赏罚之不重无以作兴士气号令之不肃无以督调远近于是该部议假臣以赏罚给臣以旗牌授臣以提督之任朝廷一一从之授之方略而不拘以制责其成功而不限以时由是臣以赏罚之柄而激励三军之气以旗牌之重而号召远近之兵以提督之权而纲纪八府一州之官吏于是兵威日振贼气先夺成军而出一鼓而破横水再鼓而灭桶冈振旅复举又一鼓而破三浰再鼓而下九连皆役不再藉兵无挫刃由是言之其始促臣之来莅事者该部之议也其后赏罚之能激励旗牌之能号召提督之能纪纲者该部之议也方略之所分布举动之淂展舒者该部之议也臣亦何功之有而敢冒其赏乎譬之驽骀之马而淂良御齐辑乎辔御之际而缓急乎唇吻之和内淂于中心而外合于马志故虽驽下亦能尽日之力而至百里人见其驽而百里因谓之能不知其能致此皆御者驱策之力不然将数里而止矣马之疲劳或诚有之而遂以功归于马其可乎况臣驱逐之余疾病交作伏望  皇上推原功之所始无使赏有滥及收回成命臣苟有微劳不加罪戮容令仍以原职致仕淂旨守仁才望素著累次剿贼成功升官荫子宜勉遵成命不准休致时王琼为兵部尚书奏入琼甚喜每事必左右之自是诸边捷奏无不归功于本兵者附下冈上之风实守仁倡之也
　　○工科给事中翟王□赞上＜锍-釒＞曰臣切惟春秋谨赏罚君子重荣辱臣访得南京太仆寺少卿曹仿狐鼠其心溪壑其欲巡按江西大弛宪纲公私抱怨及掌道事不循职务惟事依附假报复以快雄奸托权力以为恩主伺利禄之会必暮夜而争先闻京堂之缺则驰逐以必得丑行恶声播在人口柰何淂人推迁继升太仆实非仿恶滥所宜臣恐一仿尚存众善丧气所谓巨奸不除必成大蛊者也伏望敕下吏部将仿平生察之在朝及查居达杨必进所言急为罢黜令所司知之
　　○工部右侍郎赵璜奏角□羊送大木都指挥佥事李爵侵银多至千七百余两宜究问都指挥廉瑛王辅皆侵官银妄用宜行勘其廉勤若都指挥夏良辅等宜奖劳此后管运勿用武职但选差府州佐贰官工部覆奏从之
　　○先任辽海卫都指挥俞雄坐守备不设当谪戍边卫援例奏辩诏降一级
　　○壬辰礼部尚书毛澄等言正德十四年大祀  天地先于今年十二月初一日幸牺牲所看牲此  祖宗以来相沿旧典礼至重大断不可忽  陛下以边务为急亲御六师久而未返中外遑遑罔知攸措臣切以为居重驭轻修内攘外此帝王之上策万一边方有警委之将帅足矣  陛下为天地之宗子嗣  祖宗之大业诚不宜履险驰危兴戎启衅徒竭无筭之费恐贻不测之忧况岁事云暮省牲在迩臣民翘望势不可缓伏望早回銮驭积诚将事庶几天心悦豫诸详毕臻六科给事中邢寰十三道御史吴訚等亦言往年  驾幸宣府由秋涉冬大祀期逼礼官及臣等具请  陛下乃躬冒风雪星夜驰归以承祀事人心欢慰咸谓  陛下虽耽盘乐犹怀敬天惟心有不安故理能中复是省牲之礼虽阙于前而将事之诚终致于后今  龙舆驻边又四阅月矣卒岁伊迩大祀将及  陛下在军旅中未必不廑往岁之念但恐行迈日远旋轸猝难万一行礼有失常期则大祀遂为废辍追惟愆失悔将奈何又自  陛下既出之后凡百礼文俱多缺失人心觖望天道乖和水旱雹厉地震山崩龙门□斗于野火炎于陵凡此之异皆天心仁爱所在不可不敬畏也伏望先时回銮以成大礼俱不报
　　○癸巳诏免苏松常镇四府州县税粮有差以水灾也
　　○甲午云南蒙化府地震
　　○命忻城伯赵槿子武袭爵
　　○乙未寨平等族番人豁吉等来朝贡马匹刀甲赐彩叚等物有差
　　○户部右侍郎致仕张遇卒遇河南项城县人成化甲辰进士初授山西潞城知县召为南京监察御史历湖广按察司副使浙江按察使山东布政使转顺天府府尹升工部右侍郎总理易州山厂遇庸鄙无才能而善缘势在山厂侵年无厌御史上其状诏令自陈已而留用寻改户部右侍郎提督仓场未即任乞致仕给驿还至是卒赐祭葬
　　明武宗毅皇帝实录卷之一百六十七
　明武宗毅皇帝实录卷之一百六十八
　　正德十三年十一月丁酉朔
　　上驻跸榆林是日钦天监于奉天门进正德十四年大统历颁赐如常仪
　　○吏部等衙门尚书陆完等言伏自  圣驾巡边已四阅月上下隔绝远近惊疑有识凛凛皆虑祸难将作  陛下圣明何独忽此而不虑也其祸难之隐伏者臣等未敢遽言且以事理之明白显著而最急者略为  陛下言之朝廷政务一日万几今每日章＜锍-釒＞虽有内官轮流数奏然  圣驾益远道路益艰常时一二日可施行者今两三月而犹未决妨政误事孰甚于此又国家经费止有常数今六师所至日用不赀于无事时浪自糜费他日有事何所仰给伤财耗国亦孰甚于此况郊祀乃自古帝王及我  祖宗莫大之典礼今去看牲止一月而  陛下未有还期是以中外臣民忧虑更切书曰惟天无亲克敬惟亲又曰天难谌命靡常盖言人君能修德敬天天乃亲而辅之不然则天命亦有不可常者已可不畏哉伏望  陛下惕然警悟即日戒途还京躬亲大礼毋愆旧章庶几  天地感格而  宗社永安矣不报
　　○戊戌南京吏科给事中孙＜棥心＞言近者驾出之时亦闻  陛下尝有不误郊祀之言今去看□□工之期已迫大祀之行亦不过两月而道路传者皆曰  陛下方过河未即旋轸臣愚莫识  圣意所在  圣驾日远章奏之请日难脱有警急欲达不及欲行不可安危所关孰任其咎乃若饷馈远输必有不继之忧士众久役不无溃叛之患所在地方亦难免于伤残之苦不可不虑也伏望即日回銮举行大祀以慰神人之心以答中外之望时六科给事中王子谟等亦以为言俱不报
　　○以水灾免大名真定所属五州县税粮有差
　　○庚子大学士杨廷和等言伏自去秋以来  皇上时出游幸人心忧惧遑遑不安然宣大犹在近京之地彼时胡虏侵犯幸赖神灵默祐淂无他虞至今言之可为寒心今又闻  圣驾自偏头关渡河而西远幸延绥等处驱驰道路经冒雪霜以蹈危险不可测之地切虑我军暴露日久疲困已极而河套虏贼近日自固靖临巩诸处抢掠人畜满载而还势众力强其情叵测万一乘隙突出为寇顾我疲困之卒何以御之意外之患恐有不可言者  陛下纵不自忧其如  宗庙  社稷何且今沿边城堡粮草在在缺乏六师经过日用不赀镇巡官员节次奏讨银两缘帑藏空虚既无所积而各处运司正德十四年以前引盐又开中已尽该部计无所出连开纳银事例及差官四出催督逋赋事势穷迫一至于此不知明年又将何以为计盖天下钱粮岁入有限近日各镇用过百十余万两皆往年所未有者  陛下何为无事而糜费若此也又延绥去京数千里奏事人员往回动经五六十日一应军马钱粮机密文书未免稽迟误事非细况  圣驾之出今已四月矣在朝臣子遥望  天颜固无由淂遂瞻恋之私至于  圣母在上岂不朝夕悬望思欲一见  陛下乎  陛下孝诚久旷问视之礼亦岂不为之感动乎又况明春南郊大祀前期  圣驾躬往视牲此尤  祖宗敬  天之大礼与寻常祀典不同  皇上之所以祈天永命维系人心者正在于此诚不可以少忽也臣等已尝具本再三陈请今日期渐近未奉俞旨臣等若不恳恳为  陛下言之则废事误国之罪其何以自逭于天下伏望  皇上仰遵  祖训俯慰人心严  郊祀之敬竭  宫闱之孝几务不可以久稽财用不可以妄费慎摄  圣躬深防虏患则保安  宗社之大计诚无以踰于此者矣不报
　　○以火牌调西官厅勇士四卫二营马队官军勇士六千二百六十八人马六千五百七十二匹赴宣大按伏复以火牌徵太监甘清高忠少监李汉柳进等九十一人赴延绥其家人匠役三百八十余人皆给传以行时  上驻北边凡所徵发皆遣夜不收持火牌下所司施行盖循用边帅之体后遂以为常云
　　○辛丑  恭让章皇后忌辰内官祭  陵寝
　　○以灾伤减免浙江杭州府所属仁和钱塘海宁富阳余杭临安新城于潜昌化九县嘉兴府秀水县湖州吉安州及乌程归安长兴德清武康孝豊六县夏税有差
　　○癸卯实授江西道试监察御史虞守随广西道试监察御史王溱为监察御史
　　○云南蒙化府地震
　　○甲辰朝鲜国王李怿差陪臣南兖等贡方物马匹请改正会典所载宗系赐金织衣彩叚等物有差
　　○台基草场火总督户部尚书杨潭等伏罪宥之主事南大吉及仓攒俱下法司拟罪以闻
　　○乙巳以冬至节驸马都尉蔡震马诚崔元分祭  长陵  献陵  景陵  裕陵  茂陵  泰陵文武衙门各分官陪祭如常仪
　　○仪宾周钺祭  景皇帝陵寝
　　○内官祭  恭让章皇后陵寝
　　○大学士杨廷和等言近有夜不收赍火牌下兵部调取西官厅官军勇士人马各六千有余前赴宣大地方按伏臣等窃见  祖宗以来凡有政令行下各衙门俱以旨意批红经由内府司礼监传奉发出并无火牌发与外衙门施行者且调遣官军事体重大乃不用旨意惟用火牌万一奸人弃机真伪莫辨意外之变将由此而起况火牌乃在外官府仓猝行下所部文移岂可行之于堂堂朝廷之上今一旦创见不胜惊骇又况勇士官军皆  天子禁兵所以拥护  宗社防守宫阙关系甚重比与其他营伍操练人马不同又岂可无故远调以失居重驭轻之势伏望  皇上恪遵  祖宗旧制慎重命令将前项火牌亟赐收回仍停所调官军勇士则事体顺而人心安矣不报
　　○试监察御史踰茂坚南京试御史吴铠俱以郊祀请回銮不报
　　○丙午冬至节  上在榆林文武百官于奉天门行遥贺礼命妇朝贺  慈寿皇太后  皇后于宫中
　　○赐文武官假及节钱钞如例
　　○丁未给蜀府故辅国将军宾涞宾＜氵歛＞夫人并宫眷餋瞻米岁各五十石晋府镇国将军钟钢宫妾岁三十石
　　○巡按陕西监察御史＜棥心＞继祖奏入秋以来虏犯兰州渭源狄道等处大肆杀掠死者骸骨被野即今自榆林宁夏两界固原中路以至临巩虏所屯聚不下二千余里切惟陕西当榆林宁夏甘肃三边而西海一带又有亦卜剌一种是四边矣东西河朔相拒辽阔不时有警凡遇调度应援必待奏请猾虏出没势若风雨往往愆期弗克有济今虏深入兼值河冻未有北还之期又闻亦卜剌一种已离西海渐徙而东恐两地交通南北攻扰况銮舆在边可不深虑访之父老云往年虏犯平凉以有固原总制故得飞调甘肃延绥兵马会战虏惧而退请暂命大臣一员授以节钺驻于固原提督三边控制诸路处置钱粮分布军马以安人心俟事宁取回庶淂权宜制变之道矣不报
　　○戊申辽东及海州卫俱地震天鼓随鸣
　　○盖州卫天鼓鸣
　　○降陕西镇番卫都指挥同知王铭为都指挥佥事坐虏入境不设备也
　　○己酉以水灾免江西南昌九江南康饶州临江袁瑞七府属县夏税有差
　　○以水灾免应天安宁池太五府建阳宣州安庆九江四卫并广德州税粮马草有差
　　○庚戌实授南京河南道试监察御史戚雄为监察御史
　　○辛亥巡按直隶监察御史陈杰奏凤庐扬淮等府滁徐等州大水人民溺死不知其数访之父老皆云自昔所无往岁有水患已尝赈恤今灾尤甚宁不思所以救之乎但污吏日滋侵冒无禁穷乡父老闻朝廷赈贷携扶入城守伺月余反鬻及儿女恸哭以归此赈济之毙也为今之计不必与之惟在勿取之而已今一应常赋曾不淂免其他无名之需纷然杂出部檄督于上有司急于下剥肤椎髓而莫之恤丁尽而户存田亡而粮在方议赈之寻复取之与之仅升斗而取之尽锱铢况其所与者未必尽贫穷乎乞敕该部凡被灾地方未徵钱粮小民拖欠者暂皆停止全灾者毋拘三分常例悉与蠲除仍谕抚按诸臣严督郡县务以安餋生息为事有犯科克赃私者罪不止于罢黜则未死遗黎犹或有所望也不报
　　○壬子  上至绥德州幸总兵官戴钦第寻纳钦女
　　○户部奏给六月分军官俸粮五府都督等官刘晖等及锦衣卫七十八卫所都督都指挥指挥千百户等官朱宁等共二万一千八百二十七员为米十二万一千六百七十七石有奇每四石折银一两为银三万四百余两以一月计之冗食可知矣
　　○癸丑提督甘肃军务都御史邓璋奏土鲁番速坛满速儿谋欲犯边亦卜剌屯西海者复掠西川请命总兵官郤永逐剿量调洮岷延宁等处兵马应援且请再设都御史一人巡抚兵部议不可惟令璋屯兵积蓄为经久计从之
　　○丁巳大学士杨廷和等具＜锍-釒＞问安曰伏自  驾圣出关由宣大以至延绥跋涉数千里自秋初以至冬季经历五六月上而  圣母思慕之深下而臣民瞻恋之切皆谓京师根本重大居守无人  宗庙神灵久失归依宫阙宸居久虚幸御黼座不临朝仪尽废  祖宗百五六十年来成规定制一旦荡然虽臣子不敢言天下不敢议而远近惊疑人心惶惑甚至室家妻女不相保持奔窜流移号泣道路  陛下但知驰骤鞍马纵情弋猎以取快于一时左右之人亦惟知曲为顺承先意迎合以图希恩固宠而岂知闾阎之下人情惶惶一至于此况边塞萧条冰雪寒冱公私窘乏供给不敷行在内外扈从人马数多其中饥寒愁苦疾病呻吟千态万状岂能一一悉达于宸听又况北虏屯牧黄河套内不下二三十万自西而东一带边墙外无处无之日夜窥伺欲骋奸谋万一堕彼计中智勇俱困将何以处凡此利害关系匪轻至于事体重大至急者又有  郊祀今腊月初一日礼当先往视牲若不促驾东归成此大礼以尽事天之敬恐各处宗藩及天下之人纷然异议必不能免或来具奏问故  陛下将何说以角□羊之臣等职叨辅导休戚相关此而不言死有余责用是冒昧上陈伏惟嘉纳  宗社生灵不胜庆幸不报
　　○戊午巡抚辽东右副都御史张贯卒贯字一之蠡县人成化乙未进士授偃师知县有惠政徵为南京监察御史迁陕西佥事山西副使改四川兵备寻改湖广逆瑾时贯法逮系事白迁贵州按察使又以先在湖广时民讼有久不决者降云南右参政调山西历左右布政使擢右副都御史巡抚辽东是时虏数入寇而边备废弛贯短于经略兼之财力俱困迄无成绩又以论荐其同年文贵屡为言官所劾贯时已病因乞休＜锍-釒＞七上未淂请而卒
　　○壬戌赐太监马永诚祭三坛造坟安葬建享堂碑亭并给斋粮麻布
　　○癸亥命魏公国徐俌孙鹏举袭爵
　　○升提督四夷馆太常寺卿沈冬魁为都察院右副都御史巡抚河南
　　○升通政司右通政汪举为太仆寺卿
　　○升河南左布政使童瑞为顺天府府尹
　　○升兵部署郎中王崇献为南京尚宝寺卿
　　○升河南按察司佥事汪正为山西布政司右参议兵部郎中陈簧为山东右参议
　　○赐灵丘王聪滆书传一部从其乞也
　　○命前军都督府署都督佥事昌佐充总兵官镇守贵州锦衣卫都指挥佥事张铭充副总兵分守辽阳陕西都指挥同知郑胤充左参将分守大同东路
　　○命四川都司署都指挥佥事廉瑛于本司掌印义勇后卫署都指挥使角□羊恒于陕西都司佥书
　　○调指挥张楫于顺圣川东城指挥王麟于保定新城各守备地方
　　○命浑河巡捕指挥佥事王瑾以都指挥体统行事
　　○巡抚宣府都御史刘达等奏与太监刘祥总兵官朱振督修边墩城垣及擒获奸细乞升赏官军之有功者且自叙其劳兵部覆请淂旨祥岁加禄米十二石达振各赏银二十两纻丝二表里有功官军巡按御史核实以闻
　　○升赏辽东广宁镇安等堡获功官军指挥佥事龙渊等一百五十五人各有差
　　○云南曲靖寻甸等处强贼阿空宰等为土官知州安慰所残害遂紏土舍安白等劫掠村屯杀巡捕千户徐宗布政使席书都指挥杨仁等督擒之凡百余人事闻诏慰逮问书仁量加赏劳宗优恤如例
○户部会议总督漕运及各巡抚都御史所上地方事宜一官军负债多因脚价不敷宜查算补给仍徵准折盐价十万两角□羊达太仓专供脚价之用一各军官畏避领运营求脱免近所取用多阘茸误事今后宜令南京兵部及各抚按选委能干官督发领运一运军惟禁夹带私盐客货其自资土货如例者有司毋淂苛征一运舡每艘军士十人近者数复不足请申敕所司拨补一湖广应山县恨这关当南北要害之路宜立巡检司兼控黄土武胜二关其平里市巡司地非冲隘宜革之移其官吏弓手于恨这一湖广汉川县刘家隔地方乃江湖都会宜添设汉阳府捕盗通判一员住劄巡视其巡司捕盗巡检宜革之一江西九江府所属德化湖口彭泽三县边江一带沙洲生没不常而芦课银两十＜月皮＞五六小民逃移宜蹈勘豁免一江西高安县宜添设洪城巡检司乐安县宜迁南坪巡检司于大岭阮家坊以严备御一江西彭泽县黄土港河泊所宜革并其课程于仰天池河泊所以省糜费一旧例收粮有水兑三月免其筛晒每石加耗三斗积出粮米十余万石公私两便近者奸顽多插和之弊而官司有加筛之令于是运舡稽缓以图拨仓而水兑几废宜令监收官验其米之可收者仍免筛晒设法兑支其插和不堪者退换不准拨仓庶几渐复水兑之旧一蓟州罗文谷关近年改隶擦崖子参将者调度不便宜仍以属马兰谷参将一北边寨堡多单弱或不当冲要宜将柳子谷归并城子岭答磨谷归并擦崖子灰窑谷归并烂柴沟横山寨归并青山口沙岭寨归并游乡口张家安归并椽八口三山寨归并青山岭怅烟台归并＜宀十见＞佃谷猫山岭归并鲇鱼石庶可并力协守一畿内昌平等州县陵户海户近者巧立朋帮名色富室影射优免而应役者皆以贫民宜清查复旧以纾民力议入诏皆从之
○陕西宁夏等卫商人高春等奏往者报中弘治十二年灵州引盐累因借课未淂关支乞比商人倪兴等例自出工力捞补户部言陕西各池盐课专给三边军饷尚不足用春等以远年当革盐引辄敢妄奏补支阻隔新课轻视国法乞惩治以戒奸商  上不从竟如春等奏
　　○户部议覆整理粮草兵部右侍郎冯清所奏事宜一生员纳银入监再开五百名其等第如十二年十二月所定一遣官会同河东两淮巡盐御史督运司官将正德十二十三年在场掣割私余囚徒水乡车户等盐并移咨两浙将十三年开剩额盐四万五千九百余引并掣割私余囚徒等盐俱变卖角□羊部以输各边一文武职官有犯纳银免罪及军职该立功者仍如十二年十二月所定事例一在外都布按三司知印承差吏典并在京者各以历役浅深纳银免办免考并许民间子弟纳银参充诏皆从之
　　○给甘肃夜不收及墩军冬衣先是巡按狭西御史赵春奏甘肃地寒军士穷瘠甚于延宁而岁赐胖袄皮袄独不及甘肃请均给之诏下巡抚都御史李昆查处昆奏甘肃见操马步军及守哨夜不收墩军共二万八千余人似难概给惟夜不收及墩军寒暑探望艰苦可悯工部议请如宣大辽东三岁一给例以西安等府岁办胖袄皮袄延宁给领之外量给甘肃夜不收墩军若不足折以银一两五钱报可
　　○以虏入延绥古塔坪等处参将瞿江坐夺俸四月百户黑忠等各降一级
　　○南直隶定远县贼执百户陈脉杀掠居民事闻命巡抚都御史丛兰督守备都指挥石坚剿捕
　　○甲子太常寺奏十二月朔以后当视郊牲  圣驾远巡未有还期宜如往年例遣官轮流视牲是日内批从之
　　○赐前军都督府左都督朱洪父张斌祭葬从其乞也
　　○乙丑贵州宣慰使司应袭土舍宋储差冠带舍人宋墉等贡马贺  万寿圣节赐彩叚等物有差
　　○巡抚四川都御史马昊奏西革乾沟歪等地寨番蛮端竹白等紏众攻掠因劾副总兵张杰指挥钮恩等失于防御宜罪兵部议杰宜令戴罪自效恩等逮问征剿事宜仍下镇巡官酌处从之
　　明武宗毅皇帝实录卷之一百六十八
明武宗毅皇帝实录卷之一百六十九
　　正德十三年十二月丙寅朔
　　上在榆林诸大臣以次视郊牲如常仪
　　○戊辰降徐州兵备副使余祜为广西南宁府同知徐州知州樊准为云南宁州同知先是南京尚膳监奉御王敬进鲜过徐州例外索折乾钱不淂因与准及指挥王良争诟良发其舟中私带硫黄诸违禁物敬诣祜求角□羊祜不应敬遂诬奏准良殴击之并祜俱逮至镇抚司鞫治且命刑部从重拟罪当赎杖还职特旨各降二级调边方边卫叙用于是刑科都给事中陈沾等言永平知府毛思议及徐州兵备副使余祜知州樊准等法司拟罪当还职  陛下特降之边方夫法者天下之公器罪当其情斯足以厌服天下之心今情本轻而莫原法已是而更重是岂  祖宗原情制法之初意哉况祜准被系民多奏保者则其平日居官必有节用爱人之实德而思议所榜示民者又拳拳乎忠君爱国之诚皆不宜罪今天下民穷财尽车驾所临难于供亿闻处祜等如是孰不为自全计哉伏望俯垂矜察三人仍如原拟还职不报
　　○己巳六科给事中刘济等十三道监察御史王潮等以郊祀期近＜锍-釒＞请回銮俱不报
　　○南京十三道监察御史龙彦等言福建福州卫军士以月粮不给遂成叛逆餋兵御乱反为乱阶前此延平邵武等卫军士亦有恃强取粮凌辱官长而当时之官乃尔姑息故酿成是祸伏望敕下所司务究起衅之人寘以正法其胁从者薄示惩戒仍将递年钱粮查处务足军士支用如地方灾伤许其奏请区处亦不可因此重困小民以生他虞不报
　　○南京十三道监察御史谢阶等言伏闻  圣驾由宣府远幸陕西诸处镇守以及有司指以供御为由拣选妇女科歛财物至于牛羊鸡鹅等富亦皆悬以  上用牌面不论价值人心汹汹从行军士侵损于民无所不至良家妇女被其淫污少拂其意辄肆凶暴动称御旗牌军士名目谁复敢抗  陛下亦宁能悉闻此情邪夫天下之财尽出于民岁供之数尚且告乏今辇毂所临动费钜万臣恐民不堪命万一草泽之中偶尔变作悔无及矣伏望早还龙驭及将镇守有司科歛等毙一切禁止不报
　　○以工部料银三万二千九百余两给内官长随八千七百余人冬衣
　　○以灾伤免山东济南等六府所属武定禹城等六十一州县并济南等十八卫东平等六所秋粮子粒有差
　　○庚午实授试监察御史谢珊等十一人为监察御史珊浙江道刘栾陈克宅江西道杨百之任洛山西道李献云南道喻茂坚福建道刘翀四川道王琳广西道葛禬山东道沉俊狭西道
　　○癸酉腊八节免百官宴
　　○六科给事中邢寰等十三道监察御史李润等复以郊祀＜锍-釒＞请  圣驾亟回俱不报
　　○浙江镇巡等官奏杭嘉湖三府频年水旱湖州尤甚乞将京仓兑军米折徵银两并乞赈济户部议覆湖州兑军米内量折十万石输蓟州而以遮洋所兑河南米当输蓟州者改于通仓上纳以补湖州之数杭嘉二府仍旧徵纳其三府被灾贫民仍令巡按官加意赈恤从之
　　○乙亥治把总运粮署都指挥聂钦罪以侵收脚价银为镇海卫旗军所发也
</div>
    <div class="pagination">
<a href="明实录武宗实录_page112.html">上一页</a><span>...</span><a href="明实录武宗实录_page108.html">108</a><a href="明实录武宗实录_page109.html">109</a><a href="明实录武宗实录_page110.html">110</a><a href="明实录武宗实录_page111.html">111</a><a href="明实录武宗实录_page112.html">112</a><span class="current-page">113</span><a href="明实录武宗实录_page114.html">114</a><a href="明实录武宗实录_page115.html">115</a><a href="明实录武宗实录_page116.html">116</a><a href="明实录武宗实录_page117.html">117</a><a href="明实录武宗实录_page118.html">118</a><span>...</span><a href="明实录武宗实录_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
