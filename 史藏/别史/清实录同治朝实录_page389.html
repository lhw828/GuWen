<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 389 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 389 页/共 505 页
  </h1>
  <div class="content">
   ○以刑部右侍郎达庆兼署镶白旗蒙古副都统。　　

○以通政使司副使程祖诰为光禄寺卿。　　

○追予四川各属阵亡外委赵永标等三千九百七十八员名赏恤如例。　　

○丙申。上以孟夏时享太庙。前期亲诣行礼。　　

○谕内阁、李鸿章奏、江苏厘捐充饷。请加广该省文武乡试中额一摺。江苏办理厘捐。协济各省军饷。自同治四年闰五月起。至七年六月底止。计拨解过剿捻军需银七百五十余万两。该省商民踊跃输将。集成钜款。俾剿捻各军。得以迅速成功。实属急公好义。著照该督所请。加广江苏省文武乡试永远中额各八名。以示鼓励。嗣后他省不得援以为例。现在军务未平。各路征兵口粮。需款尚钜。仍藉该省厘金接济。以资饱腾。著马新贻、丁日昌、督饬司道等。随时设法整顿。照旧竭力筹解。毋误要需。　　

○谕军机大臣等、李鸿章奏、起程赴陕日期一摺。李鸿章督军入陕。后路筹饷转运各事宜。已与李瀚章等办有端绪。拟于本月二十四日起程。由水路前赴襄阳。登陆西进。并饬郭松林、周盛传。各统现有步队。先赴樊城周家口等处整顿行装。惟郭松林等所募马队。尚未据报成军。著即檄饬该提督等。俟马队募齐。就近归并操练。即行分起入关。以资援剿。昨据左宗棠、蒋志章奏、崔三等匪股窜凤翔后。图踞陈村。经李辉武等军击败。该逆分为两股。其东窜一股。由醴泉高陵至渭南河北各渡。编扎木筏。枪越渭南。其西北败逸一股。未知窜往何处。已令该督抚严檄将弁。蹑踪追剿。又安边堡一带。时有回踪出没。榆绥延各属土匪溃勇。乘机思逞者不少。李鸿章入关后。应于何处择要驻扎。及分派各军会同左宗棠等所拨之军如何截剿情形。并自定边迄凤宝各邑。道路绵长。在在与甘境毗连。应如何分兵扼堵。俾回逆不敢回窜。以固左宗棠各军后路之处。著悉心统筹。先行详细奏闻。以纾廑盼。将此由五百里谕令知之。　　


大清穆宗继天开运受中居正保大定功圣智诚孝信敏恭宽毅皇帝实录卷之二百八十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。夏四月。丁酉朔。享太庙。遣郑亲王承志恭代行礼。　　

○上诣绥履殿问慈安皇太后安。平安室问慈禧皇太后安。至乙丑皆如之。　　

○奉慈安皇太后慈禧皇太后幸漱芳斋。侍午膳。　　

○旌表守正捐躯浙江淳安县民妇胡方氏。　　

○戊戌。谕内阁、前因郑敦谨奏、副将穆腾额等所带兵丁滋事各节。当经降旨将穆腾额等先行革职提审。兹据李宗羲查明覆奏。此案穆腾额等虽无纵兵骚扰地方重情。惟不能约束兵丁。将车折价。口角争闹。甚至滋事伤官。漫无觉察。实属咎无可辞。候补副将穆腾额原参革职处分。著准其开复。降为都司。归部铨选。候补都司杨先登、云骑尉世职守备郑富耀、业经革职。均无庸议。　　

○谕军机大臣等、忠诚奏、传派大婚典礼应用各项缎匹等件。工程繁要。请筹拨银两一摺。据称办理糚蟒各缎。添设机张。需用工匠。种种需费较钜。至缎毡地绣毯等件所需工料。现亦一律招工备办。惟需款甚急。请饬速拨银两等语。著两新贻先将各款缎匹需用工料银十二万两。如数拨交该织造。以备工需。其绣缎各件。先尽五万六千两拨解织办。至纱地帘幔。以及装盛箱只护解川费等款。即著缓至明春。再行找解。该织造于此项银两收到后。仍须核实撙节。迅速办理。不得稍涉虚糜。将此谕知马办贻、并传谕忠诚知之。　　

○以直隶、山东、河南、剿平捻逆全股出力。赏提督丁长春、刘维桢、总兵官黄国珍、王万钊、余在榜、何立香、张九林、杨镇南、正一品封典。提督卫汝贵、刘安泰、贾起胜、宋远和、李荣升、刘凤翔、总兵官曹万元、唐立业、蔡金章、王道生、左振绍、夏长林、唐仁元、方国淮、曹德庆、吴兆有、刘凤山、朱雨珍、周光贵、邱得福、戴得胜、魏广有、时维新、范万有、戴华贵、周九龄、周吉祥、黄春源、陈世雄、姚玉华、彭星垣、刘发祥、黎耀廷、陈嘉泰、江成祥、李正和、何元启、夏定泰、谭克顺、道员姚有志、段喆、周世臣、副将刘文魁、张邦才、周会松、史宏祖、陈维熊、王先修、刘秉忠、江左辅、郑才盛、闪殿魁、李安堂、龚锦标、蔺福喜、黄鸿宣、刘瑞卿、颜有贵、杨永清、邓万洪、杨光龙、严震寰、刘朝聘、夏开和、陈志云、阳德前、沙成祥、李昌俊、杨定发、黄荣华、黄作立、黄松庭、陈雨松、刘万魁、陈星炳、郭有余、曹广顺、赵聚铭、张辅清、贺缙绅、王金亮、胡春林、熊宗有、易恒富、左世柏、郭友胜、钱玉兴、吴建昭、向慕荣、黄瑾、王霞明、李登瀛、束长泰、刘玉堂、彭山屺、汤保成、朱学贵、唐保臣、赵孟周、刘得胜、刘长春、参将杨开泰、秦成亮、吴可玉、刘干清、姚得珊、周家泰、杜万青、袁连魁、周凤鸣、黄德、余琪、胡国恒、张家斌、姚良才、丁达生、刘盛祥、尤福聚、梁玉和、龚尚春、朱永发、易元泰、袁连升、李亮成、王忠信、张宗保、刘国志、刘朝贵、朱士盛、游击黄宏基、赵玉田、王尚明、李大有、程映山、黄步廷、都司李学孔、朱鸣安、刘朝虎、孙春洪、巴图鲁名号。提督周寿昌、道员丁中和等花翎。都司吴国桓等蓝翎。余加衔升叙有差。　　

○己亥。谕内阁、麟书奏、请将在署揪殴司员分别革职解任。交部讯办一摺。盛京户部农田司员外郎恩庆、因承审张成与武谦控争地亩一案。正在司堂提集两造研讯。管庄六品官绍德在旁。突向藉端寻衅。肆闹公堂。将恩庆揪殴致伤。复向委六品官玉和恶言肆詈。该员等禀讦情形。又复各执一词。且绍德禀内牵涉各款。有属托谋缺情事。亟应彻底根究。以期水落石出。管庄六品官绍德、著先行革职。员外郎恩庆、委六品官玉和、著一并解任。交都兴阿会同盛京刑部研讯确情。按律定拟具奏。　　

○谕军机大臣等、前谕理藩院转饬阿拉善亲王筹办骆驼二千只。送交甯夏。以资转运。兹据理藩院奏、准该亲王报称。该旗屡被贼扰。驼只已属无多。且因避贼驱牧远方。日增倒毙。更形缺乏。现在各营委员。到处摉括驼只。旗民极形苦累。恳请免解等语。阿拉善旗驼只短缺。自难强令筹办。该委员等何得任意摉索。贻累旗民。著金顺确查派出委员。如有扰累地方者。即行撤回。所有前令该亲王筹办骆驼二千只。即著自行酌量报解。又据该亲王报称。提督金运昌委员邓瑞品、在该旗采买粮石、拷打市民、纵勇抢掠粮草驼只、旗民惊慌等情。似此任性妄为。实属不成事体。著左宗棠饬令金运昌。将该委员撤回。查明如有骚扰各情。严行惩办。甯夏官军及湘军需用粮石。暨转运事宜。应如何另行筹画之处。著左宗棠、金顺、分饬妥员。酌量情形。设法办理。仍著该大臣等行知该旗。量力筹办。顾全大局。总期有裨军食。无害地方。方为妥善。将此由五百里各谕令知之。　　

○又谕、文盛奏、军台被贼窜扰。调兵防剿。并拏获被胁人犯。供悉贼情各摺片。察哈尔额固德巴雅尔暨库克额尔济地方。均有马贼数百窜入。肆行焚掠。旋即向北逃窜。察哈尔系完善之区。岂可任贼蹂躏。文盛现已咨明定安、调回蒙古马队五百名。由达尔济管带。赴军台大路。择要驻扎。探踪进剿。即著定安迅饬该总管、即统前项马队折回。听候文盛调遣。文盛当先行督饬八旗及军台兵弁加意巡防。毋令匪踪再行窜窜。杜嘎尔前已有旨令回本任。现在如已病痊。即著带兵前往。将此股贼匪尽数剿灭。以靖地方。定安接文盛来咨。即能筹画饷乾器械。拨队赴援。尚属不分畛域。以后达尔济所带官兵需用饷项。准文盛于军需项下撙节动用。察哈尔地方辽阔。东与直隶张独多三厅接壤。张家口尤为紧要之区。著曾国藩饬令地方文武认真巡缉。毋稍大意。山西之丰甯归化三厅。亦与察哈尔相接。并著定安、李宗羲、一体防范。贼匪既由北窜。并有库伦丰富可去抢夺之说。张廷岳、阿尔塔什达、务当随时侦探。傥有贼踪窜近。即行就地扑灭。毋留余孽。据拏获被胁民人王六娃子所供。是贼股系由甘肃甘州窜出。沿边北窜。滋扰蒙古游牧。贼数虽不甚多。而行踪飘忽。亟须及早歼除。免致句结滋蔓。王六娃子既非甘心从逆。即著文盛按站解回原籍管束。又据福济等奏、扎萨克阿毕尔米特旗。突有大股贼匪焚掠招庙等语。该旗南接归绶。著定安饬属严密堵扼。毋任匪徒溷入。将此由五百里各谕令知之。　　

○又谕、福济、荣全奏蒙旗被贼滋扰。现筹防守等语。据称扎萨克阿毕尔米特旗下。突有大股贼匪焚掠招庙。欲取孳生官厂。图扰各游牧地方。该处为新疆往来通衢台站。设有梗阻。关系非轻。福济等已由邻境各旗调兵接应。著即饬令迅速派拨蒙兵。会合进剿。务将此股及早扑灭。以免蔓延。并饬令该扎萨克联络各旗。力筹战守。不可轻率迁移。致贼匪益无顾忌。本日复据文盛奏、三月初闲。察哈尔军台军克额尔济地方。突有马贼数百人窜扰。据拏获被胁民人供称。此股系属回民。由甘州草地沿边北窜。欲往库伦等语。近来甘肃回匪。因大兵进剿。分党由草地北窜。股数不一。阿毕尔米特旗之匪。究由何处窜来。是否亦系回民。人数约有若干。著福济等查明具奏。边外地势辽阔。匪踪往来无定。福济等务当饬属勤加侦探。妥筹防范。毋稍大意。将此由四百里各谕令知之。　　

○又谕、都兴阿等奏、拏获滋扰朝鲜匪犯正法。并饬摉捕余匪一摺。匪徒杨帼汰等滋扰朝鲜地界。经都兴阿等派员将匪首杨帼汰拏获正法。并将已毙之刘克明等二犯戮尸。现在摉拏余匪。即著都兴阿、清凯、麟书、恩锡、饬令丰恩等督率兵弁。务将在逃要匪。按名严拏。尽法惩治。不准一名漏网。此次该匪等越境滋事。讯因朝鲜民人过江在先。并著都兴阿等将启衅根由咨会该国。查明办理。嗣后两国边境。务须会同巡缉。毋令莠民滋事。扰害地方。古尼音布等现已出边。即饬令该员等相度情形。赶紧筹办。毋稍迟缓。将此各谕令知之。　　

○予直隶肃甯等处阵亡殉难文生张对隆等绅民妇女三千五百六名口分别旌恤如例。　　

○庚子。谕军机大臣等、定安奏、马队击贼。连获胜仗情形一摺。回匪被毅军击败后。窜入蒙古草地。复与另股乌合。肆行东犯。经达尔济督率马队。迎头截击。连战皆捷。所有此次打仗出力各员。准其择尤汇保。以示鼓励。昨据文盛奏、察哈尔军台被贼窜扰。已咨调达尔济管带马队五百名。择要驻扎。探踪进剿。现在达尔济受伤既不甚重。即著定安一面饬令赶紧调治。仍懔遵前旨。迅饬该总管带队折回。听候文盛调遣。贼氛既距包头甚近。该将军当檄饬在防文武严密堵御。达尔济回察哈尔后。应以何营填扎。并著妥筹布置。毋稍疏虞。将由五百里里谕令知之。　　

○补行引见京察人员。得旨、内阁侍读学士恩霙、杨书香、均著照旧供职。　　

○补行引见京察年至六十五岁以上人员。得旨、礼部郎中富庆、著照旧供职。钦天监五官正贵廉、著以原品休致。　　

○以翰林院侍讲吴元炳充日讲起居注官。侍读黄钰署日讲起居注官。　　

○予陕西榆林等处阵亡都司志善等祭葬世职加等。　　

○辛丑。谕军机大臣等、张廷岳等奏、请调官兵剿捕窜匪。及筹画饷需各摺片。前据文盛奏军台被贼窜扰。当经谕令张廷岳等随时防剿。兹据张廷岳等奏称、内地剿败余匪。由扎萨克阿毕尔米特游牧。窜入图谢图汗部落。到处滋扰。复在赛因诺颜部落肆行焚抢。蒙古人众。闻警逃散。并探另有大股匪徒图犯库伦。亟应迅速扑灭。毋令蔓延。张廷岳等已饬东两部落盟长调兵攻剿。并咨乌里雅苏台将军转饬赛因诺颜部落派兵夹击。第兵力尚嫌单薄。恐不足以壮声威。所有驻扎卡伦之蒙兵一千五百名。著准其暂行檄调。交两部落盟长和贝等管带。前往西南一带。会合各旗官兵协力围剿。库伦向无城郭。蒙古性情柔弱。战守均难探恃。非有得力援兵。恐一时未能奏效。定安务当酌拨兵勇。前往会剿。以期早日蒇事。并查明匪扰处所距绥远道路若干。迅速奏闻。至库伦防守紧要。张廷岳应否驰赴前敌督兵剿贼之处。即著该大臣酌度情形。妥筹办理。此次调拨两盟官兵。需用军火饷糈。极为紧要。著户部即筹拨部库银十万两。交顺天府派员解赴察哈尔。交文盛如数收明。迅速拨银五万两。派员解赴库伦。一面知照张廷岳等派员迎提。毋稍迟误。库伦如有不敷。再行陆续提拨。察哈尔派兵剿贼。需饷亦殷。准其于现存五万两内撙节拨用。至此项部款未到以前。即照张廷岳等所请。暂令两盟设法筹画。先应急需。该蒙古各旗情形困苦。岂可以暂垫之款。作为捐输。致滋扰累。著张廷岳等于领到部款后。即行照数给还。文盛于达尔济到后。即饬前往剿洗。杜嘎尔带兵素称得力。病体计已全愈。并传知该副都统拣派将弁。迅往督剿。肃清台站。前据福济等奏、扎萨克阿毕尔米特旗。突有大股贼匪窜扰。已派旗兵会击。现在剿办已否得手。是否即张廷岳等所奏图犯库伦股匪。著福济、荣全、查明具奏。仍遵前旨妥筹防剿。并著转饬赛因诺颜部落迅派蒙兵。将该旗界内窜匪。会同东二盟派出官兵合力夹击。以绝根株。将此由六百里各谕令知之。　　

○壬寅。以京畿雨泽愆期。上诣大高殿祈祷行礼。　　

○遣惇亲王奕誴诣时应宫。孚郡王奕譓诣宣仁庙。惠郡王奕详诣凝和庙。镇国公奕谟诣昭显庙。拈香。　　

○谕内阁、都兴阿等代奏丁忧尚书因病请假一摺。文祥著赏假两个月。并赏给人薓五两。安心调理。　　

○补铸福建大田县桃源巡检印信。从巡抚卞宝第请也。　　

○上以常雩祀天于圜丘。自是日始、斋戒三日。　　

○癸卯。谕军机大臣等、李鹤年奏、办理刀匪完竣。并请将出力员弁奖励各摺片。宜阳刀匪张野猫等聚众滋事。现经李鹤年督率该地方文武设法进剿。该匪畏罪投诚。业已分别良莠。将为首各犯正法。其余胁从人众。分别遣散归农。并派兵入山摉捕。即著李鹤年饬令参将玉寿。会同该地方文武认真查缉。务绝根株。并严防外匪乘闲潜藏。毋令再生事端。以靖疆圉。将此谕令知之。　　

○以河南宜阳剿办刀匪完竣。赏守备刘凤岐等花翎。余加衔开复有差。　　

○甲辰。谕内阁、刑部尚书谭廷襄、持躬端谨。练达老成。由庶吉士改授部曹。历任监司。叠膺疆寄。旋以侍郎洊擢尚书。并命在总理各国事务衙门行走。扬历中外。宣力有年。均能恪尽厥职。昨因患病赏假。方冀调理就痊。长资倚畀。遽闻溘逝。悼惜殊深。著加恩追赠太子少保衔。赏给陀罗经被。派贝勒奕劻带领侍卫十员。即日前往奠醊。照尚书例赐恤。任内一切处分。悉予开复。应得恤典。该衙门察例具奏。伊子户部候补主事谭宝琛、著俟服阕后以本部员外郎补用。谭宝瑃、著赏给举人。俟服阕后准其一体会试。其灵柩回籍时。著沿途地方官妥为照料。用示笃念耆臣至意。寻予祭葬。谥端恪。　　

○调兵部尚书郑敦谨为刑部尚书。未到任前。仍以礼部尚书万青藜兼署。以都察院左都御史沈桂芬为兵部尚书。仍兼署吏部尚书。吏部右侍郎庞钟璐为都察院左都御史。都察院左副都御史彭久余为吏部右侍郎。　　

○乙巳。常雩。祀天于圜丘。遣怡亲王载敦恭代行礼。　　

○予直隶交河阵亡三等侍卫阎云鹏祭葬世职加等。　　

○丙午。谕内阁、御史宋邦僡奏、广东积弊数端。请饬严禁等语。顶凶掳赎械斗盗葬诸弊。本干例禁。若如该御史所奏。广东近来此等风气。仍所不免。总由地方官平时遇事因循。不能实力整顿。以致刁民挟仇寻衅。转以无辜论抵。良民被掳勒赎。匪党肆行无忌。或以口角微嫌。酿成巨案。或以穵掘坟墓。结讼经年。种种恶习。实为闾阎之害。著该督抚剀切晓谕。严行申禁。并慎选廉明之吏。随时认真查办。如有前项弊端。即行从严惩治。以挽颓风。　　

○又谕、景霖奏、汛弁畏罪潜逃。请饬缉拏归案严审一摺。已革把总李春林、前因摉拏窝窃红椿木植一案。办理不善。致派出兵丁被匪捆殴。业经革职勒限严拏。乃不将首犯弋获。复敢纵容兵丁得钱。将已获之犯卖放。以致要犯远扬。该革弁旋即畏罪潜逃。显有通同情弊。亟应彻底根究。著景霖饬属严拏。并著直隶总督热河都统通饬所属。一体严缉务获。归案审讯。　　

○谕军机大臣等、前因文盛奏、军台被贼窜扰。当以察哈尔东与直隶张独多三厅接壤。谕令曾国藩饬令地方文武认真巡缉。嗣据张廷岳等奏称、内地剿败余匪。由扎萨克阿毕尔米特游牧。窜入图谢图汗部落。到处滋扰。复在赛因诺颜部落。肆行焚抢。并探另有大股图犯库伦等语。库伦至察哈尔一带。地势平旷。并无扼要处所可以守御。万一匪踪飘忽。突向南窜。恐直境人心未免震动。亟应严为戒备。曾国藩当勤加侦探。于沿边一带。应如何不动声色严密设防以备不虞之处。即著妥筹办理。前经刘盛藻派赵宗道管带铭军八营。移扎保定。该军是否勤加训练。足备调遣。嗣后有续调来直者否。该督前奏酌议练军事宜。古北口又添千人。即由提督傅振邦统带。此军是否足恃。其余谭胜达等所统正定等处练军。遇有缓急。能否备调以资策应。著曾国藩统筹全局。豫为布置。将此谕令知之。　　

○又谕、李宗羲奏、毅军击剿续来回匪获胜一摺。逆回窜扰草地。被官军击败后。复有后股贼匪马玉芝率众来援。经蒋东才带队追剿。斩杀甚多。并将马玉芝击毙。现在榆境边内外已无贼踪。著定安、李宗羲、咨会宋庆随时侦探。饬令在防各军加意严防。如有败匪窜入。即行尽力兜剿。悉数歼除。毋稍松懈。库伦至察哈尔一带。贼匪窜扰。著定安懔遵叠次谕旨。迅拨兵勇会剿。并查明匪自何来。被扰处所。距绥城道路若干。迅速奏闻。包镇至石觜磴口以迄甯夏一带。近日有无匪踪窜及。粮运是否疏通。亦著随时具奏。将此由四百里各谕令知之。　　

○又谕、总理各国事务衙门奏、美国使臣蒲安臣病故。现筹办理情形。钞录志刚等奏稿各摺片。美国使臣蒲安臣、前经派充出使各国大臣。与志刚、孙家谷、前往有约各国。办理中外交涉事务。该使臣周历英法美暨瑞丹和布诸国。远涉重洋。不辞劳瘁。办事诸臻妥协。本年正月闲。行抵俄国病故。殊堪悯恻。该使臣身后事宜。业由志刚等妥为照料。兼拨银两经理丧事。著加恩赏给一品衔。并赏银一万两。由出使经费项下拨给。交该使臣家属祗领。以示优待之意。蒲安臣业经身故。出使事宜。甚关紧要。著该衙门饬令志刚等、督同左协理柏卓安、右协理德善、悉心商酌。妥为办理。将此谕令知之。　　

○以广东绅民协力剿匪。永广灵山、封川、阳山、高明、四县学额各二名。　　

○丁未。谕军机大臣等、金顺奏、中卫防军。叠次剿贼获胜一摺。炭山等处窜匪。经黄金山击退后。复有河州回逆窜至北沙窝一带。又经该总兵沿途追杀。余逆由沙坡根渡河逃窜。即著金顺饬令中卫地方文武实力防守。不可再令贼踪窜入。并饬黄金山随时侦探。如有股匪滋扰。即行带队击剿。尽殄逆氛。王家疃回匪乞抚后。缴出马匹器械甚少。该匪心怀疑惧。亟应加意防维。并著金顺与张曜随时酌商。相机办理。如该匪真心投诚。不妨予以自新。傥因官军围剿甚急。故作缓兵之计。即当乘机进剿。不可堕其奸谋。甯夏至磴口石觜一带。近日有无贼踪窜及。粮运是否疏通。并著随时具奏。将此由五百里谕令知之。　　

○两广总督瑞麟等奏、灵山等处匪徒滋事。劄饬知县冯询等带兵会剿。得旨、著饬令冯询等迅速进剿。尽歼丑类。并饬合浦钦州各文武一体严防。合力剿办。以靖边圉。又奏、西匪窜入西甯。现经官绅击退。批、苍梧等处。尚有贼匪屯聚。难保不复窜入东境著即饬令西甯等州县督率绅团认真防剿毋令贼踪阑入并著瑞麟严饬梧州所属文武实力剿办务绝根株毋任蔓延。　　

○以杜尔伯特贝勒巴咱尔扎那子台吉噶勒章那木济勒继故汗密什克多尔济为嗣袭封□爵命棍布扎布仍袭亲王巴咱尔扎那仍袭贝勒。　　

○戊申谕军机大臣等丁日昌奏起解炮位并拨派弁兵赴津一摺现在江苏报解金顺军营开花铜炮十二尊并炮子车轮等件及自来火一万四千枝洋火药一万磅又另拨洋火箭六百杆派委知县徐炳奎等带同熟悉口令之都司陈友吉等二十员名一并由海道运赴天津。此项军火到时。如金顺委员尚未到津。即著崇厚派员查验。暂为收储。一面赶紧知照金顺。迅饬该委员来津。领解赴营。以资攻剿。将此谕令知之。　　

○以故郭尔罗斯扎萨克辅国公阿勒坦鄂齐尔子图布乌勒济图袭爵。
  </div>
  <div class="pagination">
   <a href="清实录同治朝实录_page388.html">
    上一页
   </a>
   <span>
    ...
   </span>
   <a href="清实录同治朝实录_page384.html">
    384
   </a>
   <a href="清实录同治朝实录_page385.html">
    385
   </a>
   <a href="清实录同治朝实录_page386.html">
    386
   </a>
   <a href="清实录同治朝实录_page387.html">
    387
   </a>
   <a href="清实录同治朝实录_page388.html">
    388
   </a>
   <span class="current-page">
    389
   </span>
   <a href="清实录同治朝实录_page390.html">
    390
   </a>
   <a href="清实录同治朝实录_page391.html">
    391
   </a>
   <a href="清实录同治朝实录_page392.html">
    392
   </a>
   <a href="清实录同治朝实录_page393.html">
    393
   </a>
   <a href="清实录同治朝实录_page394.html">
    394
   </a>
   <span>
    ...
   </span>
   <a href="清实录同治朝实录_page390.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
