<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 463 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 463 页/共 502 页</h1>
    <div class="content">○又谕、本日据恭亲王奕等奏、办理夷务紧急情形各摺片。并往来照会五件。该夷既有在通州议和之语。似有转机。恭亲王等给与照会措词均尚得体。现在事机紧迫。闲不容发朕亦不为遥制。即著恭亲王等、相机办理。总期抚局速成。和约已换。国书已递。朕即可及早回銮。镇定人心。并保全亿万生灵之命。回銮后不致再生枝节。方为妥善。文祥奏、胜保伤已渐愈。请将西安马步队。交胜保统带等语。西安马队。前有旨、令僧格林沁、饬乌兰都、带赴热河。现在黑龙江马队二千。不日即可前来。此项西安马队二千三百名。即著留交胜保调遣。毋庸令其前赴热河。所有西安步队。并著归胜保统带。以资攻剿。将此由六百里密谕知之。　　

○直隶总督恒福、奏请随扈。得旨。著毋庸前来。俟夷务定局。回銮时赴口接驾。道路亦不必照例豫备。　　

○钦差大臣袁甲三奏、剿办定远逆匪获胜。得旨。张龚二逆。罪不容诛。务期一并歼除。或暗伏内应。斩馘以献。万不准又令兔脱。　　

○以直隶河间协副将黄翼升、为江苏淮扬镇总兵官。　　

○以皖北擒获逆首薛成良等、擢总兵官李世忠、为江南提督。参将李显发等、加衔升叙有差。　　

○喀喇扎萨克多罗都楞郡王色伯克多尔济、于喀拉河屯宫门外瞻觐。　　

○戊寅。谕内阁、江南提督张国梁、由广西自率所部。随同向荣。转战数省。所向无敌。朕见其谋勇兼优。功勋卓著。由偏裨擢至提镇大员。并令帮办江南军务。殊恩异宠。屡赐褒嘉。复因其克复城池。赏给世职。该提督感激图报。誓志灭贼。数载以来。东南半壁。倚为长城。讵意本年夏间。金陵大营溃败。和春退守丹阳。张国梁自镇江往援。出城击贼。身受重伤。策骑渡河。人马俱没于水。先后据薛焕等奏报。朕犹以为传闻之讹。未即开缺。谕令详细确查。并命其弟寻觅骸骨尚冀该提督不死。出为国家宣劳。乃距今数月。终无确耗。其为业经捐躯。已无疑义。若使张国梁尚在。苏常一带。何至糜烂若此。追念荩臣。益深怆恻。张国梁著追赠太子太保衔。照提督阵亡例。从优赐恤。所有任内一切处分。悉予开复。入祀昭忠祠。并著于死事地方。及该提督原籍。建立专祠。以慰忠魂。该提督子孙几人。著广东督抚查明。俟服阕后送部引见。候朕施恩。用示朕眷念勋劳。优加褒恤之至意。寻予祭葬世职。谥忠武。　　

○谕军机大臣等、本日据义道等联衔具奏、权济艰危以维大局一摺。据称、恭亲王奕办理抚局。渐有端绪。惟恐心不坚定。或有迁避之意。则抚局又裂。该夷势必带兵直趋木兰。请饬奕仍驻城外。妥办抚局等语。恭亲王奕经朕特派办理抚局。责无旁贷。前有朱谕。令其专心妥办。如或不成。即督兵剿击。昨复谕令相机办理。朕亦不为遥制。总期抚局速成。朕即可及早回銮。镇定人心。并保全亿万生灵之命。谅恭亲王必能领会朕意。竭力图维。不至轻为迁避。至该王大臣等、办事守城。是其专责。现在京师夷氛偪近。总须严密布置。同心协力。保守城池。不得观望抚局。致生疏懈。再热河随扈兵丁口分不给。所有外省解京饷银。著留京王大臣等、传知户部、饬令该委员暂行解赴行在。以济要需。将此由六百里密谕知之。　　

○又谕、前有旨、谕知僧格林沁、饬令乌兰都、统带西安马队。星夜前赴热河随扈。现在胜保在京防剿。兵力较单。该副都统无论行抵何处。即带领全队。迅行折回。直赴京师。归胜保调遣。以资堵剿。毋得稍有耽延。将此由六百里谕令知之。　　

○又谕、据王有龄奏苏常各属团练。望兵甚殷。请饬统兵大臣。两面会剿。并嘉兴军营失利各摺片。苏常失陷以来。不见官兵。已逾三月。吴县各镇、举办民团。均尚安静。其无锡、金匮武进、阳湖江阴各县。亦行团练。杀贼甚多。惟日久支持。筋疲力尽。若大兵迟到。恐难久存。曾国藩本有八月进兵之议。现在左宗棠、张运兰、李元度等、当已赶到。著即派令该员等、督率兵勇。或从太湖进攻苏州。无锡。或从广德进攻溧阳、宜兴。以分贼势而慰民心。其嘉兴一军营盘。如何失守。著瑞昌、王有龄等、查明首先溃退之员。严参惩办。一面饬令张玉良等、奋勉图功。整军前进。一面布置城守事宜。严密防堵。毋令该逆扰近省城。是为至要。将此由六百里加紧各谕令知之。　　

○又谕、朕现在驻跸避暑山庄。随扈官兵。口分不敷支放。所有各省解京兵饷。路经直隶。著文谦、即传知该委员、暂行解赴热河。以资要需。　　

○钦差大臣僧格林沁奏、夷情紧急。请饬赶办抚局。得旨。力挽抚局。已屡谕恭亲王矣。至管带蒙古兵之侍卫。著毋庸由军营派来。　　

○己卯。谕军机大臣等、本日据恭亲王等奏、抚局难成。现仍竭力挽回一摺。夷人运送大炮、云梯、显系欲为攻城之举。城内外兵力疲馁。战守皆无足恃。京师为根本重地。傥有疏虞。大局何堪设想。据该夷等照会。无非欲送还吧嗄口□礼等、始肯罢兵。转圜之机。在此一线。该夷如肯遵照恭亲王等所给照会。退至张家湾一带。酌定适中之地。定期各派委员。将在津续定条约。盖印画押。再将吧嗄口□礼等送回。固属甚善。如必不肯遵行。或并无照覆前来。不必待其进攻城池。莫若即将所获吧酋等送还。以示大方。尚可冀其从此罢兵换约。不值为此数十夷丑。致令亿万生灵。俱遭涂炭。至亲递国书一节。该夷照会。有不尽此礼。则国书不便呈上。及向未列入准此动兵之议等语。似该夷不至为亲递国书所议不合。再致决裂。一切相机行事之处。即著恭亲王等斟酌办理。无待朕详为指示也。将此由六百里加紧密谕知之。　　

○又谕、本日据官文等奏、探闻夷人窜扰天津、拟派都兴阿统带马队入援一摺。＜口英＞口

□佛两夷。自占踞天津之后。朕命大学士桂良等、议抚未成。现已带兵直犯京师。劄营城外。势甚猖獗。朕于八月初八日举行秋狝。驻跸热河。京中虽有多兵。俱系未经战阵。该大臣等、既请派都兴阿来京。即著统带马队四百名。星夜前来。归僧格林沁大营。以备攻剿。湖北营中练勇。向称骁健善关。并著官文等、挑选一二千名。另派得力将领管带。迅速赴京。听候调遣。所有军火、兵械、饷需、均著一律备齐。毋得迟误。将此由六百里加紧谕令知之。　　

○又谕、前据骆秉章奏、请令左宗棠带勇入川。随同助剿。当因苏常一带吃紧。谕令左宗棠、仍赴曾国藩大营。襄办军务。本日据曾国藩奏、嘉兴军营溃退。浙江省城危急。必须左宗棠新军抵徽。乃可赴杭援剿。现在骆秉章督办四川军务。抽调湖南防兵。本省空虚。左宗棠迟迟未能成行。请饬骆秉章暂缓入蜀。俾左宗棠兼程来皖等语。四川贼势鸱张。若再旷日持久。诚恐滋蔓难图。且萧启江所部楚勇。甚为得力。惟王沐官职较卑。未能驾驭。亟须大员统带。著骆秉章仍遵前旨。带领得力员弁兵丁。迅速赴川。以期力保完善之区。并著催令左宗棠、赶赴曾国藩大营。毋再稽延。将此由六百里谕令知之。　　

○伊犁参赞大臣景廉奏、变通伊犁兵饷章程。得旨。所虑尚属妥协。著俟常清到任后。会同彻底查究。惟该将军抵任以前。汝应随处留心。亦不可过于拘执。　　

○赏湖南按察使翟诰、二品顶带。署巡抚。　　

○以＜口英＞口□佛逆夷入犯京师。命绥远城将军成凯、盛京将军玉明、陕甘总督乐斌、山东巡抚文煜、河南巡抚庆廉、山西巡抚英桂、赴京合剿。以库伦办事大臣德勒克多尔济、署绥远城将军。盛京户部侍郎倭仁、署盛京将军。甘肃布政使林扬祖、署陕甘总督。山东布政使清盛、署山东巡抚。河南布政使贾臻、署河南巡抚。山西布政使常绩、署山西巡抚。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、本年庚申恩科武会试。著展至壬戌科一并举行。加倍取中。　　

○又谕、晏端书奏、请派道员劝捐军饷一摺。候选道吴文锡、著办理扬州各属劝捐事宜。仍随同晏端书等、分办团练。　　

○谕军机大臣等、本日据胜保奏、力疾销假一摺。并片陈夷务办法。览奏均悉。昨有旨、命统带西安马队。以备剿击。乌兰都途中未接寄谕。现已带领前五起马队一千五百名。行抵热河。业令在承德滦平等处、暂行驻劄。其随后之六起、系委营总佐领官升管带。第七起系委营总佐领德克敦布管带。约计此时可抵保定。即著胜保飞提截留。毋庸令其再赴热河。总兵伊绵阿、统带步队一千五百名。谅已赶到僧格林沁军营。其后队二千七百名。据谭廷襄奏、均已启程。统交胜保督率。于城东北一带、择地劄营。以防该夷攻城。并扼北犯之路。兼可与僧格林沁、瑞麟等、大营。互相联络。所有西安马队步队饷需。即著胜保知照僧格林沁等、由大营粮台支应。将此由六百里谕令知之。　　

○光禄寺卿胜保奏、力疾销假。得旨。报国心殷。实堪嘉尚。　　

○辛巳。谕军机大臣等、本日据恭亲王奕等奏、抚不可恃、请饬统兵大臣、激励兵心、以维大局一摺。并钞录照会等呈览。据称、夷情狡诈不测。现虽给予照覆。暂为缓兵之计。而夷兵距京甚近。战守既一无足恃。即和局亦万不能成等语。所虑甚是。恭亲王等办理抚局。叠次谕令相机而行。并明示以酌量情形。放还夷酋。此中缓急操纵之机。谅恭亲王等、必能斟酌办理。惟此时未放夷酋之先。并将来放还夷酋之后。设该夷大队进攻。必须兵力能与相敌。抚局始有足恃。战守和、三者相辅而行。不能互相观望。全诿诸办抚之人也。僧格林沁、瑞麟、大营马步队。并绵勋、伊勒东阿等、统带之兵。兵力不为不厚。节调各省兵丁。到者谅复不少。朕前经颁发内帑。普加赏赐。复谕令悬立重赏。以励有功。该大臣总宜振兴士气。力求制胜之策。傥再接再厉。尚可转败为功。不可先自委靡。徒唤奈何。据瑞常等奏、请令胜保入城。会同防守。昨已谕令胜保统带西安各队。劄营京城东北。以备剿击。并与僧格林沁等大营、互相联络。傥陕西后起兵、现尚未到。即著胜保暂时入城。布置防守一切。仍驻劄城外。如兵已到齐。著仍遵前旨。行。文祥著仍驻城外。与恭亲王等商办抚局。并办理军机处一切事件。将此由六百里加紧密谕知之。　　

○又谕、本日据恭亲王奕等奏、抚不可恃、请饬守城王大臣激励军心、力保危城一摺。恭亲王等、办理抚局。叠经谕令相机而行。谅恭亲王等、必能斟酌妥办。惟该夷设或大队扑城。必须固守无虞。抚局始有足恃。著庆惠等、即传知内外城防守王大臣等、务须振兴士气。镇定人心。布置周妥。严加守御。使该夷不得施其伎俩。方于抚局有益。再据瑞常等奏、接办巡防一摺。因文祥办理抚局。在城内诸多未便。恐误机宜。改派瑞常署理步军统领。即著与宝鋆等、接办巡防事宜。该尚书等、请派胜保进城。会同守御之处。昨已有旨、令胜保统带西安马步队。劄营京城东北。以备剿击。如兵未到齐。即著暂行进城。布置防守一切。傥兵已到齐。仍著在城外督剿。业已谕知胜保矣。将此由六百里加紧密谕知之。　　

○又谕、前因和盛阿奏、老龙头海口见有夷船。当经谕令截留吉林兵一千。以资防守。本日据景淳等奏、挑派官兵。已于八月初五至初十日。全数启程。此项官兵。未有马匹。他处亦无可拨。抵关时。著宝山即饬带兵官改为步队。布置要隘。是为至要。将此由六百里密谕知之。　　

○又谕、前因恒福奏、请赴热河随扈。业经批示。勿庸前来。俟夷务定局。回銮时赴口接驾。现在京北一带、地方紧要。必须有大员坐镇。且沿路兵差络绎。文报纷繁。所有各州县应办事务。必须该督前来。呼应较灵。恒福著即到古北口内驻劄。以资督率。其天津一带夷务。即著责成宽惠等、会同焦祐瀛等办理可也。将此由六百里谕令知之。　　

○又谕、巴栋阿奏、镇营兵勇困苦、请饬拨饷需一摺。镇江一府。孤悬大江南岸。现当防剿吃紧之时。饷需岂宜久欠。昨据薛焕奏、镇江一军。现无拨款。上海势难兼顾。请饬部按月拨银十万两。以济要需。业已谕令户部速议具奏矣。未经拨款之先。仍著巴栋阿、督同该道府、设法接济。以维大局。将此由六百里谕令知之。　　

○又谕、本日据傅振邦奏、军需吃紧、请饬各省迅解欠款等语。傅振邦一军。饷需。前经该提督奏明。将山陕东豫四省。积欠银六十二万余两。全行蠲除。每月请解银七万两。已属力求撙节。自应迅筹接济。以防饥溃。著庆廉、文煜、英桂、谭廷襄、务须按月源源接济。毋任缺乏。将此由六百里各谕令知之。　　

○以刑部尚书瑞常、署步军统领。　　

○改赏署江甯将军京口副都统巴栋阿、头品顶带。　　

○以办理军需江防出力。赏两淮盐运使乔松年、二品顶带。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百二十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。八月。壬午。遣官祭贤良祠。　　

○谕军机大臣等、本日据恭亲王奕等奏、现办议抚情形各摺片。前因事机紧迫。谕令将吧嗄口□礼等放还。以示大方。原恐该夷即欲攻城。藉此保全亿万生灵之命恭亲王等、现派恒祺、蓝蔚雯等、与该酋商办从前允许各条。如何派员会晤画押并覆给该夷照会。使知羁留该酋原为商办和约起见。此中操纵。甚合机宜。如该酋肯许。日久相安不至别生枝节。即可与之约定画押盖印傥该酋推诿不肯担承。仍令其致书口□额口□尔唫等、极力挽回。将来抚局若成。恭亲王不妨接见该酋面示天朝宽厚之恩。并晓以利害令其心折再行送还。至换约以后情形原难豫料。设该夷再有反覆。则其曲在彼。而我为有辞。惟此时不能不慎之又慎。以期防患于未形。谅恭亲王等、必能筹虑周详也僧格林沁、瑞麟及城守大臣、昨已寄谕令其悉心战守西安兵既已调赴石硖。即著驻劄该处。以资防守将此由六百里加紧密谕知之。　　

○又谕、本日据锡龄阿奏、乍浦官兵、会同援军、克复县城一摺。据称、七月二十一日。克复平湖后。即于二十二日。将嘉善县城克复。第满洲官兵驻守乍浦。更兼四路土匪甚多实属不敷遣调。断难兼顾两县。请饬副将陈步高带兵驻守平湖、分劄嘉善等语。浙江自嘉兴大营溃退后省垣戒严现在未知情形如何。实深廑念。平湖嘉善、甫经收复。必须有重兵驻劄防其回窜陈步高一军。如尚未调赴他处即著分劄该两县。以资防剿傥兵力不敷或即饬令协领多仁布等、协同守御著瑞昌王有龄斟酌办理。并著传知锡龄阿、浙省援兵昨已寄谕曾国藩、令其派兵分路进攻。以分贼势但恐缓不济急。张芾一军未知曾否赶到该将军等、与其株守省城莫若饬张玉良等、迎头截击。使贼不能偪近城池方为妥善将此由六百里谕令知之。　　

○广东巡抚耆龄奏、进攻乐昌、仁化、逆匪获胜。得旨收复城池。暨打仗出力人员。著择尤酌保数人随同收复之本地方官。不准过为开脱。　　

○癸未。谕军机大臣等、据庞钟璐奏、常昭县城失守、请饬都兴阿驻劄江北、相机规复一摺。江南自苏常失守遍地贼踪。常熟、昭文官绅尚能激励民团。同心固守。兹以该匪大股猝至。众寡不敌县城遂于八月初二日失陷。都兴阿现时未能即抵江北。镇江官军。虽向奎所部。经薛焕调往上海。尚有李若珠派来援兵著巴栋阿酌量情形。派兵迅图克复并著于沿江各要隘。严密防堵。勿令该匪北窜是为至要将此由六百里加紧谕令知之。　　

○予江苏常熟昭文阵亡都司许玉珍、从九品庞祖安祭葬世职。　　

○淀园火。　　

○甲申。世宗宪皇帝忌辰。遣官祭泰陵。　　

○谕军机大臣等、本日据庆廉奏、官军追击捻匪、总兵承惠阵亡、现乏督队得力之员、请派曾经出师打仗勇往之镇将二员、来营调遣等语。河南军务紧要。督队需员著袁甲三、于军营得力镇将中挑选两员即行派往交庆廉差遣。如镇将无人可派。亦可于参游内、择其能得兵心、打仗奋勇者派往。前调总兵滕家胜、带勇前来谅已接奉谕旨著即饬令星夜遄行。毋得迟误将此由六百里谕令知之。　　

○又谕、前因夷氛猖獗。直犯京师谕令庆廉迅即统带精兵星夜前来。合力攻剿。将河南剿匪事宜。交毛昶熙督办。该抚谅已接奉此旨。本日据庆廉奏、官军众寡不敌。镇将被戕。是河南捻匪情形。正当吃紧之际。设或该抚带兵北来。逆捻一闻此信。乘机北窜。尤为可虑。毛昶熙未谙军务。亦恐呼应不灵。著庆廉体察情形。如不能动身前来。即著前调之副将黄得魁、游击赵喜义等、管带新募彝勇、及得力楚勇、共数千名。兼程前进。克日到京。以资调遣。该抚请派曾经出师打仗之镇将二员。已谕知袁甲三、由该大臣军营拣派矣。将此由六百里谕令知之。　　

○工部尚书兼管顺天府府尹事张祥河等奏、车辆雇觅维艰。得旨。所奏自系实在情形。务期无误要需。断难拘于例价。著实用实销。勿得稍涉虚冒。又奏、请修垫桥道。批抚局已成。朕即回銮。惟此时尚不必豫为降旨。况回銮桥道。不过略加修葺耳。无虞赶办不及。　　

○以已革四川提督万福、为甘肃肃州镇总兵官。直隶河屯协副将牛浩然、为河南河北镇总兵官。　　

○予河南野猪冈阵亡总兵官承惠、游击苗玉荣、祭葬世职加等。　　

○以贻误军报。摘河南汝甯府知府祁之铨、汝阳县知县廖庆谋、顶带。　　
</div>
    <div class="pagination">
<a href="清实录咸丰朝实录_page462.html">上一页</a><span>...</span><a href="清实录咸丰朝实录_page458.html">458</a><a href="清实录咸丰朝实录_page459.html">459</a><a href="清实录咸丰朝实录_page460.html">460</a><a href="清实录咸丰朝实录_page461.html">461</a><a href="清实录咸丰朝实录_page462.html">462</a><span class="current-page">463</span><a href="清实录咸丰朝实录_page464.html">464</a><a href="清实录咸丰朝实录_page465.html">465</a><a href="清实录咸丰朝实录_page466.html">466</a><a href="清实录咸丰朝实录_page467.html">467</a><a href="清实录咸丰朝实录_page468.html">468</a><span>...</span><a href="清实录咸丰朝实录_page464.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
