<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1433 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1433 页/共 1860 页</h1>
    <div class="content">○甲午。上诣南郊斋宫斋宿　　

○乙未。冬至。祀天于圜丘。上亲诣行礼。命诸皇子诣配位分献。岁以为例　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵。端慧皇太子园寝　　

○谕、据郝硕参奏、江西抚州府知府李嵩。于乐安县民人黄璋八、被勒身死一案。该县米锦、置正凶黄瘦生于不问。转将无辜之杨新仔拟绞。该府既不据招审正。迨署臬司、批饬亲提。仅委员会讯。及经审出同谋致死确情。通详更正。又不将该县揭参。请旨将李嵩、交部严加议处等语。李嵩、前于徽州府知府任内。失察降调。嗣经加恩复用知府。乃于此等关系罪名出入之命案。任意袒护耽延。非寻常玩忽可比。若仅予严处。尚觉过轻。李嵩、著革职。所有本案谋命之正凶黄瘦生等。及出入人罪之该县米锦。著该抚速即提集犯证。严审确情。分别定拟具奏。　　

○军机大臣议覆、四川成都将军特成额等奏、再筹新疆驻兵事宜。一、新疆旧驻兵四千名。屯田四载。边境安恬。请彻回一千名。余兵于儹拉分设二营。一、美诺营。驻总兵、游击、守备、各一。千、把、外委、十四员。兵八百名。一、底木达营。驻守备一。千、把、外委、六员。兵六百名。又于促浸分设三营。一、阿尔古营。驻游击、守备各一。千、把、外委、十一员。兵七百名。一、噶喇依营。驻都司一。千、把、外委、七员。兵六百名。一、茹寨营。驻守备一。千、把、外委、六员。兵三百名。各处汛塘。就近于各营拨兵分驻。五营、均归美诺总兵辖。将弁果奋勉出力。董劝有方。三年以应升之缺奏补。一、派驻将弁。于内地简僻营分。裁缺改补。请将泰宁、叙马、二营游击。裁归新疆。泰宁营、改设都司。以永定营都司改补。泰宁守备、改永定营。叙马营、改设都司。以维州协右营都司改补。叙马守备。改维州协右营。至新疆应设都司一。裁嘉顺营都司改补。应设守备四。查四镇右营。原系游击。均有中军守备。后游击改都司。中军守备未裁。即以此四缺改补。以上游、都、守、俱改为题调缺。其千、把、外委、四十四员。于腹地各营内。量其差防繁简。酌裁移设。至两金川、旧系松潘镇辖。今驻美诺。所属内地营伍。仍每年巡查一次。内地各本营。原扣养廉、公费、名粮。并裁充新疆经费。一、屯防兵。查按内地各营情形。均匀摊减。汛广差繁者。减半核裁。口外跬步皆山。马不得力。应定为马一步九。足资差操。裁兵之饷。解新疆供支。马乾省补经费。杂谷屯练二百名。除八户愿留屯外。余各有原籍产业。并彻。一、屯防兵。应令长驻。以省换班各费。以二兵合种地一分。自耕自食。免其交官。所有例给口粮。明岁秋收可停。其额饷内、米折一项。照阜和协兵、十两八钱例给。镇、将、备、弁、盐粮。与兵丁一体停支。惟文官员役、喇嘛人等。每岁需口粮千石。现在仓贮尚充。屯练降番所余地亩。广招屯种。陆续升科。足资接济。一、新疆西路、由桃关出口。自大邑坪。至巴朗拉。共十五塘。系瓦寺土司境。无田可种。不便与长驻兵、一例办理。请拨松潘镇、维州协、所属各营兵安设。其南路、自打箭炉以外之三道桥。至章谷。共十五塘。系明正土司境。请拨阜和协兵安设。应得盐粮。及换班分例仍旧。均应如所请。再今冬正届换班期。饬于现驻兵内。将愿携眷、及单身愿留者留驻。其内地应拨一千名。亦尽愿携眷、及单身长驻兵拨往。如不敷。随时募补。抽换足额。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千九十四



大清高宗法天隆运至诚先觉体元立极敷文奋武孝慈神圣纯皇帝实录卷之一千九十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。十一月。丙申。谕军机大臣曰、文绶、现在准其陛见。已于十月十八日起程。计日即可到京。国泰、与其父文绶。暌隔多年。著加恩令其来京。俾得与伊父相见。且东省明春。有应办差务。朕亦可面加询问。著传谕国泰、接奉此旨。将抚篆交布政使徐恕、暂行护理。即起程赴京。将此由四百里谕令知之　　

○又谕、据恒瑞等奏、西藏喇嘛。支领官茶。行至梨树沟地方。遇贼七十余人。劫去千余两货物。此辈原系巴塘之人。常出为匪。现在带兵围住巢穴。迅速剿办。庶可宁谧地方等语。前因该处人不靖。已赏给达赖喇嘛。乃犹怙恶不悛。竟敢抢掳岁支官茶。若不痛加惩治。何以昭示炯戒。恒瑞等、勇往可嘉。著传谕伊等、即照所奏办理。但接应班第达声势。亦属紧要。索琳、系经事历练之人。伊即带兵前往。此际班第达、前至甲木喀。如何办理。其贼势若何。即行奏闻。将此旨、由六百里驰递。　　

○乌什办事大臣申保奏、内地安民之道。以察吏为先。抚育新疆回众。亦不外此。查叶尔羌、喀什噶尔参赞大臣中。富兴、有守有为。抚驭回众。举动大方。舒泰、玛兴阿、感激天恩。弃瑕录用。亦俱奋勉。敦福、为人谨慎。其余诸臣。皆勤于公事。和阗领队大臣德风、法灵阿、颇能办事。阿奇木伯克鄂斯璊、能令回众感戴。再布噜特等游牧。南北两路。生计近皆丰裕。得旨嘉奖　　

○豁免奉天锦县、宁远、广宁、义州、四州、县、运交通州、在洋遭风漂没黑豆二千二百七十七石有奇　　

○旌表守正被戕广西武缘县苗民韦特奢妻韦氏　　

○戊戌。谕曰、富椿前在吉林将军任内。办理诸事。不能妥协。朕犹念伊虽年老。不能办事。尚能谨守。是以调补杭州将军。伊自当感激朕恩。加意训练兵丁。如兵丁内、有嗜酒听曲看戏者。伊即严加教惩。方为允当。讵伊调任杭州将军以来。不惟不能教训兵丁。伊反自求逸乐。每日听戏。有名其戏为将军班者。是伊不惟不能办事。亦不能谨守。深负朕恩。富椿、著革退将军。所有职衔。尽行革去。将此旨、通行传谕内地各省将军。以昭炯戒　　

○又谕曰、苏凌阿、著赏给三等侍卫职衔。前赴英吉沙尔。换噶勒炳阿回京　　

○谕军机大臣等、明春南巡江浙。该督抚等、自皆念切迎銮。越境远出。各省俱有应办差务事宜。远迎转恐贻误。亦不必以此为敬。且入疆在即。自可每日扈行。常承指诲。更不在早见数日。萨载、杨魁、闵鹗元、止须于离江南境一站之山东地方接驾。三宝、王亶望、止须于苏州接驾。均毋庸远迎。将此各传谕知之　　

○己亥。谕、安徽省所属之亳州、蒙城、暨下游凤阳、泗州、各处低洼地亩。本年秋间被水。前经谕令该抚等、按照灾分轻重。分别给赈。各处贫民。自可口食有资。但念本年被水处所。即系上年被灾之地。昨岁曾拨运川米十万石。分给平粜。是以米价不致过昂。今该处仍复被水。恐明岁青黄不接之时。灾地穷黎。究不无拮据。该省颍川、凤阳、泗州、三属。及六安、霍山、二州县。今岁俱多丰熟。与各灾地相距最近。著该抚、即于各处应徵漕米内。加恩截留三万五千石。豫备明春减价平粜。以济民食。该部即遵谕行　　

○宗人府奏、绵德子奕纯、应封为头等辅国将军。得旨、奕纯未经考试。著封为三等辅国将军　　

○吏部议准、浙江巡抚王亶望奏、地方情形。今昔不同。请改杭州府总捕同知、湖州府属长兴县、为冲繁难兼缺。在外拣调。改绍兴府属会稽县、为冲繁中缺。宁波府属象山县、删去海疆字。为专难简缺。归部选。从之　　

○旌表守正捐躯江苏沛县民丁柱妻耿氏　　

○庚子。上御乾清门听政　　

○以故扎萨克镇国公噶勒桑罗垒胞叔、三等台吉济克默特多尔济、袭爵　　

○辛丑。上幸瀛台　　

○谕曰、嗣后皇孙等、俱著用紫掣手、红鞍座。如系特旨赏给金黄辔鞍座者。方准其使用。著交内务府、武备院、存记。永远遵行。其绵恩、绵惠、马上娴熟。骑射亦属可观。著加恩、赏用金黄掣手鞍座　　

○又谕曰、乾清门蓝翎侍卫巴忠。一切蒙古繙译、唐古忒繙译事件。俱系伊承办。且所繙尚好。著加恩补授三等侍卫　　

○兵部议覆、陕甘总督勒尔谨奏、西安汉军。改补绿营。京兵移驻西安事宜。一、汉军既改补绿营。自北城移驻南城。所遗官署兵房。除给移驻京兵外。应给移驻佐领十二员、每员一所作公所。一、改补兵、自拴马九百匹。应给价。马交移驻京兵领。仍补买三百匹。统于库贮马价借支。二年后、于应领马驼银。分三年扣还。京兵在京借支钱粮。分四年扣。其未完库银。及借办家具银。七年后坐扣。一、移驻京兵。应领俸饷、米石、草料、折银。悉照西安满营旧例。关支报销。一、改补兵、军械什物。与绿营合式者。令带往。余锅帐等估买。留给移陕京兵。不敷、动项买补。俟一切借项扣清。于月饷折色。分三年扣。一、未补绿营兵。暂留参领、防御、骁骑校、各一、管领。给旧图记钤用。俟补满日销。余先送部毁。其由京移驻佐领图记。由本处铸给。仍报部。一、京兵入陕西界。应派满营旧有官兵。赴潼关一带。会地方官、按站照料进省。拨房安置。均应如所请。从之。　　

○癸卯。谕曰、索诺木策凌奏、乌噜木齐商民赵世雄。同伊弟赵世桂。卖粮口角。恨其欺凌。立时用小刀扎死赵世桂。请将赵世雄、照例拟绞监候等语。赵世桂、系赵世雄胞弟。因卖粮细故。与伊弟角口。即心存忿恨。登时将伊弟故杀。残虐已极。仅照故杀弟妹常律。拟以绞监候。不惟不足示儆。且明岁又系停勾之年。著交索诺木策凌、将赵世雄、不必监候。即行绞决。以为残虐者戒　　

○又谕、明岁、尚书永贵随皇六子、往迎班禅额尔德尼。即著伊署领侍卫内大臣随往。且又系阿哥等总谙达。著赏穿黄马褂　　

○谕军机大臣等、前据阿桂等奏、顺黄坝工口门。未施工者。止有七丈余。现在上紧赶镶。计日可相机堵合。连日盼望甚切。兹据阿桂等奏、自下大埽后。口门止余四丈有零。正有督令趁势抢压。冀可合龙。乃十一日早。水势猛汹异常。陡将南坝垫塌二十余丈。怀惭无地。询之徐建功等、再上又无可移办之处。惟有上紧接作软镶。虽有埽底。仍属无碍。计工段亦不致过迟等语。览之深为焦急。然亦实无别法。已于摺内批示矣。因思向来冲蛰。俱系北坝。此次则系南坝。其坝身尚非顶溜。不致与水急争。今补镶补筑。似较北坝施工稍易。或可期迅速蒇事。亦惟有全力赴之。一切皆臻妥善。以待天佑神助尔。至阿桂等、另摺恳请议罪议罚之处。俱可不必。伊等在工。俱实心任事。百计经营。似此次之功亏一篑。信非人力所能施。意计所能及。并非怠玩误工。不但阿桂不必引为已咎。即袁守侗、陈辉祖、有河工地方之责者。亦不必各请归罪。若如所见。朕先当引过自讼。然朕自昨秋豫省河工漫口以来。轸念民艰。日夕萦望。前后发帑数百万。以为工赈之需。复截漕粮十万、以为赈济之用。而且蠲缓频施。凡有关于民瘼者。无不筹办。实政止不过如此。朕心不可谓不尽。岂有因此而即饰为虚词。下责躬之诏乎。近因史馆进书。偶阅元史河渠志。见贾鲁于合龙时。所设之法甚多。行之果有速效。或史册过于溢美。或今昔情形异宜。自未足尽信。其各法、或有现已仿用者。或有难以施行者。亦不可知。但史志既有此言。宁可信其有。著将此志、节录一段。寄交阿桂等阅看。详询徐建功、李永吉等、或其中有可节取之处。不妨仿而行之。如皆不可行。亦不必因此过于拘泥。俗谚所云、有病乱投医。亦无可如何之一法也。至十二月二十日。为皇孙绵亿成婚吉期。阿桂若能将合龙之事办竣。彼时能兼程到京固善。但所指系阿桂孙女。非必须阿桂一人专办。况现有伊子在京。办理一切。阿桂即不能赶回。亦属无碍。转不必因此著急也。将此由六百里加紧发往。仍即将现办坝工引河情形若何。及合龙约在何时。迅速覆奏　　

○兵部议准、山西巡抚觉罗巴延三咨称、拔补外委之武生。弓马较优。仅食马粮。与食俸官不同。应准其乡试。学册已除名。由该营造册送考。仍取将备切实印结。从之　　

○赈恤甘肃皋兰、漳县、华亭、安化、宁州、正宁、抚彝厅、平番、灵州、崇信、镇原、高台、十二厅、州、县、灾民。并蠲本年秋禾被雹、水、霜灾地亩额赋。缓徵金县、循化、伏羌、隆德、合水、镇番、宁夏、宁朔、平罗、大通、秦安、灵台、肃州等、十三厅、州、县、乾隆三十八年以后、未完额赋。暨各年民欠耔种口粮　　

○以故广西江州土知州黄一凤弟一鹏袭职　　

○甲辰。上幸瀛台　　

○谕军机大臣等、据闵鹗元奏、各省郡邑志书内。如有登载应销各书名目。及悖妄著书人诗文者。请一概俱行铲削等语。所奏甚是。钱谦益、屈大均、金堡等、所撰诗文。久经饬禁。以裨世教而正人心。今各省郡邑志书。往往于名胜古迹。编入伊等诗文。而人物艺文门内。并载其生平事实。及所著书目。自应逐加芟削。以杜谬妄。至从前各省、节次缴到应毁书籍。经朕发交馆臣覆勘。奏定应行毁销者。俱经该馆、陆续咨行各省。自可遵照办理。著传谕各督抚、将省志、及府县志书。悉心查核。其中如有应禁诗文。而志内尚复采录。并及其人事实书目者。均详悉查明。概从芟节。不得草率从事。致有疏漏　　

○又谕曰、步军统领衙门奏、据湖北京山县民人黎以富、呈控伊胞弟黎以盛、因向黎秩序索欠。被黎绍康等十三人、攒殴身死。该县止将黎秩序一人拟抵。并黎绍康等十三人。结拜弟兄。自称十三太保。开宝场诱赌各情节。请交湖广总督查审等语。向来问拟斗殴案件。遇有共殴毙命之案。均以后下手伤重者拟抵。此一命一抵定例。余人不过照例发落。黎以富、所控该县将黎秩序一人拟抵。系遵照定例办理。并未错谬。无可查办。至所称黎绍康等十三人。结拜弟兄。称为十三太保。开场诱赌等情。是莠民相聚为奸。此风断不可长。著传谕图思德、即行提集本案犯证。秉公查审明确。按例定拟具奏。其原告黎以富、交该部迅速解往候质。将此由四百里谕令知之　　

○乙巳。谕军机大臣等、前据阿桂等奏、本月十一日。南坝忽有蛰塌二十余丈之事。深为廑念。惟因向来冲蛰。俱系北坝。此次则系南坝。其坝身尚非顶溜。较北坝施工。似应稍易。随即驰谕询问。兹据覆奏、现在南坝。已软镶得七丈余。北坝亦软镶得二丈余。金门又祗剩十丈余。日内将已做之工。加倍填压。务令益得稳实。俟两坝再进两埽。即可为相机堵合之计等语。就现在情形而论。大有可望。惟在阿桂等实力董办。以冀速竣。日夕盼合龙喜音矣。至所称南坝日逐镶压。取用物料甚多。而坝身终觉松软。不知其初因何受病等语。自系填压、未能坚实之故。向来下埽惟凭土压。所用之土。似不过浮加。未能令其到底著实。朕意以为如压土。加以夯硪。自应坚固得力。不知河工下埽。曾如此办过否。若从未办及。不妨以此法试行之。著传谕阿桂等。即以朕此旨、与徐建功等谙练之人。详悉妥商而行。此旨著由六百里加紧传谕知之。仍著迅速覆奏　　

○丙午。谕、据舒常奏、李世杰现已丁忧。广西巡抚员缺。著姚成烈补授。其广东布政使员缺。著达尔吉善补授　　

○又谕、据伍弥泰奏、明岁照料班禅额尔德尼、来避暑山庄。请赏钦差大臣关防。以备沿途奏事行文钤用。庶不致迟误。亦免遗漏等语。伍弥泰等、照料班禅额尔德尼住宿。以及来京。应办事件甚多。必有印信。一切奏咨事件。方不至迟误。著照所奏、赏给钦差大臣关防一颗。发往钤用　　

○又谕曰、工部议覆、川省军需报销案内。采办铸炮铁觔。较之军器则例。多用银六万一千六百余两。节经驳查。未据删减。请于承办各员名下。照数著追归款一摺。固属照例核驳。但川省军需项下民欠。专赔分赔各款。为数不下千万余两。俱经降旨加恩。一体豁免。所有此项核减银六万一千六百余两。亦著加恩准其开销　　

○谕军机大臣等、据特成额等奏、三芟贼番。劫抢达赖喇嘛茶包。并伤毙护送人等。现派得力弁兵。驰往江卡。会同西藏所派各员。务将首夥各犯。全行拏获。从重办理一摺。又瞻对贼番。焚劫麻塘寺僧一案。已据该土司侧甲。专差头人。勒拏凶贼。将前次掳去之小喇嘛七立保、献出一摺。除将原奏交文绶阅看。并令一面星驰回任。一面寄信特成额等、妥协办理矣。至摺内所称、噶布伦公班第达、带领夷兵三百名。前赴江卡查办。措词殊属失当。夷人劫抢重案。藏地派兵前往查拏。何得亦谓夷兵。此等最为外省文移恶习。特成额于奏摺内。何不加检点若此。已令军机大臣、传知文绶。令此后章奏文移。严行饬禁外。并将此谕令特成额等知之　　

○升直隶正定府知府黄检、为直隶按察使　　

○丁未。上幸瀛台　　

○戊申。谕、本日吏部、将杨景素奏请调简之原署良乡县知县张习引见。观其才具、似属中平。已如所请补用矣。该员系涿州州判。经周元理、奏署良乡县知县。莅任甫及半载。杨景素即以该员循谨有余。肆应不足。于冲途驿路。办理日形竭蹷。奏请调简。该员系由繁调简。前任保举督抚。未便竟置不问。而吏部则例。并未定有处分。向来办理原未周密。自应另行定议。但各省督抚。或有与前任不合者。有意苛求。将从前保荐人员。肆行更调。以见己之长、而形人之短者有之。又或接任之督抚。心存徇庇。虽有才不胜任之员。亦一味因循姑息者亦有之。于吏治官方。均有关系。应一并妥协详议。俾督抚不敢滥举。而接任者亦无滋弊。著九卿详悉定议具奏。寻议、调繁之员。系指名特保。旋以才不胜任调简。将原保官、降三级留任。如接任督抚。因与前任不合。有意苛求。肆行更调。引见时、经圣明鉴察。照参奏不实例。降二级调用。或心存徇庇因循不劾。致误地方。照徇庇例。降三级调用。从之　　

○己酉。谕曰、直隶布政使员缺。著黄检补授。文禄、前在臬司任内获咎。实因初任。观望周元理所为。尚非行私大过。著加恩补授直隶按察使。仍带革职留任。五年无过。方准开复。文禄未到之前。其臬司印务。著刘峨暂行署理　　

○谕军机大臣等、据杨景素奏、直隶布政使单功擢病故一摺。夹片内、另请将尚安、于易简、二员。简授一员等语。大属非是。两司为各省大员。非督抚所当保荐。况朕御极以来。从无荐举大臣子弟者。于易简、为大学士于敏中之弟。谁不知之。虽内举不避亲。叔向曾言及。然在当时或有行者。而在后世、则不能保无流弊。究当以避嫌为正理。杨景素、何遽为此奏耶。况于易简、从前虽在直年久。而自知府运使。用至臬司。迁擢过骤。即就其才具而论。虽尚能办事。再经数载。授以藩司。亦可胜任。今有此一奏。转须迟用数年。是爱之适以害之。即于敏中知之。不但不以为感。自当转以为恨。至尚安、虽属能事。然在直隶未久。究为生手。其举尚安在前者。不过为陪榜秀才。其意在于于易简也。直省道员内。历练诚实。与单功擢相仿者。莫如刘峨。何以不保刘峨、而转荐尚安。亦为失当。杨景素、著传旨严行申饬　　

○又谕、据王亶望参奏、前任浦江县勒休知县薛鼎铭。因县民张可元、图奸伊婶张陈氏未成。经陈氏具控到县。伊父张邦缵、称陈氏索钱起衅。该县不能究出实情。一任该犯狡供。迁延不结。以致陈氏自缢殒命。请革职究审一摺。已降旨将薛鼎铭革职。交该抚严审究拟矣。至张可元、系陈氏小功服侄。竟敢起意图奸。及被张陈氏揪住发辫号救。张可元情急图脱。复殴伤陈氏。逮具控到县。又狡供图赖。以致张陈氏羞忿自缢。其情节甚为可恶。未便照寻常图奸、致本妇自尽例。问拟绞候。应即照服制律定拟。决不待时。著传谕王亶望、提集案犯。即行究审。按律定拟。迅速具奏办理。以示惩儆。将此由四百里传谕知之　　

</div>
    <div class="pagination">
<a href="清实录乾隆朝实录_page1432.html">上一页</a><span>...</span><a href="清实录乾隆朝实录_page1428.html">1428</a><a href="清实录乾隆朝实录_page1429.html">1429</a><a href="清实录乾隆朝实录_page1430.html">1430</a><a href="清实录乾隆朝实录_page1431.html">1431</a><a href="清实录乾隆朝实录_page1432.html">1432</a><span class="current-page">1433</span><a href="清实录乾隆朝实录_page1434.html">1434</a><a href="清实录乾隆朝实录_page1435.html">1435</a><a href="清实录乾隆朝实录_page1436.html">1436</a><a href="清实录乾隆朝实录_page1437.html">1437</a><a href="清实录乾隆朝实录_page1438.html">1438</a><span>...</span><a href="清实录乾隆朝实录_page1434.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
