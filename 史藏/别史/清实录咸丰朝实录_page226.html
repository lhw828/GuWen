<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 226 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 226 页/共 502 页
  </h1>
  <div class="content">
   ○以歼剿安徽亳州捻匪出力。加副将朱连泰、总兵衔。赏都司戴世熙、知府张家驹、花翎。　　

○予广东阵亡千总欧炳钊、外委黄文彪、祭葬世职。　　

○庚寅。上诣。英华殿拈香。　　

○诣寿康宫前殿行礼。后殿问皇贵太妃安。　　

○命协办大学士贾桢为正使、礼部左侍郎肃顺为副使、持节赍册。晋封懿贵人那拉氏为懿嫔。册文曰。朕维椒庭翊化。修妇职于六宫。兰殿承晖。备内官于九御。特加命秩。式焕彝章。咨尔贵人那拉氏、秉质粹和。褆躬端谨。佐袆衣而协吉。内则无违。习琼佩以迎祥。蕃厘克荷。是用封尔为懿嫔。锡之册命。尔其祗承纶綍。膺象服而攸宜。益懋温恭。迓鸿禧于靡既。钦哉。　　

○大学士祁寯藻、因病乞休。命以大学士致仕。　　

○命协办大学士贾桢、为大学士。管户部事。充实录馆监修总裁官。　　

○命大学士卓秉恬、稽察钦奉上谕事件处。　　

○调兵部尚书翁心存、为吏部尚书。以都察院左都御史周祖培、为兵部尚书。吏部左侍郎许乃普、为都察院左都御史。转吏部右侍郎张祥河、为左侍郎。调兵部右侍郎卓橒、为吏部右侍郎。以内阁学士匡源、为兵部右侍郎。　　

○命吏部尚书翁心存、教习庶吉士。　　

○以御前大臣载垣、署镶黄旗汉军都统。正白旗汉军都统裕诚、署正蓝旗汉军都统。　　

○辛卯谕内阁、军兴以来需饷浩繁。筹拨帑金。已不下数千万两各直省办理捐输。颇为踊跃。捐赀各生。叠经降旨。优加奖励。陕西省素称富庶。且民风淳朴。好义急公。前经王庆云奏、请捐借并行。闻此时为数尚属无多。固由民力或有未齐。亦该地方官、未能设法劝谕所致。现在楚中水陆大军。建瓴东下。由浔皖直捣金陵其余各路军营。亦频经奏捷。方期迅埽妖氛。与吾民共登衽席。军饷要需。尤应宽为筹备。所有陕西省捐借事宜。仍著责成该抚、督率藩司。饬令该地方官。会同特派劝捐之在籍绅士等、妥为劝导。俾身家殷实者。均得遂其输将之悃。一俟集有成数。即由该抚迅速奏报。候朕优加奖叙。傥任令属吏等、抑勒侵渔藉端蒙混。以致该绅民等、迁延观望有误要需惟该抚是问。　　

○谕军机大臣等前据曾国藩奏、请饬陕西省拨解军饷二十四万两。当谕知王庆云、如数拨解。兹据该抚奏称、除解过外。尚欠解银十二万两。请饬江西先行借拨等语曾国藩所统水陆各军。现已渐离楚境。进偪九江。正当攻剿吃紧之际若专待陕西凑足起解。诚恐缓不济急。著陈启迈即于江西省无论何款项下。迅速筹银数万两。径解曾国藩军营应用。仍由陕西续收项下如数拨还江西归款。并著杨霈、就湖北省现有之款先行设法接济。该省亦尚有陕西欠解之饷。俟陕西续收有数。亦可陆续解还也。沿途水陆催趱。及护送迎提各事宜。均著杨霈、陈启迈、派委妥干之员。小心经理。勿致稍有疏失。将此由六百里各谕令知之。　　

○又谕、王庆云奏各营豫支春饷、请俟司库续收有款、再有给领等语。陕西库款支绌所有离省较远各营兵饷、若仍照从前豫行给领实属不敷支放该抚已将冬季应发之饷。先饬各标营给领。其应领春饷。著俟库收有项。届时发给。并著王庆云、扎拉芬、札饬各营将弁。妥为约束晓谕。毋令该兵丁等、纷纷具禀。藉端生事。将此由四百里谕令知之。　　

○壬辰。谕军机大臣等、僧格林沁等奏、击退贼匪情形一摺。连镇逆匪。屡次伺隙扑扰营盘。该大臣等、仅能待其出扑后。击退回巢。并不思实力进攻。此次所陈击败各情。亦属仍前敷衍。毙贼多寡。亦无确数。据云年内可望蒇事、即使实有此把握、又岂得谓之迅速耶。所奏贼多设伏以待。不容我兵进前。以数万官军。剿此穷寇。若竟任其死守。不图进取。日久相持。兵糈支绌。思之愤闷。所有投诚贼匪。恐不可恃。尤应留心驾驭。勿堕奸计。当此天气冱寒。士卒疲乏。该大臣等、惟当激励各营文武。赶紧筹攻。断不准再延时日。致生他变。节次批示。并所降谕旨。备极详明。别无可谕矣。将此由六百里加紧谕知僧格林沁、并谕西淩阿知之。　　

○又谕、连镇军营。待饷孔殷。著文谦、无论于何款项下。速行筹拨银两。克期派员解往。以济要需。其前次派拨未解之款。著一并速行起解。毋稍延误。　　

○以击贼奋勉。赏还副都统双成、总兵官董占元、顶带。　　

○癸巳。上诣大高殿祈雪坛行礼　　

○遣惇郡王奕誴、诣宣仁庙。凝和庙。恭亲王奕诣昭显庙。时应宫拈香。　　

○谕军机大臣等、本日据陈启迈奏、安庆逆匪、分窜九江湖口、扰及吴城一摺。又据和春、福济奏、楚北败匪、由太湖窜至英山。县城失守等语。湖北逆匪经曾国藩等、大军痛剿之后。余匪窜入皖境。本属意中之事。惟和春等、攻剿庐州。兵力不敷分拨。袁甲三、驻劄临淮。亦恐兵力较单。势难兼顾。此时安徽北路情形吃重。杨霈现驻黄梅广济之间。该处与皖境毗连。该督应即相机移师前进。遏贼北窜之路。著即悉心筹画迅速办理。毋得以楚境肃清。稍分畛域至安庆逆匪。分窜九江。扰及吴城。江西兵勇。业经失利。既不能与曾国藩等、会合剿击。且恐该逆深入江西。牵掣我师。则曾国藩等、水陆诸军。亦难直抵安庆。孔垄驿、小池口等处贼匪。是否业已歼除。塔齐布等、能否渡江。攻剿浔郡。此时该侍郎等、所带兵勇。虽不能分拨赴吴城协剿。亦当设法兼顾。毋令分窜。总之上游攻剿得手。则江西安徽。皆匪踪所必至。杨霈等、务当统筹全局。使水陆各军联为一气。将滨江两岸贼氛。以次埽除。实深殷盼。将此由六百里加紧各谕令知之。　　

○又谕前因曾国藩等、水陆各军。节次于蕲黄田镇等处。大挫贼锋。朕即虑楚军得胜之后。该逆必纷纷旁窜。谕令和春等、赶紧克复各城。毋使大兵为贼牵掣。致逆匪被偪有北窜之虑乃本日和春等所奏、庐舒含山各营攻剿情形均不过小胜。而博勒霍布等、所带兵勇虽入太湖县城。卒被败匪攻陷英山亦复失守。固由该提督等、兵力未能兼顾。亦因庐州等处未即攻克。致窜皖之贼。分支突入。剿办又多棘手。现在含山官渡、乌衣镇一带虽有李鸿章、恩锡、张光第等、在彼驻劄攻剿。惟皖省土匪本多。若再与逆贼句结势更蔓延。现已谕杨霈、就近由楚分兵。前往堵剿而贼情飘忽。该提督等、仍当严饬秦定三迅复舒城。以便移兵往剿。如果事机紧急即著秦定三、酌派弁兵。驰往应援。其六安一带。即饬知州茅念劬、纠集乡团。以资堵御。其前调河南防兵一千名帮同玉昆防守正阳一节。已据英桂奏称、饬牛鉴带兵前往。著咨会袁甲三、迅速迎提扼守要隘。和春等、师久无功。傥复不能遏贼北窜。朕必重治其罪。将此由六百里加紧谕令知之。　　

○又谕、此次官兵进攻九江。不能得手多有伤亡。以致贼匪分股扰及吴城。焚掳战船八十余只。逆焰猖狂。殊深愤闷。吴城距省甚近。设被贼久踞。窥伺省城。关系非细。本日已将江西紧急情形。谕知曾国藩等、令其斟酌办理。但曾国藩等、攻剿江面贼船。正在吃紧。能否分兵助剿。殊难悬定。塔齐布等、陆路一军。须攻克孔垄驿、小池口之后始能渡江。进取浔城。此时陈启迈、惟当严饬带兵员弁。赶紧将吴城贼匪。悉数殄除。以固省城藩篱。至九江兵力疲弱。仍著责成居隆阿、挑选精壮。认真训练。以资攻剿。勿专待楚军援助。致失机宜。将此由六百里加紧谕令知之。　　

○河南巡抚英桂奏、归德一带捻匪。自张维翰接办后。颇为得手。惟辉县刁民。纠党数千任情抗拒。开封卫辉二属人心亦觉浮动。现当漕粮紧要。拟暂驻省城。就近调度。俟情形稍定。再行前赴归陈。择要督防得旨一切情形均悉。张维翰、虽已被参。然督防尚属得力。著斟酌留防。亦可。至辉县一案。不致酿成巨案方好。　　

○予江南阵亡游击海明、张攀龙、都司色普哲讷、叶舒青、乌勒宏阿、千总郭茂林、常麟、韩兴邦、李朝纲、把总徐永、外委谭光斗、杨旺、萧永鸣、何永兴、吴殿臣、陈祥、防御西丰阿、祭葬世职。　　

○予江西建德县殉节知县王开贻、从九品严国佐、祭葬世职。六品军功黄仙镐、赏恤如例。　　

○拨河南司库银十五万两。解往安徽。以备军需。　　

○甲午。谕内阁、京师入冬以来。未沾雪泽。叠经降旨设坛祈祷。并亲诣大高殿拈香。迄今已逾旬日。尚未渥沛祥霙。朕宵旰焦劳。时勤修省。因思清理庶狱。翼可感召天和。所有刑部、及顺天府、现审人犯。或因未经定案。久羁囹圄。疾病颠连。情殊可悯。著该衙门督饬承审各员。将已结未结各案。逐一清厘。其有情节可矜。甚至含冤待白者。务即悉心研鞫。立予平反。至问徒以下轻罪人犯。以及干连待案候质人证。讯明后即行发落省释。毋任稽迟积压。拖累无辜。此外寻常案件。并著速行完结。以期翕应祥和。用副朕钦恤惟刑之至意。　　

○又谕、前因御史杨重雅奏、广西左江道张祥晋、私往天津。干预讼事。当经降旨。将该员暂行革职。交桂良查明具奏。兹据该督奏称、该员前在天津。因索欠逗遛。尚无别项情弊。惟于奉旨饬催赴任之后。尚敢因私事日久逗遛。实属藐玩。张祥晋、著即革职。　　

○谕军机大臣等、有人奏、通州、三河、平谷、密云、顺义等州县。并不将搭交钞票章程。张贴告示。以致小民将钞票大钱交纳。书吏抑勒刁难。不使搭交。及解交部库时。必至私向市间收买钞票。按成搭交。并办差滩派。多有浮冒需索情弊。如果属实。是该州县阻挠钞法。朘削民生。饱其私橐。大干法纪。著贾桢、谭廷襄、严密访查。据实参劾、无稍徇隐。又另片奏、三河、密云、顺义各县。有侵吞马乾银两。勒派车马、硝磺、并酒行陋规。甚至因案需索。蠹役朋比为奸以致怨声载道等语。并著该兼尹、府尹、按照所奏各款。一并严查参办。以儆贪婪。原摺片均著钞给阅看。将此谕令知之。　　

○以工部尚书全庆、兼署户部尚书。　　

○以摉获土匪。赏山东知县张槃、花翎。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百五十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。早寅。十二月。乙未朔。谕内阁、扎拉芬泰等奏、喀尔喀扎萨克图汗、三音诺颜、二部落汗王贝勒贝子公扎萨克台吉等、及所属部落扎萨克郡王桑噶锡哩等、现因逆匪尚未剿除净尽。情愿捐马二千一百余匹。以备军营调用等因。呈请代奏请旨一摺。喀尔喀扎萨克图汗、三音诺颜、二部落汗王贝勒贝子公扎萨克台吉等、情愿捐马二千一百余匹以备军营需用。洵属衷悃出于至诚。实堪嘉奖惟该汗王等悉赖此项牲畜度日。且各处逆匪。业经官兵叠次获胜歼毙多名残喘幺＜麻骨＞自可指日翦除。著扎拉芬泰等、将此传谕该部落汗王等其所捐马匹。均著勿庸赏收以示朕嘉奖蒙古体恤世仆之至意。　　

○又谕、柏葰奏、职官夥卖木植、举放利债、牵涉总兵大员、请解京审办一摺。已革内管领达魁达谨并案内牵涉人犯著一并解京。交刑部会同宗人府秉公严讯按律惩办。马兰镇总兵兼总管内务府大臣庆锡、著暂行解任来京听候传质。　　

○又谕、山东学政徐树铭奏、请将济南府□山戊不□科文试、变通办理一摺。山东济南府尚未撤防。现在□山戊不□科并试。为期较迫。自应酌量变通。所有济南府属之长清、齐河、禹城、章邱等县。著准其暂行附入泰安府棚考试齐东济阳临邑、德平、平原、陵县、德州、德卫、等州县卫。著准其暂行附入武定府棚考试一俟该处撤防即仍照旧章考试。　　

○又谕、扎拉芬泰等奏、戍兵期满、拟请暂缓更换一摺。著照所请、乌里雅苏台应行更换咸丰五年换防弁兵。暂缓更换一班俟下届应行更换之年。再行照例更换。以符定制。　　

○以都察院左副都御史柏葰、署马兰镇总兵官、兼总管内务府大臣。　　

○丙申。谕内阁曾国藩等奏、请将带勇滋事之员革职治罪等语。同知衔即选府经历县丞李光荣、管带川勇协剿。于该勇等强坐民船不给船价。并将船户砍伤。有心庇护。迨师至汉口。经曾国藩拏获滋事之勇、派员审讯李光荣、胆敢率众持械夺犯。复纵容该勇拦江索诈。驾船抢赃。并于罗泽南移营搬饷之时突往抢掠钱文。伤毙长夫多名种种不法。实出情理之外。李光荣、著即革职拏问。交杨霈严行审讯。按律治罪。毋稍宽纵。　　

○又谕曾国藩、塔齐布奏、水陆官军续获大捷肃清浔郡江面一摺逆匪自黄梅受创后。纠合安庆新到之贼。盘踞孔垄驿小池口一带。与对岸之九江贼巢联络抗拒本月初七日。罗泽南李续宾彭三元等、由北岸督兵进至濯港地方。突遇大股贼众我勇分东西两路冲杀贼势溃败。追入濯港市内。击毙溺毙者贼尸山积。其溃逃之贼经兵勇分投追杀。并抄击树林中伏贼。前后共毙匪一千四五百名。生捦八十五名。夺械无算。十二日。塔齐布率领全军。进攻孔垄驿。三面环剿。我兵勇不避枪炮。一齐突入土城。仍用长围困偪逆众溺入泥淖中死者千余人。被诸勇追杀者又二千人。因即纵火焚烧街市。余贼无一得脱。生捦长发贼七十九名伪丞相总制等多名孔垄驿既破小池口之贼、亦即闻风先遁。余贼争驾小划、驶入南岸我军乘势追击。沈毁贼船多只。旋回柁北攻将北岸洲尾大木篺一座乘风烧毁。余船亦被焚烧。复延烧洲岸贼营一座。其新港地方、又有大木篺一座彭玉麟挥众跃入。夺获大炮十三位立将船篺尽行焚毁经十四日水军一战浔阳江面遂就肃清。曾国藩、驻军九江城外于十五日、与塔齐布两军会合。西门出贼数百人。李孟群率勇上岸追杀贼即奔溃。毁其木城一座。彭玉麟等、率大队直下湖口。烧毁贼船四十余号又烧毁自县城下窜贼船二十余号并装载辎重之大红船三号现在大军扼守湖口内外要隘九江逆匪。首尾不能相顾。可期即日埽除曾国藩、塔齐布、运筹决胜戮力同心麾下将士率皆转战无前争先用命。皆由曾国藩等调度有方。览奏之余。实堪嘉慰。曾国藩、著赏穿黄马褂。并发去孤骽黄马褂一件白玉四喜搬指一个。白玉巴图鲁翎管一枝。玉靶小刀一柄。火镰一把。交曾国藩祗领又白玉四喜搬指一个。白玉巴图鲁翎管一枝。玉靶小刀一柄。火镰一把。交塔齐布祗领以示优奖补用守备朱南桂冒险冲阵连扑贼营著免补守备以都司补用。升用游击童添云、每战摧锋不避矢石。著以参将升用其余出力员弁兵勇即著查明保奏候朕施恩　　

○谕军机大臣等曾国藩塔齐布奏陆路兵单南北不能兼顾。朕已早虑及此是以叠次降旨。命杨霈出省督剿北岸。命陈启迈派兵出江夹击并有桂明等不能得力、准曾国藩单衔参奏。及恽光宸赵如胜之兵均归曾国藩等调遣之谕。原以皖、鄂、江西三省带兵之员。多有距本管督抚较远而离曾国藩大军转近者非事权归一则呼应不灵傥隔绝推诿于军情大有关系所有湖北臬司胡林翼所带之勇副将王国才都司毕金科所带之兵均著杨霈饬令星夜驰赴曾国藩等军营。悉听该侍郎等调遣其和春等派出之己革道员何桂珍、袁甲三派出之四品衔臧纡青等现在桐城一带谅因英山失陷、是以未能南出潜太著曾国藩即行飞饬催提并归一军如有将弁桀骜兵勇孱弱者即行认真简汰。不可稍存避嫌之见致一军中强弱不齐转费周折皖、鄂、毗连各属昨已谕杨霈移师前进迅速防剿著即懔遵办理。由宿望、潜、太一路次第进攻并防逆贼由瑞昌扰窜兴国转出曾国藩等大军之后不得专驻楚境。致成株守杨霈带兵出省后湖北省不免空虚。著俟克复九江后。即饬胡林翼、带兵回至楚境以资防堵江西逆匪昨据陈启迈奏、已于初五日窜聚吴城。尚在此次楚军获胜之前明系我兵攻剿紧急。该逆闻风内窜。仍坚踞浔郡牵掣大兵陈启迈所请酌调楚师之处、能否分拨著曾国藩等妥筹兼顾江西兵力软弱至此。年余以来。所谓训练者安在恽光宸系督办大员赵如胜亦曾膺专阃。若再不整顿全军迅将吴城逆匪击退。或致省城复有震动。朕不能为陈启迈宥尤不能为恽光宸等曲从宽典也。曾国藩另片奏、请饬江西制造夹布口袋一万条每袋计可盛土百斤等语即著陈启迈、如数制备。迅解曾国藩等军营备用。毋稍迟延将此由六百里加紧各谕令知之　　

○蠲缓山西归化城清水河平鲁三厅县被雹村庄新旧额赋。　　

○丁酉。上诣寿康宫问皇贵太妃安镶蓝旗满洲副都统西兴阿、因病解任调镶白旗汉军副都统多尔济那木凯为镶蓝旗满洲副都统以喀什噶尔领队大臣倭什珲布为镶白旗汉军副都统。　　

○戊戌谕内阁前因已革漕运总督杨殿邦有应赔提用银两曾经降旨交福济饬令该革员、如数赔足。兹据该抚奏、查明该革员实用银数现未据经手各员报销请饬河臣就近调集质算等语所有杨殿邦提用未销盐课银十二万余两。即著杨以增、调齐卷宗及领放经费之已革扬州府知府张廷瑞前淮北监掣同知李安中海州运判许敦诗与杨殿邦将用存确数逐一质算责令该革员等赶紧赔缴。毋任藉词延宕。　　

○又谕前因安徽六安英、霍等州县绅民捐赀出力杀贼克城当经降旨将该州县咸丰三四五等三年、地丁钱粮加恩概予豁免兹据福济奏称、六安英、霍之复藉资民卫之力居多请将漕米卫粮一体豁免加恩著照所请所有六安州、英山、霍山两县应徵咸丰三四五等三年漕粮南米、及屯折津贴钱粮概予豁免。该抚即刊刻誊黄遍行晓谕务使实惠均沾。毋任吏胥舞弊用副朕嘉奖忠义有加无己之至意。　　

○又谕、和春、福济奏、克复英山县城一摺前据和春等奏楚北败匪、由太湖窜扰英山当经谕令督饬文武赶紧剿办兹据奏称十一月初十日。英山县知县苏秀槐。招集团练并商拨湖北罗田壮勇进剿杀毙守门逆匪。夺入县城。歼贼无算。逃窜之贼、并经练勇截杀多名。该县甫经到任。前因本城兵勇空虚、被贼突窜。旋即克复城池尚知奋勉应得处分著加恩免议。湖北罗田县知县彭仲芳、派拨壮勇逾境援剿洵属得力著赏加知州衔以示鼓励　　

○谕军机大臣等、吉尔杭阿奏、叠次攻剿逆匪轰坍城垣一摺。上海逆匪屡次冒死冲突。复于陈家木桥一带、兴筑炮堤穵掘地道。十月十五日以后屡次出扑。虽经我兵歼毙多名并于南门迤西穵掘地道惟仅能轰坍城垣。仍未即时攻克。且兵勇伤亡亦复不少该抚督兵剿贼。日久无功览奏各情殊深焦急。至口□佛＜口兰＞哂国提督口□辣呃口□尔、犁毁贼筑炮堤。并开炮击贼是该夷与逆匪衅隙已成。原可乘机攻剿惟夷人狡诈百出城中尚有习教之人且＜口英＞咪两夷仍与贼通。此时驾驭之法惟在因势利导断不可专恃该夷之力傥信任不疑。设夷情反覆。与城中匪徒暗相句结。转恐堕其术中该抚务督饬兵勇克日进攻限于年内将上海县城克复。若旷日持久。使蕞尔孤城为贼久踞该抚贻误之罪。断难幸邀宽宥也。将此由六百里加紧谕令知之。　　

○又谕、前据裕瑞等奏、綦江等处、派拨弁兵练勇。委令提督万福、署臬司曹澍钟前往督办防剿黔匪。兹据吴振棫奏称、请饬四川兵勇合剿等语。现在仁怀、桐梓、贼匪尚未歼除。著乐斌即饬万福等将綦江、合江、等处防堵之兵。统带前进。与贵州兵勇。合力进攻毋得稍分畛域。该提督等带兵出省后。川黔交界处所。应如何添派兵勇设防之处。著乐斌妥筹办理毋误事机。将此由六百里谕令知之。
  </div>
  <div class="pagination">
   <a href="清实录咸丰朝实录_page225.html">
    上一页
   </a>
   <span>
    ...
   </span>
   <a href="清实录咸丰朝实录_page221.html">
    221
   </a>
   <a href="清实录咸丰朝实录_page222.html">
    222
   </a>
   <a href="清实录咸丰朝实录_page223.html">
    223
   </a>
   <a href="清实录咸丰朝实录_page224.html">
    224
   </a>
   <a href="清实录咸丰朝实录_page225.html">
    225
   </a>
   <span class="current-page">
    226
   </span>
   <a href="清实录咸丰朝实录_page227.html">
    227
   </a>
   <a href="清实录咸丰朝实录_page228.html">
    228
   </a>
   <a href="清实录咸丰朝实录_page229.html">
    229
   </a>
   <a href="清实录咸丰朝实录_page230.html">
    230
   </a>
   <a href="清实录咸丰朝实录_page231.html">
    231
   </a>
   <span>
    ...
   </span>
   <a href="清实录咸丰朝实录_page227.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
