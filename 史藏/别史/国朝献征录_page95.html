<!DOCTYPE html>
<html>
<head>
    <meta charset="UTF-8">
    <title>国朝献征录 - 第 95 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 95 页/共 245 页</h1>
    <div class="content">
　　○太子太保兵部尚书兼都察院左副都御史江东传（实录） 

　　太子太保兵部尚书兼都察院左副都御史江东传 【 总督】 

　　实录 
　　总督宣大等处太子太保兵部尚书兼都察院左副都御史江东山东朝城人嘉靖己丑进士授工部主事历刑部员外郎郎中升河南佥事历升副都御史廵抚辽东寻总督陜西三边以疾归起兵部右侍郎总督宣大三年迁礼部事未几升户部　书改南京兵部召还以本部协理戎政巳复总督宣大在镇四年　上常遣中使馈食慰劳玺书褒奖命兼督宣大蓟辽等六镇至是嘉靖四十四年九月卒于怀来赐祭葬如例赠少保谥恭襄 

　　○兵部尚书兼都察院右副都御史赠太子少保谥恭襄毅庵石公茂革墓志铭（于慎行） 

　　于慎行 
　　石恭襄公者青州益都人也讳茂华字君采号毅庵其家世著者自泽州公瑛始泽州公生铭以诗魁东省仕河间府通判河间公生存礼第进士仕绍兴府知府足为公大父绍兴公生麟号富亭生举明经不□足为公父富亭公元配曰公夫人公夫人无出佐室曰张夫人公之母也公少而岐嶷警敏举止端毅伟然成人读书过目不忘为文辞濡毫立就绍兴公心奇之垂髫补博士弟子嘉靖癸卯举山东省试明年甲辰第进士授浚县知县年方弱冠宰三辅大邑节浮摧奸兴学育才不事钩摘而能得情实他邑有讼不决请下浚治莫不称平召入为户部主事监督草场时大将军仇鸾幸用事奴客请刍哗不奉约公辄以法绳之鸾颇恨公其后奉命击胡公为治粟鸾实无意出师谓公书生畏事欲慑以军兴因自解也则使请公大军且出幸以辎重先行必无后爨公笑曰老兵虚喝耳趣召军吏严装敬谢将军郎出塞矣鸾气大沮终不敢出亦卒无柰公何兵罢还部主视奏草方大司徒器而亟称之历员外郎中六年擢为扬州府知府会倭寇踰淮江北骚动公至拊循□□练简土兵为城守具甚设幸臣赵文华奉命视师部使将吏争馈遗之惟恐后谓扬天下膏腴地以便宜发兵命守亲出欲以取贿公曰守臣职在城郭法不出境万一事殷惟公马首是瞻何所逃死文华亦沮其后倭寇再至公皆败走之上首虏数百级加秩一阶己未迁山西按察副使未行丁外艰归广陵父老遮道哭泣去而尸祝之壬戌复除河南副使甲子擢陜西参政丙寅进按察使再阅月拜都察院右佥都御史廵抚甘肃公居藩臬用简易肃整为僚属倡所在翕然称之其未至甘肃也辕门之卒尝以饷不时给甲而羣噪公既下车立歼其魁数人一军慑大莫敢忤视其后虏尝一入发兵败之上首虏数百级丁大母刘夫人忧去位会虏陷汾石三晋大敝朝廷求才臣往抚又以属公虏大酋入塞谋袭老营堡堡之黠卒门焉公命副将郭琥以兵先入縳卒于狱明日虏来城有帜矣辛未入为兵部左右侍郎所图画事宜悉中窽綮杨襄毅公倚之癸酉进都察院右都御史兼兵部左侍郎总督陜西三边军务秦塞延袤□千里北与胡构西接诸羗其难甚于北边公之往也云中和市初成套酋以甘宁二镇市所要求赐物欲视其左方边无以难也公谕以西北边赢缩不同与为期约不使越额而微结以恩酋稽颡受要束无敢骜语久之羌夷作梗盗吏民马牛道塞不通公焚其部歼焉其旁七十一族皆未请命遂为外臣丁丑三年报政西虏贡市奏功有诏赐白金文绮晋兵部尚书开府如故属有国庆得赐策书大父父咸赠兵部尚书都察院右副都御史大母刘母公咸赠夫人而独母张在堂得生爵为太夫人也无何以故官掌南京都察院会言者有所观望论公不任边事　上知公才弗听也公谓太夫人老矣以疆场之不宁敢以私请幸而得奉甘毳罄鸟鸟之情其敢忘赐力请致仕以归以后数年为万历癸未陜西督府阙秦陇大□朝议举可任者无踰石公又起□故官镇焉其时□存载道至人相食闻公再来咸蒲大哭泣迎于道路公心伤之日夜露祷为秦民请命天果大雨及条上救荒事宜请□□省徭广发仓庾以赈活者万计至秦六月内存抚□□小治兵食以积劳呕血卒于军中诸边将吏莫不流涕守臣闻状从弟司徒郎□□为夫人上书下□官议以公砥节砺行竭诚□□诏赐祭二坛赠太子少保谥曰恭襄遣使营其葬事呜呼可谓备矣 

　　○资德大夫正治上卿太子少保兵部尚书兼都察院右副都御史赠太子太保舂容贾公□问墓志铭（于慎行） 

　　资德大夫正治上卿太子少保兵部尚书兼都察院右副都御史赠太子太保舂容贾公□问墓志铭 【 总督】 

　　于慎行 
　　洺州古之赵国河山盘郁故多巨公名臣毋论古往当　今皇帝时即有五大司马皆值塞上多事任军国之重有防御功五大司马者肥乡邯郸两张公曲周广平两王公威县则贾公也四公立朝差有久近其功多在东北贾公则以西边开府累功积至官保竟卒军府天下奇其遇而悲之及慕其德望有余思焉方公之卒制府具疏驰奏因为请恤　主上闻讣嗟悼诏赠太子太保谕祭四坛赐将作金钱使使往莅其葬公讳待问字学叔别号舂容其先东莱人高祖讳忠当国初西徙籍威之新台里再传讳升三传赠尚书公瑄始学儒术以明经贡四传赠尚书公民少籍博士丁母李夫人忧庐墓三年归而始室邑乘称孝子云初娶张继张及赵皆爵夫人赵夫人之有娠梦神白衣执幢导一童子入门寤而公降嘉靖戊午举京兆高第隆庆戊辰成进士令陜之咸宁咸宁治会城烦剧公才敏器博推以至诚案牍如积迎刃而解尝清兼并之税五千余顷治声流闻壬申召为礼科给事中稍迁吏工左右公之居□垣风仪详□进退雍容而击断纠虔不讳强御再疏论劾冯珰□震中外　上固不之罪也而当涂嗛之出为怀庆知府怀庆古之河内沁水出城西北秋雨泛溢民居漂流公疏而浚之筑长堤其上水不为灾察能改守松江松江中倭日深困于兵食公为节缩裁省除冗役冗食若干请发帑金五万代三服官垦境内闭田下其直而售之得金三千以佐都水戊寅升山西参政驻节汾州汾城殷赈民居东南二郭狭而中虏乃增西北二郭为之子城恣民徙占辛巳转本省按察使甫三月升湖广右布政使无何转左居楚三年出内平允藏吏无所低昂潦旱仍灾请免秋税七千余石絜以为额楚民德之甲申转南京光禄寺卿旋拜都察院右佥都御史廵抚南贑镇遏有方盗不入境疏通盐法使吉人受策于广公私交便丙戌召入协理院事道中进右副都御史廵抚福建条上清查寺田兼省客兵禁勾引简练水陆诸事精意行之皆有成效旋以内艰去位庚寅火真与套虏合入寇莽捏二川河湟大震诏遣经略制府会兵出讨值公服除起抚甘肃至则日夜筹划设伏制虏斩甲首及卤马牛羊无算招其旁番族八万有　虏断右臂不敢□□于河明年改抚陜西会有他　诏需后命家居□□荐者日众乃以操江起家升兵部侍郎兼右佥都御史廵抚陜西时当宁夏兵变岁复不稔民多饥莩公多方拊噢稍得苏息秋月防虏移驻河湟适中调度再出遮击斩首积二百三十余级所俘卤降服可六十余虏创而逸西塞以宁诏晋右都御史仍兼侍郎廵抚如故巳而关中又饥下在所长吏煮粥施赈全活可数万人松山在河西塞外羌虏之要也小酋宾兔窃据三十余年莫能驱逐公会制府甘肃大集七路之师分道出击遂复疆土所部将吏收番族千七百有奇马驼牛羊万四千有奇羌虏道绝诏晋公兵部尚书兼右副都御史廵抚如故允之火酋复入寇边遣将逐之战于节子冈斩首虏二自有奇绍进勋阶如令壬寅九月二品满考会枢府以公积功并闻诏晋太子少保赐之策书于是大父母父母皆□二品封时公以防秋出次十月事竣还省行至临洮以寒疾卒公抚陜八年德教浃洽元元乐业税使梁水恣其傔从剥民财物多杀无辜公上疏劾状逮其人付之重典梁请于四镇税马及得镇守三边如正德故事公曰此乱萌也亟会制府上疏力陈不可其□遂寝陜人欢若更生及公之没军民悲惋如失所天云卒之前夕有星陨于西方按史杨公行部巩昌一夕梦别驾司理入告请为开府前驱寤而异之门启报二人卒午而公讣至也临洮一儒生骤白其母贾公召我母曰梦也顷之又白如初是夕遂卒夫其生有所自去有所适斯巳异矣公为人丰下甚髯貌整而恪宽绰坦洞色笑温然不为畔岸才器博大无论夷险处之裕如少奉二亲备极孝养居丧哀毁如礼其事兄伯尤庄伯卒无后与弟季居所得禄赐尽以付季使视生产季又早卒子育其孤以一官任之里居遇布衣故人欢若平生大都以岂弟长者虚中体物而内安外攘功名烜赫若此岂不彬彬质有其文武哉公生嘉靖癸巳卒万历壬寅得年七十 

　　○资德大夫正治上卿太子少保兵部尚书□□察院左副都御史赠太子太保郜公光先□志铭（王家屏） 

　　资德大夫正治上卿太子少保兵部尚书□□察院左副都御史赠太子太保郜公光先□志铭 【 总督】 

　　王家屏 
　　虏自款贡保塞称外藩踰二十年文武重臣拥节旄树声威于列镇者其人可偻数乃劳阅最久勋绩最着则文川郜公督陜以西烂焉烈矣公讳光先字子孝别号文川山西长治人也幼颖敏为文亢爽有奇气嘉靖乙卯举于乡己未成进士宰松之上海用治最征入为福建道监察御史按贵阳首发大中丞奸赃及豪贵不法状比士得人继按楚穷治强藩徒党置之重辟诸宗敛手隆庆己巳擢大理寺丞庚午晋少卿谳狱明允民无冤者晋都察院右佥都御史廵抚延绥时虏求内附廷议未有决公谓宜外示鞿绁而内修备备完操纵惟我所制耳贡议始定虏数要市赏公划为定额锱铢不得溢予岁费大省上善后四事悉中机要乘暇缮边一千五百里边人至今赖之巳移镇陜西增置守将清理刍粮居数月号令肃然回夷掠内地计禽其魁余党悉解万历甲戌以满绩晋右副都御史照旧廵抚寻转左协理院事丙子阅视蓟辽保定边务综核精明所上将吏殿最一准于功实丁丑晋兵部右侍郎荫一子国子生乙亥晋左侍郎兼右佥都御史总督陜西三边军务无何晋右都御史仍左侍郎辛巳以母忧归癸未起原官总督如故以边劳晋兵部尚书兼左副都御史荫一子国子生丁亥晋太子少保予诰命公前后在制府八年宣示恩威申严约束务以大义折虏谋服其心而间出机权制其变大帅以下禀画受成公挥麈而应之裕如也初莅镇值虏王拥众而西名雠瓦刺实规利并边城堡假道往来责送迎赂遗之费公预饬诸将分防要害待其至设词布令遣之不听则峻沟渠绝之又不听则陈兵甲威之虏计阻竟谢去迄东归无哗者比再起遭岁大侵储峙积乏公力请蠲赈外调军饟内赡饥民活生灵沟壑中以数万计甘凉孤悬天未番虏绎骚公条具选将练兵及增修洮河清理大小花马池盐法凡四十余事疏入　上皆报可虏自是不敢近塞海虏窃犯甘州公发兵御之射杀其酋长黄合太等二人炒胡儿犯硖口卜失兔犯永兴庄秃赖犯水塘湖公悉以方畧授兵捍御次第剿平斩首数百卤获马驼牛羊夷械甚伙又剿平罗贼五百余人或颂公战绩公曰时方纳款吾安能战保境安民期于封疆无事而巳盖八年之间东接□□西连张掖延袤数千里封守坚完吏民按堵无异时烽燔燧举兵连不解之祸公之伐也　上熟知公忠劳先后玺书章服银币锡予无算公亦自念受国厚恩矢不以身家二其心时游虏侵轶诸番渐偪西宁而甘州卒复噪抚台车下谋作乱不成亡出塞公乃移驻皋兰穷日夜之力劻勷调度捕得叛卒首事者枭斩军门游虏亦稍郄公乃还镇未至而闻父南庵公病笃一恸辄僵不起以万历己丑四月九日距生嘉靖癸巳十二月二十四日得年五十有七讣闻诏赠太子太保予祭四坛命行人董葬事视常典有加焉公扬历中外服官十有一任大半居戎马之场其在行间严重有威吨笑不苟望之如神明而襟度冲夷旷无城府与诸将若监司议事开诚布公人得自尽下逮舆厮走卒亦体血甘苦煦然有恩以是无贵贱贤愚减亲附公愿为尽力卒之□□日倾城溢巷惊走悲号其忠信爱利结于人心深□□没木几军吏一不诫遂中虏祸临洮之败言者乃引绳批根□公以分其咎嗟乎公在虏踯躅塞下逡廵不敢前□殁乃逞得失重轻之效甚明而犹不免于遗□□□是叹忠臣任事之难也悲夫 

　　○大司马总督陜西三边魏确庵学曾墓志铭（郭正域） 

　　郭正域 
　　万历丙申正月四日大司马确庵魏公卒泾阳里苐其子知观以公门人牛侍御所为状越数千里诣子请铭念予与公生平石交宜有言呜呼士君子为出处操持斤斤耳世称才难乃在疆场夫粹白之士窘于应变挥霍之才弛于廉隅公之才品可多得哉始公以南大司农谢政家居适虏寇西北羽书旁午有诏简大帅廷议以公名上起兵部尚书兼都察院右副都御史总督陜西三边军务屡辞不获则移书政府曰吾闻事君者量而后入不入而后量自款贡来武备日弛此宋人积弱之渐必我行者则罢款议战其可乎不然吾不敢以国事尝试矣执政咸报书如指始就道盖岁辛卯八月也公至固原虏酋明庄二部各拥众数万扰边三战三北之斩明安走庄酋获其部落五百余级　上嘉公勋晋太子少保荫一子世袭锦衣千户赐金绮有加方计□火酋而有宁夏之变哱拜父子故降夷宿有叛志会抚臣以事摧折之遂杀抚臣杀兵道据城以叛人心汹汹公以宁夏雄镇士马物力充牣而贼巳负嵎又其家多悍卒降夷布满城中显言攻之则彼守益坚而或非可旦夕取也内窥关外通虏则不可支第勿使其内讧而外溃斯坐困耳攻城之策为不得巳即日发二檄伪抚以缓之旋移檄各镇征兵饷而自统大军驻灵州以偏帅驻花马鸣沙州处扼贼要害使不得渡河窥阵又分兵收服四十七城堡以孤贼势贼果大括城中金帛妇女贿虏时时与虏出入则多发敢死士夜衔枚捣虏巢牵其反顾吾甬道无轵也兵饷四集则进师薄城下围焉贼骁将哱云中箭死贼气以夺而城坚不可拔计惟决水可灌灌城恐多伤士民且促之从贼不便乃筑堤障水实土□□水围城如带涨七八尺城浸且圯城中惧且噪公曰此可以行间矣乃射书城中疑贼党使自相图居民亦多受公计为内应未几哱氏果与其党自相杀八月甲子夜城南门启我师鼓噪入哱氏阖室自焚死宁夏以平先是言官急欲攻城有议公逗遛者诏逮公问状公既行去城破之日月余耳何得言逗遛缙绅为公上书白冤者章满公交车公终不一言自明而　上感悟还公官归里亦不录功廷议惜之盖公魁岸伟丈夫也平生□□多□□大畧明习边事而士大夫所严事则其操履端方议论不阿誾誾侃侃郎计部时有权珰为商人居间欲冒支刍粮银巨万大司农业许之矣公趋而前曰岂其以百姓脂膏国家府库为此辈润囊橐耶执弗与大司农亦无以难公嘉靖中分宜公相欲改公郎吏部需一见始决公不见亦不果改蒲坂杨公总督蓟辽欲假事推毂公不肯受事再强之则曰度支郎殿最有主者不敢当督府也未几杨公入为大司马又欲得公为属公固逊亦不果改其生平不干进类如此督饷宣府时立交兑法吏不缘为奸适虏骑薄城中守者不知所出公遽摄戎衣乘城指授方畧虏遁去边人大喜谓折冲御侮乃不在乘金戊在主计耶顷之擢光禄寺少卿松江输白粮不□当输者罪其乡人执政者以为言公不可再言再不可公于执政门人也而守官不骫法如此寻拜都察院右佥都御史廵抚辽东辽有叛卒黄勇者数勾虏为边患　朝廷悬重赏购之不能得公至固不问或以为言则曰勇本吾人向处置失宜故外逋耳我且抚而用之何购为语传虏中勇以为信然杂市夷入城公侦知虏在速酋帐下乃闭之瓮城中而执之虑患以宁会当事者以修怨故抑其功止晋俸两级寻以棒棰等大捷晋右副都御史廵抚如故寻以疾□庚午起为兵部右侍郎改吏部转左时新郑高公以阁臣摄部事阁务繁重部事一切倚重公为立年格杜请谒新郑劲直难下人独礼重公每事未尝不称善会云中请贡市议成公独明其非便新郑公曰此特羇縻之耳公曰羁縻者如牛马然操纵在我封贡成绝之速祸长此安穷反有制焉而不能制未能羇縻也新郑悚然曰虑不及此为之柰何公曰令不朝发夕改也不如严与约有期有数彼不从则闭关如故失不在我议遂决今议牍犹在兵曹壬申今　上即位新郑与江陵同在政府各以才雄一世顾皆倚重公巳二相中失欢而江陵欲得公为助心知与高公至笃也乃设事尝之曰吾顷以为抟高公公谓之何盖是时有疏论高公者矣公正色曰二公皆当时名贤同心为国即有失不难尽言抟之一言非所敢闻江陵为改容谢焉亡何高公策免廷臣失色公独大言曰　上践阼甫数日首逐一顾命大臣岂正始事且此诏出何人手草不可不明示百官众为凛然朝罢更要九卿诸公诣江陵所诸公有至有不至而江陵称病谢罢客高公遂行当是时江陵公以师保朝委裘与冯珰表裹用事公独龂龂如也天下闻而壮之未几晋南京都察院右都御史未行而有列白简者有　诏虎公新命以侍郎还里里居又数年为岁癸未江陵公败乃起公为户部侍郎未任改右都御史督仓场有所不合寻升南京户部尚书其时言路大辟有羣击执政冢宰者上意颇动诸府部大臣合疏保留次及南都九列疏上公后至且曰不可大臣进退取自上裁国是乎人情乎诸公心服其言顾重违宰执意相视首鼠公奋然曰此自出魏某不可不以相累也诸公乃不复言保留事后月余果有言之者其履方守正不诡随如此公遂再疏乞骸骨后又数年而起大司马有临洮与宁夏之役公尝着四礼仪式为乡人祭酒每事为绵蕞以行及居两尊人丧先后六载不酒不肉不涉足中门事兄如父视族党如其手足视乡人饥溺由巳轻重赈之无不满意去而自处甚约盖秦俗以商贩为业即士类不讳持筹独公有拔葵断织之风焉殁之日里人皆家临巷哭尸祝于社其内行醇备又如此所学主诚信不欺又宗司马子长书宗晋俱得其逸趣所著泾阳志辽阳奏议诗文若干卷公讳学曾字惟贯别号确庵十四为紫阳诸生嘉靖　　举陜西乡试后六年癸丑成进士释褐户部浙江司主事历员外郎郎中至今官年七十有二 

　　○总督两广军务都察院右都御史兼兵部右□郎赠兵部尚书如冈陈公大科墓志铭（王锡爵） 

　　王锡爵 
　　余以嘉靖戊午叨举应天乡试于时同年大集京师而新安张光禄见山与余比舍最狎余间指同年三人语光禄曰此三君皆爵禄寿考器三君者其一则钱公淑吾其一则蔡公肖谦又其一即今所为志总督如冈陈公也一时诸同年盛传余语为笑巳陈公竟至都御史总督两广而钱公卒官大京兆蔡公虽递出递处官簿未显而以讲学名天下寿考至今余亦得徼重三君颇负人伦之鉴岂非幸哉先是陈公以中丞出抚广西也余别之以酒陈公忽中坐叹曰嗟乎吾昔与公颉顽科第以功名相许讵意今日一龙一蛇渺绝至是余闻甚不悦曰是何言也若以中丞建节自比于蛇则同榜中尚有白首明经未沾一命者岂尽为蚍蜉腐鼠耶公大悟引酒自罚曰敬戢良规吾自是踊跃行矣行役一年而会田州土官告变公授计右江道讨平之疏上善后七策大要以弛征撤戌柔怀新附为木于是　天子知公才升兵部右侍郎兼都察院右佥都御史赠封元配凌氏继配盛氏皆淑人荫一子为国子生会又值岑溪七山等山獞啸聚公复授计左江诸道讨平之而疆外诸蛮黎莫二姓兵又起公请于朝为布立恩信以术笼驾招徕之赉久之二姓皆请降公以功晋秩右都御史赐金币乃公顾推功诸将诸将亦以此怀之有游击彭信古者橐千金为谢而公怒劾遣之乃言者顾反蔑公公亦不辩六疏乞骸以归公初中万历辛未进士授河南府推官丁父司寇梧冈公忧服除补绍兴先后在官以神明岂弟称两入试闱所推毂皆知名士举贤能内召未补而丁母朱淑人忧起吏科给事中升礼科右给事中所建白如议督学请兼隶江南北议弭灾一祗事两宫二慎选婚三召见辅臣四免汰藩杲五蠲织造之征六释因公犯科之罪皆侃侃持大体凡在省若干年一被命督慈宁宫工再主河南乡试稽核精严选裁公慎用久次升通政司参议历太仆寺少卿提督四夷馆太常寺少卿通政司右通政光禄太常卿时朝讲久辍都给事中李献可等十八人皆以言事得谴公自以故言官不得坐视再上疏争之其后寻有督抚之命凡三平巨寇两抚叛蛮文墨议论外表竖章章如此时称为文武才云公通州人讳大科字某如冈其号父司寇公生公最晚宦游所至皆载公以从公年少美姿容未长学成直指某公按海陵请公与相见公不往既司寇公贵而公布衣蔬食自如绝不作贵介纨绮态论者以武侯遗诫淡泊明志宁静致远阴为公卜大受焉既归老林下时时谢病杜门单思者述刻有五经旁训初学记杨升庵集灵隐子尔雅说文行于世其居乡抑抑卜人逢掖寒畯皆狎而与交圭撮之能尺寸之善往往揄扬不容口而时亦有发愤蠭气慷慨争是非立然诺者虽自谓贲育无以过也教饬子弟与诸童奴皆凛凛依廉让车丸于万石家风里中若无官闑内若无声焉公生嘉靖十三年六月十七日卒万历二十九年十一月二十七日得寿六十八岁讣闻下有司议恤得赐祭葬全典仍以军功如赠兵部尚书  

　　○经略朝鲜蓟辽保定山东等处军务兵部左侍郎都察院右都御史桐冈宋公应昌神道□铭（王锡爵） 

　　王锡爵 
　　万历丙午前经略朝鲜桐冈宋公卒长子守一大阙上书白父冤诏复故官次子守敬乞予神道文志公不朽予惟公朝鲜复国之功　皇上择日告　庙宣捷班赏将士有差国王特疏陈谢陪臣父老勒碑建祠尸祝公者以万余计其详具载大学士龙江沈公志中予复何言独念公功最捷亦最高任事最难而浮议掺公者亦最急呜呼非予其谁表之按状公之先会稽人始祖元占籍杭之仁和里凡数传而生富富生义义生儒是为公父虎山公长子应期次即公也公讳应昌号桐冈嘉靖甲子举于乡乙丑成进士知绛州升刑部员外郎改户科给事中转刑礼二科左右给事出为济南守历山西副使河南左参政山东按察司使江西福建左右布政使进都察院副都御史廵抚山东升大理卿工部右侍郎随改经畧以三品考最赠祖父如其官荫一子入监诸书兵部覆东征功诏加右都御史世袭正千户公居官精心救□□□□多用春秋繁露法辄有奇应有龙见于瓮及猗氏坛井中鳞角皆具蒲州水啮城城圯公操□祭之水骤落三尺其它编审义仓乡约保甲至今累为令不废上下安之公守绛常受委查阅宁化等关目击边弊登陴浩叹及官给事新郑方以互市议边公即疏陈抚赏不便者三廵　京营边报狎至江陵以无虏对公辄据偞以闻陈防虏七事江陵怒遂出公济南嗣后累官藩臬参伍兵事畧不以外补为解既而建节山东首请加意防海复营卫廵司诸旧制众皆目为迂阔未几朝鲜告急始叹服公神算而经畧之命下矣壬辰初倭奴举六十六岛之众当刘哱倡乱之秋我方西讨未遑东征倭奴突入朝鲜国王李昖走窜义州虏王子临海君珒顺和君珏发靖康恭僖二王墓八道三韩残破几尽声言内犯京师戒严诏拜公兵部右侍郎经略蓟辽山东保定等处防海御倭军务时经畧创设提督大将军李如松羁宁夏未至缮甲练兵储粮制器又仓卒未备诏书督促正如空手抟战耳公凿空支吾不两月而部署出关会游击沈惟敬使倭道谒公公曰我奉命讨贼知有血战耳汝毋以身试法腊月与李大将军踏渡江□□□□议如初公属系军中不许更入倭营面议讨贼益急春正月兵薄平壤倭将平行长筑飞楼□墙穴守牡丹峯以相犄角公指授方畧围其三门外布铁蒺藜数重火器齐发毒烟蔽空吾军含解药仰面攀附而上诸门尽破斩首一千六百四十七级焚溺死者无算行长卷营遁回王京大将军轻其屡败走探地形倅遇重围大将军殊死战斩金甲倭坠马而杨元张世爵援兵复至倭溃围解散是时王京聚倭号有三十余万且又当八道之中去釜山千五百里倭不退朝鲜不可复也公方画依山俯攻之策而李承勋兵留于山东陈璘兵夺于蓟镇沈茂兵遣还浙江进不能策疲病之卒退不能待救援之师夜令死士以明火箭射烧龙山仓十三座粮尽倭弃王京而去公又遣兵追击至南原与清正夜战又追及晋州斩级甚众倭自此仍还釜山旧巢又复远遁熊川西生浦盖朝鲜之局始完而公亦乞骸骨归矣归之日王率光海君宴公江亭丽人倾城相送尾至数百里外拜泣而别是役也索回王子陪臣宫眷百余人斩倭首二千三十级克复平壤开城王京总还故地二千五百里而议者犹以请封撤兵罪之夫倭封于乙未之七月公归于甲午之三月则请封不在公也公留刘綖兵万六千居守而予议撤还则撤兵亦下在公也公提军绝域身经累战夏沐暑雨冬偃□食无盐酪卧无甘寝乃不以驱逐朝鲜境内之倭为功而以退归釜山海外之倭为罪此公负国乎抑言事者负公乎假令倭终盘据开城躭延岁月荐食畿辅扬帆江南王子不生还朝鲜不再造兵连祸结老师匮财又将何以处公哉公方面紫髯目如闪电东征陛辞　上遣黄门阴瞷公风神警亮器局岸伟大喜得人赐金绮以宠公行既入朝鲜又赐麒麟一品服公感知遇每与李大将军以死自誓战胜之后拊伤掩骼招归胁从以万计仍分前兵屯守大丘南原庆州等处移檄国王斩堑挑濠筑关置堠修设善后之宜甚备行军赏罚严明军需节省仅支马价二十余万揆事图策捷出人意表每当百司使者咨请辐凑公随事裁决初若不经思退而熟议之即老吏宿将终不能易也曩公受命时予适在政府每叹公经畧外夷与边臣不同边有坚城可凭而海则与倭共之无处不犯则无处不瑕难一他镇调兵必先主而后客老弱居半道路迁延难二边臣伸缩自由而经畧则空名客寄俯仰随人难三羽书以风为迟速语言以译为往来难四朝鲜利于留兵不利罢兵倭□则贷手报仇倭去则张小为大饰缓为急难五李氏盛满人心不附而又立万金之赏悬封拜之格忌宁远者并以忌公难六呜呼此公所以累疏乞休高卧西湖绝口不谈东事也然朝鲜陈谢有疏　朝廷叙录有旨何忍不一为公论昭雪而令忠臣孝子扼腕不平哉昔淮西文昌黎不及李愬愬子曳碑仆之诉功于朝命文昌更撰以旌其伐杜弼请裁抑勋人齐高祖令军人张弓挟矢举刀按矟以夹道使弼冒□其间弼战栗汗流高祖然后谕　曰箭虽注不射刀虽举不击矟虽按不刺汝犹顿丧魂胆诸勋人身触锋剑百死一生乃以寻常例之耶观此而宋公之论定矣余故畧他绩不书而着其复国之功勒石墓道使读者识公苦心云若生平婚娶别有志铭曰岛夷不靖肆彼鞠凶八道三韩如叶扫风君臣父子奔播西东箕畴故墟几亡是公　帝命六师诞张九伐彀弓衔舻走云掣月复城归胤恩浃穷发龙子暂分虎符复合我武维杨稽颡天阙马鸣萧萧歌凯东回功成不赏市语如雷劳臣解体战士心灰公笑何□□□口碑时清论定终遭　天宠玉册金书泉□□□剑履衣冠精灵呵拥穹石干霄星垂斗拱岩谷绵草木蕃鲜桓桓隧道郁郁新阡何以报公有冢祈连何以报君亿万斯年 

　　○总督河漕御史大夫晋大司马李公颐行状（刘应麒） 

　　刘应麒 
　　李先世为唐西平忠武王后世有显者入国朝讳子渊者生七子俱课以诗书次子麟中洪武丙子乡试官国子监助教六子凤字舜祥娶城南舒氏生子远字宗奭舜祥业儒早卒舒氏苦节抚孤携宗奭依外家遂居城南关外生子讳英字文华别号异泉以明经教授山海祀名宦春秋配食中山武宁王王开国元勋先生一儒官并列详王大司寇世贞传中时敬斋胡先生居仁以布衣倡道为儒宗异泉先生与张方伯古城先生俱严事之以故张李世世为姻娅至今河漕御史大夫大司马公讳颐字惟贞别号及泉葢曰以志异泉先生庶几及之乎公大父达州倅讳伯卿字汝法父太学生讳思字可贤生子四公其仲子也太学公早即世公年甫十岁大父达州公延师日训诲之公发愤下帷旦暮诵读不休出就试有司时王少司寇宗沐为督学使者夜梦宋范文正公来谒及旦见公辄啧啧称奇曰稚齿凝峻端重它日定为国器以隆庆丁卯举于乡成辰成进士授中书舍人时诸同事者日宴会征逐公辞弗与独翻阅本朝故实尝与谭襄敏公纶谈兵事无不中款襄敏公拱手曰后来继我而起为国家干城者其在公乎巳而擢陜西道御史上疏举理学胡居仁宜从祀孔庙疏略云按余干故儒胡居仁质本沈潜学由积累以力行为实地以主敬为持循慕道安贫日寻孔颜之乐穷经讲学深得濂洛之传燕处存省益严饬躬细微必谨孝友实行履历大致即愚夫孺子皆能述之副使夏寅谘时政得水利十条行之至今称便提学佥事李龄聘主白鹿洞其学规与朱子教约并传先臣杨廉集国朝理学首简薛瑄胡居仁谓不让程朱高弟夫瑄际时行道譬如景星庆云人共怏覩居仁隐处草泽一旦名动海内与瑄并称非诚不可掩安能至是宜与薛瑄从祀孔庙所著居业录粹言同瑄读书录行儒臣纂编性理后列于黉宫庶理学益明而国家文治之隆将万万年无疆矣嗣后竟得并祀实公倡其议时御史胡涍以建言忤旨受杖为民掌科□遵御史景蒿韩必显以建言谪外任朝臣危惧莫敢言公独抗疏申救疏略云　祖宗建官设立台谏□言路也　皇上践祚未几一载而言官被斥者四如御史胡涍遂返编氓都给事中雒遵御史景蒿韩必显谪处卑服在　陛下之心不过少示惩创□□谏者不取轻率妄言非有意怒绝四臣也但四臣久斥则人疑圣怒未回匪惟被斥者无由自新而言官益重自疑畏□疑不释士气不鼓万一有隐忧伏机谁敢犯颜极谏自取罪戾哉伏乞召还四臣量授别职则　圣哲益昭无虞永保而贤于尧舜远矣以故时论称公峭直先是张江陵擅作威福势焰熏灼公奉命清戎楚粤江陵家在所部中公一切谢去关白持三尺惟　王命是供又与江陵父抗因忤其意出守湖州府署多祟前二千石多病死又湖俗世家多豪贵人凌法灭纪无惮前二千石万能制公独以正胜邪比至则府舍肃清内外斩斩吏胥不敢为奸捕豪恶子弟不悛者傅爰书庾死狱中其它缙绅士民无不敛手惮者郡贤士君子青衿好修逡逡循礼无不人人则効而文学彬彬制科得人独盛凡公所赏鉴拔擢多去为贤大夫庄士者守湖五载不妄取寸丝尺帛其德化翔洽百姓为立生祠比之召父杜母云巳而备兵吴中时江陵欲齮龁异巳一二大臣言者巳有端吴中羣少日相惊以收者且至先是王太仓为宗伯时因忤江陵退居里中与王大司寇元美治道家言宵人希旨诬以异端当事者多屏迹避□公笑曰岂有诏使至而余不知者乎且余以身狥□为阿比孰与以身狥诸君子即得祸亦无憾间过从饮极欢于是羣少无敢动疑者始安具区谋叛几万余人议先据南徐次掠傍郡改元弘闰号天王公潜伐其谋不数日渠魁授首吴中称平两台以公首功□闻时江陵素欲修郄止拟纪录叙用何权相败□名位游起擢浙大参分部嫠州嫠俗多妬妇蓄婢终身不嫁即儒绅家视为故常公设令严禁轶令者□无赦时有搢绅先生冯姓者暮齿得子尚在襁褓□豪利其赀羣起龁儿几不得活公廉儿状肖父抚其藐孑族豪咸伏辜冯嗣不绝嫠士民罗子女拜阶下皆称公贾父云巳而总宪三楚楚故清戎旧地适江陵议甫罢秋茶密网欲解未解又重以岁之饥馑也公□繁胜残囹圄无冤民部属鲜赇吏时郧阳学宫有议移置参将府府兵愤激变起仓卒中丞台惶怖不能制郧阳沈太守以株连受罪　天子震怒祸且不测公条陈两台以百口保之得俞旨守竟得脱祸公复密谋歼兵之首乱者不移时安堵如故楚人人能诵之踰年丁内艰三年耳不听丝竹口不□□酒夜卧不离□次壬辰服阕时王太仓居政府以□救其江陵之祸德公移书欲自总宪超擢中丞公辞□书云愿循□□至于日至之时皆熟矣太仓以此益重公遂复除陜西总宪随升河南右辖时蓟门屯营兵以当事减饷鼓噪凌辱帅臣边备废弛虏酋长昂瞷然为门庭之寇公素以材受知　主上遽升御史中丞填抚渔阳渔阳跨山海抱昌平枕居庸为三辅重地自谭襄敏经略后崇墉精卒称雄镇云夫惟是保塞诸夷北备虏东备倭二千里边防八百里海岸是责任而控制之亦惟是北口黄花属虏巢穴朵颜兀良跳梁为梗喜峯大宁出没常乎自公□□三□虏不敢饮马于滦河疆场晏然烽火绝警以阅视边功诏升右副都御史赐金币时昂酋要抚赏黠骜难驯公设伏擒其心腹狡虏小郎儿等七名宣扬国□谕以祸福操岁赏予夺制其死命昂酋詟服愿尽力保塞下自効会东倭蚕食朝鲜四方戍卒调海上有谋叛境内者公主帅臣策剿定录功诏升右司马赐金币项虏酋伯牙仅一入寇为一大创弃袍授首捷闻诏升左司马赐金币葢自石门寨罗文谷□虏后华夷共仰之称曰李太师相戒不敢犯所辖□□大将而下偏裨及士卒无不慑服莫敢亢日与将□同甘苦推心置腹又无不人人挟纩踊跃欢呼者时大司马缺廷臣屡推公　上方倚公为长城难其代需后命又三年有司课绩最请给三代诰命并应得录荫用答劳臣制曰可辽左海上岁岁用兵所过四方材官徤儿募卒几数十万人公前后七年具甲乘缮击技转资粮东征藉是成功兵部题叙共襄督抚镇道推公功第一诏升右都御史兼司马视事如故并赐金币时中使四出山海为虚生灵荼毒辄称衡命逮监司及守令若而人御史中丞一麾而退者□若而人公从中调停一疏而减税数千再疏而罢监关之令又再疏而极陈利害深中使者使者不敢辨疏略云谋国而实蠹国导利而实贻害今之建矿议是巳夫取矿必酿乱防矿必费财分矿必鲜利我国家定鼎燕京王气所锺孕为金宝大都产矿之区即陵京灵长之脉　祖宗二百余年封培甚固虑至深远矣西山穵煤煤乃地浊所凝即多取无伤灵秀矿乃天宝所聚少有宣泄必损王气即使官家秋毫无费民间寂然无哗亦无宝金王而不顾根本之理矧究竟得不偿失利又不胜害乎今畿内聚五方之人利孔一开命羣集劫夺无惮震惊　九重臣□□斧锧曾何益于理乱哉又疏略云地方贫困岁又灾荒臣目击心惨今铢求寸取死而复生之民离而复集之众终于匪死则徙顾闾阎愁叹之声难彻宸聪而羣小掊克之计易耸圣听公输付一私囊□九穷瘠既不聊生抽税复椎骨髓近山海官民杀伤巳萌衅孽今宵人冒奏分疆东西重迭派税无论民莫必命谓　明旨何恐临清激变之惨复见于辇毂之下臣不胜大恐又疏略云按高淮修怨媒孽罗大器无辜受抑内监外僚原不相辖即监中小竖非自为不法奉　旨提问未有屈膝于部院大臣者□□□□体统颇崇非庸恶陋劣岂肯奴颜于税□之前山海号称严关得此廉能之吏可当无数□兵奈何挟私横诬去之若振落乎且辽阳矿税与蓟门无涉皆若效淮所为有司将无噍类　皇上奉　天之权制驭宇内臣等奉　皇上之权弹压属僚今以　天授　皇上之权　皇上假臣等之权尽落宦竖之手朝奏夕允如响应声即所黜当罪尚非所以为名矧平地风波使良吏无端斥逐臣复不避斧钺非为一官惜为　陛下纪纲惜天下万世公论惜也当是时若某某则愿以税付有司分毫无所侵某某始犹桀骜后竟输诚帐下去来惟所裁某某尝语人曰如蓟镇抚台李公恩威并济□亦人类耳敢不効命以故诸郡国俱受困蓟门即无利亦不甚害公力也顺永间频年旱魃赤地千里公步祷祈雨辄应野有青草民无菜色即岁之不易先后具疏请粟数万余石　天子恻然动念亟令发仓公督属分方煮粥以救死仍责成正官躬率举行母令衙役市猾获售其奸又捐赀置学田赡庠弟子员之贫者复悉其余赀尽以济荒所全活百万余人拮据十年报绩九载保障□□内安外攘葢劳苦而功高如此按臣凡三大阅并□贤劳该部请升为大司马荫子入监方候旨辛丑岁上念其积劳欲暂逸之诏改南京都察院掌院事右都御史时黄河泛溢实惟陵运是虞旧总河大臣或以罪去或以忧死迄无成功致廑　主上旰食畴咨择可为荒度者廷臣前后会推十数人未允及推公次日　命下以御中大夫兼司空总督河漕佥谓此圣主特达之知公遵旨兼程赴任任事甫六旬蒙霜露涉风波奔驰千里而遥周咨必然之画计惟顺下流为永赖具疏恭报先定期日鸠工疏略云必须上筑决口下疏故道乃能巩固　皇陵永济漕运先□堤防挑浚以救目前一时之急继则殚力疏凿以为日后经久之苐恐汴堤增修新土未坚则难御排山之势闸座增建黄水断流则实虑胶舟之患泇河备运滨湖支渠未开则又虞风波之险每一念及心悸股栗寝食俱废敢不惟力是视幸而有济何敢言功敬陈施为之略少纾宵旰之忧疏上　天子以为能温旨慰劳时公方督率各属司道郡县等官巡行经理更念脂膏巳竭时诎举羸日夜焦心劳思即积忧尽瘁呕血数升不止舆回济署及革呻吟恍惚□然曰上负　主恩死不瞑目言讫长逝呜呼哀□讣闻　上震悼痛惜念蓟镇功诏赠大司马荫一子入监谕祭二坛差官造坟安葬公生平正直忠厚刚毅清严穷达如一历仕几四十年粹然绝无訾议　皇纶褒公宏才伟略亮节纯忠而慕义无穷施恩不报待举火者三族沾河润者九里笃故收穷门下士得御者如登龙门其隐微不欺媟亵无溺终身不置侧室内子无衣帛家藏无金玉重器敝车羸马布衣蔬食澹泊宁静宛然异泉先生家法则余周旋久独窥公之□者公刻余千七托附异泉先生传为跋传于世又重订刻敬斋先生居业录并诸名公序跋亦可以见公志矣 
　　敬斋先生家运中衰耳孙希祖甫十龄往致膰于公公异之欲以爱女许乃白太夫人召生入与饮食占对容上甚都喜相谓曰胡家儿大儒后器又不凡虽萧然悬罄乎第令为儒家风味足矣遂赘之教育如巳子公叔弟谦干家二十余冀不私蓄一钱及卒衣衾无备公哀恸恤其遗孤移任子任之今谦子正敷用公荫除梧州判公卒后督学使者檄下祀乡贤有云赘爱女以前贤之孤力扶理学移恩荫于□□□子义重纲常斯二者公之高谊伟行血食俎豆状□之及焉余故汇次于简末 
　　门人张维祯谨识 

　　焦太史编辑国朝献征录卷之五十七终 

　　●焦太史编辑国朝献征录卷之五十八 

　　都察院五（总镇都御史　总镇侍郎） 

　　◆总镇都御史 

　　都察院右都御史韩公雍墓志铭（刘珝） 
　　都察院右都御史唐珣传 
　　资德大夫都察院左都御史赠太子少保谥襄敏邓公廷瓒神道碑铭（吴宽） 
　　资政大夫都察院右都御史赠太子太保都察院左都御史史公琳神道碑（李东阳） 
　　右都御史张公泰传（李濂） 
　　都察院右都御史周南传（实录） 
　　前总督曾铣传（实录） 
　　都察院右都御史张公岳传 
　　资德大夫都察院右都御史兼兵部左侍郎太华何公栋墓志铭（王用宾） 
　　资善大夫都察院右都御史兼兵部左侍郎思质王公忬墓志铭（李春芳） 
　　又传（李攀龙） 
　　都察院右都御史十山谈公恺墓志铭（李春芳） 

　　○都察院右都御史韩公雍墓志铭（刘珝） 

　　都察院右都御史韩公雍墓志铭 【 总督】 

　　刘珝 
　　成化戊戌十月十五日致仕右都御史韩公以疾卒于家有司讣闻　上遣官谕祭命有司营葬域如制公讳雍未永熙苏之长洲人大父讳举一父讳贵俱以公贵累赠都察院右都御史祖妣陈批赵俱赠夫人贵初以闾右起实北京宛平县故公之发身乃顺天府庠弟子员正统辛酉中京闱乡试明年第进士拜湖广道监察御史时砀山县学教谕丘纯笞膳夫竹磨儿其父令其远遁而以死诬告纯他御史勘伏纯坐偿狱未决家人累奏冤都察院檄公覆公四散遣人踪迹之得磨儿于河南纯得释且复其官其声遂大振时三法司刑狱并劾奏章疏咸经公手未几廵按江西辩冤抑黜奸贪所至望风解绶庐陵泰和等县大寇卒至乘时劫掠乡民苦之有司不能制公与廵抚侍郎杨公宁设法捕之得其首恶并余党悉置重典地遂宁代回升广东按察使迎二亲就养少保陈公循疏公廉能干济才堪大任升都察院右佥都御史廵抚江西公至则首推行均徭法次行岁□法规画周密切中时弊民甚称便值岁饥大发仓廪赈之兼减价粜卖人得足食天顺改元　英庙复辟改山西按察司副使□升大理寺少卿仍佥都御史与左都御史□□□同理台事尝有强盗十八人当斩内二人诉为同□□□雠诬指寇公曰会问巳明何雠之有公曰人命至重宜暂留寇不允固诤乃并指者留之后四人皆得白翰林院学士倪谦主考乡试得罪于当路缉事校尉发其结交辽府仪宾事下狱坐重典公复力诤得戍宣府锦衣指挥刘敬以石亨连坐下狱寇欲作朋党籍其家公曰东汉时以朋党二字尽贤人君子公宜审之寇悟改拟敬得千户调山东某卫时大同守臣奏廵抚乏人　上即以命公至则劾总兵参将贪财弛备皆逮于法修饬界墙搜括隐占军士设法耕垦收米易银是以边备之用有余而无私敛之扰朵颜三卫夷人因虏酋孛来诱犯独石公令军出其不意击之贼惊遁七年议政至京升兵部右侍郎有权贵者素衔之陷以罪谪浙江布政司参政成化改元两广蛮寇猖獗累征不利　上命都督赵辅为征夷将军和勇为游击将军惟总□□□者难其人佥曰非韩某不可复改左佥都□史以行时言者谓贼在广东宜逐之在广西宜困之众□纷纷不定公大言曰大藤峡贼巢也舍此而不图吾未见其能济遂肃师而行抵广西界议遣都指挥赵伦都指挥邹宏副总兵范信参将孙振各授以方略仍檄湖广总兵李震预备公乃连营以进至金州谍报贼在汤洞公五发偏师连战皆捷生擒渠魁数人皆磔剔以示军威大振又以修仁荔浦皆峡贼羽翼乃分兵将为二十五哨公与总兵官领中坚进攻弥月峡贼遂平路无阻绝捷闻赐勑奖励升公弟睦为锦衣百户复移师浔州益增器械备糇粮令五哨由峡后进公督八哨从峡南进复令二哨援于后别遣将士断诸山口贼闻乃掣妻孥辎重于崕极险处预于山南立排栅滚木礧石标鎗毒矢如雨而下公觇其将怠遂奋甲先登士鱼贯而进声震天地纵□烈焚日色昼暝贼不能支乃遁去公益进众云险不可进公曰破竹之势不可少缓督进益急直抵横□等崖又进至九层楼等山壁立万仞势控霄汉公□计遣将士于贼所不备处攀缘至绝顶举炮为应□复环攻数十合峡遂破前后得大小寨峒九百余处改大藤峡为断藤刻石山顶以纪厥功初公令□卒得一山一寨即坚守之故贼无可反之计许生蔑被虏男女以准其功故士无妄杀之惨又谓峡内余孽尚存终必为患宜设土官编管仍徙周冲靖宁二廵司于峡之上下增土人为副廵检复置千户所以镇藤县五屯獞人凡可以固峡之策无不行之先是公命将与广东守将共剿廉雷等处流贼犹未成绩至是又分遣官军往助旬月间生擒斩首及夺回俘获共四万一千七十有奇凯旋至广东捷闻升左副都御史提督两广军务公奏两广地方相去五千余里臣一身不克周悉宜用都御史二员廵抚从之会以父丧守制还吴既而六部各衙门大臣言梧州宜设总府总督等官居中调度杀贼良便从之即其家升公右都御史总督兼廵抚玺书听便宜行事公至筑城屯军以镇御地方铸铁索柱系浮桥而绝贼船置木牌以觉察奸细出官柩以瘗亡卒培松槚以葺先贤之祠皆大服人心九年少监黄沁以公务与公不叶讦奏数事公不与较即具疏乞休致家居又六七年以山水为乐君子曰明哲保身公其有之距其生则永乐壬寅十一月九日春秋五十又七公为人爽□洞达才识高远居家孝友与人交有信义下□为诗文思如涌泉无少凝滞居官处事动以古豪□自居每一出师必以曹彬不妄杀为法故所至全活书众累谪累起未尝致欣戚于其间天下士大夫无问识不识咸仰其名云 
　　成化十年三月命总督两广右都御史韩雍致仕先是镇守广西右少监黄沁讦奏雍坐视徭贼出没隐匿不报以致断藤峡贼复啸聚滋蔓流劫郡县且贪欲饮宴滥赏妄费事多违法及副使范镛佥事叶淇督调军马不能防御互相隐匿武靖州知州岑铎无控驭之功太平府知府郭本有贪淫之行皆当究治事下兵部奏差礼科给事中张谦刑部郎中蔡麟往按以其词虚实各半复请　上免雍罪命致仕镛淇铎俱宥之本坐除名雍在两广威令素行沁不得恣其布政使何宜迂而固按察副使张斆贪而暴不为雍所礼乃与沁媒孽其短攟摭其事攻讦之及差官□核适委宜斆行勘竟酝酿以成其罪盖雍未督军□前贼势不独毒岭南且越江西湖南界雍至贼势□衂虽不尽遏绝之然功多于罪至是为内侍所奏□□论为之不平而两广人至今思之不置 
【 实录】 

　　○都察院右都御史唐珣传 

　　都察院右都御史唐珣传 【 总督】 

　　总督两广军务都察院右都御史唐珣字廷贵直隶华亭人天顺元年进士授四川合州知州锄强植弱有能声升南京刑部员外郎郎中出为福建福州知府时有男子诈为中贵人入闽威势张甚佥事以下多被笞辱莫敢谁何珣独疑之乃壁人于浴室窥之得实即座上执寘于法诸司骇服升湖广右参政布政使寻入为顺天府府尹剸治繁剧事皆集办秉法不阿豪贵敛戢升右副都御史整饬蓟州等处兵备兼廵抚顺天等府以忧去服且阕命即其家起之升右都御史总督两广军务兼理廵抚岭海府卫州县咸畏惮其风裁旋以破贼功赐金币降勑奖谕弘治八年十月卒赐祭葬如例广人士追思之 

　　○资德大夫都察院左都御史赠太子少保谥襄敏邓公廷瓒神道碑铭（吴宽） 

　　吴宽 
　　国家右硕德伟度勤劳于外大臣一人曰都察院左都御史邓公其讳廷瓒字宗器岳之巴陵人也公生有美质颖异过人稍长游县学居诸生中落落不喜为龌龊行人巳奇之景泰丁卯年甫十八登湖广乡举甲戌擢进士第明年授知浙江淳安县抵任访民疾苦专施惠政不求赫赫名终九载人无知之者故兵部尚书张公鹏时以都御史廵抚广西独知公荐知梧州疏且上会公丁嫡母楚氏忧不果服阕为成化己丑迁太仆寺丞贵州新设藩府府在万山中百具未举加以夷獠杂聚猝难抚治吏部求其人得公曰是前荐知梧州者公至悉心规画凡城郭街衢及庙宇□舍以次兴造榜谕诸夷使受约束政令公平□不感化垦田不怠入市不扰四境晏然蔚如中州□司以公治绩异等交章举荐吏部以民夷方安公治宜久任以慰之九载始擢山东布政司左参政提□农务兼管水利弘治戊申再擢本司左布政使特踰年耳明年贵州缺大臣廵抚朝议以公谙其土俗为宜奏　上允之即升右副都御史奉勑行俄丁母戴氏忧服阕□贵州墨苗久叛益肆守臣告急　上仍勑公往视兼提督军务寻改廵抚提督如故公初至遣人百计招抚不从始合众谋储粮调兵决策征剿兵至其地号令严明将校用命斩首几六千级生获二千余口械首恶数辈赴京悉斩于市寇既荡平公□奏都匀清平旧设二卫所属合九长官司其人世禄骄纵稔恶酿患致夷人侵田夺货逞欲无厌巳四十余年于此军疲于戍守民困于转输其害不可胜言今幸党恶削除非大更张不能为保境安边之计凡所条陈十一事下兵部会议悉见施行始设都匀府一独山哈州二清平县一更择流官土官兼治皆公所建白也初公遣养子夔之子干驰入京报捷朝廷既授以锦衣卫所镇抚即下诏褒公有首决用兵之谋共成平贼之功之语遂进右都御史贵州既无事召公还掌南京都察院事两广自成化初故都御史韩公雍平寇之后开府梧州率以宪臣有才望及官高者总督军务兼廵抚之寄公掌院事数月复辍之往公性不琐琐细故至是益思以安静为治属吏有贤劳者辄举荐以励其余或不职特去其一二太甚者若诸司滥设悉奏除之曰禄俸出于民母徒费也□羣蛮以劫掠为常往往出没闽楚诸郡公以都御史金公泽廵抚偏方非宜宜以江西一省全付之使二司并听节制庶军马钱粮可以调度其湖广衡州设兵备宪臣合迁治所于郴州为便又以广东泷水为贼巢宜即其地设千户所调遣新军守御仍宜给与隙地屯种为久计奏上悉从之公于羣蛮结以恩信兵不轻出出则成功若郁林川云垆大桂诸种作乱以次平之其后四会等处乘饥窃发其势尤炽未几首恶李景光覃杰及其党二百余人悉被斩□两广竟亦无事而公出入溪谷冲瘴雾则亦病矣乃上章乞归甚恳赐诏勉留特遣医往视仍进左都御史以酬其功又三年　上知公久劳边务召还复掌南京都察院事未行以疾卒实庚申六月享年七十一公少孤事二母尽孝待其弟廷璋廷瑞友爱备至自为州县至大官处事求济待人不疑雅量□如莫窥其际至所施设动中机宜其中明炳人亦矣能及也讣至　上悼惜特赠太子少保谥襄敏仍命有司祭葬如例 

　　○资政大夫都察院右都御史赠太子太保都察院左都御史史公琳神道碑（李东阳） 

　　李东阳 
　　公姓史氏讳琳字天瑞举成化丙戌进士为工科给事中擢江西布政司右参议迁左参政　孝宗庙历迁左右布政使擢都察院右副都御史廵抚保定诸府兼督鴈门诸关历工部左右侍郎兼左佥都御史经畧边备以秩满进都御史提督军务署院事　今上皇帝以提督功赠太子少保左都御史未几又以恤典加赠□□□□凡阅三朝四十年官十命其卒也给驿传遣官护丧治葬事赐祭者再及加祭亦如之盖其始终遭际之盛如此可谓难矣初公为给事中时言事有体为参议时平巩昌番贼修安定会宁诸路边备督甘凉军饷事皆集以家艰归阕服改福建有求开银矿者公力阻之为参政时豪家多怙势庇盗每为禁治袁吉二府饥发廪赈贷全活甚众赣盗攻城邑杀官吏督兵剿之获七百余人枭其首恶胁从者皆释不问为布政时藩府岁禄多倍取民困输纳请自所治类输之始大称便为廵抚时定均徭优戍卒开小河以杀滹沱水势复真定保定二府柴夫旧额大明诸川果园皆居民世业嬖臣怙宠者奏取以备供应公力言不可以数千人之命供一巳之奉辞甚激诏遣官核实果如公言乃止为侍郎时尝以灾异言止织造惜供应诸事为经畧时言募军丁禁盗贼省中官差遣诸事多行之为提督凡三命始赴宣府大同值虏退治兵食为后计后虏寇榆林率偏师先往暨大帅至共谋觇虏酋所在夜潜师捣其巢贼闻炮惊遁毁其庐帐而还以捷闻赐勑褒谕副以银币宝镪入朝言便宜事加详弘治乙丑新遭国事大丧方剧适宣府失利剧命出师公与大帅分驻宣府大同大同诸路斩获以百计捷再上褒谕如初特命中官迎劳于关赐赉甚厚下暨部曲并加犒赏殆近岁以来所未有也今年丙寅为正德纪元正月十二日以疾卒自居九列前后请老十余疏辄得温旨勉留其在新政尤多眷注而勋业未究卒赍其志以没悲哉公为人坦夷宏豁不设崖岸意常近厚人以□□亲爱之平居不事作业家无余资然终其身未尝以屑意也能戏作墨竹自谓天解尤喜谈兵于诸推步占候医学之术靡不通涉比见荧惑犯执法谓人曰是必有当之者巳而左都御史戴公廷珍卒曰未也不踰月而公亦卒公生于正统戊午四月十二寿六十九 

　　○右都御史张公泰传（李濂） 

　　右都御史张公泰传 【 总督】 

　　李濂 
</div>
    <div class="pagination">
<a href="国朝献征录_page94.html">上一页</a><span>...</span><a href="国朝献征录_page90.html">90</a><a href="国朝献征录_page91.html">91</a><a href="国朝献征录_page92.html">92</a><a href="国朝献征录_page93.html">93</a><a href="国朝献征录_page94.html">94</a><span class="current-page">95</span><a href="国朝献征录_page96.html">96</a><a href="国朝献征录_page97.html">97</a><a href="国朝献征录_page98.html">98</a><a href="国朝献征录_page99.html">99</a><a href="国朝献征录_page100.html">100</a><span>...</span><a href="国朝献征录_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
