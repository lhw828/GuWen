<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 367 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 367 页/共 518 页</h1>
    <div class="content">　　○甲申升南京国子监司业欧阳德为南京尚宝司卿
　　○乙酉升翰林院侍读学士张壁为太常寺卿仍兼旧御掌院事
　　○丙戌内苑先蚕坛茧成进丝
　　○丁亥革四川提督叙泸参将胡璋职回籍听勘命革任参将魏武代之  巡抚江西都察院右副都御史林琦卒赐祭葬如例
　　○戊子录广东新会等县剿贼功升赏官军王文昇等二千九百八十人  提督两广都御史陶谐言广西义宁古田等县在万山盘礴中民苦徭彳□童久矣乃者副总兵张经修建营堡招狼兵分布要害清绝户田粮使之屯牧地方甚便请加经五府职衘用劝有功兵部谓经非有勘定殊勋第宜厚赉  上从部议命赏银三十两币三表里  江西按察司火下按察使张鲲巡按御史逮问  工部郎中陆时雍以主事潘瑞下狱日虞祸至因以疾乞罢且极论武定侯郭勋久握兵权恃宠骄恣壅蔽专擅状得旨时雍诈推避妄言奏扰降一级远方用
　　大明世宗肃皇帝实录卷一百七十五


大明世宗肃皇帝实录卷一百七十六
　　嘉靖十四年六月庚寅朔驸马都尉谢诏奏乞父祭葬诏特许之不为例
　　○壬辰  命提督五军营东宁伯焦栋掌中军都督府事仍管营务湖广行都司署都指挥佥事孙仁充左参将提督四川叙泸坝底等处
　　○甲午改工科给事中边侁为礼部主客司主事侁南京光禄寺卿宪之子也  命临淮侯李沂伏羌伯毛汉各佥书南京都督府事沂后府汉右府
　　○乙未  命平江伯陈圭佥书中军都督府
　　○丙申升云南按察使卫道为四川右布政使浙江盐运使杨表为广西右参政
　　○戊戌初工部主事俞振强督理工役以尚书汪鋐等言其行事乖张降大理寺右寺副仍管工至是＜锍-釒＞言  陛下创新庙制昭穆递迁列圣神主不宜旷日无归宜并各项工役首建  三庙以妥  列圣之灵其余次第举行  上怒曰各工急缓各有处分振强意在怨望狂扰妄言降二级调遣方用遂谪为云南蒙化卫经历
　　○己亥复除服阕南京国子监司业张星原职  大理寺右寺丞林希元言往者大同之变朝廷苟且了事虽得首恶数十人而桀恶如马昇杨麟者卒莫敢问故诸镇悍卒咸有轻侮之心一有触发则攘臂而起其势固然今之辽东是也夫都御史者  天子之重臣也庸隶下卒敢执缚困辱之是无朝廷也近闻差去官校亦被囚系迹其狂悖视大同尤甚臣意本兵大臣宜为国讨贼乃专事姑息致叛卒益骄朝廷之威令益削此不忠之大者也＜锍-釒＞入  上以辽东事情方差官体勘朝廷自有法度责希元妄言奏扰差去官校既被囚系守臣何以隐匿不言令锦衣卫验状以闻已锦衣卫指挥王佐等覆言原差官校未尝被系然官校实被系第佐等讳言之耳  上遂怒希元狂率欺罔且＜锍-釒＞内字多差讹诏降外任已乃降广东钦州知州  宥前建言御史冯恩死谪戍瘴地恩先坐上言大臣德政论斩狱会廷审以有词诏更讯法司谓恩应诏陈言欲毁张孚敬之辈因而过誉李时辈意在申此而抑彼初非专颂大臣德政以此坐斩情实可矜第恩身为言官乃不直陈时政得失而妄意诋毁大臣当比奏事诈不实者律准赎徒杖还职  上命再议至是法司谓恩情重律轻既非常法可议请戍遣得旨发烟瘴地面充军不许朦胧起用  内官监右监丞崔锐等为其本官已故太监崔宽乞恩请授其侄文百户部议武职非军功不授乃祖宗成宪锐等妄行陈乞不可许  上从部议
　　○庚子豊城侯李熙言臣袭伯父旻爵乞以本身与妻诰命移其父母许之  赠故太子太傅惠安伯张伟太傅谥康靖  湖广强贼傅万受等流劫宝庆等处诏调永顺土兵征之从巡抚都御史翟瓒奏也
　　○癸卯升狭西按察司提学副使汪文盛为云南按察使  太常寺卿张鹗请设特钟特磬以为乐节复宫县以备古制侯元气以定钟律礼部言特钟特磬所谓金声玉振之也群庙行礼奏乐必得此为节而后可举宜特设也乐县之制夏商以前无闻见于周官则有宫县轩县判县特县之别天子宫县四面以众四方体十二辰列十二律特钟特磬各居其  编钟编磬各分其列四隅四正各有序配然犹属器数之末庙廷之中周旋未便不得更制也惟候气以定钟律则自古作乐之本无以易此故黄钟为声气之元候气之法实求中气以定中声最为作乐本原其说若重室墐户载管实灰覆缇按历气至则吹灰动素证以案参具有成法依所奏筑室于  圜丘外垣隙地选天文生知历候者往相其役待有次第本部委官考验从之已乃诏取山西长子县羊头山黍大小中三等各五斗以备候气定律
　　○甲辰夜望月食
　　○丁未调湖广按察司副使龚守愚于狭西提调学校
　　○戊申复除病痊大理司左少卿张珩原职  镇守两广总兵官仇鸾称疾乞休  上允其请寻命安远侯柳珣代之鸾不候交代輙自委去兵科都给事中曾忭劾其悖慢请敕法司逮治诏俟鸾到日法司参奏逮问已而鸾上＜锍-釒＞乞贷  上原之夺其禄俸三月
　　○辛亥  命西官厅右哨参将署都指挥佥事李景良充副总兵官分守辽阳  荫大学士谢迁子豆为中书舍人旧例  东宫讲读官荫叙听其身后子孙自陈不许生前为子孙陈乞其讲读三年者送中书舍人习字出身未及三年者送监读书豆援  东宫事例陈乞且称父迁讲读最久故有是命
　　○癸丑宥原任江西左布政使梁辰死谪戍边当宸濠反辰为署檄发库银十二万两法当弃市至是狱中上书诉冤言当时按察使杨璋等皆以胁从论死寻蒙矜恤谪戍事下法司议覆言辰被覊囚均为胁从璋等既从未减则辰亦当传轻议诏贷死克军  启祥宫成翰林院侍讲学士廖道南撰颂以献  上优诏答之以其颂流览
　　○甲寅  上谕内阁  皇祖寝殿阁子原拟金饰取贵重之义可以朕意语材趣买金四千两以进部验太仓金止得八十两请发商税事例等银召买足之报可  狭西道御史王廷三年考绩廷原以户部主事改任欲准通筭吏部言节年主事改御史俱准通理者因奉钦依柴薪俸给照原职关支故考满得准通理今王廷止支改官俸给事体似有不同得旨今后京官系推选改授者准与通理  太仆寺卿邵锐卒诏赐祭葬赠都察院右副都御史谥康僖锐浙江仁和县人由正德三年进士改庶吉士授翰林院编修调宁国府推官升南京吏部主事礼部员外郎江西提学佥事福建提学副使湖广右参政河南按察使广东山东左右布政使至今官引疾归锐质任自然不为矫饰而言动必依于理一时称为端士故官不过三品而恤典特厚云
　　○乙卯  孝庄睿皇后忌辰遣恭顺侯吴世兴祭  裕陵
　　○丁巳  孝穆皇太后忌辰遣恭顺侯吴世兴告祭  茂陵  英国公张仑卒赐祭葬如例赠太保谥庄和
　　○戊午吏科都给事中董进第等奉诏会举废间诸臣五十二人＜锍-釒＞名以请得旨罗钦顺毛伯温袁宗儒马理李元吉伦以谅朱廷立王渐逵冯时雍牛鸾汪应轸王仪准推用余罢  先是虏犯大同总兵鲁纲督参将段堂等战败之斩首八十级至是按臣周道勘闻  上命赏纲及巡抚樊继祖银币仍敕赐奖励堂等及周道等各赏银有差已复升纲署都督同知堂署都指挥使其余指挥等官张玺等各升赏有差
　　大明世宗肃皇帝实录卷一百七十六




大明世宗肃皇帝实录卷一百七十七
　　嘉靖十四年七月庚申朔时享  列圣  皇考于  奉先殿崇先殿
　　○壬戌礼部言  万寿圣节百官庆贺先期例当习仪  上曰  庙建未成  祖考未安朕生辰岂宜受贺至日止常服御殿如朔望仪  礼部言  皇上仁孝诚敬过为谦抑但臣子之心实有未安请令先期教坊司设乐于奉天门北面是日  上常服御殿百官各具公服鸿胪寺官仍具班首官名致词行五拜三叩头毕其诸藩府所进表文方物俱免陈设照例送内监交收庶足以仰成  皇上诚孝之美亦少罄臣子祝愿之忱  上乃从之
　　○癸亥  仁孝文皇后忌辰  奉先殿有祭  遣彭城伯张钦祭  长陵
　　○甲子调南京通政司右通政林时为提督誊黄右通政  升吏科左给事中陈侃为光禄寺少卿行人高澄为尚宝司司丞俱奉使琉球还也
　　○乙丑赐泰和伯陈万言祭葬如例赠太子太保万言  悼灵皇后父也  录延绥怀远堡等处斩获功升赏官军刘玉等一百三十四人
　　○丙寅迁河南孟津县治于圣贤庄避河患也
　　○丁卯兵部左侍郎李廷相三年考满录其子孝元为国子生
　　○戊辰录广西宾州等处擒斩强贼功升赏汉土官军彭明辅等二百六十四人
　　○己巳巡抚顺天都察院右佥都御史张景华以疾告休许之  升狭西按察使文明福建按察使徐乾俱为本布政使司左布政使翰林院修撰王汝孝为山西提学副使  命洮岷河参将署指挥同知云冒山西都司署都指挥佥事赵卿大同参将署都指挥佥事李＜秦＞各充西官厅听征参将
　　○庚午升户科都给事中管怀理江西道监察御史周襗俱为按察司副使刑科右给事中沈谥狭西道监察御史王朝用俱为按察司佥事怀理江西襗湖广谥山东朝用狭西
　　○辛未  命故灵璧侯汤绍宗子佑贤保定侯梁永福子继璠各袭祖爵给继璠岁禄一千石佑贤八百石各本折中半兼支  起致仕原任巡抚山东都察院右佥都御史袁宗儒协理院事升国子监司业马汝骥为南京通政使司右通政  致仕南京户部尚书李瀚卒赐祭葬如例赠太子少保瀚山西沁水县人成化十七年进士授乐亭县知县选授御史历湖广副使累升都察院右副都御史总督漕运寻回院管事升吏部右侍郎南京户部尚书引疾致仕家居二十余年至是卒瀚以风裁自将不畏强御所至以严正见惮然持法平恕人亦无怨言其清德雅致乡评甚重之
　　○壬申起原任山西道监察御史伦以谅河南道监察御史朱廷立俱于浙江道
　　○癸酉升吏科右给事中王□□正为都给事中兵科右给事中王祯户科右给事中李充浊礼科右给事中田濡俱为左给事中□□正户科祯吏科充浊礼科濡刑科
　　○甲戌中元节遣会昌侯孙杲安仁伯王桓彭城伯张钦分祭  七陵仪宾周钺祭  恭仁康定景皇帝陵寝玉田伯蒋荣祭  悼灵皇后陵寝中官祭  恭让章皇后陵寝  诏复大臣子补荫例先是姚安府知府黄澍以父尚书黄镐录荫中乡试乞以子梓补荫已得请矣时梓方幼未入监寻有旨议革例不许补至是澍以例前为请吏部因奏补荫之例顷奉明旨报罢但臣等考国初荫子之制定注品级今第送监读书与岁贡援例诸生挨次取选盖不过存世禄之意而已若承荫未经授官或早殁及乡会试中式者仍宜补荫以彰国家赏延之典得旨报可例前有旨补荫者送监如例例后止许补一次毋得概行陈乞  故刑部尚书屠勋荫子应埙中式补荫应＜王夋＞复中式后以应埙子钶补之幼未入监会前例议革至是亦以例前陈乞许之  以江西吉安等府水灾诏蠲税议赈仍听存留缺官银赈济  升云南布政司右参政夏邦谟广东布政司左参政刘雍俱为按察使邦谟福建雍狭西
　　○丙子升太仆寺卿党以平为都察院右副都御史整饬蓟州边备兼巡抚顺天改南京国子监司业张星为国子监司业  升兵科给事中沈继美户科给事中俞朝妥礼科给事中高擢吏科给事中戚贤兵科给事中刑如默刑科给事中蔡文魁俱右给事中继美吏科朝妥擢俱仍本科贤兵科如默刑科文魁工科  四川乌蒙军民府土目杨紞等广西思明府土官黄能等湖广桑植安察司通把向连等狭西夷大亦辖等族番人仍占等各来朝贡马赏赉如例  怀仍王府奉国将军听沂屡越关奏扰诏罚住禄米二年下巡按御史治辅导等官
　　○丁丑  太宗文皇帝忌辰  奉先殿行祭礼遣彭城伯张钦祭长陵
　　○己卯御史曾翀戴铣论劾南京兵部尚书刘龙刑部尚书聂贤户部左侍郎张云刑部左侍郎陈璋工部右侍郎甘为霖大理寺卿王綖太掌寺卿掌国子监事吴惠南京太常寺卿洗光巡抚甘肃右佥都御史赵载各庸劣猥鄙宜罢诏吏部秉公议覆而铣＜锍-釒＞误以璋为章亦并令参看以闻于是尚书汪鋐等覆言欲行久任当自大臣始龙等无大过不可遽弃顷奉诏起用者十二人顾起废之旨方出而攻击之＜锍-釒＞随上龙等岂尽出十二人下乎夫尺有所短寸有所长旧者未必贤而新者未必如旧非所以为国惜才也鋐于诸臣各＜锍-釒＞称其贤俱宜留用  上览之不悦谓大学士李时曰近年言路不开外廷咸归罪张孚敬殊不知科道官陈奏大段多私今吏部覆此＜锍-釒＞亦私意耳时曰吏部是爱惜人材  上曰人材固当爱惜须有分辨安得尽举所劾而褒誉之且刘龙何如人也时曰诚笃  上曰第迟钝耳南京参赞果非所任可召归令掌詹事府顾鼎臣专教习庶吉士  上又问聂贤何如时曰无过  上曰贤老矣与陈璋洗光俱觉衰耄宜令致仕聂贤须令自陈全体貌耳  上又问王綖如何时曰清介第过执  上曰过执则干事不通綖昔任湖广朕自藩邸知之盖亦何塘赵永之流留之无用时曰恐公议未允  上曰如此则外调之  上复论及张云诚悫甘为霖有材问赵载时言无过  上曰此三人悉留用又云吴惠虽无华国之文然亦不甚忝厥职此可调南京翰林中用之翌日遂诏璋光致仕贤自陈綖降一级调外任惠改南京龙取回京用云等供事如旧铣讹误姑宥之乃责鋐等职司品隲何輙加称誉一无贬辞非直拒谏亦负重任夺堂上官俸一月考功郎中李邦直等俸四月贤寻上＜锍-釒＞乞休许之赐驰驿归降綖山东布政司左参政  先是云南永宁府王土舍阿和与四川盐井卫土官千户刺马仁攘夺材寨丽江府土官知府木公者阿和亲也以兵助之相讐杀者数年屡经会勘未决至是镇守总兵官黔国公沐绍勋同两省巡抚胡训潘鉴巡按董珊邹尧臣各督官勘处始定地方以宁绍勋等上其事请申明旧制土官不得借兵仇杀兵部覆议  上从之赏绍勋及抚按官银币有差  以浚治运河工成诏升总理河道右副都御史刘天和为工部右侍郎兼左佥都御史仍管河道工部郎中郭敦等各升一级考察郎中陈万言复原职致仕山东左布政使张钦等各赏银币有差工部尚书秦金赏银二十两纻丝二表里侍郎林廷＜木昂＞甘为霖十两一表里怠玩不职千户等官蔡顺等下巡按御史逮问
　　○庚辰兵科都给事中曾忭言宣府自都御史路迎更代以来两月之内失事凡十有三次总兵刘渊副总兵张镇未闻出一策次制之乞治两人罪而饬责巡抚路迎太监杨成等兵部覆议  上以地方多事重易将领诏姑停渊镇俸戴罪剿贼降敕切责迎等加意战守如再失事并罪不贷
　　○辛巳升广西按察使陆钶为江西右布政使
　　○壬午  上遣中官赉手敕赐大学士费宏宏＜锍-釒＞谢言顷蒙  皇上赐臣手敕且谕臣中秋二日见后即到阁用心赞治臣恭望阙庭拜跽捧诵伏睹敕谕所及其大者有四焉定  郊社之礼仪则事  天极其敬矣序  七庙之昭穆则尊  祖极其诚矣备  慈庆  慈宁两宫之制则事  亲极其孝矣移释氏之宫殿撤淫亵之偶人则深知圣道之为正而不为异端所惑矣是由  皇上睿知冠乎百王问学超于群圣故能尽制以开万世之太平而臣愚于垂老之年乃得遭逢其盛一何幸也  圣谕又念臣家居日久其于朝政民物知之必悉欲有所陈臣惟朝政莫先于用人而进退为最重民物必在于宽恤而守令所系为至急此实臣数年鰙□□犬亩愿献之忠而向来所未酬之志也惟  圣明持加之意臣尚当日有所陈  上批答曰览曰有陈之言深慰朕望必如是然后可凡事卿当献正闭邪匡朕不及以副朕意
　　○癸未录御虏功诏升巡抚大同右佥都御史樊继祖俸一级  起原任通政司右通政李元吉为太仆寺卿  巡河御史曾翀奏漕河自临清而下汶水与卫水淇水合流北至清县复合磁滹诸水经流千里始达直沽每遇大雨时行百川灌河其势冲决散漫伤折田庐漂没粮运请于瀛潡上流如沧州之绝堤与济之小埽湾德州之四女澍景州之泊头镇各复脩减水废闸股引诸水以入于海则其势分而不为害乞敕河臣督之报可
　　○甲申辽阳广宁乱卒赵劓儿于蛮儿等闻侍郎林廷＜木昂＞将至自惧不免劓儿乃诣广宁与蛮儿合谋欲俟镇城众官拜表集军列队即其夜胁众为乱总兵刘淮微闻之是夜偶雨遂散遣众军蛮儿等谋不行复造妖言惑众密结死罪囚王杲刘向上于狱流言庭＜木昂＞至将尽诛首从业已籍定名次胁诱城中人与共叛谋俟庭＜木昂＞至闭城门要赦恩及给赏如大同例巡按御史曾铣密刺二城及抚顺所首恶名潜授方略辽阳令副总兵李鉴等广宁令备御韩承恩及舍人金镇达官郎山等抚顺令代管备御胡承恩克期擒捕于是劓儿等八人蛮儿等十有三人及抚顺乱卒王经等七人同日被铣获因具奏事且言前者大同之祸起于制帅之喜事成于用兵之寡谋智勇俱废卒无成功得失昭然监戒不远  皇上独断辽东之事而不疑于群言真御乱之上计也夫何逆军无忌自弃生成一闻大臣之遣互相鼓扇既约闭二镇之门以要赦又欲援大同之例以需赏挟刃以伺机盟神以固党讹洗城以聚众攀重囚为谋主其姑也因激而倡乱虽无素谋其继也负罪而逞凶渐成不轨夫法不可假情不可纵苟上有假借之法则下多放荡之情往狭西兵变未几而大同效尤说者谓大同之变所以处狭西之变者启之也大同杀参将杀巡抚未几而又杀总兵说者谓李瑾之变所以处张文锦之变启之也盖惠竭矣而威不伸威行矣而法或未尽蠢兹小丑习于耳目自谓凌辱命臣贼杀主帅不过如彼我辈何忌焉今宜敕兵部会法司议行钦差大臣核实其事惟据凶逆之原情以尽律例之本法至于应参职官悉从重究无事姑息事完之日将各犯情罪戒谕诸镇以肃纪纲则威行于恩外威震而恩益深仁尽于义中义明而益笃矣诏下兵部议覆如铣言得旨首恶既擒不必查勘法司即从重拟罪庭＜木昂＞取回其余未尽事情只令巡按御史勘明具奏法司因言事在彼中遽难遥断请令抚按官论核以闻  上谓劓儿蛮儿等开端喧开窘辱抚臣烧毁公廨擅收门钥劫放狱囚情罪难容即行抚按官覆谳明允径自处决枭示各城其胁从者皆勿穷治经尚德璘等致变情由仍令兵部移文亟为勘覆于时铣及巡抚任洛议劓儿蛮儿与王经等罪俱坐斩即时处决并先毙于狱者五人俱枭示各城原禁死囚刘向上王杲事关别案锢以待报都指挥刘尚德郭继宗王孝忠袁璘指挥刘雄百户张斌俱比守御官抚驭无方数所部军人叛者律追夺世袭杖发戍边因参经持法过刻行事乘方以致损威辱国太监生王纯总兵刘淮游击史俊控驭寡谋剸裁无术听乱军而妄奏施卑礼以求容户部郎中李钦昊多加额银虚补侵克均属有罪请自  上裁兵部法司覆如其议诏以杲向上如律处决尚德璘生事献谀甚危肇变情甚可恶谪发永戍极边仍揭黄不许子孙承袭继宗孝忠斌雄各戍边卫令李钦昊归别用经比抚驭无方致所部军人叛者律戍边淮革职闲住纯俊姑宽宥铣设策弭乱忠荩可嘉待有京缺升用诸擒贼人员各查奏升赏
　　○乙酉掌詹事府事尚书顾鼎臣有疾遣中使临问并赐药饵  调湖广按察司副使费懋中于河南提调学校升湖广宝庆府知府朱方为云南按察司副使  吏科给事中杨僎言革除之变时当事之臣若尚书铁铉张紞陈迪齐泰侍郎卓敬胡子昭都御史景清陈子明太常寺卿黄子澄侍郎方孝孺等均能奋不顾身以义自殉视死如归不为势屈而录忠恤后尚为缺典乞将铉等死忠实迹付史局编集垂诸不朽仍各追赠官谥录用其子孙俾所在有司创立祠宇以时享祀事下礼部尚书夏言等言所称革除实指我  太宗文皇帝靖难时中间所列死事诸臣固有一时自尽其心以明臣节于建文君者若齐泰黄子澄辈则是当时误国有罪之人  太宗文皇帝名其如君侧之恶声其罪而诛之者也具载实录昭然可考非赖我  太宗应天顺人内靖外攘则我  高皇帝万世帝王之业当未知何所底定此我  太宗神功圣德所以宜为百世不迁之宗也今所奏是徒闻野语流传之讹而不知国史直书之可信况表励之典在  太宗时或可在今日则不可僎实新进儒生不识忌讳所据奏内事理实难准议  上责僎不谙事体轻率进言姑宥之
　　○丙戌先是左给事中陈侃奉使琉球因访其山川风俗撰使琉球录一册进呈请下史馆以备采择从之  复言往来海中时值风涛之险多藉神庥不致颠覆乞赐祭以答神贶礼部议令福建布政司设祭一坛不为例报可
　　○丁亥  中宫令旦免命妇朝贺  山西太原府交城县天鼓鸣
　　○戊子改总制三边兵部尚书唐龙为刑部尚书仍加太子太保  起原任大理寺卿周期雍原职  先是  上谕吏部改南京国子监祭酒费采于国子监时大学士费宏方应诏至京＜锍-釒＞辞曰采本臣弟不知者将谓臣始入朝遽引用亲党脱致物议将无以自明乞罢其调  上嘉宏谨饬特允其请而以南京太常寺少卿吕楠为国子监祭酒  升吏部考功司郎中李邦直为太仆寺少卿福建道监察御史钱学孔为大理寺右寺丞
　　大明世宗肃皇帝实录卷一百七十七


大明世宗肃皇帝实录卷一百七十八
　　嘉靖十四年八月乙丑朔
　　○庚寅  上召大学士费宏至文华殿右室赐银图书一谕以尽心供职有闻入告并赐白金五十两大红纱麟衣一袭  追封鲁府滋阳王当渍生母夫人张氏为鲁庄王次妃封辅国将军当濑生母乔氏为夫人
　　○壬辰大学士张孚敬既归上＜锍-釒＞陈谢曰释褐仅踰十年秉钧忝窃八载荷  上始终保爱赐药遣医专使护送到家卧病舆粟存问尚烦有司臣不胜感愧窃惟心者万事根本固不可不用尤不可过劳臣病无他缘心力疲耳  上春秋鼎盛一日万几要在清心知人恭己成功而已古人祝君曰天子万寿曰子孙千亿臣不胜私愿  上览奏优诏褒答之
　　○甲午改太常寺卿掌国子监事吴惠为南京太常寺卿
　　○丙申初  上手谕礼部尚书夏言朕宫左右小殿东贮冕弁西藏书史欲悬以额卿可拟名来闻言恭拟左曰端凝右曰懋勤以进  上览而悦之曰卿所拟取端冕凝旒懋学勤政意义甚善遂遣中使赐言白金四十两纻丝二表里  命南京后军都督府右都督马永充总兵官镇守辽东
　　○丁酉遣礼部右侍郎谢丕致祭先师孔子先遣大学士费宏以内殿捧主不能并行故遣丕  以明日  万寿圣节  上预行祭告礼于内殿命文武大臣郭勋邬景和费宏李时夏言梁材顾鼎臣捧主时鼎臣以疾在告命学士廖道南代之  孝慈高皇后忌辰  奉先殿行祭礼  兵部尚书张瓒以将材阙乏请中敕各边总制及各抚按官速遵明旨＜锍-釒＞举其人以上  上然之命刻期以闻不得狥私滥举
　　○戊戌  万寿圣节上以庙建未完免群臣贺  遣西宁侯宋良臣安仁伯王桓玉田伯蒋荣分祭  七庙长宁伯周大经祭  景皇帝陵寝彭城伯张钦祭  悼灵皇后陵寝  朝鲜国王李怿遣陪臣梁渊泰宁等卫夷人李来罕等三百人各贡马贺  万寿节宴赉如例  祭  太社  太稷
　　○己亥祭  帝社  帝稷  命武定侯郭勋代遣公朱凤伯卫錞大学士费宏李时尚书汪鋐夏言顾鼎臣张瓒侍郎张云谢丕学士张壁廖道南蔡昂陪祀
　　○庚子先是贵州乡试附于云南道里不便给事中田秋建议欲于该省开科下巡按御史王杏勘议称便因请二省解额命云南四十名贵州二十五名各自设科  肃王贡淙靖命其庶曾孙缙炯生母吴氏为夫人赵王厚熤请封其宫人陈氏为夫人俱从之
　　○辛丑  诏建辽东广宁右屯卫儒学
　　○癸卯复设太仓州兵备副使一员初兵科给事中朱隆言州地滨海  祖宗时额建太仓镇海二卫设兵备官一员以控制之弘治间巡抚朱瑄＜锍-釒＞建州治而革兵备事体不便臣请复设兵备而裁革治如故兵部覆议兵备宜后设州治沿革应檄抚按官详议以闻  上乃命设兵备州治不必革
　　○甲辰秋分  上祭  夜明于夕月坛遣礼部尚书夏言分献
　　○乙巳  上御无逸殿东室召大学士费宏李时至曰今日闲暇朕出游召卿等来庶几君臣同游之意因命出观殿宇规制殿东壁书无逸篇北壁则  皇考所作农家忙诗  上跋其后述王业以农功为重欲子孙万世念创造艰难豳风亭东壁书七月诗北壁则  上所题幽风图长句东西小亭二碑  上自制文述创建殿亭之故而自儆尤切宏奏曰恭诵  皇考请及  御制深得豳风无逸之旨忧勤一念实万世太平之基石碑敬  天恤民亲贤讲学尤治道至要  上曰朕志在恤民即今工作亦非得已如  四郊  七庙奉  天奉  祖  两宫奉  亲皆当营建过此即无事时因言辽东事定湖广贼平天下亦无事  上曰辽东本抚臣行事不当以致扰乱宏曰例推巡抚内地者吏部止会户部边方会兵部恐不尽得人臣欲会九卿推如京堂例  上曰善其语吏部着为令宏曰三边今缺总制臣敢荐一人  上问为谁曰姚谟往在延绥甚得志心时言镆处两广亦是后来王守仁却未是  上曰守仁徒虚名耳因令宏等语吏部推镆语未卒曰既可用安事推即传谕行又问镆何官对右都御史曰升镆兵部尚书仍兼前官时言辽东顷用马永甚好宏曰闻永家丁八十余人皆善骑射甚骁勇  上曰将须文武兼资不专在勇时曰然辽东初定须用有才智者如永甚好  上又言西海水神祭于道侧非礼令宏等相北闸口设词宏曰  上无一事不敬与尧舜同  上曰尧舜生知岂朕可及敬者圣学始终之要朕犹未尽宏曰此不自满假即尧舜之心也  上乃再三谕宏等尽心匡辅献可替否宏因劝  上保养  圣躬  上曰在清心寡欲宏曰须养静以凝神聚气为要  上曰神气完足百体自安宏言黄帝问道广成亦专在静  上曰道言中亦云但凝聚必有法卿可为朕剖析以闻又谕恤民在用贤宏曰闻  上昔与李时夏言评品被劾诸臣甚当  上曰朕在内仅得其略耳卿等有见不可不尽朕简用或未当仍须执奏时曰顷宏至京举朝欣幸  上委任耆旧至治可期  上曰旧臣止卿及宏在时等谢衰朽不足以副眷用命赐酒饭出已遂诏起镆为兵部尚书仍兼原官总制狭西三边军务谕吏部自今巡抚官俱九卿会推皆用宏等言也  应城伯孙钺以老疾辞免管理红盔将军侍卫许之
　　○戊申复设河南管粮参政一员从巡抚都御史简霄议也
　　○己酉户部覆南京户部奏滁州卫岁用粮米三万二千五百石有奇而岁派及本卫屯种仅二万七千五百石故掺运官军经年缺粮乞将锦衣卫一屯该粮五千二百三十一石改拨滁仓附近上纳补足岁欠之数着为定规遇有闰月及灾免听巡抚便宜酌处从之  录鴈门三关等处斩获死事功升赏官军李才兴等六百五十五人
　　○庚戌遣成国公朱凤祭历代帝王庙  宪宗纯皇帝忌辰  奉先殿行祭礼遣长宁伯周大经祭  茂陵
　　○辛亥升工部左侍郎林庭＜木昂＞为本部尚书刑部右侍郎杨志学为本部左侍郎改南京吏部右侍郎潘旦为刑部右侍郎
　　○甲寅驸马都尉蔡泽卒赐祭葬如例赠太保谥康僖震尚淳安大长公主在戚党中最称醇谨无过当刘瑾廷鞫时每遇讯及即斥其人平曰附己阴事群臣逡巡无敢前者震厉色叱之曰我  皇家至戚当不附尔辶□取狱卒严拷掠之瑾乃服是曰微震几不能成狱以是知名于时  南京守备掌中军都督府事抚宁侯朱麒以病乞休许之
　　○丙辰  诏  奉先等殿献新米豆俱于西苑恒裕仓支给免派宛大二县岁以为常  命南京左府佥书怀远侯常玄振掌南京后府事升山西都司佥书都指挥佥事王朴为署正留守掌中都留守司事
　　○丁巳诏祠死事参将魏祥于宣府褒祠一坛  初大同叛卒闭城倡乱通事杨钺为之勾虏入寇因匿虏中至是巡抚都御史樊继祖令军人唐天禄捕获诛之  上嘉继祖功诏升右副都御史巡抚如故天禄行巡抚犒赏
　　○戊午补荫故大学士石珤侄纬为国子生
　　大明世宗肃皇帝实录卷一百七十八


大明世宗肃皇帝实录卷一百七十九
　　嘉靖十四年九月己未  罢吏部尚书汪鋐下给事中薛宗铠御史曾翀诏狱拷讯降给事中孙应奎翁溥何天启沈继美冯汝弼潘子正御史曹达王廷各一级外任用先是宗铠应奎交章论鋐奸回误国擅立威福顷言官纠劾尚书刘龙等不职鋐奉旨秉公议覆乃徇私植党巧为庇护上格明诏下拂公论幸  陛下断目  圣心姑示薄罚固已洞烛其奸矣且其选授不公纵二子挟势为奸利乞亟赐显斥以彰  圣断诏下其章于所司鋐上章自理并乞休致  上优诏慰留溥等因相继言之  上不听但戒鋐益加勉励以副委任而天启以＜锍-釒＞字有讹令对状夺俸一月鋐复两＜锍-釒＞求去历诋宗铠为挟私报复因言按律言官挟私不实者论加诬告宪纲曰不实者抵罪又曰已奉诏处分毋得再劾盖以重国体尊主威也宋言结党排击大臣一人首事十数人继之一疏不允十数＜锍-釒＞继之必攻去而后已虽以范富欧阳之贤其君知之而不敢留用欧阳脩被袂帷薄不脩之谤＜锍-釒＞请勘问阖门不出以俟辨明今大臣率以不辨为美其素不自检果若人言幸得掩覆不至败露且窃念忍之誉非大臣之体也臣前所论薛宗铠等挟私事皆有状而汝弼以为讦构请以宗铠等各＜锍-釒＞及臣＜锍-釒＞俱下法司勘问于是翀复劾鋐不畏朝廷鸱张弥甚一经论劾即肆中伤诤臣杜口者三年矣若此计得行其祸将有不胜言者＜锍-釒＞入留中不报一日  上召大学士费宏李时谕曰鋐九卿之长被论如此何颜复立班行二臣以大工未毕请留之  上曰鋐邪佞诡随留之无益第言者不已而鋐又不肯自陈如国体何二臣遂以  上意风鋐始引疾至是鋐辨＜锍-釒＞先下汪鋐简用本出朕心不思委托之重屡至人言数强辨念在大臣令致仕去明日以鋐疾赐驰驲还乃出曾翀＜锍-釒＞责诸言官曰朝廷设言官必随事论救尽心而告鋐既不称任使当即言科道官皆自爱不忠疑君负主乘时而作肆行报复欺罔法理人君奉  天岂敢私其好恶朕未有拒言之命张孚敬汪鋐亦何尝导君拒言薛宗铠首倡报怨曾翀谓三年杜口是谁使之锦衣卫逮送镇抚司拷讯以闻孙应奎翁溥曹逵何天启沈继美冯汝弼及王庭潘子正党私助和原非忠意俱降一级外任用已镇抚司究主使者词连御史方一桂及孙应奎曹逵  上曰宗铠报复翀朋比言固轻狂意实怨毁一桂佐使行私应奎逵合谋傍观俱杖之于午门宗铠翀一桂为民谪应奎为直隶华亭县县丞溥福建龙泉县丞逵湖随州判官天启浙江淳安县丞继美浙江海盐县丞汝弼直隶潜山县丞廷直隶毫州判官子正浙江西安县丞
　　○庚申初建西海神祠先是  上召礼部尚书夏言于无逸殿谕之曰西海子岁以午曰奉  两宫游宴止行望祀宜特建祠宇言退乃上＜锍-釒＞曰禁内西海子者即古燕京积水浑也源出西山神山一亩马眼诸泉绕出瓮山后汇为七里泺东入都城潴水为积水潭南出玉河入于大通河转漕亦赖其利比之五祀其功较大礼宜特祀请于北闸口涌玉亭后隙地建祠以答神贶诏可
　　○辛酉户部以各处灾伤议折徵兑运正米一百一十五万石每石徵银七钱改兑米三十五万石每石徵银六钱被灾尤重者听十万石于临德二仓支运石徵脚费银一钱五分从之
　　○壬戌  孝恭章皇后忌辰  奉先殿  行祭礼遣定国公徐延德祭  景陵  以灾伤免宣府辽东各卫所屯粮有差
　　○戊辰朝鲜国王李怿以  庄肃皇后丧遣陪臣礼曹参判黄宪等进香奉慰宴赏如例  通渭王府辅国将军旭桔□者以命辞其未支遗禄四千石赐敕褒谕之  命镇远侯顾寰守备南京兼掌南京中军都督府事
　　○己巳升贵州按察使韩士英为湖广右布政使  补荫刑部左侍郎杨志学子守让为国子生
　　○辛未  康陵工成
　　○乙亥以霜降节遣会昌侯孙杲西宁侯宋良臣安仁伯王桓分祭  七陵长宁伯周大经祭  景皇帝陵并  哀冲太子墓玉田伯蒋荣祭  悼灵皇后陵自  恭让章皇后以下遣中官分祭如常
　　○丙子荫故右副都御史林琦子凤翔为国子生
　　○丁丑南京吏科给事中陈铠等奏诏会举废闲诸臣二十九人＜锍-釒＞名以请时姚镆等数人已奉旨起用矣部覆诏李如圭郭维藩刘寅刘储秀候相应员缺推补余已之
　　○庚辰升通政使司通政使陈经为礼部右侍郎仍掌司事  补荫故刑部右侍郎冯清孙世熙为国子生
　　○辛巳改南京礼部右侍郎林文俊为南京吏部右侍郎
</div>
    <div class="pagination">
<a href="明实录世宗实录_page366.html">上一页</a><span>...</span><a href="明实录世宗实录_page362.html">362</a><a href="明实录世宗实录_page363.html">363</a><a href="明实录世宗实录_page364.html">364</a><a href="明实录世宗实录_page365.html">365</a><a href="明实录世宗实录_page366.html">366</a><span class="current-page">367</span><a href="明实录世宗实录_page368.html">368</a><a href="明实录世宗实录_page369.html">369</a><a href="明实录世宗实录_page370.html">370</a><a href="明实录世宗实录_page371.html">371</a><a href="明实录世宗实录_page372.html">372</a><span>...</span><a href="明实录世宗实录_page368.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
