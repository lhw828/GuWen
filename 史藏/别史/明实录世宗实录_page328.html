<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 328 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 328 页/共 518 页</h1>
    <div class="content">　　○丁亥礼部以蚕事告成请行治茧礼令蚕宫令于蚕妇中选能缫丝及能织者各十人钦天监预定缫丝吉日先期蚕宫令送织妇入织堂应用缫丝及织造器具工部造用至期  皇后出宫警跸侍从如常仪至织堂命内命妇一人行三盆手礼礼毕遂布于织妇以终其事其所缫完蚕丝就令织妇于织堂量织堪用绢币完日蚕宫令径送尚衣织染等监局具奏制造祭服诏如议仍命查犒赏蚕妇例以闻
　　○升贵州按察使王浚为河南左布政使云南布政使司右参政唐胄为本司右布政使福建延平府同知吴彦为广东按察司佥事
○诏原詹事霍韬罪令罚赎还职韬奏臣向议  郊祀不能上体  圣心妄缀狂词下滋众惑揆之典法殛戮是宜幸蒙  圣恩谅臣蠢拙赦臣狂率俾得苟全视息幸保禄位臣扪心揣分莫知云报臣今日工毕宜明日谢恩谨先陈情待罪伏惟普垂雨露曲赐保全臣即洗心砺行图赎往愆毕力输忠仰酬洪造  上曰览尔奏能省改前过愿自效忠著照旧供职
　　○戊子以修理南京  太庙命魏国公徐鹏举尚书何诏祭告复同太监吕宪南和伯方寿祥提督给事中何祉御史司马泰监督
　　○给事中陈侃言近畿甸荒歉真定诸属邑至有人相食者知府喻茂坚＜锍-釒＞乞给赈谓藏庾鲜储请颁内帑户部覆其所报仓库岁籍粮至三十万四千有奇银至一万七千有奇铜钱至四十一万有奇檄令通融赈济乃御史蒋晹则诿于朝觐时所报都御史钱如京又以节年给赈数为角□羊然该府所上部籍是八年二月则与如京之说皆不足据也且茂坚昨岁入觐闻狭西告饥尚欲挽真定粟以济边塞今乃坐视部民转沟壑而不恤非情也请遣风力司属一人往核之果仓库有储宜正坚弃民之罪如其无也则以虚籍上报亦何以逃于欺罔之诛乎于是部覆请仍行抚按官清查从之
　　明世宗肃皇帝实录卷之一百十二
大明世宗肃皇帝实录卷之一百十三
　　嘉靖九年五月庚寅朔锦衣卫带俸指挥沈傅再乞改给庄田上不许责傅贪求不知止足自今请乞如傅者罪之
　　○辛卯升云南按察司副使戴书为贵州按察使贵州黎平府知府祝寿为云南布政使司右参政
　　○遣官祭告各被灾地方山岳海渎之神
　　○癸巳诏逮问太监韦霦革锦衣百户韦进贤等职进贤本降虏冒霦姓恃霦暴横以债准折平江伯产千金以上事发刑部按进贤罪如律并请坐霦从之
○甲午狭西道御史郭登庸言榆林各卫所官占种屯田私役军卒扣减粮廪大为奸利而纳级武官为尤甚故今军士一遭凶年死者枕籍请重贪官之罚罢入粟之例则宿害可革灾变可弭  上深然之命都察院通行各抚按官榜谕禁革
○乙未巳郊坛兴工  上躬祭告于  上帝及  宗庙
　　○升云南按察司佥事邵炼为本省副使整饬临安兵备广东按察司佥事吴廷翰为浙江布政使司右参议
　　○丙申  孝宗敬皇帝忌辰  奉先殿行祭礼遣定国公徐延德祭  泰陵
　　○丁酉总督仓场户部尚书李瓒乞致仕许之
　　○户科给事中王聘言农桑衣食之王业之端宜令天下郡县各置一官专理农事仍敕巡抚及二司官以时巡省部覆得旨治农不必添设惟令抚按各行所属委官管理务顺民情毋有所扰
　　○山西巡盐御史王宣荐举所属官至五十二人都察院右都御史汪鋐劾宣举荐泛滥言今边储缺乏不画一筹延绥大饥不及一语而故违明诏猥市私恩宜斥宣以风纪得旨宣革职闲住所举官仍行巡按御史核实贤否以闻
○戊戌建州女直都督兀乞纳等百十九人入贡宴赉如例
　　○原任右副都御史张文锦父政以其子守安庆功及死乱军冤状乞祭葬赠荫下礼部议言文锦前在安庆捍御逆濠以成江西之捷其巡抚大同虽稍失策身罹惨祸情实可悯宜量给恤典以为任事者劝  上曰文锦行事乖迷致生祸孽激变之罪死莫赎不当复滥予恩典自今事有类此者尔等宜核实参奏不得狥情题覆  己亥大理寺左少卿史道言近日人心大率皆为顾所坏因袭熟软务为虚文臣惟转移人心其要有六定万世之是非别人品之忠邪广朝廷之威德决正务之缓急公赏罚之大法重生杀之大刑而是六者倡率之机又自左右大臣始大臣怀疑畏罪欲不顾忌不可得也愿  陛下信任大臣令其展布四体务以忠诚体国率先群工庶几论人者不以亿度想像沮坏正人君子之心任事者不以避怨远嫌坐视国家纪纲之废上纳其言成国公朱凤既袭爵请复故所业清苑县庄田之入官者科臣奏其恣扰  上切责凤令法司逮其家人罪之
　　○工部尚书章拯等言兴工次第莫先  圜丘而方丘及东西二坛次之先蚕坛又次之今见材不足请先事圜丘余以次渐举从之
　　○庚子先是羽林卫指挥使刘永昌劾奏右都督桂勇兵柄太重人心生疑势之不安者有八勇久领巡捕精兵日夜分布不为置副二一也提督东厅精兵益众二也其麾下为守备于近畿者甚多三也京师十八卫及诸边关皆隶后府四也累荐大小将臣五也举所属指挥典亲军禁兵六与大学士桂萼同族居位太盛七也素奸謟得上下心八也愿  皇上稍裁抑之以善其终又以勇由尚书李承勋推用并诋承欺君误国萼具言与勇非同族而承勋亦言永昌求掌印不得故挟私诬奏并求去  上屡降旨慰留之勇亦内不自安乞角□羊兵柄  上听勇辞东厅提督操练余如故永昌又劾奏御史廖自显擅笞指挥胡麟等非制自显自以职在巡视禁军军多缺伍法宜责问因据例奏辩事并下刑部部臣请宥自显  上以军职官非奏请不得擅自加刑自显虽奉例行事而用法酷虐又先事奏扰罪不可宥诏逮问之
　　○辛丑  仁宗昭皇帝忌辰  奉先殿行祭礼遣玉田伯蒋荣祭  献陵
　　○诏武定侯郭勋佥书中军都督府事勋既退闲  上恒念之故有是命勋＜锍-釒＞辞不允
　　○壬寅时剧贼李继祖聚众百十人流劫湖广上津狭西洵阳山阳间兵备副使王明都指挥王言率兵捕斩甚众事闻诏旌奖明言令益督兵剿贼
○巡按狭西御史王仪劾奏故都御史萧淮巡抚延绥时任用指挥房梁等大为奸利乾没官钱盐引赃罚数千使生享荣秩死逃国宪请下新任巡按御史朱观穷治＜锍-釒＞上会总制王琼方上淮功  上以琼仪举劾互异下巡抚都御史查勘
　　○以四郊兴工敕武定侯郭勋宣城伯卫錞大学士张璁知建造事督视规制总督工程礼部尚书李时同知建造事督视规制工部左侍郎蒋瑶提督工程都察院右都御史汪鋐吏科给事中夏言监视巡察工程錞兼管领官军
　　○癸卯孙家渡河堤成命加工部右侍郎潘希曾正二品俸级总理河道如故赏巡按御史胡效才等各纻丝衣一袭
　　○命都督佥事杨锐充总兵官儧运粮储镇守淮安地方
○乙巳总制狭西三边尚书王琼总兵官张凤上参将王效功状言效于神木境外双乃山沟斩虏首三十级虏挫衄去会神木县人薛添禄诣阙言效横挑胡虏匿所亡失不以闻而掩杀非罪朦胧报功得旨令抚按核实以闻
　　○丁未指挥刘永昌又讦奏兵部武选司郎中卢襄大理寺评事龚治中书舍人陈贯刑部山东司郎中张经阴事因指科道怀私不言为旷职吏部尚书方献夫等言国家进退人材纠庶寮付之部院科道  祖宗已来未敢出位妄言干权乱政者且五品以下司属例不纠劾永昌又武弁非有言责乃假以建言阴图报怨紊乱朝纲侵凌官守此风不禁则邪党效尤动为飞语以中伤善类臣工忧谗畏谤孰肯为  陛下当事任怨哉臣请下永昌法司以戒将来  上曰此事待问明朝廷自有审处献夫遂因此引疾求退  上慰留之
○迎翠殿南织堂成
　　○御史卢问之条陈选将练兵足食事宜大略言今谋臣宿将屡经战阵善识风云者多以坐事废间而领军应敌乃责之少不更事之人缓急不足赖宜择武臣老于边务曾立军功者酌拟奏用今之兵列名尺籍数非不多然而不精臣颇闻其中强有力者多充将官私役或纳办投间或纵使营殖有终身不经战阵者宜申明禁例严法稽核今边储岁费亿万计而边臣不以积贮为急重以奸□包纳自利客兵诡数冒支耗损尤重宜酌量出纳及时籴买贮之要地以待徵调事下户兵二部覆议如御史言诏允行之
　　○戊申升南京四川道御史孟易为狭西布政司右参议刑部广东司员外张邦教为狭西按察司佥事户部覆给事中董进第条奏三事一言多赈不如停宿徵州县宿逋奉诏停徵者有司輙复催徵或数加清查为扰滋甚请将量徵量免者明开分数毋令带徵庶民得沾实惠一言屡蠲不如处额派各处钱粮除兑军起运存留之外或有支剩多余之数谓之余米多被粮里大户侵拖官府不得实用宜行各该抚按督令所司逐一查出或作预备仓粮或补才□旭荒粮额一言清湖池之利湖池正课非遇水早利輙数倍弊多侵渔请设专官提督以禁奸或委官开放以收利使正课收足而余利可以积榖备赈诏如议行
　　○掌中府事提督五军营保定侯梁永福以贪污不法为巡视京营科道魏良弼所劾诏革永福任仍逮问党恶李其等
　　○己酉召致仕户部左侍郎王軏以原职总督仓场
　　○先是廷臣再催佥都御史吏科都给事中夏言与焉  上意未之决也御史熊爵言言资望犹浅不当躐升又言荐李如圭不宜即代其处且郊祀亲蚕之礼言虽尝建议已加服色不宜骤致尊显以启献谀干进之门又引  先朝张彩事谓彩附阿逆瑾遂以吏部郎中升佥事御史数月至冡宰又数月寘极刑
　　○陛下不宜以彩待言言亦岂肯以彩自待是时  上已命廷臣别推爵＜锍-釒＞后入  上切责爵慰谕言令勿辩言内不平乃谓爵不宜指臣议礼为献谀干进又不当以彩事拟臣奏辩甚力  上慰谕言如初而以张彩事问爵竟以言为都察院左佥都御史协理院事言以郊坛阅工木毕又嫌于夺李如圭而处其位固辞不拜  上深褒美言从其请乃命加四品俸爵亦具＜锍-釒＞谢罪  上意角□羊贳爵罪停俸半年
○给事中孙应奎以延绥大饥请令富人安业如故贫病老弱不能徙者官给之粟其他有马官军蹔徙他郡就食入秋更还本镇户部以为便诏巡抚官议处徙置官军勿误边备其赈事宜从实举行无令失所
　　○巡按直隶御史傅炯言直隶河涧十州县及山东东昌诸府濒河之地水势啮决不常旧淹没者不为除税而河堧新垦者輙复起科是地日益迁而粮日益重也请通融勘处以新田予民补滩地之数计地徵粮庶免重困从之
　　○庚戌镇守云南右少监刘福安赴任奏以家人十五名自从兵科张润身以非例劾奏其罪诏降福安三级别遣人代家人皆下法司以逮问
　　○辛亥以坐营都指挥佥事刘宽充镇守辽东总兵官
　　○掌都察院事右都御史汪鋐请以四月十一日敕谕刊行天下俾内外百官咸知遵守从之
○壬子户部覆御史熊爵奏一请明预备仓之法令有司多积榖以时赈济使中下贫民得沾实惠因核有司勤惰以为黜陟一请令抚按官奏具灾伤勿待报至先委官勘核轻重蠲除存留税粮有差勿得稽缓一请令军民各崇俭约贵榖菽不得侈宴会靡费麯蘖犯者罪之其麯酒榷税惟依旧制  上从其议
　　○以镇守蓟州总兵官都督佥事张輗提督操练听征兵马
　　○甲寅户科给事中田秋言勋戚俸入俱以千百石计今常禄之外滥求恩泽庄田遍于畿甸宜令入田于官量给太仓银以准其利又因其爵秩之高下议为庄田多寡之式求讨过多者通行削夺可稍宽山东河南京运粮草之税以助边储且自江以北淮扬兖济之地皆滨湖海而督亢膏腴闻于战国宜募江南水工作沟浍圩堤以时溉种数年之后可令仓庾充溢饥荒有救昔汉有劝农赈贷之令故海内殷富宜令抚按循行考课别其劝农勤惰以为举劾及察民务本力穑者厚奖劝之令内外收赎罪罚开中引盐皆入粟并举义仓屯田之制则国计可充又成周荒政有舍禁利民之法今林薮湖荡坑冶池濠皆自然之利贫民所资焉者也而为王府所奏讨及镇守总兵太监所专擅宜皆还官以假贫民或令有司筦榷以备赈济事下部覆  上颇采用之
　　○镇守广西思田副总兵张祐所部兵破封川石砚鸡峒等巢猺贼斩获二百一人左参将张经破浔州断藤峡斩首一百七十级副总兵李璋破永福灵川七都板塘等巢斩首六十二级右参将沈希仪破象州武宣融县古雍梅果等巢斩首一百一十一级俘获贼众及所卤掠称是其他村寨皆听抚治于是猺獞稍平提督侍郎林富及总镇太监张赐镇守总兵官仇鸾各言功状  上嘉富及赐鸾勤劳各赏银十两纻丝一袭仍下御史核实以闻
　　○诏清查内府各监局匠役
　　○乙卯光禄寺卿黄宗明以灾伤请尽除光禄钱粮耗银以在库余银当买办之费部覆从之
　　○召巡抚四川右佥都御史唐凤仪回院管事
　　○户部言今钞关出纳官银大为奸利宜择所在府州县廉能佐贰一人听主事督同称收送府州县贮库积至千两仍同倾煎季终类角□羊本部又令各置簿籍登记日放船料之数主事及委官各掌其一仍付角□羊官赍送本部稽考又丈量船只率多以私意高下宜令主事验实收料如旧例其尺寸奇零悉捐以予民又山东临清杭州北新二关皆兼收□税宜令□人各以实报照例徵银给帖不得投托铺户且主事差满輙去蠹弊萌生自今宜令得代方行未代不许离任其公廨诸费著为定则于船料中取支不得倚办州县书手门皂库役皆从州县均徭拨用役满更代如常至于奸民招接船户侵克料银为□害者宜惩以重法凡诸禁革事宜即行诸钞关遵守诏如议行
　　○南京左军都督府掌府事怀柔伯施瓒卒诏赐祭葬如例
　　○赵府临漳王厚炣薨赐谥曰康端
　　○巡按两广御史杨绍芳言广西猺獞劫掠军民困敝积逋军器料银数岁无可徵派请量减三年团造四季之数岁造一季其军三料银于角□羊京缺官柴薪银扣支民七料银于军饷盐利中扣贮二百金其不足者乃徵之州县工部请从其议报可
　　○丙辰初弘治中寿王封保宁诏赐万县抽分盐银之半以代庄田已而徙封德安复益以岐王遗地及是四川抚按唐凤仪等言该省库藏单竭而蜀府将军以下冠服不便请留万县盐银以备供亿户部覆请诏从之
　　○御史张景华言天下有司不谙律例滥受词株连蔓引讼或至数岁不决刑罚不中上干和气御史熊爵亦言今小民或以诖误触法或连引坐系或官吏失入豪猾煆炼数岁之后有司即知其枉莫肯为理甚至杀人以媚人生者抱恨死者含冤伤和致灾莫此为甚事下刑部请敕有司务讲读例律听断出入不得越法徒流以下亟与竟结不得留滞其死罪有冤连逮家属证佐者奏办勘问无过半年违者论如律  上是之
　　○戊午致仕太子少保工部尚书俞琳卒琳由进士授行人选御史寻选鸿胪寺丞少卿历升礼部右侍郎掌寺事以母忧去位起复为工部左右侍郎时虏犯白羊口以琳兼右佥都御史整饬内边武备寻改礼部左侍郎掌通政司事历进今秩致仕赐岁夫月米给驿以归至是卒赐葬如例
　　大明世宗肃皇帝实录卷之一百十三终
明世宗肃皇帝实录卷之一百十四
　　嘉靖九年六月己未朔诏国子监建敬一亭勒御制敬一箴及范氏心箴程子视听言动箴注于石从祭酒许诰请也
　　○命永康侯徐源南京协同守备署都督佥事崔文掌南京前军都督府事专管操江团营效勇营坐营署都督同知杨镇充镇守蓟州永平山海等处总兵官保安守备指挥使张瑢升署都指挥佥事充宣府游击将军
○旧制团营官马万匹每岁春夏之交下场牧放入秋回操其锦衣旗手等卫五军三千等营上直官马亦各分置草场每下场月分草料住支后锦衣等卫上直马虽不下场而团营骑操马犹岁牧如例嘉靖六年武定侯郭勋始以边警为词奏免团营马下场其各营草场量徵租银充营中公费余角□羊太仆寺买马而营马专仰秣司农矣后边方稍宁许存留营操马六千匹听征余悉下场又许听征马于下场之期不必远牧各场听就近牧放月以草料一半给之每十日一赴营听操从给事中夏言之奏也户部因言各营草场本以牧马今听征马既不依例牧放其所给草料宜以草场租银给公费之羡者输太仓以佐之得旨允行未几兵部又以给事中魏良弼之议言草场散在民间官无专摄所给草料有名无实请仍归其事于各营计其羡者总输太仆寺抵补下场马军三个月该出朋银之数草料停给既而听征马军多以不给草料为言兵部亦以为非例而户部又以草场租银既归各营京储无所取给因请量留三千匹听征余令一体牧放从之
○庚申命武定侯郭勋提督五军营操练
　　○壬戌升通政使司左通政宋沧为都察院右佥都御史巡抚四川等处地方
　　○癸亥巡抚山东都御史刘节请于曲阜县治立四塾十六社各立一塾简孔氏生员儒士二十人为塾师凡孔颜孟三氏子弟八岁以上俱送塾教习年十五以上提学官试其学业有成者送入三氏学而黜其累试无成者仍立为廪膳增广附学名目其廪膳虽无廪饩俱以提学官考定高下收补至于应贡以收补名第为定如年至五十累考无进者发回衣巾终身礼部覆议允行其廪增人数许依州学例各三十名
　　○甲子礼部以四郊＜矢见＞制已定请令翰林院将存心录所载乐章祝文量加润色并撰祈榖乐章祝文及命太常寺选补乐舞生如数教习又国家设协律郎欲其按律定声审音定舞百余年来  郊庙乐舞率仍旧习按谱相传其职易称兹遇  圣明建极制作维新宜将该寺协律郎先行考选务得精通音律者以典厥事或选之神乐观诸人及令吏部科道官博访在京职役有如宋胡瑗李照者具名闻奏因其官品高下授以太常职事以成一代盛制诏可
　　○刑部尚书许瓒以灾饥应诏条陈四事一禁嚚讼谓近年民习刁风狱讼繁滋纪纲颓弛请通行内外衙门一体禁约一求实情谓近年事多罗织冤滥殊甚如人命未尝明检尸伤盗贼未常追获真赃枉法吓骗无过赃见证之人奸情私盐无奸贩捕获之迹徒以空言攀附遂即诬坐乞于此等狱情时加诘责令其覆讯以伸冤抑一明律意谓大明律内一款凡窃盗已行但得财者以一主为重并赃论罪又凡恐吓取人财物及诈欺诓赚局骗人财物俱计赃准窃盗论又监临主守常人盗仓库钱粮俱并赃论罪又若知强盗后而分赃计所入赃准窃盗为从论夫并赃者谓合众赃通筭论罪计赃者谓止计各人入已之赃论罪准者谓与真犯有间律文之权衡非不明也乃法司者多不谙律意顿乖轻重或应计赃者论以并赃或应并赃又不以一主为重设若有一人真犯窃盗八十贯得杖九十徒二年半之罪若五人共吓骗得一人五十贯一人三十贯共八十贯之赃人分十六贯计赃论则五人各得十贯以上杖罪并赃论则五人皆得杖九十徒二年半之罪是准窃盗论反重于真犯数倍安得谓之有问此几于滥矣又如知监守常人盗仓库后分赃者缘无正律止坐不应罪名夫窃盗罪止徒杖分其赃犹以盗论盗仓库钱粮重者抵死分其赃顾反从轻科此几于纵矣今宜申明律旨计赃者止计入已之赃论并赃者须从一主为重论知监守常人盗仓库分赃者当以知盗后分赃律坐之庶轻重适中不失制律本意一慎刑禁谓中外问刑衙门一应奏告词讼不必捕系株连及妇女人等问理之期小事三五日大事十日俱与决断其强盗人命行勘者虽难拘定亦宜以时裁决毋使久系男子徒罪以上或赃数太多及妇人重刑逃脱者方许囚禁其余罪可收赎听令保外自便即在京奉旨提问若有疾病亦听其召保调治其两京冬至以后立春以前应枷号者比照暄热钦恤旨意奏闻  上深纳其言令都察院大理寺参详律例议闻
　　○南京兵科给事中何祉条陈九事其一谓近日南京大小等营把总投托多端贿赂公行乞令南京兵部开具各卫指挥贤能实迹类咨兵部遇有员缺比照运粮把总事例＜锍-釒＞名上请其二谓南京各卫所军额八万有奇近者逃亡几半而内外守备等衙门又役占其殷实者各项苦役偏累贫弱乞行南京兵部备查役占军丁许其改正有仍前占恡者听科道官指实参劾其三谓大明会典一款凡各营并江操官军本部委官一员并行南京科道官不时点阅近直于开操时会同一点虗应故事乞令各官遵照会典明例施行其四谓南京内府各监局人匠约七千六百余人不论有无工作支给月米一遇工兴辄复募工修造滥冒侵费莫知纪极宜行南京该部备查各监局人匠实在逃故之数凡有兴作兵工二部各委官一员会同该监局官计其工程验拨人数每月终各监局将见在人匠名数及所作工程从实开报其五谓南京各营马匹内外守备及参赞衙门每日拨办几二百匹又有坐营等官骑占不等每马一匹占军一名辄以有事地方为名乞敕该部酌量事宜著为定例兼令各衙门该领马人员籍口赴领遇有倒死照依军人事例一体责追桩银其六谓骑占之马辄以轮班为名掩其奸弊点阅之际哄然毕集散还之后寻之无踪骑占安得其数倒死莫知其由宜令自今以后轮班差拨每月一更该部仍给印烙木牌一面悬以为验如骑坐马匹有烙无牌即系私自骑占许诸人首举参究其七谓南京各营马匹太仆寺官或三年两年类行印烙得以互相借点今宜将各营马匹各用字记不使雷同其有买补及印烙年久不明者俱仿此行其八谓京营骑操马匹有瘦损倒死者管队官以一队为率住俸有差第各队马数多寡不同请不计队数秪以马匹为率计数定罚其买补马匹仍以一年或半年为限若一年以上买补不完者于各卫马政官名下住俸追补其九谓领马官军每遇关支草料私相易卖图遂奸利宜申明成化弘治旧例凡把总等官克减官军草料者发边卫立功盗卖者发瞭哨买至十石以上者充军及令五城兵马司各卫巡捕官严加缉访诏所司议行
　　○丙寅刑部尚书许赞引疾求致仕不允
　　○凡京城内外仓场合用草料俱坐派北直隶河南山东等处州县徵编差大户角□羊赴户部招□上纳本色必俟纳完方取实收通关给批回籍此定制也去秋京师榖价翔贵召□无应者户部以各仓场所积草料颇多遂用给事中陈侃议令将各州县大户所输银两暂赴太仓银库交纳给与通关其银俟秋成草料价平照旧召□易纳本色又令以后各处起运内外草场钱榖俱限秋末冬初到部以便召□免大户守候之苦报可
　　○河南巡抚都御史徐赞奏献瑞麦一茎二穗者百本  上嘉奖之赐以银币仍以其麦荐之  内殿未几听选训导范仲斌以原籍四川巴县所产瑞麦来献有一茎五穗者京师人又言瑞禾生于郊由是礼部尚书李时＜锍-釒＞请称贺  上不许再请许之大学士张璁作嘉禾颂以献
　　○戊辰户部奏定查盘边方钱粮例每三岁一次差官清查如及期而地方兵荒者暂免差官行各该巡按御史核实籍报从之
　　○庚午刻  大明集礼书成  上亲制序文
　　○升左给事中赵汉为工科都给事中右给事中孙应奎田秋曾仲魁周祚为左给事中给事中魏良弼李仁王聘饶秀戴儒为右给事中应奎良弼户科秋仁礼科仲魁秀刑科祚儒工科聘兵科
　　○辛未大学士桂萼以患病日久奏乞住俸调理  上曰卿疾宜慎加调理俸不准辞
　　○壬申吏部尚书方献夫再＜锍-釒＞乞休致  上仍慰留之
　　○新升四川右布政使李际可以疾乞休诏以原任参政衔致仕
　　○山东按察司副使张鹏以疾乞休不待命辄离任诏行原籍巡按官提问
　　○真定府等处大旱  上命太常寺官持香帛祷于北岳之神是日雨远近沾足守臣以闻
　　○癸酉吏部请令团营医官办事三年勤谨者授以冠带再历三年有效者授以吏目职事永为定例从之
○蓟镇管粮郎中康河言本镇食粮官军四万二千有奇每年上半年给本色下半年给折色其折色每石银四钱五分此旧制也后因本色不足部议该支本色月分偶遇无粮每石折银六钱五分其折色月分仍旧盖以春夏米贵秋冬米贱故调停其间第近来各处角□羊运愆期或上半年应放本色月分仓无储粟则增银以放折色总计六个月共增银四万二千余两或下半年该支折色月分库无储镪反将本色粮米一石止抵银四钱五分放支颠倒费用良为可惜即今七月以后该放折色而本镇见在库银止一万二千余两不足一月之用及查山东河南等处每岁坐派本镇遮洋海运本色粮一十万石折色银一十万四千余两原四五月间银米一并角□羊纳缘本色有监兑主事及期督运其折色往往稽迟如去岁河南延至九月山东至十二月可鉴也乞敕该部咨行各巡抚严督所属于本镇折色银两务及七月以里悉数输角□羊以后年分责令续差监兑主事无分本折一并督催起运方许还京庶使本镇得使本镇得以依期给放不至颠倒本折则一岁可省银四万二千余两其于国计不为无补＜锍-釒＞下户部请悉如河议报可
　　○甲戌升礼部精膳司郎中潘潢为江西按察司副使提调学校
　　○乙亥都察院右都御史汪鋐参狭西巡茶御史陈情荐举冗滥背违明旨且狭西按察使姚文渊赃迹著闻亦复褒举请如近日御史王宣例罢免以为将来者戒诏革情职文渊令吏部访实奏闻寻亦黜之○辽东巡抚副都御史成文与管粮郎中李腾霄因放支军粮相抵文＜锍-釒＞论之诏取腾霄回京仍令户部查核以闻
　　○录巡抚甘肃左副都御史唐泽子世桥为国子生
　　○是时应天巡按御史叶奇差满回京违限以母老过家为词诏姑贷之令都察院严禁以后差回御史枉道过家者
　　○丙子升福建布政使司右参政侯位为四川右布政使狭西布政使司右参议郑光琬为山东按察司副使广东按察司佥事刘乔为本司副使
　　○吏科都给事中夏言奏六科额设给事中五十八员  祖宗以来额员俱备嗣后乃有不必尽补之旨然遇都左右给事中缺五员以上则必升补给事中缺十五六员以上则必选补亦著为例今六科在任官止二十一员除都左右给事中之外惟给事中四员常行公务日不暇给恐非朝廷设官定员初意臣考  祖宗旧＜矢见＞凡给事中有缺止于进士内年三十以上者选补弘治间始以行人博士兼选正德间始以在外推官知县兼选正德末年乃始尽废进士考选之例  陛下登极诏令悉复旧例间尝一行旋复废格盖由庙堂大臣阴为沮止辄以未经世故为言夫古之人固有未尝徒劳州县而经纶素具又有致身台辅而功名反损于治郡者人品才器自有定价不可一律拘也况朝廷之设言官意各有在当取其风裁不当取其德量当取其戆直不当取其＜锍-釒＞通当取其有廊庙圭璋之度不当取其簿书米盐之能司马光曰凡择言官当以三事为先第一不爱富贵次则重惜名节次则晓知治体臣以为当以光言为取人之则用臣言求建官之体若徒以老成谙练为言是不过欲得脂韦媕阿爱身固禄之流利其不为己害而已又其甚者植一二不肖以为私人资其爪牙搏噬善类此则大臣之所为利而非国家之福也乞敕吏部遵旧制破私臆将见在各衙门办事进士及历俸二年之上行人博士并推官知县三年考满到部者从公考选以补六科员缺其在外三年考满知县如果才堪台谏许与推官一体行取以备急缺风宪之用庶选取之途既广而言路不患于缺人矣章下吏部议覆六科言责所系务在得人是以  累朝推择未尝备数且今行人博士及办事进士员数不多请先补科额之半余俟取诸推官知县之有年阀者得旨从之
　　○镇守云南黔国公沐绍勋以有清查勋戚田土之命具奏乞免查勘  上以绍勋世守边陲优诏许之户部尚书梁材等执奏曰  圣明御极首纳辅臣之言特诏清查勋戚田土盖欲正王法恤民穷厚国本也绍勋世膺厚禄正宜首先将顺却乃设词规避抗违明旨今荷  圣慈免其查勘命令所关渐不可长宜遵照先旨按籍清查  上曰朕念边镇勋臣故推诚待之彼必益加自励不负朕恩可如前旨行
　　○己卯升通政使司右通政陈经为左通政
　　○庚辰先是狭西洮岷等处番夷若笼扳尔等族屡拥众入犯总制尚书王琼会集兵众谕以祸福诸番多听抚惟若笼扳尔及剌唧等族不服乃分兵攻之破若笼扳尔二族焚其巢穴剌唧等族震慑稽首听命凡斩首三百六十余级抚降七十余族获牛羊器械以千百计捷闻  上嘉琼功降敕褒奖并镇巡而下赐银币有差琼至狭且二年西服土鲁番率十国奉约束入贡北捍俺答经岁无烽警及是诸番荡平西陲无事河西四郡旧苦土鲁番侵暴恐一旦琼去夷患复作咸诣抚按镇守乞为奏留于是甘肃巡抚都御史唐泽巡按御史胡明善为言土鲁番吞哈密六十余年矣先后经营诸臣持文墨者未效安辑之绩仗节钺者未伸挞伐之威是启戎心酿成边祸幸  皇上特起王琼而委任之琼奉命驱驰殚厥心力息兵固圉克壮其猷于是久稽夷众遣归本土新来夷使请准入贡其有潜入肆掠者又奋威武以芟刈之牙木兰虏之心膂则徙置内地帖木哥土巴虏之爪牙则覊縻于近边安插寄寓关厢属番以恤其情抚驭散亡山谷属番以联其势预处曲防悉当其可琼之言曰中国之于夷狄顺则抚之然抚之过则纳侮逆则拒之然拒之甚则黩兵天下事惟有是非两端夫苟知其为是而必可行又计后来之成败而不果于行未有不误国殃民者也琼之存心立论若此所以敢于任事行人所难汔能康济一方寔我  皇上知人任旧之明效兹甘肃阖镇军民久居危苦之地赖以少安合辞恳臣欲久留琼兹土民情如此臣等谨具实以闻  上乃嘉奖琼尽心边务勉其益懋厥职以副委托至意
　　○辛巳礼部会廷臣议豊林王台瀚所奏处宗室四事其一崇辅导谓长史教授务选老成端正之士果有辅导善状一体叙迁其二兴学校谓各处抚按查亲郡王同城者共建一学郡王各城隔远者另立一学宗室子弟八岁以上未授封者令其入学习礼抚按官仍三年一次查考中有勤学立志者从宜劝劳经明行修德业卓异者具奏请敕奖励其三定子女谓镇辅奉国将军中尉犯罪革爵者其未革爵前所生子女止许请名给与冠带餋赡婚嫁不许请封其既革爵后所生子女止许请名不许请餋赡婚嫁听其于城中各自为生又不然镇国将军而下凡嫡子俱许请封无嫡子方许以一庶子请封其余只许请名给与冠带餋赡婚嫁至奉国中尉止许一子请封其余止请名给以冠带餋赡婚嫁可也其四均人役谓宗室不许保集外人而民校事例又无实用宜于各王府护卫及群牧所食粮军校每正丁下量留余丁一二名供贴其余人户查拨郡王及将军以下应用免行有司佥派以宽民力＜锍-釒＞入  上以定子女一事所拟未一令再议余三事悉依拟已礼部复会官议上定子女一事列为三目其一花生子女不得请名其已前造入玉牒者削之见餋赡者亦行停止听其编入民籍自为生计其一凡镇辅奉国将军而下有犯罪降为庶人及高墙放回者不论已未革爵所生止许请名不得请封给与餋赡婚嫁之资其未革爵前所生者仍与冠带若以谋逆废者亦许请名不许请餋赡婚嫁其一严嫡庶之分将军而下凡嫡子女俱许请封无嫡子女方许以一庶子女请封其余止许请名给以冠带餋赡婚嫁之资议入  上以其事重俟从容审处竟不果行
　　○诏发内府所藏金铜玉石钟罄于神乐观考正音律仍令科道官各举所知谙晓律吕之人以闻
　　○甲申  孝庄睿皇后忌辰  奉先殿行祭礼遣昌化伯邵杰祭  裕陵
　　○升狭西布政使司右参政罗方为本司右布政使
　　○丙戌  孝穆皇太后忌辰  奉慈殿行祭礼遣昌国公张鹤龄祭  茂陵
○升南京国子监祭酒张邦奇为南京吏部右侍郎巡抚贵州右副都御史叶相为南京工部右侍郎原任鸿胪寺卿郑绅为通政使司右通政
　　○鸿胪寺缺左寺丞吏部请推补得旨不必推本寺右寺丞吴祖乾升左寺丞随堂办事序班周瑾升右寺丞
　　○吏科都给事中夏言奏蒙恩加臣四品服俸兹遇孟秋时享  太庙  世庙乞许陪祀又言六科都给事中列署内庭亦宜一体陪从得旨言准陪祀其六科都给事中下礼部议以与会典事例未合罢之
　　明世宗肃皇帝实录卷之一百十四
明世宗肃皇帝实录卷之一百十五
</div>
    <div class="pagination">
<a href="明实录世宗实录_page327.html">上一页</a><span>...</span><a href="明实录世宗实录_page323.html">323</a><a href="明实录世宗实录_page324.html">324</a><a href="明实录世宗实录_page325.html">325</a><a href="明实录世宗实录_page326.html">326</a><a href="明实录世宗实录_page327.html">327</a><span class="current-page">328</span><a href="明实录世宗实录_page329.html">329</a><a href="明实录世宗实录_page330.html">330</a><a href="明实录世宗实录_page331.html">331</a><a href="明实录世宗实录_page332.html">332</a><a href="明实录世宗实录_page333.html">333</a><span>...</span><a href="明实录世宗实录_page329.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
