<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 647 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 647 页/共 848 页</h1>
    <div class="content">○又谕、王鼎等奏、勘明坝基。兴筑引河一摺。据奏引河头一段。暂留一百数十丈。俟南河将弁到豫覆勘。再行抢挑。其挑河筑坝等工。已于九月十五日动工兴办。绘图呈览。览奏均悉。现届霜清水落。正宜赶紧兴工。若至冰凌冻结。又恐工程不能坚实。著王鼎等督饬在工员弁。催齐料物。计日程功。总期一律深通。不可任其草率偷减。一面分路催提银两。源源接济。以便逐段进占。迅速合龙。是为至要。另摺奏、请将两淮银两易钱解工。由水路分批解汴等情。著即照议咨行两江总督。劄饬运司妥速办理。毋误要需。将此谕令知之。　　

○壬申。谕内阁、足兵所以卫民。各直省设立营伍。遇有徵调。每以老弱游民充数。平日营伍。本不足额。迨经调拨。遂致人数愈少。设有缓急。更安望其折冲御侮耶。著各督抚饬令州县。于添设民壮之外。召募土兵。勤加训练。选其精锐。收置营伍。既可保卫地方。兼可豫备徵调。该督抚务当行之以实。不得虚应故事。冒滥名粮。致滋流弊。将此通谕知之。　　

○又谕、耆英等奏、估修被冲土堤等工一摺。永陵明堂前土堤泊岸。因伏雨连绵。自草仓河至西堡止。下马牌前地面。均有被水冲成沟坎之处。自应敬谨修理。著钦天监选择明年三月内开工吉期。知照该将军等。以便派员兴修。至夏园行宫等处。著毋庸修理。　　

○谕军机大臣等、给事中骆秉章奏、＜?口英＞夷向曾攻其近国哔沽。哔沽佯败。诱之登岸。空城居之。破以地雷。尽歼其军。又该逆兵目。以象皮铜片包护上身。刀刃不能伤。粤省义民。以长梃俯击其足。应手即倒等语。用兵之妙。当以计胜。奕经等抵浙后。务须相度地势。察看情形。诸如此类。必当留心妥协计算。方能制胜。随时设法。慎密为之。至长梃击贼一法。亦著饬谕镇将及弁兵等咸使知悉。俾收实效。将此谕令知之。　　

○又谕、前因天气渐届冱寒。降旨著讷尔经额酌议体恤防兵。兹据该督奏称、弁兵内查有衣裤单薄者。酌给棉衣一领。其余量与炭薪。以资御寒等语。已著照所议办理矣。其在防黑龙江兵。事同一例。著耆英妥为筹办。俾兵丁等挟纩感恩。人思奋勇。将此谕令知之。　　

○又谕、给事中骆秉章奏、天津山海关。已有重兵御敌。其临清。德州徐州。淮安等处。为南北通衢。傥奸宄窥窃。梗塞南粮。其患非小等语。所奏不为无见。著讷尔经额等各于所辖境内察看要隘。派兵巡查。毋令匪徒滋扰。又据奏称、山东青州曹州两府。俱有土匪劫掠。候选员外郎林光岱来京。在清河县半壁店被劫一空。路上报抢之案。不一而足等语。著讷尔经额、牛鉴、梁章钜托浑布。严饬所属。认真缉拏。如有似此被劫之案。即将匪犯全行弋获。严行惩办。不止安行旅。靖凶顽。于国事必有益处也。勉之毋忽。将此各谕令知之。　　

○又谕、讷尔经额等奏、陕西官兵行抵天津。会同勘议屯营。以资策应一摺。据称大沽海口至天津郡城。道路绵长。地面辽阔。后路之防。尤宜严密。现将陕西头起官兵一千余员名。于相距大沽海口三十余里之葛沽地方驻劄防守。西可为天津郡城屏障。东可为大沽炮台接应。南可控制沧州盐山境内各小海口。后路声势相联。颇为扼要等语。著即照所议办理。其陕西后起兵一千名。即日亦可行抵天津。著讷尔经额会同胡超相度机宜。妥为屯驻。务须布置周密。足资策应。使该夷无隙可乘。是为至要。将此谕令知之。　　

○又谕、讷尔经额奏、遵旨斟酌豫备战守机宜。并筹议体恤弁兵各一摺。览奏甚慰。总在临时审度。操必胜之权。万一该匪突来。务当激励将士。奋勇攻击。使其无一生还。方足以扬国威而破贼胆。至冬令以后。河水结冻。其调防弁兵。相距本营较近者。著照所议暂行酌撤。至弁兵内查有衣裤单薄者。酌给棉衣一领。以资御寒。其余在防弁兵。俱著量予薪炭。其陕西兵二千名。当此冱寒之时。事同一例。著讷尔经额会同胡超妥筹办理。至山海关及吉林各兵。著会同哈哴阿、富僧德等、一体妥办。俾该弁兵等人皆挟纩。益知感奋。至另片奏、北塘安设兵丁等语。准其俟陕西官兵到齐后。在于大沽海口防兵内。酌拨督标兵三百名。正定镇兵二百名。大名镇兵一百名。前赴北塘安设。以壮声威。将此谕令知之。　　

○又谕、据富僧德奏、履勘海岸情形一摺。石河口、秦王岛、各口岸。必须严加守御。该副都统到关后。亲往履勘。所有营盘土垒。陷坑战壕各事宜。均已办理周妥。至近海炮台三座。每台安设铁炮一尊。其余大小炮位。撤安土垒之上。亦著照议妥办。该副都统仍当与哈哴阿等和衷共济。协力防堵。不可稍有疏虞。将此谕令知之。　　

○成都副都统什蒙额、因病休致。调伯都讷副都统福勒洪额、为成都副将统。　　

○给江苏上元、江宁、句容、溧水、高淳、江浦、六合、常熟、昭文、新阳、十县被水灾民一月口粮。　　

○癸酉。谕军机大臣等、寄谕盛京将军耆英。直隶总督讷尔经额、两江总督牛鉴、江苏巡抚梁章钜、闽浙总督颜伯焘、福建巡抚刘鸿翱、两广总督祁＜?土贡＞、署广东巡抚梁宝常、浙江巡刘韵珂、山东巡抚托浑布。前因讷尔经额奏、天津等处海口。酌筹添驻官兵。并建盖墩台营房。以资经久。当降旨令军机大臣会同该部议准。即在直隶各营内抽拨三千二百名。外省简僻营分抽裁二千八百名。饬令讷尔经额分布坊堵。以资经久。因思沿海各省兵额无多。逆夷去来无定。欲为经久之计。必先筹屯兵之方。计七省大小口岸险要处所。应行添兵防守。与直隶情形相同。自应一律筹添。著该将军督抚等将该省险要各海口。查明共若干处。何处应添兵若干名。即于本省各营内。或量为裁拨。或分年换防。逐一详细查明。妥议具奏请旨。庶额饷不至增添。而客兵亦可省徵调。至夷匪沿海滋扰。民间防守。莫善于团练。而拒炮之法。惟土堡最为得力。前据调尔经额奏、麻袋贮土。堆垒九层。百步之外。试以大炮。穿至七层而止。将弁得以避其飞炮火弹。人心安定。又贼扑浙江定海时。先向土城开放大炮。不能损伤兵卒。是土堡之能御炮。历有明徵。著将军督抚等谕令沿海居民。处处仿此办理。以古人坚壁清野之法。变通而为清海之法。其村居团聚。地势宽平者。四面圜筑土堡。此外畸零村落。亦可相度地形。于傍海一面。用沙墩土叠。自为障蔽。惟以土堡御炮。尤须以人力守堡。大村团练数百人。小村百人或数十人互相联络。置墩瞭望。鸣锣相闻。一有警急。团练之民麕至。而附近防兵。亦可闻声应援。由各村推之各县。众志成城。海滨自可安堵。著将军督抚等遴选有守有为。素得民心之州县。广为劝谕。饬令筑堡自卫。一切用项章程。听民间自行捐办。地方官随时与之讲论筹画。严禁胥役等干预其事。不时访查。俾在官人等咸知自敛。无可染指。傥该员果能如此实力办理。著有成效。据实保奏。从优甄叙。及此官民共愤之日。并力举行。一半年间。沿海各省。均可有备无患。切勿奉行故事。视为具文。至各海疆省分绅士商民。果有捐资助饷。修建城堡。及雇募义勇。造船铸炮有益军需者。其急公好义。即与出力将士无异。若仍照捐轮常例议叙。不足以示鼓励。著核实保奏。候朕破格施恩。此外各省士民。如有赴各海疆捐资助饷者。亦著一体请奖。无阻其向善之志。凡此团练乡勇。建筑土堡。行之于民。则自卫其生。劝之于官。则化行倍速。如能认真经理。日久不懈。靖夷氛而收实效。朕有厚望焉。将此各谕令知之。　　

○又谕、讷尔经额屡次奏天津设兵防堵情形。知已布置周帀。足以御敌。惟北塘一带。甚为廑念。该处兵力已不单弱。惟该夷每到一处。先用大炮轰击。夺据炮台。再行抢掠。是其故智。滨海人烟稠密。我兵沿岸结营。后路又无接应。岂非束手受敌。厦门等处失事。皆由于此。为此再谕讷尔经额妥为筹画。或将该处商民。劝令迁移。令其无可肆掠。或团练乡勇。各自保卫。该夷来时。不见兵丁炮位。疑有设伏。不敢轻进。即令鼓众直前。而离船稍远。其气已馁。彼时我兵诱之深入。待其力尽。分路夹攻。枪炮齐发。使之首尾不能相顾。再以各村接应伏兵。出其不意。痛加攻剿。可无噍类矣。至设兵原以卫民。必使胆壮气盛。始克制胜。该夷枪炮猛烈。若我兵无所蔽障。志已先沮。则兵不能自卫。何以卫民。其应如何设法遮护。使之有恃无恐。著该督妥为筹办。其大小炮位。均著安置得宜。参差不一。或深林密箐。或村落坡陀。以备贼来抄袭夹攻之用。断不可平列岸前。一望而尽。该督数月来与镇将等讲求韬略。必能领会参变。布置咸宜。以慰朕念。将此谕令知之。　　

○又谕、＜?口英＞夷犯顺滋扰。沿海受其荼毒。总由汉奸为之引导。故愈形猖獗。因思奸民之甘为夷用者。一则贪彼重利。一则畏我科条。今若予以自新。悬以重赏。必有自拔来归。为我间谍者。以沿海情形而论。现在浙江尤为吃紧。著奕经等剀切晓谕。立定赏格。如有能杀获大小夷目。黑白夷鬼。焚烧兵船火药。即分别从重给赏。以坚其悛悔之心。至各省绅士商民。如有捐资助饷。修建城堡。及雇募义勇。造船铸炮。有益军需者。其急公好义。即与出力将士无异。若仍旭捐轮常例议叙。不足以示鼓励。著奕经等酌量奏请恩施。以昭奖劝。惟该夷所恃。以定海镇海为巢穴。毫无后顾之虑。我兵恐难得手。如能多备商渔各船。装载炮械柴苇。与舟师暗伏港汊。一闻岸上交战。各路齐出。绕其船后。开炮纵火。彼必一面在岸迎敌。一面回顾彼船。其势既分。其心必乱。我兵乘机进剿。定可大挫其锋。此等船具。用之于洋面攻剿则不足。用之于海口牵制则有余。用之于白昼。则彼易防。用之于夜攻。则彼必扰。著奕经等广募水勇。驾驶商渔船只。乘机焚击。使夷众惊惧。首尾不能相顾。如此水陆交攻。痛加剿戮。该夷必纷纷逃窜。不战自溃。此亦制夷之胜策也。将此谕令知之。　　

○又谕、据刘韵珂奏、浙江团练义勇沙民。防守省城。日待大兵之至。该将军等起程后。自必迅速前进。以图保护。惟是逆夷踪迹无定。海洋处处可通。即如江苏海口。其为夷船可到者。不止一处。该将军等于入江苏境后。一路探听夷船踪迹。如已扰及江苏海口。即当先其所急。至省城固为紧要。但该将军等专驻省城。恐又蹈广东故辙。其应于何处驻劄。或分或合。届时相渡形势。妥为布置。以资策应。刘韵珂摺著钞给阅看。将此谕令知之。　　

○又谕、据刘韵珂奏、省垣及海宁州守御情形一摺。浙江省城东南两面。环绕钱塘大江。直达海宁州境。以该州尖山一口。为江海交汇之处。尖山近连乍浦。远接定海等详。逆船可由乍浦而至。亦可由定海等洋遵海而来。防守不容稍忽。该抚因省城兵力稍单。节经劝谕绅士。团集义民沙民二万余人。分插城内城外。驻劄巡守。并于军需项下提银三万两。分别给赏。以资鼓舞。海宁州除驻设兵丁七百六十余名外。亦经雇募乡勇一千余名。团练义民一千四百余名。分驻巡逻。厚给雇资。并酌给安家银两。所办均属周妥。仍著督饬文武员弁。董率该兵丁义勇沙民等严密防堵。时加激劝。以期众志成城。一俟大兵云集。即可相度机宜。克期进剿。以申天讨而靖夷氛。将此由六百里谕令知之。　　

○浙江巡抚刘韵珂奏、遵旨令宁波军需局给阵亡总兵葛云飞、郑国鸿、王锡朋、银三千两。以资丧费。并查明阵亡兵弁家属。从厚抚恤。得旨、览奏不胜悯恻。继之以愤懑发指。俱依议行。　　

○以巡查边界。访获贼犯。予伊犁领队大臣花沙布优叙。　　

○甲戌。谕军机大臣等、前经降旨派怡良为钦差大臣。驰驿前往福建。会同该督抚等办理军务。怡良接奉谕旨。谅已迅速起程。计此时将抵福建。所有厦门失事。颜伯焘既督同文武各员。在彼守御。何以夷船突至。即溃败不支。究竟夷船共来若干只。厦门防兵共有若干。其接仗情形何若。该处居民被夷骚扰。是否尽行迁避。该夷既据厦门。何以又舍而赴浙。现在厦门鼓浪屿一带。尚有夷船若干只。并各岛屿有无夷船占据。颜伯焘招募水勇。现已招致若干名。能否得力。如何布置。是否随时操练。足资攻剿。著怡良一并详细查明。据实密奏。将此由四百里谕令知之。　　

○又谕、刘韵珂奏、筹议设立粮台处所。并赶铸炮位一摺。览奏均悉。炮火为攻贼要需。断不可少。著该抚即就现在浙省所存铁斤。赶紧饬令匠役。添搘炉座。克期镕铸。总须适用。毋稍迟延。应于何处邻省咨取铁斤之处。一面酌办。一面奏闻。其乌枪擡枪擡炮等件。均著赶紧制造。至粮台必须建设适中之地。而钱粮分贮。尤当筹画妥善。不致有意外之虞。该抚已将藩运各库额贮银两。分运嘉兴、湖州、衢州、严州、四府。并咨明江苏督抚。将奏拨军需银两。一半解存苏州藩库。一半仍存两淮运库。均属妥协。俟扬威将军等到时。即著会同商酌。粮台总局分局。究以何处建设为便。奏明办理。据奏寿春镇官兵。业已陆续到省。即著派同本省兵弁。分处防堵。该兵丁等所带。多系弓箭藤牌等物。不能适用。已降旨饬令奕经等途中筹议。应于附近何处调取军机。即著迅速赶办。毋误要需。该抚仍遵前旨。督率兵弁及义勇沙民。协力防堵要紧口隘。一俟大兵云集。再行进剿。又另片奏、拣发广东知府郭恒辰。留于浙江差遣。已明降谕旨准行。其所请将伊里布改发浙江效力赎罪之处。著不准行。将此由五百里谕令知之。　　

○又谕、据刘韵珂奏、筹设粮台。并赶铸炮位。以资攻剿等语。现在剿夷要务。火器为先。所需炮位。前已有旨令江苏浙江江西铸造分拨。本日又降旨令刘韵珂赶紧铸造炮位及擡炮擡枪应用。惟据查寿春镇兵丁。止有弓箭藤牌。现不适用。火器长矛甚少。著奕经等酌量在沿途地方调取。以资应用。至粮台视大营为进止。俟该将军行扺江苏。仍遵前旨酌量分设。刘韵珂摺著钞给阅看。将此由五百里谕令知之。　　

○湖广总督裕泰覆奏、请嗣后产硝各峒。责令该州县严行封禁。俟奉文购买。方准开采。其开采期内。小民埽积散碎硝斤。官为收买解省。无庸在该处设局。仍饬各关卡严查偷漏。得旨、认真严办。此时若仍视为泛常。自问忍乎。安乎。　　

○以故鄂尔多斯扎萨克贝子端多布色楞子精密特多布扎勒、袭爵。　　

○赏荆州左翼副都统钟灵花翎。　　

○旌表守正捐躯广东翁源县民彭有声妾谢氏。　　

○乙亥。谕军机大臣等、本日据都察院奏、安徽监生刘楹。遣抱告刘升以官衿串谋。勒派滥押。威逼毙命等词。赴该衙门具控。已明降谕旨令慧成驰驿前往查办矣。案关劣衿串通地方官勒派滥押。并有家丁勒索规礼。威逼人命情事。且据控声称知府与巡抚姻亲等语。虚实均应彻底根究。以成信谳。不可稍有含混。著慧成迅即酌带司员。驰驿前赴安徽。提同人证。秉公严审。务期水落石出。究出确情。按律惩办。事竣后仍折回工次。毋庸来京覆命。该抱告呈词。著钞给阅看。将此谕令知之。　　

○又谕、寄谕扬威将军奕经等。据梁章钜等奏、续调官兵。分布水陆各口防御一摺。江苏宝山上海两处。为江南全省门户。必应分驻重兵。而上海县商贾云集。尤为逆夷垂涎之地。其余各厅县羊面。亦俱毗连浙省。该抚等现已添调徐州等营兵一千七百名。分别防堵。著该将军等行抵江苏时。与牛鉴、梁章钜、陈化成、熟筹妥议。应如何择要防堵。添兵守御之处。体察情形。会商办理。如浙江所调之兵。有可留备江苏应用者。亦即随时截留分拨。该将军等务当因地制宜。先其所急。毋令逆夷窜入。是为至要。梁章钜等及余步云原摺。均著钞给阅看。将此由五百里谕令知之。　　

○又谕、梁章钜等奏、续调官兵防御。并遵旨赶铸炮位各一摺。江苏宝苏局铜铁。现已用尽。经梁章钜委员赴湖北采购精铁。并将废炮改铸数百斤至二三千斤炮位。以备调拨。著即赶紧铸造。随时演试。如有调拨。即行飞速解往应用。毋稍迟误。至上海等处各海口。应如何添调兵丁。分驻防堵之处。已谕知扬威将军奕经等路过江苏时。会同体察情形。酌量调拨。总期有备无患。足资防剿。是为至要。将此由五百里谕令知之。　　

○又谕、余步云奏、保护上虞曹娥江。现在无事情形等语。该处防兵既少。自当设为疑兵。毋使夷匪知我虚实。夷船近日既未出扰。江西兵已到一千名。分拨余姚上虞防守。该提督仍遵前旨。加意防堵。往来策应。毋稍疏虞。一俟扬威将军奕经等到浙。听候调遣。将此由五百里谕令知之。　　

○故参赞大臣户部尚书隆文灵柩到京。命惠亲王绵愉前往奠醊。　　

○旌表守正捐躯山东莱阳县民乔位儿妻于氏。　　

○丙子。上御阅武楼。阅健锐营操。　　

○两江总督牛鉴奏、驰往江苏。筹画各海口防剿事宜。得旨、一切逸力为之。以副委任之意。　　

○以试演擡枪有准。予健锐营翼长霍隆武等加级。　　

○丁丑。上诣绮春园问皇太后安。　　

○谕内阁、裕泰奏、请将被控知州解任提审一摺。湖南郴州直隶州知州王景章。被该州士民等呈控该员于莅任后。拆毁神庙。虐政繁兴。甚至有加徵赋饷。科派军需。及动用非刑情事。列款既多。探情尤重。必应严切根究。以成信谳。王景章著先行解任。交裕泰提集案证。按照所控各情。秉公逐一研鞫。定拟具奏。不得因该员保奏在先。稍存回护。致有不实不尽。　　

○又谕、前因广东副将陈连升父子阵亡。有旨令祁＜?土贡＞察看该故员等子嗣才具。奏闻候旨。兹据奏称、该故员等子嗣陈起鹏、陈受桂等。现在湖北原籍。并未来粤。无凭察看等语。著湖广总督裕泰、就近传唤察看才具。奏明候朕施恩。该副将父子同时尽节。忠孝兼全。勇烈尤著。著准其一体在阵亡处所建立专祠。以慰忠魂。　　

○谕军机大臣等、寄谕扬威将军奕经等。刘韵珂奏、查明镇海失守情形。及各文员下落。并逆夷闯入余姚县城。旋即退出等情各一摺。该夷肆行无忌。于占据宁波府城后。复敢闯入余姚县城。砍破县监。放走监犯。衙署县库。均被拆毁。退出后又至奉化县境内。量水窥探。以致居民纷纷窜避。慈溪县监犯。乘间逸出。现经该抚派拨兵勇。扼要守御。该将军等抵浙后。务即相度机宜。痛加剿办。至所查文员内定海县岑港巡检赵廷诏一员。何以上年定海失守时。该员既未被害。亦未逃避。此次又复仍在本任。安然无恙。著该将军等查明实在情形具奏。又另片奏、余步云于镇海失守时。退回宁波情节。查与裕谦家丁原禀不符。并据谢朝恩之子候补县丞谢荣光禀称、该员先奉鹿泽长委令带乡勇。在金鸡山后小浃港防堵。旋奉江南候补知府黄冕将乡勇撤退。令同官兵在沙蟹岭防堵。迨至接仗时。夷匪由小浃港上岸。以致势不能支等语。小浃港地方。既经鹿泽长饬委谢荣光率勇防堵。何以黄冕忽令撤退。著详细查明。毋稍含混。黄冕现已回苏。并著该将军等于路过江苏时。即将该员传讯确情。据实具奏。将此由六百里谕令知之。　　

○予在浙殉节两江总督裕谦、祭葬世职如尚书例。谥靖节。　　

○贷福建龙溪、南靖、二县修复堤岸银。　　

○戌寅。孝慈高皇后忌辰。遣官祭福陵。　　

○上诣大高殿行礼。　　

○还宫。　　

○谕内阁、江南狼山镇总兵谢朝恩。临阵捐躯。尸骸未获。浙江镇海县县丞李向阳。自缢殉节。殊堪悯恻。著加恩交部赐恤。以慰忠魂。　　

○谕军机大臣等、据刘韵珂奏、查明镇海失守情形。并各文员下落。又逆夷闯入余姚。并至奉化境内窥探。暨慈溪监犯。因变逸出各等情。览奏均悉。游击林亮光。既据查明为营员中得力之人。并其余被救得生各员。均著留营驱策。至该逆滋扰余姚等三县。皆在曹娥江之外。该抚已分拨兵勇八百名。前往余姚扼要处所守御。计日扬威将军奕经到浙。各省徵调兵丁。亦陆续可到。该抚仍先加意防范。毋误事机。其另片奏、余步云实与裕谦同时退回。并谢朝恩之子谢荣光禀称各情节。已降旨交奕经等查办。又另摺奏、请将各兵分拨万松岭等处。即著照所议办理。将此由六百里谕令知之。　　

○实授托明阿四川松潘镇总兵官。　　

○以甘肃西安协副将顺保、为江南狼山镇总兵官。　　

○以故湖南石门县添平所细沙隘土把总伍万岐弟万爵、袭职。　　

○旌表守正捐躯陕西兴平县民范汶欣妻王氏。甘肃靖远县民张添祥妻王氏。直隶南乐县民郭桢妻张氏。　　

○除直隶沧州荒废官地三顷七十六亩有奇租额。　　

</div>
    <div class="pagination">
<a href="清实录道光朝实录_page646.html">上一页</a><span>...</span><a href="清实录道光朝实录_page642.html">642</a><a href="清实录道光朝实录_page643.html">643</a><a href="清实录道光朝实录_page644.html">644</a><a href="清实录道光朝实录_page645.html">645</a><a href="清实录道光朝实录_page646.html">646</a><span class="current-page">647</span><a href="清实录道光朝实录_page648.html">648</a><a href="清实录道光朝实录_page649.html">649</a><a href="清实录道光朝实录_page650.html">650</a><a href="清实录道光朝实录_page651.html">651</a><a href="清实录道光朝实录_page652.html">652</a><span>...</span><a href="清实录道光朝实录_page648.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
