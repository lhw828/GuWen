<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 325 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 325 页/共 523 页</h1>
    <div class="content">○旌表守正捐躯广东阳江县民张益明聘妻曾氏。　　

○甲辰。上幸万寿山。　　

○旌表守正捐躯河南罗山县民赵元兴妻彭氏。　　

○乙巳。上御勤政殿听政。　　

○谕内阁、仓场侍郎会同巡漕两御史议奏李亨特请将南粮全数自杨村起剥到坝一摺。所驳甚是。南粮军船。例应到通起卸。偶因杨村水浅。不得已始用剥船。原非定制。剥船除官设一千五百只之外。其由直隶添雇者。即不能及官设之数。军船遇水大之时、起四存六。遇水小之时、起六存四。向系轮转应用。惟三进军船末后数帮。因恐回空太迟。闲或全数起剥。亦缘三进之后更无帮船。始可将剥船尽用。今若照李亨特所奏头二三各进帮船、于行抵杨村之时。俱令全数起剥。则所需剥船过多。何由敷用。势必前后积压。欲速转迟。重运回空。岂不两有耽误。所请断不可行。李亨特曾任坐粮厅。乃不能谙悉情形。率为此奏。殊属冒昧。著交部议处。　　

○又谕、兵部议驳勒保奏减松江五营马兵、改为战守兵、酌减马匹一摺。所驳甚是。国家设立兵防。马步战守。各有定制。额设马匹。原供操演乘骑之用。不宜漫议更张。今勒保以松江系属水乡。请酌减马匹以节糜费。该处即地气卑湿。亦当设法餧养。岂可因噎废食。况该营马匹。前经节次裁减。所存已属不多。若再议裁减。成何体制。恐该营官兵平素不善餧养。甚或侵食马乾、以致亏短缺额。此时欲藉以朦混掩饰。倡为此议。亦未可定。设松江一处如此办理。其余各处海疆、亦俱援照此例。纷纷效尤。殊非慎重武备之道。勒保久任封疆。在军营有年。自应熟谙兵制。乃轻听人言。不加详审。率行奏请。殊属不合。勒保著交部察议。　　

○又谕、刑部奏称、河南省秋审题本、有杨焕章一起、于情实后尾内、将该犯拟入情实、而缓决后尾内、复将该犯拟入缓决、所拟实缓两歧之处、请饬令该抚覆行详核定拟等语。秋谳重典。下应详慎。乃以一犯两议。罪名出入攸关。该抚与臬司办理此案。实属草率朦混。著该抚即将该犯应缓应实定拟具奏。交部核办。并将因何错误缘由查明一并覆奏。恩长著交部议处。赵宜喜专司刑名。著交部严加议处。　　

○以浙江金华协副将范建志、为衢州镇总兵官。　　

○旌表守正被戕河南汝阳县民李德兴女李氏。守正捐躯江苏昆山县民傅荣美妻顾氏。　　

○丙午。谕内阁、刑部议覆、御史甘家斌奏请严定西洋人传教治罪专条一摺。西洋人素奉天主。其本国之人自行传习。原可置之不问。至若诳惑内地民人。甚至私立神甫等项名号。蔓延各省。实属大干法纪。而内地民人安心被其诱惑。递相传授。迷罔不解。岂不荒悖。试思其教不敬神明。不奉祖先。显畔正道。内地民人听从传习。受其诡立名号。此与悖逆何异。若不严定科条。大加惩创。何以杜邪术而正人心。嗣后西洋人有私自刊刻经卷。倡立讲会。蛊惑多人。及旗民人等向西洋人转为传习。并私立名号。煽惑及众。确有实据。为首者竟当定为绞决。其传教煽惑而人数不多。亦无名号者。著定为绞候。其仅止听从入教。不知悛改者。发往黑龙江、给索伦达呼尔为奴。旗人销去旗档。至西洋人现在住居京师者、不过令其在钦天监推步天文。无他技艺足供差使。其不谙天文者。何容任其闲住滋事。著该管大臣等、即行查明。除在钦天监有推步天文差使者、仍令供职外。其余西洋人俱著发交两广总督。俟有该国船只到粤。附便遣令归国。其在京当差之西洋人。仍当严加约束。禁绝旗民往来。以杜流敝□大。至直省地方。更无西洋人应当差役。岂得容其潜往传习邪教。著各该督抚等实力严查。如有在境逗遛者。立即查拏分别办理。以净根株。　　

○又谕、军机大臣庆桂等议奏城班章程一摺。所议具是。京师城垣守卫。旧制本极周详。祇因日久废弛。以致该兵丁等包班舞敝□大。而该管之大臣视为具文。并不认真查察。殊隳旧制。经此番申明定例分别责成。加以钤束。章程已为严密。各该大臣等、务当督饬官兵实力遵行。勿再始勤终惰。方于守卫有益。嗣后该都统副都统等、并著于本管官兵直班之时、轮流亲往密查。不必约会时日。使该班官兵常存畏忌。庶免懈弛滋敝□大。设该都统副都统等查有包班旷玩等情。惟当据实严参。勿稍瞻徇。其失察之咎。转可宽免。摺内著无庸自请处分。慎勿仍前疏慢因循。致干咎戾。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百四十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十六年。辛未。六月。丁未朔。　　

○戊申。谕内阁、朋素克琳沁奏、请将庄静固伦公主金棺请至土默特地方安葬等语。朋素克琳沁、本系土默特蒙古。若所管地方公事。原可自行具奏。若为伊家事务。自应呈明理藩院转奏。今竟胆敢单衔具奏。实属越分妄为。朋素克琳沁前曾被属下人等屡次控告是以安置热河居住。嗣因将四公主指婚与伊子玛呢巴达喇。特沛殊恩。令其来京。授为副都统。赏给二等台吉。今乃如此冒昧。显欲夸耀于众蒙古。从中聚敛。实系不安本分。著革去副都统及二等台吉。派苏冲阿带领理藩院司员即日解往马兰镇。交福长安圈禁管束。若于二三年内安静改过。再行奏闻。朕必酌量降上□日。傥再不悛改。即据实严参。不可瞻徇。　　

○以理藩院右侍郎吉纶、大理寺少卿福克精阿、为正黄旗蒙古副都统。　　

○己酉。以故土尔扈特扎萨克贝子恭坦子巴勒丹喇什、袭爵。　　

○庚戌。以王营减霸堤工蛰塌。革江南河道总督陈凤翔翎顶。疏防员弁革职逮问。　　

○辛亥。谕内阁、张师诚奏、闽洋盗匪二起、先后投首情节不同、请上□日核办一摺。洋盗悔罪投诚。自当察其情节真伪。随时区别办理。闽省盗匪林蔡、因家有老母。不愿在洋为盗。现将盗首庄补杀毙。带同夥众乞投。并将船只炮械一并呈缴。察其情词恳切。悔惧出于至诚。林蔡等著加恩准其投首。毋庸再行治罪。伊等如有情愿出洋效力者。准其分拨兵船随缉。余俱递籍管束。至蔡井一起、虽据称有悔罪之意。而游移观望。不遽投诚。因闻兵勇围拏。始行赴官自首。虽未便仍照洋盗本律办理。亦不能竟予宽纵。盗首蔡井及其同行之高启等五犯、均著免死发黑龙江等给披甲人为奴。其曾经在船接赃一次之柳梦等二犯、亦著问拟杖徒。以示惩儆。余俱照该署督所奏办理。又据另片奏、兵船出洋捕盗情形。金门镇总兵朱天奇追及盗船。亲自督兵攻捕。以致受伤多处。仍复带伤进攻。擒获盗匪七十余名。殊为奋勉。朱天奇、著加恩先交部议叙。如果再能将此帮匪船一律巢□刀净。尚当加以优奖。所有此次伤毙兵丁陈盖、著照例咨部赐恤。其现获各犯。交该督抚审明定拟具奏。　　

○予堵水淹毙阿克苏伯克依斯玛依勒恤典。并赏恤被水回民。　　

○旌表守正捐躯甘肃陇西县民乔得库女乔氏。　　

○壬子。谕内阁、五月二十八日、御史韩鼎晋密奏、风闻近日内城聚赌之处甚多、大约俱系诸大臣之轿夫开局等语。当即密饬禄康英和查办。旋据拏获杏花天赌棍一起人犯。又闻明亮家轿夫亦有此事。及至往拏。人俱逃散。祇有空棚。严讯看街兵役。始知素日得钱未报、及王福送信等事。朕面询明亮、伊俯首认罪。辞色之闲。未尽输服。复命军机大臣传问。诸大臣中、尚有轿夫聚赌之事否。命伊直陈。伊未能直指何人。但云心疑禄康轿夫亦曾聚赌。伊家如此。是以效尤。近于报复。不成话矣。朕思禄康系宽厚之人。或不能约束。亦未可定。若不查办。无以服明亮之心。即密令英和桂芳迅速查拏。今将开局轿夫头徐四访实。又拏获看门之三人。英和桂芳能不避嫌怨。不辱君命。甚属可嘉。昨日所得处分。英和桂芳俱改为降三级留任。郎中尚煜、主事岳琳、每人赏纱一件。再赏加一级。番子头目四人、每人赏葛布一件。广储司银十两。以示奖励。　　

○又谕、御史韩鼎晋于、前月二十八日奏请查拏内城赌博后。现在数日之闲。即经拏获三起。可见该御史所奏确实。甚为可嘉。著加恩交部议叙。　　

○又谕、毓秀温承惠奏、查办围场北栅外店铺窝铺一摺。所有北栅外旧有大道旁开设各店铺、即著照所议分别存留拆挪办理。其该处租种蒙古地亩民人、亦应定立章程。不得在距栅木三十里以内招认开垦。搭盖窝铺。以杜偷漏围场鹿只茸角。嗣后距栅木三十里以内、有开设店铺、及开垦地亩者。如何责成查禁。其查禁不力之该管地方、并招募民人开垦之蒙古扎萨克章京等、作何查参办理。并著直隶总督会同热河都统妥议章程具奏。　　

○又谕、昨谕军机大臣传询明亮、令将伊轿夫开场赌博一事曾否素知、并伊何以知有御史条奏禁止赌博、一一据实具奏。今据伊登答各条。显多谎饰。前日步军统领衙门奏、明亮于伊轿夫另住房屋之时、曾传唤该处步军校到家面为嘱付。今明亮称该步军校并非由伊传唤前往。系因轿夫另觅房屋、自赴明亮家关白。伊因嘱以轿夫傥或滋事、即随时查拏等语。步军校并非明亮所属。若非明亮遣人传唤。何为到伊家中。殊非情理。至明亮称、伊于御史参奏轿房赌博一事、系闻朝房窗外有人传说、不能辨其为何人声音等语。更不成话。明亮曾经奏称、伊从前因点放爆竹、致将一耳震聋。况时常召见、常有错听朕语之时。伊平日既未能审听语言。此时在朝房内、何以又闻窗外之言。且既不能辨别声音。又何由详悉语句。其为掩饰。更不问而知。即窗外私论密奏之事。亦必低言细语。断无高声大喊之理。皆由伊从前在军营中习惯编谎。今陋态未除。诸欠真实。至伊是日遣家人王福进城。或竟系送信轿房。亦未可定。今伊称系派令进城查察。无论其词不足凭。即使果如所言。亦属办理不善。伊既欲查拏轿夫赌博。即当不动声色、亲自进城径往查看。则轿夫自不能散走。何必派人往查。致轿夫等闻风逃逸耶。此事明亮于奉上□日传询之后。不肯据实直陈。本当即行褫革惩治。惟念伊旧有军功。现在加恩用至协办大学士。年将八十。无庸再向询问。著先交部严加议处。其究竟有无知情之处。著军机大臣仍会同刑部将伊家人等研讯具奏。寻议革职。得上□日、明亮身为协办大学士兵部尚书。本应坐轿。若仅止失察轿夫聚赌。自行据实陈奏请罪。不过交部议处。即议革职。亦必加恩留任。乃于轿夫开场聚赌。平日既不能约束。得信后、又授意家人进城送信。致令该轿夫等闻风逃逸。种种回护欺饰。殊失大臣之体。不胜协办大学士尚书之任。本应照部议褫职。姑念明亮前同阿桂平定金川。著有功绩。嗣巢□刀办三省邪匪。于湖北孝感歼毙贼众保护地方。亦有微劳。此次系因文职任内获咎。著将伊所有太子少保衔、内大臣、协办大学士、兵部尚书、镶蓝旗满洲都统、阅兵大臣、管理稽察坛庙事务、上书房总谙达、清字经馆总裁、紫禁城骑马、双眼花翎、全行革去。至伊所得伯爵。系由军功给予。著加恩仍留三等襄勇伯。降用二品顶带。赏给单眼花翎。并赏给副都统。署理富兰镶黄旗汉军副都统出差之缺。仍管理火器营事务。轮流直班。　　

○又谕、李亨特奏、黄水节次涨发、计有六尺三寸、因西北风势勇猛、仪封汛大堤、于本月初一日卯时坐蛰过水等语。该处坐蛰过水。仅有十一二丈。口门不宽。且未掣动大溜。施工尚易。该河督急须加紧抢镶。克期堵闭。切勿再有疏懈。至此次堤岸坐蛰。究系疏防所致。该河督于奏报时、自当奏请处分。并将文武厅营严参请上□日。乃李亨特并不自行请罪。工员等亦置之不议。殊属非是。李亨特著交部议处。其失防各员。著查明参奏。　　

○以游击衔孙全谋、署广东阳江镇总兵官。　　

○癸丑。谕内阁、温承惠奏、王邦彦所控李景幅等聚众敛钱一案、据称李景幅等、每逢朔望烧香念经、劝人行善、并藉修尼山祠宇派敛多金、同会有一千六百余人、其次会宋连捷等九十余人、现经派员分缉、而李景幅亦自愿寄信往唤、旬日闲闻信陆续投到、声势较众、呼应亦灵、若非另有邪说异端惑众、愚民不应至此、其劝捐银四万八千余两、现据李景幅等供系送孔传标家兑收、初到曲阜、曾见孔庆镕一次、未经提及捐款、后欲再见、辄为孔传标所阻等语。此项劝捐银两。孔庆镕自不知情。俱系孔传标一人侵蚀。即日孔传标迎提到直。该督讯得实情。当即从重定拟。至李景幅等家内、查有不法经卷字迹。自当严加惩办。如无此等情节。应与宋连捷等九十余人、审明分别轻重、各治以应得之罪。其余一千六百余人、俱系乡愚。业已为人诳诱出钱。竟可无庸查办。免致滋扰。其姓名住址、仍当存记。有犯必惩。王邦彦所控李景幅等聚众敛钱之事。据该督查称伊与李景幅等素无嫌怨。祇因畏累首告。尚属为公。王邦彦系捐纳天文生。著加恩交部以县丞巡检选用。　　

○又谕、大学士禄康、兼任步军统领。专司缉捕。凡京城内有犯禁不法为匪滋事之人。皆当严拏净绝。方使奸宄敛迹。辇毂肃清。乃平日一味宽厚。不加整顿。致涉懈弛。前月御史韩鼎晋奏内城赌风甚炽、多系诸大臣之轿夫开局等语。朕密饬禄康英和查办。旋据禄康等拏获二起具奏。一系杏花天赌棍。一系明亮轿夫。而禄康于伊家内之轿夫有无开赌情事。则全不计及。并不首先查办。迨朕询及明亮、伊奏称心疑禄康轿夫亦不免此。是以效尤。朕即于初五日密谕英和桂芳查拏。英和桂芳随于是日晚闲查明禄康轿夫头徐四开局属实。拏获案犯数人。于初六日具奏。当降上□日交军机大臣会同刑部审讯。现据徐四等供认系十四年十月起、开局聚赌。随将局内夥犯多人。一一供出。并据供称、每日分给地面官兵京钱八千、又禄康宅内之家人张四、内监杨二、每日钱二三十千不等等语。是禄康不但失察轿夫在外为匪。而于伊宅内家人内监等包庇纵容、联为一气。亦竟懵然不知。无能已极。然其咎总在失察。如果禄康今日自行具摺请罪。不再回护。则其过究非有心。朕无不加之原谅。将来吏议上时、亦不过革职留任而止。乃今日忽据奏称、伊于初六日早闲先已将轿夫头徐四看押、正在讯办、适英和桂芳遣人将徐四拏去等语。所奏未免虚饰。伊果有心查办。则五月二十九日奉上□日之后、随时皆可讯问。何以候之多日、直至初六日始将徐四看押乎。况英和等于初五日晚闲、已将代徐四看房之王三潘二陈四等三犯拏获、究出徐四开赌情事。而禄康于初六日早闲始将徐四讯问。其为闻风掩饰。岂非欲盖弥彰。此一节获咎较重。禄康著交都察院严加议处。其禄康本日交出各犯、著与现在拏到各犯、均著军机大臣会同刑部严审定拟。究竟禄康有无知情。一并据实具奏。其步军统领衙门番子头目王鉴等、于侦缉匪徒是其专责。乃内城有此等开局赌博之事。全不过问。并敢于提督屡次询问之时、任意朦蔽。其为知情朋比玩法分肥、已可概见。并著归案审讯、加以惩创。寻议上。得上□日、禄康前在步军统领任内。因其赋性软弱。特换文宁管理。嗣因文宁降调。一时＜闲＞任乏人。仍令禄康兼管。乃前后在任数载。于地方应办事件。一味废弛。毫无振作。罢软无能。又非若明亮尚有军功可纪。本日都察院议上奏请褫职。七应照议罢黜。姑念禄康供职有年。时常患病。著革去太子少保、内大臣、东阁大学士、管理吏部事务、步军统领、稽察钦奉上谕事件处、经筵讲官、阅兵大臣、管理户部三库事务、崇文门正监督、国史馆总裁、管理右翼宗学、管理西洋堂、紫禁城骑马、并拔去花翎、加恩降为正黄旗汉军副都统。　　

○又谕、直隶温榆河上游果渠村一带新河、培筑堤坝各工、前据温承惠奏估需工料、恳请加给半价银两。节次经工部驳饬删减在案。兹复据温承惠奏、该处地僻乡隅、素不产料、工匠人夫等、又须向别处雇觅、所需价脚较多、若概行删减、不无掣肘、现在大汛届期、购料鸠工、实难减省、可否准将本年及十四五两年加给半价开销、俾免赔累等语。河工料价等项、俱有定例。不能逾额增加。今据该督奏该处工料情形、不无昂贵。而现在又届大汛之期。亟须赶办。不能悉照定价。姑照所请、将本年镶筑加培堤坝等工、并十四十五两年已办工程、俱准其加给半价。仍令核实造报请销。但此次加价后、将来不得再行渎请加增。致开冒滥之渐。傥不随时樽节。任意浮多。又欲援照此奏藉词加给。该部于销册到时、除照例核驳外。并当参奏议处。　　

○赏山东等省庚午科乡试年老诸生谢殿程等四十名、举人、副榜、有差。　　

○甲寅。谕内阁、本日陕西巡抚董教增奏、因奸谋死本夫及伊姑二命、奸夫奸妇分别凌迟斩决一摺。已批交该部知道矣。此案黄宋氏、商同奸夫勒毙本夫后、因伊姑查问伊子下落。复商同将伊姑勒毙。似此淫凶之案。实为目不忍睹。可谓人心澌灭。全无伦理。该抚以黄宋氏蔑伦淫恶二罪相等、从一科断。依因奸杀死亲夫者凌迟处死律凌迟处死。自系照例办理。但该犯妇两犯凌迟处死之罪。因法无可加。仍照因奸杀死本夫之条定拟。尚觉情浮于法。著刑部悉心详拟。嗣后有似此两犯凌迟重罪者。于凌迟内酌定如何予以寸磔以示区别之处。具奏载入例册。其奸夫如有商同谋死本夫、复杀死奸妇期亲以上尊长者、著立斩枭示。　　

○又谕、番子王鉴等、既在步军统领衙门充役。自应畏法奉公。一切犯禁滋事之徒。皆当随时侦缉。乃于禄康明亮所用轿夫开设赌局。并不拏送。虽据供禄康系本管官。素未奉有查拏自家轿夫之谕。不敢辄查。何以明亮轿夫、亦任其开局聚赌。显系知情故纵。本当彻底究明。立予发遣。惟念禄康一味宽纵。平日于查拏赌博等事毫无整顿。此次伊轿夫局赌一案。系于上月二十九日、轿夫闻风逃散之后。始饬令查拏。前此竟未谕及。是该番役等胆玩骫法。皆禄康懈弛所致。现在案犯尚未全获。仍应责令上紧缉拏。王鉴、闻国祥、李瑛、俱著革去顶带。刘起凤、交该衙门量加责处。以示薄惩。嗣后该衙门务须严行管束。若再有玩纵情敝□大。即当从重治罪。毋许隐庇。　　

○命两江总督勒保、来京另候＜闲＞用。以都察院左都御史百龄、为两江总督。礼部左侍郎德文、为左都御史。转礼部右侍郎哈宁阿、为左侍郎。调盛京礼部侍郎凯音布、为礼部右侍郎。　　

○调镶黄旗蒙古副都统瑞龄、为正黄旗满洲副都统。以礼部右侍郎凯音布、兼镶黄旗蒙古副都统。　　

○旌表守正捐躯陕西渭南县民张兴银妻王氏。　　

○乙卯。上幸静明园。诣龙神庙拈香。　　

○以直隶天津道沉长春、为河南按察使。　　

○旌表守正捐躯河南閺乡县民杨作镶妻张氏。　　

○丙辰。加大学士刘权之、协办大学士吏部尚书邹炳泰、户部尚书托津、太子少保。　　

○命两广总督松筠协办大学士。以户部尚书托津、兼内大臣。调工部尚书恭阿拉、为兵部尚书。以礼部尚书福庆、署工部尚书。　　

○丁巳。谕内阁、步军统领衙门奏、查明左右翼地面共有十二处曾开赌局、并镶蓝旗马甲群住、搭棚聚赌各一摺。步军统领衙门专司缉捕。凡京城内有为匪不法之人。自应随时侦察。严拏净尽。乃本日据奏两摺内、已有十三案。并现在审办明亮禄康轿夫、及杏花天三案赌犯、共有十六案之多。伊等平日毫无觉察。所司何事。除禄康现已降革外。吉纶到任未久。著加恩宽免。英和系左翼总兵。现获案犯在左翼地面者较多。著交部加等议处。至失察轿夫聚赌之大学士庆桂、尚书恭阿拉、系本应坐轿之人。贝勒丹巴多尔济、系由朕恩赏坐轿。咎止失察。俱著交部议处。恭阿拉出差已逾半年。伊子和世泰亦未查出。并著交部议处。本智虽年逾六旬。但伊前任右翼总兵、系属武职。即理藩院侍郎、亦非六部侍郎可比。本不应坐轿。且伊于总兵任内赌犯各案。已有失察之咎。现在伊轿夫又有开局聚赌之事。获咎较重。著交部严加议处。即著来京听候部议。其步军校金治、及该协副尉右翼翼尉等、均有稽察之责。并未查出。实属疏忽。著一并交部分别严加议处。所有本日续经查出十二案、及群住一案。均著步军统领衙门勒限十日内全数严拏究办。如十日内不能拏获。即将新任吉纶、玉麟及英和、俱交部议。该番役等治罪。其前三案未获各犯。亦著一并上紧缉拏。毋任远扬。至现获各犯、著交刑部审讯。　　

○命前任两江总督勒保、为武英殿大学士。管理吏部事。兼镶蓝旗满洲都统。以协办大学士尚书松筠、兼内大臣。理藩院右侍郎吉纶、为工部尚书。兼镶白旗汉军都统。步军统领。正白旗满洲副都统玉麟、为京营右翼总兵。正黄旗汉军副都统花尚阿、为盛京礼部侍郎。镶白旗满洲副都统贡楚克扎布、为理藩院右侍郎。　　

○以刑部左侍郎穆克登额、为直隶泰宁镇总兵官。兼总管内务府大臣。转刑部右侍郎景禄、为左侍郎。以大理寺少卿成宁、为刑部右侍郎。　　

○以奉宸苑卿穆腾额、为总管内务府大臣。　　

○以署镶黄旗汉军副都统明亮、为正黄旗蒙古副都统。调镶白旗蒙古副都统庆祥、为镶蓝旗满洲副都统。以刑部右侍郎成宁、兼镶白旗蒙古副都统。　　

○以兵部尚书恭阿拉、充经筵讲官。　　

</div>
    <div class="pagination">
<a href="清实录嘉庆朝实录_page324.html">上一页</a><span>...</span><a href="清实录嘉庆朝实录_page320.html">320</a><a href="清实录嘉庆朝实录_page321.html">321</a><a href="清实录嘉庆朝实录_page322.html">322</a><a href="清实录嘉庆朝实录_page323.html">323</a><a href="清实录嘉庆朝实录_page324.html">324</a><span class="current-page">325</span><a href="清实录嘉庆朝实录_page326.html">326</a><a href="清实录嘉庆朝实录_page327.html">327</a><a href="清实录嘉庆朝实录_page328.html">328</a><a href="清实录嘉庆朝实录_page329.html">329</a><a href="清实录嘉庆朝实录_page330.html">330</a><span>...</span><a href="清实录嘉庆朝实录_page326.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
