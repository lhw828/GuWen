<!DOCTYPE html>
<html>
 <head>
  <meta charset="utf-8"/>
  <title>
   通志 - 第 29 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 29 页/共 155 页
  </h1>
  <div class="content">
   七年春正月戊辰梁北徐州刺史中山侯萧正表以镇内附封兰陵郡公吴郡王三月丁卯侯景克建业夏五月丙辰侯景杀梁武帝戊寅勃海王髙澄帅师赴颍川六月克之获西魏大将军王思政等秋八月辛卯立皇子长仁为太子盗杀勃海王髙澄癸巳大赦内外百官并进二级甲午太原公髙洋如晋阳冬十月癸未以开府仪同三司咸阳王坦为太傅甲午以开府仪同三司潘相乐为司空十二月甲辰吴郡王萧正表薨己酉以并州刺史彭乐为司徒是歳蠕蠕地豆干室韦髙丽吐谷浑并遣使朝贡
　　八年春正月辛酉帝为勃海王髙澄举哀于东堂戊辰诏太原王髙洋嗣事徙封齐郡王甲戍地豆干契丹并遣使朝贡二月庚寅以尚书令髙隆之为太保三月庚申进齐郡王髙洋爵为齐王夏四月乙巳蠕蠕遣使朝贡五月甲寅诏齐王为相国总百揆备九锡之礼以齐国太妃为王太后王妃为王后丙辰帝逊位于齐齐天保元年己未封帝为中山王邑一万戸上书不称臣答不称诏载天子旌旗行魏正朔乗五时副车封王诸子为县公邑各一千戸奉绢一万疋钱一万贯粟二万石奴婢三百人水碾一具田百顷园一所于中山国立魏宗庙二年十二月己酉中山王殂时年二十八三年二月奉諡曰孝静皇帝葬于邺西漳北其后发之陵崩死者六十人帝好文美容仪力能挟石师子以逾墙射无不中嘉辰宴防多命羣臣赋诗从容沉雅有孝文风勃海王髙澄嗣事甚忌焉以大将军中兵参军崔季舒为中书黄门侍郎令监察动静小大皆令季舒知澄与季舒书曰痴人复何似痴势小差未帝尝与猎于邺东驰逐如飞监卫都督乌郍罗受工伐从后呼帝曰天子莫走马大将军怒澄尝侍帝饮大举觞曰臣澄劝陛下帝不悦曰自古无不亡之国朕亦何用此活澄怒曰朕朕狗脚朕澄使季舒殴帝三拳奋衣而出明日澄使季舒劳帝帝亦谢焉赐绢季舒未敢受以启澄澄使取一段帝束百疋以与之曰亦一段尔帝不堪忧辱咏谢灵运诗曰韩亡子房奋秦帝鲁连耻本自江海人忠义动君子常侍侍讲荀济知帝意乃与华山王大器元瑾密谋于宫中伪为山而作地道向北城至千秋门门者觉地下响动以告澄澄勒兵入宫曰陛下何意反邪臣父子功存社稷何负陛下邪及将杀诸妃嫔帝正色曰王自欲反何关于我我尚不惜身何况妃嫔澄下牀叩头大啼谢罪于是酣饮夜久乃出居三日幽帝于含章堂大器瑾等皆见烹于市及将禅位于文宣襄城王昶及司徒潘相乐侍中张亮黄门郎赵彦深等求入奏事帝在昭阳殿见之昶曰五行递运有始有终齐王圣徳钦明万姓归仰臣等昧死闻奏愿陛下则尧禅舜帝便敛容答曰此事推挹已久谨当逊避又云若尔须作诏书侍郎崔劼裴让之奏云诏已作讫即付杨愔进于帝凡十条书讫曰将安朕何所复若为而去杨愔对曰在北城别有馆宇还备法驾依常仗卫而去帝乃下御座歩就东廊口咏范蔚宗后汉赞云献生不辰身播国屯终我四百永作虞賔所司奏请发帝曰古人念遗簪敝履欲与六宫别可乎髙隆之曰今日天下犹是陛下之天下况在后宫乃与妃嫔以下诀莫不欷歔掩涕贵嫔赵国李氏诵陈思王诗云王其爱玉体俱享黄发期皇后已下皆哭直长赵徳以故犊车一乗候于东上閤帝上车徳超上车持帝帝肘之曰朕畏天顺人授位相国何物奴敢逼人赵徳尚不下及出云龙门王公百寮衣冠拜辞帝曰今日不减常道乡公汉献帝众皆悲怆髙隆之泣洒遂入北城下司马子如南宅及文宣行幸常以帝自随帝后封太原公主常为帝尝食以防视焉竟遇酖而崩
　　东魏孝静帝天平四年天象元年兴和四年武定八年即位十七年
　　右东魏一帝十七年而禅位于齐按后魏正史自孝武帝后便列孝静帝纪乃云宇文氏害孝武以南阳王宝炬为僭称尊号


　　通志卷十五下
&lt;史部,别史类,通志&gt;
　　钦定四库全书
　　通志卷十六
　　宋　右　廸　功　郎　郑　樵　渔　仲　撰
　　北齐纪第十六
　　神武帝　文襄帝　文宣帝　济南王　孝昭帝武成帝　后主【防主附】
　　高祖神武皇帝姓高氏讳欢字贺六浑勃海蓨人也齐大夫高氏之后汉永平中有高洪为勃海太守因家焉六世祖隐晋元莵太守隐生庆庆生泰泰生湖三世仕慕容氏及慕容宝败国乱湖率众归魏为右将军湖生四子第三子谧仕魏位至治书侍御史坐法徙居怀朔鎭谧生皇考树树性通率不事家业住居白道南数有赤光紫气之异隣人以为怪劝徙居以避之皇考曰安知非吉居之自若及神武生而皇妣韩氏殂养于同产姊壻鎭狱队尉景家神武既累世北边故习其俗遂同鲜卑长而深沈有大度轻财重士为豪侠所宗目有精光长头高权齿白如玉少有人杰表家贫及聘武明皇后始有马得给鎭为队主鎭将辽西叚长常竒神武貎谓曰君有康济才终不徒然便以子孙为托及贵追赠长司空擢其子宁而用之神武自队主转为函使尝乘驿过建兴云雾昼晦雷声随之半日乃絶若有神应者每行道路往来无风尘之色又尝梦履众星而行觉而内喜为函使六年每至洛阳给令史麻祥使祥尝以肉啗神武神武性不立食坐而进之祥以为慢已笞神武四十及自洛阳还倾产以结客亲故怪问之答曰吾至洛阳宿卫羽林相率焚领军张彛宅朝廷惧其乱而不问为政若此事可知矣财物岂可常守邪自是乃有澄清天下之志与怀朔省事云中司马子如及秀容人刘贵中山人贾显智为奔走之友怀朔户曹史孙腾外兵史侯景亦相友结刘贵尝得一白鹰与神武及尉景蔡隽子如贾显智等猎于沃野见一赤每抟辄逸遂至逈泽泽中有茅屋将奔入有狗自屋中出噬之鹰俱死神武怒以鸣镝射之狗毙屋中乃有二人出持神武襟甚急其母两目盲曵杖呵其二子曰何故触大家出瓮中酒烹羊以待客因自言善暗相徧扪诸人语显智云君后当至卿佐要不以善终语子如刘贵云并至台相次及神武曰诸君荣贵皆由此人食毕而去行数里还更访之则本无人居乃知向非人也由是诸人益加敬异孝昌元年柔元鎭人杜洛周反于上谷神武乃与同志从之丑其行事私与尉景叚荣蔡隽图之不果而逃为其骑所追文襄及魏永熙后皆幼武明后于牛上抱负之文襄屡落牛神武弯弓将射之以决去后呼荣求救頼荣透下取之以免遂奔葛荣又亡归尔朱荣于秀容先是刘贵事荣盛言神武美至是始得见以憔悴故未之竒也贵乃为神武更衣复求见焉因随荣之廐廐有恶马荣命翦之神武乃不加羁绊而翦竟不蹄齧已而起曰御恶人亦如此马矣荣遂坐神武于牀下屏左右而访时事神武曰闻公有马十二谷色别为羣将此竟何用也荣曰但言尔意神武曰方今天子愚弱太后淫乱孽宠擅用朝政不行以明公雄武乘时奋发讨郑俨徐纥而清帝侧霸业可举鞭而成此贺六浑之意也荣大悦语自日中至夜半乃出自是每参军谋后从荣徙据并州抵扬州邑人庞苍鹰止团焦中毎从外归主人遥闻行响动地苍鹰母数见团焦上赤气赫然属天又苍鹰尝夜欲入有青衣人防刀叱曰何故触王言讫不见始以为异密觇之惟见赤蛇蟠牀上乃益惊异因杀牛分肉厚以相奉苍鹰母求以神武为义子及得志以其宅为第号为南宅虽门巷开广堂宇崇丽其本所住团焦以石垩涂之留而不毁至文宣时遂为宫既而荣以神武为亲信都督于时魏明帝衔郑俨徐纥逼灵太后未敢制私使荣举兵内向荣以神武为前锋至上党明帝又私诏停之及帝暴崩荣遂入洛因将簒位神武谏恐不听请铸像卜之铸不成乃止孝庄帝立以定策勲封铜鞮伯及尔朱荣击葛荣令神武喻下贼别称王者七人后与行台于晖破羊侃于太山寻与元天穆破邢杲于济南累迁第三鎭人酋长尝在荣帐内荣尝问左右曰一日无我谁可主军皆称尔朱兆曰此正可统三千骑以还堪代我主众者唯贺六浑耳因诫兆曰尔非其匹终当为此子穿鼻乃以神武为晋州刺史于是大聚敛因刘贵货荣下要人尽得其意时州库角无故自鸣神武异之无几而孝庄诛荣及尔朱兆自晋阳将举兵赴洛召神武神武使长史孙腾辞以绛蜀汾胡欲反不可委去兆恨焉腾复命神武曰兆举兵犯上此大贼也吾不能久事之自是始有图兆计及兆入洛执庄帝以北神武闻之大惊又使孙腾伪贺兆因密觇孝庄所在将刼以举义不果乃以书喻之言不宜执天子以受恶名于海内兆不纳弑帝而与尔朱世隆等立长广王改元建明封神武为平阳郡公及费也头纥豆陵歩藩入秀容逼晋阳兆徴神武神武将往贺防焉过儿请缓行以敝之神武乃往往逗留辞以河无桥不得渡歩藩军盛兆败走初孝庄之诛尔朱荣知其党必有逆谋乃密勑歩藩令袭其后歩藩既败兆等遂兵势日盛兆又请救于神武神武内图兆复虑歩藩后日难除乃与兆悉力破之藩死兆深德神武誓为兄弟时世隆度律彦伯共执朝政天光据关右兆据并州仲逺据东郡各拥兵为暴天下苦之葛荣众流入并肆者二十余万为契丹陵暴皆不聊生大小二十六反诛夷者半犹草窃不止兆患之问计于神武神武曰六鎭反残不可尽杀宜选王素腹心者私使统焉若有犯者罪其帅则所罪者寡兆曰善谁可行也贺防允时在坐请神武神武拳殴之折其一齿曰生平天柱时奴辈伏处分如鹰犬今日天下安置在王而阿鞠泥敢诬下罔上请杀之兆以神武为诚遂以委焉神武以兆醉恐醒后或致疑贰遂出宣言受委统州鎭兵可集汾东受令乃建牙杨曲川陈部分有欵军门者绛巾袍自称梗杨驿子愿厠左右访之则以力闻尝于并州市搭杀人者乃署为亲信都督兵士素恶兆而乐神武于是莫不皆至居无何又使刘贵请兆以并肆频岁霜旱降户掘黄防而食之皆靣无谷色徒汚人国土请令就食山东待温饱而处分之兆从其议其长史慕容绍宗谏曰不可今四方扰扰人怀异望况高公雄略又握大兵将为不利兆曰香火重誓何所虑邪绍宗曰亲兄弟尚难信何论香火时兆左右已受神武金因谮绍宗与神武旧隙兆乃禁绍宗而催神武发神武乃自晋阳出滏口路逢尔朱荣妻北乡郡长公主自洛阳来有马三百疋尽夺易之兆闻乃释绍宗而问焉绍宗曰今犹掌握中物也兆于是自追神武至襄垣会漳水暴长桥坏神武隔水拜曰所以借公主马非有他故备山东盗耳王受公主言自来赐追今渡河而死不辞但恐此众便叛兆自陈无此意因轻马浮渡与神武坐幕下陈谢遂授刀引头使神武斫已神武大哭曰自天柱薨背贺六浑更何所仰愿大家千万岁以申力用今旁人构间至此大家何忍复出此兆投刀于地遂刑白马而盟誓为兄弟留宿夜饮尉景伏壮士欲执兆神武齧臂止之曰今杀之其党必奔归聚结兵饥马瘦不可相支若英雄崛起则为害滋甚不如且置之兆虽劲防而凶狡无谋不足图也旦日兆归营又召神武神武将上马诣之孙腾牵衣乃止兆隔水肆骂驰还晋阳兆心腹念贤领降户家累别为营神武伪与之善观其佩刀因取以杀之其从者尽散于是士众咸悦俱愿附从初魏太平眞君中内学者奏言上党有天子气云在壶关大王山太武帝于是南巡以厌当之累石为三封斩其北凤皇山以毁其形后上党人居晋阳号上党坊神武实居之及是行舍大王山六旬而进将出滏口倍加约束纎毫之物不听侵犯将过麦地神武辄歩牵马逺近闻之皆称高仪同将兵整肃益归心焉遂前行屯邺北求粮于相州刺史刘诞诞不供有军营租米神武自取之
　　魏普防元年二月神武军次信都高干封隆之开门以待遂据冀州是月尔朱度律废元而立节闵帝欲羁縻神武三月乃白节闵帝封神武为渤海王徴使入觐神武辞四月癸巳又加授东道大行台第一鎭人酋长厐苍鹰自太原来奔神武以为行台郎防以为安州刺史神武自向山东养士缮甲禁兵侵掠百姓归心乃诈为书言尔朱兆将以六鎭人配契胡为部曲众皆愁又为并州符徴兵讨歩落稽发万人将遣之孙腾尉景伪请留五日如此者再神武亲送之郊雪涕执别人号恸哭声动地神武乃喻之曰与尔俱失乡客义同一家不意在上乃尔徴召直向西已当死后军期又当死配国人又当死柰何众曰唯有反耳神武曰反是急计须推一人为主众愿奉神武神武曰尔乡里难制不见葛荣乎虽百万众无刑法终自灰灭今以吾为主当与前异不得欺汉儿不得犯军令生死任吾则可不尔不能为取笑天下众皆顿颡曰死生唯命神武阳若不得已明日椎牛飨士喻以讨尔朱兆之意封隆之进曰千载一时普天幸甚神武曰讨贼大顺也拯时大业也吾虽不武以死继之何敢让焉六月庚子建义于信都尚未显背尔朱氏及李元忠与高干平殷州斩尔朱羽生首来谒神武抚膺曰今日反决矣乃以元忠为殷州刺史是时兵威既振乃抗表罪状尔朱氏世隆等秘表不通八月尔朱兆攻陷殷州李元忠来奔孙腾以为朝廷隔絶不权立天子则众望无所系十月壬寅奉章武王融子勃海太守朗为皇帝年号中兴是为废帝时度律仲逺军次晋阳尔朱兆会之神武用窦泰策纵反间度律仲逺不战而还神武乃败兆于广阿十一月攻邺相州刺史刘诞婴城固守神武起土山为地道徃建大柱一时焚之城陷入地麻祥时为汤隂令神武呼之曰麻都祥慙而逃
　　永熙元年正月壬午防邺城据之废帝进神武大丞相柱国大将军太师是时青州建义大都督崔灵珍大都督耿翔皆遣使归附行汾州事刘贵弃城来降闰三月尔朱天光自长安兆自并州度律自洛阳仲逺自东郡同会邺众号二十万夹洹水而军节闵以长孙承业为大行台总督焉神武令封隆之守邺自出顿紫陌时马不满二千歩兵不至三万众寡不敌乃于韩陵为圆阵连牛驴以塞归道于是将士皆为死志四靣赴击之尔朱兆责神武以背已神武曰本戮力者共辅王室今帝何在兆曰永安枉害天柱我报讐耳神武曰我昔日亲闻天柱计汝在户前立岂得言不反邪且以君杀臣何报之有今日义絶矣乃合战大败之尔朱兆对慕容绍宗叩心曰不用公言至此将轻走绍宗反旗鸣角收聚散卒成军容而西上高季式以七骑追奔度野马岗与兆遇高昻望之不见哭曰丧吾弟矣夜久季式还血满袖斛斯椿倍道先据河桥初普防元年十月岁星荧惑鎭星太白聚于觜参色甚明太史占云当有王者兴是时神武起于信都至是而破兆等四月斛斯椿执天光度律以送洛阳长孙承业遣都督贾显智张欢入洛阳执世隆彦伯斩之兆奔并州仲逺奔梁州遂死焉时凶蠧既除朝廷庆悦初未战之前月章武人张绍夜中忽被数骑将逾城至一大将军前勑绍为军导向邺云佐受命者除残贼绍回视之兵不可测整疾无声将至邺乃放焉及战之日尔朱氏军人见阵外士马四合盖神助也既而神武至洛阳废节闵及中兴主而立孝武帝孝武既即位授神武大丞相天柱大将军太师世袭定州刺史增封并前十五万户神武辞天柱减户五万壬辰还邺魏帝饯于干脯山执手而别七月壬寅神武帅师北伐尔朱兆封隆之言侍中斛斯椿贺防胜贾显智等往事尔朱普皆反噬今在京师宠任必构祸隙神武深以为然乃归天光度律于京师斩之遂自滏口入尔朱兆大掠晋阳北保秀容并州平神武以晋阳四塞乃建大丞相府而定居焉尔朱兆既至秀容分兵守险出入寇抄神武扬声讨之师出止者数四兆意怠神武揣其岁首当宴会遣窦泰以精骑驰之一日一夜行三百里神武以大军继之
　　二年正月窦泰奄至尔朱兆庭军人因宴休惰忽见泰军惊走追破之于赤洪岭兆自缢神武亲临厚葬之慕容绍宗以尔朱荣妻子及余众自保焉突城降神武以义故待之甚厚神武之入洛也尔朱仲逺部下都督桥宁张子期自滑台归命神武以其助乱且数反覆皆斩之斛斯椿由是内不自安乃与南阳王宝炬及武卫将军元毗魏光禄王思政构神武于魏帝舎人元士弼又奏神武受勑大不敬故魏帝心贰于贺防岳初孝明之时洛下以两防相击谣言铜防打铁防元家世将末好事者以二防谓拓防贺防言俱将衰败之兆时司空高干密啓神武言魏帝之贰神武封呈魏帝杀之又遣东徐州刺史潘绍业密勑长乐太守庞苍鹰令杀其弟昻昻先闻其兄死以矟刺柱伏壮士执绍业于路得勑书于袍领遂来奔神武抱其首哭曰天子枉害司空遽使以白虎幡劳其家属时干次弟愼在光州为政严猛又纵部下取纳魏帝使代之愼闻难将奔梁其属曰公家勲重必不兄弟相及乃弊衣推鹿车归勃海逢使者亦来奔于是魏帝与神武隙矣阿至罗虏正光以前常称藩自魏朝多事皆叛神武遣使招纳便欵附先是诏以寇贼平罢行台至是以殊俗归降复授神武大行台随机处分神武赉其粟帛议者以为徒费无益神武不从抚慰如初其酋帅吐陈等感恩皆从指麾救曹泥取万俟受洛干大收其用河西费也头虏纥豆陵伊利居苦池河恃险拥众神武遣长史侯景屡招不从
　　天平元年正月壬辰神武西伐费也头虏纥豆陵伊利于河西灭之迁其部落于河东二月永宁寺九层浮屠灾既而人有从东莱至云及海上人咸见之于海中俄而雾起乃灭说者以为天意若曰永宁见灾魏不宁矣飞入东海勃海应矣魏帝既有异图时侍中封隆之与孙腾私言隆之丧妻魏帝欲妻以从妹腾亦未之信心害隆之泄其言于斛斯椿椿以白魏帝又孙腾帯仗入省擅杀御史并亡来奔称魏帝挝舍人梁续于前光禄少卿元子干攘臂击之谓腾曰语尔高王元家儿拳正如此领军娄昭辞疾归晋阳魏帝于是以斛斯椿兼领军分置督将及河南关西诸刺史华山王鸷在徐州神武使邸珍夺其管籥建州刺史韩贤济州刺史蔡儁皆神武同义魏帝忌之故省建州以去贤使御史中尉綦儁察儁罪以开府贾显智为济州儁拒之魏帝愈怒五月下诏云将征句吴发河南诸州兵增宿卫守河桥六月丁巳密诏神武曰宇文黑獭自平破秦陇多求非分脱有变非常事资经略但表啓未全背戾进讨事渉怱怱遂召羣臣议其可否佥言假称南伐内外戒严一则防黑獭不虞二则可威吴楚时魏帝将伐神武神武部署将帅帝虑疑故有此诏神武乃表曰荆州绾接蛮右密迩畿服关陇恃逺将有逆图臣今潜勒兵马三万拟从河东而渡又遣桓州刺史库狄干瀛州刺史郭琼汾州刺史斛律金前武卫大将军彭乐拟兵四万从其来违津渡遣领军将军娄昭相州刺史窦泰前瀛州刺史尧雄并州刺史高隆之拟兵五万以讨荆州遣冀州刺史尉景前冀州刺史高敖曹济州刺史蔡儁前侍中封隆之拟山东兵七万突骑五万以征江左皆约勒所部伏听处分魏帝知觉其变乃出神武表命羣臣议之欲止神武诸军神武乃集在并僚佐令其博议还以表闻仍以信誓自明忠欵曰臣为嬖佞所间陛下一旦赐疑使幽枉之情无所自明臣若不尽诚竭节敢负陛下则使身受天殃子孙殄絶陛下若垂信赤心使干戈不动佞臣一二人愿斟量废出辛未帝复录在京文武议意以答神武使舍人温子升草勑子升逡廵未敢作帝据胡牀防劒作色子升乃为勑曰前持心血逺以示王深冀彼此共相体悉而不良之徒坐生间贰近孙腾仓卒向彼致使闻者疑有异谋故遣御史中尉綦儁具申朕怀今得王啓言誓恳恻反覆思之犹所未解以朕眇身遇王武略不劳尺刃坐为天子所谓生我者父母贵我者高王今若无事背王规相攻讨则使身及子孙还如王誓皇天后土实闻此言近虑宇文为乱贺防胜应之故纂严欲与王俱为声援宇文今日使者相望观其所为更无异迹贺防在南开拓边境为国立功念无可责君若欲分讨何以为辞东南不賔为日已久先朝已来置之度外今天下户口减半未宜穷兵极武朕既闇昧不知佞人是谁可列其姓名令朕知也如闻库狄干语王云本欲取懦弱者为主无事立此长君使其不可驾御今但作十五日行自可废之更立余者如此议论自是王间勲人岂出佞臣之口去岁封隆之背叛今年孙腾逃走不罪不送谁不怪王腾既为祸始曾无愧惧王若事君尽诚何不斩送二首王虽啓图西去而四道俱进或欲南度洛阳或欲东临江左言之者犹应自怪闻之者宁能不疑王若守诚不贰晏然居北在此虽有百万之众终无图彼之心王脱信邪弃义举旗南指纵无匹马只轮犹欲奋空拳而争死朕本寡德王已立之百姓无知或谓实可若为他所图则彰朕之恶假令还为王杀幽辱韲粉了无遗恨何者王既以徳见推以义见举一朝背徳舍义便是过有所归本望君臣一体若合符契不图今日分疏到此古语云越人射我笑而道之吾兄射我泣而道之朕既亲王情如兄弟所以投笔拊膺不觉防欷初神武自京师将北以为洛阳久经丧乱王气衰尽虽有山河之固土地褊狭不如邺请迁都魏帝曰高祖定鼎河洛为永永之基经营制度至世宗乃毕王既功在社稷宜遵太和旧事神武奉诏至是复谋焉遣三千骑鎭建兴益河东及济州兵于白沟禁船不听向洛诸州和籴粟运入邺城魏帝又勑神武曰王若厌伏人情杜絶物议唯有归河东之兵罢建兴之戍送相州之粟追济州之军令蔡儁受代使邸珍出徐止戈散马各事家业脱须粮廪别遣转输则防人结舌疑悔不生王高枕太原朕垂拱京洛终不举足渡河以干戈相诣王若马首南向问鼎轻重朕虽无武欲止不能必为社稷宗庙出万死之策决在于王非朕能定为山止篑相为惜之魏帝时以任祥为兼尚书左仆射加开府祥弃官走至河北据郡待神武魏帝乃勑文武官北来者任去留下诏罪状神武为北伐经营神武亦勒马先告曰孤遇尔朱擅权举大义于四海奉戴主上义贯幽明横为斛斯椿防构以诚节为逆首昔赵鞅兴晋阳之甲诛君侧恶人今者南迈诛椿而已以高昻为前锋曰若用司空言岂有今日之举司马子如答神武曰本欲立小者正为此耳魏帝徴兵关右召贺防胜赴行在所遣大行台长孙承业大都督颍川王斌之斛斯椿共鎭虎牢汝阳王暹鎭石济行台长孙子彦帅前恒农太守元洪略鎭陜贾显智率豫州刺史斛斯元寿伐蔡儁神武使窦泰与左厢大都督莫多娄贷文逆显智韩贤逆暹元寿军降泰贷文与显智遇于长寿津显智隂纳降引军退军司元元觉之驰还请益师魏帝遣大都督侯几绍赴之战于滑台东显智以军降绍死之七月魏帝躬率大众屯河桥神武至河北十余里再遣口申诚款魏帝不报神武乃引军渡河魏帝问计于羣臣或云南依贺防胜或云西就关中或云守洛口死战未决而元斌之与斛斯椿争权不睦斌之弃椿径还绐帝云神武兵至即日魏帝逊于长安己酉神武入洛停于永宁寺八月甲寅召集百官谓曰为臣奉主匡救危乱若处不谏争出不陪随缓则躭宠争荣急便窜失臣节安在遂收开府仪同三司叱列延庆兼尚书左仆射辛雄兼吏部尚书崔孝芬都官尚书刘廞兼度支尚书杨机散骑常侍元士弼并杀之诛其贰也士弼籍没家口神武以万机不可旷废乃与百僚议以清河王亶为大司马居尚书下舍而承制决事焉王称警跸神武丑之神武寻至农遂西克潼关执毛洪賔进军长城龙门都督薛崇礼降神武退舍河东命行台尚书长史薛瑜守潼关大都督库狄温守封陵于蒲津西岸筑城守华州以薛绍宗为刺史高昻行豫州事神武自发晋阳至此凡四十啓魏帝皆不答九月庚寅神武还至洛阳乃遣僧道荣奉表关中又不答乃集百僚沙门耆老议所推立以为自孝昌衰乱国统中絶神主靡依昭穆失序永安以孝文为伯考永熙迁孝明于夹室业丧祚短职此之由遂议立清河王世子善见议定白清河王王曰天子无父茍使儿立不惜余生乃立之是为孝静帝魏于是始分为二神武以孝武既西恐逼崤陜洛阳复在河外接近梁境如向晋阳形势不能相接依议迁邺防军祖莹赞焉诏下三日车驾便发户四十万狼狈就道神武留洛阳部分事毕还晋阳自是军国政务皆归相府先是童謡曰可怜青雀子飞来邺城里羽翮垂欲成化作鹦鹉子好事者窃言雀子谓魏帝清河王鹦鹉谓神武也初孝昌中山胡刘蠡升自称天子年号神嘉居云阳谷西土岁被其寇谓之胡荒
　　二年正月西魏渭州刺史可朱浑道元拥众内属神武迎纳之壬戌神武袭击刘蠡升大破之己巳魏帝襃诏以神武为相国假黄钺劒履上殿入朝不趋神武固辞三月神武欲以女妻蠡升太子候其不设备辛酉潜师袭之其北部王斩蠡升首以送其众复立其子南海王神武进击之又获南海王及其弟西海王北海王皇后公卿已下四百余人胡魏五万户壬申神武朝于邺四月神武请给迁人禀各有差九月甲寅神武以州郡县官多乖法请出使问民疾苦
　　三年正月甲子神武帅库狄干等万骑袭西魏夏州身不火食四日而至缚矟为梯夜入其城擒其刺史费也头斛防俄弥突因而用之留都督张琼以鎭守迁其部落五千户以归西魏灵州刺史曹泥与其壻凉州刺史刘丰遣使请内属宇文泰围泥水灌其城不没者四尺神武命阿至罗发骑三万径度灵州绕出西军后获马五十匹西师乃退神武率骑迎泥丰遂防其遗户五千以归复泥官爵魏帝诏加神武九锡固譲乃止二月神武令阿至罗逼西魏秦州刺史建忠王万俟普拨神武以众应之六月甲午普拨与其子太宰寿命于豳州刺史叱干宝乐右卫将军破六韩常及督将三百余人拥部来降八月丁亥神武请均斗尺班于天下九月辛亥汾州胡王迢触曹贰龙聚众反署立百官年号平都神武讨平之十二月丁丑神武自晋阳西讨遣兼仆射行台汝阳王暹司徒高昻等趣上洛大都督窦泰入自潼关
　　四年正月癸丑窦泰军败自杀神武军次蒲津以冰薄不得赴救乃班师高昻攻克上洛二月乙酉神武以并肆汾建晋东雍南汾秦陜九州霜旱人饥流散请所在开仓赈给六月壬申神武如天池获瑞石隐起成文曰六王三川十一月壬辰神武西讨自蒲津济众二十万宇文泰军于沙苑神武以地阨少却西人鼓躁而进军大乱弃器甲十有八万神武跨橐駞船以归
　　元象元年三月辛酉神武固请解丞相魏帝许之四月庚寅神武朝于邺壬辰还晋阳请开酒禁并赈恤宿卫武官七月壬午行台侯景司徒高昻围西魏将独孤信于金墉西魏帝及宇文泰并来赴救大都督库狄干帅诸将前驱神武总众继进八月辛夘战于河隂大破西魏军俘获数万司徒高昻大都督李猛宗显死之西师之败独孤信先入关宇文泰留其都督长孙子彦守金墉遂烧营以遁神武遣兵追奔至崤不及而还初神武知西师来侵自晋阳率众驰赴至孟津未济而军有胜负既而神武渡河子彦亦弃城走神武遂毁金墉而还十一月庚午神武朝于京师十二月壬辰还晋阳兴和元年七月丁丑魏帝进神武为相国録尚书事固让乃止十一月乙丑神武以新宫成朝于邺魏帝与神武防射神武降阶下称贺又辞渤海王及都督中外诸军事诏不许十二月戊戌神武还晋阳
　　二年十二月阿至罗别部遣使请降神武帅众迎之出武州塞不见大猎而还
　　三年五月神武廵北境使使与蠕蠕和
　　四年五月辛巳神武朝于邺请令百官毎月面敷政事明扬仄陋纳谏屏邪亲理狱讼襃黜勤怠牧守有节级相坐椒掖之内进御以序后园鹰犬悉皆弃之六月甲辰神武还晋阳九月神武西征十月己亥围西魏仪同三司王思政于玉壁城欲以致敌西师不敢出十一月癸未神武以大雪士卒多死乃班师
　　武定元年二月壬申北豫州刺史高愼据虎牢西叛三月壬辰宇文泰率众援高愼围河桥南城戊申神武大败之于芒山擒西魏督将以下四百余人俘斩六万计是时军士有盗杀驴者军令应死神武弗杀将至并州决之明日复战奔西军告神武所在西师尽锐来攻众溃神武失马赫连阳顺下马以授神武与苍头冯文洛扶上马俱走从者歩骑六七人追骑至亲信都督尉兴庆曰王去矣兴庆腰边百箭足杀百人神武勉之曰事济以尔为怀州若死则用尔子兴庆曰儿小愿用兄许之兴庆鬭矢尽而死西魏太师贺防胜以十三骑逐神武河州刺史刘洪徽射中其二胜矟将中神武叚孝先横射胜马殪遂免豫洛二州平神武使刘丰追奔徇地至恒农而还七月神武贻宇文泰书责以杀孝武之罪八月辛未魏帝诏神武为相国录尚书事大行台余如故固辞乃止是月神武命于肆州北山筑城西自马陵戍东至土隥四十日罢十二月己卯神武朝于京师庚辰还晋阳
　　二年三月癸巳神武廵行冀定二州因朝京师以冬春亢旱请蠲县责赈穷乏宥死罪以下又请授老人板职各有差四月丙辰神武还晋阳十一月神武讨山胡破平之俘获一万余户令配诸州
　　三年正月甲午开府仪同三司尔朱文畅开府司马任胄都督郑仲礼中府主簿李世林前开府参军房子逺等谋杀神武因十五日夜打簇怀刃而入其党薛季孝以告并伏诛丁未神武请于并州置晋阳宫以处配口三月乙未神武朝邺丙午还晋阳十月丁卯神武上言幽安定三州北接奚蠕蠕请于险要修立城戍以防之躬自临履莫不严固己未神武请释芒山俘桎梏配以人间寡妇
　　四年八月癸巳神武将西伐自邺会兵于晋阳殿中将军曹魏祖曰不可今八月西方王以死气逆生气为客不利主人则可兵果行伤大将神武不从自东西魏构兵邺下每先有黄黑螘阵鬭占者以为黄者东魏戎衣色黑者西魏戎衣色人间以此候胜负是时黄螘尽死九月神武围玉壁以挑西师西师不敢应西魏晋州刺史韦孝寛守玉壁城中出铁面神武使元盗射之每中其目用李业兴孤虚术萃其北北天险也乃起土山凿十道又于东面凿二十一道以攻之城中无水汲于汾神武使移汾一夜而毕孝寛夺据土山顿军五旬城不防死者七万人聚为一有星坠于神武营众驴并鸣士皆詟惧神武有疾十一月庚子舆疾班师庚戌遣太原公洋鎭邺辛亥徴世子澄至晋阳有恶鸟集于亭树世子使斛律光射杀之己卯神武以无功表解都督中外诸军事魏帝优诏许焉是时西魏言神武中弩神武闻之乃勉坐见诸贵使斛律金敕勒歌神武自和之哀感流涕侯景素轻世子尝谓司马子如曰王在吾不敢有异王无吾不能与鲜卑小儿共事子如掩其口至是世子为神武书召景景先与神武约得书书有微防乃来书至无防景不至又闻神武疾遂拥兵自固神武谓世子曰我虽疾尔面更有余忧色何也世子未对又问曰岂非忧侯景叛邪曰然神武曰景专制河南十四年矣常有飞扬防扈志顾我能养岂为汝驾御也今四方未定勿遽发哀库狄干鲜卑老公斛律金勑勒老公并性遒直终不负汝可朱浑道元刘丰生逺来投我必无异心贺防焉过儿朴实无罪过潘相乐今本作道人心和厚汝兄弟当得其力韩轨少戆宜寛借之彭相乐心腹难得宜防防之少堪敌侯景者唯有慕容绍宗我故不贵之留以与汝宜深加殊礼委以经略
　　五年正月朔日蚀神武曰日蚀其为我邪死亦何恨丙午陈啓于魏帝是日崩于晋阳时年五十二秘不发丧六月壬午魏帝于东堂举哀三日制缌缞诏凶礼依汉大将军霍光东平王苍故事赠假黄钺使持节相国都督中外诸军事齐王玺绂辒辌车黄屋左纛前后羽葆鼓吹轻车介士兼备九锡殊礼諡献武王八月甲申葬于邺西北漳水之西魏帝临送于紫陌天保初追崇为献武帝庙号太祖陵曰义平天统元年改諡神武皇帝庙号高祖神武性深密高岸终日俨然人不能测机权之际变化若神至于军国大略独运怀抱文武将吏罕有预之经驭军众法令严肃临敌制胜策出无方听断昭察不可欺犯知人好士全防勲旧性周给每有文敎常殷勤款悉指事论心不尚绮靡擢人授任在于得才茍其所堪乃至防于厮养有虚声无实者稀见任用诸将出讨奉行方略罔不克防违失指画多致奔亡雅尚俭素刀劒鞍勒无金玉之饰少能剧饮自当大任不过三爵居家如官仁恕爱士始范阳卢景裕以明经称鲁郡韩毅以工书显咸以谋逆见禽并蒙恩置之第馆敎授诸子其文武之士尽节所事见执获而不罪者甚多故遐迩归心皆思効力至南和梁国北怀蠕蠕吐谷浑阿至罗咸所招纳获其力用规略逺矣
　　世宗文襄皇帝讳澄字子惠神武长子也母曰娄太后生而岐嶷神武异之
　　魏中兴元年立为渤海王世子就杜询讲学敏悟过人询甚叹服
　　二年加侍中开府仪同三司尚孝静帝妹冯翊长公主时年十二神情儁爽便若成人神武试问以时事得失辨析无不中理自是军国筹策皆预之
　　天平元年加使持节尚书令大行台并州刺史
　　三年入辅朝政加领军左右京畿大都督时人虽闻器识犹以少年期之而机略严明事无疑滞于是朝野震肃
　　元象元年摄吏部尚书魏自崔亮以后选人常以年劳为制文襄乃厘改前式铨擢唯在得人又沙汰尚书郎妙选人地以充之至于才名之士咸被荐擢假有未居显位者皆致之门下以为賔客每山园游宴必见招携执射赋诗各尽其所长以为娱适
　　兴和二年加大将军领中书监仍摄吏部尚书自正光已后天下多事在任羣官亷洁者寡文襄乃奏吏部崔暹为御史中尉纠劾权豪无所纵舍于是风俗更始私枉路絶乃牓于街衢具论经国政术仍开直言之路有论事上书苦言切至者皆优容之
　　武定四年十一月神武西讨不豫班师文襄驰赴军所侍卫还晋阳
　　五年正月丙午神武崩秘不发丧辛亥司徒侯景据河南反颍川刺史司马世云以城应之景诱执豫州刺史高元成襄州刺史李密广州刺史暴显等遣司空韩轨率众讨之四月壬申文襄朝于邺六月己巳韩轨等自颍川班师丁丑文襄还晋阳乃发丧告喻文武陈神武遗志七月戊戌魏帝诏以文襄为使持节大丞相都督中外诸军录尚书事大行台勃海王文襄啓辞位愿停王爵壬寅魏帝诏太原公洋摄理军国遣中使敦喻八月戊辰文襄啓申神武遗令请减国邑分封将督各有差辛未朝于邺固辞丞相魏帝诏曰既朝野攸冯安危所系不得令遂本怀须有权夺可复前大将军余如故壬辰尚书祠部郎中元瑾梁降人茍济长秋卿刘思逸及淮南王宣洪华山王大器济北王徽等谋害文襄事发伏诛九月己亥文襄请旧勲灼然未蒙齿录者悉求旌赏朝士名行有闻或以年耆疾满告谢者准其本秩授以州郡不得莅事听防子孙自天平元年以来遇事亡官者听复本资豪贵之家不得占防山泽其第宇车服防姻送葬奢僭无限者并令禁断从太昌元年以来将帅有殊功异効者其子弟年十岁以上请听依第出身其兵士从征身殒阵塲者蠲其家租课若有藏器避世者以礼招致随才擢叙罢营构之官在朝百司怠惰不勤有所旷废者免所居官若清干克济皎然可知者即宜超叙不拘常式辛丑文襄还晋阳
　　六年正月己未文襄朝于邺二月己卯梁遣使慰文襄并请通和文襄许其和而不答书侯景之叛也南兖州刺史石长宣颇相影响诸州刺史守令佐史多被诖误景破后悉被禽获尚书咸处极刑文襄并请减降于是斩长宣其余并从寛宥三月戊申文襄请朝臣及牧守令长各举贤良及骁武胆略堪守边城者务在得才不拘职素其称事六品散官五品以上朝廷所悉不在举限其称事七品散官六品以下并及州郡县杂白身不限在官解职并任举之随才进擢辛亥文襄南临黎阳济于虎牢自洛阳从太行而反晋阳于路遗书朝士以相戒厉于是朝野承风莫不震肃六月文襄廵北边城戍振赐各有差七月乙卯文襄朝于邺八月庚寅还晋阳使大行台慕容绍宗与太尉高岳大都督刘丰讨王思政于颍川先是文襄遣行台尚书辛术率诸将略江淮之北至是凡所获二十三州
　　七年四月甲辰魏帝进文襄位相国封齐王绿綟绶赞拜不名入朝不趋劒履上殿食冀州之勃海长乐安德武邑瀛州之河间五郡邑十五万户使持节都督中外诸军事录尚书大行台并如故丁未文襄入朝固让魏帝不许五月戊寅文襄帅师自邺赴颍川六月丙申克颍川禽西魏大将军王思政以忠于所事释而待之七月文襄朝于邺请魏帝立皇太子复辞爵位殊礼未报八月辛卯遇盗而崩初梁将兰钦子京见虏文襄以配厨钦求赎之不许京再诉文襄使监厨苍头薛丰洛杖之曰更诉当杀汝京与其党六人谋作乱时文襄将受魏禅与陈元康崔季舒屏左右谋于北城东栢堂太史啓言宰辅星甚微变不一月时京将进食文襄却之谓人曰昨夜梦死奴斫我又曰急杀却京闻之寘刀于盘下冒言进食文襄见之怒曰我未索食何遽来京挥刀曰将杀汝文襄自投伤足入牀下贼党至因见弑时年二十九秘不发丧明年正月辛酉魏帝举哀于太极东堂诏赠物八万叚凶事依汉大将军霍光东平王苍故事赠假黄钺使持节相国都督中外诸军事齐王玺绂輼辌车黄屋左纛后部羽葆鼓吹轻车介士备九锡礼諡曰文襄王二月甲申葬于义平陵之北天保初追尊曰文襄皇帝庙号世宗陵曰峻成文襄美姿容善言笑谈谑之际从容雅性聪警多筹策当朝作相听断如流爱士好贤待之以礼有神武之风焉然少壮气猛严峻刑法高愼西叛侯景南翻非直本怀狼戻兼亦有惧威略情欲奢淫动乖制度尝于宫西造宅墙院高广防事宏壮亚太极殿神武入朝责之乃止
　　显祖文宣皇帝讳洋字子进神武第二子文襄之母弟也武明太后初孕帝每夜有赤光照室太后私怪之及产命之曰侯尼干鲜卑言有相子也以生于晋阳一名晋阳乐时神武家徒壁立后与亲姻相对共忧寒馁帝生始数月尚未能言歘然曰得活太后及左右大惊不敢言及长黑色大颊兑下鳞身重踝瞻视审定不好戏弄深沈有大度晋阳有沙门乍愚乍知时人不测呼为阿秃师太后见诸子焉歴问禄位至帝再三举手指天而已口无所言见者异之神武尝从诸子过鳯阳门有龙在上唯神武与帝见之内虽明敏貎若不足文襄每嗤之曰此人亦得富贵相法亦何由可解神武以帝貎陋神彩不甚发扬曾问以时事帝略有所辨傥语一事必得事又尝令诸子各使理乱丝帝独抽刀斩之曰乱者须斩神武以为然又各配兵四出而使彭乐率甲骑伪攻之文襄等怖挠帝勒众与彭乐相格乐免胄言情犹禽之以献由是神武称异之谓长史薛琡曰此儿意识过吾琡亦私怪之幼时师事范阳卢景裕黙识常过人未尝有所自明景裕不能测也天平二年封太原郡公累迁尚书左仆射后从文襄行过辽阳山独见天门开余无人见者武定五年神武崩犹秘凶事众情疑骇帝虽内婴巨痛外若平常人情颇安魏帝授帝尚书令中书监京畿大都督七年八月文襄遇贼帝在城东双堂事出仓卒内外震骇帝神色不变指麾部分自脔斩羣贼而漆其首秘不发丧徐言奴反大将军被伤无大苦也当时内外莫不惊异乃讽魏朝立皇太子因以大赦乃赴晋阳总庶政帝内虽明察外若不了老臣宿将皆轻帝于是帝推诚接下务从寛厚事有不便者咸蠲省焉羣情始服八年正月辛酉魏帝为文襄举哀于东堂戊辰诏进帝位使持节丞相都督中外诸军录尚书事大行台齐郡王食邑一万户三月庚申又进封齐王食冀州之勃海长乐安德武邑瀛州之河间五郡邑十万户帝自居晋阳寝室每夜有光如昼既为王梦人以笔防已额旦日以语馆客王昙晢曰吾其退乎昙晢拜贺曰王上加防为主当进也五月辛亥帝如邺光州获九尾狐以献甲寅魏帝遣兼太尉彭城王韶司空潘相乐奉册进帝位相国总百揆以冀州之勃海长乐安德武邑瀛州之河间高阳章武定州之中山常山博陵十郡邑二十万户加九锡殊礼齐王如故丙辰魏帝逊位别宫又使兼太尉彭城王韶兼司空敬显儁奉册禅位致玺书于帝并奉皇帝玺绶禅代之礼一依唐虞汉魏故事帝累表固辞诏不许于是尚书令高隆之率百寮劝进
　　天保元年夏五月戊午皇帝即位于南郊升坛柴燎告天是日邺下获赤雀献于郊所事毕还宫御太极前殿大赦改元百官进两大阶六州缘边职人三大阶自魏孝庄已后百官絶禄至是复给焉己未诏封魏帝为中山王追尊皇祖文穆王为文穆皇帝皇祖妣为文穆皇后皇考献武王为献武皇帝皇兄文襄王为文襄皇帝命有司议祖宗以闻辛酉尊王太后为皇太后乙酉降魏朝封爵各有差其信都从义及宣力霸朝者又西来人并武定六年以来南来投化者不在降限辛未遣大使于四方观察风俗问民疾苦甲戌迁神主于太庙六月辛巳诏改封崇圣侯孔长为恭圣侯邑一百户以奉孔子祀并下鲁郡以时修葺庙宇又诏吉凶车服制度各有等差具立条式使俭而获中分遣使人致祭于五岳四渎其尧祠舜庙下及孔父老君等载于祀典者咸秩罔遗又诏冀州之勃海长乐二郡先帝始封之国义旗初起之地并州之太原青州之齐郡霸朝所在王命是基君子有作贵不忘本齐郡勃海可并复一年长乐复二年太原复三年壬午诏故太傅孙腾故太保尉景故大司马娄昭故司徒高敖曹故尚书左仆射慕容绍宗故领军万俟干故定州刺史叚荣故御史中尉刘贵故御史中尉窦泰故殷州刺史刘丰故济州刺史蔡儁等并左右先帝经赞皇基或不幸早殂或陨身王事可遣使者就墓致祭并抚问妻子又诏封宗室太尉高岳为清河王太保高隆之为平原王开府仪同三司高归彦为平秦王徐州刺史高思宗为上洛王营州刺史高长弼为广武王兼武卫将军高普为武兴王兼武卫将军高子瑗为平昌王兼北中郎将高显国为襄乐王前太子庶子高叡为赵郡王州县开国公高孝绪为脩城王又诏封功臣太师库狄干为章武王大司马斛律金为咸阳王并州刺史贺防仁为安定王殷州刺史韩轨为安德王瀛州刺史可朱浑道元为扶风王司徒公彭乐为陈留王司空公潘相乐为河东王癸未诏封诸弟青州刺史浚为永安王尚书左仆射淹为平阳王定州刺史浟为彭城王仪同三司演为常山王冀州刺史涣为上党王仪同三司淯为襄城王仪同三司湛为长广王湝为任城王湜为高阳王济为博陵王凝为新平王润为冯翊王洽为汉阳王丁亥诏立王子殷为皇太子王后李氏为皇后庚寅诏以太师库狄干为太宰司徒彭乐为太尉司空潘相乐为司徒开府仪同三司司马子如为司空己亥以皇太子初入东宫赦畿内及并州死罪已下降余州死罪已下囚秋七月辛亥尊文襄妃元氏为文襄皇后宫曰靖德又封文襄子孝琬为河间王孝瑜为河南王乙卯以尚书令平原王封隆之为录尚书事尚书左仆射平阳王淹为尚书令改御史中尉还为中丞诏魏御府所有珍竒杂防常所不给人者悉送内后园以供七日宴赐八月诏郡国修立黉宇敦述儒风其国子学生亦依旧铨补往者文襄皇帝所运蔡邕石经五十二枚移置学馆依次修立又诏求直言正谏之士待以不次之命牧人之官广劝农桑庚寅诏曰朕以虚薄嗣王业思所以赞扬盛绩播之万古虽史官执笔有闻无坠犹恐绪言遗美时或未书在位三公文武大小降及庶人爰至僧徒或亲奉音防或承传旁説凡可载之文籍悉条封上甲午诏曰魏世议定麟趾格遂为通制官司施用犹未尽善羣官可更论讨新令未成之间仍以旧格从事九月癸丑以领东夷校尉辽东郡开国公高丽王成为使持节侍中骠骑大将军领防东夷校尉王公如故丁夘诏以梁侍中使持节假黄钺都督中外诸军事大将军承制邵陵王萧纶为梁王庚午幸晋阳是日皇太子入居凉风堂监国冬十月己卯法驾御金辂入晋阳宫朝皇太后于内殿辛巳曲赦并州太原郡晋阳县及相国府四狱囚乙酉以特进元绍为尚书左仆射并州刺史叚韶为右仆射壬辰罢相国府留骑兵外兵曹各立一省别掌机密十一月宇文泰帅师至陜城分骑北度至建州甲寅梁湘东王萧绎遣使朝贡丙寅帝亲戎出次城东宇文泰见军容严盛叹曰高欢不死矣遂班师十二月辛丑车驾至自晋阳是岁高丽蠕蠕吐谷浑库莫奚并遣使朝贡
　　二年春正月丁未梁湘东王萧绎遣使朝贡辛亥祀园丘以神武皇帝配癸亥亲耕籍田乙丑享太庙二月壬辰太尉彭乐谋反伏诛三月丙午襄城王清薨己未诏梁承制湘东王绎为梁使持节假黄钺相国建梁台总百揆承制梁王庚申司空司马子如坐事免是月梁交梁义新四州刺史各以地内附西魏文帝崩夏四月壬辰梁王萧绎遣使朝贡六月庚午以前司空司马子如为太尉秋七月己卯改显阳殿还为昭阳殿辛卯改殷州为赵州以避太子之讳是月侯景废梁简文帝立萧栋为主九月壬申免诸伎作屯牧杂色役之徒为白户癸巳行幸赵定二州因至晋阳冬十月戊申起宣光建始嘉福仁寿诸殿庚申萧绎遣使朝贡丁卯文襄皇帝神主入于庙十一月侯景废梁主栋僭即伪位于建邺自称曰汉十二月中山王殂是岁蠕蠕室韦髙丽并遣使朝贡
　　三年春正月丙申帝亲讨库莫奚于代郡大破之以其口配山东为百姓二月蠕蠕主阿那瓌为突厥所破瓌自杀其太子庵罗辰及瓌从弟登注俟刑登注子库提并拥众来奔蠕蠕余众立注次子鐡伐为主辛丑契丹遣使朝贡三月戊子诏清河王岳司徒潘相乐行台辛术帅师南伐癸巳诏进梁王萧绎为梁主夏四月壬申东南道行台辛术于广陵送传国八玺甲申以吏部尚书杨愔为尚书右仆射六月己亥清河王岳等班师乙卯车驾幸晋阳冬十月乙未次黄栌岭仍从长城北至社于戍四百余里立三十六戍十一月辛巳梁主萧绎即位于江陵是为元帝遣使来聘十二月壬子车驾还宫戊午幸晋阳是岁西魏废帝元年
　　四年春正月丙子山胡围离石戍帝亲讨之未至而逃因廵三堆戍大狩而旋戊寅库莫奚遣使朝贡自魏末用永安钱又有数品皆轻滥己丑铸新钱文曰常平五铢二月送蠕蠕铁伐父登注及子库提还北铁伐寻为契丹所杀国人复立登注为主仍为其大人阿富提等所杀国人复立库提为主夏四月车驾还宫戊午西南有大声如雷五月庚午校猎于林虑山戊子还宫六月甲辰章武王库狄干薨秋北廵冀定幽安仍北讨契丹冬十月丁酉车驾至平州遂西道趣长堑甲辰帝歩逾山岭为士卒先指麾奋击大破契丹是行也帝露头袒身昼夜不息行千余里唯食肉饮水气色弥厉丁巳登碣石山临沧海十一月己未帝自平州还遂如晋阳闰月壬寅梁人来聘十二月己未突厥复攻蠕蠕举国来奔癸亥帝北讨突厥迎纳蠕蠕乃废其主库提立阿那瓌子庵罗辰为主置之马邑川追突厥于朔方突厥请降许之而还自是贡献相继
　　五年春正月癸丑帝讨山胡大破之男子十二已上皆斩女子及幼弱以赏军士遂平石楼石楼絶险自魏代所不能至于是逺近山胡莫不慑伏是役也有都督战伤其什长路晖礼不能救帝命刳其五藏使九人分食之肉及秽恶皆尽自是始行威虐是月宇文防废西魏帝而立齐王廓是为恭帝三月蠕蠕庵罗辰叛帝亲讨大破之辰父子北遁太保贺防仁坐违缓防其髪免为庶人使负炭输晋阳宫夏四月蠕蠕寇肆州丁巳帝自晋阳讨之至恒州时虏骑散走大军已还帝帅麾下二千余骑为殿夜宿黄瓜堆蠕蠕别部数万骑扣鞍而进四面围逼帝安睡平明方起神色自若指画军形溃围而出虏走追击之伏尸二十里获庵罗辰妻子生口三万余五月丁亥地豆干契丹并遣使朝贡丁未北讨蠕蠕又大破之六月蠕蠕逺遁秋七月戊子肃愼遣使朝贡壬辰降罪人庚戌至自北伐八月庚午以司州牧清河王岳为太保以安德王轨为大司马以扶风王可朱浑道元为大将军以司空尉粲为司徒以太子少师侯莫陈相为司空以尚书令平阳王淹为录尚书事以常山王演为尚书令以上党王涣为尚书右仆射丁丑行幸晋阳辛巳录尚书事平原王高隆之薨封翼州刺史叚韶为平原王是月诏常山王演上党王涣清河王岳平原王叚韶率众于洛阳西南筑伐恶城新城严城河南城四鎭九月帝亲自临幸欲以致西师西师不出乃如晋阳冬十月西魏攻陷江陵杀梁元帝梁将王僧辩在建业推其晋安王萧方智为太宰都督中外诸军事承制置百官十二月庚申车驾北廵至达速岭亲览山川险要将起长城是岁西魏恭帝元年
　　六年春正月壬寅清河王岳度江克夏首梁司徒郢州刺史陆法和请降诏以梁贞阳侯萧渊明为梁主遣尚书右仆射上党王涣送之江南二月甲子以陆法和为使持节都督十州诸军事太尉大都督西南道大行台三月丙戍上党王涣克东关斩梁将裴之横丙申车驾至自晋阳封文襄二子孝珩为广宁王延宗为安德王戊戍帝临昭阳殿决狱是月发寡妇以配军士筑长城夏五月萧渊明入于建业六月甲子河东王潘相乐薨壬申帝亲讨蠕蠕甲戍诸军大会祁连池乙亥出塞至库狄谷百余里无水泉六军渴乏俄而大雨秋七月己卯帝顿白道留辎重亲率轻骑五千追蠕蠕壬午及之怀朔鎭帝躬犯矢石频大破之遂至沃野壬辰还晋阳九月己卯车驾至自晋阳冬十月梁将陈霸先袭杀王僧辩废萧渊明复立萧方智为主辛亥行幸晋阳十一月梁秦州刺史徐嗣徽南豫州刺史任约等袭据石头城并以州内附壬辰大都督萧轨帅众至江遣都督柳达摩等渡江鎭石头己亥太保清河王岳薨柳达摩为霸先攻逼以石头降是岁高丽库莫奚并遣使朝贡诏发夫一百八十万人筑城自幽州北夏口西至恒州九百余里
　　七年春正月辛丑封司空侯莫陈相为白水郡王车驾至自晋阳于邺城西马射大集众庶观之二月辛未诏常山王演等于凉风堂读尚书奏案论定得失帝亲决之三月丁酉大都督萧轨等帅众渡江夏四月乙丑仪同三司娄叡讨智阳蛮大破之丁卯造金华殿五月汉阳王洽薨帝以肉为断慈遂不复食六月乙卯萧轨等与梁师战于钟山西遇霖雨失利轨及都督李希光王敬宝东方老军司裴英起并没士卒还者十二三乙丑梁湘州刺史王琳献驯象秋七月乙亥魏相宇文泰薨是月发山东寡妇二千六百人配军士有夫而滥夺者十二三十一月壬子并省州三郡一百五十三县三百八十九鎭三戍二十六十二月庚子魏恭帝逊位于周是岁库莫奚契丹遣使朝贡修广三台宫殿先是自西河总秦戍筑长城东至海前后所筑东西凡三千余里六十里一戍其要害置州鎭凡二十五所
　　八年春三月大热人或暍死夏四月庚午诏禁取虾蟹蚬蛤之类唯许私家捕鱼乙酉诏公私禁取鹰鹞以太师咸阳王斛律金为右丞相以前大将军扶风王可朱浑道元为太傅以开府仪同三司贺防仁为太保尚书令常山王演为司空以录尚书事长广王湛为尚书令以尚书右仆射杨愔为左仆射以并省尚书右仆射崔暹为左仆射以上党王涣为录尚书事是月帝在城东马射勑京师士女悉赴观不赴者罪以军法七日乃止五月辛酉冀州人刘向于邺谋逆党与皆伏诛秋八月己巳库莫奚遣使朝贡庚辰诏丘郊禘祫时祭皆市取少牢不得刲割有司监视必令丰备农社先蚕酒肉而已雩禖风雨司人司禄灵星杂祀果饼酒脯唯当务尽诚敬义同如在辛巳制酤自夏至九月河北六州河南十三州畿内八郡大蝗飞至邺蔽日声如风雨甲辰诏今年遭蝗处免租冬十月乙亥梁主萧方智逊位于陈陈武帝遣使称藩朝贡是岁周闵帝元年周冢宰宇文防弑闵帝而立明帝又改元焉初于长城内筑重城自库洛防而东至于坞纥戍凡四百余里
　　九年春二月丁亥降罪人己丑诏燎野限以仲冬不得他时行火损昆虫草木三月丁酉车驾至自晋阳夏四月辛巳大赦是月北豫州刺史司马消难以城叛于周大旱帝以祈雨不降毁西门豹祠掘其冡五月辛丑以尚书令长广王湛为录尚书事以骠骑大将军平秦王归彦为右仆射甲辰以前左仆射杨愔为尚书令六月乙丑帝自晋阳北廵己巳至祁连池戊寅还晋阳是夏山东大蝗差人夫捕而坑之秋七月辛丑给畿内老人刘奴等九百四十三人版职及杖帽各有差戊申诏赵燕瀛定南营五州及司州广平清河二郡去年螽涝损田兼春夏少雨苖稼薄者免今年租税八月乙丑车驾至自晋阳甲戍行幸晋阳先是发丁匠三十余万人营三台于邺因其旧基而高博之大起宫室及游豫园至是三台成改铜爵曰金凤金虎曰圣应冰井曰崇光冬十一月甲午车驾至自晋阳登三台御乾象殿朝宴羣臣以新宫成丁酉大赦内外文武官并进一大阶丁巳梁湘州刺史王琳遣使请立萧庄为梁主进居九戊寅以太傅可朱浑道元为太师以司徒尉粲为太尉以冀州刺史段韶为司空以录尚书事常山王演为大司马以录尚书事长广王湛为司徒起大庄严寺是岁杀永安王浚上党王涣
　　十年春正月戊戌以司空侯莫陈相为大将军辛丑太尉长乐郡公尉粲肆州刺史濮阳公娄仲逺并进爵为王甲寅行幸辽阳甘露寺二月丙戍帝于甘露寺禅居深观唯军国大政奏闻三月戊戍以侍中高德正为尚书右仆射丙辰车驾至自辽阳是月梁主萧庄至郢州遣使朝贡夏闰四月丁酉以司州牧彭城王浟为兼司空以侍中高阳王湜为尚书左仆射乙巳以兼司空彭城王浟为兼大尉摄司空事封皇子绍亷为长乐王五月癸未诛始平公元世东平公元景式等二十五家禁止特进元韶等十九家寻并诛之男子无少长皆斩所杀三千人并投漳水六月陈武帝殂秋八月戊戍封皇子绍义为广阳王以尚书右仆射河间王孝琬为左仆射癸卯诏诸军人或有父祖改姓冒入元氏或假托认妄称姓元者不问世数逺近悉听改复本姓是月杀左仆射高徳正九月己巳行幸晋阳冬十月甲午帝暴崩于晋阳宫德阳堂时年三十一遗诏凶事一从俭约防月之断限以三十六日嗣子百寮内外遐迩奉制割情悉从公除癸卯发防敛于宣徳殿十一月辛未梓宫还邺十二月乙酉殡于太极前殿干明元年二月丙申葬于武宁陵諡曰文宣皇帝庙号高祖帝沈敏有逺量外若不逮内鉴甚明文襄年长英秀神武特所爱重百僚承风莫不震惧而帝善自晦迹言不出口恒自贬退言咸顺从故深见轻虽家人亦以为不及文襄嗣业帝以次长见猜嫌帝后李氏色美每豫宴会容貎逺过靖德皇后文襄弥不平焉帝每为后私营服翫小佳文襄即令逼取后恚有时未与帝笑曰此物犹应可求兄须何容恡文襄或愧而不取便恭受亦无饰让每退朝还第輙闭閤静坐虽对妻子能竟日不言或跣奔跃后问其故对曰为尔漫戏此盖习劳而不肯言也所寝至夜曾有光巨细可察后惊告帝帝曰愼勿妄言自此唯与后寝侍御皆令出外文襄崩秘不发防其后渐露魏帝窃谓左右曰大将军比殂似是天意威权当归王室矣及帝将赴晋阳亲入辞谒于昭阳殿从者千人居前持劒者十余辈帝在殿下数十歩立而卫士升阶己二百许人皆攘袂扣刃若对严敌帝令主者奏须诣晋阳言讫再拜而出魏帝失色目送帝曰此人又似不能见容吾不知死在何日及至并州慰谕将士指辞款实众皆欣然曰谁谓左仆射翻不减令公令公即指文襄也时讹言上党出圣人帝闻之将徙一郡而郡人张思进上言殿下生于南宫坊名上党即是上党出圣人帝悦而止先是童謡曰一束藁两头然河边羖防飞上天藁然两头于文为高河边羖防为水边羊指帝名也于是徐之才盛陈宜受禅帝曰先父亡兄功德如此尚终北面吾又何敢当之才曰正为不及父兄须早升九五如其不作人将生心且防云羊饮盟津角拄天盟津水也羊饮水王名也角拄天大位也又阳平郡界回星驿傍有大水土人常见羣羊数百立卧其中就视不见事与防合愿王勿疑帝以问高德正德正又赞成之于是始决乃使李密卜之遇大畜曰大吉汉文帝之卦也帝乃铸象以卜之一冩而成使段韶问斛律金于肆州金来朝深言不可以铠曹宗景业首陈符命请杀之乃议于太后前太后谓诸贵曰我儿狞直必自无此意直高德正乐祸教之耳帝意决乃整兵而东使高德正之邺讽喻公卿莫有应者司马子如逆帝于辽阳固言未可杜弼亦抱马谏帝欲还尚食丞李集曰此行事非小而言还帝伪言使向东门杀之而别令赐绢十疋四月夜禾生于魏帝铜研旦长数寸有穗五月帝复东赴邺令左右曰异言者斩是月光州献九尾狐帝至邺城南召入并赍版策旦高隆之进谒曰用此何为帝作色曰我自作事若欲族灭耶隆之谢而退于是乃作圜丘备法物草禅让事及登极之后神明转茂外柔内刚果于断割人莫能窥又特明吏事留心政术简靖寛和坦于任使故杨愔等得尽于匡赞朝政粲然兼以法驭下不避权贵或有违犯不容勲戚内外莫不肃然至于军国机策独决怀抱规谋宏逺有人君大畧又以三方鼎峙缮甲练兵左右宿卫置百保军士每临行阵亲当矢石锋刃交接唯恐前敌不多屡犯艰厄常致克捷尝追及蠕蠕令都督高阿那肱率骑数千塞其走道时虏军犹有五万余人肱以兵少请益帝更减其半骑那肱奋击遂大破之虏主逾越岩谷仅以身免都督高元海王师罗并无武艺先称怯弱一旦交锋有逾骁壮尝于东山游宴以关陇未平投杯震怒召魏收于前立为诏书宣示逺近将军西行是岁宇文泰殂西人震恐常为度陇之计既征伐四克威振戎夏六七年后以功业自矜遂留情躭湎肆行淫暴或躬自鼓舞歌讴不息从旦通宵以夜继昼或袒露形体涂傅粉黛散发胡服杂衣锦防拔刃张弓游行市肆勲戚之第朝夕临幸时乗鹿车白象骆駞牛驴并不施鞍勒或盛暑炎赫日中暴身隆冬酷寒去衣驰走从者不堪帝居之自若街坐巷宿处处游行多使刘桃枝崔季舒负之而行或担胡鼓而拍之亲戚贵臣左右近习侍从错杂无复差等征集淫妪悉去衣裳分付从官朝夕临视或聚棘为马纽草为索逼遣乘骑牵引来去流血洒地以为娱乐凡诸杀害多令支解或焚之于火或投之于河沈酗既久弥以狂惑毎至将醉輙抜劒挂手或张弓傅矢或执持牟槊游行市问妇人曰天子何如答曰顚顚痴痴何成天子帝乃杀之或驰骋衢路散掷钱物恣人拾取争竞諠哗方以为喜太后尝在北宫坐一小榻帝时已醉手自举牀后便坠落颇有伤损醒悟之后大怀慙恨遂令多聚柴火将入其中太后惊惧亲自持挽又设地席令平秦王高归彦执杖口自责疏脱背就罚勑归彦杖不出血当即斩汝太后涕泣前自抱之帝流涕苦请不肯受于太后太后听许方舍背杖笞脚五十莫不至到衣冠拜谢悲不自胜因此戒酒一旬还复如初自是躭湎转剧遂幸李后家以鸣镝射后母崔正中其颊因骂曰吾醉时尚不识太后老婢何事马鞭乱打一百有余三台构木高二十七丈两栋相距二百余尺工匠危怯皆系绳自防帝登脊疾走都无怖畏时复雅儛折旋中节傍人见者莫不寒心又召死囚以席为翅从台飞下免其罪戮果敢不虑者尽皆获全疑怯犹豫者或致损跌沈酗既久转亏本性怒大司农穆子容使之脱衣而伏亲射之不中以橛贯其下窍入肠虽以杨愔为宰辅使进厠筹以其体肥呼为杨大肚马鞭鞭其背流血浃袍以刀子其腹崔季舒托俳言曰老小公子恶戏因掣刀子而去之又置愔于棺中载以轜车几下钉者数四曾至彭城王浟宅谓其母尔朱曰忆汝夺我母壻时向何由可耐手自刃杀又至故仆射崔暹第谓暹妻李曰颇忆暹不李曰结发义深实怀追忆帝曰若忆时自往看也亲自斩之弃头墙外尝在晋阳以矟戏刺都督尉子耀应手而死在三台大光殿上锯杀都督穆嵩又幸开府暴显家有都督韩哲无罪忽众中召斩之数段魏乐安王元昻后之姊壻其妻有色帝数幸之欲纳为昭仪召昻令伏以鸣镝射一百余下凝血垂将一石竟至于死后帝自往吊哭于防次逼拥其妻仍令从官脱衣助襚兼钱防号为信物一日所得将逾巨万后啼不食乞让位于姊太后又为言帝意乃释所幸薛嫔甚被宠爱忽忆其经与高岳私通无故斩首藏之于怀于东山宴劝酬始合忽探出头投于柈上支解其尸弄其髀为琵琶一座惊怖莫不防胆帝方收取对之流泪云佳人难再得甚可惜也载尸以出被发歩哭而随之至有闾巷庸猥人无识知者忽令召斩邺下系徒罪至大辟简取随驾号为供御囚手自刃杀持以为戏凡所屠害动多支解或投之烈火或弃之漳流兼以外筑长城内营台殿赏费过度天下骚然内外憯憯各怀怨毒而素严断临下加之黙识彊记百寮战栗不敢为非曾有典御丞李集面谏比帝有甚于桀纣帝令缚置流中沈没久之复令引出谓曰吾何如桀纣集曰向来弥不及矣帝又令沈之引出更问如此数四集对如初帝大笑曰天下有如此痴汉方知龙逢比干非是俊物遂解放之又被引入见似有所谏帝令将出要斩其或斩或赦莫能测焉初帝登阼改年为天保士有深识者曰天保之字为一大人只十帝其不过十乎又先是謡云马子入石室三千六百日帝以午年生故曰马子三台石虎旧居故曰石室三千六百日十年也又帝曾问泰山道士曰吾得几年天子答曰得三十年道士出后帝谓李后曰十年十月十日得非三十也吾甚畏之过此无虑人生有死何得致惜但怜正道尚幼人将夺之耳帝及期而崩济南竟不终位时以为知命曾幸晋阳夜宿扛门岭岭有数株栢树皆将千年枝叶嫩茂似有神物所托时帝已被酒向岭瞠骂射中一株未几立枯而死又出言屡中时人故谓之神灵虽为猖獗不专云昬暴末年遂不能进食唯数饮酒麴蘖成灾因而致毙先是霍州发楚夷王女冡尸如生焉得珠襦玉匣帝珍之遂以敛焉初祖珽以险薄多过帝数罪之毎谓为老贼及武成时珽被任遇乃说武成曰文宣甚暴何得称文既非创业何得称祖若文宣为祖陛下万岁后将何以称武成溺于珽说天统初有诏改諡景烈庙号威宗武平初赵彦深执政又奏复帝本諡庙号显祖云
　　文宣帝天保十年
　　废帝济南王讳殷字正道小名道人文宣之长子也母曰李皇后天保元年立为皇太子时年六岁性敏慧初学反语于迹字下注云自反时侍者未达其故太子曰迹字足傍亦为迹岂非自反邪尝宴北宫独令河间王勿入左右问其故太子曰世宗遇贼处河间王复何宜在此文宣每言太子得汉家性质不似我欲废之立太原王初诏国子博士李寳鼎傅之宝鼎卒复诏国子博士邢峙侍讲太子虽富于春秋而温裕开朗有人君之度贯综经业省览时政甚有美名七年冬文宣召朝臣文学者及礼学官于宫宴会令以经义相质亲自临听太子手笔措问在坐莫不叹美九年文宣在晋阳太子监国集诸儒讲孝经令杨愔传旨谓国子助教许散愁曰先生在世何以自资对曰散愁自少以来不登娈童之牀不入季女之室服膺简策不知老之将至平生素怀若斯而已太子曰顔子缩屋称贞柳下妪而不乱未若此翁白首不娶者也乃赉绢百疋后文宣登金凤台召太子使手刃囚太子恻然有难色再三不断其首文宣怒亲以马鞭撞太子三下由是气悸语吃精神时复昏扰十年十月文宣崩癸卯太子即帝位于晋阳宣徳殿大赦内外百官普加泛级亡官失爵听复资品庚戍尊皇太后为太皇太后皇后为皇太后诏九州军人七十已上授以版职武官年六十已上及癃病不堪驱使者并皆放免土木营造金银铜鐡诸杂作工一切停罢十一月乙卯以右丞相咸阳王斛律金为左丞相以录尚书事常山王演为太傅以司徒长广王湛为太尉以司空段韶为司徒以平阳王淹为司空高阳王湜为尚书左仆射河间王孝琬为司州牧侍中燕子献为右仆射戊午分命使者廵省四方求政得失省察风俗问民疾苦十二月戊戍改封上党王绍仁为渔阳王广阳王绍义为范阳王长乐王绍广为陇西王是岁周武成元年
　　干明元年春正月癸丑朔改元己未诏寛徭赋癸亥高阳王湜薨是月车驾至自晋阳己亥以太傅常山王演为太师录尚书事以太尉长广王湛为大司马并省录尚书事以尚书左仆射平秦王归彦为司空赵郡王叡为尚书左仆射诏诸元良口配没官内及赐人者并放免甲辰帝幸芳林园亲录囚徒死罪已下降免各有差乙巳太师常山王演矫诏诛尚书令杨愔尚书右仆射燕子献领军大将军可朱浑天和侍中宋钦道散骑常侍郑子黙戊申以常山王演为大丞相都督中外诸军录尚书事以大司马长广王湛为太傅京畿大都督以司徒段韶为大将军以前司空平阳王淹为太尉以司空平秦王归彦为司徒彭城王浟为尚书令又以高丽王世子汤为使持节领东夷校尉辽东郡公高丽王是月王琳为陈所败萧庄自防至和州三月甲寅诏军国事皆申晋阳禀大丞相常山王规笇壬申封文襄第二子孝珩为广陵王第三子长恭为兰陵王夏四月癸亥诏河南定冀赵瀛沧南胶光南青九州往因螽水颇伤时稼遣使分涂赡恤是月周明帝崩五月壬子以开府仪同三司刘洪徽为尚书右仆射秋八月壬午太皇太后令废帝为济南王全食一郡以大丞相常山王演入纂大统是日王居别宫皇建二年九月殂于晋阳时年十七帝聪慧夙成寛厚仁智天保间雅有令名及承大位杨愔燕子献宋钦道等同辅以常山王地亲望重内外畏服加以文宣初崩之日太后本欲立之故愔等并怀猜忌常山王忧怅乃白太后诛其党时平秦王归彦亦豫谋焉皇建二年秋天文告变归彦虑有后害仍白孝昭以王当咎乃遣归彦驰驷至晋阳害之王薨后孝昭不豫见文宣为祟孝昭深恶之厌胜术备设而无益也薨三旬而孝昭崩太宁二年葬于武宁之西北諡闵悼王初文宣命邢邵制帝名殷字正道从而尤之曰殷家弟及正字一止吾身后儿不得也邵惧请改焉文宣不许曰天也因谓孝昭曰夺时但夺愼勿杀也
　　废帝济南王干明元年
　　孝昭皇帝讳演字延安神武皇帝第六子文宣皇帝之母弟也幼而英峙早有大成之量武明皇太后早所爱重魏元象元年封常山郡公及文襄执政遣中书侍郎李同轨就霸府为诸弟师帝所览文籍源其指归而不好辞彩每叹云虽盟津之师左骖震而不衂同轨以为能遂笃志读汉书至李陵传恒壮其所为焉聪敏过人所与游处一知其家讳终身未尝误犯同轨病卒又命开府长流参军刁柔代之柔性严褊不适诱训之宜中被遣出帝送出閤惨然敛容泪数行下左右莫不歔欷其敬业重旧如此天保初进爵为王五年除并省尚书令帝善断割长思理省内畏服七年从文宣还邺文宣以尚书奏事多有异同令帝与朝臣先论定得失然后敷奏帝长于政术割断咸尽其理文宣叹重之八年转司空录尚书事九年除大司马仍录尚书事时文宣溺于游宴帝忧愤表于神色文宣觉之谓帝曰但令汝在我何为不纵乐帝唯啼泣拜伏竟无所言文宣亦大悲抵杯于地曰汝似嫌我自今敢进酒者斩之因取所御杯尽皆坏弃后益沈湎或入诸贵戚家角力批拉不限贵贱唯常山王至内外肃然帝又密撰事条将谏其友王晞以为不可帝不从因间极言遂逢大怒顺成后本魏朝宗室文宣欲帝离之隂为帝广求淑媛望移其宠帝虽承防有纳而情义弥重帝性颇严尚书郎中剖断有失輙加捶楚令史奸慝便即考竟文宣乃立帝于前以刀环拟胸召被帝罚者临以白刃求帝之短咸无所陈方见解释自是不许笞棰郎中后赐帝魏时宫人醒而忘之谓帝擅取遂以刀环乱筑因此致困皇太后日夜啼泣文宣不知所为先是禁帝友王晞至是乃舍之令侍帝帝月余渐瘳不敢复諌及文宣崩帝居禁中防防事幼主即位乃即朝班除太傅录尚书事朝政皆决于帝月余乃居藩邸自是诏勅多不关帝客或言于帝曰鸷鸟舍巢必有探卵之患今日之地何宜屡出干明元年从废帝赴邺居于领军府时杨愔燕子献可朱浑天和宋钦道郑子黙等以帝威望既重内惧权逼请以帝为太师司州牧录尚书事长广王湛为大司马录并省尚书事解京畿大都督帝既以尊亲而见猜斥乃与长广王期猎谋之于野三月甲戌帝初上省旦发领军府大风暴起坏所御车幔帝甚恶之及至省朝士咸集坐定酒数行于坐执尚书令杨愔右仆射燕子献领军可朱浑天和侍中宋钦道等于坐帝戎服与平原王段韶平秦王高归彦领军刘洪徽入自云龙门于中书省前遇散骑常侍郑子黙又执之同斩于御府之内帝至东閤门都督成休宁抽刀呵帝帝令高归彦喻之休宁厉声大呼不从归彦既为领军素为兵士所服悉皆弛仗休宁方叹息而罢帝入至昭阳殿幼主太皇太后皇太后并出临御坐帝奏愔等罪求伏专擅之辜时庭中及两廊下卫士二千余人皆被甲待诏武卫娥永乐武力絶伦又被文宣重遇抚刃思効废帝吃讷兼仓卒不知所言太皇太后又为皇太后誓言帝无异志唯云被逼而已高归彦勅劳卫士解严永乐乃内刀而泣帝乃令归彦引侍卫之士向华林园以京畿军入守门閤斩娥永乐于园诏以帝为大丞相都督中外诸军录尚书事相府佐史进位一等帝寻如晋阳有诏军国大政咸谘决焉帝既当大位知无不为择其令典考综名实废帝恭己以听政太皇太后寻下令废少主命帝统大业皇建元年八月壬午皇帝即位于晋阳宣德殿大赦改干明元年为皇建诏奉太皇太后还称皇太后皇太后称文宣皇后宫曰昭信乙酉诏曰太祖创业已来诸有佐命功臣子孙絶灭国统不传者有司搜访近亲以名闻当量为主后诸郡国老人各授版职赐黄帽鸠杖又诏謇正之士并听进见陈事军人战亡死王事者以时申闻当加荣赠督将朝士名望素高位歴通显天保以来未蒙追赠者亦皆录奏又以廷尉中丞执法所在绳违案罪不得儛文弄法其官奴婢年六十已上免为庶人戊子以太傅长广王湛为右丞相以太尉平阳王淹为太傅以尚书令彭城王浟为大司马壬辰诏分遣大使廵省四方观察风俗问民疾苦考求得失搜访贤良甲午诏曰昔武王克殷先封往代两汉魏晋无违兹典及元氏统歴不率旧章朕纂承大业思古典但二王三恪旧説不同可议定是非列名条奏其礼仪体式亦仰议之又诏国子寺可备立官属依旧置生员讲习经典岁时考试其文襄帝所运石经宜即施列于学舘外州大学亦仰典司勤加督课丙申诏九州勲人有重封者听分授子弟以广骨肉之恩九月壬申诏议定三祖乐冬十一月辛亥立妃元氏为皇后世子百年为皇太子赐天下为父后者爵一级癸丑有司奏太祖献武皇帝庙宜奏武德之乐舞昭烈之舞太宗文襄皇帝庙宜奏文德之乐舞宣政之舞高祖文宣皇帝庙宜奏文正之乐舞光大之舞诏曰可庚申诏以故太师尉景故太师窦泰故太师太原王娄昭故太宰章武王库狄干故太尉段荣故太师万俟普故司徒蔡儁故太师高干故司徒莫多娄贷文故太保刘贵故太保封祖裔故广州刺史王怀十三人配飨太祖庙庭故太师清河王岳故太宰安德王韩轨故太宰扶风王可朱浑道元故太师高昻故大司马刘丰故太师万俟受洛干故太尉慕容绍宗十一人配飨世宗庙庭故大尉河东王潘相乐故司空薛修义故太傅破六韩常三人配飨高祖庙庭是月帝亲戎北讨库莫奚出长城虏奔遁分兵致讨大获牛马括总入晋阳宫十二月丙午车驾至晋阳
　　二年春正月辛亥祀圜丘壬子禘于太庙癸丑诏降罪人各有差二月丁丑诏内外执事之官从五品已上及三府主簿录事参军诸王文学侍御史廷尉三官尚书郎中中书舍人每二年之内各举一人冬十月丙子以尚书令彭城王浟为太保长乐王尉粲为太尉己酉野雉栖于前殿之庭十一月甲辰诏曰朕婴此暴疾奄忽无逺今嗣子冲眇未闲政术社稷业重理归上德右丞相长广王湛硏机测化体道居宗人雄之望海内瞻仰同胞共气家国所凭可遣尚书左仆射赵郡王叡喻旨徴王统兹大宝其防纪之礼一同汉文三十六日悉从公除山陵施用务从俭约先是帝不豫而无阙听览是日崩于晋阳宫时年二十七大宁元年闰十二月癸卯梓宫还邺上諡曰孝昭皇帝庚午葬于文静陵帝聪敏有识度深沈能断不可窥测身长八尺腰帯十围仪望风表逈然独秀自居台省留心政术闲明簿领吏所不逮及正位宸居弥所刻励轻徭薄赋勤恤人隐内无私宠外收人物虽后父位亦特进无别日昃临朝务知人之善恶每访问左右冀获直言曾问舍人裴泽在外议论得失泽率尔对曰陛下聪明至公自可逺侔古昔而有识之士咸言伤细帝王之度颇为未帝笑曰诚如卿言朕初临万机虑不周悉故致尔耳此事安可久行恐后又嫌疎漏泽因被宠遇其乐闻过也如此赵郡王叡与库狄显安侍坐帝曰须抜我同堂弟显安我亲姑子今序家人礼除君臣之敬可言我之不逮显安曰陛下多妄言曰若何对曰陛下昔见文宣以马鞭挞人常以为非而今行之非妄言邪帝握其手谢之又使直言对曰陛下太细天子乃更似吏帝曰朕甚知之然无法来久将整之以至无为耳又问王晞晞答如显安皆从容受纳性至孝太后不豫出居南宫帝行不正履容色贬悴衣不解帯殆将四旬殿去南宫五百余歩鸡鸣而去辰时方还来去徒行不乘舆辇太后所苦小增便即寝伏閤外食饮药物尽皆躬亲太后尝心痛不自堪忍帝立侍帷前以爪搯手心血流出袖友爱诸弟无君臣之隔雄勇有谋于时国富兵彊将雪神武遗恨意在顿驾平阳为进取之策逺图不遂惜哉初帝与济南约不相害及舆驾在晋阳武成鎭邺望气者云邺城有天子气帝恐济南复兴乃密行鸩毒济南不从乃扼而杀之后颇愧悔初苦内热频进渴散时有尚书令史姓赵于邺见文宣从杨愔燕子献等西行言相与复雠帝在晋阳宫与毛夫人亦见焉遂渐危笃备禳厌之事或煑油四洒或持炬烧逐诸厉方出殿梁山骑栋上歌呼自若了无惧容时有天狗下乃于其所讲武以厌之有惊马帝坠而絶肋太后视疾问济南所在者三帝不对太后怒曰杀之邪不用吾言死其宜矣临终之际唯扶服牀枕叩头求哀遣使诏追长广王入纂大统又手书云宜将吾妻子置一好处勿学前人也
　　孝昭帝皇建二年
　　世祖武成皇帝讳湛神武皇帝第九子孝昭皇帝之母弟也仪表瓌杰神武尤所钟爱神武方招怀荒逺乃为帝聘蠕蠕太子庵罗辰女号隣和公主帝时年八岁冠服端严神情闲逺华戎叹异元象中封长广郡公天保初进爵为王拜尚书令寻兼司徒迁太尉干明初杨愔等密相疎忌以帝为大司马领并州刺史帝既与孝昭谋诛诸执政迁太傅录尚书事领京畿大都督皇建初进位右丞相孝昭幸晋阳帝以懿亲居守邺政事咸见委托二年孝昭崩遗诏征帝入统大位及至晋阳发防于崇德殿皇太后令所司宣遗诏左丞相斛律金率百僚敦劝三表乃许之
　　大宁元年冬十一月癸丑皇帝即位于南宫大赦改皇建二年为大宁乙卯以司徒平秦王归彦为太傅以尚书右仆射赵郡王叡为尚书令以太尉尉粲为太保以尚书令段韶为大司马以丰州刺史娄叡为司空以太傅平阳王淹为太宰以太保彭城王浟为太师录尚书事以冀州刺史博陵王济为太尉以中书监任城王湝为尚书左仆射以并州刺史斛律光为右仆射封孝昭皇帝太子百年为乐陵郡王庚申诏大使廵行天下求政善恶问民疾苦擢进贤良是岁周武帝保定元年河清元年春正月乙亥车驾至自晋阳辛巳祀南郊壬午享太庙丙戍立妃胡氏为皇后子纬为皇太子戊子大赦内外百官普加泛级诸为父后者赐爵一级己亥以前定州刺史冯翊王润为尚书左仆射诏普断屠杀以顺春令二月丁未以太宰平阳王淹为青州刺史太傅领司徒以领军大将军宗师平秦王归彦为太宰冀州刺史乙卯以兼尚书令任城王湝为司徒诏散骑常侍崔瞻聘于陈夏四月辛丑皇太后娄氏崩乙巳青州刺史上言今月庚寅河济清以河济清改大宁二年为河清降罪人各有差五月甲申祔葬武明皇后于义平陵己丑以尚书右仆射斛律光为尚书令秋七月太宰冀州刺史平秦王归彦据州反诏大司马段韶司空娄叡讨禽之乙未斩归彦并其三子及党与二十人于都市丁酉以大司马段韶为太傅以司空娄叡为司徒以太傅平阳王淹为太宰以尚书令斛律光为司空以太子太傅赵郡王叡为尚书令中书监河间王孝琬为尚书左仆射癸亥行幸晋阳陈人来聘冬十一月丁丑诏兼散骑常侍封孝琰使于陈十二月丙辰车驾至自晋阳是岁杀太原王绍德
　　二年春正月乙亥帝诏临朝堂策试秀孝以太子少傅魏收为兼尚书右仆射己卯兼右仆射魏收以阿纵除名丁丑以武明皇后配祭北郊辛卯帝临都亭录见囚降在京罪人各有差三月己丑诏司空斛律光督五营军士筑戍于轵关壬申室韦国遣使朝贡丙戍以兼尚书右仆射赵彦深为左仆射夏四月并汾晋东雍南汾五州虫旱伤稼遣使振恤戊午陈人来聘五月壬午诏以城南双堂之苑廻造大总持寺六月乙巳齐州上言济河水口见八龙升天乙卯诏兼散骑常侍崔子武使于陈庚申司州牧河南王孝瑜薨八月辛丑诏以三台宫为大圣寺冬十二月癸巳陈人来聘己酉周将杨忠帅突厥阿史那木可汗等二十余万人自恒州分为三道杀掠吏民是时大雨雪连月南北千余里平地数尺霜昼下雨血于太原戊午帝至晋阳己未周军逼并州又遣大将达奚武帅众数万至东雍及晋州与突厥相应是岁室韦库莫奚靺鞨契丹并遣使朝贡
　　三年春正月庚申朔周军至城下而陈战于城西周军及突厥大败人畜死者相枕数百里不絶诏平原王段韶追出塞而还三月辛酉以律令班下大赦己巳盗杀太师彭城王浟庚辰以司空斛律光为司徒以侍中武兴王普为尚书左仆射甲申以尚书令冯翊王润为司空夏四月辛卯诏兼散骑常侍皇甫亮使于陈五月甲子帝至自晋阳壬午以尚书令赵郡王叡为录尚书事以前司徒娄叡为太尉甲申以太傅段韶为太师丁亥以太尉任城王湝为大将军壬辰行幸晋阳六月庚子大雨昼夜不息至甲辰乃止是月晋阳讹言有鬼兵百姓竞击铜铁以捍之杀乐陵王百年归宇文媪于周秋九月乙丑封皇子绰为南阳王俨为东平王是月归阎媪于周陈人来聘突厥冦幽州入长城虏掠而还闰月乙未诏遣十二使巡行水涝州免其租调乙巳突厥冦幽州周军三道并出使其将尉迟迥寇洛阳杨入轵关权景宣趣悬瓠冬十一月甲午迥等围洛阳戊戍诏兼散骑常侍刘逖使于陈甲辰太尉娄叡大破周军于轵关禽杨十二月乙卯豫州刺史王士良以城降周将权景宣丁巳帝自晋阳南讨己未太宰平阳王淹薨壬戍太师段韶大破尉迟迥等解洛阳围丁卯帝至洛阳免洛州经周军处一年租赋赦州城内死罪已下囚己巳以太师段韶为太宰以司徒斛律光为太尉并州刺史兰陵王长恭为尚书令壬申帝至虎牢经滑台次于黎阳所经减降罪人丙子车驾至自洛阳是岁高丽靺鞨新罗并遣使朝贡山东大水饥死者不可胜计诏发粟振给事竟不行
　　四年春正月癸卯以大将军任城王湝为大司马辛未幸晋阳二月甲寅诏以新罗国王金眞兴为使持节东夷校尉乐浪郡公新罗王壬申以年谷不登禁酤酒己卯诏减百官食禀各有差三月戊子诏给西兖梁沧赵州司州之东郡阳平清河武都冀州之长乐勃海遭水涝之处贫下户粟各有差家得斗升而已又多不付是月彗星见有物陨于殿庭如赤漆鼓带小铃殿上石自起两两相对又有神见于后园万寿堂前山穴中其体壮大不辨其面两齿絶白长出于唇帝直宿嫔御已下七百人咸见焉帝又梦之夏四月戊午大将军东安王娄叡坐事免乙亥陈人来聘太史奏天文有变其占当有易王丙子乃使太宰段韶兼太尉持节奉皇帝玺绶传位于皇太子大赦改元为天统元年百官进级降罪各有差又诏皇太子妃斛律氏为皇后于是羣公上尊号为太上皇帝军国重事咸以奏闻始将传政使内参乘子尚乘驿送诏书于邺子尚出晋阳城见人骑随后忽失之尚未至邺而其言已布矣天统四年十二月辛未太上皇帝崩于邺宫干寿堂时年三十二諡曰武成皇帝庙号世祖五年二月甲申葬于永平陵
　　武成帝大宁元年河清四年即位五年
　　后主讳纬字仁纲武成皇帝之长子也母曰胡皇后后梦于海上坐玉盆日入裙下遂有娠天保七年五月五日生帝于并州邸帝少美容仪武成特所爱宠拜世子及武成入纂大业大宁二年正月丙戍立为皇太子河清四年武成禅位于帝
　　天统元年夏四月丙子皇帝即位于晋阳宫大赦改河清四年为天统丁丑以太保贺抜仁为太师大尉侯莫陈相为太保司空冯翊王润为司徒录尚书事赵郡王叡为司空尚书左仆射河间王孝琬为尚书令戊寅以瀛州刺史尉粲为太尉太尉斛律光为大将军东安王娄叡为太尉尚书右仆射赵彦深为左仆射六月壬戍彗星出文昌东北其大如手后稍长乃至丈余百日乃灭己巳太上皇帝诏兼散骑常侍王季高使于陈秋七月乙未太上皇帝诏增置都水使者一人冬十一月癸未太上皇帝至自晋阳己丑太上皇帝诏改太祖献武皇帝为神武皇帝庙号高祖献明皇后为武明皇后其文宣諡号委有司议定十二月庚戍太上皇帝狩于北郊壬子狩于南郊乙卯狩于西郊壬戍太上皇帝幸晋阳丁卯帝至自晋阳庚午有司奏改高祖文宣皇帝为威宗景烈皇帝是岁高丽契丹靺鞨并遣使朝贡河南大疫
　　二年春正月辛卯祀圜丘癸巳祫祭于太庙诏降罪人各有差丙申以吏部尚书尉瑾为尚书右仆射庚子行幸晋阳二月庚戍太上皇帝至自晋阳壬子陈人来聘三月乙巳太上皇帝诏以三台施兴圣寺以旱故降禁囚夏四月陈文帝殂五月乙酉以兼尚书左仆射武兴王普为尚书令己亥封太上皇帝子俨为东平王仁为齐安王仁固为北平王仁英为高平王仁元为淮南王六月太上皇帝诏兼散骑常侍韦道儒聘于陈秋八月太上皇帝幸晋阳冬十月乙卯以太保侯莫陈相为太傅大司马任城王湝为太保太尉娄叡为大司马徙冯翊王润为太尉开府仪同三司韩祖念为司徒十一月大雨雪盗窃太庙御服十二月乙丑陈人来聘是岁杀河间王孝琬突厥靺鞨国并遣使朝贡于周为天和元年
　　三年春正月壬辰太上皇帝至自晋阳乙未大雪平地二尺戊戍太上皇帝诏京官执事散官二品已上举三人五品已上各举二人称事七品已上及殿中侍御史尚书都检校御史主书及门下录事各举一人邺宫九龙殿灾延烧西廊二月壬寅朔帝加元服大赦九州职人各进四级内外百官普进二级夏四月癸丑太上皇帝诏兼散骑常侍司马幼之使于陈五月甲午太上皇帝诏以领军大将军东平王俨为尚书令乙未大风昼晦发屋抜树六月己未太上皇帝诏封皇子仁机为西河王仁约为乐浪王仁俭为颍川王仁雅为安乐王统为丹阳王仁谦为东海王闰六月辛巳左丞相斛律金薨壬午太上皇帝诏尚书令东平王俨录尚书事以尚书左仆射赵彦深为尚书令并省尚书右仆射娄定逺为尚书左仆射中书监徐之才为右仆射秋八月辛未太上皇帝诏以太保任城王湝为太师太尉冯翊王润为大司马太宰段韶为左丞相太师贺拔仁为右丞相太傅侯莫陈相为太宰大司马娄叡为太傅大将军斛律光为太保司徒韩祖念为大将军司空赵郡王叡为太尉尚书令东平王俨为司徒九月己酉太上皇帝诏诸寺署所绾杂保户姓高者天保之初虽有优放权假力用未免者今可悉蠲杂户任属郡县一准平民丁巳太上皇帝幸晋阳是秋山东大水人饥僵尸满道冬十月突厥大莫娄室韦百济靺鞨等国各遣使朝贡十一月丙午以晋阳大明殿成故大赦文武百官进二级免并州居城太原一郡来年租癸未太上皇帝幸晋阳十二月己巳太上皇帝诏以故左丞相赵郡王琛配飨神武庙庭
　　四年春正月壬子诏以故清河王岳河东王潘相乐十人并配飨神武庙庭癸亥太上皇帝诏兼散骑常侍郑大防使于陈三月乙巳太上皇帝诏以司徒东平王俨为大将军南阳王绰为司徒开府仪同三司广宁王孝珩为尚书令夏四月辛未邺宫昭阳殿灾及宣光瑶华等殿辛巳太上皇帝幸晋阳五月癸卯以尚书右仆射胡长仁为左仆射中书监和士开为右仆射壬戍太上皇帝至自晋阳自正月不雨至于是月六月甲子朔大雨甲申大风拔木折树是月彗星见于东井秋九月丙申周人来通和太上皇帝诏侍中斛斯文畧报聘于周冬十月辛巳以尚书令广宁王孝珩为录尚书事左仆射胡长仁为尚书令右仆射和士开为左仆射中书监唐邕为右仆射十一月壬辰太上皇帝诏兼散骑常侍李翥使于陈是月陈安成王顼废其主伯宗而自立十二月辛未太上皇帝崩丙子大赦九州职人普加一级内外百官并加两级戊寅上太上皇后尊号为皇太后甲申诏细作之务及所在百工悉罢之又诏掖庭晋阳中山宫人等及邺下并州太官官口二处其年六十已上及有癃患者仰所司简放庚寅诏天保七年已来诸家缘坐配流者所在令还是岁契丹靺鞨国并遣使朝贡
　　五年春正月辛亥诏以金凤等三台未入寺者施大兴圣寺是月杀定州刺史博陵王济二月乙丑诏应宫刑者普免刑为官口又诏禁网捕鹰鹞及畜养笼放之物癸酉大莫娄国遣使朝贡己丑改东平王俨为琅邪王诏侍中叱列长义使于周是月杀太尉赵郡王叡三月丁酉以司空徐显秀为太尉并省尚书令娄定逺为司空是月行幸晋阳夏四月甲子诏以并州尚书省为大基圣寺晋祠为大崇皇寺乙丑车驾至自晋阳秋七月己丑诏降罪人各有差戊申诏使巡省河北诸州无雨处境内徧旱者优免租调冬十月壬戍诏禁造酒十一月辛丑诏以太保斛律光为太傅大司马冯翊王润为太保大将军琅邪王俨为大司马十二月庚午以开府仪同三司兰陵王长恭为尚书令庚辰以中书监魏收为尚书右仆射
　　武平元年春正月乙酉朔改元太师并州刺史东安王娄叡薨戊申诏兼散骑常侍裴献之聘于陈二月癸亥以百济王余昌为使持节侍中骠骑大将军带方郡公王如故己巳以太傅咸阳王斛律光为右丞相并州刺史右丞相安定王贺拔仁为录尚书事冀州刺史任城王湝为太师丙子降死罪已下囚闰月戊戍录尚书事安定王贺拔仁薨三月辛酉以开府仪同三司徐之才为尚书左仆射夏六月乙酉以广宁王孝珩为司空甲辰以皇子恒生故大赦内外百官普进二级九州职人普进四级己酉诏以开府仪同三司唐邕为尚书右仆射秋七月癸丑封孝昭皇帝子彦基为城阳王彦康为定陵王彦忠为梁郡王甲寅以尚书令兰陵王长恭为录尚书事中领军和士开为尚书令癸亥靺鞨遣使朝贡癸酉以华山王凝为太傅八月辛卯行幸晋阳九月乙巳立皇子恒为皇太子冬十月辛巳以司空广宁王孝珩为司徒以上洛王思宗为司空封萧庄为梁王戊子曲降并州死罪已下囚己丑复改威宗景烈皇帝諡号为显祖文宣皇帝十二月丁亥车驾至自晋阳诏右丞相斛律光出晋州道修城戌
　　二年春正月丁巳诏兼散骑常侍刘儁使于陈戊寅以百济王余昌为使持节都督东青州刺史二月壬寅以录尚书事兰陵王长恭为太尉并省录尚书事赵彦深为司空尚书令和士开为录尚书事左仆射徐之才为尚书令右仆射唐邕为左仆射吏部尚书冯子琮为右仆射夏四月壬午以大司马琅邪王俨为太保甲午陈遣使连和谋伐周朝议弗许六月段韶攻周汾州克之获刺史杨敷秋七月庚午太保琅邪王俨矫诏杀录尚书事和士开于南台即日诛领军大将军库狄伏连治书侍御史王子宣等尚书右仆射冯子琮赐死殿中八月己亥行幸晋阳九月辛亥以太师任城王湝为太宰冯翊王润为太师己未左丞相平原王段韶薨戊午曲降并州界内死罪已下有差庚午杀太保琅邪王俨壬申陈人来聘冬十月罢京畿府入领军府己亥车驾至自晋阳十一月庚戍诏侍中赫连子悦使于周丙寅以徐州行台广宁王孝珩为录尚书事庚午以录尚书事广宁王孝珩为司徒癸酉以右丞相斛律光为左丞相三年春正月己巳亲祀南郊辛亥追赠故琅邪王俨为楚帝二月己卯以卫菩萨为太尉辛巳以并省吏部尚书高元海为尚书右仆射庚寅以左仆射唐邕为尚书令侍中祖珽为左仆射是月勑撰元洲苑御览复改名圣寿堂御览三月辛酉诏文武官五品以上各举一人是月周诛冢宰宇文防夏四月周人来聘秋七月戊辰诛左丞相咸阳王斛律光及其弟幽州行台荆山公丰乐八月庚寅废皇后斛律氏为庶人以太宰任城王湝为右丞相太师冯翊王润为太尉兰陵王长恭为大司马广宁王孝珩为大将军安德王延宗为司徒使领军封辅相聘于周戊子拜右昭仪胡氏为皇后己丑以司州牧北平王仁坚为尚书令特进许季良为左仆射彭城王宝德为右仆射癸巳行幸晋阳是月圣寿堂御览成勅付史阁复改为修文殿御览九月陈人来聘冬十月降死罪已下囚甲午拜德夫人穆氏为左皇后大赦十二月辛丑废皇后胡氏为庶人是岁新罗百济勿吉突厥并遣使朝贡于周为建德元年
　　四年春正月戊寅以并省尚书令高阿那肱为录尚书事庚辰诏兼散骑常侍崔象使于陈是月邺都并州并有狐媚多截人髪二月乙巳拜左皇后穆氏为皇后丙午置文林馆乙卯以尚书令北平王仁坚为录尚书事丁巳行幸晋阳是月周人来聘三月辛未盗入信州杀刺史和士休南兖州刺史鲜于世荣讨之庚辰车驾至晋阳夏四月戊午以大司马兰陵王长恭为太保大将军定州刺史南阳王绰为大司马太尉卫菩萨为大将军司徒安德王延宗为太尉司空武兴王普为司徒开府仪同三司宜阳王赵彦深为司空癸丑祈皇祠坛壝蕝之内忽有车轨之辙案验傍无人迹不知车所从来乙卯诏以为大庆班告天下己未周人来聘五月丙子诏史官更撰魏书癸巳以领军穆提婆为尚书左仆射以侍中中书监段孝言为右仆射是月开府仪同三司尉破胡长孙洪畧等与陈将吴明彻战于吕梁南大败破胡走以免洪畧战殁遂陷秦泾二州明彻进陷和合二州是月杀太保兰陵王长恭六月明彻进军围寿阳壬子幸南苑从官暍死者六十人以录尚书事高阿那肱为司徒丙辰诏开府王师罗使于周秋九月校猎于邺东冬十月陈将吴明彻陷寿阳辛丑杀侍中崔季舒张雕虎散骑常侍刘逖封孝琰黄门侍郎裴泽郭遵癸卯行幸晋阳十二月戊寅以司徒高阿那肱为右丞相是岁高丽靺鞨并遣使朝贡突厥使来求婚
　　五年春正月乙丑置左右娥英各一人二月乙未车驾至自晋阳朔州行台南安王思好反辛丑行幸晋阳尚书令唐邕等大破思好思好投火死焚其尸并其妻李氏丁未车驾至自晋阳甲寅以尚书令唐邕为录尚书事夏五月大旱晋阳得死魃长二尺面顶各二目帝闻之使刻木为其形以献庚申大赦丁亥陈人冦淮北秋八月癸卯行幸晋阳甲辰以高劢为尚书右仆射是岁杀南阳王绰
　　六年春三月乙亥车驾至自晋阳丁丑烹妖贼郑子饶于都市是月周人来聘夏四月庚子以中书监阳休之为尚书右仆射癸卯靺鞨遣使朝贡秋七月甲戍行幸晋阳八月丁酉冀定赵幽沧瀛六州大水是月周师入洛川屯芒山攻逼洛城纵火船焚浮桥河桥絶闰月己丑遣右丞相高阿那肱自晋阳御之师次河阳周师夜遁庚辰以司空赵彦深为司徒斛律阿列罗为司空辛巳以军国资用不足税关市舟车山泽盐铁店肆轻重各有差开酒禁
　　七年春正月壬辰诏去秋已来水潦人饥不自立者所在付大寺及诸富户济其性命甲寅大赦乙卯车驾至自晋阳二月辛酉括杂户女年二十已下十四已上未嫁者悉集省隐匿者家长处死刑二月丙寅风从西北起发屋拔树五日乃止夏六月戊申朔日有蚀之庚申司徒赵彦深薨秋七月丁丑大雨霖是月以水涝遣使巡抚流亡人户八月丁卯行幸晋阳雉集于御座获之有司不敢以闻诏营邯郸宫冬十月丙辰帝大狩于祁连池周师攻晋州癸亥帝还晋阳甲子出兵大集晋祠庚午帝发晋阳癸酉帝列阵而行上鸡栖原与周齐王宪相对至夜不战周师敛阵而退十一月周武帝退还长安留偏师守晋州高阿那肱等围晋州城戊寅帝至围所十二月戊申周武帝来救晋州庚戍战于城南我军大败帝弃军先还癸丑入晋阳忧惧不知所之甲寅大赦帝谓朝臣曰周师甚盛若何羣臣咸曰天命未改一得一失自古皆然宜停百赋安朝野收遗兵背城死战以存社稷帝意犹豫欲向北朔州乃留安德王延宗广宁王孝珩等守晋阳若晋阳不守即欲奔突厥羣臣皆曰不可帝不从其言开府仪同三司贺抜伏恩封辅相慕容钟葵等宿卫近臣三十余人西奔周师乙卯诏募兵遣安德王延宗为左广广宁王孝珩为右广延宗入见帝帝欲向北朔州延宗泣谏不从帝密遣王康德与中人齐绍等送皇太后皇太子于北朔州丙辰帝幸城南军营劳将士其夜欲遁诸将不从丁巳大赦改武平七年为隆化元年其日穆提婆降周诏除安德王延宗为相国委以备御延宗流涕受命帝乃夜斩五龙门而出欲走突厥从官多散领军梅胜郎叩马谏乃廻之邺时唯高阿那肱等十余骑广宁王孝珩襄城王彦道续至得数十人同行戊午延宗从众议即皇帝位于晋阳改隆化为德昌元年庚申帝入邺辛酉延宗与周师战于晋阳大败为周师所虏帝遣募人重加官赏虽有此言而竟不出物广宁王孝珩奏请出宫人及珍宝班赐将士帝不悦斛律孝卿居中受委带甲以处分请帝亲劳为帝撰辞且曰宜慷慨流涕感激人心帝既出临众将令之不复记所受言遂大笑左右亦羣咍将士莫不解体于是自大丞相已下太宰大司马三师大将军三公等官并增员而授或三或四不可胜数甲子皇太后从北道至引文武一品以上入朱华门赐酒食及纸笔问以御周之方畧羣臣各异议帝莫知所从又引高元海宋士素卢思道李德林等欲议禅位皇太子先是望气者言当有革易于是依天统故事授位幼主幼主名恒帝之长子也母曰穆皇后武平元年六月生于邺其年十月立为皇太子隆化二年春正月乙亥即皇帝位时年八岁改元为承光元年大赦尊皇太后为太皇太后帝为太上皇帝后为太上皇后于是黄门侍郎顔之推中书侍郎薛道衡侍中陈德信等劝太上皇帝往河外募兵更为经畧若不济南投陈国从之丁丑太皇太后太上皇自邺先趣济州周师渐逼癸未幼主又自邺东走己丑周师至紫陌桥癸巳烧城西门太上皇将百余骑东走乙亥度河入济州其日幼主禅位于大丞相任城王湝令侍中斛律孝卿送禅文及玺绶于瀛州孝卿乃以之归周又为任城王诏尊太上皇为无上皇幼主为守国天王留太皇太后济州遣高阿那肱留守太上皇并皇后擕幼主走青州韩长鸾邓颙等数十人从太上皇既至青州即为入陈之计而高阿那肱召周军约生致齐主而屡使人告言贼军在逺已令人烧断桥道太上所以停缓周军奄至青州太上窘急将逊于陈置金囊于鞍后与长鸾淑妃等十数骑至青州南邓村为周将尉迟纲所获送邺周武帝与抗賔主礼并太后幼主诸王俱送长安封帝温国公至建德七年诬与宜州刺史穆提婆谋反及延宗等数十人无少长咸赐死神武子孙所存者一二而已大象末阳休之陈德信等啓大丞相隋公请收葬听之葬于长安北原洪渎川帝幼而令善及长颇学缀文置文林馆引诸文士焉而言语澁呐无志度不喜见朝士自非宠私昵狎未尝交语性愞不耐人视有即忿责遇其怒时虽三公令录奏事莫敢仰视皆畧陈大防惊走而出每灾异冦盗水旱亦不自贬损唯诸处设斋以此为修德雅信巫觋解祷无方初琅邪王举兵入告者误云库狄伏连反帝曰此必仁威也又斛律光死后诸武官举高思好堪大将军帝曰思好喜反皆如所言遂自以策无遗算乃益骄纵盛为无愁之曲帝自弹琵琶而唱之侍和之者以百数人间谓之无愁天子尝出见羣厉尽杀之或杀人剥面皮而视之任陆令萱和士开高阿那肱穆提婆韩长鸾等宰制天下陈德信邓长颙何洪珍参豫机权各引亲党超居非次官由财进狱以贿成其所以乱政害人难以备载诸官奴婢阉人商人胡户杂户歌舞人见鬼人滥得富贵者将以万数庶姓封王者百数不复可纪开府千余仪同无数领军一时三十连判文书各作花字不具姓名莫知谁也诸贵宠祖祢追赠官岁一进位极乃止宫掖婢皆封郡君宫女宝衣玉食者五百余人一裙直万疋镜台直千金竞为变巧朝衣夕弊承武成之奢丽以为帝王当然乃更增益宫苑造偃武修文台其嫔嫱诸院中起镜殿宝殿瑇瑁殿丹青雕刻妙极当时又于晋阳起十二院壮丽逾于邺下所爱不恒数毁而又复夜则以火照作寒则以汤为泥百工困穷无时休息凿晋阳西山为大佛像一夜燃油万盆光照宫内又为胡昭仪起大慈寺未成改为穆皇后大宝林寺穷极工巧运石塡泉劳费亿计人牛死者不可胜纪御马则籍以氊罽食物有十余种将合牝牡则设青庐具牢馔而亲观之狗则饲以粱肉马及鹰犬皆有仪同郡君之号故有赤彪仪同逍遥郡君陵霄郡君高思好书所谓駮龙逍遥者也犬于马上设褥以抱之鬬鸡亦号开府犬马鸡鹰多食县干鹰之入养者稍割犬肉以饲之至数日乃死又于华林园立贫穷村舍帝自弊衣为丐食儿又为穷儿之市躬自交易尝筑西鄙诸城使人衣黑衣为羌兵鼓噪陵之亲率内参临拒或实弯弓射人自晋阳东巡单马驰骛衣解发散而归又好不急之务曾一夜索蝎及旦得三升特爱非时之物取求火急皆须朝征夕办当势者因之贷一而责十焉赋敛日重徭役日烦人力既殚帑藏空竭乃赐诸佞幸卖官或得郡两三或得县六七各分州郡下逮乡官亦多降中者故有勅用州主簿勅用郡功曹于是州县职司多出富商大贾竞为贪纵人不聊生爰自邺都及诸州郡所在徴税百端俱起凡此诸役皆渐于武成至帝而增广焉然未尝有帷薄淫秽唯此事颇优于武成云初河清末武成梦大猬攻破邺城故索境内猬膏以絶之识者以后主名声与猬相协亡齐之征也又妇人皆翦剔以着假髻而危邪之状有如飞鸟至于南面则髻心正西始自宫内为之后乃被于四逺天意若曰元首翦落危侧当走西也又为刀子者刃皆狭细名曰尽势游童戏者好以两手持绳拂地而却上跳且唱曰高末高末之言盖高氏运祚之末也然则乱亡之数盖有兆云
　　后主武平七年周师至则以七年为隆化元年而国人立安德王延宗改元德昌后主复传位于幼主改元承光后主即位七年
　　右北齐自文宣帝至后主五帝凡二十八年为周所灭

　　通志卷十六
&lt;史部,别史类,通志&gt;
　　钦定四库全书
　　通志卷十七
　　宋　右　廸　功　郎　郑　樵　渔　仲　撰
　　后周纪第十七
　　文帝　孝闵帝　明帝　武帝　宣帝　静帝
　　周太祖文皇帝姓宇文氏讳泰字黑獭代郡武川人也其先出自炎帝炎帝为黄帝所灭子孙遁居朔野其后有葛乌者雄武多算略鲜卑奉以为主遂总十二部落世为大人及其裔孙曰普回因狩得玉玺三纽文曰皇帝玺普回以为天授已独异之其俗谓天子曰宇文故国号宇文并以为氏普回子莫那自隂山南徙始居辽西是曰献侯为魏舅甥之国自莫那九世至侯归豆为慕容晃所灭其子陵仕燕拜驸马都尉封元莬公及慕容寳败归魏拜都牧主赐爵安定侯天兴初魏迁豪杰于代都陵随例徙居武川即为其郡县人焉陵生系系生韬韬生皇考肱并以武略称肱任侠有气干正光末沃野镇人破六韩防陵作乱其伪署王衞可瓌最盛肱乃纠合乡里斩瓌其众乃散后防鲜于修礼为定州军所破战没于阵武成初追諡曰徳皇帝帝徳皇帝之少子也母曰王氏初孕五月夜梦抱子升天才不至而止寤以告德皇帝德皇帝喜曰虽不至天贵亦极矣帝生而有黑气如盖下覆其身及长身长八尺方颡广额美须髯髪长委地垂手过膝背有黑子宛转若龙盘之形面色紫光人望而敬畏之少有大度不事家人生业轻财好施以交结贤士大夫为务随徳皇帝在鲜于修礼军及葛荣杀修礼帝时年十八荣任以将帅帝察其无成谋与诸兄去之计未行会荣灭因随尔朱荣迁晋阳荣忌帝兄弟雄杰遂托以他罪诛帝第三兄洛生帝以家寃自理辞防慷慨荣感而免之益加敬待始以统军从荣征讨后以别将从贺防岳讨北海王颢于洛阳孝荘反正以功封宁都子后从岳入闗平万俟丑奴行原州事时闗陇寇乱帝抚以恩信百姓皆喜曰早遇宇文使君吾等岂从逆乱帝尝从数骑于野忽闻箫鼓之音以问从者皆莫之闻意独异之普泰二年尔朱天光东拒齐神武留弟显寿镇长安召泰州刺史侯莫陈恱东下岳知天光必败欲留恱共圗显寿计无所出帝谓岳曰今天光尚近恱未必贰心若以此事告之恐其惊惧然恱虽为主将不能制物若先说其众必人有留心进失尔朱之期退恐人情变动若乗此说恱事无不遂岳大喜即令帝入恱军说之恱遂与岳袭长安帝轻骑为前锋追至华隂擒显寿及岳为闗西大行台以帝为左丞领岳府司马事无巨细皆委决焉齐神武既除尔朱氏遂专朝政帝请往观之至并州神武以帝非常人曰此小儿眼目异将留之帝诡陈忠欵具托左右苦求复命倍道而行行一日而神武乃悔发上驿千里追帝至闗不及而反帝还谓岳曰髙欢岂人臣邪逆谋未发者惮公兄弟耳侯莫陈恱本实庸材亦不为欢忌但为之备圗之不难今费也头控之骑不下一万夏州刺史觧防弥俄突胜兵三千余人及灵州刺史曹泥并恃僻逺常懐异望河西流人纥豆陵伊利等戸口富实未奉朝风今若移军近陇扼其要害示之以威懐之以德即可收其士马以资吾军西辑氐北抚沙塞还军长安匡扶魏室此桓文之举也岳大恱复遣帝诣阙请事密陈其状魏帝纳之加帝武卫将军还令报岳岳遂引军西次平凉岳以夏州隣接宼贼欲求良刺史以镇之众皆举帝岳曰宇文左丞吾左右手何可废也沉吟累日乃从众议表帝为夏州刺史帝至州伊利望风欵附而曹泥犹通使于齐神武魏永熙三年正月贺拔岳欲讨曹遣都督赵贵至夏州与帝谋帝曰曹泥孤城阻逺未足为忧侯莫陈恱贪而无信是宜先圗也岳不听遂与悦俱讨泥二月至河曲果为悦所害众散还平凉唯大都督赵贵率部曲收岳尸还营三军未知所属诸将以都督宼洛年最长推总兵事洛素无雄略威令不行乃请避位于是赵贵言于众称帝英姿雄略若告丧必来赴难因而奉之大事济矣诸将皆称善乃令赫连逹驰至夏州告帝士吏咸泣请留以观其变帝曰难得而易失者时也不俟终日者机也今不早赴将恐众心自离都督弥姐元进规应恱密圗帝事发斩之帝乃率帐下轻骑驰赴平凉时齐神武遣长史侯景招引岳众帝至安定遇之于传舍吐哺上马谓曰贺防公虽死宇文泰尚存卿何为者景失色曰我犹箭耳随人所射者也景于此还帝至平凉哭岳甚恸将士悲且喜曰宇文公至无所忧矣齐神武又使景与常侍张华原义宁太守王基劳帝帝不受命与基有旧将留之并欲留景并不屈乃遣之时斛斯椿在帝所曰景人杰也何故放之帝亦悔驿追之不及基亦逃归言帝雄杰请及其未定灭之神武曰卿不见贺拔侯莫陈乎吾当以计拱手取之及沙苑之败神武乃始追悔于时魏帝将圗神武闻岳被害遣武衞将军元毗宣防劳岳军追还洛阳毗到平凉防诸将已推帝侯莫陈悦亦被敕追还悦既附神武不肯应召帝曰悦枉害忠良复不应诏命此国之大贼乃令诸军戒严将讨悦及毗还帝表于魏帝辞以髙欢至河东侯莫陈悦在永洛首尾受敌乞少停缓帝志在讨悦而未测朝防且众未集假为此辞因与元毗及诸将刑牲盟誓同奨王室初贺拔岳营河曲军吏独行忽见一翁谓曰贺防虽据此众终无所成当有一宇文家从东北来后必大盛言讫不见至是方验魏帝因诏帝为大都督即统贺拔岳军帝乃与恱书责以杀贺拔岳罪又喻令归朝恱乃诈为诏书与秦州刺史万俟普拨令为已援普拨疑之封以呈帝帝表奏之魏帝因问帝安秦陇计帝请召悦授以内官及处以凉一藩不然则终致猜虞三月帝进军至原州众军悉集谕以讨悦意士卒莫不懐愤四月引兵上陇留兄子遵为都督镇原州帝军令严肃秋毫无犯百姓大悦军出木狭闗大雪平地二尺帝知恱怯而多猜乃倍道兼行出其不意恱果疑其左右有异志左右不自安众遂离贰闻大军且至退保略阳留一万余人据守永洛帝至围之城降帝即轻骑数百趣略阳以临恱军其部将皆劝恱退保上邽时南秦州刺史李弼亦在悦军间遣使请为内应其夜悦出军军自惊溃将卒或来降帝纵兵奋击大破之恱与其子弟及麾下数十骑遁走帝乃命原州都督遵追恱至牵屯山斩之传首洛阳帝至上邽恱府库财物山积皆以赏士卒毫厘无所取左右窃以一银瓮归帝知而罪之即剖赐将士众大恱齐神武闻闗陇克防遣使于帝深相倚结帝拒而不纳封神武书以闻时神武已有异志故魏帝深仗于帝仍令帝稍引军而东帝乃令大都督梁御率歩骑五千将镇河渭合口为圗河东计魏帝进帝侍中骠骑大将军开府仪同三司闗西大都督略阳县公承制封拜使持节如故时魏帝方圗齐神武又遣徴兵帝乃令前秦州刺史骆超为大都督率轻骑一千赴洛魏帝进授帝兼尚书左仆射闗西大行台余官如故帝乃传檄方镇暴神武罪恶兴兵东讨既而谓诸军曰髙欢虽智不足而诈有余今声言欲西其意在入洛吾欲令宼洛率马歩万余自泾州东引王罴率甲士一万先据华州欢若西来王罴足得抗拒如其入洛宼洛即袭汾晋吾便速驾直赴京邑使其进有内顾之忧退有被蹑之势一举大定此为上策众咸称善七月帝帅众发自髙平前军至于农而齐神武稍逼京师魏帝亲总六军屯河桥令左衞元斌之领军斛斯椿镇虎牢帝谓左右曰髙欢数日行八九百里晓兵者所忌正须乘便击之而主上以万乗之重不能度河决战方缘津据守且长河万里扞御为难一处得度大事去矣即以大都督赵贵为别道行台自蒲坂济趣并州遣大都督李贤将精骑一千赴洛阳防斌之与斛斯椿争权镇防不守魏帝遂轻骑入闗帝备仪衞奉迎谒见于东驿免冠流涕谢罪乃奉魏帝都长安拔草莱立朝廷军国之政咸取决于帝仍加授大将军雍州刺史兼尚书令进封略阳郡公别置二尚书随机处分觧尚书仆射余如故初魏帝在洛阳许以冯翊长公主配帝未及结纳而魏帝西迁至是诏帝尚之拜驸马都尉八月齐神武袭防潼闗侵华隂帝率诸军屯霸上以待之神武留其将薛瑾守闗而退帝乃进军斩瑾虏其卒七千还长安进位丞相十一月遣仪同李虎与李弼赵贵等讨曹泥于灵州虎引河灌之明年泥降迁其豪帅于咸阳十二月魏孝武帝崩帝与羣公定册尊立魏南阳王寳炬为嗣是为文帝
　　大统元年正月己酉魏帝进帝都督中外诸军录尚书事大行台改封安定郡王帝固譲王及录尚书魏帝许之乃改封安定郡公东魏将司马子如冦潼闗帝军霸上子如乃还军自蒲津寇华州刺史王罴击走之三月帝命有司为二十四条新制奏行之
　　二年五月秦州刺史建忠王万俟普拨率所部入东魏帝轻骑追之至河北千余里不及而还
　　三年正月东魏宼龙门屯军蒲坂造三道浮桥度河又遣其将窦泰趣潼闗髙昂围洛州帝出军广阳召诸将谓曰贼犄吾三靣又造桥示欲必度是欲缀吾军使窦泰得西入耳且欢起兵以来泰每先驱下多锐卒屡胜而骄今袭之必尅尅泰则欢不战自走矣诸将咸曰贼在近舍而击逺若蹉跌悔何及也帝曰欢前再袭潼闗吾军不过霸上今者大来谓吾但自守耳又狃于得志有轻我之心乘此击之何往不尅贼虽造桥未能径度比五日中吾取泰必矣庚戌帝还长安声言欲向陇右辛亥谒魏帝而潜军至小闗窦泰卒闻军至陈未成帝击之尽俘其众斩泰传首长安高昂闻之焚辎重而走齐神武亦撤桥而退帝乃还六月帝请罢行台魏帝复申前命受帝录尚书事固譲乃止八月丁丑帝率李弼独孤信梁御赵贵于谨若干恵怡峯刘亮王德侯莫陈崇李逺逹奚武等十二将东伐至潼闗遣于谨先徇地至盘豆拔之获东魏将髙叔礼送于长安戊子至农攻之城溃禽东魏陜州刺史李徽伯虏其战士八千守将髙千走渡河命贺拔胜追禽之并送长安于是宜阳邵郡皆归附先是河南豪杰应东魏者皆降齐神武惧率众走蒲坂将自后土济遣其将高昂以三万人出河南是歳闗中饥帝馆谷于农五十余日时军士不满万人闻神武将度乃还神武遂度河逼华州刺史王罴严守乃渉洛军于许原西帝至渭南徴诸州兵未防诸将以众寡不敌请且待欢更西以观之帝曰欢若至咸阳人情转骚扰今及其新至可击之即造浮桥于渭令军士赍三日粮轻骑度渭辎重自渭南夹渭而西十月壬辰至沙苑距齐军六十余里神武引军来会癸巳骑告齐军至帝召诸将谋李弼曰彼众我寡不可平地置阵此东十里有渭曲可先据以待之遂进至渭背水东西为阵李弼为右拒赵贵为左拒命将士皆偃戈于葭芦中闻鼔声而起日晡齐师至望见军少竞萃于左军乱不成列兵将交帝鸣皷士皆奋起于谨等六军与之合战李弼等率铁骑横击之絶其军为二遂大破之斩六千余级临阵降者二万余人神武夜遁追至河上复大尅前后虏其卒七万留其甲兵二万余悉纵归收其辎重兵甲献俘长安李穆曰髙欢胆破矣逐之可获帝不聼乃还军渭南时所征诸州兵始至乃于战所凖当时兵人种树一株栽桞七千根以旌武功魏帝进帝柱国大将军増邑并前五千戸李弼等十二将亦进爵増邑以左仆射冯翊王元李海为行台与开府独孤信帅歩骑二万向洛阳贺拔胜李弼度河围蒲坂蒲坂镇将髙子信开门纳胜军东魏将薛崇礼弃城走胜等追获之帝进军蒲坂畧定汾綘初帝自农入闗后东魏将髙昂围农闻其军败退守洛阳独孤信至新安昂复走度河遂入洛阳自梁陈已西将吏降者相属于是东魏将尧雄赵育是云寳出防川欲复降地帝遣仪同宇文贵梁迁等逆击大破之赵育来降东魏复遣任祥率河南兵与尧雄合仪同怡峯与贵迁等复击破之又遣都督韦孝寛取豫州是云寳杀其东扬州刺史那椿以州来降
　　四年三月帝率诸将入朝礼毕还华州七月东魏将侯景等围独孤信于洛阳齐神武继之帝奉魏帝至糓城临阵斩东魏将莫多娄贷文悉虏其众送农遂进军瀍东景等夜觧围去及旦帝率轻骑追至河上景等北据河桥南属芒山为阵与诸军战帝马中流矢惊逸军中扰乱都督李穆下马授帝军复振于是大防斩其将髙昻李猛宋显等虏其甲士一万五千人赴河死者万数是日置阵既大首尾悬逺从旦至未战数十合氛雾四塞莫能相知独孤信李逺居右赵贵怡峯居左战并不利又未知魏帝及帝所在皆弃其卒先归开府李虎念贤等为后军遇信等退即与俱还由是班师洛阳亦失守大军至农守将皆已弃城西走所虏降卒在农者因相与闭门拒守进攻拔之诛其魁首数百人大军之东伐也闗中留守兵少而前后所虏东魏士卒皆散在百姓间乃谋乱及李虎等至长安计无所出乃与太尉王明仆射周惠逹辅魏太子出次渭北闗中大震恐百姓相剽劫于是沙苑所俘军人赵青雀雍州人于伏德等遂反青雀据长安子城伏德保咸阳与太守慕容思度各收降卒以拒还师长安城人皆相率拒青雀每日接战魏帝留止阌乡令帝讨之长安父老见帝且悲且喜曰不意今日复得见公士女咸相贺华州刺史宇文导袭咸阳斩思度禽伏德南度渭与帝防攻破青雀太傅梁景叡先以疾留长安遂与青雀通谋至是亦伏诛闗中乃定魏帝还长安帝复屯华州十二月是云寳袭洛阳东魏将王元轨弃城走都督赵刚袭广州拔之自防广以西城镇复西属
　　五年冬大阅于华隂
　　六年春东魏将侯景出三鵶将侵荆州帝遣开府李弼独孤信各率骑出武闗景乃还夏蠕蠕度河至夏州帝召诸军屯沙苑以备之
　　七年十一月帝奏行十二条制恐百官不勉于职事又下令申明之
　　八年十月齐神武侵汾绛围玉璧帝出军蒲坂神武退度汾追之遂遁去十二月魏帝狩于华隂大飨将士帝帅诸将朝于行在所
　　九年二月东魏北豫州刺史髙慎举州来附帝帅师迎之三月齐神武据芒山为阵不进者数日帝留辎重于瀍曲军士衔枚夜登芒山未明击之神武单骑为贺拔胜所逐仅免帝率右军若干恵大破神武军悉虏其歩卒赵贵等五将军居右战不利神武复合战帝又不利夜引还入闗屯渭上神武进至陜开府逹奚武等御之乃退帝以芒山诸将失律上表自贬魏帝不许于是广募闗陇豪右以増军旅十月大阅于栎阳还屯华州十年五月帝朝京师七月魏帝以帝前后所上二十四条及十二条新制定为中兴永式命尚书蘓绰更损益之总为五卷班于天下于是搜简贤才为牧守令习新制而遣焉数年间百姓便之十月大阅于白水
　　十一年十月大阅于白水遂西狩岐阳
　　十二年春凉州刺史宇文仲和据州反州人张保害刺史成庆以应之帝遣开府独孤信讨之东魏将侯景侵防州帝遣开府若干恵御之至穣景遁去五月独孤信平凉州禽仲和迁其百姓六千余家于长安州都督令狐延起义诛张保州平七月帝大防诸军于咸阳
　　十三年正月东魏河南大行台侯景举河南六州来附景被围于颍川六月帝遣开府李弼援之东魏将韩轨等遁去景遂徙镇豫州于是遣开府王思政据颍川弼引军还七月侯景密圗附梁帝知其谋悉追还前后所配景将士景惧遂叛冬帝奉魏帝西狩咸阳
  </div>
  <div class="pagination">
   <a href="通志_page28.html">
    上一页
   </a>
   <span>
    ...
   </span>
   <a href="通志_page24.html">
    24
   </a>
   <a href="通志_page25.html">
    25
   </a>
   <a href="通志_page26.html">
    26
   </a>
   <a href="通志_page27.html">
    27
   </a>
   <a href="通志_page28.html">
    28
   </a>
   <span class="current-page">
    29
   </span>
   <a href="通志_page30.html">
    30
   </a>
   <a href="通志_page31.html">
    31
   </a>
   <a href="通志_page32.html">
    32
   </a>
   <a href="通志_page33.html">
    33
   </a>
   <a href="通志_page34.html">
    34
   </a>
   <span>
    ...
   </span>
   <a href="通志_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
