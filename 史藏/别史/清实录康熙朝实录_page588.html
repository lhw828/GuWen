<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 588 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 588 页/共 681 页</h1>
    <div class="content">
○谕大学士李光地曰、张鹏翮疏奏福建水师甚要。朕思台湾澎湖之地、关系甚大。海坛、南澳二处、不甚紧要。李光地奏曰、海坛实无紧要。闽安是一要口。海坛总兵官、移驻闽安、方善。上曰、顷总兵官李雄、率领舟师、追赶海贼、报称至登州海面适遇风波、几至危殆。今值冬季、北风正多。李雄入洋以来、朕甚以为念。又闻海中商船、三日即可到尽山花鸟。伊等用船胜于北人远甚。若言乘马、不但汉人远不及满洲、即汉军亦不足论。乘船则南人为善。皆由熟练之故耳。江海中行甚险。朕意欲令投诚海贼、指引路迳、乃有益也。　　

○上谒暂安奉殿、孝陵。命皇三子和硕诚亲王允祉、皇八子多罗贝勒允禩、皇十五子允禑、皇十六子允禄、皇十七子允礼、随驾。是日启行。驻跸南苑。　　

○兵部议覆、都察院左都御史赵申乔疏言、自兵有顶名之事、然后官有侵饷之弊。盖兵之召募者为新收、事故者为开除。今召募食粮、悉顶旧名、则新旧无从辩别、而粮饷易致侵蚀矣请嗣后通饬直隶各省督抚提镇严查、凡营兵顶名食粮者、速报改定。事故兵丁、即行开除造册。召募新兵、年貌籍贯、按季造册、并出具印结送部。如有兵丁冒替食粮、混行造报者、该管官及兵丁、皆从重议处。应如所题。从之。　　

○赐和硕庄亲王博果铎、和硕简亲王雅尔江阿、和硕裕亲王保泰、和硕诚亲王允祉、和硕雍亲王胤祯和硕恒亲王允祺、多罗淳郡王允祐、多罗敦郡王允＜礻我＞、银各五千两。多罗贝勒允禩、固山贝子允禟、允祹、允禵、苏努、银各四千两。多罗顺承郡王布穆巴、多罗安郡王华＜王巳＞、多罗贝勒延寿、镇国公景熙、吴尔占准达、登色、额尔图。阳桑阿普奇、纳墨孙、鄂飞、塞勤、银各二千两。　　

○赐领侍卫内大臣侯巴浑德等三人、银各二千两。领侍卫内大臣公海金等七人、银各一千两、近御侍卫哈达那等十二人、银各二百两。近御侍卫佛抡等十二人、银各一百两。　　

○乙巳。上驻跸赵里。　　

○丙午。上驻跸三河县。　　

○丁未。上驻跸五里桥。　　

○以废皇太子允礽、颁诏天下。诏曰、朕诞膺统绪、五十余年。宵旰孳孳、不敢暇逸。惟以不克仰承上天之眷佑、丕显祖宗之鸿庇为惧。在位弥久、惕励弥深。此内外臣工、海宇黎庶之所共谅也。缅惟累朝创造大业之艰。主祭承祧、所系綦重。如朕忧劳、无间晷刻。犹且若涉渊冰、虑罔攸济。允礽向以狂惑成疾。难荷丕基。已于康熙四十七年九月十八日、特行废黜。嗣后重念父子之恩、冀其悔心易行。允礽亦当众矢誓、痛改前愆、因释其禁羁、复行册立。讵意年来狂疾益增、罪尤日积、昏暴僭越、罔有悛心。朕念天地祖宗付托之重、四海臣民属望之殷如允礽者既不率诲而忝青宫、何以笃祜而对天下。仍行废黜加以禁锢。既已诹日、祭告天地太庙社稷。是用特申废黜之由、宣示中外。书不云乎、一人元良万邦以贞。澄清国本、奠亿年垂裕之图。式涣纶音、惬兆姓具瞻之愿。布告天下、咸使闻知。　　

○戊申。上驻跸淋河地方。　　

○己酉。上诣暂安奉殿孝陵行礼奠酒举哀毕次至仁孝皇后、孝昭皇后、孝懿皇后陵。奠酒。举哀。是日、驻跸汤泉。　　

○赐守陵大臣、官员、老人、银两有差。　　

○授辅国公阿布兰子富尔珊、为三等辅国将军。奉国将军鄂齐礼子鄂台、费扬阿、俱为奉恩将军。原奉国将军鄂明子查喇芬、奉国将军增寿子康泰、奉国将军色痕图子熙文、俱为奉恩将军。　　

○升江西按察使张圣佐、为安徽布政使司布政使。　　

○予故都察院左都御史穆丹、祭葬如例。　　

○鄂尔多斯固山贝子喇锡札木素故。遣官致祭。　　

十二月。庚戌朔。上驻跸西双城。　　

○辛亥。上驻跸牛家庄。　　

○壬子。上驻跸北台地方。　　

○癸丑。上驻跸冰窖厂地方。　　

○以原任内阁学士蔡升元、为内阁学士兼礼部侍郎。　　

○免直隶真定府井陉县、本年分旱灾额赋有差。　　

○甲寅。上驻跸暖泉地方。　　

○乙卯。上驻跸雅图沟地方。　　

○丙辰。上驻跸鄂伦蒿齐忒地方。　　

○吏部议覆、湖广道御史徐树庸疏言、旧例文武卓异、及河工荐举各员、俱随本引见。请嗣后直隶各省督抚、如有特荐之员、倘蒙俞允、仍照例令其赴部引见。庶督抚保题、益加详慎。又藩臬与督抚、最为亲近。定例。大计不得荐举卓异、所以绝夤缘、杜偏听也。嗣后藩臬缺出、督抚不许坐名题补、听部通行开列。均如所题。从之。　　

○予故杭州副都统高登符、祭葬如例。　　

○丁巳。上驻跸西拉乌苏地方。　　

○科尔沁多罗郡王鄂齐尔等、来朝。　　

○戊午。上驻跸特布克地方。　　

○庚申。上驻跸莺图地方。　　

○翁牛特多罗杜棱郡王和硕额驸仓津等、来朝。　　

○以正黄旗故。一等公坡尔盆子永乾、袭爵。　　

○正白旗三等阿思哈尼哈番归化城副都统苏永祚、缘事革职。以其兄子宗申保、袭替。　　

○谕理藩院、闻鄂尔多斯地方、连年大雪、饥馑洊臻、将人口卖与四十九旗、并喀尔喀者甚多。可速差官查问、送还本籍。务使各遂生业、以副朕体恤外藩至意。寻理藩院遵谕议覆、应选遣司官、至蒙古各旗王、贝勒、贝子、公、台吉等处、查明鄂尔多斯人口数目、送还本处。从之。　　

○辛酉。户部议覆、正白旗满洲副都统吴尔德黑条奏、请增造通州中南、大西仓廒座。应不准行。上谕大学士等曰、增添廒座、乃一善事。盖廒座增设之后、则入新收贮、换陈放出。廒座一空、又将新者收入。不但米不致耗费、而出入之数亦清。每年放给米石、皆有一定之数。如此一清、则各仓之弊绝矣。尔等会同九卿詹事科道、详议具奏。寻会议、中南大西二仓、共添设仓廒一百座。从之。　　

○壬戌。上驻跸八沟地方。　　

○癸亥。上驻跸七沟地方。　　

○甲子。上驻跸二沟地方。　　

○谕大学士等曰、朕办事有年、凡人命审拟事件、要期悉当乎理。今陈汝咸条陈、应照宋时洗冤录、较定致命伤痕处所画一。除枪刀弓箭铜铁等器械外、木棍等、俱不作凶器。夫人命事件有拳殴脚踢木棍殴打致死者。若酌凶器轻重、定罪之轻重、则事必致舛错。如针乃最微之物将针剌人致死、岂可因针非杀人凶器而免其罪乎。孟子云、可使制梃、以挞秦楚之坚甲利兵。由此观之、木棍亦凶器也。　　

○乙丑。上驻跸张家庄。　　

○以翰林院侍读学士汪漋、为浙江乡试正考官检讨吴相、为副考官礼部右侍郎胡作梅、为江西乡试正考官翰林院检讨王士鈀、为副考官。太仆寺少卿严虞惇、为湖广乡试正考官翰林院检讨李天祥、为副考官。　　

○丙寅。上驻跸热河行宫。　　

○先是上命御史陈汝咸、出洋招抚海贼陈尚义等。至是、陈汝咸摺奏、海贼陈尚义等皆已投顺。上传示诸王、贝勒、贝子、公、大臣等、知之。　　

○赐科尔沁翁牛特王、贝勒、贝子、公、台吉等、银币鞍马有差。　　

○赐随围蒙古官兵银两有差。　　

○戊辰。上驻跸喀喇和屯。　　

○授多罗安郡王华＜王巳＞之妹为郡主。壻起福、为多罗额驸。　　

○考察天下军政。卓异官二十五员、贪酷官二员、不谨官八员、罢软官三员、浮躁官四员、才力不及官二十一员、年老有疾官六员、分别升赏处分如例。　　

○升直隶天津道刘棨、为江西按察使司按察使。　　
</div>
    <div class="pagination">
<a href="清实录康熙朝实录_page587.html">上一页</a><span>...</span><a href="清实录康熙朝实录_page583.html">583</a><a href="清实录康熙朝实录_page584.html">584</a><a href="清实录康熙朝实录_page585.html">585</a><a href="清实录康熙朝实录_page586.html">586</a><a href="清实录康熙朝实录_page587.html">587</a><span class="current-page">588</span><a href="清实录康熙朝实录_page589.html">589</a><a href="清实录康熙朝实录_page590.html">590</a><a href="清实录康熙朝实录_page591.html">591</a><a href="清实录康熙朝实录_page592.html">592</a><a href="清实录康熙朝实录_page593.html">593</a><span>...</span><a href="清实录康熙朝实录_page589.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
