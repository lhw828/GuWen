<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 112 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 112 页/共 502 页</h1>
    <div class="content">
○山东巡抚李僡、奏覆黄富兴、赴粤未回。另派兵船南下。且闻上海有广艇水勇可雇。得旨。汝自到山东以来。缓急筹维。皆属允当。可见汝平时认真。朕心甚慰。　　

○免广西全省、元年缓徵额赋十分之五。永安、桂平、贵、武宣、宣化、永淳、龙、甯明、崇善、养利、永康、象、荔浦、昭平、修仁、十五厅州县、二年应徵额赋十分之三。　　

○甲寅。谕内阁、国家设立营伍。稽查奸宄。捍卫地方。必当随时整顿。方能有备无患。京师重地。尤关紧要。朕闻步营兵数。多不足额。街道堆拨。往往雇夫充数。该管官巡查。明知不究。似此上下相蒙。尚安望禁暴诘奸。缓急可用。著步军统领、彻底清查。严惩顶替。甄汰老弱。挑选精壮。饬令兵归实用。饷不虚糜。至禁城内外各门。尤宜严肃。节经降旨、令前锋统领、护军统领、严饬值班官员兵丁等、随时查核。第轮班值宿。人数众多。其中难保无旷误偷安。老弱充数。著该管大臣认真拣派。以资宿卫。并随时查验军器。务使一律坚利。毋得徒饰观瞻。九城内外地面。五方杂处。其小街僻巷、及民房寺院客店等处。最易藏奸。著步军统领衙门、顺天府、五城、一体严密侦缉。遇有形迹可疑。行踪诡秘者。立即盘诘究办。务使奸宄敛迹。地方肃清。毋得视为具文。致干重咎。懔之。　　

○又谕、劳崇光奏、拏获纠众拜会匪徒、严行惩办一摺。广西全州、兴安、交界五排地方、匪徒杨三通等、胆敢于逆匪窜扑长沙之时。创立孝义会名目。邀集多人。歃血盟誓。妄立五营头目暗号。意图乘机焚劫。经各州县访闻密禀。该抚派委太平府知府顾谐庚、驰抵大溶江地方。督饬文武绅团。不动声色。将首要各犯。全行拏获正法。办理尚为妥速。所有该州县文武失察处分。均著加恩宽免。仍饬该地方官、督率兵壮团练。严摉余匪。毋得稍留余孽。以靖闾阎。　　

○谕军机大臣等、陆应谷奏、湖北襄阳府属、北乡一带土匪滋扰。旱路新集、烟家店等处。系郭大安、董如林、易有道等为首。夥匪一千三四百人。拒伤兵勇。夺去大炮四尊。水路董家埠、古城营等处。匪首孙贵、乐玉石、刘见澜、刘子槐等、聚众一千六七百人。抢劫商船三余只。制有黄旗、红袍、擡枪、大炮等件。该处与河南新野县连界。已派总兵柏山、带兵驰赴新野。会同襄阳府严密剿捦等语。土匪乘间窃发。必应及早歼除。现在河南前往之兵止一千余名。恐尚不敷剿捕。著舒兴阿、即遴派得力文武大员。酌带弁兵。驰赴襄阳。会同河南官兵。迅速兜剿。务将首夥匪犯。悉数歼捦。毋留余孽。其商州等处、通楚各路径。著一律严防。勿任偷越。罗绕典、计已遵旨驰赴襄阳。并著舒兴阿、知照筹商。妥速办理。不得稍存畛域之见。致误事机。将此由六百里谕令知之。　　

○又谕、劳崇光奏、广西承办楚省粮台各员、应饬令回粤截数报销等语。逆匪前窜楚境。粤西原调兵勇。跟踪追剿。军营支应。仍归广西粮员承办。现在逆匪由湖南窜至湖北。距粤已远。若仍令广西粮员。随营前往。人地未免生疏。采办运送。一切诸费周章。且各员办理支应。为日既久。经手饷银。数目纷繁。报销时恐滋轇轕。自应赶紧清厘。以重帑项。所有广西原调各起兵勇支应事宜。著该督抚等、即由楚省派员接办。饬令广西随营各粮员。概行回粤。俾得截数、赶办报销。以后无论续调何省兵勇。均归楚省军营支应。以便查核。前有旨、令骆秉章、于荆州、襄阳、二府。酌量驻劄。该署抚现驻何处。罗绕典、是否已抵襄阳。现在如何缉拏土匪。筹画布置。著一并奏闻。将此由六百里谕知张亮基、潘铎、并谕罗绕典、骆秉章知之。　　

○又谕、陆应谷奏、探闻湖北逆匪情形、并派兵剿办襄阳土匪、及请派重兵、合守襄阳樊城各摺片。襄阳据楚北上游。为陕豫门户。最关紧要。朕早筹虑及此。曾谕令罗绕典、带兵前往。相度驻劄。现在该处土匪。纠众抢夺。该抚能不分畛域。即令柏山、带兵驰赴襄阳。会同该府。攻其不备。所办甚合机宜。此等乌合之众。趁此机会。剿办尚易。务即督饬弁兵。赶紧掩捕。尽数歼除。万不可令其窜逸。致与武昌逆众句结。更滋蔓延。该抚探闻黄州逆匪情形。尚未据向荣奏报。不知是否确实。惟昨据向荣奏、武昌城内。逃出百姓。声称逆匪将城内大炮。扛擡上船。恐有顺流东下之势。该抚亦称闻贼众有分三路水陆并进之信。是九江以下。十分吃重。现在东路兵单。朕心甚为焦急。前谕陈金绶、酌带劲兵。前赴安徽一带迎剿。谅已迅速启行。所有调往河南之各路重兵。谅亦陆续到齐。现闻贼船蚁聚武汉之间。琦善所带火箭。施放必可得力。著即带兵进攻。如贼匪竟弃武昌汉阳。全股东下。琦善即当督兵赶紧跟追。傥或尚留贼匪。牵掣我师。亦只可酌量分兵留守。该大臣仍率重兵追击。不得以收复汉阳为词。致滋延误。至樊城与襄阳。相为犄角。陆应谷、拟俟南阳防兵到齐。酌留一二千名。其余皆令带兵大员。带赴樊城。与襄阳全力防卫。较之株守豫境。更为扼要。著该大臣等酌量布置。至剿办襄阳土匪。亦关紧要。傥须添兵协剿。即著琦善、随时体察。酌拨应援。务在统筹全局。先其所急。将此由六百里各谕令知之。　　

○又谕、陆应谷奏、襄阳土匪滋扰、现派镇将督兵合剿一摺。该匪等胆敢因武昌失守。纠众抢夺。抗拒官兵。不法已极。陆应谷、不分畛域。派兵会拏。自应如此办理。本日已寄谕陕甘总督舒兴阿、迅速派委得力将弁。星速驰往该处。协力捦拏。惟陕甘兵到。尚需时日。襄阳界连陕豫。地据上游。最为紧要。前有旨、令罗绕典、驰往驻劄。兵力尚单。若不急将土匪扑灭。恐滋句结为患。著向荣、悉力筹画。是否能暂为分兵。前往会剿。傥因武昌一带。贼势紧急。即飞咨陕西、河南。并力剿办。刻下武汉逆贼。踪迹如何。前调湖南船炮。何时驶到金口。傥该逆等之弃武昌汉阳。全股顺流东下。两江情形。关系紧要。向荣必当统领大兵。跟踪追剿。断不可稍有延缓。若贼留余匪。牵掣我兵。而以大股潜入江境。亦须察看缓急。酌留官兵在楚。仍当督率重兵。水陆紧追。使贼匪无暇喘息。与九江、安徽、江甯、等处官兵。前后夹击。贼匪进不得攻城肆掠。退有大军紧蹑其后。剿办庶可得力。从前粤楚失计。贼来不能堵截。贼窜又不能力追。向荣深知其弊。岂可自蹈覆辙。该大臣军营、有无文员襄办文案。如有应行调用之人。即著一面奏明。一面调营差委。又据陆应谷奏称、闻贼匪于上年十二月十三日。前往黄州。知府副将。豫行迁避。以官兵诈称百姓。诱贼入城。设席送酒。贼匪饮醉。被官兵尽行杀戮。后数日贼来复仇。行至郭店。向荣派兵赶到。复获胜仗。又贼分股至蔡店。向民人偪索钱谷。满载欲行。又经我兵截杀。夺回钱谷各等语。河南探报。虚实难凭。仍著向荣确查。并随时将贼匪情形具奏。将此由六百里谕令知之。　　

○以剿捕广西马平县股匪出力。赏千总冯格等、蓝翎。副将奚应龙等、加衔升叙有差。　　

○以剿办甘肃番贼出力。赏总兵官双锐、参将乐善、游击富昌、都司张敬、守备马永泰等、花翎。千总姜魁元等、蓝翎。余开复处分升补有差。予阵亡都司曹正喜、守备江信、把总贾福、外委张朋、阎得英、马兴盛、祭葬世职。伤亡外委魏永祥、祭葬恤荫。　　

○乙卯。享太庙。遣成郡王载锐、恭代行礼。　　

○遣官祭太□山戊不□之神。　　

○上御紫光阁、赐蒙古王、贝勒、贝子、公、额驸、台吉、及外藩使臣等宴。赏赉有差。　　

○谕内阁、向荣奏、贼匪被击下窜、亲督诸军追击一摺。逆匪窜踞武昌。经该大臣于正月初一日。分派官兵。四路进攻。鏖战六时之久。杀贼无数。夺获炮械多件。初二日环城火起。我军出队进攻。该逆纷纷弃营乱窜。被官兵杀毙多名。该大臣督率镇将等、分攻东南二门。各兵勇踊跃争先。该逆不敢抵拒。下城逃窜。我军一拥入城。分投赶杀。该逆后队四散。各由草湖、汉阳、两门逃出。拥抢上船。我军追抵江边。将贼匪歼毙、及扑水淹毙者无算。其江心驶过贼船。复经岸上官兵。枪炮击坏。现在收复武昌省城。贼船已驶往汉镇下、及离省六十里之阳逻地方。向荣一面留兵在省、弹压防守。即亲督诸军。紧蹑贼踪。追击绕截。办理甚合机宜。著即督率总兵和春、李瑞、秦定三等、分带各路兵勇。水陆并下。乘贼势窜逃之余。迅速追剿。毋令会合、并力东驶。至武昌城内、文武殉难人民惨遭荼毒。亟应大员前往抚绥。招集流亡。著张亮基、骆秉章、即日兼程、驰赴武昌。并著河南藩司严正基、自岳州先行驰往。将被难居民。加意抚恤。戕害尸骸。分别查认收殓。并将武昌、汉阳、殉节文武官员。迅速详查被害各情节。即行驰奏。其汉阳城中贼匪。是否全行逃窜。著现在驻劄黄陂之总兵吉顺、先行带兵前往收复。前已谕令陈金绶、带兵由安徽一路、绕出贼前截击。琦善著即日统兵。与向荣两路合力追剿。陆建瀛、统领江省水陆重兵。迎头夹击。毋任贼匪东窜。并著张芾、蒋文庆、杨文定等、一体饬属严密防堵。毋得稍有疏虞。　　

○谕军机大臣等、向荣奏、贼匪被击下窜一摺。贼匪占踞武昌、汉阳。经该大臣派委兵勇。分路进击。逆匪纷纷逃窜。我军收复武昌省城。现在头队贼船二百余只。已驶下阳逻地方。该大臣先派玉山、刘开泰等、管带兵勇。驰往下游道士洑。会同该处官兵战船。扼要截堵。并令和春、李瑞、秦定三、统带官兵。沿江追击。布置尚属妥协。著即相机进攻。与琦善、陆建瀛、三面会剿。贼匪银粮辎重。尽在船中。若能设法烧毁。剿办更易得手。前调湖南船炮。此时是否调到。已叠次严谕张亮基等筹办矣。苏布通阿等、所带官兵。若由金口乘船下击。必可得力。仍须随时知照陈金绶、两路夹攻。江省兵力太单。惟藉南北两路合剿。向荣统筹全局。谅必能先其所急也。本日军机大臣奏、有人呈称、贼匪掳船甚多。宜用火攻。现虽窜出武昌。而东驶船只。攒聚江面。正可相度地势。乘风纵火。烧毁贼船。或设伏用闲。或选派心腹弁兵。溷入贼中。相机行事。或募水摸。凿沈贼船。惟在随时酌办。朕亦不为遥制。原呈著摘钞阅看。该大臣久历戎行。于现在军营中将弁自必知之最悉。如有才技出众。有勇有谋者。著即据实奏明。以备录用。此次若有素所深知。堪备将材者。无论何省营弁。一并保奏。慎密为要。将此由六百里加紧谕令知之。　　

○又谕、向荣奏、贼匪被击下窜。现督诸军追剿一摺。据称头队贼船。已驶下阳逻地方。距道士洑二百余里。陆建瀛、已抵九江。著即督带兵勇。并水陆得力将弁。迎头截击。遏其直下之路。与向荣、琦善等、分路夹攻。互为掎角。不可再令纷窜。所带马炮六百尊。前有旨、谕令妥为布置。此项利器。必须得力将弁管带。万不可稍有疏失。并著张芾、蒋文庆、严密守御。互为接应。江甯省城紧要。叠经降旨、令祥厚、杨文定等、扼要防守。本日复谕令杨殿邦、杨文定、于镇江、瓜州一带。派兵守御。两处江口。关系南北全局。断不可使贼抢占。致有梗阻。江岸上游。亦须密为布置。务期声势联络。互为策应。本日军机大臣奏、有人呈称贼匪掳船甚多。宜用火攻。现在贼已窜出武昌。其银粮辎重。尽在船中。若于沿江港汊。豫伏船只。多备火器。于贼船攒聚之处。乘风纵火烧毁。自不难夺其所恃。如能设法计诱。或密选心腹将弁。改装溷入贼营。或募水摸。凿船使沈。惟在相机设法。不可拘泥。至广艇是否可用。已有旨、谕令杨文定、饬令吴健彰酌办。本日又有人奏、上海现有广东艇船。不下百余号。客商觅雇。专为护送货船。若雇令由崇明入京口。可御上游下窜之贼。惟船夫皆澳门人。又系夷装。是否可以雇用。不致别滋事端。仍著妥速筹办。原摺呈著摘钞给阅。将此由六百里加紧各谕令知之。　　

○又谕、本日据向荣奏、逆匪窜出武昌、势将东下一摺。镇江瓜州。为大江南北咽喉重地。漕粮运道。文报往来。在在均关紧要。其为东南门户。较之武昌、汉阳。尤为吃紧。现在杨文定、驻守江甯省城。杨殿邦、计已行抵淮安。著即就近驰赴瓜州江口。扼要驻劄。督同两淮运司刘良驹、常镇道姚熊飞、镇江、扬州、各知府。并会同京口副都统。相机妥为布置。前任运司但明伦、于扬州地方。素为熟悉。著即留于该处。随同杨殿邦等、协力防守。前有旨、谕令陆建瀛等、调拨崇明、狼山、福山、等处水师。为省城声援。是否业经调到。提督福珠洪阿、是否已带兵前来。瓜州京口两处。止有漕标及京口协水师兵丁。可资调遣。恐兵力不敷。则徐州镇标弁兵。亦可酌量缓急拨调。仪徵盐船、及夫役人等。如有可用之处。并著酌量雇募。以为团练防守之助。该漕督务须体察情形。迅速筹办。勿致稍有疏失。陆建瀛、相距较远。著即与杨文定、随时酌办。不可稍分畛域。将此由六百里加紧谕令知之。　　

○又谕、现在向荣已督兵追剿。必须炮船应手、其前调湖南炮船。著多安大炮。委员星夜驶行。并节次谕令饬音德布、韩世禧、邓绍良、多雇船只。招募水摸。同卢应翔船只。一并迅速驶往下游。听候钦差大臣向荣调拨。其船炮驶赴北省日期。先行具奏。该署督身受重恩。若仍蹈从前覆辙。纵贼出境。以收复城池。防贼回窜为词。坐视邻省下游失事。朕必将张亮基、从重治罪。决不宽贷。将此由六百里加紧谕令知之。　　

○又谕、武昌逆匪。经向荣于正月初一日。派兵四路进攻。初二日逃窜出城。拥抢上船。至离城六十里之阳逻地方停泊。下游情形危急。全赖北路重兵。星驰截剿。与向荣南路追兵。势成掎角。以遏其锋。傥株守信阳。专以待兵未齐藉口。必致贻误事机。琦善接到此旨。即刻兼程带兵前进。乘贼匪甫经逃逸。相机追剿。一面严饬得力镇将。管带兵勇。于江面北岸。沿途截追。可期得手。至武昌收复。本日已谕令张亮基、骆秉章等、驰往抚绥难民。若汉阳贼匪。亦全数窜出。著吉顺、就近收复。交张亮基等、妥为安集。琦善、应即统兵。与向荣会筹合剿。迅速前进。断不可以收复汉阳为词。在彼迟留。至贼船现处下游。当以火攻为要。著该大臣体察形势。酌量密办。傥经朕谆谆训诫。琦善、陈金绶、仍不迅速遵办。致贼匪闯入九江宿松。顺流下驶。朕必治以迁延贻误之罪。陈金绶、久历行阵。于将弁中、实有谋勇出众、或一技之长、有可资委任者。准其据实保奏。候朕录用。琦善赴楚后。河南防堵事宜。陆应谷、督同地方官严密布置。勿稍疏懈。至襄阳土匪滋事。派兵会剿。现在曾否扑灭。并著该抚、随时据实奏闻。将此由六百里加紧各谕令知之。　　

○又谕、有人奏、风闻年内地安门外。有异服者六七人。沿街唱曲讨钱。经该地方盘诘。斥为汉奸。此六七人。即登时变色。央求再三。急窜而散。又西直门内。北城根庙内。流寓十余人。以卖粗点心为名。举动颇觉可疑。并时有飞马之人。至庙内共语。行踪诡秘。又闻东安门外。有卖鱼者。其鱼腹内藏有利刃。经官兵看破。未知曾否拏获等语。京师地大人稠。五方杂处。严查奸宄。最为要著。若如所奏。各该地方、并非僻静处所。竟有奸人潜伏。尚复成何事体。且既经地方盘诘。官兵看破。何以不即拏获。任令央求窜散。其西直门内庙寓之人。时有飞马往来。尤不难于侦获。著步军统领、顺天府、五城、按照所奏各情。严密查拏。并严饬所属。认真稽查。傥有似此行踪诡秘之人。即行密拏惩办。以杜奸萌。将此各谕令知之。　　

○命阿巴哈纳尔扎萨克贝子桑斋萨拉特多布、郭尔罗斯扎萨克辅国公谙塔廓齐尔、在乾清门行走。　　

○赏乾清门行走浩齐特郡王吹精扎布子、头等台吉拉特那巴咱尔、科尔沁贝子阿米果尔图子、二等台吉苏克达尔扎布、克什克腾扎萨克头等台吉巴吗拉吉里第子、三等台吉察克都尔苏隆、花翎。　　

○赏河南等省、壬子科乡试年老诸生葛图南等、九十六人、举人副榜有差。　　

○以派赴河南军营。赏副都统伊勒东阿等、银币有差。

　　
大清文宗协天翊运执中垂谟懋德振武圣孝渊恭端仁宽敏显皇帝实录卷之八十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。正月。丙辰。孝全成皇后忌辰。遣官祭慕陵。　　

○谕内阁、布彦泰奏、审明叶尔羌阿奇木伯克、禀讦该管大臣、定拟具奏一摺。此案乾清门行走回子郡王、叶尔羌三品阿奇木伯克爱玛特、于所属护卫、阿浑、挟势婪赃。毫无觉察。又以该管之参赞帮办大臣。偪认摊派路费。畏罪情急。列款讦控。实属咎无可辞。爱玛特、著退出乾清门。革去阿奇木伯克。姑念伊父伊萨克、捦获张格尔有功。著仍留王爵。发交伊犁将军差遣。以观后效。叶尔羌参赞大臣德龄、帮办大臣倭仁、风闻该伯克摊派路费。及护卫阿浑索赃等情。并未查讯明确。即行参奏。办理殊未允当。德龄、倭仁、均著交部严加议处。寻议、降三级调用。从之。　　

○又谕、恩华、赵光奏、查办案内、职官狡展、请旨革审一摺。吉林佐领依禄、承审私硝一案。查有贿托情事。坚不吐实。显系恃符狡展。著先行革职。交该侍郎等、提同全案人证。严行审讯。定拟具奏。　　

○谕军机大臣等、青麟、杨以增、奏请俟积凌灙尽。赶办进占一摺。据称、立春后凌质渐酥。迎溜处所。时有凌块灙下。一俟积凌灙尽。克期蒇事等语。丰工紧要。日盼合龙。叠经降旨严催。该河督、宜如何督同查文经、认真赶办。现在凌块已酥。正当多备船只。集夫打凌。即日进占。若俟积凌灙尽。桃汛已临。必致贻误。杨以增与查文经等、其能当此重咎耶。将此由四百里谕知杨以增、并传谕查文经知之。　　

○钦差大臣琦善、奏谢赏福字恩。得旨。逆贼现已东窜。汝应迅速督兵进剿。建奇勋。受上赏。在此行也。　　

○命户部左侍郎王庆云、仓场侍郎庆祺、前往天津验收海运漕粮。　　

○以审办叶尔羌控案出力。释遣戌新疆已革湖南巡抚冯德馨、回籍。　　

○丁巳。谕内阁、怡良、王懿德、奏请将各处未补仓谷、暂缓采买一摺。福建省城。及漳州府属。上年夏间。猝遭风雨。民间盖藏杂粮。闲有损失。兼之台湾米船。进口稀少。晚收后粮价未见平减。若再发价采买仓谷。诚恐有妨民食。著照所请。准将上年应补仓谷。暂缓采买。俟今秋晚收后。粮价平减。再行奏明买补。其历年未买竣谷五万八百余石。仍著责成该管道府。勒限买竣。以重仓储。　　

○又谕、怡良、王懿德、奏参承缉要犯、限满无获之文武官员一摺。福建撤任上杭县知县米倬、汀州镇标左营游击王捷元、前因饬拏要犯廖岸如、日久未获。降旨将该员等、摘去顶带。勒限严拏。现已逾限。仍未报获。实属不知振作。米倬、著即革职。王捷元、虽非专辖员弁。惟委令缉犯。不能上紧协获。亦难辞咎。著开复顶带。仍交部议处。所有要犯廖岸如等、仍饬现任文武各员。严拏惩办。毋任漏网。　　

○谕军机大臣等、有人呈称、置备船炮。拨兵防守江口十二条。昨据向荣奏、逆匪下窜。贼船已驶下阳逻地方。距道士洑二百余里。大江下游一带。不可不严密防守。昨已谕令杨殿邦、杨文定等、于镇江、瓜州、两处江口。派兵防守。并于沿江港汊。多伏船只。豫备火器。烧毁贼船。并雇水摸。将贼船凿沈。亦可夺其所恃。该漕督等、自己设法相机筹办。江面船只。急应收用。金山为南北两口要隘。必应重兵屯守。安炮设防。其余各隘口、均须严密防备。著该督等、即将所奏各条。体察情形。迅速筹办。但须因地制宜。亦不必拘定如此办法。原单著钞给阅看。又有人奏、镇江一带。多有善泅者。能于水中潜伏数日。俗名水葫芦。亦可雇募备用。现在贼匪东窜。江口要隘。关系南北全局。断不可使贼匪抢占。致有梗阻。设防处所。尤应慎择将弁。管带兵丁守护船炮木篺。毋稍疏虞。陆建瀛、现在督兵九江。上游相距较远。即著杨殿邦、杨文定、妥速筹拨。无致延误。前任江南河道总督潘锡恩、现在告病家居。著传知该员。帮同办理地方防堵事宜。所需经费。若俟部拨。缓不济急。或截留漕粮抵用。或于盐务地方绅商。设法捐贷。暂济急需。将此由六百里加紧谕知陆建瀛、杨殿邦、杨文定、并谕祥厚、霍隆武、文艺、传谕祁宿藻、联英、倪良燿、刘良驹、但明伦知之。　　

○戊午。上诣寿康宫、问皇贵太妃安。　　

○谕内阁、现在军务未竣。部拨各省军饷。经过地方。必应迅速催解大营。以资接济。即使道途闲有阻隔。亦当设法筹运。绕道行走。妥速解交。若因本省需用孔亟。将过境饷银。纷纷截留。是但图自便取携。置大营要需于不顾。傥有贻误。所关非细。即如蒋文庆奏、浙江委解湖南、湖北、饷银七万两。因驿路难行。请留皖省。作为防堵经费。朕以该省现在防堵情形。较前紧急。姑允所请。惟该抚擢内。并未筹及绕道行走。于大营需用紧要。应请补拨之处。亦竟未置一词。封疆大吏。自应统筹全局。岂不知部拨军饷。断难辗转稽延耶。嗣后各督抚、务当先其所急。于饷银解经本境。赶即派委妥员护送。并饬该员等、探明路径。如须绕越前进。即加意防护。迅解大营。毋稍疏失。傥各存畛域。任意截留要饷。至误事机。著该部即行参奏。　　

○谕军机大臣等、前据季芝昌、王懿德、奏参福建水师提督郑高祥、督剿艇匪。畏葸不前。当降旨、照部议革职。仍责令戴罪出洋剿捕。以观后效。朕现闻闽省洋面。广艇匪徒。愈肆滋扰。台湾米船。闲被抢掠。以致台米不能渡海。闽浙粮价增昂。郑高祥、不能乘坐海船。每遇巡洋。往往藏匿海汊。逾时捏报欺饰。似此怯懦无能。无怪匪徒日肆。且江浙二省。现办海运。设使洋面稍有疏虞。所关非细。著怡良、王懿德、迅即确查郑高祥、如有前项情节。不胜水师之任。即行据实参奏。另派妥员暂署。一面奏请＜闲＞放。务饬署任之员。将艇匪悉数歼除。毋得再有贻误。陆路提督炳文、前据季芝昌等奏、署游击王熤、申文内夹有匿名揭帖。声诉炳文、有调操扣饷各情。该提督平日声名。究竟若何。著一并查明具奏。并著闽浙督抚、于水师各营总兵内、留心访察。如有堪胜水师提督之任者。据实保奏。再前据黄宗汉奏、浙江提督叶绍春、艰于步履。拟请总督代奏开缺。朕知该提督、熟悉海面情形。平日整顿营务。尚属认真。现当剿捕广艇匪徒之际。统率需人。著黄宗汉、就近查看。如该提督病已痊愈。即传旨、令其奋勉从公。以图报效。毋负委任。将此各谕令知之。寻浙江巡抚黄宗汉奏、提臣叶绍春、步履艰难。未敢遽行引疾。现在省城。与将军、都统、会商防堵事宜。得旨。叶绍春力疾办公。实属可嘉。　　

○己未。宣宗成皇帝三周年忌辰。遣恭亲王奕祭慕陵。　　

○上诣奉先殿、寿皇殿、行礼。　　

○颁朱笔。训臣工戒因循。谕曰。我皇考宣宗成皇帝。深仁厚泽。浃于寰宇。予小子受付托之重。懔大业之艰。兢兢业业。已三年矣。追思我皇考弥留之际。谆谆以国计民生为重。顾命诸臣所共知者。试思今日国计未丰。民遭涂炭。朕虽自恨自责。竭力筹维。亦终无成效。岂不有负高深。为天下一罪人乎。内外文武诸臣。抒忠宣力。视国如家者。固不乏人。然泄泄沓沓。因循不振。禄位之念重。置国事于不问者。正复不少。朕虽非贤主。断不忍诿咎于诸臣。试问诸臣五夜扪心。何忍何安。若不痛加改悔。将来有不堪设想者矣。是用诞告尔大小臣工。自今日始。仍有不改积习。置此谕于不顾者。朕必执法从严惩办。断不姑容。猛以济宽。正今日之急务也。朕为诸臣计。国计民生。无关于汝之身家。独不惜一身名节。甘为大清国不忠之臣。不亦愚乎。总之以言感人。其感甚浅。尔大小臣工。若以认真为多事。以朕为可欺。一人在上。欺之固易。翘首上苍。昭昭明鉴。吁。可畏也。特谕。　　

○谕军机大臣等、罗绕典、奏请截留饷银等语。据称所带官兵。盐粮不敷。于外省解交湖南饷银。截留三万两。朕思该处需用孔亟。著即照所请行。惟钦差大臣向荣大营。筹办防剿。万分吃紧。所需军饷。刻不容缓。嗣后务须统筹全局。先其所急。不得将过境饷银。辄请截留。现在武昌省城。业已收复。前已谕令张亮基、骆秉章、驰赴省城。办理抚绥事宜。荆襄一带。是否仍须巡抚驻劄。著即会议具奏。罗绕典、现已驰抵襄阳。所有团练防堵。并缉拏土匪。盘诘奸细各事。著知会台涌、一体筹办。不可稍有疏虞。襄阳土匪。前据陆应谷奏称、派兵协剿。是否已就肃清。并著随时奏报。以慰朕怀。至现在淮盐阻滞。著准其以川盐、潞盐、接济。迅即咨部办理。俟贼氛埽荡。仍复旧规。将此由六百里各谕令知之。　　

○又谕、户部奏、遵议楚省饷糈一摺。已有旨、交向荣、张亮基等照办矣。至所称截留米石。作为军食一节。前经饬令该督抚等、筹办。惟江甯等属。及安徽、江西、应运新漕。除截留军食外。为数尚多。傥因运道梗塞。未能抵京。自应酌量变通。以应运米石。抵各该省兵饷银两。且可节省漕项津贴等款。著陆建瀛、杨殿邦、杨文定、蒋文庆、张芾等、迅速核计。所有业经徵收之漕粮若干。现归节省之漕项若干。应如何搭放兵饷。或就地粜变。务即通盘筹画。奏明办理。至大兵追剿。所在口粮。遇有漕地方。亦令其随地关支。以抵银两。其节省之银。统归军需销报。该督抚等、身膺重任。当此军务吃紧。经费支绌之时。其各体察情形。妥速办理。至漕船水手。均系壮丁。现既停运。是否可招募团练。以资御侮。有无流弊。并著酌量办理。将此由六百里各谕令知之。　　

○又谕、据户部奏、遵议徐广缙、奏请拨帑一摺。已照所请办理矣。现在武汉两城。逆匪下窜。该大臣统带诸军。分途追击。一切转运饷糈。必须源源接济。前命张亮基、骆秉章等、即日驰赴武昌。驻劄调度。本日又据罗绕典奏、驰抵襄阳。并先与台涌、筹商移兵防堵各事宜。著张亮基、骆秉章、会同妥为布置。现在贼匪东窜。粮台随营移设。所有该部先后议拨银两。著向荣、与张亮基等、查照部开清单。飞咨各该省起解饷银、应由何处行走。解赴何处、可期接应急需。分别妥筹办理。将此由六百里谕知向荣、张亮基、骆秉章、并台涌、罗绕典知之。　　

○庚申。上诣大高殿、寿皇殿、行礼。　　

○御保和殿。赐王以下大臣官员、蒙古王、贝勒、贝子、公、台吉、及外藩使臣等宴。　　

○谕军机大臣等、有人奏、风闻直隶天津地方。有形迹可疑之人。盘踞城外。自上年十二月间。陆续而来。约有八百余人。口操山东、湖北、两省土音。在西关、北关、客店分住。每人携带软鞘虎头刀一把、或二把、不等。两股服饰。各归一色。各有头目一名。众人皆听主使。其与市间交易。多用洋钱。其姓氏皆称姓张。并云被灾逃难。欲到保定府。俟同伴到齐。即行前往等语。天津附近京畿。该匪徒等、结夥盘踞。至八百余人之多。该地方官岂毫无觉察。何以该督并未奏闻。傥业经派员拏获。即著将审讯大概情形。先行据实具奏。若尚未据禀报。即著遴派干员。迅赴该处。密饬天津镇道、会同查拏办理。该匪徒人数众多。必须严密掩捕。加以慎重。傥敢因循掩饰。化有为无。甚至机事不密。致该匪等闻风远扬。朕惟讷尔经额是问。原摺著钞给阅看。将此谕令知之。　　

</div>
    <div class="pagination">
<a href="清实录咸丰朝实录_page111.html">上一页</a><span>...</span><a href="清实录咸丰朝实录_page107.html">107</a><a href="清实录咸丰朝实录_page108.html">108</a><a href="清实录咸丰朝实录_page109.html">109</a><a href="清实录咸丰朝实录_page110.html">110</a><a href="清实录咸丰朝实录_page111.html">111</a><span class="current-page">112</span><a href="清实录咸丰朝实录_page113.html">113</a><a href="清实录咸丰朝实录_page114.html">114</a><a href="清实录咸丰朝实录_page115.html">115</a><a href="清实录咸丰朝实录_page116.html">116</a><a href="清实录咸丰朝实录_page117.html">117</a><span>...</span><a href="清实录咸丰朝实录_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
