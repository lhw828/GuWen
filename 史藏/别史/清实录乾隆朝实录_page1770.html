<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1770 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1770 页/共 1860 页</h1>
    <div class="content">
○谕军机大臣等、前据奎舒奏、达赖喇嘛遣人向青海蒙古等处购买马匹。朕以此项马匹。断不能于进兵前到藏。但达赖喇嘛、既已遣人购买。即令留为凯旋官兵之用。今奎舒奏青海地方。去冬雪少。今春又复缺雨。马膘未满。须至七月间肥壮。再令购买。看来青海一带。购办马匹。颇形拮据。去年福康安及索伦官兵。由西宁赴藏之时。各扎萨克等。已备办马匹数千。青海口外。本非他处可比。马匹较少。若购办过多。于蒙古等生计有关。且此项马匹。于七月中方能买办起程。计送至卫藏已至年底。不但不能为进剿贼匪之用。即凯旋官兵。亦不及骑乘。况现在马匹尚属羸瘦。即至七月、亦恐不能膘壮。加以长途行走。必致雪阻难行。福康安等前由青海赴藏时。沿途有马更换。尚形疲乏。现已令孙士毅径赴前藏。同和琳商办一切事宜。所有凯旋需用之马匹。伊等亦必早为备办。其购买青海蒙古马匹。竟可无庸办理。著谕奎舒、如此旨到时。达赖喇嘛所遣堪布等。已陆续购得马一二百匹。即速令将现有者护送解藏。断不必拘于足数。若尚未购得。即将该堪布等遣回。无庸令其购办。　　

○又谕、川省所运军需。现在报到前藏者。祗有一二起。口外道路险远。乌拉运送。甚形竭蹷。幸朕先事豫筹。早派和琳前往。否则一切竟致太迟。本日据和琳奏。营官及商卓特巴等、贤愚不等。始以善言开导。竟置若罔闻。慑之以威。方叩请出结。立限赶办等语。此等营官、商卓特巴等。惟利是图。实属可恶。今和琳示以惩创。俾知畏惧。此后自不敢仍前疲玩。现在所运军需。自必可陆续运至前藏。但前藏距边尚远。据福康安等奏。惠龄暂留拉子。赶紧催办粮运。此时和琳鄂辉、惟当勉力催趱。将到藏军需。迅速运至拉子一带。交惠龄接收。再由拉子运至军营。以期源源接济。至济咙以外。运送军粮等项。前已有旨。责成惠龄专办。并令酌量情形。或设法滚运。或于适中处所。储备应用。留兵看守。伊身为参赞。又系本省总督。一切呼应较灵。今福康安、与海兰察、分往绒辖、聂拉木。察看地势。暂留惠龄在拉子地方。催办粮运。此时大兵尚未深入。事属可行。若福康安等剿除济咙贼匪。统兵深入贼境。其济咙以外。距藏遥远。更属鞭长莫及。一切粮运等项。最关紧要。惠龄当遵照前旨。仍赴济咙以外驻劄。设法趱催。陆续运至大兵所到地方。以资接济。毋稍贻误。其济咙以内。仍交和琳、鄂辉、轮流督运。以期应手无误。又据奏、萨嘉呼图克图。现在听达赖喇嘛分派。一体出办乌拉粮石。尚为恭顺。是其初原不免心存观望。今见大兵前进。声威壮盛。亦知感畏出力。且据福康安等、细加访察。该喇嘛尚不敢与贼匪有勾通情事。如此却好。其前此向贼匪递送哈达一节。此时亦可毋庸深究也。　　

○以宗人府主事吴树萱、为四川乡试正考官。刑部员外郎焦和生、为副考官。修撰戴衢亨、为湖南乡试正考官。编修缪晋、为副考官。　　

○辛未。谕、据明兴奏、伊斯哩克台兵都伸保、喀朗桂台兵达椿、前往会哨。山水忽发。河涨淹毙等语。台兵都伸保、达椿、前往会哨。被河水淹毙。甚属可悯。伊等因公身死。著加恩照例给与半分恩赏。　　

○谕军机大臣等、据诺穆亲等奏、目下北河一带。于五月二十八九连日得雨。水势颇为充足。现在过关到通。浙江湖广等帮船。核计所需拨船。足资接济。其浙江杭严四帮。于五月二十四日过津关后。未见续行具报。现将北河拨船。酌量赶赴津南。以备江广各帮轮拨等语。所办好。自应如此办理。至北河一带。现据诺穆亲等奏。水势充足。所有陆续入境帮船。皆已过关北上。而南船过津关者。具报迟延。看此情形。天津以北尚得雨泽。而天津迤南。至山东德州、临清、东昌一带地方。雨水短缺。竟成旱象。前已有旨谕令梁肯堂、吉庆、留心察看。先事绸缪。如有尚须抚恤之处。即行量为调剂。著再传谕该督抚等。务须切实稽查。倘有被旱成灾地方。即当据实奏闻。酌加接济。勿使贫民一夫失所。将此并谕诺穆亲等知之。　　

○壬申。谕、前因山东德州一带地方。自四月以后。雨泽短少。未能播种。随经降旨。将德州平原等十州县卫。加恩缓徵。并赏给贫民口粮。以资接济。嗣因该省总未得有透雨。节经降旨询问该抚。并令留心察看。如尚有缺雨地方。即行据实奏闻。并据吉庆续奏、历城等二十州县。至今仍未得雨。晚禾未能赶种。民食不无拮据等语。著加恩将济南府属之历城、齐河、禹城、陵县、临邑、德平、济阳、东昌府属之聊城、茌平、博平、清平、冠县、莘县、泰安府属之东阿。衮州府属之阳谷、寿张、曹州府属之濮州、范县、观城、朝城等州县。并坐落卫所。本年应徵新旧钱粮仓谷。缓至秋后察看收成。再行起徵。并著将各该州县卫所乏食贫民。赏借一月口粮。以资抚恤。又德州、德州卫、平原、恩县、馆陶、高唐、临清、武城、邱县、夏津等十州县卫。将来一得雨泽。亦须接济。以资耕作。著照乾隆五十二五十五年成例。量为变通。借给耔种。于来年麦熟后徵收。以纾民力。该抚务须饬属实心妥办。以期穷黎均沾实惠。用副朕轸念民依至意。　　

○谕军机大臣等、据长麟奏、遵旨查访王河河子等。并劄催委员赶解各犯一摺。内称、前此拏获王疼疼子。即据供称伊弟原名王河河子。又名王家珍、并不叫做王黑黑子、即疑该犯自知案情重大。改名捏饰。未经声叙入奏等语。是何言耶。王疼疼子、既供称伊弟原名王河河子、自应据实奏明。以凭向董二根讯。何以长麟既心疑其改名捏饰。转不据实声叙。摺内又称、现在查明董二原供。所指王伦胞兄子女名字。与已故王河河子兄弟子女。俱属相符。是王河河子、即系错书王黑黑子无疑。现将王河河子坟墓刨验等语。此案长麟初次查办时。即以董二有挟嫌情事具奏。自因长麟初到晋省。该处地方官、自顾处分。不免心存回护。该抚未经详加体察。率行具奏。嗣见董二所供之人。俱已先后拏获。人证甚多。事非无据。又复意在偏信原告。所办殊未周详。如临清首逆王伦、即使彼时幸逃法网。潜回山西。当此光天化日之下。岂敢复萌他志。不过思潜匿村僻。苟延残喘。亦属事之所有。但该犯既为大逆。即使漏网一时。潜逃藏伏。亦岂能日久掩人耳目。竟无知觉者。长麟于拏到王午午子、王忙忙子时。即应将所供之王河河子、是否系其父亲。于何时身故。及是否即系王伦改名捏饰之处。严切究讯。即王午午子等、明系逆党。自知案情重大。未必肯吐实供。但该处岂无邻右村民。可以质讯。且崞县系一县城。居民贸易人等。耳目众多。又岂尽其党与。何难详加询问。得有端倪。乃长麟于此等紧要关键。全未办及。何疎忽若此。至所称现查王河河子坟墓。业经委员刨验一节。尤属非是。王河河子如果审明实系王伦、则伊坟墓岂止刨掘。并当锉骨扬灰。以申国法。若审明并非王伦、则系一无辜之人。其弟兄子女。皆属牵连拖累。尚为可悯。岂有事未审明。即将其坟墓刨验之理。今王午午子等。尚提解在途。本案虚实未经定谳。长麟又并未向王午午子等。根讯明确。遽先将其坟墓刨挖。是何意也。长麟不应冒昧若此。著传旨申饬。至该抚前奏另获之王黑黑子一名。业经讯明。系因同名查拏。并非案内之犯。应即予省释。以免拖累。此人被拏审讯。不无所累。并著长麟赏给银十两。用示体恤。所有现在押解之董刘氏一犯。据称年老疲惫。应饬令解员等、沿途小心管看。毋令在途病毙。以致质对无人。方为妥善。　　

○又谕、据伍拉纳奏、署守备林凤鸣、及署游击李廷翰、听从贿嘱、与民人争夺网地、放枪滋事一摺。此事实属大奇。前因福崧、陈杰、先后奏报。恐归景照未能办理得当。已谕福崧迅速回浙。会同陈杰严切讯究矣。该督摺内称、李廷翰举旗开枪。铅子已打三十余出。自因民人不服。聚众鬨闹。该将备等任意放枪。而陈杰前摺。有李廷翰仅止施放空枪之语。明系该将备捏饰狡供。岂能逃朕洞鉴。鸟枪火药。原系巡查洋面时为击贼之用。乃李廷翰等身为员弁。转因听嘱贪贿。用枪击打平民。即使仅放空枪。已干法纪。若竟装入铅子。势必有伤毙人命之事。是该将备等、贪图得贿。其事尚轻。而开放鸟枪。不顾民命。实属罪无可宽。该督等务须切实根究。即遵照前旨据实奏明。将该犯在该处正法示儆。若存化大为小之见。辄以施放空枪。曲为开脱。断不能任其颟顸了事也。将此传谕福崧、陈杰、并谕伍拉纳知之。　　

○又谕曰、伍拉纳等、奏拏获前在台湾附从林爽文、受过伪封、有名逆匪朱先一犯。审明办理一摺。内称、系署同知黄奠邦禀报拏获。此等匪犯稽诛日久。黄奠邦侦缉弋获。尚属留心。著传谕伍拉纳等查明。如果系该署同知拏获。即行送部引见。以示奖励。此外如有帮同协缉之人。亦著咨部议叙。摺内又称、林爽文滋事案内。尚有未获之伪封将军张员。系朱先交好。张员荐引入夥等语。该犯曾受伪封。亦未便任其漏网。并著该督等饬属严拏务获。立正刑诛。所有未获各逆犯。亦一体严缉。毋得视为海捕具文。　　

○又谕、据吉庆奏、续查被旱之历城等二十州县。恳请加恩一摺。业经明降谕旨。加恩缓徵。分别赏借。以资民食矣。但本年山东各属。其德州、东昌、临清一带。节经该抚等先后具奏。总未得雨。自属旱象已成。至济南省城。先据江兰奏于五月十一二等日。得有澍雨。附近齐河、章邱一带。俱一律普沾。并据吉庆亦奏称十一二等日。济南府属。均沾渥泽等语。历城系济南府首县。岂有省城得雨。而首县独未沾被之理。何以此次吉庆摺内。奏请加恩各属。又将历城齐河等县。一并列入。若历城齐河等县。被旱属实。则前此吉庆、江兰、所奏得雨情形。必系虚饰。甚不明晰。著传谕该抚。即将历城等县。是否实系被旱成灾。及前次何以又称省城雨泽均沾之处。查明据实覆奏。勿得回护干咎。　　

○癸酉。谕、热河连次得雨后。山水陡发。沙堤一带官兵居民房屋。间被冲塌。深堪轸念。因特派和珅、福长安、前往查勘。据和珅等。将被水情形。分晰具奏。著加恩将被水较重之东西旗蒙古协尉佐领等八员。每员各赏三月俸银。两月俸米。兵一百六十七名。每名赏三月钱粮。两月甲米。被水稍轻之正白旗满洲佐领一员。著赏两月俸银。兵三十二名。每名各赏两月钱粮。被水居民。大口、各赏两口粮。小口、各赏一月口粮。以资口食。其官兵被冲房屋。交工程处动项修盖黏补。至居民铺户。坍塌房屋。和珅等奏请瓦房赏银二两。草房赏银一两。固属照例办理。现在朕于热河驻跸。自宜格外施恩。所有被冲瓦房。著赏银四两。土草房。著赏银二两。交该道府等查明发给。令其自行修盖。俾各安栖止。不致稍有拮据。以示朕轸念旗民。有加无己至意。　　

○谕军机大臣等、刑部议驳陕西省审拟萧登月殴伤杜文重身死一本。先经秦承恩、照威力致死人例。将萧登月拟抵。经刑部驳令改拟。该抚仍照原拟具题。复经刑部题驳。令该抚再加细核。朕详阅情节。该抚原拟。暨刑部所驳。揆之案情律意。均未允协。此案死者杜文重、身充民壮。辄借查夜巡更为名。讹诈钱文。复与萧登月扭结。被萧登月踢伤。杜文重仍扭结萧登月欲殴。萧登月因喝令雇工人史举、帮殴致毙。该抚以史举系听从萧登月喝令。遂援照威力致死人例问拟。但杜文重假差索诈。又复扭殴。本系有罪之人。而以萧登月无罪平民。为之抵偿。实不足以昭平允。然杀人者死。杜文重被殴毙命。不可无拟抵之人。萧登月所殴伤属轻伤。杜文重究被史举殴伤太阳。倒地殒命。自应以下手伤重之史举拟抵。仍著刑部存记。于办理秋审时。将史举入于缓决。并著秦承恩监提萧登月。谕以杜文重身死。由于该犯喝令史举、帮殴致毙。本应将该犯照威力主使例拟抵。将来必须入于情实。不但不准留养。并应予勾。现奉有恩旨。以杜文重藉差索诈。系有罪之人。而史举又属下手伤重。是以将史举拟绞。实属格外施恩。第史举系伊雇工。又系听从帮殴。今以拟抵羁禁囹圄。情殊可悯。该犯既免抵偿。此时固应照看史举。佽其用度。即将来史举照例减等后。其家口养赡。该犯并当周给终身。如此向萧登月详细晓谕。庶情理两尽。于用法亦无枉纵。又可免该抚与刑部之往返辨驳。徒烦案牍也。除交军机大臣会同行在法司。另行遵旨定拟外。并传谕刑部堂官、秦承恩知之。　　

○甲戌。谕军机大臣曰、刘秉恬奏、临清地方。于五月二十七日得雨二寸。二十九日雷电交作。又得雨四寸。察看情形。田间已种早谷。高梁棉花。藉滋长发。未种大田。并可上紧赶种荍麦杂粮等语。览奏欣慰。临清一带。既得澍雨。此时赶种荍麦杂粮。是否足资生长。不致成灾。至临清距德州不远。临清既经得雨。德州曾否一律普沾。如德州仍未得雨。则毗连之直隶景州、河间一带。恐亦竟成旱象。前据留京王大臣奏、五月二十八九等日。得雨深透。现在热河于本月初五六等日。又复连得澍雨。云气自北而南。势尤广远。著传谕梁肯堂、吉庆、即将缺雨各州县。上月二十八九。及本月初间。曾否普被甘霖。并得雨后能否赶种晚禾之处。迅速查明覆奏。以慰廑注。　　

○乙亥。谕曰、邹奕孝现在出差。所有工部左侍郎员缺、著冯光熊署理。　　

○谕军机大臣等、本日据纪昀奏。直隶河间等处。二麦歉收。业蒙截漕五十万石。以备赈济。惟是领赈百姓。其极贫之户。一逢米贵即先赴京城觅工糊口。恐聚集日多。未必能人人得所。请于直隶所截漕粮五十万石之内。酌拨京城数千石。煮米放赈等语。已交大学士九卿会议。自当准行。核计数目。约需米六千余石。应先于京仓支用。将来再于北仓截漕数内拨还。但京城所赈之人。即系直隶应赈之人。今既因此等贫民。先经就食京城。代为给赈。则京城多一人领赈。本处即应少一人领米。其应行散赈州县。该督务须切实稽查。各按领赈实户。照数给米。毋任州县虚开户口。冒赈侵肥。倘京城既经代为给赈。而州县仍复浮开。一经核对查出。恐该督等不能当其咎也。　　

○又谕、吏部具题保定驻防。兵丁马匹牧场。并不上紧饬属择地。将梁肯堂议以革任一本。已从宽免其革任矣。此事梁肯堂身任总督。屡准移催。何以并不上紧饬属择地。以致耽延日久。是其咎专在该督。即照部议革任。亦所应得。第念不值因此一事。遽更换总督。是以仍从宽留任。该督既贻误于前。仰邀恩宥。务宜即派妥员。寻择妥协水牧处所。上紧办理。著梁肯堂即将另选牧场之处。迅速缮摺具奏。若复仍前玩延。朕亦不能再为宽贷也。　　

○丙子。谕、户部具题起解粤海关杂项银两一本。内称、该关徵收关税赢余银两。自乾隆五十五年九月起。至五十六年九月止。比较上届短收银十三万有零。议令该监督等。各按经徵月日、照数赔补等语。因思向来关税赢余短少银两。如系该监督等办理不善。自当照数著赔。但粤海关税课之赢绌。总视洋船之多寡。上年该处徵收短绌。系洋船到少。货物较稀所致。尚非该监督等办理不善。所有此次短少赢余银十三万零。著令郭世勋、额尔登布、各赔银一万两。其余著加恩宽免。　　

○又谕曰、廓尔喀贼匪。在擦木地方。凭据险要。抵死拒守。福康安等、细心调度。督度将弁兵丁。分队堵截。即乘雨夜进兵。将士人人用命。奋勇争先。踰溪涉水。攀援而上。夺获贼碉。全歼贼众。实属奋勉出力勤劳倍至。深堪嘉奖。福康安著赏给御用搬指一个。大荷包一对。小荷包四个。海兰察、惠龄、著各赏玉搬指一个。大荷包一对。小荷包二个。用昭优眷。其带兵之哲森保、翁果尔海墨尔根保、阿哈保、阿满泰、额勒登保、珠尔杭阿安禄、桑吉斯塔尔、台斐英阿、德楞泰、张芝元、著各赏大荷包一对。小荷包二个。并发去奶饼一匣。令侍卫章京等一体分尝。均沾恩泽。所有打仗兵丁。俱赏给一月钱粮。以示奖励。　　

○谕军机大臣等、据福康安等、奏官兵攻克擦木要隘。全歼贼众情形一摺。首战得胜。实赖上天之恩。欣慰之余。倍深钦感。擦木地方。两山夹峙。中亘山梁。贼匪据险拒守。拚死抵御。经福康安、海兰察、惠龄等。乘阴雨绵密。连夜发兵。将弁官兵等。鼓勇先登。夺获碉座。将贼众全行歼戮。实为奋勇争先。勤劳倍至。览奏殊为心恻。已另降谕旨。将福康安等。及带兵将弁。并出力兵丁等。分别优加赏赉。以示奖励。至福康安等。于攻克察木后。即乘胜直趋济咙。其聂拉木一路。已遣成德带兵。作为偏师。牵缀贼势。并于绒辖要口。留兵一千名。派诸神保带领防守。我兵后路。无虞贼匪抄截。所办俱妥。总之初次打仗。即获全胜。大挫贼锋。贼匪自必闻风胆落。事机极为顺利。现乘军威胜势。直趋济咙。定可克期摧破。将贼匪剿戮无遗。肃清边境。即行合兵深入。进剿贼巢。自必势如破竹。惟计日以待捷音续报也。　　

○丁丑谕、据姚棻奏、江西南丰、广昌二县。地居上游。因闰四月下旬。雨水过多。溪河泛涨。五月初三四日。复大雨如注。山水骤发。以致被淹。业经分别抚恤等语。南丰、广昌二县。因雨水稍多。致被淹浸。虽经该抚查明。业已照例抚恤。并声明水势已退。尚可补种晚禾。不至成灾。但该处民居冲塌较多。且有淹毙人口之事。朕心殊为恻然。此当速奏。何迟至月余。昨热河地方。亦因山水陡发。沙堤一带。冲塌房屋。业经降旨于和珅等奏请例赏之外。加倍赏给。所有南丰、广昌二县。应行赏给建盖民房。暨掩埋银两。俱著照该抚所奏。加倍赏给。以示朕体恤灾黎。有加无己至意。　　

○谕军机大臣等、从前逆匪王伦滋事后。其祖父坟墓。据徐绩奏。俱经衮州府知府刨掘。并将尸骨烧扬等语。但彼时正当剿贼匆猝之际。其坟墓曾否刨挖。亦无确据。地方官所禀情节。难以深信。今已事隔多年。官非一任。吉庆受恩深重。甫任山东巡抚。无所用其回护。著传谕吉庆、即将王伦祖父坟墓。是否确在山东寿张地方。从前刨挖一节。有无讳饰之处。详细访查。据实具奏。再王伦如实属籍隶寿张。该处必有伊房屋田亩。其房屋虽例应平毁。而田亩自必入官。有册可查。况现距该犯滋事时。尚未及二十年。其附近居民。未必悉皆从逆。无难访询。即该县书役里长。亦必有知其事者。并著该抚。即将王伦是否山东土著。抑系外来寄寓。一并访查确实。迅速具奏。毋稍含混。　　

○又谕曰、福康安等、奏行至玛噶尔辖尔甲山梁。歼戮贼匪一摺。览奏欣慰。此皆仰赖上天恩佑。连行打仗。再战再捷。士气倍奋。贼匪望风胆落。该处距济咙不远。看此事机顺利乘势直前。自己将济咙立时攻克。捷报当已在途。一得此处。军威大振。自必迎刃而解。福康安惟当倍加勉力。迅奏肤功。至此次贼匪。经官兵追压。尚敢拚命力扑。实属可恶。福康安等、以贼势泼猛。先于石磡下埋伏。故留一路诱贼上山。带领官兵。横冲贼队。痛加剿杀。将贼匪三百余人。歼擒殆尽。于行军剿贼机宜。深中窾要。昨因福康安等。初仗得胜。业经优加赏赉。此次打仗。督率将弁。调度有方。福康安、著再赏给镀金盒伽南手串一挂。并大小荷包。鼻烟四瓶。用昭优眷。海兰察、与贼接战。马匹受伤。幸未颠蹶。实赖上天护佑。为之额手虔谢。特赏给行幸常佩护身佛一尊。以为诸事吉祥佳兆。海兰察、临阵勇往。是其素性。但身为参赞。所关甚重。以后接仗时。固当督率士卒。鼓锐直前。然究宜加意持重。不可轻于冒险。此必当遵朕训谕也。又巴图鲁三等侍卫定西鼐、胸前得有枪伤。幸系穿过护身佛龛。枪子未能打入。该侍卫打仗出力。甚属可嘉。并著升为二等侍卫。以示奖励。所有此次领兵侍卫章京等。人数较多。著福康安等。将在山半横冲贼队奋力截杀者。详晰查明。如已经给有巴图鲁名号者。著即咨部议叙。其未经给有巴图鲁名号者。著开单进呈。候朕加恩赏给。所有受伤阵亡兵丁。俱著查明照阵亡例咨部赏恤。至福康安等奏。此次追剿贼匪。因侍卫章京等、马匹疲乏。尽力驰驱。仅能赶及追奔十余里等语。该侍卫章京等。所乘马匹。因牧饲不时。已形疲乏。复经登山陟险。马力不及。以致剿贼匪。不能得力。事所固然。但贼匪俱系步行奔窜。我兵若因马乏。转为所累。莫若亦令舍马徒步。跟踪追剿。即索伦兵最为勇健。或遇驰陟山险。非其所长。至屯练兵丁。素性趫捷。令其徒步驰逐。自可收追剿之用。并著福康安等、相机筹办。　　

○戊寅。谕曰、大学士九卿议覆纪昀奏、请拨直隶截漕米石、在京分厂煮赈一摺。所议尚未周到。朕轸念灾区。豫筹民食。本年因直隶被旱各属。二麦兼收。节经降旨缓徵借粜。并截漕五十万石。俾资接济。现因应赈百姓。赴京就食者较多。酌筹分厂煮赈。所需米仅止数千石。不过截留漕粮百分之一。大学士九卿等议如所奏。在直隶原截漕粮内。扣出拨给。殊属见小。所有京城需用赈米。竟毋庸在直隶截留漕粮内扣拨。即著动用通仓米石。速行拨厂分赈。以资灾民口食。更可多赈数人。不致一夫失所。毋任地方州县吏胥、克扣侵肥。以副朕惠爱黎元。有加无己至意。　　

○又谕曰、归景照奏、参革知县严承夏、于五月三十日晚。押解到省。因时值深夜。暂委按察司照磨张克谦看守。饬于次早收禁。不料严承夏、即于是夜自缢身死。请将照磨张克谦革职拏问。署按察使事杭嘉湖道良柱革职。一并严审。并自请交部等语。严承夏、系因署守备林凤鸣等。听从贿嘱帮争网地放枪滋事一案。匿不禀报。特旨拏问之员。一经解到。即应严禁。所称令照磨看守。竟是虚语。致令自缢。实也情理之外。省城重地。以拏问官犯。辄任自尽。此而不严加惩创。设有大员拏问。亦复徇情宽纵。与以自戕之暇。尚复成何事体。张克谦、著革职拏问。交与福崧提同看守人役。将有无徇情受贿之处。严审定拟具奏。良柱、著革职。审明后。发往军台效力赎罪。至归景照、不过一循分、供职之员。因念其系尚书归宣光之子。不次加恩擢用藩司。现护抚篆。又近在同城。乃于此等拏问官犯。并不留心查察。委蛇取誉。致有畏罪自尽之事。其罪实无可逭。归景照亦著革职。发往军台效力赎罪。福崧并无紧要必须面奏事件。冒昧起程来京陛见。转致地方于不问。酿成重案。殊属非是。福崧著即交部严加议处。　　

○调湖南布政使王懿德、为浙江布政使。河南布政使郑源璹、为湖南布政使。以河南按察使吴璥、为布政使。河南北道陈文纬、为按察使。　　

○己卯。谕曰、福康安等统领大兵。攻克济咙。痛歼贼众一千余人。所有带兵将领人员。奋勇出力。甚属可嘉。其受枪阵亡之参将长春。著加恩照副将阵亡之例议恤。至火器营委署护军参领额勒谨、护军达春、皆系因病留于前藏。力疾告请随往军营。今在中途病故。甚为奋勉可悯。亦著加恩照阵亡例议恤。　　

○又谕、据孙士毅奏、把总傅荣贵、知县赵来震、将收管偷窃火器贼犯。擅交商卓特巴、领回处治。请分别治罪等语。该犯等偷窃军火。情罪甚大。既经拏获。即应审明正法。乃傅荣贵等。不将重犯管押。听候核办。辄徇商卓特巴之请。发交处治。殊属玩误。傅荣贵、著革去把总。发往伊犁充当苦差。赵来震、著革职。留于粮台效力赎罪。如再有贻误。即行从重治罪。以示惩儆。　　

○又谕、此次进剿廓尔喀之官员兵丁。于擦木、玛噶尔、辖尔甲、及济咙官寨。攻克要隘。奋勇杀贼。甚属可嘉。台斐英阿、著赏给散秩大臣。阿满泰、俟有副都统缺出。即行补用。三等侍卫定西鼐、前因打仗受伤。业经升授二等侍卫。桑吉斯塔尔、著赏给萨尔丹巴图鲁。升为二等侍卫。吹扎普、赏给绷增额巴图鲁。索尔多海、赏给呢铿额巴图鲁。达尔精阿、赏给喀勒崇依巴图鲁。呼伦贝尔副管领巴金达尔、赏给锡济尔浑巴图鲁。布特哈佐领色尔棍、赏给托默宏武巴图鲁。呼伦贝尔佐领拜萨勒图、赏给塞勒巴图鲁。屯练游击朗噶尔结、赏给喀达布巴图鲁。屯练都司斯丹巴、赏给索洛克多尔巴图鲁。阿嘉、赏给觉克博巴图鲁。屯练守备登什占布木、赏给纳木巴巴图鲁。巴旺大头人阿达、赏给达布凯巴图鲁。照例各赏银一百两。头等侍卫佐领阿穆勒塔、著作为额外总管。齐齐哈尔佐领双宁、呼伦贝尔佐领讷色勒图、呼伦贝尔协领兼佐领多尔济、布特哈骁骑校英喀布、呼伦贝尔云骑尉扎丹保、甘肃副将达音泰、屯练守备阿拉、屯练千总生根、土司千总巴古木塔尔、屯练守备阿塔尔、阿那什璧、土司都司班达尔嘉、格布什咱大头人索诺木敦珠布、俱著赏戴孔雀翎。布特哈领催新保、马甲毕什勒干、额哷恩彻、布勒特、呼伦贝尔马甲扎达鼐、四川千总汤仲容、贺化龙、屯练游击策旺、屯练都司任沾尔结、毕叶噜什周、格布什咱小头人安固、布特哈领催高屯、辍提音、瑚舒岱、马甲得勒根彻、额尔棍彻、乌图保、成泰、哲勒克讷、呼伦贝尔领催得勒格尔、马甲富明阿、法彰察、甘达苏、色楞、屯练守备勒什尔甲、温布、阿什周、伸济、屯练千总伊什周、根登塔木、土司把总策旺普木、布特哈壮丁穆喀勒岱、四川外委刘成锦、土司守备彰布木、阿咱喇、屯练外委安布木、俱著赏戴蓝翎。屯练游击衔穆塔勒、阿忠、番子游击衔色木里雍中、著赏给副将衔。乾清门二等侍卫朱尔杭阿、翁果尔海、著补授头等侍卫。三等侍卫克昇额、阿那保、著补授二等侍卫。蓝领侍卫窝尼保、福汉、传升、噶尔第、云骑尉阿达、乌勒哈鼐。萨木布鼐、著补授三等侍卫。司辔伦布春、噶喇、宝班、谟信、委署亲军校巴彦察、亲军特克讷、窝尔绥、将定、前锋富永、闲散哲克、著补授蓝翎侍卫。呼伦贝尔骁骑校委署副参领博多果尔、作为额外佐领、呼伦贝尔领催定博讷、布特哈领催博勒哈、恩保、布特哈壮丁哈达鼐、呼伦贝尔马甲济勒噶察、克什克、毕萨鼐、作为额外骁骑校。其济咙打仗兵丁。著各赏一月钱粮。以示鼓励。　　

○谕军机大臣曰、严承夏、于革弁林凤鸣等、帮同民人争夺网地一案。不过匿不禀报。并无重大情罪。何以于押解到省时。遽行畏罪自尽。其中必有别项情事。或系严承夏于此案本有染指。是以畏罪自尽。或该照磨受严承夏贿赂。有心徇纵。并不即行监禁。此等情节。不可不切实根究。著传谕福崧、亲提案内人犯。严行讯究。务得实情。从重定拟具奏。该抚既经规避于前。若再不严切审曾。稍涉回护。恐不能当其咎也。寻奏、严承夏、因年逾六旬。惟恐远遣。忧惧自尽。实无别情。照磨张克谦、亦讯无贿嘱情事。但不小心防范。甚属玩愒。请从重发往新疆。充当苦差。报闻。　　

○又谕曰、书麟等、奏瓜州江岸坍塌。会勘筹办一摺。据称瓜州城外回澜坝。迤下江岸。于五月十八日裂缝坍塌。侵至城根。将四十一年收进之土城。塌卸十四丈。现将回澜坝塌卸工尾。暨南门外滩嘴处所。用料裹护。并请将土城镶进五六十丈。补还城垣。以复旧观等语。瓜州城外江滩。因江流北徙。冲刷滩崖。坍及土城。该督等以城内西南隅。并无民居。现在坍塌之处。后身尚有隙地。拟让进五六十丈。照旧补还土城。亦祗可如此办理。但该处城垣于十一年。业经收进五六十丈。此次又复镶进。若不另筹挑护之法。则江流冲刷靡常。难保不再行塌进。岂有屡将城垣向内收进之理。阅图内现做裹头处所。自属顶冲。何不于该处接靠坝根。建筑石矶。挑溜向东南下趋。俾瓜州城外滩岸。不致冲刷塌卸。城垣可资保护。已于图内用朱笔圈志。但此系柴坝。江流甚深。溜势湍急。若以坝根接做石矶。是否可能生根巩固。以资挑护之处。著该督等详细履勘。是否可行。悉心筹酌。据实具奏。将此谕令知之。　　

○又谕、据戈源奏现考山西一府三州童生。除录取外。皆文理不通。宜严定县府考送之额。以杜夹带钞袭等弊一摺。所奏甚是。县府考试。为士子进身之阶。必须先加遴选。始不致冒滥滋弊。若无论文理之通与不通。全行录送。势必人思幸进。夹带枪倩之弊。在所不免。关于士习者甚大。著传谕长麟、饬令县府各属。遇考试童生时。务须详慎去取。如有文理荒谬。竟至不能完卷者。即行扣除。毋得滥送。其是否可定额数之处。并著该抚悉心酌办。以励真才而清弊源。除交该部核议具奏外。将此谕令知之。　　

○又谕曰、穆和蔺奏、河北彰、卫、怀三府属。于二十七八等日。至三十日。各得雨一二寸至三寸不等。虽未能一律沾足。于秋禾究为有益。此外不成分寸地方。察看情形。分别核办等语。河北三府属。缺雨已久。今得此一二寸之雨。究未沾足。虽昨据刘秉恬奏称、临清闸外运河于三四日长水一二尺。必系豫省河北地方、得沛甘霖。漳卫二河。源水盛发等语。今复经该抚奏到。是河北各府属。业经得有雨泽。但究系未能深透。即赶种晚禾。恐已失时。民食不免拮据。节经降旨截留漕米二十万石。并分别缓徵、借给耔种口粮。俾资接济。该抚务须督饬所属。实心经理。俾沾实惠。其被灾地方。勘明核办。切忌稍存讳饰。俾小民口食有资。不致一夫失所。以副朕轸念民依至意。将此谕令知之。　　

○又谕曰、福康安等、奏大兵克复济咙。痛歼贼匪一摺。览奏欣慰。不禁以手加额。叩谢天恩。福康安等之摺。系五月十一日所发。距今计已一月。济咙为进兵要路。一得此处。军威大振。必当势如破竹。此次官兵冒雨攻围。人人鼓勇。可怜可嘉。而福康安等分兵攻扑。使贼不能相顾。是行军正策。一切布置调度。俱合机宜。著赏福康安、本日御制攻克济咙志喜诗书扇一柄。御用大荷包一对。小荷包四个。鼻烟壶一个。小刀一把。火镰袋一个。海兰察、惠龄、各赏大小荷包。鼻烟壶。小刀。火镰袋。用示优眷。其打仗出力将弁。已另降谕旨。分别擢用。加恩赏巴图鲁名号。官兵赏给一月钱粮。统俟大功告蒇。凯旋宴劳。再沛酬庸之典。此时贼匪连次败窜。又经官兵歼擒千余名之多。自己闻风胆落。日就穷蹙。或喇特纳巴都尔、巴都尔萨野等。自知罪在不赦。差人前赴军营。递禀乞降。亦未可定。但受降完事。系万不得已之办法。现在大兵连次克捷。所向披靡。功在垂成。谅福康安等必力图上策也。前据福康安奏。附近廓尔喀之布鲁克巴、作木朗、披楞三处部落。概令发兵攻贼。又西藏帕克里边外哲孟雄、宗木等部落。现与贼打仗。将该二处地方夺回。并谕令各该部落。乘胜帮同剿贼等语。彼时官兵尚未进剿。遽檄谕各部落。约期发兵。所办未免太早。今大兵连得胜仗。克复济咙。即乘势直趋阳布。各该部落、闻知官兵屡次克捷。自必众心踊跃。亟思出力助剿。福康安等、檄令会攻。正在此时。著福康安檄谕各部落。以大兵攻克阳布在即。贼匪势穷。该部落正当乘此机会。合力进兵。即使尔等自揣兵力不敷。亦当于各界上紧严密堵截。设喇特纳巴都尔、巴都尔萨野、沙玛尔巴助恶头人等。窜至尔境。即行缚献。亦可仰邀恩赏等语。如此详晰晓谕。即不能得各部落协剿之力。而贼匪首恶头人。亦可不虑其乘间窜逸也。至福康安等奏。现在带兵直趋阳布。军火粮饷等项。虽不能待川省运来。惟应俟福康安在藏购办之项运到。以资接济等语。福康安于肃清边境后。乘锐深入。粮饷火药。事不容缓。其购办之项。曾否已经解到军营。济咙以外。皆为贼境。应用军需。尤为紧要。本日据孙士毅奏。已抵察木多。前已有旨。令其直到前藏。往来督催。该署督接奉后。自必遵照前往。藏中粮运。有和琳悉心经理。设法趱催。已可不误。孙士毅到彼后。与和琳商办一切。自更得力。其自藏至济咙军粮等项。自可源源接济。迅到军营。至济咙以外。前有旨责成惠龄、在适中地方。往来督率趱运。本日福康安奏到摺内。惠龄尚在随同打仗。自因前旨尚未接到。此时军营已不乏人。惠龄竟可不必在彼带兵。惟当遵照前旨。在济咙以外一带。督催粮运。以期不误军需。又据孙士毅参奏。不将偷窃军火要犯管解之知县赵震等。已明降谕旨。分别办理。噶噶哇等三犯。胆敢偷窃火药。情罪甚为可恶。商卓特巴等、恳请领回处死。其言不实。至骲头一犯。据商卓特巴等称业经打死。亦不可信。孙士毅、惟当遵照前旨。务获噶噶哇。并究出骲头、结滚。审明后一并正法示众。俾番众知所畏惧。断不宜稍存宽贷也。再现在审讯解到之扎萨克喇嘛噶勒桑丹津等供称、前此达赖喇嘛。叫我们带去元宝三百五十个。被贼抢去一百八十个。其余一百七十个。现在胁噶尔庙内等语。著和琳、鄂辉、查明此项元宝。如尚存庙内。即交与达赖喇嘛、并谕以此系商上银两。未便存留庙内。仍即发往。以示体恤。　　

○御制福康安奏攻得济咙。贼寨诗以志喜六韵。诗曰、擦木玛噶以次举。济咙咫尺弗为遐。破宵冒雨乘无备。直进分班策肯差。贼竟抗颜以死敌。师争刃血更雄加。据其要险鸮失翼。遂克中坚虫洗沙。报至喜翻成欲泣。念驰怜切讵惟嘉。复番境已压寇境。阳布摧枯望不赊。　　

○庚辰。谕军机大臣等、据长麟奏、董二供出之李老三。查明已经病故。往查坟墓。及传讯地邻人等。佥供李老三病故属实等语。此案节经该抚将王疼疼子、高好手子等解到。令军机大臣分别严鞫。该犯等俱供并未出外。坚不承认。寻常小窃到案。尚思狡赖。况谋逆重情。自未肯即行供认。但案情重大。非实有确据。岂可遽入人以叛逆之罪。此事朕毫无成见。并不稍有偏袒。现已思得办法。昨经降旨。交吉庆亲往查勘王伦祖父坟墓。是否确在东省寿张地方。从前派员刨掘之处。有何凭证。并王伦原籍有无田产。当时虽已入官。亦必有册籍可稽。该处耆老里书人等。均可访询而得。俟吉庆奏到。真伪自明。如王伦实系山东土著。则董二挟嫌诬告。事属显然。虽所控之人。尚未的实。但拖累多人。亦当按律拟以重辟。入于情实。倘王伦竟系外来流寓。则董二所告。不为无因。是晋省地方回护。不实不尽。亦未可定。必须两处质证。彻底根讯。以成信谳。不能颟顸了事也。将此谕令知之。　　

○又谕曰、和琳奏、前奉谕旨。管事商卓特巴。应令达赖喇嘛、与驻藏大臣验放。已向达赖喇嘛宣示等语。所办皆好。惟当益加奋勉。实力整顿。使向来积习。日就肃清。目今大兵连次克捷。已将济咙收复。乘胜直入。一切军器粮饷等项。关系紧要。务须速行运至。以应急需。昨据福康安等奏。军营火药弓箭饷银等项。不能待川省运来者应用。须俟福康安在藏购办之项运到济咙。以资接济等语。大兵乘胜直前。事不容缓。所需军火弓箭等项。已经福康安先行在藏购办。解到后尚可敷用。至军饷一项。尤为要需。今军营并无解到银两。支用竭蹷。所关甚重。上年秋间。即已降旨。在川省附近省分。拨给银二百万两。嗣又部拨银一百万两。续据孙士毅奏报不敷。又赏拨银二百万两。前后五百万两。不为不多。即后起所拨银两。运解需时。其前次所拨银三百万两。阅时已久。早应陆续运到军营。前据孙士毅奏。所有运送出口军火饷银等项。俱已扫数赶送前途。毫无停积。何以前后藏及军营并无解到者。是孙士毅从前奏报情形。竟为站员等所愚。并非确实。孙士毅现赴前藏。著即严行督察。实力催趱。务须星速赶运。毋任解员等。沿途迟缓。致误军行要需。著和琳、鄂辉、于解到前藏时。迅速趱运。务期早到军营。以资应用。　　

○豁免云南运京沉失铜。四万四千三十斤有奇。　　

○旌表守正捐躯广西容县民陈成宇妻黄氏。　　

○辛巳。谕曰、姚棻现丁母忧。江西巡抚员缺。著陈淮调补。所遗贵州巡抚员缺。著冯光熊补授。冯光熊、甫在热河召见回京。且系素知之人。著即赴新任。不必前来行在请训。陈淮未到任之前。其江西巡抚印务。著托伦暂行护理。　　

○军机大臣议准、直隶提督庆成奏称、河屯协兵。遇有差遣盘费。向系自捐。该营驻劄热河。差务稍繁。请将提标库存节省银九百余两。再于节济兵米银、并备办麸豆银内。赏借三千两。共四千两。交热河道发典生息。以为兵丁差费。得旨允行。　　

○壬午。谕军机大臣等、现在粮饷火药。运送濡迟。总由察木多以西至前藏台站官员。办理疲软。一任商卓特巴等。支吾延缓。并不实力督饬查催。率以接续运解禀报。而孙士毅驻劄省城。及打箭炉一带。相距较远。鞭长莫及。以致为其所愚。似此任意玩延。又不据实禀报。设法趱催。岂不贻误要需。孙士毅此时已抵前藏。将停积粮饷等项。督率严趱。迅速运送前途。其前此迟误之站员。仍著孙士毅于事竣后。严切查明。据实参奏。以示惩儆。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百六


大清高宗法天隆运至诚先觉体元立极敷文奋武孝慈神圣纯皇帝实录卷之一千四百七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。六月。癸未。以吏部左侍郎金士松、为浙江乡试正考官。侍讲曹振镛、为副考官。工部右侍郎吴省钦、为江西乡试正考官。御史王天禄、为副考官。编修王锡奎、为湖北乡试正考官。刑部主事范鏊、为副考官。　　

○旌表守正捐躯直隶束鹿县民马四妮妻李氏。　　

○甲申。谕曰、邹奕孝现任学政。吴省钦又派试差。工部汉侍郎办事乏人。著张若渟暂行兼署工部右侍郎事务。张若渟前派随往木兰。著毋庸前来。所有后班刑部堂官。著苏凌阿随往。　　

</div>
    <div class="pagination">
<a href="清实录乾隆朝实录_page1769.html">上一页</a><span>...</span><a href="清实录乾隆朝实录_page1765.html">1765</a><a href="清实录乾隆朝实录_page1766.html">1766</a><a href="清实录乾隆朝实录_page1767.html">1767</a><a href="清实录乾隆朝实录_page1768.html">1768</a><a href="清实录乾隆朝实录_page1769.html">1769</a><span class="current-page">1770</span><a href="清实录乾隆朝实录_page1771.html">1771</a><a href="清实录乾隆朝实录_page1772.html">1772</a><a href="清实录乾隆朝实录_page1773.html">1773</a><a href="清实录乾隆朝实录_page1774.html">1774</a><a href="清实录乾隆朝实录_page1775.html">1775</a><span>...</span><a href="清实录乾隆朝实录_page1771.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
