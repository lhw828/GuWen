<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 243 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 243 页/共 848 页</h1>
    <div class="content">○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、礼部遵旨、将回疆底定应行告功各典礼。查明具奏。朕于四月初一日。孟夏时享。亲诣行礼。即于是日遣官告祭奉先殿。其释奠先师孔子。著于明春举行。至御制碑文勒石太学。著该衙门将碑石妥为豫备。候旨颁发碑文。敬谨摹勒。所有捦获首逆地方应行勒石之处。前因红旗奏捷。御制诗章。著俟书写发交那彦成等、于喀尔铁盖山前、建碑石□隽刻。以垂久远。　　

○又谕、朕惟此次回疆用兵。首逆就捦。西陲厎定。仰荷天祖垂佑。迅奏肤功。现在军务告蒇。该将军参赞等输忠奋勇。各将士效力行间。其端委曲折。非纪载详明。无由稽考。且朕于此事始终经画。宵旰焦劳。不可不垂之方策。著照历届办理成案。编纂方略。以示成功而昭奕禩。　　

○引见内务府京察保送一等人员。得旨、此次内务府三院等处京察一等圈出人员。著各该堂官再行出具切实考语。带领引见。圈出之主事瑞廷、库掌常明、德芳、笔帖式那昆、全福、吉忠、著交吏部记名。照例选用。所有一等官员笔帖式达他等、俱著准其一等加一级。　　

○浚山东四女寺支河。并修筑坝工。从巡抚琦善请也。　　

○辛巳。孝康章皇后忌辰。遣官祭孝陵。　　

○修直隶永定河石土各堤。从护总督屠之申请也。　　

○壬午。遣官祭关帝庙。　　

○谕内阁、吉林佐领色普青额、骁骑校扎隆阿、出征凯旋。沿途携带民人高孝、周景成、跟随服役。虽讯系高孝等因贫难度。自愿随往。该员等不遵禁令。辄敢收留携带。本应照律治罪。惟念东三省官兵、此次远赴回疆。甚为出力。现值大功告成。普沛恩施。亦应稍从宽贳。色普青额、扎萨阿、俱著加恩改为降一级调用。以示薄惩。　　

○又谕、张井等奏、江境典河宿桃以下各厅堤工单薄。请拨银赶办一摺。据该河督等称、查明宿南北以下八厅河身积淤。所存底水较大。堤坝弥形单薄。系必应赶办之工。共估需银八十余万两。请于就近藩关各库。拨银七十五万两等语。著户部速议具奏。至前借拨存库之龙江关饷银十五万两。著照所请、准其就款抵拨。以济急需。　　

○复引见各衙门京察一等圈出人员。得旨、宗室吉勒章阿、祥康、二员。著交军机处记名。遇有应升缺出提奏。其余各员。除文蔚、存兴、无庸记名外。德舒、玉钧、杨勋、明训、廖鸿藻、周之桢、李钧、张日晸、方传穆、吴继昌、恒柱、平庆、蔡世松、春林、萨兴阿、周祖荫、王琦庆、联昌、陆荫奎、延龄、葆谦、苏诚额、英文、恩龄、王贻桂、恒昌、蒋明远、春昭、靳会昌、苏廷玉、梁恩照、郑敦允、怡良、奇成额、图明额、经武济、椿年、恒泰、吴杰、赓福、贺熙龄、黄德濂、但明伦、讷苏铿额、俱著交军机处记名。以道府用。　　

○癸未。上御勤政殿听政。　　

○遣官祭昭忠祠。　　

○谕内阁、礼部将祗告各陵典礼。查照向例具奏。朕于九月间祗谒东陵。次日亲诣裕陵。行大飨礼。昭西陵。孝陵。孝东陵。景陵。同时遣王恭代。孝穆皇后陵寝。遣官行礼。祗谒西陵。次日亲诣昌陵。行大飨礼。泰陵。泰东陵。同时遣王恭代。至告祭盛京三陵。著该衙门于九月内诹吉。先期奏请简派亲王等前往。　　

○达赖喇嘛之呼毕勒罕、遣使呈进贡物、及丹书克。赐敕褒奖赏赉如例。并颁班禅额尔德尼、噶勒丹锡哷图萨玛第巴克什等赏件。　　

○察木多之帕克巴拉呼图克图、遣使请安。赐敕奖赏。并颁西瓦拉呼图克图等赏件。　　

○以散秩大臣庆敏、詹事府詹事陈用光、为内阁学士。兼礼部侍郎衔。　　

○以候补四品京堂多山、太理寺卿杨怿曾、为都察院左事署都御史。　　

○甲申。上诣绮春园问皇太后安。　　

○抚恤琉球国遭风难夷如例。　　

○乙酉。谕内阁、德英阿等奏、请鼓励办事废员一摺。方士淦前因徐蔡氏命案、督检不实。发往新疆。上年在伊犁办理军需文案出力。准其俟经手事竣。即行释回。现在该废员经手事件完竣。著即饬令回籍。所请捐复原官之处。著不准行。至恩德前于侯际清赎罪一案。以大员子弟。得受赃银。情节较重。俟本年六月遣戍期满。著即准其释回。不准留于伊犁办事。　　

○又谕、奕颢等奏、会议查禁民人私藏鸟枪。并请将杂项壮丁私藏鸟枪、一律禁止一摺。前据奕颢等奏、奉天旗民。私造私藏。鸟枪。应立限赴官呈缴。并请饬吉林将军一体照办。朕以该处近年流寓民人甚多。往往私藏鸟枪。偷打牲畜。自应严行查缴。至旗人操练技艺。藉资得力。岂得因流民有偷打牲畜之事。并见旗人所用鸟枪。一概禁止。当经降旨。令奕颢、博启图等、会同妥议章程。兹据奏八旗满洲蒙古汉军、及正身旗丁、学习武备。原不在禁止之列。奕颢等前奏、未经声叙明晰。其各边门额设兵丁。如有自备鸟枪守御者。亦可酌留。惟八旗兵丁所用鸟枪。应查明数目。錾刻旗佐花名。编号注册。如有损坏。报明该管官发给执照。持赴枪炉销毁。照式更换等语。旗丁操演鸟枪。总以勤加训练为重。若均须持照赴炉打造。枪上錾刻旗佐花名。徒滋纷扰具文。有名无实。必致将操练废弛。岂不因噎废食。所奏著无庸议。该将军等。当严饬该管官于围场薓山一带。认真稽查。如有越边偷打牲畜者。拏获治罪。仍随时密派员弁访查。傥该管官并不实力查禁。及得贿纵放诸弊。严行参办。至所奏杂项壮丁等。与正身旗人不同。所有私藏鸟枪。自应与民人一律禁止。著自奉旨之日为始。予限半年。凡土著流民。及杂项壮丁等。私藏鸟枪。一概赴官呈缴。给予例价银两。盛京由薓余银内动支。吉林于税银内发给。核实报销。余俱照所议办理。　　

○复引见内务府京察一等圈出人员。得旨、祝麟、百寿、荣桂、恒棨、毓泰、庆琛、钟灵、恒玉、长良、文兴、俱著交军机处记名。　　

○命热河总管广亮、查勘估挑旱河、并补修荆条单坝工程。　　

○丙戌。遣官祭历代帝王庙。　　

○旌表逼嫁捐躯湖北钟祥县民姚运太妻胡氏。　　

○丁亥。谕内阁、户部议覆张井等奏、江境黄河宿桃以下各厅堤工单薄。请于就近藩关各库。拨银七十五万两。著照所议、除将上年借拨存库之龙江关饷银就款抵拨外。其余银六十万两。即于上年秋拨留协银内。拨安徽地丁银一十万两。浙江地丁银三十万两。江西地丁银一十万两。江苏漕项银一十万两。著各该派委妥员。迅速解交河库。以济要需。南河每年春秋两拨。及例解各项。约银三百数十万两。原为一切修防抢险之用。如查有堤坝单薄处所。即应随时赶紧增培。何至逐次请帑。漫无限制。该河督等前于奏估河湖四项工需案内。豫请备料。拨银五十万两。兹又另案请拨银七十五万两。姑准其照数动拨。嗣后该河督等务将拨解银两、撙节动用。如有应办要工。统于岁修拨款内筹办。以昭核实。不得藉口另案名目。任意虚糜。辄以无款垫发。率行陈请也。　　

○又谕、松筠奏、查讯未结蒙古控案一摺。此案布里讷什、因伊长子四等塔布囊福恩、与本管扎萨克克兴额口角之嫌。辄敢砌词诬捏。殊属谬妄。经该署都统提讯。福恩供词偏执。坚不输服。福恩著暂行革去塔布囊顶带。交松筠归案讯办。　　

○命山东临清、武城、恩、三州县修堰原借库银。自本年起。分限摊徵。　　

○戊子。补行道光七年军政。江苏卓异官六员。不谨官二员。罢软官一员。年老官二员。有疾官一员。才力不及官二员。浮躁官一员。安徽卓异官三员。才力不及官一员。江西卓异官四员。罢软官一员。年老官三员。才力不及官二员。浮躁官三员。分别议叙处分如例。　　

○展缓江西各帮旗丁借领银。　　

○己丑。谕内阁、严烺奏、豫省北岸祥河厅、请择要估抛碎石一摺。豫省北岸祥河厅祥符汛一带坝工。全河溜势。侧注埽前。每年大汛镶修。工险费繁。应行择要估抛碎石。以资捍卫。现据确切估计。需碎石五千七百八十余方。共需银五万五千二十余两。著照所请、准其于豫省藩库照数拨给。先于河北道库存项内。酌发银两。饬厅赶紧兴办。俟拨款到日。再行分别归还找发。该河督务督同该道。随时查催。于大汛前抛护完竣。核实验收。毋任草率廷误。　　

○命吏部尚书文孚、刑部左侍郎英瑞、驰赴黑龙江。查办参领海清阿等控案。　　

○以户部尚书禧恩、署吏部尚书。协办大学士富俊、署管理户部三库事。兵部尚书玉麟、署正黄旗领侍卫内大臣。大学士托津、署镶蓝旗满洲都统。　　

○以正白旗汉军副都统巴琫阿、为江宁将军。内阁学士桂轮、为正白旗汉军副都统。　　

○以盛京副都统苏冲阿、署黑龙江将军。　　

○以安徽怀远县兴修水利。予知县周天爵、贡生陈汝谐等、升叙有差。　　

○庚寅。湖广总督嵩孚奏、监利县滨江民堤。势甚险要。请借款兴修。汉川县水道、前经借款筹办。兹已开穵深通。所借银两。均请自本年秋后。分限徵还。从之。　　

○以前任巴里坤领队大臣霍忠武、署镶白旗汉军副都统。　　

○以承办湖北汉川县水道妥速。予知县胡源等、升叙有差。　　

○辛卯。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○命皇长子奕纬。祭孝穆皇后陵寝。　　

○遣官祭端慧皇太子园寝。　　

○奉皇太后幸观澜堂。进膳。　　

○谕内阁、此案已革塔布囊布里讷什、因伊子福恩、与本管扎萨克克兴额争角被控。并不候该都统审讯奏结。复行砌词遣人赴京呈控。殊属刁健。伊子福恩。前经署都统松筠奏请暂行革去塔布囊顶带。著将所控呈词。仍发交松筠秉公严讯。持平定断。务使两造允服。不可稍有偏袒。　　

○壬辰。上诣绮春园问皇太后安。　　

○谕军机大臣等、长龄等前遣副都统阿勒罕保、赍递贺摺。现于二十二日到京。行走甚为迅速。朕召见该副都统。询悉官兵追捦张逆情形。深堪嘉悦。阿勒罕保、已加恩在御前行走。并补授正黄旗护军统领矣。昨据那彦成奏、现已星夜出关。计三月内可抵喀什噶尔。长龄俟那彦成到彼交代后。即速起程来京。沿途有可加站之处。酌量趱行。及早展觐。先行寄赏白玉喜象暖手一件。御用大荷包一对。小荷包二。用示廑盼之意。至此次平定回疆。生捦逆裔。军务蒇功。自应照从前成例。将在事功臣。绘像紫光阁。纪实铭勋。用示酬庸懋典。除长龄、杨芳、杨遇春、武隆阿、四人。应行列入外。其余战功最多。劳绩最著。及随同转战各员。分别功绩。开具衔名。详注事实。迅速覆奏。候朕酌定。并将前降谕旨所绘战图。作速呈览。将此谕知长龄、杨芳、并谕武隆阿知之。　　

○癸巳。上幸静明园。诣龙神庙拈香。　　

</div>
    <div class="pagination">
<a href="清实录道光朝实录_page242.html">上一页</a><span>...</span><a href="清实录道光朝实录_page238.html">238</a><a href="清实录道光朝实录_page239.html">239</a><a href="清实录道光朝实录_page240.html">240</a><a href="清实录道光朝实录_page241.html">241</a><a href="清实录道光朝实录_page242.html">242</a><span class="current-page">243</span><a href="清实录道光朝实录_page244.html">244</a><a href="清实录道光朝实录_page245.html">245</a><a href="清实录道光朝实录_page246.html">246</a><a href="清实录道光朝实录_page247.html">247</a><a href="清实录道光朝实录_page248.html">248</a><span>...</span><a href="清实录道光朝实录_page244.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
