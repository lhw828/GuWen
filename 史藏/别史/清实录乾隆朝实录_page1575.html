<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1575 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1575 页/共 1860 页</h1>
    <div class="content">○又谕。据雅德奏。拏获由江西赴闽传教之西洋人方济觉。即咈＜口兰＞嘶口□是噶。审讯坚供。与蔡伯多禄从未识认。现在派员。将该犯解京归案审办等语。已于摺内批示矣。此案西洋人私赴内地传教。业经各该督抚陆续获犯。解京审拟定案。其在逃之蔡伯多禄。为案内要犯。前屡经降旨。令各督抚严行缉拏。何以至今尚未就获。该犯系起意赴粤接引传教之人。自必尚在粤省澳门一带洋行潜避。著传谕孙士毅。留心访查。购线密缉务获。毋得视为海捕具文。若果访在洋行藏匿。孙士毅即当传集在粤之西洋人等。详细开导晓谕。令其务将蔡伯多禄送出。或令设法办理。总期必得。至雅德奏。查出方济觉。身带铜十字架。铜佛头等件。著遇便一并送京呈览。将此传谕孙士毅。并谕雅德知之。　　

○又谕。据农起奏。太原省城。于四月十六日得雨七寸。甚为优渥等语。览奏稍慰。太原省城。既得透雨。其省南缺雨各属。曾否一律普沾。著该抚即详细查明。据实速奏。以慰廑念。至汾州。霍州。绛州。平阳。蒲州。五府州属。朕连日询问梁敦书。据奏业已因旱成灾。梁敦书素非多事之人。自不至故为张大其词。乃农起前奏摺内。仅微露雨泽缺少之意。措词含混。并未剀切陈明。看来该抚竟不免意存讳饰。即如本日另单所奏各属粮价。于汾州等处米粮。尚称价中。该处雨泽缺少。米粮自必昂贵。本日询之梁敦书。据称该处乾面每觔大钱三十七八文。至四十文不等。小米每市升。约需大钱四十文。似此市值。尚得谓之价中耶。可见该抚所奏不实。昨已降旨严切饬谕。著再传谕该抚。查明省南各属。如尚未得透雨。即遵昨降谕旨。详筹妥办。迅速奏闻。即已得透雨。此时将届芒种。麦收无望。贪民口食维艰。其有应行抚恤者。即速妥为抚恤。有应借耔种之处。并著查明速行借给。俾资耕作。倘该抚因业经讳饰于前。再复回护于后。是自取罪戾。恐不能当其咎也。并即速行回奏。将此由六百里谕令知之。　　

○以四川按察使缪其吉。为山东布政使。　　

○旌表守正捐躯湖北宜城县民侯三聘妻柯氏。　　

○辛丑。谕军机大臣等。据明兴。阿那布奏。南粮首帮。于四月十五日入山东境。较上年已迟一月有余。所赖八闸一带。一律深挑。水势通畅。足资浮送等语。同日据毓奇奏称。南粮自渡黄以来。经过盐河闸。窰湾等处。节节浅阻。捞挖起剥前进。是以迟滞等语。与明兴所奏情形相同。是东省运河尚属深通本年粮艘行走迟滞。竟系因杨庄一带。运中河浅阻所致。去春朕经过彼处。见河身多露淤浅。即饬交该督等估挑。今挑工甫竣。何以即形浅滞。此必工员等有浮冒偷减情弊。前已降旨。令该督等据实查参。著再传谕萨载。李奉翰。毓奇。即遵前旨查明。该工于何处偷减。何人浮冒。逐段勘量。据实参奏。仍先行督率原办工段之道厅员弁。上紧捞挖。以期浮送遄行。倘萨载等。以身在事中。稍存回护原办道厅各员。经朕特派大臣前往查出。惟该督等是问。恐不能当其咎也。仍将近日淮徐等处河道情形。并重运能否可以牵挽北上之处迅速覆奏。将此由五百里传谕萨载。李奉翰。遵办并谕明兴。毓奇。阿那布。知之。　　

○又谕曰。江兰奏。服阕谢恩。并请陛见一摺。所奏非是。已于摺内批示矣。江兰因届服阕。照例实授藩司。祇须具摺谢恩。不应奏请陛见。此时河北卫辉。及开封一带。在在缺少雨泽。朕心深为轸念。屡经降旨加恩展赈。江兰身任藩司。民事是其专责。自当在彼督率属员。实力妥办。岂可遽行请觐。而于一切灾赈。转不亲身经理。其胜任藩司与否。朕所深悉。无俟再须面见。若江兰系冒昧陈奏。则是一糊涂不晓事之人。如明知不可。故为饰奏。尤属言不由衷二者必居一于此。殊不可解。江兰著传旨严行申饬。　　

○以吏部尚书刘墉。兼管国子监事务。　　

○以广东高廉道巴尼珲。为四川按察使。　　

○壬寅。谕曰。御史胡翘元奏。查核本道刑名事件。有江苏如皋县民孙如杰。用灰揉伤徐三两眼致毙一案。细核情节。似与故杀无异该抚将孙如杰拟以绞监候。未为信谳。请旨将此案驳回。交该抚讯明定拟一摺。各道御史。遇有刑名会稿。原应悉心检阅。其中果有情节未真。罪名失当之案不妨于定稿送会时。签商刑部。秉公拟议。或刑部执持原拟。不肯改驳。该御史原可专摺入奏。今胡翘元摺内。并未将刑部如何议覆。该御史曾否签商之处。逐细声明。祇称该抚所拟罪名。虽属按律定拟。其中恐有别项情节等语。竟似该抚题本一到。该御史即率行入奏。希图见长。试思各省刑名事件。刑部与都察院会稿者甚多。若各道御史。俱如此纷纷入奏。尚复成何政体。且如该御史所称。孙如杰。因与徐三。争修补锅起衅。将石灰揉擦徐三两眼。越数日即行身死。其情节究非故杀。拟以绞候。入于本年秋审情实。已足蔽辜。亦再无可从重矣。胡翘元此奏。不过以指名新用。欲见好求升之意。何关明弼。原摺著发还。　　

○谕军机大臣曰。明兴奏。现派道员陈守训。知府高天凤。驰往临清。究拏回空粮船滋事人犯。并飞咨兖州镇总兵柯藩。带兵前往侦缉。如有不法棍徒。聚众生事。即带兵前往弹压等语。前因毓奇奏。处州卫前帮水手。停船勒加身工。并聚众夺犯。殴伤弁兵。是以谕令刘峨。明兴。即派大员于沿河一带地方。督率躧缉。昨据刘峨奏。已将水手明贵等四名。拏获到案。是此案便可审明完结。而现在回空粮船。想已全出东境。昨已有旨传谕萨载。会同毓奇查办矣。该抚按奉谕旨。自应查明确实情形。再行办理。何得遽派总兵大员。多带弁兵前往。骇人听闻。致滋骚扰。所奏殊失之过当。明兴何不解事如此。著传旨严行申饬。所有总兵柯藩。及派出之道府。即著掣回。将此由五百里传谕明兴。并谕令柯藩知之。　　

○又谕。据明兴奏。省城于十四日。得有透雨。各府州属。于十二三四等日。得雨二三四五六寸不等一摺。所奏仍属不明。已于摺内批示矣。该省得雨之处。二三寸者。系某州县。四五六寸者。又系某州县。自应另开清单具奏。况如省城。及得雨四五六寸各州县。自即可乘时播种。其得雨祇二三寸各州县。若从前已经得有雨泽。今复得此沾濡。尚足接润。若该处本属乾旱。今仅得此二三寸之雨。有何裨益。此等州县。该抚又作何筹办。均应逐一声明。览之方能了然。何得仅于摺内笼统声叙。著传谕明兴。即详细查明。另行分晰开具清单。并将未得透雨各州县。如何办理之处。迅速据实覆奏。寻奏。东省共一百十一州县卫。除登。莱。青。三府属。二十八州县。冬雪本多。春是雨泽调匀外。其历城等十七州县。俱已乘时播种大田。而从前已得雨二十四州县。亦渐翻犁播种。此外本属乾旱。沾雨未透者。四十二州县卫。再得透雨。方可播种。谨将各州县卫得雨分寸。分晰开单呈报。得旨。知道了。又批。兹得透雨否。速奏来。　　

○癸卯。上还宫。　　

○谕。昨日召见新放山西汾州府知府达灵阿。看其才具。难胜知府之任。著仍在原衙门行走。汾州府属。现因雨泽愆期。抚恤需人料理。员缺紧要。著该抚于通省知府内。拣选一员调补。即令其速赴新任。所遗员缺。著裘行简补授。　　

○又谕。前因梁敦书由山西香差回京复命。询及该省雨水情形。据奏经过省南汾州一带。地土。乾燥。二麦多有未种者。民情甚属艰苦等语。即节经降旨。令农起查明据实陈奏。不可稍存讳饰回护。本日据农起奏。晋省本年。雨泽虽觉稍缺。二麦不过减收。且上年收成丰稔。民间尚有盖藏。现在不至成灾。无庸抚恤等语。所奏不实。已于摺内批示。地方雨水短缺。至成偏灾。于闾阎生计。大有关系。农起接奉前旨。自应迅速亲赴汾州一带。实力查勘。将地方官有心讳饰。匿不禀报者参奏。并一面妥为抚恤。即或勘不成灾。梁敦书所言过当。有意沽名。亦不妨将目击情形。据实入告。但朕从不肯以为百姓告灾之人。有所处分也。况梁敦书。平素系谨饬之人。实不疑其过当。农起乃竟安坐省城。惟以臆度之见。一奏塞责。是地方官讳灾不报。惟知朦蔽农起。而农起又复以地方官之禀报虚词。支饰陈奏。朕廑念民依。无时或释。农起为封疆大吏。宁不知之。是竟有心回护属员矣。况即如该抚所奏。省城于四月十七日。得雨七寸。各属于十六七八等日。俱各得雨三四五六寸。及深透不等等语。省城得雨七寸可云深透。其余各属。得雨分寸。农起亦止据地方禀报。未必尽乐确实。且其中有三四寸者不得谓之沾足。看来汾州一带。仍未得有透寸而该抚遽称不至成灾。含混具奏。是农起竟属有心讳饰。从前因该抚尚能留心民事是以特加擢用。今于地方灾旱。竟不知实心查办殊属非是。农起著交部严加议处。该抚接奉此旨。即亲赴汾州一带。详细确勘。据实奏闻。其有因旱成灾者。速即妥为抚恤。毋使灾黎失所。倘该抚仍前讳匿。贻误地方。是自取罪戾。不可逭也。此旨著由六百里发交农起遵办。并通谕中外知之。　　

○甲辰。上御太和殿视朝。文武升转各官谢恩。　　

○幸圆明园。　　

○乙巳。谕。据全德奏。海州分司所属板浦。中正。临兴。三场。因去冬今春。雨泽愆期。晴乾日久产盐有限。请将乙巳纲应徵钱粮。恳恩缓徵等语。本年海州等属。雨泽稀少。麦苗未能长发。前已降旨将该处民户钱粮。概予缓徵。至各场灶户人等。亦因晴久土燥。产盐未旺丁力未免拮据。所有该灶户等。应输乙已纲钱粮。亦著加恩缓至本年秋场产旺后。再行徵收。以纾丁力。该部即遵谕行。　　

○谕军机大臣等。据萨载奏。淮安府属之山阳。清河。各县。及海州所属之沭阳县。于四月初十十二等日。连次得雨五六寸。其桃源。阜宁。盐城。安东。铜山。萧县。宿迁。海州。各州县。得雨一二寸。及一寸五分等语。桃源。阜宁等州县。得雨仅止一二寸。雨泽自欠沾足。各该处实在情形。究系若何。所奏尚未明晰。著传谕萨载等。即将各该处农田。有无妨碍。小民生计。是否不致拮据。现在情形若何。应如何筹酌办理之处。再行详悉确查。据实奏闻。将此由五百里传谕知之。并将近日曾否得有透雨之处。速行具奏。　　

○又谕。据农起覆奏。晋省缺雨各属借粜仓粮。已属不少。目下又已得雨各属。具报二麦尚可有收。秋粮渐次播种。民情妥帖毋庸先行抚恤一摺。仍不免回护支饰。已于摺内详悉批示矣。地方雨水缺少。致成偏灾于闾阎生计大有关系。梁敦书目击山西汾州等处。被旱情形。据实入告。朕廑念民依。无时或释。屡经降旨。严切饬谕。农起接奉前旨。自应亲赴汾州一带。实力查勘筹办。乃竟安坐省城。惟以地方官之禀报虚词。支饰陈奏。又安用此封疆大吏为耶。即伊摺内所称。荣河一邑。僻处山陬。梁敦书奉使至彼。该处民妇聚集邀赏。正值青黄不接。是以藉端申诉之语梁敦书吝惜。未行赏赉。是其家风。但农起不可因噎废食。而不恤及饥民。若谓梁敦书以民妇邀赏之故。未经给与。遂尔入奏。是不免吹毛求疵矣。农起由司道用至巡抚。并非由人保荐。因其平日在藩司任内。办理安徽偏灾。尚能留心民事。经朕特加拔擢。复由安徽调任山西。今该省地方缺雨被旱。犹复回护讳饰。巧言陈奏。岂该抚于司道任内。能知爱民。用至巡抚。即改弦易辙耶。农起并未亲赴该处。仅令藩司前往。已属非是。续经接奉前旨。自己驰赴汾州一带。著再传谕该抚。务须详细确勘。将该处实在情形。据实奏闻。即未至成灾。亦应速即妥为抚恤。或借耔粮。或缓徵。毋使灾黎失所。倘该抚仍前讳匿。贻误地方。是自取重戾。朕不能复为曲贷也。将此由六百里传谕知之。并著将如何抚恤办理之处迅速覆奏。　　

○丙午。谕。向来各省副将缺出。兵部于由部推升者。将本省之合例应升参将。同各省俸深。及一等卓异人员。开单进呈。而于应题之缺。外省如无合例人员。兵部开列请旨。则止将记名。及一等卓异者。缮单进呈。其本省参将。及各省俸深人员。并不开列。虽系向例如此。但条例繁多。转易启吏胥高下其手之弊。嗣后各省副将缺出。兵部开列时无论部推题补等缺。著将本省合例应升参将及各省俸深人员。与记名。及一等卓异者。概行开单进呈。候朕简放。以昭画一著为令。　　

○谕军机大臣等。据舒常奏。接准安南国王黎维褍咨称。乾隆四十八九年。遣使赍进表贡。蒙赐诗章扁额等项。感戴情殷。谨缮备仪物。专员赍递。咨请代题等语。舒常接准来咨。即行转奏。其来使人等。及贡物等项此时谅尚未起程。舒常摺内。亦未据声叙明晰。该国王因赏赐诗章扁额等项。感戴情殷备物抒忱。自可准其呈进。但来使人等。仆仆往来。究非朕嘉惠体恤之道。著传谕孙士毅。如该国使臣。及所进物件。已经抵关。或已在中途。即照例派员护送进京。如尚未起程。即速传知该国。令其俟正贡之便。再行一并附进。此次毋庸专员赍递。俾免跋涉。以示朕优恤藩邦之至意。将此由五百里谕令孙士毅知之。　　

○又谕。据明兴奏。拏获处州卫前帮水手。杨州。徐三。张七。富四。徐万友。郑德光。周德等。七名。讯问该水手等。在泊头地方。与南皮外委争闹起衄根由。该犯等供情游移。匿不肯吐。即将杨州等七名。解往直隶。听候质讯一摺。此案前据刘峨奏称。拏获处州卫前帮水手明贵等四名。讯系该水手等。因过渡时。与外委陈起隆口角起衄。其磕伤头颅。亦系外委绊跌所致。现在逐细严究。断不敢化大为小。颟顸了事等语。今山东省拏获水手杨州等七名。俱系当日在场之人。是又不止明贵等四名矣。刘峨前此所奏。究不免存化大为小之见。不可不彻底严究。以成信谳。著传谕刘峨。明兴。即将案内应讯人犯。各派员押解到京。交刑部秉公严审定拟具奏。将此由四百里谕令知之。　　

○丁未。谕。据拉旺多尔济等奏称。挑取乌里雅苏台步兵。未将兵丁跟役空缺详报之守备富珲。请革去守备等语。凡驻防兵丁。马兵二名。合给一名跟役钱粮。步兵四名。合给一名跟役钱粮。此从来定例。今拉旺多尔济等奏称。守备富珲。将兵丁跟役等应得粮饷。并未分给兵丁。惟存贮在公等语其事殊未明晰。拉旺多尔济。不知定例。是以如此办理。复兴现经由京起程。此旨到后复兴亦将次到彼。著交拉旺多尔济。复兴。将此事会同明白查办。据实奏闻。拉旺多尔济。惟宜秉公办理。　　

○谕军机大臣等。据兰第锡奏。济宁以东。雨泽沾足。惟迤西至豫省各属。所得雨泽。不敌风沙之消耗等语。豫省各属受旱较重。总未据该抚奏报得有透雨。虽经节次加恩。豁免展赈。朕轸念灾黎。无时少释。前因开封等处。分别蠲缓后。民力虽觉稍予。仍恐未能宽裕。其中如有被灾最重积歉之区。亦应照卫辉之例。将本年应徵地丁钱粮。一体豁免。令毕沅查明具奏。现在尚未据该抚奏到。著再传谕毕沅。即行详查。并各属曾否得霈甘霖。及民情若何之处。迅速据实覆奏候朕再降恩旨。将此由六百里传谕知之。　　

○兵部议准。江苏学政谢墉奏称。在营武生。恃衿滋事。向俱汰革名粮。发回本学收管。不足示惩。请嗣后。遇有过犯。该营官即按营例责处。如所犯情节较重。各标上司。即行按律办理。咨学斥革。从之。　　

○旌表守正捐躯山西丰镇厅民李根昇女李氏。　　

○戊申。谕。据毓奇等奏。本月初十日夜间。淮安一带地方。陡起暴风。大河等卫各帮粮船。一时救护不及。沉溺军船三十六只。剥船十五只。碰伤军船十七只。剖折桅木撞损等船。一百七十七只。计亏折漕米六千九百余石。又湿米五千四百余石。淹毙副丁水手男妇人等十三名口等语。内河遭风。沉溺漕船。漂失米石。例应著落通帮旗丁分摊赔补。但念此次漕船。猝遇暴风。兼值昏夜。人力难施。尚非该旗丁等疎失所致。所有亏折米石。著加恩全行宽免。其淹毙人口。并著照例赏恤。余著照所请办理。　　

○又谕。刑部核覆。湖南乾州厅苗民张应琳。商同张田氏。谋死侄女张身□小东省兖州东省兖州女。并张学能。谋死堂伯母张章氏。互相图赖一案。朕细阅情节。缘张学能。与张章氏。有祖遗来步兜山场一处。张应璞等。本属无分。讵张应璞。与弟应琳。检出旧存契纸。内载来步兜山场字样。欲行争占。经寨长查明。实系张学能祖业。将张应璞白契扯毁。嗣张应琳。同张应璞之妻田氏。背负幼孩张身□小女。赴山检收桐子。被张学能喝阻。并声言报官。张应琳。遂起意将身□小女致死图赖。张学能畏惧。因亦将堂伯母张章氏。致死搪抵。该部议覆。将张学能依谋杀缌麻以上尊长律。拟斩立决。张应琳。依故杀侄女图赖人例。发附近充军。固属照例办理。但此案起衅。由于张应琳。谋占张学能山场。先将身□小女致死图赖。是张应琳本属理曲。乃张学能谋死缌麻尊长。律应斩决。而张卒琳因故杀卑幼。律止发遣。不至于死。是张应琳家。仅伤张身□小女一命。而张学能之伯母张章氏。已经被害。张学能以关于伦理。又应拟斩立决。是理直之家。转以两命抵一命。未为平允。且张应琳。系张学能近宗。张学能正法之后。伊家无人。所有产业。自必仍归张应琳家执业。该犯既得免死。仍获遂其谋产之心。则狡诈凶残者。势必不复知所徵儆。且恃长而谋死卑幼者必多矣。非辟以止辟之道。嗣后除寻常谋死卑幼。希图诈赖。不致被诈之家。又酿成人命者。自应照旧例办理外。其有被诈之家。因其谋死卑幼。复酿成人命。致一死一抵。如此案者。图诈之犯。即使所杀系属卑幼。亦未便仅照向例拟遣。使凶恶之徒。无所畏惧。其应如何改拟绞候之处。著刑部另行定议具奏。载入则例遵行。所有张应琳一案。即照新例办理。　　

○又谕。前因前后藏喇嘛年班进京。往来经过地方。易滋事端。已屡降谕旨。明切晓谕。兹命军机大臣。会同理藩院。将应付各事宜。酌定章程具奏。应如所议办理。惟派员护送一节。该衙门原奏。在京派理藩院主事一员。沿途派同知通判一员等语。主事。同知。等官。职分尚小。犹不足以资弹压。著改派理藩院郎中。或员外郎一员。照料护送。其经过地方。著该抚拣派道员一员。会同武职。沿途防护。庶呼应既灵。约束更易。不致藉端滋事。历观史册。汉唐宋明之世。于外国之使。往往上下相蒙。曲意优容。以致恣睢横肆。此汉人畏缩之性。恐生边衅。而更致大患者。不可胜数。今我朝中外一家。德威远被。四夷罔不宾服。岂肯反效汉人畏缩之为。即卫藏不远万里向化而来。朕抚驭番夷。加恩赏赉。如果来使喇嘛等。不知自爱。有滋事妄为之处。朕亦可将伊等治罪。以示惩儆。经过地方官。又何所畏惮。而不严加约束乎。若封疆大吏。不知大体。有意因循。外间无识之徒。不几疑本朝于喇嘛。过事尊崇。如元季之庇护番僧。致有詈骂割舌。殴打截手之事乎。更复成何事体。为此再行明切晓谕。嗣后各该督抚。于卫藏来使喇嘛过境时。即照理藩院奏定章程。妥为照料。并饬护。送道员等。实力弹压。令其妥速出境。毋致滋生事端。其于依限出境日期。仍令派出之道员禀报。该省督抚。即据实奏闻。倘有仍前玩愒滋事之处。朕必将派出之道员治罪。将此通谕知之。　　

○谕军机大臣等。本日据毓奇等奏。四月初十日。淮安一带地方。陡起暴风。大河等二十帮内。有沉溺军船。淹毙人口等语。已降旨加恩赏恤矣。各省漕运船身高大。固为慎重天庾起见。但一遇暴风。往往有沉溺伤损之事。究因船身过于高大沉重。棹挽维艰。人力难施所致。即其寻常挽运。加纤过闸。一切照料浮送。亦觉甚难。况帮船每只运米。不过五百余石。商贩船只。载米至千石者。其船尚不及粮艘之半。现在豫东二省漕船尺寸。即较他省为小。南漕各船。自可量减船身尺寸。使行驶便利。虽一时未能全事换造。自可于各该船只。届临拆造时将高宽尺寸。仿照民船。量为减损。则船身便捷。既可少意外之虞。而行走并能迅速。于漕运实有裨益。至运丁各有土宜。向例准其携售或于军船之外。酌量随带载货小船数只随帮搭配行走。亦无不可。著传谕漕运总督毓奇。会同有漕省分各督抚。将各省帮船或经行江湖。或仅由内河行走。酌量情形。悉心筹画。酌定船式尺寸。详悉妥议具奏。若此中或有格碍难行之处。不妨据实具奏。不必因有此旨。稍存迁就。　　

○又谕。据毓奇奏。清河海州。沭阳。赣榆等处。自初十至十三日。共得雨自五寸。七寸。至尺余不等。惟阜宁。盐城。铜山。宿迁。萧县。睢宁等属。于十二三日。仅止得雨一二寸等语。又据明兴奏。东省除历城等十七州县卫。得雨深透外。其仅止得雨二三寸及二三月内。未沾雨泽者。共四十二州县卫。必需再得透雨。方可播种大田各等语淮安。海州。山东历城等处。雨水已属沾霈。其得雨止一二三寸各州县。若从前已经得有雨泽今复得此沾濡。尚足接润。若该处本属旱乾仅得此一二寸之雨。有何裨益。农民自未能播种大田。朕心深为廑念。京师春夏以来屡经得雨。今自二十九日子时起。甘霖大霈入土已有五六寸。现在雨势未止。云气宽广向南一带。尤为浓厚。直隶。河南。山东。江南。各省。或可望一律优沾。著传谕各该督抚。即将现在曾否得有透雨之处。迅速覆奏。以慰悬注。将此由五百里各传谕知之。　　

○予故都察院左都御史周煌。祭葬如例。谥文恭。　　

○是月。直隶总督刘峨奏。保定省城。于四月二十八日亥时起。至二十九日寅时。得雨七寸。实为优渥。嗣据保定全属。河间。天津。定州。易州。冀州。赵州。各府州属。均于是日得雨六七寸至八九寸。盈尺不等。惟大名。广平。顺德等府尚未据报。得旨。通省谅已沾足。所望河南山东耳。　　

○江南河道总督李奉翰奏。兹月初以来黄河徐城志桩。挑汛内原存水六尺一寸今消存二尺六寸。外河老坝口志桩。原存水九尺八寸今消存六尺七寸。洪泽湖内。今春并未长水。高堰志桩。原存水二尺四寸。近日消存一尺七寸。臣于浅处暂筑束水小坝。重运漕船。每日渡黄三四十只。至六七十只不等。共已过有一千八百八十余只。计三十六帮。查重运头帮。于本月十四日。已抵东境。后帮现在督催衔尾前进。得旨。此后谅不愁水短矣。目今形势如何速奏来。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十九


大清高宗法天隆运至诚先觉体元立极敷文奋武孝慈神圣纯皇帝实录卷之一千二百三十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十年。乙巳。五月。己酉朔。谕军机大臣等、据李奉翰奏、黄运湖河水势消落情形一摺。已于摺内批示。京城连日大霈甘霖。且云气向南。更觉广阔。淮徐各属。自必普沾。此后运中河一带。谅不致复虑水短。然运河之水。必待雨水充足。始资接济。若雨水偶缺。即形浅阻。又何用挑浚。且挑价所费若干。何以未据奏明。前已有旨令萨载等、切实严查。将浮冒偷减之工员参奏。该督等、务遵前旨。彻底究办。若再心存回护。更属不成事体。至李奉翰摺内所称、微山湖存蓄之水。因天气久晴。不甚充裕等语。前据毓奇、明兴奏、东省湖水充裕。微山湖所收之水。较定志尚有宽余。湖口双闸开放。水头下注江境。即可灌至杨庄运口。何以现在李奉翰、又有微湖存水不甚充裕之奏。微山等湖素称水柜。原为济运而设。即云天气久晴。从未闻此陡形消落之理。著传谕毓奇、明兴、兰第锡、即将微湖从前存水尺寸。及现在水势情形。迅速据实覆奏。毋得稍存回护。将此由六百里各谕令知之。寻毓奇奏、微山湖水。去秋收水一丈零三寸。较之额收。本属不足。每年开坝后、例将湖口闸板。全行□石又口□放三日。下注江境。本年因运中河一带。大加挑挖。底水掣净。湖口闸三日所放之水。不足铺灌。复全启畅放三日。始可灌至杨庄运口。现实存水八尺四寸有零。以每日消水三分计之。至六月、不过消尺五六寸。足敷应用。报闻。　　

○庚戌。谕曰、刘鉴系弃瑕录用之人。昨来京召见时。经朕将游击李云彪巡洋贩货一案。面加询问。该员并不将从前实在情形。据实具奏。含糊支饰。意存取巧。本应照部议革职。姑念伊在新疆。办理屯田有年。著加恩留京以汉军副都统补用。仍带革职留任。所有乌噜木齐提督员缺。仍著彭廷栋补授。其降级之案。著改为革职留任。　　

○又谕、据浦霖奏、前赴肃州惠回堡等处。查勘地震被难居民。照例抚恤。共用银一千六百三十两九钱五分等语。边氓猝遇地震。倒塌房屋。损伤人口。情形殊可悯恻。著加恩于抚恤银一千六百三十余两外。再加一倍赏给。福康安、现在驰赴该处。即著督率该地方官。加意抚绥务使均沾实惠。以副朕轸恤边地灾民。有加无己之至意。该部即遵谕行。　　

○辛亥。孝诚仁皇后忌辰。遣官祭景陵。　　

○谕、朕恭阅实录。内载康熙四十三年谕旨前遣侍卫至铁索桥挂扁。彼处督抚馈银六千两一侍卫而费至此。则凡部院司官笔帖式等差遣往来者。又不知烦费几何。更有督抚欲持持属员。每□山戊不□暗中助银。教彼掠取清名随行荐举。似此互相粉饰。钓誉沽名。尤属不肖之极等因钦此。煌煌圣训。仰见澄叙官方。勤恤民隐。实为无微不烛。我国家承平百有余年。一切吏治民生。历经皇考及朕。数十年来整饬厘刻。所有馈送烦费等事。早已毙绝风清。但恐日久怠生。或有不肖官吏。复蹈前辙。不可不防其渐。特再明切申谕恭录圣祖谕旨。一并发钞。著该督抚、敬谨各录一通。入于交代。并晓谕各属。使皆知触目警心。务期大法小廉共相砥砺。以副朕教诲成全至意。将此通谕知之。　　

○又谕、前据毓奇奏、邳宿一带运河。虽经大挑。各处多有浅阻等语。因思挑工甫竣。何以即形浅滞。此必工员等有浮冒偷减情弊。随降旨令萨载、李奉翰等、据实查参昨据李奉翰奏、江南运河水浅。缘长河挑浚深通。流行迅驶。难于存蓄。又猫儿窝以下。添建石闸二座。因等候运河挑竣。始采买石料。未能办完。以致水无擎托等语。已于摺内详悉批示。本日又据奏、中河水势。现深三四五六七尺不等。惟运河水势、有数处时深时浅帮船至此。尚须起剥等语。江南中运河水浅。如果因流行迅驶。难于存蓄所致。则猫儿窝以下。添建石闸二座。正为关束水势起见。业经上年奏准。即当迅速赶办。一面购采石料运送工所。一面将应建闸座处所。先行挑浚。趁上游未经铺水之先。上紧建筑完竣。方为有裨。何得等候运河挑竣。始行采买石料。试思河已挑竣。长河复经铺水。而石料尚未购运到工。岂又因此而将漕艘停泊。筑坝戽水。再行建闸耶。今该处水无擎托。竟致不敷浮送。此非误工而何。况邳宿等处运河。朕不惜帑金。令该督等逐一测量。大加挑浚者原期一律深通。若云流行迅驶。难于存蓄。则运中河。自应概行浅阻。何以运河水势。又有时深时浅之处。以致帮船尚须起剥。是承挑各官。显有偷减草率情弊。萨载、李奉翰、久任河防。非不谙工程者可比。岂于此等缓急机宜工员弊窦。不能体察。尚待朕于数千里外。豫为之筹度相示。始行办理耶。是此事、该督等实属咎无可辞。萨载、李奉翰、俱著交部严加议处。其偷减草率。及迟误工作之员。仍著查明据实参奏。毋得稍存回护。致蹈重愆。　　

○壬子。谕、据伊星阿奏、因忠感冒。旧疾复发。势日增剧。恳请解任等语。伊星阿、著准其解任。回京调理。所有江西巡抚印务。舒常现在来京。江西系必经之路。即著舒常暂行署理。候朕另行简放。　　

○又谕、豫省被旱地方较广。而卫辉各属、情形尤重。业经节次加恩。现在京畿一带。已渥被甘膏。而该省得雨仍未透足。二麦无收。大田未种。民情更形拮据。朕心深为轸念。所有开封府属之祥符、兰阳、陈留、仪封、荥泽、彰德府属之内黄六县。本属积歉之区。今□山戊不□受旱较重。其本年应徵地丁钱粮。著即加恩蠲免十分之五。其情形次重之杞县通许、尉氏、洧川、中牟、鄢陵、荥阳、禹州、汤阴、安阳、十州县。所有本年地丁钱粮。著即加恩蠲免十分之三。至缓徵旧欠各州县内。开封府属之郑州。新郑。汜水。密县。河南府属之新安、渑池、偃师、洛阳、巩县、孟津、嵩县、归德府属之永城、鹿邑、柘城、虞城、夏邑、陈州府属之太康、扶沟、西华、陕州并所属之灵宝、许州并所属之临颍、襄城、堰城、长葛、又河北怀庆府属之河内、济源、孟县、温县、彰德府属之临漳、林县三十二属。虽受旱稍轻。现在青黄不接。小民生计亦属艰难。所有历年缓徵、带徵、各项旧欠。著加恩概予蠲免十分之三。其与灾地毗连之商邱、宁陵、睢州、宜阳、登封、永宁、淮宁、商水、汝州、伊阳、宝丰、郏县、武安、涉县等、十四州县。所有麦后应徵旧欠。及本年钱粮。俱著加恩缓至秋成后徵收。以纾民力。该抚其督率所属。妥协办理。务使均沾实惠。副朕轸念灾黎。不使一夫失所至意。该部遵谕速行。　　

○癸丑。谕军机大臣等、据海禄奏称、布噜特厄森等呈报、那尔巴图、掠取伯尔克之兄额贝都拉游牧。其妻子马匹。尽被劫掳。情形窘迫。若率众投诚。请将额贝都拉、暂留阿克苏看守。其属人等、交迈玛特、舒库尔等、管束安插等语。伯尔克、既未投诚。今额贝都拉投诚。即将伊安插阿克苏。伊属人、交迈玛特、舒库尔等管束。伯尔克闻之。益加畏惧。海禄等、应宣谕额贝都拉。尔随伯尔克逃窜。今既投诚。并不治汝以罪。汝当感激。不可再逃。率领属人、赴迈玛特、舒库尔处所居住。伯尔克闻额贝都拉仍在原牧安居。或亦来投诚未定。并令海禄、密谕厄森等、加意防范。无任额贝都拉复行脱逃并赏厄森缎二匹即由彼处库内支领将此由六百里传谕知之。　　

○兵部等部议准河东河道总督兰第锡奏称、山东黄运河营原设守备一员。协备一员正备衙署、建设曹县望鲁集地方。协备向无衙署。嗣于乾隆四十七年。将黄运守备。改为专管运河守备。以山东黄河统归协备经管。运河守备、自不得仍驻旧地。请于运河适中之济宁州城内。建盖运河守备衙署。其所遗望鲁集衙署。即改为黄河协备衙署。从之。　　

○甲寅。谕、甘肃都司福德保、代什衣、于上年逆回占据通渭县城时。带兵克复。甚为出力。前经兵部议给功加纪录。尚系照例议叙。不足以示奖励。福德保代什衣、俱著交该督以游击遇缺升补。其候补吏目朱尔汉。并著该督即速给咨送部引见。　　
</div>
    <div class="pagination">
<a href="清实录乾隆朝实录_page1574.html">上一页</a><span>...</span><a href="清实录乾隆朝实录_page1570.html">1570</a><a href="清实录乾隆朝实录_page1571.html">1571</a><a href="清实录乾隆朝实录_page1572.html">1572</a><a href="清实录乾隆朝实录_page1573.html">1573</a><a href="清实录乾隆朝实录_page1574.html">1574</a><span class="current-page">1575</span><a href="清实录乾隆朝实录_page1576.html">1576</a><a href="清实录乾隆朝实录_page1577.html">1577</a><a href="清实录乾隆朝实录_page1578.html">1578</a><a href="清实录乾隆朝实录_page1579.html">1579</a><a href="清实录乾隆朝实录_page1580.html">1580</a><span>...</span><a href="清实录乾隆朝实录_page1576.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
