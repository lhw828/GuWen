<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 745 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 745 页/共 1860 页
  </h1>
  <div class="content">
   ○贷江苏山阳、阜宁、清河、桃源、安东、铜山、丰县、砀山、宿迁、睢宁、海州、沭阳、赣榆、等十三州、县、淮安、大河、徐州、三卫、水灾饥民耔粮。并缓徵本年额赋。　　

○庚子。孝懿仁皇后忌辰。遣官祭景陵。　　

○谕曰、鹤年所奏、查勘各州县被水成灾。并续报河流漫溢情形一摺。前因漳河暴涨。骤注卫河。馆陶等县、卫、被水成灾。而济宁、鱼台、金乡、等处已涸之地。又复淹浸。即经降旨、令该抚鹤年加意抚恤。今据该抚亲往查勘。及据各属续报。此次被水成灾者。有馆陶、武城、临清州、临清卫、冠县、夏津、朝城、堂邑、邱县、单县、恩县、范县、德州卫、濮州、濮州卫、曹县、寿张、第十七州、县卫、嘉禾遍陇。转瞬秋成。猝被水灾。农民失望。室庐荡析。栖息无所。朕心深为轸念。所有被水各属。俱著该抚遵照前旨。一体加意抚恤。并各赏给急赈银两。毋拘秋灾成例。其房屋坍塌者。即速给价修葺。毋令久处苫舍。致滋疾病。以慰朕怀保小民至意。至馆陶堤埝。向例虽系民修。但今被灾已重。生计拮据。何忍复责以工役之事。著即遴委道府大员。星速动帑估修。捍御来路。期令速涸。若水退之后。有可补种荍麦者。即酌借耔种。劝谕乘时补种。接济口食。该抚鹤年、其善体朕意。妥协经理。务俾灾黎不致稍有失所。该部即遵谕行。　　

○谕军机大臣等、尹继善覆奏苏家山滚坝、及运河竹络坝勘明会商酌办缘由一摺。已于摺内批谕矣。但所奏情形。殊未明晰。竹络坝黄运两河。细加测量。黄河水面。既高于运河三尺有余。开放自必有倒灌之虞。但水势如此。则由运入黄之中河口。不几亦致倒灌乎。若谓黄河有就下之势。则运河河身。形势自当相等。摺内并未奏明。殊增悬念。至徐州一带黄水中泓。现在果能挟沙急走否。前白钟山奏内、虽有共刷深一尺二寸之语。然此数日内。曾否又有刷深之处。黄河水势。朝夕无定。于此摺奏之便。何不随时奏闻。以慰朕怀。乃竟一字不及。岂必待问乃覆耶。朕于河工一事。宵旰忧勤。诚以数百万民生攸系。不得不刻刻留心。可即传谕尹继善、白钟山、令其一体查明。速行据实具奏。寻奏、查竹络坝、原视黄运两河水势之大小。相机启闭。前因黄水高于运河三尺有余。未便启放。原拟黄水一低于运河。立即开坝。以减洩运河之水。彼时未经声明。实属疎忽。至中河口门一带。地势本高。兼之口门以内、头二三坝。层层关锁。收蓄清水。逼敌黄溜。水势更加迅疾。是以黄水不致倒灌。再徐州黄水。连日又细加验看。刷深已有二尺。挟沙疾走。河身日渐深通。得旨、欣慰览之。　　

○辛丑。谕军机大臣等、成衮扎布等奏称、军营会集兵丁。除驻劄台站外。现有三千余。而马力不足。今拣选兵丁。酌给马匹。共得兵一千九百有奇。派三格、乌勒登、由屯、旺布多尔济等、分路进剿。其马匹乏弱兵丁、一千四百余名。彻回于吐鲁番休息。又将喀尔喀兵四百余名。彻回游牧等语。办理殊不可解。现在扎那噶尔布尼玛等贼众。俱未擒获。又归顺之沙喇斯、玛呼斯等游牧。亦当办理。诸事全未就绪。而遽分兵休息。何不于伊犁附近。将乏马牧养。以截逃归贼众。较之往吐鲁番。岂不更省跋涉之劳。但伊等业经调遣。除喀尔喀兵、自回游牧外、其彻回吐鲁番之兵、不可至巴里坤。仍将吐鲁番等处屯种口粮果否足用。交巴里坤办事大臣查奏。其三格、额尔登额、追贼回营。据称未曾遇贼。伊等所司何事。著明白回奏。又擒获之乌巴什供称、巴图尔乌巴什、现在察罕乌苏居住等语。此地去闼勒奇甚近。成衮扎布等、应遣人侦探。何以未经奏及。而惟以彻兵为事。此必出于舒赫德之意。又所称博勒奔察、恳留于军营效力。尚知奋勉。不似伊等全无筹画著赏银一百两其侍卫中秋、所报解送之诺诺什、于渡河时欲逃。因以力追剌落水。其言支离无据著查明具奏。仍将追剿扎那噶尔布尼玛、及现办巴图尔乌巴什等情事作速奏闻　　

○壬寅。以故奉恩将军扎坤泰之子永武、袭职　　

○癸卯。上御勤政殿听政。　　

○谕曰、彭家屏前以收藏明末野史。其有无批评之处。已被伊子烧毁灭迹。经军机大臣会同九卿、审拟斩决具奏。朕以罪疑惟轻。特降谕旨。改为监候秋后处决。嗣据图勒炳阿奏、其所刻族谱取名大彭统记。甚属狂妄等语。因命新调巡抚胡宝瑔查取进呈。则以大彭得姓之始本于黄帝、昌意、颛顼。夫氏族谱系。士大夫家恒有之亦何至附会荒远。以为迢迢华胄。乃身为臣庶。而牵引上古得姓之初。自居帝王苗裔。其意何居且以大彭统记命名。尤属悖谬不几与累朝国号同一称谓乎。至阅其谱、刻于乾隆甲子年。而凡遇明神宗年号。于朕御名。皆不阙笔。朕自即位以来。从未以犯朕御讳罪人。但伊历任大员。非新进小臣及草野椎陋者可比。其心实不可问。足见目无君上。为人类中所不可容。而前此之逆书。天理昭彰。不容其漏网明甚。彭家屏、原系应斩立决之犯。即秋审时亦必予勾。著从宽免其肆市。即赐令自尽。以为人臣之负恩狂悖者戒。　　

○又谕曰、大学士史贻直、著仍兼管工部事务。　　

○又谕曰、吉庆奏、请敕下直省督抚筹补常平仓谷一摺。所称州县视为畏途。因循延诿。而地方大吏。又不悉心办理之处。此种弊病。现在各省实皆有之。地方水旱不齐。国家所藉以抚恤。灾黎所待以仰给者。惟仓储是赖。一有缺额。自应急为筹补。然筹补之法。不待更立章程。惟在督抚实心整饬而已。前因各省争议采买。一时米粮翔涌。是以议立定额。迩年以来。市价不致过昂。此其效也。然额定而缺者不补。则缓急其奚恃焉。督抚身任封疆民瘼所关自当详加觉察。时时留意。此分所当为。岂可因循玩视。而不为先事计耶。截漕自出特恩。原不为例。非可屡邀也。可将此通行传谕各督抚知之。　　

○又谕、今日召见陈宏谋、询及各省水灾。据奏皆因上游为众水所汇。而下游无所归宿。必当会同通盘筹办。方为有益等语。其言颇中肯綮。江南、山东、河南、壤地相接。数年以来。频罹水患。而今年为最。朕早见及此。于阅河时。即已谆切训谕。并分命钦差、及督、抚、河臣相度筹办。而时已首夏。不及措施。竣事者、荆山桥上下百余里。及清河积水而已。豫兖之境。则被灾之地较广。人户田庐。待抚恤者不下数十州县。南望为之惄然伤怀。转瞬秋冬。正工作可施之候。若不先事而亟图之。徒坐视其年复一年。横流四出。直至临时张皇补苴。何所底止耶。山东之水、汇于淮徐。河南之水、达于凤颍。该督抚等、虽各守封疆。要不得各分轸域。况此嗷嗷灾黎。皆朕赤子。大臣公忠体国之谓何。而忍稍存分别见乎。在今日言之。会三省之全局。而川浍以疏之。堤防以御之。工费诚属浩繁。然一举而使千百里内之田畴民舍。可以永获安全。则生民之利。孰大于是。即多需帑金。所不当惜。况统屡年赈恤所用计之。为数果孰多孰寡耶。在国家蠲赈。未尝不动盈数百巨万。而小民已先受荡析之苦。即使为督抚者。皆能体朕爱民之心。郡县之吏。又悉良有司。抚恤极其周。经理极其善。而灾黎所得。日才以升合计。度命而已。何如无灾而得中岁。盖藏稍裕之为能自乐其生耶。且水非旱比。赤地千里。待泽上苍。非人力所及。有吁嗟吁祷而已。水则治之专藉人工。所难者。治之当得要领。及任事当求忠实勇往之大臣耳。前曾以此谆切传谕尹继善、伊于地方情形。非不熟悉。其才力亦非不能办此。特惜费省事之意。胶固于胸中。而又惟恐办之或无成效。动曰地处洼下。即治之亦不能保其不被水患。夫治之而仍受水患。此自未得治之之道耳。岂终不可治耶。乃以是藉口而委之不治。是正因噎而废食矣。为地方兴大利。除大害。讵可沾沾为一身功过计。是岂朕委任意耶。江苏巡抚陈宏谋、安徽巡抚高晋、山东巡抚鹤年、河南巡抚胡宝瑔等、皆能任事之大臣。所有三省积年被水之由。应如何相度形势。从长计议。俾可永弭水患之处。著该抚等、各于所属境内。悉心查勘。仍复彼此会同详筹妥办。侍郎裘曰修、梦麟、往来查阅。随时商酌。其有应会两总河者。亦著会阅详议。陈宏谋著即由河南归德一路。前赴江苏。沿途逐一先行审视。与高晋等会奏请旨。诸臣膺兹委寄。务各矢实心。和衷共济。以慰朕念切民瘼、宵旰忧劳之至意。寻钦差侍郎梦麟、江总督尹继善、河道总督白钟山、副总河嵇璜、江苏巡抚陈宏谋等会奏、通筹湖河宣导机宜。窃惟淮、徐海、地方。水患频仍。必须源委并治。如山东与江南接壤之南阳、昭阳、微山、等湖积水。亟宜设法宣洩。在山东现另行筹开伊家河。至梁旺城入运。江南运道各闸越河。再加开展挑浚。惟因沂水自卢口旁洩。由沙家、徐塘、二口入运过多。有阻微山湖水经行之路。臣等亲往会勘。缘旧坝口门、宽至八十丈。且年久刷深。致多旁溢。亟宜筹办。第沂水来源甚大。未能遽行堵闭。拟将石坝裹头接长。祇留口门宽三十丈。并筑碎石坝底。以为节制。使沂水多半归湖。祇留二三分济运。但目下运河惟患壅滞。无需接济。应于卢口筑草坝。将沂水堵截。使不得入运。其邳境沂河。尚属宽深。酌加疏浚。两岸土堰培修。使正流畅入骆马湖。由六塘河归海。俾运河宣洩微山湖水、得以全力下注。可望速消。至荆山河、原系宣洩湖水要路。蒙指示于小梁山等处、开挑引河。并于荆山桥上下。及出水湖口。再加疏浚务期畅流入运。其彭家河、另摺奏请开挑。此筹酌微山等湖宣导入海之情形也。又勘得六塘河、处骆马湖下游。为宣洩沂水要道。骆马湖尾闾、有引河五道。甚宽畅自引河以下。汇为一河。形势窄狭。急宜开宽。并将永济桥酌添十二孔俾湖水畅注。其六塘河内、如有淤浅。及旧堰残缺。修浚培补。又六塘河北岸。宿迁境内凌沟地方。向有水口。注沭河、入涟、归海、盛涨时淹浸民田。拟就现有河路。开挑宽深。仍于凌沟建滚坝。又桃源境内有港河一道。亦系分洩六塘河。会沭、入涟、归海。年久淤浅。应挑浚。亦于河头建筑滚坝。并将沭河旧堰修补。使六塘得有分洩之支。至六塘河下尾、在海州地方。与盐河交汇。由武障等河归海。口门间有浅阻。俱加疏浚。并将盐河加挑宽深。现有之洩水各坝。减低二尺。其例应商办者。仍归商办。臣等派官监督。其义泽河下游、旧有小冲河一道。应疏浚深通。又东门、白蚬、牛墩、六里、等河。由六道沟汇入北潮河。与武障、武泽、同归一路。未免壅阻。今查东门河下游。现有五图河形。应开挑。俾下游多一入海之路。此筹酌六塘河分导沂水入海之情形也。再河南夏邑、永城、等县之水。向由睢河下注江南之泗山等湖。经安河入洪泽湖、出清口、会黄入海。近多淤阻。经臣裘曰修、高晋、会勘。另摺奏请开浚。内有乌雅岭安河、董家沟等工。系下江宿迁、桃源、所管。现委员确估赶办。惟各水多归洪泽。则出口务须宣畅。查清口之束水二坝。业蒙指示、汛前早行拆卸。自当长远遵守。其裴家厂、张福庄、等处引河。水落后如有淤浅。并加疏浚。此筹酌睢河入湖、并湖水入海之情形也。以上应开各河道。或因旧河浅窄。加挑宽深。或因来源宽广。添筹去路。皆系上接邻省、下联数郡之干河。所当首先兴举。其余一州一邑。山泉坡水、汇而成河者。如砀山之利民沟、永定沟。丰县之食城河。萧县之欧邵河、烂石河。铜山之奎河、房亭河。睢宁之沈家河、白山河。邳州之武河、燕子河、艾山河。宿迁之北岸民便河、蔡家闸引河、罗家河。桃源之姜胡洼河。清河县之包家河、民便郭家河、周桥河。山阳之十字河、太平河、乌沙河。安东之民便河、旧盐河。阜宁之穿里河、戴家沟河。海州之高墟口、王官口、丁家沟等河。沭阳之分水沙河。以上均系支流。现多淤垫。臣等详加斟酌。有必须通身开挑者。有止须间□疏浚者。有添设闸洞者。现督率道府、带熟谙人员、分投确估兴挑。臣等往来督查。限年内告成。以期积水全消。及时布种。得旨、览奏颇得领要。但须诸臣无分彼此。和衷共济。以慰朕南顾之忧。仍须实力督催。不可草率塞责。其共勉之。钦差侍郎裘曰修、河南巡抚胡宝瑔等奏、会勘豫省水道。筹办疏浚事宜。查黄河以南。巩县以上。伊、洛、瀍、涧、俱入于黄。无庸置议。自荥泽以下。北阻大堤。南则连山横亘。诸水所经、惟以正东及东南两面为去路。正东、则上江宿州之睢河。向因砂礓滩、徐溪口、等处梗塞。致水无出路。此商、虞、夏、永、四邑频年被水之由也。东南、则以江南颍州府属各州县为出路。淮之大本能宣洩。而两省接壤处。浅阻实多。豫省之水壅遏。则豫省受其患。继之奔溃四溢。患且及上江矣。此开、陈、迤下、及于柘城、鹿邑。汝宁迤下、及于西平、上蔡。频年被水之由也。今睢河砂礓一带奏请兴挑。则东面之去路可冀无阻矣。颍、亳、一带。臣等会同安抚臣高晋与颍州各地方官、细加审勘。则东南一面之去路可冀无阻矣。而后诸水之在中州者。可得而治也。臣等采访相度。惟有先开干河为受水之地。继开支河、以引入干河。继开沟洫、以引入支河。分别要工。次工。缓工。为兴修次第。东面之干河。在商邱则为丰乐河、在夏邑则为响河、在永城则为巴河、其实一河。而旁受惠民沟睦邻沟毛家河、虬龙沟、岐河、民便河、诸水。河身既窄。加以年久淤垫。深不过四五尺。此亟宜大加挑治者也。东南一面之干河。以大沙河为大。即古颍水也。发源于汝州之鲁山。自许州、陈州、会东西两蔡河。经项城、沈邱入江南太和境。长三百余里。河流深通。无庸疏浚堤岸有残缺处。勘明补筑。其他则开封之贾鲁河。即古之汴水。发源于荥阳之大周山经郑州中牟、祥符、至朱仙镇。由尉氏之夹河、至扶沟、受溱洧二水。经西华、合颍、汝二水。经商水县、迳周家口、入于大沙河。至颍州之太和境、注于淮。朱仙镇以上。无庸置议。尉氏以下。周家口以上。则宜一律挑浚。以广为宣洩者也。又惠济河。则自中牟经祥符、陈留、杞县、睢州、柘城、鹿邑、入亳州之怀家溜、以达于淮。杞县以下。淤阻尤甚。此干河之当浚者又其一。又涡河则发源于通许之青冈。至陈州为燕城河。受铁里河、七里河、旧黄河、诸水。亦经柘城、鹿邑、入亳州之安家溜、以达于淮。下游淤阻。自鹿邑以上。漫口甚多。今岁受患尤甚。此干河之当浚者又其一。怀家溜、安家溜、二处。下有砂礓。均须开凿。此外如永城之漕沟。夏邑之毛家河、小引沟、观音阁引河、白河、三汊河。虞城之惠民沟。商邱之北沙河、大涧沟。鹿邑之清水河。汝宁府之洪河、汝河。均有窄浅处。亦应开浚。至与上江接壤之三河尖、两河口、茨河、明河、等处。皆应两省委员协办。挑河之土。加帮堤岸。仍于河身最窄不能开宽、及沙松溜急之处。普加夯硪。以资捍御。臣胡宝瑔、现委员分头勘估。迅速兴工。并审度地宜。多设涵洞。俾堤内之水。外洩于河。至旧有沟渠。自应概行疏治。臣胡宝瑔、更拟仿古沟洫之制。多开横直小沟。作为水道。即酌用民力。咸所乐从。其中倘有工费稍距。请酌照疏消积水之例、量给饭钱。挖去地亩。俟沟洫办有成效。核实请豁。又归德所属、有远年古洼。原系潴水之区。偶因水涸。愚民占作地亩。复因争讼。遂报升科。其实岁岁报灾。无可疏治。臣等拟仍捐为潴水之区。现饬该府县查明课则。详核请豁。臣等通盘筹算。由引河以达于支河。由支河以达于干河。其不能归河者。于田间多作沟渠。以为导引。或洼地听为薮泽。以资停蓄。总使源源之水。顺下无阻。而野潦亦有所约束。不致漫溢。则一切水道治矣。所有筹办缘由。现移咨侍郎梦麟、暨江南、山东、督抚、河臣、再加确核。臣胡宝瑔、即督饬委员速估造册。另行绘图贴说具奏。得旨、好。如所议速行。务在明年雨行之前毕工。方妥。仍应为之以实。不然。责有攸归。又奏、臣等酌议、干河列为要工。支河引河为次工。沟渠为缓工。要工、于岁内全完。次工、于来岁四月报竣。缓工、则陆续办理、以一岁为期。至有下游应须先办。虽支河、引河、仍应列为要工者。统俟估册内声明。得旨、此不然。以一岁为期。明年雨行。岂不仍泛涨乎。当于要工完后即从事。方妥。　　

○以光禄寺卿李因培、为大理寺卿。仍留江苏学政之任。　　

○甲辰。上诣畅春园、问皇太后安。　　

○谕、今春南巡接驾废员内、酌量情罪较轻者。加恩分别赏给职衔。用广行庆施惠之典。所有胡定、虞钦元、龚锡辂、赵琳、徐以丰、沈澜、汪垕、冯景曾、冯渠、王宾、孔兴浙、徐锦、于文骏、黄昌遇、施敬胜、康廷道、胡圻、萧浚、胡彦辅、郭锦春、谢礼、朱元彬、蒋尚宪、孙璋、刘宴、于文浚、张廷发、王瑜、杨明、杨成龙、马正、苏芳、张高、万世洪等、三十四员。俱著照原衔赏给顶带。冯元钦、吴□□巽、严裕铨、余腾蛟、夏宗澜、朱叔权、陈克绳、王熉、陈诗、刘炳、张秉纶、刘曰章、沈震世、汪畴、李百奎、韩榗、张九钧、吴日华、曹守垣、汤登鳌、李九标、吴卓、黄宜载、谢祖庚、梁卿材、焦作新、俞垂、宋文鉴、杨高士、马泽、程国栋、陈学沆、陈基、姜之瑜、梅廷训、卞滦、赵康、吴鹗峙、胡世科、葛淳、王鉴、黄家甲、程元度、金世越、王林、顾楠、宋模、宋应麟、黄守箴、郑嘉忠、曾曰环、蒋禹敷、金枚臣、顾绍愚、黄元吉等、五十五员。俱著照伊原衔降一级赏给顶带。宫尔劝、著照伊原衔降四级赏给顶带。丁廷让、著照伊原衔降三级赏给顶带。戚振鹭、著照伊原衔降二级赏给顶带。金文淳、著该部行文调取来京引见。　　

○以编修张泰开、充日讲起居注官。　　

○乙巳。中元节。上诣安佑宫行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○赈贷安徽宿州、怀远、虹县、灵璧、凤台、泗州、盱眙、五河、等八州、县、凤、长、二卫、水灾、雹灾饥民。并缓徵本年额赋。寿州、凤阳、阜阳、颍上、霍邱、蒙城、六州、县、麦收歉薄。一并缓徵。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百四十二


大清高宗法天隆运至诚先觉体元立极敷文奋武孝慈神圣纯皇帝实录卷之五百四十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年丁丑。七月。丙午。谕、本年运河水势增长。纤道多有淹没。各帮粮艘。未免阻滞。幸而黄水安澜。尚可扬帆遄行。然于七月八日。始得全数过济。则抵通愈迟。而将来回空。亦必不能依限归次。若误兑漕之期。明春开帮。又必逾限。漕法所关甚钜。该漕督杨锡绂、应严饬随帮各弁。押空速回。其各该督抚、并宜通行有漕州县。上紧趱兑。按期开帮。毋致再有迟误。　　

○又谕、江南徐州府属之沛县、连年积歉。今夏雨水过多。城乡各处。又被漫淹前经有旨、令尹继善亲往查勘。妥协经理。被灾穷黎。幸免流离失所。但现今积水未消。麦秋两收。全行失望。虽已先行抚恤一月口粮而循例给赈。当以孟冬为期。何能嗷嗷以待。兹据该督奏请、分别极贫次贫。再行酌借口粮。以资接济等语。著加恩将此所借口粮。即作加赈之项。将来不必徵还。其坍塌房屋。并即查明给以修费。俾灾民有所栖止。副朕痌瘝一体之至意。该部即遵谕行。　　

○又谕曰。鹤年奏报、东平等州县续被水灾一摺。东省馆陶等州、县、卫、猝被水成灾。业经屡降谕旨。加恩抚恤。俾无失所。其续报泰安府属之东平州、东阿、沂州府属之兰山、郯城、等州县。即著该抚鹤年、遵照前旨。一体查办。并各赏给急赈银两。以资接济。俱不得拘泥成例。俟十月后方行给赈。该部遵谕速行。　　

○又谕曰。户部议覆江宁驻防兵米。于京口本色内改拨一案。前因京口驻防兵米。折色不敷买食。是以特准改给本色。今若更议改拨。令江宁京口、彼此适均。虽亦持平之道。但兵民生计。增之固觉有余。而已增复减。则弥形不足。且京口多留此数月本色。俾兵丁不与闾阎争购。其与民间米价。不亦有益乎。然在江宁仅支四月本色。折色亦不敷市价。未免拮据。著加恩给与八月本色。于江宁府属漕粮内、酌留两月。其余两月、及遇闰米石。令该督按照时价采买支给。不必于京口本色改拨。至其余四月。仍给折色。部议无庸增价之处。著加恩照该督所奏、每石准其增银一钱。以示惠养防兵之意。　　

○又谕曰。尹继善奏、酌筹沛县疏洩事宜一摺、内称山东湖口闸。与韩庄闸相近。虽为蓄水济运。实亦洩水尾闾。而该闸仅宽丈余。不足宣洩。又沂河自北而南。流入骆马湖。近因水大。于邳州之卢口。向西散漫入运。与荆山桥洩下之水相阻。以致不能通畅。皆为沛县受病之由等语。尹继善此言。颇中近日形势。而沂水不使入运。尤为切要。盖诸湖向以济运而迩年运河之水。不患其少。惟患其多。良由横决之水。散漫入湖。以致湖不能容。溢而入运。运益不能容。并为巨浸。运艘阻滞旁邑为灾。皆缘于此。不可不亟为筹办。其应如何设法堵筑使沂水各归骆马湖。及湖口一闸。应如何添建滚坝。俾得畅为宣洩。而不致横流微山入运之处。著该督等、通盘详加勘阅。绘图具议以闻。朕昨经降旨、交陈宏谋、高晋、鹤年、胡宝瑔、等四人经理河务。裘曰修梦麟、往来相度。其尹继善、原系该省总督。白钟山张师载身任总河。事均一体。此九人者。当合为一人。庶克有济。今岁黄河顺轨。中泓刷汕较前深通。实为上苍庥佑。但荆山桥一带。仍须广为疏通。要知此桥如许空洞。皆应过水。若如今岁经由时情景。则俱为虚设矣。此事仍须责成梦麟、令再加开浚。总之尾闾多宣洩一分。则上游少一分灌浸。朕于河务一事。宵旰廑念。诸臣务宜共体朕怀。协力同心。和衷集事。以副朕委任至意。　　

○又谕、据理藩院奏、厄鲁特七品官满楚克、在军营病故。其七品官、请照例降等承袭等语。降等袭替。此乃定例。惟满楚克虽非阵亡。在军营病故。情殊可悯。著加恩令伊长子巴雅尔乌巴什、仍承袭七品官。嗣后厄鲁特官内、有似此者。俱照此办理。　　

○谕军机大臣等、据硕色等奏、黄州府属广济县蠹书周锡琏等十二人。轮充粮库总书。自乾隆十四年至今。岁岁加派私徵分肥。现在提究属实。并将庇纵捏饰之守令李珌、马汝明、题参等语。加派私徵。例干严禁。当此政务肃清之时。何以该省尚有此种锢弊。历久未破。且广济一县。既有不法蠹书。朋比为奸。则他邑难保其必无。此所关于吏治民风者甚大。总督硕色、年已渐老。精神恐不能周到。巡抚庄有恭、到任尚需时日。著传谕布政使富勒浑、速赴湖北新任。护理抚篆。会同硕色即将此案情弊。详细追究。从重办理。其余各邑。亦应彻底通查。毋得草率从事。富勒浑未到之前。巡抚印务、著吴士功护理。再此案系硕色先行查出。抑由卢焯查出。会同该督具奏。著硕色一并据实奏闻。　　

○直隶总督方观承覆奏、魏县、元城、大名、等处灾黎。屡沐恩施。均无失所。惟粮价日昂。恳将折赈谷价、平粜官米。分别增减。至魏县城。臣曾查勘地势。体察民情。似应迁建县治。但事关重大。俟积水全消、田禾收割后。再行详勘妥议另奏。得旨有旨谕部。谕、直隶之魏县、元城、大名、等处。猝被水灾。业经降旨加恩赈恤。但念被水各处。商贩难通。粮价渐昂。其折半赈银、若照每谷一石折银五钱之例支给。未免不敷买食。著加恩将魏县、大名、元城、清河、凡有应赈之区。每谷一石、加银一钱。折给银六钱。至动拨仓谷减粜若仅照市值略为减价。则闾阎未必受平粜之益著照现在骤长市价。每石减银三钱。俟城乡道路通行米粮充裕。即行停止。以节仓储。该部即遵谕行　　

○定边右副将军兆惠奏、臣至额密勒西岸。准富德咨称、探知阿逆在额布克特地方、贼众约七百余人。随遣奇彻布、达礼善、努三等。领兵前进。身率罗布藏多尔济、爱隆阿、图伦楚等、随往。五月初一日至彼。探知阿逆已遁。遂分兵向塔尔巴哈台追蹑。见有游牧踪迹。捉生询问。知系叛逆巴雅尔所在逃去已三日。因寻踪深入。至塔尔巴哈台山后极险处。奇彻布等。截贼去路。罗布藏多尔济等、从东攻入。夺险五处。夜半时、巴雅尔带眷属五十人逃出。因令奇彻布等追擒。而暂留剿洗余党收取马驼。亦即前进。二十八日。骁骑校赛扎木苏、擒获巴雅尔之子塔喇巴勒六月初三日。爱隆阿报知奇彻布阵亡。即带兵至爱呼斯。分兵协助图伦楚达礼善占颇图、海兰察等。两路搜寻。仍带兵前往山梁堵截。巴雅尔被海兰察追及。射中其肘。占颇图射中其胫。始就擒。并获其妻、妹、二子。问以阿逆及哈萨克锡喇所在。坚称不知。谨派侍卫额勒登额等、将巴雅尔驰驿解京。得旨、富德、著授为内大臣。赏给世职。贝勒罗布藏多尔济、封为郡王。额尔克沙喇、封为公副都统爱隆阿、交部议叙。侍卫努三、授为头等侍卫。首擒巴雅尔之海兰察。其次占颇图、俱授为三等侍卫。海兰察、赐号额尔克巴图鲁、占颇图、赐号塔苏尔海巴图鲁。各赏银一百两。其蓝翎侍卫额勒登额等、俱交部议叙。阵亡之侍卫奇彻布、察例加倍优恤、伊子富珠隆阿、以头等轻车都尉世袭。在三等侍卫上行走。　　

○又奏、准富德咨称、贝勒罗布藏多尔济等、追贼巴雅尔。五月三十日。至爱登苏。遇贼五十余人。突出拒敌。侍卫奇彻布、中鸟枪阵亡。贼已败回。又来贼二百余。鏖战数次。复有贼众举玛尼纛四杆排立。遣人止战。问系何兵。答以天朝征讨准噶尔巴雅尔至此。遂遣人来告云、我等系哈萨克阿布赉属下。阿布赉遣伊弟阿布勒比斯、侵扰厄鲁特游牧。并令如遇大国之兵。即出去岁将军所发印文为据。以求归附。适因仓猝不知。是以拒战。我等即退兵。告知阿布赉。约于五日内、遣人来见将军参赞等语。六月初三日。巴雅尔既擒。适哈萨克得木齐和托圭达木等到营。问系阿布勒比斯等。问安请罪。并献马二匹。告称、我兵原不敢擅动。祗因阿睦尔撒纳、去岁逃来。大国遣人索取。沿边居人。未即达知阿布赉。是以烦大皇帝征讨。阿布赉欲将阿贼擒献。先为所觉。盗马逸去。近闻厄鲁特溃散。欲乘闲取其货物。不期猝遇大兵。致彼此伤损。今特献马请罪。倘阿贼入我境。必行擒送。如将军参赞遣人往见。阿布赉必遣人请罪。并恳带兵效力。以图往来交易等语。看来情词恭顺。随遣参领达里库等十一人同往。宣谕威德。阿布赉因愿以哈萨克全部归顺。随具表文。并进马四匹。遣使亨集噶尔等七人入觐。又遣使送马。云为臣等贺礼。富德仍约与阿布赉相见。来使云。阿布赉已带兵巡查游牧。如欲知哈萨克全部。恳遣大员前往。会同阿布赉查明具奏臣至富德军营。抚慰来使。遣达里库等、伴送入京。又遣台吉额尔克沙喇、侍卫努三等、携缎匹礼物答贺。臣等复对使人申明利害。谕以擒献阿逆。并嘱额尔克沙喇等、见阿布赉时。奖其恭顺。促擒逆贼。至查办各部落但就情愿归附者偕来。不必相强若言及贸易。则告以军营现无商贩。须豫指处所。约定时日。以便招商备办。阿布赉如求入厄鲁特游牧。则告以疆界不可踰越。万难听许。伏思哈萨克远慕德威。归顺属实。倘阿逆仍入其境。或可得协擒之力。否则臣等亦必深入。务期擒获。谨将阿布赉所进托忒字表文。录副驰奏。下部知之。　　

○丁未。皇十四子永璐生。　　

○谕曰、闽浙总督喀尔吉善、品行端重。练达老成。久任封疆。勤劳懋著。前闻偶患热疽。特命伊子定敏、同御医驰驿前往诊视。并赐参饵。以冀速痊。乃计程尚未到闽。遽尔溘逝。朕心深切轸悼喀尔吉善、著入祀贤良祠。以昭眷念贤臣之意。所有应得恤典。著该部查例具奏。　　

○又谕、闽浙总督员缺、著杨应琚调补。速赴新任两广总督员缺。著鹤年补授。鹤年未到之先。总督印务、著李侍尧暂行署理。山东巡抚员缺、著蒋洲补授。定长现已丁忧。山西巡抚员缺、著塔永宁补授。蒋洲俟塔永宁到后。再往山东。鹤年俟蒋洲到后。赴广东新任。　　

○又谕、据新柱奏、福建之龙岩南靖等、二州县。于六月中。猝遇水发。冲坏房屋。并有淹毙人口之处等语。山邑骤遇暴涨。致伤庐舍。并伤人口。殊堪轸恻。该署督现已委员查明被灾贫户。照例赈恤。著加恩先行赏给急赈一月口粮。毋致失所。其坍塌民房。不必拘泥向例分别有力无力著即行给银苫盖以免露处至冲压田亩并著迅为挑复补种晚禾以资民食。应借给耔种口粮者。即行借给。该署督等、务饬属实心经理。以副朕轸念灾黎至意。　　

○又谕曰。定边右副将军兆惠参赞大臣富德奏称、哈萨克汗阿布赉、悔过投诚。称臣入贡。遣使至营。情辞恳切现在护送进京等语。哈萨克一部。素为诸厄鲁特所畏。去岁叛贼阿睦尔撒纳、逃窜往投。我师追擒。直入其境。阿布赉率其部落远徙数千里。旋欲縳献阿睦尔撒纳、以赎前愆。为阿睦尔撒纳所觉。遂遁回准噶尔。乘噶勒藏多尔济、巴雅尔等。滋事之际。复肆鸱张及大军复入伊犁时。噶勒藏多尔济、已为其侄扎那噶尔布所害。而扎那噶尔布又为阿睦尔撒纳所袭。今兆惠富德等、率师进剿。现将叛贼巴雅尔及其妻子、部众悉心擒获。则阿睦尔撒纳釜底游魂。其能久逃斧钺耶。况叛贼之所以虚张声势。煽惑诸厄鲁特、及回子等众者。惟恃一哈萨克耳。兹阿布赉既已请降。约以阿睦尔撒纳如入其地。必擒縳以献。则叛贼失其所恃。技无所施。此一大关键也。朕心实为之庆慰。哈萨克、即大宛也。自古不通中国。昔汉武帝穷极兵力。仅得其马以归。史册所传。便为宣威绝域。兹乃率其全部。倾心内属。此皆上苍之福佑。列祖之鸿庥。以成我大清中外一统之盛。非人力所能与也。然外间无知者流。必又谓其不可深信。又以阿睦尔撒纳、巴雅尔等、来臣复叛。劳师费帑。至今未已为词。不知哈萨克越在万里之外。荒远寥廓。今未尝遣使招徕。乃称臣奉书。贡献马匹。自出所愿。所谓归斯受之。不过覊縻服属。如安南琉球、暹罗、诸国。俾通天朝声教而已。并非欲郡县其地。张官置吏。亦非如喀尔喀之分旂编设佐领。即准噶尔初归时。亦不过欲分为四卫拉特令自为理。朕前作太学碑文。已具见大意。而伊等自弃生成。屡为不靖亦准噶尔诸部之贪残狡诈恶贯满盈。获罪于天合有此一番杀劫不能承受太平之福。且既已受号称臣岂容置之不问。朕亦惟奉天以行耳。哈萨克、自非准噶尔近接西陲之比也。若谓准噶尔之事本不当办。则尤不知事理之言。夫编氓子孙。尚以析薪负荷。肯堂肯构。为克承先志。况以两朝未竟之绪。而适值可乘之机。乃安坐而失之。使天下后世传为遗憾。则朕亦何以上对皇祖皇考在天之灵耶。况如阿睦尔撒纳来时。若拒而不纳。伊其肯甘心返辔耶。亦必蹂躏我喀尔喀。餍其劫掠而后已耳。从前所降谕旨甚明。乃今春南巡时。有江南监生张汝霖、浙江训导章知邺、于妄请从军摺内。有损兵折将之语。夫草茅微贱之人。谬信传闻。本不足论。然此等妄徒。何尝有忠君爱国之心。不过逞幸灾乐祸之口。而天下之大。其无知而造言者。可见正复不少。我兵自前次平定伊犁以来。未尝不屡有剿杀。非所谓驱之锋镝之间。使膏涂草野而不恤也。且定从古不入版图之地于三五年之间。此亦神且速矣。而能保其必无一二受伤之人耶。至所用之兵。皆我八旂索伦子弟之众。并未尝徵发闾左。调集耕甿。如杜甫所哀垂老无家新婚之为也。现在军需所计。较之雍正年间。才及十之三四。而各省偏灾之赈恤。动逾数百万。外此河工之动拨。宿逋之蠲免。戎行之经费。与一切赏赉赐予。何尝因此而少有减省。且视昔转有所加焉。较之前代以用兵而增税捐俸者。为何如耶。朕初非恶逸好劳。穷兵黩武。必以此事侈夸远略也。特以国家大事。无过于此。而因势乘便。正为长顾永虑。息事宁人之计。若以光武之不纳鄯善车师。以为人君盛节。不知彼时内乱尚未靖。安有余力顾彼。若可为之时光武亦必为之。而可与本朝全盛之时。相提并论耶。总之阿睦尔撒纳一日不获。则边陲一日不宁。而阿布赉既降。则阿睦尔撒纳不患其不获。阿睦尔撒纳既获。则准噶尔全局。可以从此奏功矣。著壮哈萨克汗阿布赉降表繙译。宣布中外。并将此通行晓谕知之。表文曰。哈萨克小汗臣阿布赉、谨奏中国大皇帝御前。自臣祖额什木汗、扬吉尔汗以来。从未得通中国声教。今祇奉大皇帝谕旨。加恩边末部落。臣暨臣属。靡不欢忭。感慕皇仁。臣阿布赉、愿率哈萨克全部。归于鸿化。永为中国臣仆。伏惟中国大皇帝睿鉴。谨遣头目七人。及随役共十一人。赍捧表文。恭请万安。并苏备马匹进献。谨奏　　

○谕哈萨克汗阿布赉曰。前为天下共主中外一体。尔哈萨克为准噶尔所隔。未通贡使。兹以大兵平定准部。率属归诚。朕深鉴悉。据将军等奏、尔既归降。应加封号。并察明游牧。朕谓不必过拘。尔等僻处遐方。非可与喀尔喀诸部比。尔称号为汗。朕即加封。无以过此。或尔因系自称。欲朕赐以封号。亦待来奏。朕惟期尔部安居乐业。俾游牧各仍旧俗。即贡献亦从尔便。如遣使入觐。朕自优加赏赉。至逆贼阿睦尔撒纳、负恩叛乱。诱尔部众。以致游牧不安。将军等奏尔所言。如逆贼等逃人境内。即当擒献。朕深信之。尔今既向化归诚。则当知准噶尔全部。悉我疆域。宜谨守本境。勿阑入侵扰。惟我军凯旋后。厄鲁特等或间有率游牧窜入尔境者。尔縳献首恶。而收其属人。尚属可行。兹因尔使入觐。还归尚需时日。先由驿递驰谕。并赐尔大缎四端。蟒缎二端。尔其钦遵朕训。永受无穷之福。特谕。　　

○谕军机大臣等、朕昨谕兆惠等、擒剿阿睦尔撒纳及巴雅尔。而以擒拏哈萨克锡喇、委唐喀禄。今富德等已擒巴雅尔。哈萨克又已归降。想阿逆不敢复入。或往投俄罗斯。现据兆惠等遣兵堵截。著传谕唐喀禄、令其留心协剿。阿逆或入俄罗斯。或往阿尔台。务期擒获。仍以擒拏哈萨克锡喇为要。再此二贼或投乌梁海。亦未可定。并传谕车布登扎布、令其晓谕察达克。加意防范。　　

○又谕曰。兆惠等已擒获巴雅尔。而逆贼阿睦尔撒纳、及扎那噶尔布、尼玛、巴图尔乌巴什、哈萨克锡喇等、尚在逋逃。计此数贼。力量已穷。惟窜伏山谷。以延时日。著传谕两路将军、若将扎那噶尔布等贼俱擒。而阿逆尚未获。则以两路得胜之兵。如行围之中军纛。相对卷回。使无地可匿。昨据兆惠等奏、恐阿逆窜入俄罗斯。因派兵堵截。此固豫防之善策。若竟料其窜入。遂生怠心。则大不可。朕意贼人若潜伏僻处。候我彻兵。再出哨聚。则用兵何时可已。此时两路军营。须速以擒贼为事。即届彻兵之时。只应于济尔哈朗等处。择地驻劄。临期再行具奏。不可豫使兵众知之。以致观望不前也。　　

○以江西按察使苏崇阿、为山西布政使。常镇道亢保、为江西按察使。湖北按察使吴士功、为陕西布政使。江西驿盐道和其衷、为湖北按察使。　　

○戊申。上以秋狝木兰。奉皇太后自圆明园启銮。　　

○诣皇太后行宫问安。　　

○谕、江苏安徽、山东、河南、四省连界。濒河处所。屡年被水。昨已降旨、交各该督抚及河臣、会同侍郎裘曰修、梦麟等、悉心筹办。该处虽向属水乡。此番经理。于一劳永逸。即未易轻言。而从前积水之由。与现今疏洩之道。必须通盘筹画。得其要领。以期水患渐消。在该督等自属分内应办。而钦差既经受事。亦与有责成。所有一切兴举工程。头绪繁多。皆须委员分段疏筑。任得其人。方可工归实用除将现在河工人员及地方正佐各员遴选差遣委用外。如或不敷。该督抚各酌量地方情形。即奏闻请旨。交部拣选发往以资集事。　　

○又谕、朕此次巡幸木兰。所有经过地方著蠲免钱粮十分之三。该部即遵谕行　　

○又谕、亲民之官知府责任尤重。从前曾令各督抚于知县以上等官内。秉公保荐。今记名人员将次用完。著各省督抚仍照前例、将堪胜知府之员。列名保举送部。俟朕回銮后。陆续带领引见。　　

○谕军机大臣等成衮扎布等奏、俟办理绰和尔、乌喇特、昂吉岱等、得其马匹。即选派兵丁。赴额林哈毕尔噶、商办一应事宜等语。殊无头绪。即如巴图尔乌巴什、理应速行查拏。所有逃往土尔扈特之言原不可信。伊自以为噶尔丹策凌之婿。且欲为准噶尔总台吉。苟非甚迫。岂肯远遁。必藏于准噶尔僻地。候我彻兵。复回伊犁。伊等亦应意料及此。若彻兵之后。而贼人忽出。则谁任其咎耶。至所奏沙喇斯宰桑三都克、请将游牧内移。其玛呼斯游牧、亦愿同移。当看其情形。酌量办理。又三都克往擒玛呼斯宰桑多尔济未获。与侍卫托伦泰互讦。据三都克禀称、托伦泰曾受多尔济之马。又曾将擒获正法之回子七人、疏脱一名。未经具报。伊等即应传唤质讯。何得仅行文巴里坤大臣。俟其回报耶。今已传谕提督豆斌、总管五十六将托伦泰带至军营。与三都克面质。果有此等事。自应正法。再乌勒登所擒之美诺和什。仅一贼犯。交把总王俊臣、带兵五十名解送。尚致脱逃。深属不堪。著将王俊臣即行正法。乌勒登著交部严加议处。可传谕成衮扎布等、速催明瑞、就办理绰和尔等鄂拓克之力。往擒巴图尔乌巴什。亦即亲赴伊犁之察罕乌苏等处查拏。或逃往他所。须确查具奏。如谓查缉无踪。而贼犯忽出。朕惟伊等是问。
  </div>
  <div class="pagination">
   <a href="清实录乾隆朝实录_page744.html">
    上一页
   </a>
   <span>
    ...
   </span>
   <a href="清实录乾隆朝实录_page740.html">
    740
   </a>
   <a href="清实录乾隆朝实录_page741.html">
    741
   </a>
   <a href="清实录乾隆朝实录_page742.html">
    742
   </a>
   <a href="清实录乾隆朝实录_page743.html">
    743
   </a>
   <a href="清实录乾隆朝实录_page744.html">
    744
   </a>
   <span class="current-page">
    745
   </span>
   <a href="清实录乾隆朝实录_page746.html">
    746
   </a>
   <a href="清实录乾隆朝实录_page747.html">
    747
   </a>
   <a href="清实录乾隆朝实录_page748.html">
    748
   </a>
   <a href="清实录乾隆朝实录_page749.html">
    749
   </a>
   <a href="清实录乾隆朝实录_page750.html">
    750
   </a>
   <span>
    ...
   </span>
   <a href="清实录乾隆朝实录_page746.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
