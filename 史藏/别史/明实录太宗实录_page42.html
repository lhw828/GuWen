<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 42 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 42 页/共 95 页</h1>
    <div class="content">　　○喜乐温和钦真河等卫女直野人千户喜省奇来朝自陈愿居京师赐袭衣彩币及牛羊薪米居宅
　　○庚申改河南布政司左参议易英云南按察使周新皆于浙江升兵部郎中魏瑛为山东布政司左参议工部员外郎曹本为江西按察使司佥事山西道监察御史胡恪为福建按察司佥事绍兴府同知李遵义为山西按察司佥事擢赵府教授王玭监生回谦张翼为监察御史
　　○掌交阯布政司事尚书黄福言交阯初平其地徵歛不一请酌量轻重为定制  上曰比除交阯郡县官朕数谕之为宽政务宽简以绥新附之民无重徵歛重歛者驱民之策也福所言良合朕意遂命户部会官定议务从轻省
　　○辛酉遣使赍书谕本雅失里曰鸿胪寺丞刘帖木儿不花等回知尔自撒马儿罕脱身居别失八里今鬼力赤等迎尔北行以朕计之鬼力赤与(野)[也]孙台文结肺腑之亲相倚为固今未必能弃亲就疎矣况手握重兵虽或其下有附尔者亦安敢与之异志今尔与鬼力赤势不两立矣夫元运既讫自顺帝之后传爱由识里达腊至坤帖木儿凡六辈相代瞬息之间且未闻一人遂善终者此亦可以验天道然则尔之保身诚不易也去就之道正宜详察善处古之有天下者皆于前代帝王子孙封以爵土俾承宗祀如周封舜之后胡公满于陈封夏之后东楼公于杞封商之后箕子于朝鲜微子于宋汉唐宋亦皆封前代之后我  皇考太祖高皇帝于元氏子孙存恤保全尤所加厚有来归者皆令北还如遣妥古思帖木儿还后为可汗统率其众承其宗祀此南北之人所共知也今朕之心即  皇考与前古帝王之心尔元氏宗嫡当奉世祀吉凶二途宜审思之如能幡然来归加以封爵厚以赐赉俾于近塞择善地以居惟尔所欲若为下人所惑图拥立之虚名虽祸机在前有不暇顾亦惟尔所欲朕爱人之诚同于皦日今再遣刘帖木儿不花等谕意并赐织金文绮衣二袭彩币四端尔其审之敕总兵官左都督何福令遣人护送刘帖木儿不花等出边就密探虏中事以闻
　　○忽的河法胡河卓儿河海剌河等处女直野人头目哈剌等来朝遂并其地入建州卫指挥千百户赐冠带袭衣及钞币有差
　　○升金吾左卫指挥佥事李信为指挥使故千户秦五儿子泰陈柒子文耿肆子春王舍马子敬徐广子得熊达子刚包羊儿子胜刘清子得俱袭升指挥佥事金吾右卫指挥同知崔驴儿子成袭指挥使千户孔鲁子福马义子王袭升指挥同知高那住子兴赵企子能李智子祥祥朱名子勇李成子义俱袭升指挥佥事羽林前卫指挥佥事薛政弟翥周文子广尚得子信袭指挥同知千户刘达善子通王成子兴李保儿子真江保子喜袭升指挥佥事济南卫指挥佥事刘福兴子旺袭升指挥同知燕山右卫千户娄铁子名通州卫千户江遇先侄原袭指挥佥事狭西行都司都指挥佥事高琏子监袭父故职金吾右卫指挥使浙江都指指挥佥事黄义子忠袭父故职羽林前卫指挥同知羽林前卫指挥使江宁子兴指挥同知杨仲和子春济州卫指挥同知包哈剌把都儿子政金吾左卫指挥同知也先子典住朱成子名指挥佥事黄歪头子福金吾右卫指挥佥事张福子斌旗手指挥佥事胡才兴子聚府军后指挥佥事陈观音保兄智燕山前卫指挥佥事石玉甥虎儿各袭职命李端为羽林前卫指挥佥事端父福为本户百户卒端幼其叔旺袭从征有功升指挥佥事至是端年长当袭父职旺并以己所积功让端故超升焉
　　○夜月犯太微东垣上相星
　　○壬戌敕交阯总兵官新城侯张辅等曰交阯布政司奏坡垒丘温隘留三处乃交阯咽喉其地瘴疠官军难处欲于近附思州太平田州等处量起土库设立卫所如狭思西潼关四川瞿塘之例军隶民广西隶交阯为便尔等其议行之
　　○敕甘肃总兵官何福曰凡回回鞑靼来鬻马者若三五百匹止令鬻于甘州凉州如及千匹则听于黄河迤西兰州宁夏等处交易勿令过河凡来进马者令人带乘马一匹路费马一匹俟至京师余马准例给价
　　○赈云南丽江军民府饥民一千三百余户麦三千一百八十石
　　○癸巳巡按福建监察御史赵昇及布政司按察司奏以柏生花为瑞  上赐敕切责之曰朕主宰天下于生民休戚未能遍知故委任尔等镇抚藩方以图安辑而乃肆志安逸于军民疾苦一毫不言而今言柏花为瑞夫时和岁登物无疵疠生民足食四夷顺安此国家之瑞也尔等验之人事岁果丰登民果给足乎树木之花世所常有何益于国何利于民而以为瑞也相为朋比戏侮如此忠君恤民之心果安在哉姑宥尔等若复为欺罔虽欲幸免不可得矣
　　○甲子设湖广赤溪两江口巡检司隶赤溪南洞长官司以其地水陆冲要故设巡检司置流官巡检一员仍以土人副之
　　○丙寅敕甘肃总兵官左都督何福曰得奏欲于京师选鞑官之材能者诣边率领所调鞑官军朕亦计之鞑官素于地理不谙人情不悉遽令领军出境将不知军军不知将不相亲附而于号令或有乖违则功不成此事理甚明不待智者可知矣于尔有不知耶得非有人谓尔总蕃汉兵久虑势重致谗为此言乎朕为天下主赏罚予夺皆自己出未尝以谗加罪一人况尔老将为朕素知故推诚委任所言輙听有未听者必相与尽心商度其事之可否何尝有一毫致疑且尔  皇考旧臣有疑不信于鞑官又可耶自今诸事但竭诚致力尽其材识可行即行慎勿复有顾虑
　　○丁卯暖暖河等处女直野人头目普速等百二十人来朝置兀鲁罕河答罕山木兴河益实者帖列山乞忽剌鲁牙鲁发帖九卫命普速等为指挥千户赐诰印冠带袭衣及钞币有差
　　○己巳召镇守贵州远镇侯顾成还京敕曰卿年高久处海外勤于边务朕思念不忘可即还京用少佚劳勚亦慰朕延伫之意
　　○敕辽东镇守保定侯孟善曰阴阳家言今岁海多暴风自今鞑靼女直野人朝贡者皆令遵陆路来
　　○裁省四川重庆府涪州府同知叙州府南溪县县丞主簿
　　○夜木星犯诸王西第三星
　　○辛未敕交阯总兵官新城侯张辅等曰得奏班师去冬朕念将士久劳在外命尔等及时班师今天气已热瘴疠方作而始就道踰其时矣宜善加抚恤无间将校军士但有一人病瘴死者尔等不得为全功
　　○都察院劾奏给事中朱肇捕盗虐民初命肇抚安江西军民安福县有盗十数人行劫郡县不能捕肇出狱囚为耳目捕之既而所出囚为盗所杀肇以闻发京卫官军二千捕盗令肇同江西三司官督捕肇诣盗所集诸县民丁万五千人伐木立栅围盗盗尽所有赂守栅者中夜得闲走欠不获肇悉诬安福民庇盗虐以淫刑备极楚毒死者不可胜数富民之豪黠者以计行贿肇家其家寓书肇云缓捕可得急不得也肇从之盗夜复还杀伤官军十余人而走肇惧罪及己又诬平民庇盗逮至三千三百人死于狱者什一于是被诬者击登闻鼓诉肇  上曰不能获盗而害平民如此命都察院为民伸理其被诬者皆得释遂徵肇下狱
　　○夜有星火如鸡子青白色有光出天厨旁西北行至游气中
　　○壬辰戳儿河女直野人头目忽失歹安等来朝命忽失歹安为福余卫指挥佥事安苦等为千百户镇抚赐钞币有差
　　○乙亥琉球国中山王思绍遣使阿勃吾斯等奉表贡方物谢袭封恩山南王汪应祖遣使蔑达姑耶等贡马各赐钞币有差
　　○丁丑苏州杨州二府言桧花为瑞  上曰近苏松诸郡水潦为灾有司往往蔽不以闻昨有奏柏花为瑞者已责其欺罔今又言桧花小人之务謏说也可恶遂降玺书切责之
　　○戊寅敕辽王植曰王在国中素循礼法于造作商贩之事未尝妄为今闻所遣内人在外纵恣挠法侵扰军民王之美名此辈必惩治之不可恕也
　　太宗至孝文皇帝实录卷七十七


太宗至孝文皇帝实录卷七十八
　　永乐六年夏四月乙卯朔享  太庙
　　○辛巳复山东道监察御史史克新官克新坐罪谪工部督工至是还其职
　　○壬午撒马儿罕头目沙黑奴儿丁等贡辞归遣给事中傅安等偕行赐其王哈里彩币十四表里并赐哈烈等处头目有差
　　○癸未设促瓦散金二长官司隶云南都司初其地俱隶麓川平缅宣慰司至是土酋注甸八等来朝请别设长官司从之命注甸八等为长官各给印章
　　○甲申肇庆府德庆州徭首盘永等来朝贡方物赐钞币及绢衣
　　○乙酉  上谓兵部臣曰朕即位以来东北诸胡来朝多愿留居京师以南方炎热特命于开原置快活自在二城居之俾部落自相统属各安生聚近闻多有思乡土及欲省亲戚者尔即以朕意榜之有欲去者令明言于镇守官镇守官阻之
　　○升户科右给事中陈敬宗为广西按察司佥事擢黄冈县学教谕罗拱为兵科给事中改广西布政司右参议解缙林兴祖俱为交阯布政司右参议
　　○设北京通州惠河庆丰平津澄清通流普济六闸置官一员
　　○丙戌楚王桢遣内使李贵百户卞旺等往云南市马西贵等恣肆犯法有司执送京师桢遣仪宾映琇奏云己不明不能择人而使丐恩宥之  上曰法度  祖宗所建朕安得私赐书让王并还贵等令王自治之
　　○丁亥湾甸州土官刀景发遣人来朝贡马及方物赐之钞币
　　○戊子钦天监奏木星犯诸王星  上曰前月木星犯诸王星今复然天道不爽遂悉赐诸王书俾警省
　　○有告言肃王楧听百户刘成言輙罪平源卫军者  上曰此下人所为未必尽出王意敕王械成等送京师因顾侍臣曰王居深宫岂得悉闻外事皆由左右小人作威福于其所好恶者造餙毁誉于王前王与之狎昵有素更不察其是非而一意从之今过则皆于王矣故谗佞德之蠢也林无木□＜虫虫＞有木左右无谗佞有美德不可不去  命故指挥佥事脱儿赤白子里台袭父旧职羽林前卫指挥使济州卫指挥使庄成子兴府军右卫指挥同知侯真子端府军左卫指挥佥事凌云子义俱袭父职
　　○兀者右等卫指挥使千百户贾你等奏愿居辽东三万等卫从之赐之钞币袭衣鞍马其居室什器薪米居室牛羊命所在官司给之自后愿居边卫者赐予准此例
　　○己丑夜月犯进贤星
　　○辛卯永寿尚灶来朝
　　○除山东济南等府所属德州等二十九州县及广东宁远潮阳二县荒田租
　　○夜火星犯鬼宿西北星
　　○壬辰升前军都督府经历辛耀为河南布政司左参议
　　○甲午夜木星犯诸王东第一星
　　○乙未  万寿圣节  上御奉天殿受朝贺  仁孝皇后丧未期乐设不作
　　○朝鲜国王李芳远故木邦宣慰使罕的法之子罕宾发等各遣使贡马金银器及方物赉有差
　　○丙申  命户部发粟赈北京献县饥民凡千五百七十石
　　○巡按云南监察御史陈敏言云南自洪武中巴设学校教养生徒今郡县诸生多有资质秀美通习经义宜如各布政使司三年一开科取士又言师儒之职为后学矜式云南郡县学校官多用土人学问肤浅容止粗鄙不称师范宜别选用经明行脩之士庶几教育有法俱从之
　　○丁酉  上御西角门目言及元顺帝父子荒淫无度废坏国法以致丧亡侍臣曰此是天命在我  太祖皇帝所以致其昏惑颠倒如此  上曰帝王之兴虽有天命亦须修德行以承之顺帝王之父子惟倚天命不修复修省如纣亦曰我生不有命在天所以卒至于亡
　　○永寿王尚灶辞归赐钞币赐其从官如例
　　○己亥云南元江军民府儒学言洪武中创庙学规制隘陋请改建以教夷民子弟从之
　　○庚子如来太宝法王哈立麻辞归赐白金彩币佛像等物仍遣中官护送
　　○癸卯夜有星大如盏赤色有光出骑官南行至游气
　　○甲辰设四川重庆府卫酉阳宣抚司儒学
　　○乙巳札里河等处女直野人头目顺住等来朝  命为考郎兀等卫千百户赐钞币有差
　　○巡按福建监察御史张翥言缘海卫所实番人往来要冲之地守御者非得练习老成之材恐外夷窥伺边民受害今永宁等卫指挥丘荣高祥柏英等俱袭职幼官年未二十未知防御克敌之方倘有警急必致失措宜别选老成精锐者代之其幼官令居内地操习又言稽考公文册本以禁革奸毙近在外诸司每阅四月造册各遣人进缴然仓场库务水马驿织染军器局衙门额设官吏二人或一人有故一人进册所管钱粮造作委之吏胥欺诈百出端其毙愈甚宜令依例造册赍送本管府县类进为便俱从之
　　○丙午擢孝感县主簿王佐监生孙俨王增朱应祖孙暠儒士项民彝俱为监察御史
　　○丁未女直野人头目哥脱木儿等来朝  命为木兴卫指挥佥事千百户镇抚
　　○考郎兀等卫镇抚牙失等奏愿入居辽东开原从之赐予如例
　　○馆觉灌顶国师护教王宗巴干即南哥藏卜遣其徒端竹巴等贡方物赐端竹巴白金三十两钞八十锭彩币三表里茶三十斤赐其从人钞币及茶有差
　　○戊申升刑部郎中蒋宾兴为云南布政司右参议宋文为河南按察司副使户部员外郎刘信观为云南按察司佥事
　　○升都指挥使薛贵为中军都督佥事镇守贵州镇远侯顾成入见  上慰劳再四赐白金二百两钞四万贯文绮三十表里朱几固请还镇从之
　　○后军都督佥事王端贪纵犯法谪开平立功赎罪
　　大明太宗文皇帝实录卷七十八


大明太宗孝文皇帝实录卷七十九
　　永乐六年五月己酉朔
　　○庚戌肃王楧奏深陈己过且为朱兴等求免赐书谕曰览奏深见谦恭守法之意恳恳之词固皆克己然亦多为下人盖蔽求释夫既自明为小人所惑除恶务本何可复容小人必去之庶不重为所惑
　　○辛亥升府同知王汝相为山东布政司左参政州同知王阿橹为山西布政司左参议汝相等俱为交阯人大军初至交阯率先归附总兵官新城侯张辅承制悉授之官遣送至京故特升之
　　○麓川平缅宣慰使思行发缅甸宣慰司那罗塔等遣头目浴霞贡马及方物谢赐金牌信符那罗塔并谢擅夺其弟土地赀财之罪各赐钞币袭衣
　　○癸丑日本国王源道义遣僧圭密等百余人贡方物并献所获海寇  上命以寇属刑部赐圭密钞百锭钱十万彩币五表里僧衣一袭赐其傔从有差
　　○甲寅命于辽东自在快活二城设自在安乐二州每州置知州一员吏目一员
　　○乙卯福建按察司副使卢文达有罪谪戍边
　　○丙辰夜有星大如碗赤色光烛地出狗国东南行入游气后二小星随之
　　○丁巳  命孝陵卫故指挥使孙福子贵袭职
　　○戊午  上以潘安唐郢伊鲁六王将之国命户部岁给禄米各一千石免其护卫军屯田三年仍敕王府文武官属曰朕惟封建宗亲所以藩屏国家必在得人以为辅导今诸王年长皆应就国尔等宜竭诚匡赞惟德惟义一遵祖训惟孝惟忠用固藩屏王有无穷之福尔等亦有无穷之誉钦哉仍各赐钞有差  庚申夜月犯东咸第一星  辛酉土鲁番城僧清率其徒法泉等来朝贡方物命清来为灌顶慈慧圆智昔应国师法泉等为土鲁番等城僧纲司官赐清来白金五百两钞千贯彩币十二表里其徒七人各赐白金三十两钞五百贯彩币三表里
　　○左都御史陈瑛劾奏通政司参议贺银奏对诬罔当诛遂免银官命于宣府听武安侯郑亨差遣
　　○夜月犯天罡星
　　○壬戌夜京师地震
　　○癸亥下诏悉赦交阯余孽未尽者使各复业乃敕交阯文武官务隆宽恤勿有侵扰一切不急之务皆停罢之
　　○乙丑日本所遣僧圭密等陛辞致其王之言请  仁孝皇后劝善内训二书命礼部各以百篇之并赐其玉币彩等物圭密等加赐衣钞
　　○交阯谅江府土官知府莫遂等来朝贡方物赐赉有差
○丙寅大宁都司都指挥同知左迪卒迪庐州合肥人洪武间以武功积官至宁海卫指挥佥事升北平都指挥同知永乐元年改北平行都司为大宁都司迪职如故四年从征总兵官征安南至是师还至永州以疾卒子能袭保定后卫指挥佥事
　　○丁卯设云南金齿潞江长官司潞江驿干岸长官司甸头驿
　　○戊辰靖江王赞仪薨
　　○庚午改四川普定卫尾洒递运所隶贵州安南卫
　　○壬申升留守中卫经历徐隆留守右卫经历宋兴为监察御史盐课提举甘应为江西布政司左参议
　　○甲戌  命羽林前卫故千户余名侄谅詹名弟以成俱袭升本卫指挥同知张富弟寿袭升本卫指挥佥事
　　○乙亥甘肃总兵官左都督何福奏秋高壮虑虏钞边俟七八月间遣鞑靼官柴鉄住等率骑兵巡逻山役且侦虏声息赐谕福曰此策良是但待王安等还报本雅失里所向却遣兵行又曰今后有急务先行后奏待奏而行恐缓事机
　　○户部言山东青州蝗命布政司按察司速遣官分捕
○丙子交州人陈叔駍等率妻子家属九十人来朝贡珊瑚等物赐之钞币袭衣


太宗至孝文皇帝实录卷八十
　　永乐六年六月戊寅朔
</div>
    <div class="pagination">
<a href="明实录太宗实录_page41.html">上一页</a><span>...</span><a href="明实录太宗实录_page37.html">37</a><a href="明实录太宗实录_page38.html">38</a><a href="明实录太宗实录_page39.html">39</a><a href="明实录太宗实录_page40.html">40</a><a href="明实录太宗实录_page41.html">41</a><span class="current-page">42</span><a href="明实录太宗实录_page43.html">43</a><a href="明实录太宗实录_page44.html">44</a><a href="明实录太宗实录_page45.html">45</a><a href="明实录太宗实录_page46.html">46</a><a href="明实录太宗实录_page47.html">47</a><span>...</span><a href="明实录太宗实录_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
