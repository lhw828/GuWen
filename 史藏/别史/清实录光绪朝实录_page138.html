<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 138 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 138 页/共 1316 页</h1>
    <div class="content">
　　

○又谕、仓场侍郎、步军统领衙门、稽查北新仓御史常庆等奏、北新仓不戒于火。各一摺。本月十六日。北新仓空廒不戒于火。当经该监督等督饬官役。将该处毗连之空廒、及木植。先行拆卸。立时扑灭。该监督疏于防范。咎无可辞。所有北新仓是日直宿之署汉监督韩榕未直宿之满监督琦玮、著交部分别议处。桂清、毕道远、有统辖之责。著一并交部议处。是夜直班之花户。有无别项情弊。著交刑部讯明办理。所烧廒座。即责令该监督等照案赔修。记注　　

○谕军机大臣等、金顺奏、陕回逆势日张。派兵截剿一摺。据称陕回由伊犁分股出扰。在沙泉子地方抗拒官兵。又在托多克台抢劫商驼。精河迤西之大河沿永济湖等处。屡被扰害。经提督登得盛带兵追剿。毙贼十余名。并有回匪二百余骑向北窜去等语。精河东西贼股。肆行滋扰。势渐猖獗。若不迅速剿办。恐致蔓延。该逆虽由伊犁出窜。惟陕回系中国叛民。现在扰及精河一带。此闲派兵防剿。俄人亦无可藉口。金顺驻扎库城。相距较近。所部兵力尚厚。剿此零股贼匪。当不难于蒇事。著即督饬各军。相机兜击。务期歼除净尽。其北窜之贼。是否扰及塔城。并著饬令依精阿、萨淩阿等、分投截剿。遏贼纷窜。锡纶亦当督率官兵。严密防范。毋稍疏虞。左宗棠能否添派官军。联络防剿。著即酌度情形。妥筹调度。所有此次在沙泉子御贼阵亡之六品顶戴披甲常喜。著交部照例议恤。前据金顺奏、请将恭镗留于军营。业经降旨允准。本日已有旨令恭镗署理乌鲁木齐都统。著金顺即行传知。令其赴任。不必再留军营。将此由六百里各谕令知之。补铸巴彦岱领队大臣。额鲁特领队大臣。图记各一颗。从伊犁将军金顺请也。　　

○命署乌鲁木齐都统。西甯办事大臣豫师开缺回旗。以乌鲁木齐领队大臣恭镗署乌鲁木齐都统。　　

○以军营积劳病故。予员外郎周先檀议恤。如例。　　

○以京师八旗绿步各营。兵丁当差勤苦。赏给一月钱粮。现月　　

○以图什业图汗三音诺颜部落驼孑□宰蕃衍。将管理驼厂王桑噶锡哩阿木凯巴札尔交部议叙。官兵奖赏缎布茶烟等物有差。　　

○丙申。谕内阁、李鸿章、阎敬铭、曾国荃奏、晋省连年荒旱。请将办赈出力各员。准照海运河工章程。分别奖叙一摺。晋省荒旱频年。迥非寻常偏灾可比。一切赈务。较他省实属繁难。办理不善各员。业经降旨从严惩办。其实心任事者。自应优加奖叙。以昭激劝。所有承办山西赈务人员。无论外省及本省。著各该督抚等、于事竣后择其尤为出力者。准照海运河工章程。分别保奖毋许冒滥。他省不得援以为例。记注　　

○谕军机大臣等、户部奏、请饬各省赶解京饷一摺。本年京饷。前经户部原拨续拨、共银八百万两。统限年内解齐。兹据该部查明。截至九月底止。除缓解划拨、并解到报解启程等款外。尚有山东地丁银二十一万两。湖北地丁银八万两。湖南地丁银六万两。河南地丁银二十万两。安徽地丁银十二万两。江西地丁银十万两。长芦盐课、并荥工加价银二十一万二千九百余两。两淮盐课盐厘银二十一万两。河东加课羡余银十五万两。广东盐课帑息银八万两。山东盐课加价银七万两。福建盐课银五万两。湖北盐厘银二万两。湖南盐厘银二万两。四川盐厘津贴银十万两。福建税厘银六万两。粤海关洋税赢余银六万两。闽海关洋税银五万两。九江关洋税银银十四万七千余两。浙海关常洋两税银二十万两。江海关洋税银八万九千九百余两。太平关常税银三万两。东海关洋税银二万五千两。镇江关洋税银二万两。赣关常税银六万两。扬州关常税银一万两。芜湖关常税银一万五千两。凤阳关常税银一万五千两。夔关税银二万两。江西厘金银四万两。江苏厘金银六万两。浙江厘金银五万两。广东厘金银六万两。湖北厘金银三万两。又原拨福建茶税欠解银十七万六千两。就近拨还筹办海防洋商借款。其应解京饷。即由粤海等九关四成六成洋税内。每年应还洋商银十七万六千两。改解部库。现在浙海、天津、东海、三关。各欠解二万两。粤海、九江、两关。各欠解一万二千两。江海关欠解一万两。山海关欠解六千两。镇江关欠解五千七百余两。共未解银二百八十三万余两。年内部库应放各款。为数甚钜。需饷孔亟。著该将军督抚等、各将欠解京饷。迅即照数依限提前解京。已报起程各款。亦即赶催解部。毋任沿途逗遛。傥敢诿卸拖欠。致误要需。即著户部指名严□□□尔□。将此由五百里谕知福州将军、直隶两江湖广闽浙四川两广江苏安徽江西浙江福建山东山西河南湖北湖南广东各督抚、并传谕粤海关监督知之。现月　　

○赏镶黄旗汉军副都统喜昌副都统衔为西甯办事大臣。现月　　

○下酉。以神灵显应。颁直隶新建县河神庙扁额。曰安流普佑。现月　　

○谕内阁、工部奏、请将改捐知县未请离署之司员议处。并自请议处一摺。工部候补主事黄河清、业经改捐知县并未呈请离署。此次保送军机章京

时。辄以他人代捐。尚未核准为词。实属有意取巧。黄河清著交部议处。并撤销记名。军机章京。该部堂官未能觉察。亦属疏忽。著一并交部议处。现月

　　

○谕军机大臣等、黎培敬奏、黔省支绌情形。请饬通融接济等语。黔省素称瘠苦。现在防营绿营及一切善后事宜。需饷尚繁。无从筹措。自系实在情形。著何璟、吴赞诚、查照部定按月二万两之数。设法筹解。即未能如数全拨。亦须暂拨一半。按三月一次汇解赴黔。余俟闽省饷裕。再行全拨。将此由四百里各谕令知之。现月　　

○以记名副都统维庆为镶黄旗汉军副都统。记注　　

○蠲缓直隶永清、蠡、雄、高阳、安、武清、东安、河闲、献、天津、南皮、沧、元城、大名、丰润、安平、甯河、宝坻、大城、滦、清苑、任邱、肃甯、静海、青、盐山、沙河、南和、永年、鸡泽、南乐、饶阳、深泽、唐山、邯郸、定、三十六州县本年额赋旗租屯米谷豆灶课河淤海防经费军饷地租出借仓谷等项有差。现月　　

○戊戌。谕内阁、黎培敬奏、请将营私植党之守备革职等语。贵州尽先补用都司铜仁协左军守备王国昇、于操防事宜。未能讲求。以致营务废弛。且募补兵丁。多系该员亲族。遇有滋生事端。反行袒护。实属营私植党。荒谬糊涂。仅予革职。不足蔽辜。王国昇著革职永不叙用。记注　　

○又谕、何璟等奏、台湾后山番社。悔罪自投。请将出力之提督奖励一摺。福建台湾后山加礼宛等社番众滋事。经官军击败后。悔罪投诚。并将姑乳斗玩一名。缚献正法。各番社现已一律安帖。办理尚为妥协。记名提督福建漳州镇总兵孙开华。赴剿迅速。尤为出力。著赏白玉柄小刀一把。白玉四喜搬指一个。大荷包一对。火镰一把。以示鼓励。其余在事出力员弁。著准其择尤汇案保奖。记注　　

○谕军机大臣等、何璟等奏、台湾后山番众。悔罪自投。现筹布置情形一摺。台湾后山加礼宛等社番众滋事。经官军击散后。番众悔罪自投。并将凶番姑乳斗玩一名。缚献正法。各番社现已一律安帖。惟凶犯姑乳士敏一名。在逃未获。仍著责令番目擒获捆送。毋任漏网。其投出各番。并著择地妥为安插。俾资生业。土棍陈辉煌。屡次索诈。激变番众。致烦兵力。实属不法已极。务须严拏惩办。以儆效尤。后山地方。虽处瘴乡。惟既经开辟。颇费经营。原期固疆圉而杜觊觎。岂可半途而废。况花莲港一带。皆系平原之地。瘴气较轻。所有原驻各营。应如何培筑营基。分建兵房。广备医药之处。及设局招抚。裁并营制。一切善后事宜。著该督等悉心会商。妥筹办理。吴赞诚已准其开福建巡抚署缺。仍著将未尽事宜。会同何璟等详悉筹办。务臻周密。副将陈得胜、轻进失利。本有应得之咎。姑念其随同攻剿。尚属奋勇。著免其置议。仍留营差遣以观后效。提督孙开华。本日已明降谕旨发给赏件矣。将此由四百里谕知何璟、吴赞诚、并传谕李明墀知之。现月　　

○又谕、岐元奏、请饬拨东三省来年的饷。并请催欠饷一摺。东三省己卯年的饷七十万两。内应拨奉天银二十五万四千二百八十五两零。吉林银十三万四千六十二两零。并打牲乌拉银四万一千六百五十一两零。黑龙江银二十七万两。即著户部照数指拨。并令各该省督抚。严饬各该司按期如数批解。毋许仍前延欠。并于报解之时。分晰奉天、吉林、打牲乌拉黑龙江、各款目。以免牵混。至直隶等省、欠解东三省本年的饷。著李鸿章、沈葆桢、何璟、吴元炳、裕禄、文格、涂宗瀛、李明墀、广麟、按照单开赶紧筹措。务于年前埽数解清。以济要需。岐元原单。著分别钞给阅看。将此由五百里谕知李鸿章、沈葆桢、何璟、吴元炳、裕禄、文格、涂宗瀛、并传谕李明墀、广麟知之。现月　　

○又谕、丰绅、托克湍奏、呼兰城守尉惠安。被法国教士殴伤后。潜行出署。查无下落一摺。本日已明降谕旨。派铭安、冯誉骥、驰驿前往黑龙江查办。吉林将军令崇绮暂行署理矣。该城守尉。与法国教堂所报彼此殴伤情节。事属两歧。该城守尉、又有佐领勒尔克善被控牵涉之案。忽称因病恍惚。出署无踪。情节支离。殊堪诧异。铭安、冯誉骥、务当确切详查。据实具奏。并将教案持平定拟。奏明办理。其吉林查办事件。即著崇绮查明覆奏。所有吉林练兵捕匪。暨地方应办事宜。著崇绮妥为筹办。毋稍疏虞。丰绅等原摺。著钞给铭安、冯誉骥阅看。将此各谕令知之。　　

○命署吉林将军铭安、刑部左侍郎冯誉骥、驰往黑龙江查办教案　　

○以吏部右侍郎崇绮暂署吉林将军。　　

○署福建巡抚吴赞诚因病开缺。留办福建船政事宜。以河南布政使裕宽为福建巡抚。未到任前。以福建布政使李明墀暂署。现月　　

○蠲免贵州、贵阳、安顺、兴义、都匀、镇远、思南、石阡、思、黎平、大定、普安、松桃、长寨、郎岱、归化、水城、平越、永甯、麻哈、黄平、平远、定番、广顺、开、镇甯、贞丰、独山、黔西、威甯、修文、清平、施秉、贵筑、贵定、龙里、普定、清镇、兴义、安南、荔波、天柱、安化、印江、龙泉、玉屏、青溪、永从、开泰、毕节、余庆、湄潭、瓮安、安平、绥阳、仁怀、遵义、铜仁、五十七府厅州县。并册亨、罗斛、大塘、锦屏乡。暨古州、台拱、黄施、丹江、凯里、清江、石岘、七卫被扰地方新旧租赋银米有差。现月　　

○己亥。以广东按察使成孚为河南布政使。广东督粮道金国琛为广东按察使。现月　　

○调江苏按察使德馨为河南按察使。河南按察使许应鑅为江苏按察使。

现月

　　

○庚子。谕内阁、左宗棠奏、请将庸劣不职之知县革职一摺。甘肃礼县知县束瞻泰、于地方应办事宜。漫不经心。疲玩性成。难期振作。且有嗜好。著即革职。以示惩儆。现月　　

○又谕、桂清、毕道远奏、北运河上游。水势泛滥。运道淤垫。请派员查勘筑坝束水一摺。著派广筹、贺寿慈、前往详细查勘。奏明办理。现月　　

○又谕、巡视北城御史嵩林等奏、遵保获盗出力绅董练勇。开单请奖。暨请将县丞刘锡嘏、正指挥韩士俊等奖励。并局绅孙庆恩另核请奖各摺片。著该部议奏。记注　　

○又谕、御史段福昌奏、访闻江西殉难各员。请饬议恤等语。江西都昌县从九品衔查维新、崇仁县训导段淩云、候选训导万方安、或力战捐躯。或被执遇害。均堪悯恻。该御史籍隶江西。见闻较确。所有殉难之查维新等。均著交部议恤。现月　　

○谕军机大臣等、给事中王昕奏、山西省所拨赈粮。委积获鹿什贴等处。大半霉变。该处办运官吏。于起解之时。刁难脚夫。克扣需索。无人应雇。兵勇肩挑背负。节节相承。且放赈参差不齐。并有运米到官。始终未放情弊。请饬确查等语。山西省荒旱连年。屡经发帑截漕以资赈济。本年省南一带。复被旱灾。省北各属。又以雨雪伤稼。灾祲叠告。民困难苏。朝廷时深廑念。若如该给事中所奏。转运赈粮。竟至中途委积。滋生弊端。饥民未沾实惠。尚复成何事体。著李鸿章、阎敬铭、曾国荃、确切查明。如有前项情弊。即将各该处承办之员。严行□□□尔□办。以示惩儆。此后应如何迅速催运。毋令官吏稍有欺饰。著妥议章程。认真办理。原摺均著钞给阅看。将此各谕令知之。现月　　

○又谕、御史曹秉哲奏、请仿用西法开采煤铁。以利器用一摺。据称近来各省开设机器等局。需用煤铁甚多。大半办自外洋。每年经费甚钜。请由内地仿照西法用机器开采。转运鼓铸制造。既省买价。并浚财源等语。各省所产煤铁甚富。本可随时开采。惟仿用西法。需费浩繁。该御史所请各节。除火车转运。势不可行。应毋庸议外。其所称招来殷商。听其开办。酌量徵收厘税。是否可行。开采有无窒碍。著李鸿章、沈葆桢、体察情形。斟酌妥善。奏明办理。原摺均著钞给阅看。将此各谕令知之。　　

○以詹事府少詹事许应骙为内阁学士兼礼部侍郎衔。记注　　

○沙克都林札布因事出军。以开复前署乌里雅苏台将军长顺署巴里坤领队大臣。摺包　　

○辛丑。太宗文皇帝诞辰。遣官祭奉先殿。　　

○以黄河工程平稳。发大藏香十枝。交河东河道总督李鹤年祗领。虔诣河神庙祀谢。现月　　

○谕军机大臣等、李鹤年奏、黄河复出险工。请添拨历年节省防险银两一摺。本年黄河于霜降前后。秋水续涨。上南厅复出险工。亟应赶筹款项。俾资修筑。著涂宗瀛于历年节省防险项下。提拨银四万两。解交应用。并著饬令藩司迅速如数筹拨。毋稍延缓。李鹤年务当督率道厅等分投赶办。以固要工。将此各谕令知之。现月　　

○以河工出力。予河南按察使前开归陈许道德馨优叙。署河北道郭溶按察使衔。现月　　

○壬寅。谕军机大臣等、总理各国事务衙门奏、现接法国使臣照会。请饬将呼兰城及海城县教案、分别查办各摺片。前据丰绅等奏、呼兰城守尉惠安、被法国教士殴伤。与教堂所报情节两歧。业经降旨令铭安、冯誉骥、前往查办。兹据该衙门接法国使臣照会。所叙情节较详。与惠安所禀大不相符。虚实均应确切查办。著铭安、冯誉骥、按照该使臣照会所开各节。详细查明。秉公核办。至海城县盗首张成谦逃匿。教堂通事王荫槐保犯抗官一案。业经该衙门咨行李鸿章等确查办理。此次法国使臣照会内。因呼兰城一案。复牵涉海城县之事。意在藉此生波。亟应迅速查办。以免别生枝节。著李鸿章、岐元、恩福、查照该衙门前行文件。查明实在情形若何。持平办理。不得稍有延缓。致滋口实。原摺片并照会。分别钞给阅看。将此由四百里各谕令知之。现月　　

○又谕、四川东乡县一案。前谕令丁宝桢覆核。并令李宗羲查明具奏。兹据该督等先后覆奏。此案关系綦重。丁宝桢、李宗羲所奏、情节不符。亟应确切查明以成信谳。李宗羲请交刑部提审。四川道途遥远。案内人证众多。未便提京。致多拖累。其所请饬下六部九卿会议。亦属难于悬断。著恩承、童华、即将此案详细查讯。秉公议结。据实具奏。务使水落石出。情真罪当。不得稍有含混。前降谕旨十二道。文格等摺片十七件。原呈供词各一件。均著钞给阅看。又前潘鼎新奏□□□尔□刘长佑袒庇楚勇等款。经丁宝桢查奏。提督胡中和、含混支领勇粮。道员沈寿榕声名平常等情。兹据刘长佑奏。该提督等递呈咨禀。请将胡中和、沈寿榕、与魏鼎薰、李光舒、一并再行饬查等语。著恩承、童华。于四川事件查办完竣后。驰驿前往云南。秉公确查具奏。谕旨二道。潘鼎新等摺片三件。咨禀各一件。并著钞给阅看。将此各密谕知之。现月　　

○以詹事府詹事启秀为内阁学士兼礼部侍郎衔。记注　　

○癸卯。谕内阁、彭玉麟奏、湖南岳州镇总兵彭昌禧。年近七旬。精力就衰。请准开缺。所遗员缺。请旨＜闲＞放。另片奏保记名总兵长江水师提标副将陶立忠、请补岳州镇总兵。并请以副将高光效补提标中军副将各等语。彭昌禧著准其开缺。长江水师总兵各缺。同治七年。曾经奉旨。遇有缺出。即由该省督抚保举堪胜总兵人员。拟定正陪。请旨＜闲＞放。此次既据彭玉麟奏称陷立忠堪胜是缺。自为江防得人起见。湖南岳州镇总兵员缺。即著陶立忠补授。嗣后遇有长江水师总兵缺出。仍照定章办理。其长江水师提标中军副将一缺。仍著咨行该督抚等、遴员请补。以符定例。记注　　

○命贵州巡抚黎培敬来京陛见。以布政使林肇元暂署贵州巡抚。现月　　

○以永定河漫口合龙。予知府史克宽等奖叙开复有差。摺包　　

○甲辰。谕内阁、御史梁俊奏、风闻晋豫被灾州县各官。每藉善后为名。筹办社仓义仓各事。并立急公社名目。豫徵来年钱粮。凡漕粮之浮收。车马之滥派。官价之抑勒。词讼之规费。弊端不一。请饬查禁等语。山西河南地方。当此灾荒之后。各牧令宜如何妥为抚恤。休养民生。若如该御史所奏。亟应严行整顿。著各该巡抚、查明所属各项陋规。及一切浮费。分别革除删减。务期有益闾阎。其禁革删减名目。应如何切实晓谕。俾小民周知之处。并著饬属认真举行。毋得虚应故事。记注　　

○又谕、御史梁俊奏、州县官钱粮亏空。宜及生前□□□尔□追。以重库款一摺。据称前任山东巡抚阎敬铭。革除陋规。清查交代。藩库因以充裕。吏治亦为一变。各省皆可仿照办理等语。著各省该督抚、振刷精神。破除情面。咨取山东办理交代成案。实力举行。不得以□□□尔□追一二已故之员。遂为尽职。其所请饬部严定亏空章程之处。著该部议奏。记注　　
</div>
    <div class="pagination">
<a href="清实录光绪朝实录_page137.html">上一页</a><span>...</span><a href="清实录光绪朝实录_page133.html">133</a><a href="清实录光绪朝实录_page134.html">134</a><a href="清实录光绪朝实录_page135.html">135</a><a href="清实录光绪朝实录_page136.html">136</a><a href="清实录光绪朝实录_page137.html">137</a><span class="current-page">138</span><a href="清实录光绪朝实录_page139.html">139</a><a href="清实录光绪朝实录_page140.html">140</a><a href="清实录光绪朝实录_page141.html">141</a><a href="清实录光绪朝实录_page142.html">142</a><a href="清实录光绪朝实录_page143.html">143</a><span>...</span><a href="清实录光绪朝实录_page139.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
