<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 268 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 268 页/共 367 页</h1>
    <div class="content">　　○命施壮猷袭怀柔伯爵
　　○任原任巡抚房守士魏允贞各一子送监读书
　　○癸丑廷试天下贡生　　○命刑部主事倪朝宾往贵州恤刑
　　○巡抚湖广右副都御史梁云龙卒云龙广东琼山人万历癸未进士繇郎曹出为藩臬洊至今官为人驯谨无他然世称之者抚楚承楚宗棓杀抚臣之后循墙自处闷闷而已至是卒于官
　　○丙辰贵州巡抚郭子章＜锍-釒＞乞归养  上以乱苗虽经扫除善后事宜尚须抚臣料理不允
　　○  上谕吏部今后升任朝觐进表等官俱须依限赴任有在家以病乞休者听尔部审实速为覆处其擅日久者照嘉靖二十七年例革职闲住不许姑息
　　○自春正月至夏不雨礼科右给事中汪若霖言传曰言之不从是谓不乂厥咎僣厥罚恒旸夫言者天下之风声脉理也不顺则乱虚哗之气发为骄阳其理固然今夫  郊  庙宜亲朝讲宜举  东宫学问之不可久辍诸臣焦唇敝舌而不能得  皇上之转圜试摘近事盖有上言之而下移者则诏榷务于有司而猾阉盘踞如故也有上言之而中变者则废摘及行取诸臣  明旨尚沉阁也有上屡言而屡持不发者则中外大僚之开写为故事也有下言之而上弗断者则今被劾诸臣之进退不可不决也有下混言之而上为狥者则一事互辩如宋承恩之疑局是也有下指言之而上易晓者则两地异报如安疆臣之诡态是也凡此数者  主令未宣国是未定积郁成疑积僣成愆人事既彰天气乃见  皇上安得漠然而已哉不报
　　○保定巡抚孙玮＜锍-釒＞劾天津税监马堂罔上欺  君戕民怙恶悖旨速乱六罪大略云采鲜虽云旧制而厂课之徵则自康宁具奏始犹新税也鱼鲜贡进内宫有司不宜越阻税课归并有司该监亦岂得越俎今乃以采鲜而漫及徵课混称旧制朦胧具题罪一该厂旧设宝坻至于徵课则堂原文并无青县天津只字手墨未乾而翻云覆雨藐侮国宪罪二畿甸  天子之堂奥也未奉旨前犹止该监为政既奉旨后有司税该监又税是使朝廷之浩荡反增畿民之陷阱罪三康宁辈引亡命百辈磨牙吮血该监之公移夕发群奸之公署朝开俨然称钦使竖黄旗招摇截劫明抢白夺谁实奥主罪四  明旨税归有司堂驾诡辞而侵越  明旨严禁私设堂纵虎狼而四骚  明旨安民惠商而堂务劘其骨而乾其髓罪五堂昔临清激变商民几成煨烬今尚不鉴覆辙一旦有事则肘腋之地非比万里滇南朝发闾阎夕惊  陵寝召变速祸罪六伏望严旨撤回仍将康宁敕臣等严拘正法庶威福出自朝廷而祸乱消于瞬息不报
　　○补原任四川参议　　○戊午进封恭妃王氏为皇贵妃册文曰朕惟三灵孚佑聿开枢电之祥六服协惟爰正轩龙之序瑞钟女士祚袭子孙骏泽既颁于海隅鸿章宜贲于宫掖咨尔恭妃王氏蚤膺妙选久侍宸闱柔嘉允辑令仪淑慎式襄内治始叶占于禖祀元良之国本以贞属衍绪于青宫长发之璚枝良茂惟天克笃尔祐惟尔克承天休是宜茂进鼎封增重震器兹特遣使持节晋封尔为皇贵妃锡之金册金宝于戏旷典逡巡于数载待时而行嘉仪肇锡于一朝普天同庆尔其恭勤益＜棥心＞祗畏愈加永绥后昆式昭朕命钦哉
　　○以阅视加恩任宁夏巡抚黄嘉善一子送监读书　　○升山西右布政使樊东谟为左布政使
　　○庚申以尊上  圣母徽号及写诏礼成颁赐辅臣一贯鲤赓礼部左侍郎李廷机英国公张惟贤永康候徐文炜怀远侯常胤绪驸马侯拱宸鸿胪寺卿李承华中书包渐林等银币有差
　　○辛酉广西巡抚杨芳请建平乐县儒学不报
　　○壬戌辅臣鲤等言台差乏人请亟发部院之＜锍-釒＞从公考选科道以信诏旨如谓人数未齐乞将南北台臣先行选用以济一时之急不报
　　○癸亥大挑河工成自朱旺口达小浮桥延袤一百七十里渠势深广筑堤高厚溃流复归故道用众凡五十万费金钱八十万两自十一月至今五阅月而功成河道总督曹时聘上＜锍-釒＞报闻兼请建祠赐祭以旌河神破格蠲徵以酬力役皆从之
　　○命南京守备成山伯王允忠总兵李如樟俱革任闲住宣府总兵姜显祚革任别用贵州游击周敦吉降用以南科道＜锍-釒＞劾不职故也
　　○甲子封元孙生母王氏为才人诰文曰朕惟穹昊垂祐诞育神孙国家发祥爰资淑女眷庆源之攸浚斯宠命之宜隆咨尔王氏秉性柔嘉禔身敬慎蚤以绮质简侍青宫鸣佩无违仪已彰于燕婉梦有喜瑞允叶于熊占肇衍孙枝足徵妇道兹特遣使持节封尔为才人锡之诰命于戏祯符继震繁昌式裕乎宗祧恩渥承乾秩号有光乎旧典尔其益＜女间＞内则协赞储修永绥锡羡之庥畴若骈蕃之祉钦哉
　　○辅臣沈鲤等言密勿涣号一出一纳名曰政本比于咽喉之地一有不通则四体百脉皆不周贯而身且困瘁乞  皇上深维将各衙门章奏已经御览者发臣等拟票即赐裁决施行务复万历初年旧规宗社幸甚已又言  皇上御极已来日讲官原设六员兼讲经史后以讲筵稀御乃进讲章二本寻又以讲官乏人止进通鉴讲章一本顷者  皇上锐然务学命兼讲春秋日进二本如故臣等随奉明谕推择儒臣资望最深者三人在籍则尚书于慎行在任则侍郎叶向高杨道宾并充日讲官与李廷机分撰经史讲章总不过四员乃廷机既杜门不出于慎行辞本未下向高道宾尚未得旨自春及夏求如往时止进讲章一本亦不可得岂不负  皇上始终典学意哉俱不报
　　○丙寅礼臣以亢旱请祈雨泽凡三上乃允行
　　○湖广提学副使董其昌上＜锍-釒＞乞休其昌以馆职出副楚臬督学不狥请托为势家所怨阴嗾生童数百人群拥毁署其昌求去  上以童生鼓噪非法命部院参究其昌仍供职不允辞
　　○狭西巡按御史史学选言国家重茶马之利特敕宪臣专董其事要使奸人不得潜通番马而番马不得潜贩出境故私茶私马为禁并严而今马禁之敝日甚则马税一节为厉阶也查得民间马匹买卖俱领票纳税有上中下不等此项初无定额而不肖有司登报什一侵渔什九不论民间孳生换易见无税票即指称私马入官积猾捕役私贩通番者重贿以免而民间不出境之马及捕获抵塞视设禁之初意荡然矣乞将民间马禁悉行厘革其大庆商雒绥德马贩出没关隘悉听茶臣设法盘究庶积害除而地方得以苏息奉旨茶马御史严禁通番自其职掌至于民间孽牧买卖原与无干何得一概禁约因而科税以致有司借充私橐胥役因缘为奸小民畏惧谁敢喂养边备骑操何从取给今后著巡按御史严行禁革违者指名参治其余依拟
　　○裁天津海防副将改设游击一员统领水陆兵二千五百名计岁减廪饩兵饷马料等银四千有奇从蓟辽总督蹇达保定巡抚孙玮等议也
　　○辅臣沈鲤等言吏部大选业已误期杨时乔苦称病笃昨奉旨准暂给假以该司代行完四月选计然终是一时权宜不可为训及今不一申明后日遂为故事是堂官可以无设而大政可以下移伏乞速简尚书右侍郎令铨政归一不报
　　○浙江诸暨县陈鹤鸣女采割股救父父亡躄踊号恸数日亦卒至是三年矣采兄原任广东布政陈性学以服阕赴京表陈其事下礼部

大明神宗显皇帝实录卷之四百二十一
　　万历三十四五月戊辰朔庚午覃恩以河道总督曹时聘河南巡抚沈季文凤阳巡抚李三才南京通政张鸣冈南京太仆寺卿林烃应天府府尹徐申各一子入监读书
　　○调浙江宁绍道副使邹希贤为海道副使
　　○辛未  仁宗昭皇帝忌辰遣官祭  献陵
　　○调原任吏部稽勋司郎中杨材为考功司郎中考功司主事李延大为文选司主事
　　○以阅视加恩原任总督邢玠王象乾各一子入监读书
　　○册封琉球使臣兵科右给事中夏子阳等＜锍-釒＞请戒严海防报闻
　　○癸酉以纂修  玉牒成赐辅臣一贯等纂修官王图中书官包渐林等银币有差
　　○以河州大捷赐辅臣一贯等银币有差　　○以平定闽妖吴建功等升抚臣徐学聚俸一级赏银三十两副使刘毅赏银十五两按察使高从礼沈一中右参政俞士章副使吴学思程达各赏银十两推官嵇汝沐知县霍腾蛟周士显俱命吏部纪录
　　○套虏火落赤以去年追罚蓄愤鸠众分犯中西二路官兵击走之馘斩二百有奇
　　○甲戌  孝宗敬皇帝忌辰遣官祭  泰陵
　　○丙子调吏部验封司主事周应秋为考功司主事
　　○兵部覆凉州失事议上得旨将官马应龙黄时用俱革任行巡按御史提问葛赖夺俸半年陈三奇降一级抚臣徐三畏遵新命供职此后边疆功罪勘核果真不妨前后互异务以实报傥欺虽功亦不掩罪也
　　○巡视京营科道胡忻等条京营五事一战车军中长技今营兵数万营车止一千二百辆大半敝坏宜责该营自行修理一班军之设原用派守重城非专供畚插迩因蹔借做工遂废营操之制且中多夤缘雇倩籍挂空名今后班军到京听本部验收发营遇紧急工程方许酌量拨派其余尽留操练一营军十余万众涣散住居遇警难于调集议将缺官军伴并备兵操赏及火笼抢三项裁省岁可得银一千二百有奇分给各营先造营房二三百间先令路远选锋三五人共住一间其余次第增修一选锋强半步卒何以驰骋向前议将火器马匹每队止留五匹驮载余尽兑给无马选锋一京营募军替补稽延岁月粮饷未沾以后替补军人会验给票即令发营食粮不必复验兵部覆如议允行
　　○丁丑卯刻有星自西北流东北大如盂赤色尾迹有光
　　○狭西巡按御史余懋衡题据各州县驿递申报税监梁永发牌六张差刘忠等自京兆驿起程前往安肃良乡皮包十三包银鞘九擡重摃三十三擡每擡用夫四名骑马包马共五十五匹此皆狼吞所得自臣入境甫二旬而所见如此他时可知不报
　　○戊寅遣官祭  京都城隍之神
　　○  太祖高皇帝忌辰祭  奉先殿
　　○夜荧惑犯房刑科左给事中宋一韩言国家虑囚以五年一大审今岁又当期夏季且半蒸热殊常囚徒枕藉囹圄势难更缓往庆典告成诸囚且妄意法外之仁况宪章具在不免停阁二十九年大审未经举行人情惶惑今不宜再有稽留不报
　　○己卯户部尚书赵世卿言日者边衅有端狡谋靡定兼之邦畿内外流移未复自春徂夏亢阳弥骄万一烽燧乍传士无斗志此时而问战士战士曰枵腹不战以问制府制府曰金钱不应以问司农臣其何说之辞臣闻拒盗不至户援溺不至濡臣愿  皇上以豫道图之勿令及于户濡也  皇上十余年来加意内帑亦已充斥愿涣然捐给百稍佐军需此陆贽所谓散小储以成大储捐小宝而固大宝也不报
　　○升刑科左给事中宋一韩为兵科都给事中
　　○庚辰  皇第十女薨
　　○升户部主事刘崇文为吏部考功司主事南京吏部主事李养正为吏部验封司主事
　　○升礼部仪制司郎中刘宪宠为光禄寺少卿以上  徽号劳优叙云
　　○升工部郎中梅守相为山东东昌道副使
　　○补原任广东左布政使陈性学为山西左政使备兵榆林东路
　　○升永平知府程朝京为福建漳南道副使
　　○仍复池河营市税从南京兵部尚书孙矿议以此项系留都原有额租宜照旧徵取以免纷更也
　　○升参将计辅为大同副总兵
　　○壬午宣大总督杨时亨奏北虏纳贡称臣三十余年矣岂真实心诚服哉不过假市赏之利以覊縻耳款市年久虏人交通汉人习知货物精粗价直高下而内地官民又视货物为利薮奸伪百出故有卑官营求买货差者而江南势豪又包揽机户价减而货愈低故虏日积怨往岁唆虏王赴边讲订前约首以京赏市货不堪为言及上年京赏仍复不堪虏王不肯领受会去冬虏王病重用印刁难至上献愆期来相挟索臣坚执不从虏王始遣部夷来领京赏及讨原表用印而还然虏谋虽寝虏欲未厌若不及时挽回迨歛怨益深疆场之患不可言矣  上谕署工部侍郎沈应文京赏衣叚系抚夷大典近皆滥恶短小以致狡虏生心尔部便行文各省直抚按及督造内官将未完岁叚上紧趱织务合先年式样逐一看验的确方许印中起解再有粗纰不堪充赏者退还另织尔部仍根究弊源会同该库指名具参无纵
　　○户科左给事中萧近高言政务稽缓日甚一日如大选之期定于双月二十五日今临选时必以改期请矣大选前数日必有急选今二月之急选至五月始下矣三九月铨除教职此定制也乃三月之教职至今尚未就选矣三九月恩轴用宝亦定制也乃去年九月及今三月宝尚未用矣册封藩国每岁四月临轩降诏今至五月尚未题差矣贡生廷试定于四月乃亦改至五月矣其大者如六卿边抚台省庶司一概高阁不图  圣世有此因循昔唐太宗英主也贞观之治庶几成康而魏徵有十渐之戒  皇上尝罢贞观政要令勿进讲陋唐皇于不处试观今日之治视贞观何如哉不报　　○升太仆寺主簿刘孟铣为顺天府通判孟铣故御史刘台子也以台谏死蒙恩荫得官云
　　○罢河州副总兵姚德明以抚按交劾德明剥削丛怨先斩虏收降有功皆因人成事故也
　　○癸未诏捕云南曲靖府土官同知资世守行抚按会问以抚按交参世守侮侠流官横科夷寨诸不法云
　　○升云南右布政使薛梦雷为本省左布政使江西副使方万山为四川右参政
　　○升尚宝司司丞彭遵古为本司正卿
　　○荧惑自心行房入氐
　　○甲申起升翰林院简讨沈＜氵隺＞为国子监司业
　　○谕法司天气暄热两法司并锦衣卫见监罪囚无干证者准释放徒流以下灭等发落重囚情可矜疑并枷号者俱开写具奏
　　○乙酉以夏至  大祀  方泽遣驸马侯拱宸代献成国公朱应槐等分献　　○先是郑世子载堉让归载玺祖爵诏褒嘉允从复其本爵东垣郡王至是东垣王长子常□□□夆□意不肯让东垣乃上疏诋载堉为大奸异行更正礼部侍郎李廷机驳奏略云载焴求仁得仁前旨处分曲当常□□□夆□此＜锍-釒＞其妄有六彼称见□□淴三世罪废庶人不知见□□淴先以妾母谗谮废禁奉诏湔释追封赐谥则俨然王矣宁复称庶人乎妄一载堉自万历十九年上＜锍-釒＞寂无言者乃经十五年七疏奉旨后忽有此举妄二翊铠非常□□□夆□父乎父出保结而其子以为非出父意妄三不言于父在之日而言于父方没之后妄四郑藩诸王诸宗皆以为然而常□□□夆□一人独以为否妄五载堉清修苦行薄海共知而常□□□夆□诬夷为跖妄六常□□□夆□徒以东垣议还而彼另起郡名如新造之邦他日请封不无厚费又东垣所有府第庄田随东垣以去则徒拥虚器为皇皇耳臣等以为载玺无国而有国即拨分府中赀则以子常□□□夆□在载玺必无所吞臣又审知载堉俭而易足即东垣所有愿尽让常□□□夆□如此亦何于常□□□夆□哉＜锍-釒＞上奉旨载堉恳辞王爵让国高风千古载见朕嘉尚不已业有旨赐敕建坊彰天潢之羙乃常□□□夆□挟私逞臆不畏公论如此念以宗亲姑不究着遵前旨行其常□□□夆□府第庄田等项待另起郡名之日载玺会同载堉通融议处使之得所可也
　　○太仆寺少卿吴华言马政之修当自俵马时慎之未有俵马不善而养马能善者朝廷于各州县俵马之家每户给银三十两即荒旱之年亦自足办使马户尽用此三十金必得上驷何乃以矮小瘤病之马解寺印烙访其所繇则有受欺于吏书减价以给马户者有市恩于佐贰准其领价而偿低马者有求媚于乡官准其备低马而得重价者有忽略于马政任马户之作弊漫不经心者臣于是立看马格令州县于俵马之日亲填尺寸毛齿等项以俟覆验然州县解到马匹多不合式即朝廷钦定尺寸明知而明违之问之马户则曰本县自发银买马吾侪听解而已及驳换之后马户百计营求必售低马而后已曰本县严示驳回一马必加重罪夫买马不繇马户而驳马必责马户臣恐马政之修无日也乞自今振饬有仍踏前弊州县官听臣纠参马户照例问遣则人心肃而军国有济矣不报
　　○丙戌发老库银十万两充边饷从户部尚书赵世卿请也
　　○北虏顺义王扯力克等始进万历三十三年表文鞍马弓矢官其贡使□察囊素等二十八人俱为百户照品给赏仍降敕劳谕虏王
　　○戊子河南鹿邑知县杨应魁贪酷异常为部民所告巡按王业弘得实以闻诏捕治之
　　○吏科都给事中陈治则等累＜锍-釒＞乞考选科道诸臣不报
　　○广西全州知州刘曰旸以惩粮稍急乡官蒋成材等聚众植旗鸣变事闻下都察院议覆
　　○己丑命武安侯郑惟孝礼科给事中曾六德册封郑王载玺并妃武进伯朱天爵兵科给事中袁＜棥心＞谦册封益王常迁并妃新建王常法奉新王常涟郧西王常湖简讨丘禾实行人任正斗册封代王世子鼎莎修撰杨守勤行人丘＜棥心＞炜册封衡府邵陵王翊金□戾太常寺少卿侯庆远行人恽厥初册封鲁府阳信王以澍太仆寺少卿毕三才行人冯从龙册封崇府怀安王翊锧太仆寺少卿林道南行人姜学文册封周府博平王在金□甸洧川王恭榨赵府寿光王由桂荣阳府荣阳王常浵吏科左给事中刘道隆行人宋时魁册封广元府湘阴王俨釨光泽王术堣户科右给事中沈凤翔行人李嵩册封万安王珂淮
　　○宣大总督扬时亨上＜锍-釒＞言往岁宣府酋长白洪大临边总兵梁秀輙暗贿白酋订约不旬日回巢五路羞忿闯边遂有新河口之失虏王讲处罚服投臣夷书求索五路使用之费实与梁秀贿白酋数同乃知虏王惑于五路之言亦有垂涎之意会京赏不堪虏印刁难酋妇三娘子明言要挟虽用印勉完岁事然知理难索之于我必仍取之五路五路又必取偿于我衅端既开难再争雄口舌计惟以兵威劫之悬知虏恋款利一创仍必乞款但此中积玩万一少挫虏志益骄更难收拾若能简练兵马修整墩台甲明烽火兵势联络虏知有备必不敢近傥如突犯必奋勇剿杀慎勿逗遛观望坐失事机此亦目前制虏之道也不报
　　○升云南楚雄知府赵揩为按察司副使
　　○辛卯敬嫔赵氏薨命附葬顺妃张氏坟内
　　○升宁远参将杨晖为副总兵仍管参将事
　　○河南宁陵县原任给事中佥宪闲住王遵训居家不法窝盗杀人抚按以闻命提问
　　○癸巳  穆宗庄皇帝忌辰遣官祭  昭陵
　　○升礼部郎中吴用先为浙江右参政广西按察使林梓为广东右布政使
　　○海西卫夷忽剌温与建州卫夷奴儿哈赤结为婚姻屡谋侵犯朝鲜朝鲜国王李昖遣陪臣尹炯具＜锍-釒＞请降敕谕禁二酋＜锍-釒＞下兵部　　○升山东右参政卫一凤为应天府府丞吏部郎中李应魁为山东右参政
　　○丁酉加南兵部尚书孙矿为太子少保以三年考满也
　　○升翰林院简讨孙如游为右春坊赞善
　　○升浙江副使车大任为本省右参政起原任副使王道显为浙江副使
　　○四川巡按孔贞一言蜀昔有沃野之说然惟成都府属自灌抵彭十一州县开堰灌田故名焉近为王府有者什七军屯什二民间仅什一而已赋额除正供外岁进金扇四万八千四百余柄丝绢四千四百疋近且岁有加添两中使入川徵税数年又岁出税银三万税监委官渔猎者岁且五万自奉旨归有司后又于额税三万外派一万八千徵解税监作为公费二项解对时皆有贴兑两季差官舍类解又有剥削驿递疲累夫马之骚大都巴蜀皮毛为税使所尽宜亟罢撤以滇南为前车不报
　　○加杂谷安抚司贡番口粮时计番口共一千二百七十四人旧额赏本不簿至是番酋请益枢臣萧大亨言该司北抵黄毛鞑虏东抵孟梁诸寨历年恶番狂逞皆赖率众救援原与长宁渴瓦寺等司不同而食粮反居其下宜其有是请也兹议以后每十二人给粮一分每分八斗俱于该边附余银米内支给从之
　　○太子少保南京户部尚书张孟男卒孟男河南开封府中牟人嘉靖乙丑进士授广平府推官入为顺天府治中改仪部员外历迁卿寺晋刑部右侍郎户部左侍郎已晋南京工部尚书改南户部尚书乞休久之复起为南户部尚书孟男为人孤峻在尚宝时新郑高拱柄国拱妻孟男姑也自公事外无私语自岁时谒拱妻外无私觌拱憾之四岁不迁及拱以谴去亲知皆引匿孟男独周旋不避人以为长者江陵用事矫拱之为立擢孟男太仆少卿孟男复踽踽无所昵就再失居正意四岁不迁居正败始洊升至今职留计匮竭自孟男受事时庾粟仅支二年不再岁遂有七年之蓄水衡修仓发公羡二千金助之或谓柰何耘人田孟男曰共此一成乃画畔耶人服其公忠云寻中蜚语乞休未报而卒讣闻赐祭葬赠太子太保
○漕运总督李三才＜锍-釒＞言恩诏既布旋复中尼道路所传其说有二一谓前日新政原非  上意不过一时喜心旋开旋蔽一谓首辅恐沈鲤朱赓逼之位既忌其每有谏说形已之短又耻其事不繇已欲坏其成故贿买左右百计相倾泠言热语以惑  圣听或借秦指滇以激  圣怒遂致一应好事俱不得行＜锍-釒＞奏  上震怒报云朕虽静摄一应本章无省览独断次第举行谁为簧鼓旋开旋蔽先年首辅志皋被论次辅位三辅一贯在阁办事彼时亦有忌耻同僚贿买左右之事否三才职任抚绥不思尽心本职逞臆妄言排诬上下狂肆当治念河工多事姑夺俸五月于是一贯上＜锍-釒＞云新政之行薄海翘足臣心非倒生独不愿太平乎  皇上御下甚严非寄听于左右之主泠言热语何词借秦指滇何事  皇上屡命臣出二辅亦劝臣出臣自以病求去或留或去判然两途何嫌何忌臣若有一毫忌二辅阻新政之心雷霆下击之因请  上力行庶政以慰群心亟允归田以谢多口  上答云大庆诏草尽出卿手阻忌之说事理所无政行次第本非中尼卿病已悉或且暂需当有后命
大明神宗显皇帝实录卷之四百二十二
　　万历三十四年六月戊戌朔兵科给事中宋一韩言西北延绥最大以河套独强也九边宣大最急以去  陵京甚近也方今羽书交驰惟一二督抚是赖顷宣大总督之命虽下而延绥巡抚犹稽杨时宁不得去郑汝璧不得来窃恐边患莽发猝难遮御延绥宣大是其先动者耳夫延绥吉囊之余烈尚存明艾之宿恨未歇庄秃赖之狡谋未已火落赤之新怨方深河套诸虏曷尝一日忌中国哉该镇士卒犹然夸降夷之骁种乐捣巢之捷径苟可邀功遑恤启畔此时不得镇定之品以弹压其地恐延镇未得安枕也宣大诸酋五路最强白洪大最狡各拥众兵年来旋叛旋服非中国能制其死命以虏王虏妇稍能约束之耳今虏王病而虏妇老矣诸酋或厌薄汉物一旦鸣镝内向则三十年费尽金钱祗为自误之计故酌战抚之宜适操纵之用外镇戎心而内安畿辅此谁非督臣之责而可令久不得代哉不报
　　○升大理寺左少卿涂宗浚为右佥都御史巡抚延绥
　　○己亥赠已故江西巡抚兵部右侍郎夏良心为兵部尚书
　　○郭暖楼人字口河决北股至茶城镇口直隶按臣黄吉士漕臣陈宗契＜锍-釒＞闻下部覆议署工部侍郎沈应文言朱旺而上徐州而下旧河甚阔悉一丈以至二三百丈今所挑新渠宽者不过三四十丈耳广狭相悬吞吐不及势必盈漫庞家屯乃河臣原题量挑以分杀水势者虽有郭暖楼之溃暴涨所乘原非决裂而不可收拾也目今行南股者十之七行北股者十之三滔滔大势仍趋新渠且坝工止留六丈官夫云集畚锸立俟待冲刷稍广水势必杀数丈决口直一鼓舞之力但两股并驶势不两强河性变迁业沧互易且出之水不独萧县杨家楼一带上下四方亦皆有之转盻复秋宁无撗决则长河南北增筑新堤修补行缕不可不豫也全河既已东注恶溜必平今双沟拷拷之险未夷尾闾不畅上流终梗明岁漕艘可又于治黄之后而尽繇泇乎是在河臣严饬各属虔始厚终以收一篑奉旨河工垂成尤宜万分加谨着河臣于应塞决口相机堵筑朝不为中制不责近功务保万全方称完局如蹈前辙不尔贷也
　　○贵州巡按金忠士＜锍-釒＞请旌烈节薜氏铜仁府民聂和妻居与苗邻苗贼至和避匿薛被执贼驱之行至答喇寨群欲犯之薛大詈不从劘刃其颈愈詈不已贼磔杀之周氏贵州前卫舍余任天元妻年十七夫亡生子甫期家贫甚舅姑欲夺其志周矢死不从既而聚族劝之乃引刀抉其一目不踰阃者四十余年绩麻缕以赡二亲抚孤成立屈氏石阡府生员袁万达妻年二十五夫亡欲自杀或劝以抚孤乃断发剺面茹苦四十年教子知名庠较李氏思南府民张国华妻夫亡年二十余子生六月姑老且病李誓不再适事姑尽孝身食粝三十余年而姑享其安饱人以为难章下礼部
　　○庚子赐已故户部尚书陈蕖宁远伯李成梁各祭葬
　　○升通政司右参政姚思仁为本司左参议江西左参政黄承玄为广西按察使河南汝宁知府苏茂相为西副使
　　○壬寅遣官祭  中霤之神　　○起原任云南右参议刘廷蕙为广西右参议
　　○癸卯起原任山西副使蔡梦说为广东副使
　　○云南缅夷阿瓦拥众数万攻围木邦宣慰司我军不援失之事闻黜镇守副总兵陈寅锢其终身游击刘素并罢
　　○丙午升大理寺右少卿钱梦得为左少卿大理寺左寺丞牛应元为右少卿
　　○戊申起原任狭西副使曹璜为福建副使原任河南副使陈祹为云南副使
　　○壬子葬永思王
　　○兵部尚书萧大亨言各镇总兵关系甚重会推难缓今臣久病势难造朝约日集群臣于廷将应推总兵职名开付司官与文武大臣科道佥议未报兵科都给事中宋一韩上言会推大帅不不当谋诸私邸大亨尚在国门宜暂令力疾赴阙完此大典  上谕大亨扶掖入朝事毕仍不妨静摄大亨乃出视事
</div>
    <div class="pagination">
<a href="明实录神宗实录_page267.html">上一页</a><span>...</span><a href="明实录神宗实录_page263.html">263</a><a href="明实录神宗实录_page264.html">264</a><a href="明实录神宗实录_page265.html">265</a><a href="明实录神宗实录_page266.html">266</a><a href="明实录神宗实录_page267.html">267</a><span class="current-page">268</span><a href="明实录神宗实录_page269.html">269</a><a href="明实录神宗实录_page270.html">270</a><a href="明实录神宗实录_page271.html">271</a><a href="明实录神宗实录_page272.html">272</a><a href="明实录神宗实录_page273.html">273</a><span>...</span><a href="明实录神宗实录_page269.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
