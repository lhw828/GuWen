<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 492 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 492 页/共 518 页</h1>
    <div class="content">　　○浙江柯梅倭驾舟出海总兵俞大献等自沈家门引舟师横击之沉其末艘稍有斩获各贼舟趁洋南去由是福兴湖广间纷纷以倭警闻矣  命五军营副将都督佥事孙勇统总兵镇守保定等处
　　○丁亥
　　○改隶陕西徽州西和里于西和县狄道县南川渭诸二里于渭源县从巡抚都御史殷学奏也  命南京锦衣卫佥书署都指挥佥事周乾掌本卫事  上敕谕三法司曰朕承  天命为天下生民主惟欲固本祈天为民造福因念人命至重矜恤庶狱惓惓于怀夫刑以弼治当则气协庥祥自至否则上干和气灾沴攸生是以古昔帝王及我  祖宗罔不慎重于斯柰何近年以来司民牧者未尽得人或道理不明律法不通任情作威深文鍜狱甚或贪贿听嘱颠倒是非不顾冤抑是何心与近日湖广安陆县幼男吴一魁二命枉刑毋又被捉情无所告远至朝扉以一推之岂止数百一夫不获时予之辜尔三法司治刑为职兹特  敕谕尔等宜体朕心多思矜恤都察院通行天下抚按申饬司府州县各恶省改前愆惟公惟慎尽心听谳民以不冤  天地神明照鉴在上自亦能保禄位福子孙如不恭命明有国法幽有神谴必不能逭尔等其钦哉故谕
　　○己丑
　　○升河南布政司右参政朱衡为山东按察使
　　○庚寅
　　○升左春坊谕德秦鸣雷为侍读学士侍读高拱为侍讲学士陈升瞿景淳为左春坊左谕德吴情为右春坊右谕德俱兼侍读修撰裴宇陈以勤为司经局洗马兼侍讲
　　○兵部覆总督蓟辽保定都御史王忬条陈一议添募游兵言河南入卫民兵岁徵工食银十万余两止防一秋而糜费甚多不如徵其费听本镇募兵一万五千便一议近地垛勾言边军不足欲将土著流愚之民免其征徭量为抽垛一议原籍清勾请给专  敕令御史严稽之一议调取边官无论罪废得量才委任一议安恤军情请建造营房及给山场荒地开垦之费一议军器犒赏之费一议预备战马乞太仆给五千匹一议更选壮丁欲汰黜见卒之老弱查丁壮补之一议抚夷之费请如郎中唐顺之议岁给银三万以充一议宪臣责成请留密云昌平蓟州兵备副使杨胤贤张子顺伊介夫一年协心共济一议将领责成言旧制将领抚循不时致军士逃亡者降职俸有差宜申此例若总兵致镇兵逃五百人者降俸一石千人降俸二石至二千五百人降职一级副参以下至小旗致所部逃者皆降俸职有差有能抚恤军士一年无致逃亡者升职一级一议未完墙工如石门燕河太平马兰墙子五区皆当修筑而夫价尚无定议宜咨顺天巡抚议请  诏俱从之
　　○增设江西建昌抚州二府守备二员都察院左都御史周延六年考满  诏加太子少保
　　○辛卯  孝惠皇后忌辰遣彭城伯张熊祭  茂陵  孝烈皇后忌辰  奉先殿行祭礼遣清平伯吴家彦祭  永陵
　　○丙申
　　○以水灾蠲湖广承天岳州荆州衡州常德五府直隶庐凤淮杨四府各属州县税粮有差
　　○发靖江王府革爵庶人邦□□公经撤高墙禁锢以越奏犯禁不悛也
　　○丁酉
　　○雪群臣上表贺
　　○己亥
　　○升顺天府尹刘养直为户部右侍郎
　　○辛丑
　　○升宣府副总兵署都指挥同知郝承恩署都督佥事充五军营副将
　　○壬寅
　　○发乐平王府奉国将军旭□□＜得-彳＞于高墙禁锢旭得辅湝潮长子以三月终背父出游莫知所之既而闻有  诏追冶乃遣使献助工银二百两诈言身自诣阙会病作暂留中途待命  上初不知其诈受之及是旭得归府礼部奏发其背父诳君之罪给事中蓝璧等亦言宗藩越关法例至严不当受其诈献以亏国体  上然之命送发高墙还其所献
　　大明世宗钦天履道英毅圣神宣文广武洪仁大孝肃皇帝实录卷四百六十六
　　



大明世宗钦天履道英毅圣神宣文广武洪仁大孝肃皇帝实录卷四百六十七
　　嘉靖三十七年十二月癸卯朔
　　○丙午  慈孝献皇后忌辰  奉先殿行祭礼
　　○升南京大理寺右寺丞赵孔昭为南京都察院右佥都御史提督操江初操江都御史缺推广东左布政使魏良贵未几良贵为御史徐仲揖劾罢乃改用孔昭
　　○升太仆寺卿刘大实为顺天府尹
　　○丁未
　　○初命都察院岁差御史一员查刷光禄寺钱粮每月一具揭帖进览时光禄寺岁用银以三十六万计  上以为多疑该寺必有乾没下礼部问状乃谕内阁曰  朕问光禄寺之费非亲细务无论  祖宗时即令  两宫大分尽省妃嫔仅十余宫中罢宴设二十年矣朕所日用膳品悉下料无堪御者十坛供品不当一次茶饭费朕不省此三十余万安所用也糜费滋广当日侵欺者多前该寺火或由此也大学士严嵩对曰今财用诎乏仰廑  圣念欲稽察实用约缩冒费此诚莭用大计岂亲细务臣闻  祖宗时光禄寺除米豆果品油糖等项各处徵角□羊本色外每岁额定银二十四万两彼时该寺岁用不过十二三万莭年积有余银  四效兴工常借至数十万两取诸此也后莭年岁用加添三十二三等年至四十万近年稍减乃欲三十六万  圣谕谓先年茶饭大分等项及今上供膳品既各减省银何自而费侵欺情弊可知也臣闻冒费之弊多端而大者有四一传取钱粮原无印记止凭手票取讨莫敢问其真伪一内外各衙门关支酒饭或一人而支数分者或其事已完而酒饭尚支者一门禁不严下人侵盗无筭一每岁增买磁器数多目今湏令该寺将莭年岁用之数冒滥之件明白开具回奏悉加厘正则弊以革而费可省矣既而光禄寺卿卢宗哲等总括一岁中费出之款具籍上之内列上分青膳及  皇坛斋事供品二条  上复谕内阁光禄以所费来闻内无细开之数  皇坛之用并日办品物另是朕前银两岂在该寺钱粮额内侵冒明矣查往谁能尽心今后只将逐日支费每月具一揭帖进览可焉大学士嵩对查理钱粮湏细开方见明白今无细数意其平日亦漫然支发茫无可考所以回奏不明耳  皇坛之用并日办品物皆出  御前银两买用此人皆知者此等不在所司岁用之内而所费之多如此则侵冒可知矣  皇上今欲令每月一具揭帖进览臣查得会典光禄寺内一款凡本寺供应物件每月差监察御史一员照刷具奏  圣明所处正与此同又会典一款内府尚膳监刊刻花栏印票遇有  上用诸物开写某日于光禄寺取某物若干用印钤盖照数支领进用本寺仍置文簿登记岁终会计稽查夫此二例不知何年停罢目今若查复会典旧规申行举行则诸弊自可平矣  上乃降  旨诘责宗哲等上状含糊及其经费无章之罪而贳之命添差御史一员月籍该寺支费进览自是岁以为常经费亦稽省矣  命宣府北路参将都指挥使刘汉充副总兵协守宣府
　　○法司上是岁天下恤刑官谳矜疑重囚之数南直隶江南六十三人江北八十八人河南一百一人山东九十六人山西五十一人陕西七十三人四川一百八十三人湖广二十五人广东七十一人广西二十九人福建八十三人浙江五十八人江西六十四人云南贵州一百二人俱  命减死戍边
　　○巡抚延绥右佥都御史董威为报效义勇官赵鹗并家丁赵昇等奏求火器工部覆请  上谓鹗既称报效不自备器械而官为请给显是假托冒功不许
　　○己酉
　　○巡抚辽东都御史路可由连＜锍-釒＞告饥乞大破常格以安重镇户部议以山东折布灶地银三万七千余两折粮银六万二千余两太仓库银三万两给之因覆右给事中魏元吉等条陈救荒四策一福积欠请令通仓收粟以给蓟镇蓟镇发银以给辽东彼此穵补各从水陆之便一革滥税请＜锍-釒＞通山海关往商货罢勿复征一开矿禁请召集各处矿夫听其从便采银以四分输官备赈济之用一议引银每引请量减旧值三分之一止税银二两发管粮郎中补给军士草价得  旨允行
　　○庚戌
　　○升贵州道御史吉澄为南京大理寺右寺丞
　　○罢百官腊宴
　　○辛亥
　　○四川越旧卫卭部长官司土官领柏差人贡马给赏如例
　　○壬子
　　○周府鲁山王睦椤薨赐祭葬如例谥荣安
　　○癸丑
　　○荫故芜湖县死事县丞陈一道子宗尧为国子生
　　○乙卯  上谕礼部朕御宫北工义不可轻视其以此月二十日安石二十二日立木二十八日架栋  命重臣徐阶李本吴山分祭玄工诸司等神
　　○户部覆总督蓟辽都御史王忬奏将永平所属州县卫所并玉田等县兴州左屯等卫钱粮俱听永平一府徵收给散滦东军士又请量加镇边长峪岭横三城折银以纾远戍之苦运来巩华城就近给  长陵等卫官军以免守支之困报可
　　○丙辰
　　○升翰林院编修胡正蒙姜金和为本院侍读俱九年考满也
　　○南京刑部右侍郎曾钧以疾乞致仕许之
　　○礼部类奏灾异  上曰所奏灾异仰承  上天仁爱  朕心感扬内外臣工宜痛加修省各尽职业毋事虚文
　　○丁巳  贞惠安和景皇后忌辰遣成安伯郭应乾祭  陵寝
　　○庚申
　　○立春顺天府官进春  上不御殿文武百官朝服于午门前行五拜三叩头礼
　　○甘州弘仁寺法缘清净剌麻畨僧罗谷领真等进贡方物宴赏如例
　　○升大理寺卿钱邦彦为南京刑部右侍郎
　　○癸亥
　　○以边功荫总督宣大兵部尚书杨博子州士为国子生
　　○发广昌王府奉祀奉国将军知火□莫高墙禁锢坐占屯役诈冒钦赏及许奏晋王新琠不以实故也
　　○选太仆马三千匹给御马监
　　○甲子
　　○总督宣大山西尚书杨博以大同秋防稍暇请大筑边墙以为经久治安之计约当用银二十九万半取于本镇半给于内帑乞下所司详议兵部覆大同自并墩之说兴而三边之斥堠渐疏乘塞之防废而右卫之藩篱不固遂至胡马长驱凭陵近郊前事之不远后事之鉴也博所请工钜费少诚救边远图宜发太仓银十万五千两太仆寺银三万五千两听其随宜经略工完之日具籍以闻报可
　　○乙丑
　　○肃府延安王缙焮薨赐祭葬如例谥恭靖
　　○丙寅  命神机营佐击将军袁灿神枢营佐击将军陈善俱充神机营练勇参将五军营游击将军许昭训充本营练勇参将原任延绥游击郭江充神机营佐击将军
　　○丁卯
　　○御史栾尚约勘上三月中虏犯滴水崖诸臣失事状  诏夺总兵李贤俸两月逮参将刘环等问
　　○发太仆马二千匹给保定官军
　　○己巳
　　○革甘肃总兵孙朝职听勘升延绥副总兵署都指挥佥事徐仁署都督佥事充总兵官代之坐八月中虏犯甘州朝失事不以闻而科索部卒为御史甄敬所劾也
　　○庚午  上问户部  祖宗时内库岁入银多至百万今止得四十万昨集议各项银不下二三百万今皆安在尚书贾应春等对往时百万之数本兼军官俸折内府供用之需今通计二项已进过七十四万三千余两内借支十万两济边其集议银止角□羊到二十七万两未角□羊者尚十之八九已角□羊者半输大同备赈容臣等次苐经理务足原额  上曰既有岁派银数如何故减此后准连折俸每年进银一百万两外加预备钦取银不许亏欠
　　○辛未
　　○以大袷祭告  太庙  祧庙遣驸马谢诏伯方承裕各行礼
　　○壬申
　　○岁暮行太袷礼于  太庙遣公张溶代
　　○以正旦节遣长宁伯周大经彭城伯张熊清平伯吴家彦玉田伯蒋荣分祭  八陵都指挥同知王极祭  恭仁康定景皇帝中官祭  恭让章皇后都督佥事沉志祭  孝洁皇后各陵寝
　　大明世宗钦天履道英毅圣神宣文广武洪仁大孝肃皇帝实录卷四百六十七
　　


大明世宗钦天履道英毅圣神宣文广武洪仁大孝肃皇帝实录卷四百六十八
　　嘉靖三十八年正月癸酉朔  命成国公朱希忠行拜  天礼于  玄极宝殿  上不御殿文武百官及朝觐官朝服诣大朝门行五拜三叩头礼百官表贺免宴赐莭钱钞王府进表人员及四夷朝贡使宴于阙左门  查理边储户科右给事中魏文吉等劾奏诸边臣侵冒不职状得旨近年边粮给发数多管粮官任意侵费以致钱粮亏折原任管粮郎中高光主事刘崇文俱革职行巡按御史逮系来京问原任蓟州巡抚佥都御史马九德保定巡抚副都御史艾希淳革职闲住密云原任管粮主事马濂降一级调外原任管粮郎中等官董策曹麟宋守志王汇征王霁李侨张邦彦丘纬继璇冀练李郁张峰胡志和刘鲁生各降俸二级蓟州兵备副使伊介夫张子顺杨胤贤各夺俸三月总督王忬原任守巡官王轮俱免究
　　○乙亥  宣宗章皇帝忌辰  奉先殿行祭礼遣成安伯郭应乾祭  景陵应乾复命＜锍-釒＞称躬诣诏夺禄一月
　　○丙子
　　○晋府宁河王奇法薨赐祭葬如例
　　○发太仓银五万两于蓟镇备籴
　　○己卯时享  太庙遣驸马都尉谢诏代
　　○壬午
　　○巡按直隶御史尚维持言吴淞柘林川沙阳舍孟河五处均为苏松常镇四府要害吴淞旧有守御所而四城未设专官乞各铸给千户所印及注选仓大使一员以司粮饷其苏松参将宜注金山督守柘林青村南汇川沙诸处常镇参将宜驻阳舍督守图山孟河二地而浙直总兵专驻吴淞居山调遣便部覆议各将改注当如所奏其四城设守御所必湏改调官军抽补军士坐派月粮计画允当方可议行若但从戍守之宜则官可从便而委军可随数而调粮可随地而处有警则责其防御无事仍听其畨休印不必给而人亦相安请下抚按官议之报可
　　○癸未
　　○前军都督府火诏夺掌府事英国公张溶佥书张乡伯张铎禄米两月历经萧汝舟降一级调外任巡风百户姚端下法司逮问
　　○发太仓银二万于密云备客兵饷
　　○甲申
　　○巡抚陕西都御史殷学奏套虏俺答等见驻宁夏山没逼邻固近兰河宣言欲掠西畨然虏情叵测本镇兵多选入未余者单弱难恃且粮饷匮诎可虑乞将固原入卫兵马撤回并将今春轮该入未者暂免付班而速发饷银以为军资事下兵部议入卫兵不可撤且于邻近官兵相机调用倘虏势重大许暂留更畨兵策应其饷银猝难办发姑就彼中多方亟取从之
　　○乙酉
　　○吏部会都察院考察天下诸司官老疾参政张铁等六人罢软副使王柄等三人不谨布政使赵维垣等三十一人贪副使殷正茂等十七人罢黜调用如例
　　○丙戌  命陕西署都指挥佥事高鹏充左参将分守山西太原等处宣大游击将军赵臣充左参将分守宣府北路
　　○戊午
　　○给事中魏元吉条事足饷防边事宜一每季终各边郎中主事宜将议定时估及给发□价完欠之数开呈到部任满升迁者必将经管新旧钱粮盘验明白商欠者追纳无欠方许交代凡遇巡按御史巡历之处兵备等官将各边见在钱粮及主客兵饷出入之数一体造册送查一密云昌平相去仅百余里各设主事一员官冗而权轻宜并设郎中一员换给关防总理二处粮饷其主事裁革一行山东河南布政司并北直隶府州县卫所每岁将角□羊各镇钱粮数目及掌印官管粮官职名类造文册送总督巡抚管粮郎中主事候次年正月将已未完数目分别等第参奏查照见行事例住俸降级革职一各边管粮郎中主事如遇给放官军商民各项银两宜先期会同巡抚衙门委廉能官员督同该库官吏同领银人等当官掣验务令足数不必多积羡余亏累商民一辽东延袤千余里宜设督饷通判二员一驻广宁一驻辽阳至各边卫所儒学惟辽东都司儒学全设如故余十六处各裁革训导一员即以所省俸粮斋膳为添设通判之俸薪马夫一问刑衙门概引沿边沿海之例不无过重自今有犯监守常入盗除仓库军需钱量外其余别项钱粮俱照腹里科断一今岁辽东大饥议将山东本色米七万石由海搬运但民舟不便转输而辽东官军亦不便关支宜将已徵本色在官者运滨海地方听辽东抚按官设法船运余者悉照时估改折色徵角□羊以从民便一蓟镇募军已踰二万五路游兵亦已召完宜先将宁夏固原客兵量减二枝待明岁补完原额再将延绥大同量减二枝至三年训练有成通将宣府辽东递减以省军饷兼免远戍之苦一保定紫荆一带召集民兵原为入卫听征之数今宜逐一查出其老弱者革去精壮有马者存留行令团操与见任防秋军马一同训练俟主兵充实之后听督抚官奏罢其易州原召乡夫悉从革去一昌平提督官所统边兵本为防护  陵寝及京师而设今欲将提督官移驻黄花镇区并所统之兵更调摆边不胜劳费恐一旦有警谁与策应宜仍其旧户兵二部覆如其言报可
</div>
    <div class="pagination">
<a href="明实录世宗实录_page491.html">上一页</a><span>...</span><a href="明实录世宗实录_page487.html">487</a><a href="明实录世宗实录_page488.html">488</a><a href="明实录世宗实录_page489.html">489</a><a href="明实录世宗实录_page490.html">490</a><a href="明实录世宗实录_page491.html">491</a><span class="current-page">492</span><a href="明实录世宗实录_page493.html">493</a><a href="明实录世宗实录_page494.html">494</a><a href="明实录世宗实录_page495.html">495</a><a href="明实录世宗实录_page496.html">496</a><a href="明实录世宗实录_page497.html">497</a><span>...</span><a href="明实录世宗实录_page493.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
