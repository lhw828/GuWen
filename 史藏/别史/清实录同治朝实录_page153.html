<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 153 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 153 页/共 505 页</h1>
    <div class="content">
○上以孟夏时享太庙。自是日始。斋戒三日。　　

○己巳。谕内阁、李鸿章奏、统兵大员。因伤出缺一摺。遇缺提奏提督江西南赣镇总兵程学启、由安庆来归。带队攻克皖城。上年复随李鸿章督兵由沪赴苏。所向无敌。两年之闲。先后克复苏州省城。嘉兴府城。及江浙名城十数处。实为东南战功称最。朝廷见其谋勇兼优。勋劳卓著。叠擢提镇。赏给世职。殊恩异数。屡锡裦嘉。乃于本年攻克嘉兴时。该提督躬冒矢石。首先登城。致枪子贯脑。绝而复苏。屡经降旨询问病状。方冀安心调治就痊。重资任使。讵意竟因伤重出缺。将才难得。悼惜殊深。程学启著追赠太子太保衔。照提督阵亡例从优赐恤。任内一切处分。悉予开复。加恩予谥。入祀昭忠祠。所有战绩及死事情形。宣付国史馆立传。并于安庆苏州嘉兴各府城建立专祠。灵柩回籍。地方官妥为照料。并著李鸿章酌派司道大员。前往赐祭一坛。伊子程建勋。著俟及□山戊不□时带领引见。候旨施恩。用示眷念勋劳。优加裦恤之至意。寻予祭葬。加三等轻车都尉世职。谥忠烈。　　

○又谕、前因前任漕运总督袁甲三在陈州防所。积劳病故。当经降旨从优赐恤。嗣因官文之请。复准在陈州府地方建立专祠。兹据乔松年奏称、凤阳府绅民禀请在临淮建立袁甲三专祠。除批准外。附片陈明等语。袁甲三从前统军淮甸。克复凤阳府县各城。功绩卓著。至今遗爱在民。允宜俯如所请。准在临淮地方建立专祠。以顺舆情。惟以统兵大员。生著勋劳。殁膺庙祀。系属朝廷旷典。岂臣下所得专擅。乔松年既据绅民呈请。自应据情上达。候旨遵行。乃未经奏明。先行批准。片内并无可否请旨字□

□羕。殊属粗率。乔松年著传旨申饬。　　

○又谕、沈葆桢奏、勒休知县。可否仍留世职一摺。前任江西进贤县知县星联、因任内公事废弛。经沈葆桢奏参。勒令休致。兹据奏称该员被劾因公。年力尚强。可否仍留世职。援例请旨等语。星联著准其仍留云骑尉世职。即饬令回旗当差。　　

○又谕、前因哈密办事大臣兴泰、与署副将恩贤互相参讦各情。当经先后降旨。将恩贤兴泰革职。交保恒文祥查办。兹据奏称查明恩贤被参各款一摺。此案已革试用参将署哈密协副将恩贤、于历任中军都司。那垫应存钱粮。率行允准。众兵缺饷。禀请查算。而该革员并不立时查办。实属任意徇隐。罔恤兵艰。迨兵丁上控被撤。复敢抗不交印。捏递悔呈。并禀控税务。以图挟制。种种乖谬。尤出情理之外。该大臣等仅请发往新疆。不足蔽辜。恩贤著从重发往黑龙江充当苦差。已革护都司全龄、于众兵禀控清算钱粮。颟顸了事。被撤亦复抗不交印。实属藐玩。业经革职。著毋庸议。已革把总张积庆、于众兵上控后。意图息讼。捏写悔呈。并不能约束兵丁。亦属不合。张积庆除革职外。著照拟杖责发落。字识李兆幅、教唆恩贤禀控税务。意存挟制。胆玩不法。著照拟枷号三个月。发近边充军。字识亢杰、刘配、李登瀛、于历任官员借支应存钱粮。并不呈请咨催归款。亦有不合。均著照拟杖责发落。其千总全瑞等及都司钟龄那借银两。业经照数缴还归款。著免其置议。所有历任失察之总兵副将等。著该部查取职名。分别议处。　　

○又谕、前因哈密办事大臣兴奏被已革副将恩贤禀讦匿税分肥各款。降旨令保恒会同文祥查办。复因兴泰袒护家丁。不将帐目交出。续经降旨将兴泰革职。归案审办。兹据保恒、文祥奏、讯明兴泰被讦各款。按律定拟一摺。此案兴奉家丁王廷杰、周喜、将税局陆续收存备用耗银二百二十二两。竟敢托言主人赏需。提取应用。虽将侵盗银两加倍完缴。惟系长随所犯蒙蔽情节较重。仍著杖一百流二千里。书吏方俊、杨华、陈镜、于王廷杰、周喜、屡次提取银两。不即拦阻。亦未禀明。虽无朋分情事。究有不合。均著革役示惩。罗满仓等、借用天平砝码不准。并不呈明更换。惟究非私制舞弊。所賸平余银两无多。业经交出。应与并未掌平管帐之书吏鲁玢等四名。均免置议。税局委员哈密通判恒龄、于税局事务。虽由兴泰专派书吏家丁等经理。究有失察之咎。著交部查议。已革办事大臣兴泰、于恩贤撤任后。呈递管见。牵涉税务。辄行意存回护。许以撤禀免参。又于恩贤撤禀后。始行具摺参奏。并将店帐遗失。迨保恒等查办时。又袒护家人。投递私函。其于家丁隐匿耗银、书吏使用平余等弊。始终不能觉察。实属昬庸荒谬。业经革职。著毋庸议。　　

○谕议政王军机大臣等、冯子材等奏、镇军会剿丹阳逆匪。冯子材亲往布置等情。李鸿章奏、蹋平常州城外贼垒。官军四面合围各一摺。李鸿章亲督将士。兜剿江阴东南窜贼。歼除殆尽。旋由青旸赴常。督筹攻剿。将城西南门外贼营数十座全行蹋毁。官军分垒屯驻。业已四面合围。诸军连日倍加奋勇。踊跃用命。甚属可嘉。惟城贼陈坤书与各路败贼所余骁悍。麕集其中。且多两广积年顽恶死党。势必拌命死拒。此时官军长围已合。贼之飞走路穷。谅不复能铤而出窜。李鸿章仍当稳慎图功。以策万全。该抚所调刘士奇、王永胜、带五营行队。与戈登等分攻各门。是否能相浃洽。俾资其力。著随时妥为驾驭。该抚摺内所称湖州之贼。全数上窜。究系窜往何处。湖州曾否收复。李鸿章如果探实。即先行驰奏。冯子材等所奏镇扬各军。会剿丹阳城援各逆。叠有歼馘。丹阳之贼。内冲外扑。其氛甚恶。而詹启纶等各营。均能持重坚定。复经冯子材亲往西北各路。察看布置。饬令各军联络堵剿。夺毁贼之附城营卡。并据探闻金坛贼已纷纷外窜。鲍超扎营西阳。大加截杀。是金坛一城。已为鲍超攻拔。丹贼更必闻风丧胆。著曾国藩即饬该提督、迅移金邑得胜之兵。与镇扬各军会攻丹阳。以期速拔。则两邑连下。常贼之势益孤。攻剿更必得手。冯子材以镇防紧要。于各路布置粗定。旋即回城。著仍严密周防。以备贼氛溃逸。毋稍大意。将此由六百里各谕令知之。　　

○又谕、前因常清奏、请调乌噜木齐阿克苏官兵。当经寄谕平瑞挑选官兵一千五百名。奎栋于换防兵内挑选五百名。听候伊犁咨调。兹据奎栋奏、该城驻防各营官兵。不上千名。除分布各卡局差遣。及城门堆铺各差外。所賸尚不敷五百名之数。请通咨各城。如数摊派等语。阿克苏为南路咽喉。防范亦应严密。该处官兵。为数无几。不敷挑派。伊犁卡外。现在尚属安静。如须豫调官兵以备缓急。即著常清通咨各城。如数摊派。听候该将军咨调。以资防剿。将此谕令知之。　　

○又谕、文祥奏、查办垦荒开渠大概情形。并郡王伯锡尔捐办渠工。暨哈密亏短铅丸军械各摺片。哈密地方。筹办开垦地亩。经文祥先赴东路塔尔纳沁、蔡巴什湖、两处查勘。除原额屯地外。沁屯共得荒地五千六百六十亩。蔡屯共得荒地一千七百余亩。均可开垦。惟患水利不足。文祥现拟将老渠挑穵。子渠加浚宽深。使水流通畅。藉资灌溉。并首先倡率设法劝捐。以济工需。著即照所拟办理。所有按户升科一切事宜。并著详细妥定章程。以期经久。其西路一带。查有萧尔齐、火石铁冈、茨梅花湖、三段荒地。均皆肥沃。拟将北山五道沟水源。开渠引水浇灌。此项工费浩繁。筹办不易。该回子郡王伯锡尔。现愿自雇夫工。捐备口粮木料。设法开穵渠道。情词出于至诚。殊堪嘉尚。著文祥即会同伯锡尔妥筹商办。俟将来工竣时。由文祥奏请奖叙。至哈密库存铅斤军械。旧有亏短。前经易棠饬令该营自行赔补。除赔交外。尚有亏短铅丸一万四千七百余斤之多。实属疲玩。著文祥即严督该营。将亏短铅丸并所亏军械各件。赶紧赔补。以重军储。并查明亏短缘由。从严惩办。毋稍徇隐。将此谕令知之。　　

○又谕、本日据文祥奏、遵查可垦荒地。筹办开渠引水大概情形。并郡王伯锡尔会勘荒地。捐备渠工各摺片。业经谕令文祥即照所拟。妥议章程。实力举办。并著平瑞随时妥为筹商。酌核办理。本日据乌噜木齐领队大臣保恒奏、已于正月十七日拜摺后起程。一俟回抵乌噜木齐。著平瑞即行奏闻。平瑞代递武隆额、德明、密摺一封留中。将此谕令知之。　　

○以鸿胪寺少卿刘昆为太仆寺卿。　　

○以记名提督王永胜为江西南赣镇总兵官。　　

○命陕甘总督熙麟拨银四万七千三百两有奇。解赴乌噜木齐。七万一千九百两有奇。解赴喀什噶尔、英吉沙尔、备同治四年经费。　　

○庚午。上以孟夏时享太庙。前期亲诣行礼。　　

○谕内阁、玉通奏、遴访贤才。请送部引见一摺。署西甯府知府循化同知达昌。著即送部引见。　　

○谕议政王军机大臣等、张之万奏、张总愚股匪。翻山南窜。现饬紧蹑追剿。并拟移营进扎南阳一摺。捻逆张总愚盘踞栾川。经官军进剿。蹋平贼垒。该匪立脚不住。翻山由大坪头一带狂奔。张曜督兵追蹑。该匪由下关出马山口。直奔镇平内乡山内。虽系震慑兵威。亦欲句结发逆。且头服倪逆。已由邓州窜至新野。围扑县城。端逆一股。与后股钟得终先后攻扑内乡县城。而陈大＜?氵喜＞大股。由邓州永青山孟家楼南窜。亦有句合发逆之势。宛属西南。处处伏莽。张总愚一经句结。其祸蔓延。僧格林沁现由嵩县驰赴南阳剿办。并派傅振邦统带前敌各营。所筹均合机宜。惟新野系四达之区。张之万现派永奎等前往援剿。设该匪被剿他窜。南窥襄樊。北走叶裕。在在可虑。僧格林沁自应与张之万分投扼剿。方可力遏狂氛。惟北路之防。仍宜兼顾。僧格林沁若久驻南阳。恐汉中之贼。伺隙向东北奔窜。有鞭长莫及之势。著僧格林沁酌量情形。可否仍驻嵩县。控制诸贼东北窜路。而调度张曜等军。会合马步。将张总愚一股克日歼除。并调派各军。将麕聚内乡镇平邓州之发捻。及陈大＜?氵喜＞各股。分投埽荡。多隆阿部下萧河清、常星阿等、管带之马步。约共五千名。前经谕令调赴僧格林沁军营。嗣又据刘蓉、李云麟、奏派驻扎商州之英毅六营。会合蓝斯明一军。赴鄂豫越境追贼。此军入豫。亦可归僧格林沁调遣。通计前后所调之兵。数已不少。著僧格林沁酌量布置。调派来豫。侦贼所向。迎头截击。兼顾商雒边防。毋令回窜。张之万现驻汝州。应由何处会剿。抑或专顾东北两路。并著该大臣相机商办。断不可令该匪阑入腹地。致官军反落贼后。又成尾追之势。官文接奉叠次谕旨。计已出省督师。此时鄂豫边境。群贼聚集窥伺。奔突靡定。襄樊随枣一带。均关紧要。著官文驰檄各路将领。认真防剿。毋得稍有疏失。致负委任。如发捻各匪。被僧格林沁剿败。遁入楚境。即著严饬诸军越境追蹑。会同官文派出之师。并力兜剿。庶两路夹击。可收聚歼之效。严树森仍遵前旨。将省城防守及下游堵剿事宜。豫为筹办。毋稍大意。将此由六百里各谕令知之。　　

○又谕、恩麟奏、关外匪徒。聚众滋事。踞堡戕官。经官军剿捕。立时扑灭。并东路贼匪句结河狄匪徒生事。派兵剿办各一摺。嘉峪关外匪首马三娃等。因甘省回氛不靖。辄敢纠集多人。攻陷赤金堡地方。经护总兵德祥等督兵掩捕。旬日之闲。立将全股歼捦扑灭。办理尚属迅速。至逸犯杨春。系起意谋叛贼目。断不可任令漏网。著严饬该员弁等。设法缉捕务获。置之重典。以绝根株。河州狄道一带回匪。怙恶不悛。必须痛加惩创。恩麟现令道员赵必达。统领新募果义营一军五千余人。驰往剿办。并饬都司王勇等联络民团。以壮声势。著即督饬赵必达等。乘新军锐气正盛之时。迅速进剿。务将河狄贼匪悉数殄除。庶可分兵直趋东北两路。与雷正绾等合师夹击。恩麟另片奏、顷接探报。凤翔回匪又复蠢动。陶茂林回军剿办。因而汧陇贼踪纷扰各等语。凤翔回匪。叠经陶茂林等剿办。据报陕省一律肃清。陶茂林现已由清水等处进规平凉。恩麟此奏。是否系未经肃清以前情形。著熙麟等确查具奏。将此由六百里谕知熙麟、并传谕恩麟知之。　　

○又谕、恩麟奏、甯夏满城。粮饷缺乏。请饬阿拉善亲王挽运小麦。以资接济等语。甯夏满城。孤立待援。需饷甚殷。经恩麟于程途较近之红水县丞。酌拨捐输仓斗小麦三千石。运充满城兵粮。并另筹驮脚银一千两。解交阿拉善亲王贡桑珠尔默特。令其雇觅蒙古驼只。由草地运往甯夏。以济兵食。旋经恩麟咨催。仅据该亲王派来红水乏驼五百只。运送小麦二百一十石。其余小麦。迄今未运。实属任意迟延。不知缓急。著理藩院转饬贡桑珠尔默特仍照原议。督饬属下办事蒙古官员多备驼只。将未运小麦二千七百九十石。赶紧挽运甯夏满城。不得藉词推诿。致滋贻误。原片著钞给阅看。将此谕令知之。　　

○又谕、玉通奏、西甯西南二川汉民。被害过重。设法倡捐办理。并亲往各庄履勘。节次办理抚恤。地方渐靖各摺。西甯西南二川汉民。因被回匪屡次焚杀。受害过重。一时难期解散。经玉通首先倡捐银两。设法抚恤。俾各归农。并亲往各庄。逐一履勘。督饬阿家呼图克图。传集团勇头目。剀切晓谕。均称情愿解散。并拟前往东北两川亲勘劝导。所办尚为妥协。惟汉回互相仇杀。是以汉民聚团以御回民。今玉通首倡捐输。令各汉民散团归农。期于释怨息争。永不滋事。惟未知各该处回民。能否一律解散。若徒解散汉民。而不能解散回民。则办理既不得其平。亦岂能从此相安无事。诚恐玉通一经回城。句结报复。又在所不免。仍著责成知府达昌等、将未结各案及应办一切善后事宜妥速办理。以期一劳永逸。其东北两川果莽果隆吹布藏等寺。并著照该大臣所请。即带同委员前往。会同章嘉呼图克图等悉心劝解。务令永释忿争。各安生业。并将现办情形随时奏闻。以慰朝廷西顾之忧。将此由五百里谕令知之。　　

○以甘肃捐资募勇。赏前任四川按察使牛树梅布政使衔。知府赵必达等升叙有差。　　

○予甘肃赤金堡阵亡护都司雷举祭葬世职。　　

○予四川各属阵亡殉难知县郭瑛等暨绅民妇女五千五百十二员名口分别旌恤如例。　　

○追予四川绵州殉难提督占泰、参将文梅胜、建立专祠。　　


大清穆宗继天开运受中居正保大定功圣智诚孝信敏恭宽毅皇帝实录卷之九十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬藳本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。夏四月。辛未朔。日食。　　

○享太庙。遣醇郡王奕譞恭代行礼。上诣绥履殿问慈安皇太后安。平安室问慈禧皇太后安。至己亥皆如之。　　

○谕内阁、钟郡王于本月十五日分府。孚郡王于本月二十七日分府。均著在内廷行走。仍在上书房读书。　　

○又谕、前因御史阿克丹奏、漕粮渐次抵通。请严饬积弊一摺。当经降旨。命仓场侍郎于漕粮抵津运通时。认真查验。兹据钟岱、宋晋奏称、由津起剥一节。已严饬委员等尽心稽查。力惩积弊。至通州中西两仓。甫经盘查清楚。分别惩办著赔。与现在新收之米。界画分明。毫无干涉。且自盘查后。新收旧存各米数目。早经划明。无可牵混。该御史所称搭运京仓一节。不特库款支绌。运脚难筹。且沿途抛洒偷漏。层层剥削。白米质性柔嫩。一经雨淋号压。易致朽败。请仍照旧制办理等语。白米存储通仓。历年已久。自未可递议更改旧章。转滋弊窦。所有阿克丹请将通州中西两仓。暂停收入新粮。并将该仓存米搭运进京之处。即著毋庸置议。　　

○又谕、前因给事中徵麟、奏参东省文武庸劣各员。当经谕令阎敬铭秉公查办。兹据阎敬铭奏、遵查各员被参款迹。请旨办理一摺。盐运使衔记名道陈显彝、查无与崇恩门丁秦彦臣换帖。及在淄川拥兵自卫各情。惟语多夸张。行涉轻浮。著勒令休致。候补道童埏、经团练大臣杜＜?乔羽＞派办筹防局务。并无与杜＜?乔羽＞结拜师生之事。其派办盐务。亦无捏名贩盐。及私自借贷情事。守备金国宝、并未统领各营。原参招权纳贿各情。均无实据。惟据阎敬铭奏、道员童埏虽无借贷等事。详加访问。该员浮靡虚饰。败坏风气。金国宝虽无擅作威福情事。惟人本平常。操练营伍。难期得力。童埏、金国宝、均著即行革职。兖沂曹济道卢朝安、由府经历累保直隶州知州。因随僧格林沁防剿出力。保升道员。虽屡次被参。而详细访查。实无钻营卑鄙确据。恩县知县陈恩寿、提补莱阳县知县。系照例序补。非由钻营谋干。抚标中军参将玉山、尽先守备马淩霄、千总唐文箴等、皆由剿匪出力。历次保升。其充当巡捕。亦无擅作威福情事。守备马荣标、千总李梦岐、并未弃置主将。首先溃退。其保升一节。系谭廷襄论功保奖。并非蒙混。以上各员弁。均著免其置议。　　

○谕议政王军机大臣等、富明阿奏、水师连获胜仗。并扬防官军。击退丹阳援贼。蹋平贼垒一摺。南岸逆众。直奔江口。经吴全美等督带水师击退。另股逆匪。复在薛家桥等处焚掠。又屡于江口扎筏抢渡。均经各防水师。随时剿败。贼不得逞。仍著富明阿督饬吴全美等各防师船。昼夜梭巡。毋稍疏懈。丹阳援贼。经各军四面兜剿。斩馘无算。金坛县城。亦被鲍超攻拔。丹阳贼势更蹙。著即严饬詹启纶会合镇军。联络鲍超之师。相机进拔丹阳。以期迅速蒇事。该将军伤疾已愈。步履尚艰。惟当选派得力将弁。奋勉图功。即为不负委任。无庸亲身督剿。以昭慎重。将此由六百里谕令知之。　　

○山东巡抚阎敬铭奏、遵查匿名公启所陈各款。均无实据。至谭廷襄办理降众。剿抚互用。并非袒护胜保。一意主抚。报闻。又奏、遵查道员钟文条陈。除查办恶团。训练兵勇。业经举行。亩捐业经停止外。其厘税一项。现止留河卡数处。军饷攸资。未便裁撤。至整顿漕运改复钱粮二条。迹涉加赋。事不便民。应无庸议。缉拏盐枭一节。自当悉心筹画。次第办理。得旨、东省一切应办事宜。该抚仍当随时整顿。实力办理。以期无负委任。　　

○予江苏长湾冈阵亡骁骑校乌德等祭葬世职加等。　　

○予山东淄川殉难绅民董珍等暨妇女八百五十四名口分别旌恤如例。　　

○壬申。谕内阁、沈葆桢奏、道员剿贼出力。请仍照原奖鼓励等语。留于浙江补用道王德榜、前因援剿浙江。克复汤溪等城。经左宗棠保奏。降旨留于浙江补用。嗣因该员剿贼江西。攻克陶家渡贼垒出力。复降旨以浙江道员尽先补用。兹据沈葆桢奏、准吏部咨称。王德榜系候选道。以尽先道员指省浙江。与例不符。查该员系由留浙补用道。续得尽先。非由候选道请保指省。恐系部议错误等语。道员王德榜、前经奉旨留于浙江补用。吏部并未奏驳。此次由留浙补用道续得尽前。于奏定章程。并无不合。王德榜著仍以道员留于浙江尽先补用。至吏部于王德榜前次留浙补用之旨。何以似未之知。于此次始行议驳。且尚指为侯选道之处。并著吏部查明具奏。　　

○谕议政王军机大臣等、曾国藩奏、官军攻克句容。及陈近日军情。因病请假各摺片。沈葆桢奏、攻克新城。并合围南丰一摺。沈葆桢摺内。于记名提督黄仁遗、徐生德二员。系请旨奖励。前轻谕令军机处知会各路军营。遇有奏请特旨奖励之员。须将该员履历。及历次所得奖叙。随摺开送。以备稽查。今黄仁遗、徐生德、二员履历。未据开送。已于明降谕旨内。将该二员先行交部优叙。仍著沈葆桢将该员等履历。查取开送。俟南丰攻拔。再行候旨加恩。曾国藩所陈贼酋陈炳汶、汪海洋等、分道犯徽。其氛甚恶。虽围攻郡城。力战却之。而侍逆大队。复由昌化踵至。徽州岭内。篇地贼氛。徽休祁黟四城危急等情。江浙军务。正当得手。贼之分窜皖南江西。前后踵接。甚为可虑。曾国藩现已饬令鲍超全军。回援江西。调石埭二营青阳四营之兵。入岭援徽。著即严饬各员。赶紧分投援剿。鲍超援江。路途太远。恐落后著。势未必能绕越贼前。沈葆桢所奏新城克后。南丰一城。尚未攻克。即著沈葆桢督饬席宝田、韩进春等、乘此各军云集之时。速将南丰县城攻克。以绝后股窜匪希图入江合并之意。刘典已酌带所部起程赴浙。是否已入江西界内。著沈葆桢飞催前进。江西得此一军。剿贼必更得力。黄仁遗等所带。系江忠义旧部。此次独力克拔新城。甚为得力。并著沈葆桢相机调遣。迎探后股窜贼。拦头截击。新城余匪。与南丰分窜之贼。均已由江窜走闽境建甯地方。前谕左宗棠、徐宗干、催调曾元福内渡之军。以资防剿。此军何日内渡。该督抚等作何调度。随时奏闻。仍恐由江窜闽之贼。其势过重。则曾元福一军。力尚薄弱。前以张运兰之军。剿办逆匪。向称得力。谕毛鸿宾等即饬该员酌带所部。速回福建臬司本任。以备闽防。嗣因毛鸿宾奏留此军。未可骤离粤境。复经谕令酌量调赴粤闽毗连境地驻扎。俾与闽省声息相通。相机防剿。现在由江窜闽之贼日多。如由邵武汀州一路奔趋闽省。官军恐难堵截。著毛鸿宾饬令张运兰仍即速回本任。带领所部。迎头堵剿。使贼之窜闽者。不得肆行奔突。即所以保完粤境。并著将知府刘德谦添募楚勇。酌定如何调拨。豫防贼由江境窜粤之路。粤东剿除各处余匪。兵力如何不敷。须行另募。道员唐启荫现在何处。该员是否得力。能否筹给勇赀。饬令添募西勇及楚边各勇。以资调遣之处。著毛鸿宾、郭嵩焘、酌量办理。曾国藩本日奏片内。有湖州克复。贼悉由徽窜江。金坛丹阳。业经鲍超会同镇扬两军克复。常州亦有克复之信等语。湖常两郡克复。左宗棠、李鸿章、想各奏报在途。此时全局通筹。李鸿章克常州后。即可移军助攻金陵。以图速拔。毋令大股再得窜逸。扰及他处。自是第一要著。如兵力有余。尚可分拨由宜溧东坝。入皖助剿。兼防本省边境要隘。其皖南贼势已众。惟左宗棠克湖州后。将蒋益澧等各军。由浙派赴徽境所属。会同曾国藩调往之青阳石埭各营。并力截剿。尚为捷近。著该督等妥速筹办。并著催令刘典之军。迅即取道江西。与江省各军。觇贼所向。以为迎击之师。暂归沈葆桢调遣。曾国藩患病。自属实情。当此事机紧切之际。全在该大臣运筹决策。以竟成功。著赏假一个月。安心在营调理。其于军务要件。仍可照常督办。金陵围师。即责成曾国荃一手经理。务令拊循士众。奋勉图功。如果克复。准其先由曾国荃、彭玉麟、杨岳斌、会衔驰奏。襄樊贼势亦众。官文等前奏鄂省剿办。未即大挫其锋。贼本有于该处聚齐回救金陵之说。亦属不可不防。曾国藩所虑贼由豫皖陆路。至凤颍庐巢一带。掳船南渡之处。本日已寄谕僧格林沁檄令陈国瑞之军。遇有逆捻等股由豫窜皖。即自徐宿一带移军援剿。以备不虞。杨岳斌、彭玉麟水师。江面布置。仍著曾国藩随时筹商办理。兵部侍郎崇厚奏、江浙新复郡县。请饬筹办赈济一摺。其中所奏。是否可行。著曾国藩、左宗棠、李鸿章查核办理。崇厚原摺。均著钞给阅看。将此由六百里各谕令知之。　　

○又谕、前有旨令僧格林沁调派陈国瑞之军赴豫。嗣据吴棠奏请将陈国瑞一军。驻扎徐宿。当经允照所请。仍令听候僧格林沁随时调遣。嗣经僧格林沁覆奏、仍令暂驻徐州镇抚。届时酌量调派。兹据曾国藩奏称、汉中发捻各匪。窜至邓州内乡之交。襄樊贼势甚众。虑由豫皖陆路。冲至凤颍庐巢一带。掳船南渡。图解金陵之围等语。皖北防剿各军。节经官文、曾国藩、移调湖北皖南。现存皖北各营。兵力已不甚厚。金陵功在垂成。汉中发逆。人数众多。设由豫省窜入皖北。势将掣动大局。关系非轻。凤颍庐巢一带。为该逆救援金陵、陆路所必经之处。防堵均形吃重。乔松年虽在临淮。所部未必可恃。陈国瑞一军。素称得力。且距凤颍庐巢一带较近。著僧格林沁酌量情形。陈国瑞应否移扎何处。兵力是否足敷堵剿。即由该大臣檄令遇有发捻各逆由豫窜皖时。即就近由徐宿一带。移军援剿。以资得力。将此由六百里谕令知之。　　

○江西巡抚沈葆桢奏、防剿吃紧。请将本年乡试展缓举行。从之。　　

○以克复江苏句容县城。赏参将黄海清、孙开华、巴图鲁名号。总兵官冯标等加衔升叙有差。予阵亡知府田芬、参将阳茂泰、都司易新胜、守备向忠国等、祭葬世职加等。　　

○以克复江西新城县城。予提督黄仁遗、徐生德优叙。阵亡都司邱采芹、守备谷开文、把总王丰河等、祭葬世职加等。　　

○以广西克复浔州府城出力。赏道员张铣花翎。府经历王向荣蓝翎。余加衔升叙有差。　　

○癸酉。谕内阁、阎敬铭奏、请重名器以裕京饷一摺。据称捐例之开。藉以筹备饷糈。近来行久弊滋。如道府州县等官。责任均重。自减成收捐以来。以官为贸易者。得厕其闲。明效输将。暗亏帑项。请饬将道府州县四项。仍按筹饷定例减二成章程。呈缴实银。均在京铜局报捐等语。所奏不为无见。道府有表率之责。州县为亲民之官。均应慎选廉能。以襄治理。近因捐数较轻。遂致所收易滥。在挟赀干进者流。且自视为无足重轻。一经得官。于地方吏治民瘼。漫不加察。恣情侵蚀。罔利营私。下则朘削民生。上则亏那国帑。总缘收捐太易。人品混淆。亟应明定章程。以示限制。嗣后各省捐局。除丞倅杂职。仍准照常收捐外。其道府州县四项官职。著户部按照筹饷定例减二成章程。收捐实银。并令均在京铜局报捐。各省捐局。即将收捐道府州县四项官职之处。一律停止。　　

○又谕、沈桂芬奏、特参州县佐杂等官。请分别降革撤任一摺。山西浑源州知州李镜清、贪鄙性成。民情怨怫。代理灵石县事提补交城县知县萧汝霖、不知立品。物议沸腾。前署甯远厅司狱分缺闲用典史赵从陶、任性妄为。不自检束。均著即行革职。高平县知县单宝书、才具尚可。舆论未孚。著以府经历县丞降补。万泉县知县宋宝树、质地谨厚。办事未能精细。甯武县知县谌厚庆、地方公事。尚无贻误。惟才欠开展。均著撤任留省察看。　　

○谕议政王军机大臣等、陕西巡抚刘蓉、前经胡林翼、骆秉章、历次保荐。朝廷＜??闲＞任封圻。畀以陕疆重寄。现在陕西回务甫清。余孽未殄。汉中逆匪。剿除未净。窜豫之贼。尤赖陕援。关中据天下形胜。筹画军务。与民更始。关系非轻。朝廷为地择人。自当慎之又慎。刘蓉为骆秉章所素知。且汉南距川密迩。闻见倍确。究竟该抚入陕以来。于一切军情。有无贻误。以现在陕省情形而论。该抚能否胜任。即著剀切据实奏闻。毋稍徇隐。又前广东布政使文格、现调来京引见。前浙江盐运使朱孙诒、先经派赴多隆阿军营。襄办营务。嗣据多隆阿以回务告竣。奏明给咨送部引见。骆秉章前在湖南有年。文格、朱孙诒。均久属属下。其才具操守。必能洞悉底里。又盐运使衔候选道李概、已有旨饬令来京引见。该员前在湖南本藉办事。是否足资任使。骆秉章谅亦知之有素。以上三员。并著该督就所见闻。悉心评论。其性情才识何如。若膺＜??闲＞用。能否有济。务期核实覆奏。以副朝廷旁求慎＜??闲＞之意。本日又据张凯嵩奏、粤军派援黔省之副将杨廷桂七营。月需饷银。请饬就近解济等语。粤省援军入黔。需饷孔亟。著骆秉章即于未解粤饷内。按月筹拨银一万两或数千两。委员就近解至黔省。交杨廷桂军营。以资接济。将此由五百里谕令知之。　　

○又谕、张集馨奏、汇报军情。分别咨饬堵剿。并盩厔营中情形各摺片。曹灿漳股内伪统领游飞熊等三百余人。既从镇安县赴甯陕厅投诚。何以复折窜该厅属之腰竹沟。续又由洵阳佛坪厅等处。窜至鄠县之涝峪口。现在贼众已骤增至二万余人。是否该地方官为贼匪伪降所误。堵剿松懈。致令该逆任意肆窜。复行蔓延。张集馨原奏。殊不明晰。刘蓉不日即可到省。著即查明具奏。鄠县距省甚近。防堵最宜严密。张集馨现已咨明穆图善拨兵进剿。著多隆阿即饬令穆图善迅速筹兵。驰往遏截。毋令延入腹地。并著刘蓉饬令该县多集乡团。固守要隘。以固省城门户。川兵现在濠沟西峪沟等处兜剿。若再得一军进峪夹击。则此股可期殄灭。著刘蓉迅即拨兵。与穆图善所拨兵勇。前复夹攻。将该匪全股埽除。毋得纵令他窜。省城既有奸细徐淀扬冒充职官。溷迹城内。则防守稽查。益宜慎密。张集馨务当随同刘蓉妥筹布置。不可稍涉大意。陇州回匪。前已据多隆阿、张集馨、叠报肃清。何以此时马鹿镇等处。又有逆回屯踞。陶茂林一军。现与雷正绾合攻平凉。叠获大胜。逆首木三、已为雷正绾兵勇生捦。若陶茂林所部不返陇州。则平凉郡城。指日可复。甯夏满城。亦可进筹援应。曹克忠现已由两亭拔营前往陇州。刘蓉即日到省。亦可酌拨所部将士。分防鄠县城池及涝峪口一带。俾穆图善等军。移剿汧陇并峡口等处回匪。以通甘省粮路。著多隆阿、穆图善、刘蓉、与雷正绾斟酌情形。会商筹办。雷正绾所需饷银五千两。并军火器械等项。即著张集馨与林寿图等设法妥筹。源源接济。毋令稍有缺乏。山阳商南镇安各踞贼。虽已东窜。难保不复行折回。卢氏之木阳关瓦穴。皆与商南各隘口相连。即著多隆阿、刘蓉、严饬在防文武。严密防堵。盩厔营中将士。仍著多隆阿饬令穆图善整齐约束。以肃营规。将此由六百里谕知多隆阿、穆图善、雷正绾、刘蓉、并传谕张集馨知之。　　

○又谕、张凯嵩奏、围攻贵县贼巢。击退援贼。现筹进取情形。阳春客匪。拟窜西省。杨廷桂一军援剿黔匪各摺片。贵县黄逆踞伏平天寨。抗拒全军。经刘坤一等、设法围攻。歼灭援贼。购觅内应。直偪该寨而营。逆势益形穷蹙。著张凯嵩督饬各军。乘此声威。直捣坚巢。务将该寨迅图克复。以竟全功。阳春县属客匪。经东省官军击败。现拟逃窜西省。阳春毗连信宜。西省容岑两县。紧与信宜接壤。不可不豫为之防。著张凯嵩檄饬西省毗境文武。督率兵练。严密防守。并饬令蒋泽春确探贼踪。迎头截剿。并联络东省官军。两面夹击。以图聚歼。黔省匪徒廖万服、杨通潮等、率党千余。窜越西林之潞城地方。著张凯嵩即饬知府吴其逵激励绅团。实力剿办。并著劳崇光、张亮基、严饬该地方文武。跟踪紧蹑。以期迅殄逆氛。黔省贼匪。句结李逆。并股图扰省垣。其八寨之贼。窜入独山之霸街八蒙一带。又进踞已赖旁寨等处。该处一由独山可达南丹土州。一由荔波可达思恩。杨廷桂现已进军荔波。黄仲庆亦折回独山。分路进攻。著张凯嵩即饬该员等、先将李七一股歼除。仍视黔省缓急情形。相机援剿。并著劳崇光、张亮基、檄令本省各军。与粤西派出官军。联络声援。次第剿除。毋令匪踪益形滋蔓。将此由六百里各谕令知之。　　

○广西巡抚张凯嵩奏、遵查贼酋潘炳、实于上年十月初五日在蒙洞村前中炮身死。报闻。　　

</div>
    <div class="pagination">
<a href="清实录同治朝实录_page152.html">上一页</a><span>...</span><a href="清实录同治朝实录_page148.html">148</a><a href="清实录同治朝实录_page149.html">149</a><a href="清实录同治朝实录_page150.html">150</a><a href="清实录同治朝实录_page151.html">151</a><a href="清实录同治朝实录_page152.html">152</a><span class="current-page">153</span><a href="清实录同治朝实录_page154.html">154</a><a href="清实录同治朝实录_page155.html">155</a><a href="清实录同治朝实录_page156.html">156</a><a href="清实录同治朝实录_page157.html">157</a><a href="清实录同治朝实录_page158.html">158</a><span>...</span><a href="清实录同治朝实录_page154.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
