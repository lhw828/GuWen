<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 451 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 451 页/共 505 页
  </h1>
  <div class="content">
   ○又谕、刘岳昭奏、请将庸懦不职之武弁分别降革等语。云南督标中军副将署镇雄营参将张成贵、任性骄傲。不谙体制。著开缺以游击降补。补用副将署景蒙营游击黄世昌、行为卑鄙。不安本分。著即行革职。勒令回籍。城守营守备陶勤。专意取巧。妄事钻营。著革职永不叙用。以肃戎行。　　

○又谕、刘岳昭等奏、官军攻克兴义府城一摺。贵州兴义府城。久被回匪盘踞。为滇黔两省边患。经该督抚等派军会剿。叠有斩捦。本年四月闲。总兵吴奇忠等、攻入外城。夺据碉楼。道员沈寿榕、吴德溥、复会督各军昼夜环攻。该逆抵死抗拒。二十五日。滇军设伏城南。黔军全队由北奋击。贼见北门攻急。奔赴抵御。滇军即乘虚由南门越濠架梯而入。歼毙悍贼二千四百余名。生捦九百余名。当将兴义府城克复。剿办尚为得手。即著督饬官军。将新城贼巢克期攻拔。以靖黔疆。　　

○谕军机大臣等、荣全奏、回抵塔城筹办各务。富和奏、酌核军饷以资要需。并接济布伦托海人众各摺片。前据总理各国事务衙门奏、与俄使办论交收伊城各事大概情形。业经函知荣全相机商办。该署将军旋回塔城后。俄人有无覆音。其在塔境三工河湾等处驻扎兵队。有何动静。仍著察看情形。按照总理衙门函知各节。详慎筹办。玛纳斯为伊犁东来要地。自应早筹克复。以资控扼。荣全现已派员驰赴沙山子等处查探情形。著即催提吉林马队到齐。认真整顿。豫筹调度。景廉亦当督率张玉春等速筹进兵机宜。并随时咨商荣全。互相策应。以期共维大局。富和所奏。布伦托海农民开垦耕种及十苏木台站雇觅驼马需用银两。暂由荣全饷下借银四千七百余两。并请饬部拨银二万两。或由何项专款动用。或暂由科城那款济急等语。著户部即照所请。筹拨应用。拨款未到以前。仍著荣全酌量缓急。通融接济。厄鲁特十苏木人众。从前暂归科城管辖。现在富和既经到任。自应仍归塔尔巴哈台接管。以符旧制。著常顺、保英、即将未了各案件移交富和接办。此项人众情形困苦。该参赞务当加意抚绥。毋令失所。需用盐粮。并著查照向章。奏明拨用。将此由六百里各谕令知之。　　

○又谕、荣全奏、补偿俄款事竣。请饬催款项一摺。据称山西奉拨应还俄款。同治九十两年先后解到银两。业已归还该国。本年再还俄钞四万张。即埽数全清。惟现在日期已迫。山西应解此项银两。尚接准起解来文。请饬迅速拨解等语。著鲍源深将山西奉拨。本年应偿俄国银两。按照从前奏定数目。赶紧解至乌里雅苏台转解应用。不得稍有迟缓。将此由五百里谕令知之。　　

○以克复贵州兴义府城。赏提督何世华、总兵官李汉元、颜佑胜、一品封典。颜佑胜并赏巴图鲁名号。道员沈寿榕、吴德溥、黄马褂。总兵官文德盛、副将李嘉谷、杜得云、参将金仕耀、游击余继祖、林志良、知府陈席珍、同知陈廷梁、知县曾善权、巴图鲁名号。知府刘官礼、都司罗登瀛等花翎。通判王图等蓝翎。余加衔升叙有差。予阵亡游击杨佑禄、都司彭称选、把总张振麟、祭葬世职加等。　　

○甲申。以翰林院侍讲许应骙充日讲起居注官。黄毓恩署日讲起居注官。　　

○旌表守正捐躯河南邓州民张心得妻刘氏。　　

○丙戌。谕军机大臣等、文彬奏、拏获著名幅匪。并摉捕余匪情形一摺。匪犯朱小五、于上年夏闲。在仰化集句通朱憬堂等。结幅聚众。扰害地方。现经清淮官军会合各该州县文武。尽力摉捕。先后剿除匪党多名。并将匪首朱小五、朱憬堂、拏获正法。办理尚妥。著何璟、张树声、文彬、饬令派出各员。会同各该地方官。迅速将逸匪朱芳茂等严密躧缉。务期全数弋获。不准一名漏网。此次出力各员。著准其汇案保奏。毋许冒滥。将此谕知何璟、张树声、并传谕文彬知之。　　

○以漕运总督张树声署江苏巡抚。山东布政使文彬仍署漕运总督。　　

○戊子。谕军机大臣等、据御史袁承业奏、晋省时有游勇劫抢。多未破案。刻下邻氛未靖。恐此辈乘机骚动。为患地方。该省裁种罂粟。虽经鲍源深饬属严禁。究未悉绝根株。并请将烟馆一并禁革等语。游勇为害闾阎。民闲私种罂粟。既妨农田。并坏风俗。均宜及时整顿。著鲍源深按照该御史所奏。将游勇认真查拏。毋任藏匿。并禁止民闲裁种罂粟。开设烟馆。饬属一律遵办。不得视为具文。至所称晋省停铸多年。恳请减炉鼓铸一节。该省此时能否开铸。著该抚酌度情形。妥筹具奏。原摺著钞给阅看。将此谕令知之。　　

○己丑。谕军机大臣等、左宗棠、穆图善奏、收复河州城池。办理善后事宜。肃州官军获胜。并甘凉防军截剿援贼情形。邵亨豫奏、叠剿窜陕零匪肃清各摺。河州土回马占鳌、马尕大等、沥诚求抚。经左宗棠等宣布朝廷威德。责令尽缴马械。准其投诚。一面编审户口。将迁徙客回安辑土回各事。次第筹办。又于安定会甯平凉隆德静甯各属。度地广狭。分起安插陕回及汉民之无归者。并皆给以赈粮。所筹均合机宜。河州文武员弁。现已分驻任所。即著左宗棠督饬沉玉遂等。加意拊循。俾悔过自新之人。咸知感愧。庶可日久相安。不至再生反侧。其泰子寺等处要隘。并著饬令张仲春等军。照常联络布置。毋稍疏懈。撒扯回目畏威求抚。并著该大臣相度机宜。一并妥为筹办。西甯回目马泳幅乞降。而陕回禹得彦白彦虎等、自知稔恶。疑畏殊深。且有官军速进即当窜蜀窜滇以延残喘之议。不可不严为之防。左宗棠现饬冯邦棅、一面谕令悉缴马械。一面密饬降回截其去路。并分派各军会师碾伯。进规大小南川老巢。所筹深协兵机。即著督饬官兵密速剿捕。毋令他窜。肃州城坚濠深。徐占彪一军。虽屡攻获胜。仍当饬令稳慎进取。不得稍涉疏虞。窜陕零匪。经陕防各军截剿。追至靖边保安所属。该逆窜向草地而去。邵亨豫当督饬谭仁芳等。扼要驻扎。严密布置。以靖疆圉。北山一路。开垦渐多。民食稍资接济。并著该署抚督率牧令。勤求民瘼。加意抚绥。以副轸念灾黎至意。将此由六百里谕令知之。　　

○又谕、景廉奏、探闻西路军情。派兵助守古城。定安奏、遵拨队伍驰赴景廉军营。文麟奏、因病请假。暂留锡纶帮办营务各一摺。乌噜木齐回逆。复与安集延句结。图袭徐学功等营垒。该营官等先期拔队出险。未为所乘。该逆等诡谲异常。旋离旋合。现既联成一气。狼狈为奸。并欲乘隙东犯奇古。该处防兵单薄。亟应豫为布置。以备不虞。景廉已檄派巴城绿营官兵。暨靖边后营头起勇丁。共计三百余名。驰赴古城协同防守。务当饬令各营随时侦探。设法堵御。力遏妖氛。不得稍涉疏懈。其靖边后营左营勇丁抵坤后。能否添拨前往。并著景廉酌度办理。该都统军营需兵甚急。李天和所部各营。即著成禄檄令迅赴巴城。归景廉调遣。毋稍迟延。该逆等蛩距相依。凶焰渐炽。著荣全迅即选派索伦等项官兵。会合赵兴体团勇。进攻玛纳斯。以分贼势而杜诡谋。定安现在派拨吉林黑龙江马队官兵一千名。大同镇属步队官兵一千名。赴景廉军营助剿。即著赶紧部署。克期拔队前进。迅赴戎机。文麟现因病乞假。恳留锡纶在哈。帮同办理营务。刻下西路军情吃重。景廉筹办进剿。佐理需人。锡纶未可中途久滞。姑允文麟所请。赏假一个月调理。暂留锡纶在哈。将该处防剿事宜随时商办。文麟假满后。锡纶立即起程。迅赴景廉军营。不准再涉延宕。将此由六百里各谕令知之。　　

○又谕、恩麟、德泰奏、廓尔喀国王例贡届期。援案恳免。暨达木蒙古番族被灾。请拨款抚恤各一摺。郭尔喀国王例贡届期。恳请赴京呈进。现在陕南一带陇回未靖。道路通塞靡常。若准其来京。致该贡使阻滞中途。徒劳跋涉。殊非柔远之道。所有此次该国王应进贡物。著照上届成案。免予呈进一次。以示体恤。至达木蒙古官兵。及三十九族番民。据恩麟等奏称、于同治九十年闲。叠遭大雪。人畜冻毙。游牧乏所。藏库无款那济。请饬川省先行拨银三四千两等语。达木一带。连年被灾。自应速筹赈恤。著恩麟等即于藏库军饷项下先行那用。派委妥员前往该处。查明被灾重轻。核实散放。毋令一夫失所。其那用饷项若干。由恩麟等核明。行知吴棠。迅速照数筹拨。解藏归款。将此由五百里各谕令知之。　　

○吏部以大学士文祥应定何殿阁请。得旨、著授为体仁阁大学士。　　

○予陕西甘泉等处阵亡游击李运堂、都司张兴泰、祭葬世职。　　

○庚寅。谕军机大臣等、刘长佑、冯子材奏、官军暂留越南。并剿办各属土匪各摺片。刘玉成等所部兵勇。现因越南尚未派兵接防。一时不能入关。冯子材已照该国所请。暂留镇柳选建等营。扼扎太辖。现筹选练防军。慎固封守。办理尚妥。即著刘长佑、冯子材、照会该国。迅速派兵接防。一面饬令刘玉成等、先就戍所各营认真挑汰。俟大军入关。即于边境各要隘妥筹布置。毋稍疏虞。思南太镇及北流岑溪等处土匪。现经次第摉捕。巨憝歼除。该抚等仍当饬令派出各营及地方文武。迅将逸匪悉数捕获。毋留余孽。并将善后事宜妥为区画。以卫地方。此次剿匪出力各员。著准其择尤汇案请奖。毋许冒滥。将此由四百里各谕令知之。　　

○辛卯。孝静成皇后忌辰。遣官祭慕东陵。　　

○以通州验收米石完竣。予署仓场侍郎宜振议叙。　　

○予故江西布政使龙启瑞入祀名宦祠。从巡抚刘坤一请也。　　

○壬辰。孝懿仁皇后忌辰。遣官祭景陵。　　

○谕军机大臣等、前因富和奏、布伦托海农民开垦耕种及十苏木台站雇觅驼马需用银两。请饬部拨银二万两。当谕令户部筹拨。兹据该部奏称、新疆月饷。自同治五年奉拨起。截至本年六月止。山西欠解银四十七万二千两。山东欠解银二百二十五万五千两。河南欠解银一百五十六万一千余两。直隶欠解银十万五千两。惟山东积欠。为数最多。此次富和请饷。拟即于山东积欠新疆协饷项下提拨银二万两等语。著丁宝桢迅即如数筹拨。委员解交绥远城。由定安转解塔尔巴哈台。交富和收用。此项饷银未到以前。著富和仍遵前旨。与荣全筹商。通融接济。其山东山西河南直隶历年欠解新疆月饷银两。并著丁桢、鲍源深、钱鼎铭、李鸿章、陆续筹解。以后月饷。仍当源源报解。毋稍延欠。将此由五百里各谕令知之。　　

○又谕、奎昌等奏、遵旨遣撤安插棍噶扎勒参营众一摺。棍噶扎勒参现带索伦马步民兵三百余名。由台路径赴塔城。其厄鲁特兵队。俟将所带喇嘛亲族安插阿勒台山后。再行赴塔。业经奎昌等发给口分。雇备驼马。于六月十三日拔营西进。惟棍噶扎勒参所部。杂凑成军。营规未必整肃。该呼图克图性复喜事。尤当妥为驾驭。方能就我范围。刻下所部索伦厄鲁特官兵。全赴塔城。人数不少。富和当申明纪律。加意约束。毋令滋生事端。并著奎昌等随时确探。妥筹兼顾。不得因该营已赴塔城。遂存膜视。另片奏、科城积欠应拨乌城官兵口粮。据常顺等咨商划拨饷银。通喇采办。恳请饷拨折支军粮银五万两等语。著照所请。即由户部如数妥筹拨给。此项银两一时未能解到。准由军饷银内先行动支。每石口粮。照议折给银四两。俟军务告蒇。仍著照章办理。将此由五百里各谕令知之。　　

○兵部议覆原任两江总督曾国藩续议江苏水师章程。一、外海六营。分为三起。轮流巡哨。一、内洋五营。分界管辖。按期会哨。一、里河五营。各按汛地巡缉。一。淞南淞北太湖左右四营。各添船三号。每号配兵十四名。一、水营所遗陆汛。分拨附近各营兼管。一、京口三营原辖之大沙洲。拨归陆迅巡防。一、狼山镇属之海门营。改隶苏松镇管辖。一、苏松三营陆汛原留陆兵一百名。加留四百名。千总把总外委共十员。上海留兵二百名。汛弁两员。一、江面失事处分。即照前次会议章程核议。一、应造船只。分别派营驾驶。一、裁撤千总八员。把总二十四员。改设外委三十四员。以符定制。一、酌定外委薪粮。一、外海六营营官衙署。各给差兵十名。一、水师提镇兼辖陆营。例马照旧支给。不得兼支座船。太湖右营。系以都司为营官。应给坐船二号。一、内洋五营。升拔考验。照外海水师例办理。里河五营。照内河水师例办理。一、增添稿书五十三名。书识二百八十六名。一、里河水师各船。需用旗帜号衣等项。每年发银制给。一、加给水师提督及苏松狼山福山三镇总官兵巡洋经费。稿书书识五年役满。考职送部。一、外海内各船。共配炮位六百一十六尊。洋枪八百八十杆。一、各船火药经费。在上海苏州各局领给。一、新立各营官兵俸薪养廉等项。每年约需银二十三万两有奇。不至浮于旧额。以上二十一条。均应如所奏办理。从之。　　

○癸巳。上奉慈安皇太后慈禧皇太后幸漱芳斋。侍午膳。　　

○甲午。慈安皇太后圣寿节。遣官祭太庙后殿。奉先殿。　　

○上率王以下文武大臣诣慈宁门行庆贺礼。众官于午门外行礼。　　

○诣钟粹宫慈安皇太后前。侍早膳。　　

○奉慈安皇太后慈禧皇太后幸漱芳斋。侍午膳。　　

○旌表守正捐躯四川安岳县民唐自沅妻谢氏。　　

○乙未。谕军机大臣等、曾璧光等奏、剿除牛角坡逸匪。并攻拔香炉山贼巢。歼除逆首李宰腐等。下游一律肃清一摺。黔省下游苗教各匪。叠次肆扰。势甚猖獗。经曾璧光等会同湘军实力攻剿。现在下游地方肃清。办理甚为妥速。惟苗疆甫定。营制未复。自应留兵镇抚。以资弹压。即著曾璧光等酌留精兵一万五千名。分投扼扎。遇有藏匿余匪。悉数捕剿。以期净绝根株。毋得稍有松懈。上游兴义郡城。已经何世华等攻克。仅余新城贼巢未下。谅不难指日收复。并著曾璧光等饬令该总兵等会合滇军迅图恢复。毋任迟缓。黔省素称瘠苦。办理善后。需用孔殷。著曾璧光于协饷解到后。督同司道妥筹办理。并将兵勇酌撤。以节糜费。将此由五百里谕知曾璧光、并传谕周达武知之。　　

○又谕、曾璧光奏、请饬拨专款筹办善后一摺。黔省变乱垂二十年。现在下游幸已荡平。惟土地荒芜。穷黎遍野。加以收降苗众。遣散兵勇。人数甚多。必须妥筹安辑。方能一劳永逸。该省素称瘠苦。现当兵燹之后。一切善后事宜。若不专拨钜款。赶紧办理。诚恐数十万众。流离失所。别酿事端。所关非细。曾璧光请于江西厘金内提拨银四十万两。湖北厘金内提拨银三十万两。均于应协黔省兵饷积欠项下扣抵。山东福建各借拨银二十万两。仍由四川广东江西湖北浙江五省。每省代还山东福建两省银各四万两。亦于积欠黔省兵饷项下扣抵。著各该督抚于奉到谕旨后。立即如数分别拨解。不得稍涉迟延。亦不得以现协军饷及现办黔捐藉词抵卸。谅该督抚等必能力顾大局。竭力筹拨。不误要需也。将此由五百里各谕令知之。　　

○以贵州剿除苗匪。下游肃清。赏提督钟开兰、邓有德头品顶带。提督钟有思、邓日胜、罗芳林、吴占胜、成有余、黎泽桂、总兵官邓千胜、唐天佑、一品封典。提督龚生环、湖国珍、总兵官宇文秀、李得贵、黄马褂。总兵官邵永龄、李茂华、周定元、黄三元、李锡仁、徐有耀、朱连升、朱洪胜、沉玉明、副将叶正雄、张大洪、董应昌、李德良、道员吴自发、知州曾纪鹗、参将朱荣昌、都司闻国兴、巴图鲁名号。知府张观钧、守备黄祥英等花翎。县丞张正煃等蓝翎。余加衔升叙有差。予阵亡都司蓝金曜祭葬世职加等　　

○以筹济贵州军饷。予四川总督吴棠、前任成都将军崇实等优叙。赏贵州道员吕序程花翎。江西道员景福等加衔有差。　　

○丁酉。中元节。上诣奉先殿。寿皇殿。行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○上奉慈安皇太后慈禧皇太后幸漱芳斋。侍午膳。　　

○以神灵显应。颁山东嘉祥县关帝庙扁额曰宣德安流。　　

○谕军机大臣等、左宗棠、穆图善奏、凉州兵勇分剿窜回情形一摺。镇番县属。有大通一带窜来陕回。并南山等处土回。沿途裹胁居民。肆行抢掠。经在防各军随处截剿。余匪向西沙窝遁去。其古浪县属贼匪。及窜扰永昌县属之陕回。亦经各军迎剿获胜。余贼远扬。即著左宗棠、穆图善、饬令王仁和督率兵勇。并力摉捕。务绝根株。穆图善另片奏、交卸省防后。应否带队赴任。抑或移扎西安。请旨遵行等语。河州抚事渐次就绪。西甯一带。刘锦棠现统各营前往。相机剿抚。左宗棠自可进驻省垣。居中调度。穆图善交卸省防。原应即赴本任。以重职守。第甯夏现尚安谧。且有张曜所部驻扎。足资镇摄。陕西为甘军后路粮饷所关。此时南北两路。时虞零匪窜扰。且新抚回众分别安插之处。均距陕界非遥。非得力队伍扼扎要隘。慑以声威。不足戢犬洋反覆之性。著该将军于左宗棠进省。将现办防务分晰移交后。统带所部马队。并挑选步队。率以东行。在陕西乾邠一带择要扼扎。妥筹防剿。以副委任。穆图善所部分布近省各要隘。尚称得力。左宗棠到省后。派兵接防。是否足敷分布。傥不敷扼扎。即可将该将军所部酌量留防。著与穆图善妥筹办理。穆图善应俟该大臣布置妥协后。再行拔队东进。至该将军吁恳陛见之处。著俟军务大定。再行奏请。将此由五百里各谕令知之。　　

○又谕、本日据穆图善片奏、交卸省防后。应否带队赴任。抑或移扎西安。已谕令该将军督率所部。驰赴乾邠一带驻扎矣。武毅右营勇丁。溃散二百余名。并有戕害营官情事。是否系曹克忠所部。现在已否安谧。如何惩办。穆图善驰抵陕境。自能弹压镇摄。以杜乱萌。惟此项勇丁。竟敢肆行不法。久留该处。亦恐不能得力。如该将军所带各队到齐后。足发分布。即可将武毅右营及其余队伍酌量裁撤。免滋纷扰。若尚须酌留。应如何布置箝束。傥须遣撤。应拣派何员管带出境。以免逗遛陕疆。致贻后患。均著体察情形。迅速奏明办理。至曹克忠与穆图善共事多年。才略性情。知之必悉。其接统刘铭传所部及新募各营。能否整顿驾驭。并著穆图善就近详察。据实具奏。将此由五百里密谕知之。　　

○赏三等承恩公崇绮委散秩大臣。　　

○予甘肃永昌等处阵亡副将张忍祥、都司柳国瑞、守备陈桂林、把总杜文绣、祭葬世职加等。　　

○缓徵山东东平、濮、金乡、滋阳、四州县暨东平所被水被雹地方新旧额赋。　　


大清穆宗继天开运受中居正保大定功圣智诚孝信敏恭宽毅皇帝实录卷之三百三十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十一年。壬申。七月。戊戌。谕内阁、彭玉麟、英翰、刘坤一奏、特参长江水师庸劣员弁。请旨分别革惩一摺。江西湖口中营前哨守备两江补用副将黄振鳌、狎妓妄为。不能约束兵丁。署左哨把总尽先都司龚永胜、尽先补用副将郭松盛、尽先补用都司廖发、姜绍庭嗜好太深。操防怠惰。均著即行革职。不准留营。前哨把总参将沈其贵、声名甚劣。著即行革职。吴城营左哨都司记名提督邓金楚、后哨守备记名总兵尹坤山、右哨千总记名总兵黄得胜、后哨千总尽先副将谭宏亮、均有嗜好。邓金楚并登岸陆居。本应即予罢斥。姑念该员等从征多年。叠著劳绩。均著先行撤任察看。勒限改过。傥逾限不悛。即行严参惩办。邓金楚并著撤销勇号。吴城营右哨把总记名总兵刘永胜、署后哨外委尽先参将杨声凤、暴气自甘。玩视防务。饶州营署左哨外委尽先守备洪芝兰、署右哨外委尽先参将李天贵。不守纪律。均著即行革职。不准留营。安庆营前哨守备已升都司尽先副将赵俊秀、前哨守备记名总兵葛定有。均于捞取遭风船只物件。从中渔利实属居心卑鄙。本应严惩。姑念该员等从征多年。著有劳绩。且巡防尚属认真。均著革去提督衔以观后效。左哨千总尽先副将彭腾芳、中哨千总副将李西田、右哨千总记名总兵万品文、中哨把总尽先参将王南山、前哨把总尽先参将吴长松、前哨外委千总萧光武、性耽安逸怠惰江防。均著革职不准留营。署前哨千总尽先都司刘福田、形同无赖有玷官箴。右哨外委尽先都司史芳兰、不自检束任性妄为。均著即行革职永不叙用。左哨把总都司汤友胜、屡离汛守肆行无忌。中哨外委都司李世富、嗜好既重违例陆居。均著即行革职永不叙用。并不准改投别营效力。署华阳营游击左哨都司总兵李正和、于该营前哨外委尽先守备贺桂林强买民妇。不为究处转加袒护。殊干军纪。本应严惩。姑念该员从征多年著有劳绩。著即撤任革去提督衔总兵。以副将降补归部铨选不准留营。贺桂林著即行革职永不叙用。华阳营左哨千总副将彭致和、左哨千总记名总兵任启耀、不知自爱。均著即行革职。不准留营以肃军律。　　

○又谕、前据德泰奏、驻藏办事大臣恩麟擅赏戴琫花翎。及巡阅营伍并未亲到蒙混入奏各节。当经降旨令恩麟明白回奏。兹据奏称、上年剿办不法总堪布班垫顿柱。因戴琫拉旺夺结带队奋勇。赏给翎支。当经咨明达赖喇嘛。其巡阅后三汛营伍一节。因番民苦瘠由各番官呈请免往。从前奏报漏未声叙。至巡捕戈什哈等酌给翎支。并未给与印照各等语。恩麟于所奏各节。虽系事出有因究属不合。恩麟著交部议处。即著来京当差。寻兵部议恩麟照不应重杖八十私罪例降三级调用。从之。　　

○谕军机大臣等、何璟奏、已革提督擅自出外请饬地方官严加管束等语。已革提督李世忠、前经降旨交地方官管束。何以任听出外游弋。现在虽无滋事实据难保不故态复萌。该地方官漫无觉察深可痛恨。著何璟派员押令该革员迅回固始本籍。毋任沿途逗遛。解到后并著钱鼎铭严饬该地方官随时管束。毋任潜行出外。傥该革员再或他往。无论有无滋事。即著就地严拏。治以违刜之罪以遏乱萌。何璟等不得稍存姑息之见。该地方官如再视为具文。任令他出。一经发觉。必将该县严加处分。该管各上司亦一并严处。不能再邀宽典。毋谓言之不豫也。将此各谕令知之。　　

○又谕、传谕广东提督张曜。张曜奏、官军剿办窜匪叠次获胜一摺。甯夏西路地方。自本年四月初二至六月十三等日叠有陕回窜扰。延及蒙境。经张曜派拨兵勇分路剿系。并于阿拉善各蒙古境内毙贼多名。现在和果勒厄拉等处已无贼踪。即著张曜督率沿边各营实力防守。并勤加侦探。遇有贼匪窜近即行截击。并饬提督孙全彪等、于柳林湖各要隘严密扼守。一面兼顾蒙境。毋令贼匪窜入。甯夏各回现已归业。该提督仍当随时稽察弹压。毋令滋生事端。
  </div>
  <div class="pagination">
   <a href="清实录同治朝实录_page450.html">
    上一页
   </a>
   <span>
    ...
   </span>
   <a href="清实录同治朝实录_page446.html">
    446
   </a>
   <a href="清实录同治朝实录_page447.html">
    447
   </a>
   <a href="清实录同治朝实录_page448.html">
    448
   </a>
   <a href="清实录同治朝实录_page449.html">
    449
   </a>
   <a href="清实录同治朝实录_page450.html">
    450
   </a>
   <span class="current-page">
    451
   </span>
   <a href="清实录同治朝实录_page452.html">
    452
   </a>
   <a href="清实录同治朝实录_page453.html">
    453
   </a>
   <a href="清实录同治朝实录_page454.html">
    454
   </a>
   <a href="清实录同治朝实录_page455.html">
    455
   </a>
   <a href="清实录同治朝实录_page456.html">
    456
   </a>
   <span>
    ...
   </span>
   <a href="清实录同治朝实录_page452.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
