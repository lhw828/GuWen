<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 591 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 591 页/共 681 页</h1>
    <div class="content">
○又议、钦天监奏言、科尔沁等二十四处蒙古、地势宽广、驻劄无定。太阳出入、节气时刻、未免杪忽之谬。请示明某地为据、以便钦遵推算。查钦天监造历。直隶各省、皆各以本省省城为准。其哈密等有城池、及蒙古王、贝勒、贝子、公等、盖造房屋居住之处、即以各处城池、居住房屋处推算。至蒙古游牧之地甚多。仍令明图等、遵照新图、查明某扎萨克、应于某处为准、定议推算。从之。　　

○辛巳。上诣皇太后宫、问安。　　

○甲申。遣官祭历代帝王。　　

○乙酉。谕大学士等、朕闻各省为祝万寿来京者甚众。其中老人更多。皆非本地人。时届春间、寒热不均。或有水土不服、亦未可知。尔等即传与汉官等、倘有一二有恙者即令太医院看治。务得实惠。以示朕爱养耆老之至意。　　

○丙戌。皇三子和硕诚亲王允祉、恭请上幸王园、进宴。　　

○丁亥。上诣皇太后宫、问安。　　

○戊子。清明节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○谕南书房翰林等、闻各省祝万寿老人、俱于十七日、在西直门外本省龙棚下、齐集接驾。十八日、至正阳门内、听礼部指地方行礼。行礼后、若再至龙棚、恐城门拥挤。年老之人、实有未便。况十七日、朕进宫时、经过各省龙棚。诸老人已得从容瞻仰。十八日行礼后、老人不必再至龙棚下接驾。尔等传与各省汉官。遍谕各省老人知悉。　　

○己丑。谕大学士等、今岁直隶各省年老官员、来京祝万寿者甚多。此内除本身犯罪官员外。或有因公挂误降级、革职者。俱酌量复还原品。于十八日随班行礼。又谕曰、赦诏一事关系甚大今颁诏日近。若不预定、恐临期舛错。朕将历年所下诏款。皆已遍阅应用者一一标记。其中有款同而字句异者、亦另行标出。尔等详审酌定。又祭祀古帝王陵寝等款应列于前。　　

○庚寅。上诣皇太后宫、问安。　　

○壬辰。大学士等遵上□日查奏、直隶各省来京叩祝万寿官员。除年不及六十、犯重罪者不开外。将文官李录予等二十三人、武官王世臣等二人、开列请上□日。得上□日、原任提督王世臣、侍郎李录予、彭会淇、副都御史劳之辨、侍讲杨大鹤、御史鹿宾、袁桥、运使孙之鼎、知府章文璜、光禄寺署正邢俨通判赵明仁、知县沈宗演、俱著给与原品。又谕曰、汉官内年逾六旬者、俱已施恩。满洲、蒙古、汉军官员、亦照此例查奏。　　

○诸王、贝勒、贝子、公、内外文武大臣官员等、以十八日恭遇皇上六旬大庆。各进鞍马缎匹等物。却之。　　

○癸巳。大学士等遵上□日查奏、八旗满洲、蒙古、汉军官员内、除年不及六十、犯重罪者不开外。将文官阿山等一百二十三人、武官扎喇克图等四十八人、开列请上□日。得上□日、原任尚书阿山、郭世隆、总督石文晟、喻成龙、侍郎常书、敦多礼、巴锡、戴都里、多奇、巡抚王国昌、许嗣兴、府丞李法祖、御史穆恕、迈色、舒述布、郎中津达善、硕木鼐、知府孔兴远、范承训、姜承基、员外郎范时彦、李勋、黑色礼、李起鳌、陈怀德、白靖、塔海、主事吾拜、治中吴泰、知县蒲敏政、徐秉元、杨起凤、原任都统扎喇克图、侍卫吴勒、塞勒、参将苏继武、拖沙喇哈番费雅哈、查林、步军校沙海、防御绰英额、守备张显位、骁骑校多起、俱著给与原品。　　

○甲午。上奉皇太后自畅春园回宫。直隶各省官员士庶、夹道罗拜。欢迎御辇。耆老等、跪献万年寿觞。上停辇慰劳。遍赐老人寿桃、及食品。诸王、贝勒、贝子、公、宗室、觉罗人等、及文武大臣、官员、兵丁、并于诵经处跪迎。上霁容俯视。皆赐以食品。　　

○镶蓝旗蒙古副都统赖都母、年九十。率其子孙迎驾。上停辇。命赐寿桃、慰谕之。　　

○谕大学士等、今岁天下老人、为朕六旬大庆、皆从数千里、匍匐而来。如何令其空归。欲赐伊等筵宴、然后遣回。著查八旗满洲、蒙古、汉军、汉人、大学士以下、民以上、年逾六十五岁者、奏闻。在本月二十二三两日内、择定一日赐宴。预为奏闻。便于备办。内有艰于动履、不能前来者听之。其能来者、俱令之来。即不能来者、朕另行按分颁给。诏内有恩赐老人一款。凡恩赐有名者、于名下注明。今时渐炎热。赐宴后、即令回籍耕种。其家奴勿入所查数内。再查八旗满洲、蒙古、汉军、以至包衣佐领下、不论官员闲散人等、年七十以上老妇。亦著奏闻。俟老人赐宴后、再定一日、送至皇太后宫赐宴。有艰于动履、不能前来者听之。其能来者、俱令之来。若有贫乏不能来者、著各属协助车马、使之前来。俱开真实年岁。不可捏报。再敕宗人府诸王以下、宗室子孙内、二十岁以下、十岁以上、选择聪明堪供任使者、六七十人。令于耆老前执爵。即朕子孙、皆令之出。宗室外、不用他人也。　　

○乙未。万寿节。上率诸王、贝勒、贝子、公、内大臣、大学士、都统、尚书、精奇尼哈番侍卫等、诣皇太后宫行礼毕御殿。王以下、文武各官、及致仕给还原品官员、行庆贺礼。八旗兵丁、直隶各省耆老士庶、齐集午门外、大清门内、叩祝万寿。上回宫。内大臣、侍卫、内阁、翰林院、礼部、都察院、詹事府等衙门侍直官员、诣乾清门行礼。上奉皇太后幸畅春园。王以下、满汉文武官员、直隶各省耆老士庶、仍于各诵经处跪送　　

○遣官祭福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○遣官祭真武、东岳、城隍之神。　　

○颁诏天下。诏曰、朕五十余年。上畏天命。下凛民碞。以敬以诚。覃思上理。且以一心对越上帝、未尝瞬息稍懈。赖昊穹之孚祐。祖宗之荫庇。国家蓄积有余。民间年岁丰稔。朕以凉德。勉思列圣。体大顺公。操心虑患。敷景运于休期。洪基业于光显。夙夜冰兢。宵旰靡遑。屈指春秋、年届六旬矣。览自秦汉以下、称帝者一百九十有三。享祚绵长。无如朕之久者。朕之虚薄。良深歉仄。何敢稍有倦怠。以负孜孜图治之初心。况在位之久者。始勤终忽、往往不能垂令名于后。所以乾惕之怀弥殷。忧劳之志愈切。兼之承平岁久。幅员日广。户口渐增。风俗日薄。朕与臣邻。夙夜在兹。以刚健中正。惇大成裕。谦尊有终。持盈保泰。犹恐未能。岂自满假、少有逸豫。朕以天下为心。天下当亦体朕之衷。各矢荩诚。皆敦孝敬。型仁讲让。守已奉公。务勤职业。官僚胥劝。人士奋兴。使遐迩之均被。小大之咸周。以享昇平之福。此非朕之德。乃天地祖宗之赐。今朕式慰中外臣民之情。博考典礼。大沛膏泽。用称跻世于仁寿之至意。于戏。锡民以福、为皇极得寿之徵。御众以宽、乃万国咸宁之本。布告天下。咸使闻知　　

○诏内恩款四十五条　　

○丁酉。上诣皇太后宫问安　　

○庚子。谕大学士九卿等、朕闻广东米价腾贵。每石卖至一两八九钱、至二两不等。将军管源忠、亦因米贵具摺奏闻。朕轸念天下民生、无间远迩。虽边徼之外、视之犹辇毂之旁也。粤地素号产米之区。从无价高至一两以上、及二两者。兹米价骤增、小民必致艰食。督抚系封疆大吏。凡有关地方事务、随所见闻、应即据实陈奏。今万里情形、朕已周悉、而伊等漫无奏报、殊属懈忽。前福建岁荒米贵。朕特上□日截漕数十万、由海道转运赈济。谕上□日方颁、市价立平。于地方大有裨益。今广东亦宜照福建截漕海运。朕因详询投诚海贼陈尚义等、目今截留江南漕粮、可否由海转运广东。据称截江南漕粮、由海转运、八九日可至福建。自福建八九日可抵广东。但此事关系重大。非微贱所敢身任。现今风势不顺、断不可转运。必至八九月后、北风渐利、始可转运等语。朕意于八九月后。将水师营战船、装载米石运送。易于到广。而兵丁亦并可熟练水务。其天下地丁钱粮、前已于三年内、全免一周。今粤地米价翔涌。若将本年地丁钱粮、仍行催徵、则民力维艰、难免输将之苦。应将本年地丁钱粮、停其催徵。遣赵申乔等、前往广东、会同督抚、将朕轸念民生至意、刊示宣布、以慰舆情。再恩诏内、有赏赉绿旗兵丁一款。即令赵申乔等、乘便动支彼处库帑、亲行核实、按名逐一散给。俾各沾实惠。尔等会同确议具奏。又谕曰、国家幅员甚大。水旱丰歉、势有不齐。凡遇歉收之年。督抚等但据实速报、则或蠲赈、或停徵、先期酌行、于百姓乃有裨益。至所奏地方官员捐俸赈济、皆虚名而已。何益之有。州县为亲民之官。科目出身之人、亦多有迂疎不能办事者。惟张鹏翮、任浙江巡抚时、阖省钱粮、七年全完。马齐、任山西巡抚时、亦全完七年钱粮。其余各省、报数年钱粮全完者、未之有也。　　

○辛丑。上诣皇太后宫、问安　　

○壬寅。宴直隶各省、汉大臣、官员士庶人等、年九十以上者、三十三人、八十以上者五百三十八人。七十以上者、一千八百二十三人。六十五以上者、一千八百四十六人、于畅春园正门前。傅谕众老人曰、今日之宴、朕遣子孙宗室、执爵授饮、分颁食品。尔等与宴时、勿得起立、以示朕优待老人至意。又谕曰、书称文王善养老。孟子云、七十者非帛不暖、非肉不饱。帝王之治天下。发政施仁。未尝不以养老尊贤为首务。近来士大夫、只论居官之贤否、而移风易俗之实政、入孝出弟之本心、未暇讲究。朕因今日之盛典、特宣此意。若孝弟之念少轻、而求移风易俗。其所厚者薄、而其所薄者厚矣。尔等皆是老者。比回乡井之间、各晓谕邻里。须先孝弟。倘天下皆知孝弟为重、此诚移风易俗之本、礼乐道德之根、非浅鲜也。昨日甘霖大沛、田野沾足。朕心大悦。尔等无误农时。速回本地。特谕　　

○是日、上升座。命扶掖八十岁以上老人、至御前。亲视饮酒。　　

○赐现任大学士李光地、王掞、致仕吏部尚书宋荦、给还原品工部侍郎彭会淇、现任福建将军祖良璧、原任京口副都统黄象坤、复还原职浙江提督王世臣等袍帽等物　　

○赐直隶各省老人白金有差　　

○谕大学士等年老诸大臣内、于世祖章皇帝时居官者、惟宋荦田种玉而已。今年齿老迈。虽闲居林下、朕睹之不禁轸恤宋荦现有尚书品级在身。田种玉著给与工部尚书衔。俱准给诰封宋荦、田种玉著酌加宫保以示朕不忘耆旧之至意寻议、宋荦、加太子少师田种玉、加太子少傅。从之　　

○甲辰。宴八旗满洲、蒙古、汉军、大臣、官员护军、兵丁、闲散人等、年九十以上者、七人、八十以上者、一百九十二人、七十以上者、一千三百九十四人、六十五以上者、一千十二人、于畅春园正门前。诸皇子、出视颁赐食品。宗室子执爵授饮。上升座。命扶掖八十岁以上老人、至御前。亲视饮酒。　　

○赐现任大学士温达、致仕吏部尚书马尔汉、给还原品刑部侍郎敦多礼、现任正白旗都统崇古礼、都统班滴复还原职都统扎喇克图等、袍帽等物。　　

○赐八旗满洲、蒙古、汉军、老人白金有差。　　

○乙巳。八旗满洲、蒙古、汉军、七十岁以上妇人、齐集畅春园皇太后宫门前。随召九十岁以上者、入宫门内。八十岁以上者、至丹墀下。七十岁以上者、集宫门外。大臣妻年老者亦皆召至宫门内、赐坐。皇太后皇上亲视颁赐茶果酒食等物。其余令诸皇子、率宗室子、以次颁给。又赐大臣妻、衣饰彩缎素珠银两　　

○谕大学士等、致仕尚书徐潮、徐元正、侍郎仇兆鳌、丁忧回籍内阁学士顾悦履、以庆祝万寿、远来京师。著照伊等品级、与现任官一体给与荫生。可传谕吏部知之。　　

○和硕庄亲王博果铎母妃、年八十六。副都统赖都母、年九十。上各赐以御书匾额。　　

夏四月。戊申朔。享太庙。遣领侍卫内大臣公阿灵阿行礼。　　

○谕诸王、贝勒、大臣等曰、朕今日傅集尔等、因忆及数事。朕若不言、无敢言之人。非朕亦无知此事者。蓝旗两贝勒、及硕托贝勒、皆缘事问罪。彻带、革去宗室。世祖皇帝时。恩恤蓝旗贝勒之子萨哈连、硕托之子岳塞布、俱给以阿恩哈尼哈番之俸。伊等皆系太祖皇帝之孙。至朕仅历四世。凡宗室革退者、不载玉牒。太祖皇帝有十五子。缘事革退者、亦未经载入。似此革退者、若不载入玉牒、久后竟无人知矣。宗室有罪。僇之处之、自有定法。非欲复翻旧案也。今若不查明而差别之。则日久年远、渐致湮没。所关甚大。应将此等查明、俱续载于玉牒内。酌量给带、以示差别。再觉罗等、其始亦由祖分支。有缘罪彻带、革退者。若不查明、示以差别。亦必致湮没。再宗室觉罗之弃子。今虽记蓝档内。以宗人府定例甚严、惧而不报、亦未可定。如原任内大臣觉罗他达、为上驷院大臣时。因子众多、将弃其妾所生之子。包衣佐领郑特闻之、乞与收养。他达遂与之。朕知其事、曾下上□日于内务府总管、倘遇采选之时、切不可将伊女混入。后郑特欲将此子遣回。此子以抚养之故、云、宁不得带子、必不忍离抚养之父母。朕念其孝、给以红带、仍留伊养母处。有似此等者、亦应查明。再我朝从征效力大臣中、莫过于鳌拜巴图鲁者。伊功劳册、大内现有。念伊效力之处、欲袭其官。但其子那摩佛所生达里善、达福、俱言□剪劣。行止不端。勾引苏完之人、在二阿哥处、行走不绝。朕知之。至今未授官职。鳌拜功劳显著、应给世职。惟达里善兄弟、断不可袭。应于伊兄弟中、另择承袭之人。再五大臣内。苏完扎尔虎齐、公彭春之祖、鄂善之祖、伊等现有世职。镶蓝旗顺科落巴图鲁安费扬古之功劳、已经裁去。今阿灵阿之祖、额亦都巴图鲁之功劳、载在实录甚明。现在太庙配享。此等有功之人。身后子孙缘罪干连。既去其官、诰命敕书、亦并无存。此等皆系太祖太宗皇帝时。辅佐开创功勋大臣。因其子孙自作之罪、及株连之罪、将伊等劳苦功绩、所得之官革去、实为不忍。朕知之甚悉。应查明、给与官职。五大臣、及十六员扎尔虎齐内、缘罪革职者。又袭职子孙、缘罪革去者。亦应查明酌议具奏。　　

○己酉。赐八旗满洲、蒙古汉军、年老妇人、白金有差。　　

○庚戌。上诣皇太后宫、问安。　　

○辛亥。都察院左都御史赵申乔、以奉差广东。平粜仓谷、奏请训上□日。上曰、朕览广东奏销册内。现有存仓米石。即以之减价平粜、似属有益。尔至广东详查。如所粜谷石、尚不足用、即速奏闻。朕令动正项钱粮、买米平粜。江西、湖广二省、不禁商人贩米、良有益处。前江浙米贵。朕谕将湖广、江西、米船放下。江浙米价遂平。广东督抚、若于正月间、早行奏闻、则海运可及。今风信不顺、海运尚难行也。　　

○壬子。升云南腾越营副将张友凤、为四川建昌总兵官。两广督标中军副将张天福、为福建海坛总兵官。　　

○甲寅。大学士等、以左都御史赵申乔奏农忙之时、京城地方、亦应遵例停讼疏、请上□日。上曰、农忙停讼之言、听之似乎有理。而细究之、实无裨益。赵申乔总未知事之本源耳。天下之民、非独农人。商贾涉讼、即废生理。百工涉讼、即废手艺。地方官不滥准词状、于应准者。准之、即行结案、则不失农时、讼亦少矣。若但四月至七月停讼、而平日滥收民词、案牍堆积。冬季词讼、迟至次年五六月而后审理。虽停讼何益。康熙元年间。去明代不远。明之官员太监、尚有存者。朕闻其君常处深宫、不与臣下相见。而惟与宦＜监-皿豆＞相处。既不读书。亦不勤政。所以上下之情、壅蔽不通。民间疾苦、竟罔闻知。朕理天下五十余年。周知民隐。一切讼事、皆有代告说合之人、暗司其事。地方官于此等人、应严加惩治。孔子云、听讼、吾犹人也。必也使无讼乎。无讼之本、并不在停讼、为大臣者、当先忧后乐。凡事周详筹画、实心办理、乃能利益民生。赵申乔谓农忙之时、应行停讼。倘四月至七月、数月之间、或有光棍诈害良善、则冤向谁诉耶。且自八月以后、正当收获、并非闲时。果如伊言、亦不应准词状。至如南方四月收麦。北方五月收麦。福建、广东、十一月种麦、二月收获。五月种稻、十月收获。四季皆农时也。如此等处、岂终岁停讼乎。赵申乔居官固清。但性多疑。所属州县、每疑其贫诈。书云、用人勿疑。朱子曰、疑人即自疑。今朕所用大臣、朕曷尝疑之。凡督抚有才者、未必有守。有守者、未必有才。然自恃清廉每事纷更。则民即受其害矣。读书之人、务先明理。当以克已为要。有过则改、无容掩饰。惟有益于民之事、朕即允行。否则断乎不行也　　

○又谕曰、朕生性不嗜杀人、然于差官恤刑之事、不欲举行。惟恐奸宄之徒、乘此徼幸免罪耳闻赵申乔为巡抚时、好准词讼。张鹏翮为巡抚时、不肯准词讼。两人之性、各有偏向如此。今以场中阅文一事论之。主试之人、衡文取士必当除去偏见、选拔佳文。若以偏见阅文、则人心不服。上科京闱乡试。虽无交通贿赂之弊、而所中之卷不佳。且有少年稚子、徼幸入彀。即题目应出各种、乃得佳文。今岁京闱乡试所出七题、皆系理致。士子偶有一二语、合主司意者、遂获登录。其同考官选文荐阅、又皆揣摩主司之意。场中士子、未能各展其长。而实学之人、多被摈不录者、职是故也　　

○谕吏部、川陕总督殷泰、前曾因病、奏请解任调理。朕念殷泰、清洁自持。约束属下恩威并用。陕省军民、罔不感戴。朕甚爱惜。令在任调摄、已有谕上□日。今病势未能即愈。总督印务、虽有巡抚署理。但陕西地方辽阔、最属紧要。总督员缺、不可久悬。殷泰、著解任。湖广总督鄂海、屡任陕西、熟谙地方。兵民情性、俱所深悉。且才具颇优。将鄂海、调补川陕总督。　　

○乙卯。上诣皇太后宫、问安。　　

○戊午。以镶红旗护军统领阿尔西、为本旗蒙古都统。升正黄旗满洲副都统晏布、为镶红旗护军统领。调杭州副都统道福塞、为正黄旗满洲副都统升护军参领额亦图、为正红旗蒙古副都统。　　

○己未。上诣皇太后宫、问安　　

○升翰林院侍读学士周起渭、为詹事府詹事　　

○庚申。谕礼部、恩诏内、有赏赉各省绿旗兵丁一条。今遣官致祭各省岳渎等处。赏兵一事、应即交遣祭之员。其省分无遣祭者、著另遣人去。　　

○镶红旗汉军都统李林盛、以老乞休、允之。　　
</div>
    <div class="pagination">
<a href="清实录康熙朝实录_page590.html">上一页</a><span>...</span><a href="清实录康熙朝实录_page586.html">586</a><a href="清实录康熙朝实录_page587.html">587</a><a href="清实录康熙朝实录_page588.html">588</a><a href="清实录康熙朝实录_page589.html">589</a><a href="清实录康熙朝实录_page590.html">590</a><span class="current-page">591</span><a href="清实录康熙朝实录_page592.html">592</a><a href="清实录康熙朝实录_page593.html">593</a><a href="清实录康熙朝实录_page594.html">594</a><a href="清实录康熙朝实录_page595.html">595</a><a href="清实录康熙朝实录_page596.html">596</a><span>...</span><a href="清实录康熙朝实录_page592.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
