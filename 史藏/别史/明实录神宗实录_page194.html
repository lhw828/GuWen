<!DOCTYPE html>
<html>
 <head>
  <meta charset="utf-8"/>
  <title>
   明实录神宗实录 - 第 194 页/共 367 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录神宗实录 - 第 194 页/共 367 页
  </h1>
  <div class="content">
   ○吏部尚书孙丕扬以病乞休疏至十三上  上以遇灾交儆之时温谕勉留不允所辞
　　○升四川佥事范守己为陕西左参议
　　○升浙江右参政曹司勋为贵州按察使
　　○总督三边李汶题三月初六日于沙觜泉斩获虏首一十七颗官军追杀直抵虏巢千合沙复斩五颗获牛马夷器无算总兵官王赋业行太仆寺按察使周经西宁道右参政陈所职守备曹尚礼等乞行叙录章下兵部
　　○广西巡抚戴燿题徭浪二贼聚众倡乱酌议调兵章下兵部
　　○甘肃巡抚田乐奏辞恩命奉旨西镇大捷加恩亦系常典所辞不允
　　○靖远伯赵光远男赵祖荫承袭祖爵
　　○户部覆应天巡抚赵可怀急缺叚价  上曰东南地方灾困织造钱粮难以措办赃罚银准免解三年还命抚按官督徵料银供用如有不足再行议处
　　○工部覆河道总督杨一魁题  泗陵水患已平  上曰  祖陵积水尽平朕心已慰各样工程总督河官便议修举务早报完户部银两准借用仍照数抵还在工人役久劳委宜蠲赏优恤
　　○差御史王立贤巡按山东
　　○癸卯兵科署科事刑科给事中徐成楚奏辩侯廷佩并无救张诚事实谓佩之意不过以  陛下之所最怒者莫如诚最恶者莫如附诚故首以此陷臣以自为容悦计不知张诚阴事自  陛下神明摘发原与廷佩无与  明旨所谓先无一言之忠已有定论廷佩即百喙有何益与乞赐据实昭雪＜锍-釒＞入不报　　○甲辰户部覆总督褚鈇奏摘陈紧要河工  上曰河工重大夫役待哺钱粮不敷准借与盐银五万两令工部作速补还仍截留漕粮六十万石济用
　　○狭西巡抚贾待问题原任三边总督魏学曾病故章下礼部
　　○大学士赵志皋题人言肆诋义难再留乞赐罢斥内言刘道亨揭帖诬其遗书科臣吴文梓为霍文炳乞免拾遗夫文炳是张诚家人其他有所倚藉或不可知臣为辅弼大臣岂肯与之说事哉又言人心淳漓关世道之升降同一阁臣也往日势重而权有所主相率附阁臣自为捷径今日势轻而权有所分相率以攻阁臣为名高三年之内疏十九上求归益恳  上谕卿居首辅小心端慎朕所鉴知浮言诬诋何必深辩今当遇灾交儆之时正赖竭忠匡赞岂可因此洁身求去宜遵旨即出以副委托至意不允所辞
　　○乙巳升南京通政司右通政李植为光禄寺卿
　　○丙午  皇长子出阁讲学
　　○礼部尚书范谦奏辩何尔徤参论事情内言天之示人既形于著而复警于微此更端之始也人之应天不以其文而以其实此挽回之机也灾患之后臣庶犹希一望乎  天颜  祖宗亦思时歆其气类  上意所注人必景从臣引  皇祖旧例遣官祭告一事为臣之罪允宜罢斥疏入不报　　○三边总督李汶恭报大捷三月十四日莽剌川脑斩获虏酋一百三十六颗头畜二万有余章下兵部
　　○户部覆狭西巡按御史乔廷栋题严追广储仓侵欺粮料一万四千有奇员役拟斩戍徒者二十四名乞正罪得旨
　　○丁未户部覆大同巡抚梅国桢题大同府属各州县岁派徭役银两系先年抚按定数难以再减今次编审力差行令一条鞭徵以从民便报可
　　○直隶巡按蒋春芳题灾变示警乞行册立以回  天意以安  两宫以慰海内人心疏入不报
　　○戊申山西巡抚魏允贞奏参三关管粮户部主事李修吉昬肆乞赐议处章下吏户二部
　　○兵科署科事刑科给事中徐成楚奏西镇报捷首功互异督臣报称擒斩一百三十六颗抚臣报称擒斩一百五十余颗与总兵刘綎报数不同乞严行查勘以防欺冒章下兵部
　　○己酉  孝懿庄皇后忌辰遣官致祭  昭陵
　　○革中都留守任承爵任御史提问革守备杨允恭回籍从总督漕运褚鈇巡按蒋春芳奏也
　　○庚戌南京吏部尚书蔡国珍户部尚书周世选刑部尚书赵参鲁各题  两宫灾引罪俱奉旨慰留
　　○两广总督陈大科题游击彭信古以千金馈遗乞赐提问章下兵部
　　○壬子加升辽东副使杨镐山东参政职衔以其开垦屯田故也
　　○差行人李璠往周府治丧
　　○癸丑大学士陈于陛沈一贯奏昨日臣等出阁到朝房接见吏部左侍郎孙继皋都察院左都御史衷贞吉左副都御史张养蒙并言科道缺人之多未有如今日之甚者行取一事不容再缓查得六科中见在止有掌科一人署印五人册封又该二人此外守科仅有四人十三道中并无一人主印止借巡视京营御史一人暂管其外巡视光禄一人巡视五城三人夫往时科道满朝日注其精神耳目以司纠弹鉴察之职尚不能无奸回污□日出大米□背公行私窃权乱政之辈而今寥寥如此则作奸犯科之人复何所顾忌而能稍加禁戢乎今日行取命下尚虑其晚至如给事罗栋邵庶刘为楫御史冯应凤赵标俱待次阙下动至经年每上启事概未发下在吏部又言科道之缺不补则中书行人推官知县等缺不出而选法益将窒碍难通乃其职掌所关尤不容不披沥以请疏入不报
　　○原任巡抚狭西今回籍听用刘光国奏辩媚虏私市谓历任五年并无大虏寇边之事而永火复市为边将羁縻之语原未题请何得遽为实事乞敕兵部移文甘镇查西宁自二十一年二月二十四日起七月终止有无大虏逼住近城要挟市赏曾否听从将官与之私市用何钱粮害何军民丐为昭雪章下兵部
　　○礼部覆晋王敏淳奏乞将郝九皋转补承奉副郭春员缺高珍转补典宝副尹铎员缺齐荣升补典膳正杨鉴员缺杜选升补典服正郝九皋员缺各今到任管事夫王府内官例当循资迁转今本王辄以己意改用资序俱属踰越且先年钦拨见今在府供事若复越补则前官置之何地在本王再三奏请不过欲遂其私昵之情乃国家明例显然谁敢辄乱乎已成之令且吉府张朝事例此系一时特恩岂可援引为例先年既经奉旨停罢今该科又行参驳相应题寝但系亲王具奏应否升补恩典出自朝廷得旨准王奏郝九皋等名照缺升补写书与王
　　○甲寅吏部题山东博平县训导孙显吾以斩倭功量升州同从之
　　○旌山东富平王寿铮孝行
　　○户部酌议裁革监兑主事下吏部及抚按虚心评隲再报
　　○乙卯兵部尚书石星题釜山等营倭众将稻种散给随倭住户高丽耕种以为秋收得利今又从日本来船载各物口称来营换班又查得沈惟敬同行长正成于二月初渡海原不为礼节但因事体不明又与册使不和移住南柯崖沈惟敬营千总谢隆禀称关白起兵二十余万目下要犯  天朝其封事万分不妥请册使早计出营用保万全又清正将随营住户高丽每日放出种田至晚逐名收在营内关防恐其逃走本年四月十五日据探倭委官慎懋龙胡应元禀称正使于初三日半夜止带孔闻诏并家人三名逃出正使既出釜营封事谅己难成关白必先发愤朝鲜乘机入犯是皆当为亟备者其调兵转饷事宜及时议处并移文宣大顺保等处督抚各将应援兵马选练候调各沿海如天津永平山东闽广浙直等处一体防范务保万全至于朝鲜虽应救援天兵应在何所粮饷作何处给俱听督抚速行计议奏请定夺其正使李宗城虽以出营副使杨方亨及各随从员役尚在釜山与同沈惟敬先次渡海者并听督抚相机设处不令失陷异域致伤国体臣星妄担封事实冀为国家省财力全生灵以仰舒  皇上宵旰之忧不意明不足以知人智不足以料敌稽迟抵牾遂至于此臣负恩误国罪曷容辞乞亟选忠贤代任得旨倭情既有变更册使何不报来你部便马上差人前去侦探的确回奏先屡有旨着督抚官训练防御兵马预备战守还再行申饬计处余如议行军机事重卿竭忠为国朕所素知不得自此退阻宜即出任事悉心筹画毋致疏虞
　　○勘过子弟杨春元等三名择日引至御前选用
　　○丙辰兵部覆两广总督陈大科奏峒贼纠众劫掠獞村  上命督抚官相机剿处以安地方无使滋乱
　　○兵科署科事徐成楚题沈惟敬陏□土关白术中枢臣又陏□土惟敬术中以致溃败决裂不可收拾此女直蒙古之兆非匈奴突厥之比参论石星章下兵部
　　○户部题两京各卫所旗军力士家丁人等该赏冬衣布花钞锭岁终类解先将总部部运官职名具奏以凭查核从之
　　○丁巳大学士赵志皋题谢内言倭情反覆册使潜回王京不胜惊骇身为大臣不能为国安攘遗我  皇上东顾之忧罪实难诿切思食  君之禄自当分  君之忧当此时艰何敢坚卧求去谨遵  圣谕入阁办事与在廷诸臣谋求备御之策以舒宵旰之怀但念军国重务乞  皇上面陈商确俾任事诸臣遵以奉行且使外夷闻之知  皇上锐意边防无不悚服矣  上报览知奏谢卿以军国重务恳请面陈朕意亦欲召见卿等但朕近来动火不时眩晕连日服药须当静摄卿宜遵谕速出办事以副眷怀其备御事机卿等与该部详议具奏
　　○兵部尚书石星题关白自遣倭使小西飞具奏求封臣等奉命再三译审取有誓词内云封后不敢求贡朝鲜不敢再犯撤兵尽数归国等语此皆达之  天听传之众闻  天地鬼神实鉴临之乃一旦无故渝盟有如所报即使倭奴狡诈似不至此今正使李宗城虽已出营尚未具有揭报臣复身在都门又有难于悬断若但以堤防责之督抚则臣居其逸人代其劳若但以罢斥恳之  皇上则始妄担以误事继规避以自全且自臣始之而不自臣终之将兵连祸结生灵涂炭  社稷震惊即加臣鼎镬死有余辜矣昔孔明街亭败绩上疏贬秩行事臣虽非其人窃有其志事势至此谊不容辞伏乞  皇上将臣官衔削夺准照先任尚书毛伯温杨博勘定安南右卫事例容臣以兵部尚书量兼宪职前去会同督抚巡按查勘倭情因何变动册使凭何出营若以误传臣仍取行长小西飞面加诘责或令二使往封或令沈惟敬带同行长等前去颁封完事如果违约是真执迷不悔则衅自彼开信非我失臣即据实奏闻与同督抚诸臣大调兵马声罪致讨赖  皇上之威灵藉文武之智力必期片帆不返永奠东隅但愿  皇上专任责成假之事权容臣等便宜处置臣必得当以报国恩  上报卿为本兵一应军机悉当居中调度倭事但须详议审处不必亲自往勘宜遵旨即出任事
　　○兵部覆陕西总督李汶题称真相等虏自洮州境外抢西番拨剌等族回至地方野牛川等处住牧今又纠合昆揣等虏意欲密抢哈家番人乘便窥犯内地又有人在思打令族内窃探谋抢即会陕西巡抚道将督发参将周国柱韩完卜等汉番兵马于本月十四日莽剌川脑与昆都鲁歹成他卜囊等贼相遇对敌斩获首虏一百三十六名颗是□旱获头牧约二万有余夷器无算兵马保全无失臣照火落赤等虏自移居海上挟诱顺义西来大入河洮备肆荼毒一时覆军杀将全狭大震数年间薪胆虽殷聚痈如故人人搤＜擥-罒＞腐心积辱未释兹天厌其凶虽未至汛扫两川亦足以少雪往愤狭西巡抚贾待问题总兵官刘綎报级至一百五十颗科臣徐成楚所以有勘核之疏也正在议核而贾待问随有兵戈扰攘之际查数未的果属一百三十六颗具题候夺
　　○谕兵部朕昨览文书见辽东抚按叠奏倭情反覆册使李宗城暗窃逃回沈惟敬縳执拘留其情形已露势甚猖獗可马上传与抚按镇巡等官严加设防堤备其调积兵马粮饷即与议处并行文与朝鲜著彼国君臣各路积兵防备侦探务保万全勿致疏虞
　　○谕内阁赵志皋卿翼赞忠劳朕所洞知虽有浮言信任不移近以两次谕即出办事何乃尚未进阁迩者天变示儆又闻倭情变动军国事殷卿为首辅重臣正当竭忠宣力为朕分忧岂得坚卧求去于心何安兹特遣宣谕宜即出以副朕惓惓倚望至怀
　　○戊午金星犯井宿
　　○命内阁誊进  累朝宝训及  实录以乾清宫大殿灾旧本忘失补之
　　○革广州海防游击彭信古任行巡按御史提问以陈大科参奏馈遗请托也
　　○问过犯官夹江县知县赵应裕拟徒
　　○谕刑部天气暄热两法司及锦衣卫见监罪囚笞罪无诬者宥之徒流以下减等拟罪发落重囚情可矜疑并枷号人犯都酌量奏进定夺
　　○己未大理寺卿周光镐奏辞新命  上命供职
　　○工部郎中岳元声奏参石星主封误国乞亲临御敕廷臣严决战守不报
　　○吏科给事中戴士衡奏台省缺人乞开言路急行选补疏入不报
　　○礼部覆应天巡抚赵可怀题原任尚书毕锵年八十与存问  上命准加太子少保存问如例
　　○兵科署科事徐成楚奏倭之为中国患久矣顾今之倭非昔之倭则今之备亦不当仅同于昔日之备先年倭患多在东南如永乐有望海埚之役正统有桃渚大嵩之犯嘉靖有浙直闽广之扰彼其欲不过子女玉帛其人不过鼠窃狗偷我苐以一二岩邑委之然后邀其稛载击其陏□土归往往得志今舍东南不犯直趋西北又屯田筑舍为持久计所谓舍肢体而攻腹心此其志足畏也前此倭患虽棘大抵不过数千我以众敌寡以静制噪犹时有猖獗之患今动辄以十数万计即囊沙增灶未必皆真而投鞭断流人情易撼此其众足畏也昔朝鲜之役不过行长提衡耳王京之陷势如破竹今平秀吉且俨然自将封豕长蛇洊窥上国恫疑虚喝先声震动此其气足畏也臣故曰今之倭非昔之倭夫朝鲜  天朝之属国辽左之籓篱也军储内竭士马外残其不足以当日本之凭陵明甚我不援则彼必折而入于倭援之则我代朝鲜被兵而先受其弊且登莱系山东门户天津亦神京肘腋扬帆飞楫可以焂至其重俱不在辽左下臣故曰今之备倭不当仅同于昔日之备今除调兵选将及议处粮饷戒谕朝鲜已经奉有敕谕听该部议覆外惟是辽阳作何战守登莱天津作何预备朝鲜应否再援南兵应否调募副使杨方亨等应否提兵撤取并一切未尽机宜伏乞敕下兵部悉心酌议开款题请臣闻轻敌者败重敌者无成功往者西北视虏太重故并边吏士骈首就戮至不能望贼加一矢顷一二文武大帅极力振刷屡有奇捷未闻钝兵挫刃此其效可知也今我之视倭亦太重矣夫兵法带甲十万日费千金千里馈粮师不宿饱今日本越大海操舟楫而与我争胜于戎马之郊所谓万里行师也其不能褁粮以从明甚彼深入则虞归浅入则罔利欲掠则我清野以绝其望欲战则我坚壁以疲其锋或断乌岭之道扼旅顺之险塞成山之口使进无所犯或密谕福建巡抚亟选良将锐卒直捣沙街护屋使退无所归夫不戒赤璧之败曹瞒而效符坚之窥晋朔臣以为关白送死或未可知是在文武将吏协力同心伺其便以图之耳章下兵部
　　○庚申谕内阁传示兵部览卿等奏揭甚见为国忠劳至意昨日抚镇李化龙董一元奏釜山倭奴赶拏杀死随使从人其谲诈变动己真卿等传谕本兵便星夜马上传与督抚镇巡等官及沿海一带调积兵马相机防御严加侦探合行事宜遵谕便议来行勿使迟缓事若疏虞罪有所归
　　○辛酉夏至大祭  地于  方泽遣公徐文璧恭代
　　○壬戌兵部尚书石星题封事情形忽变据辽东巡抚李化龙报正使于本月初三日出营据李宗城家人冯景生称有倭通事二人来对正使说行长到倭京与关白计议回来将沈惟敬调至前路一捆惟敬归罪使臣即催二使过海正使得信即行潜出王中军随后亦出又据拨马官孟良相称在草溪迎遇李正使中军走马仓慌密言李正使于初三日夜二更带领家人密自出营不知何往据哨探军士宋如汉称有釜山出来倭子跟赶至东业梁山李正使未获止赶回随行人役二十余名俱拏进釜山内杀死一名又云杨副使家人等具禀倭营并无变动其称李宗城出营沈惟敬被执关酋自将提兵入犯则初五日内事也其称杨副使差官与各抚按所遣员役皆自釜回云倭营并无变动则初九日内事也参详前报则倭变情形在辽东尚无的报臣等何繇悬断第正使出营已真未详何故俟杨方亨差官到日乃有定论耳得旨览奏倭情前后揭报互异殊为可疑还行与抚按衙门从实奏闻
　　○兵部尚书石星题正使李宗城已出倭情已变臣等即将一切倭防事宜题请申饬调集兵饷今据督臣议用陆兵以击其前用水兵以绝其后均为制御长策移文宣大督抚即预备精兵六千山东巡抚民兵三千浙江巡抚调发标兵一营仍调惯战水兵三千并应用福仓艟哨船只随军器械候倭情紧急请旨调发方令水陆智勇将官统领直赴蓟辽军门分布防范各兵合用安家行粮安家属兵部行粮属户部俱照先今征倭事例给处其浙江水兵所备一年本色米菜各船堪否装载可否径从海道过辽如一时发解不及准与该省镇衙门查堪动钱粮暂借支给至于粮饷乃三军司命既议调兵宜先备饷除所请户部三十万两听其委官解发外本部先劄行太仆寺动支马价十万以备安家犒赏之用其督兵将官臣等所见虽有其人然必督臣自择所知臂指易于相使听其速选南北大将咨报会推遣用其应援朝鲜各兵驻劄应在何所俱听督臣便宜料理及移文朝鲜国王令其整集兵马据守险隘预备粮草以待救援督臣孙矿备倭备虏虽皆其职任而目今所急在倭应仍移住辽阳或朝鲜近便地方庶声息易通调度尤便所有蓟保总督事务查照二十二年事例暂令顺天巡抚李颐带管再照釜山事情据报虽有异同应援已有成命如此后续报倘倭酋原无他变事出误传臣仍与督抚虚心酌处量完封事以彰  皇上怀远之仁若关白果已背盟别图狂逞臣亦与督抚同心计议务保疆场以纾  皇上宵旰之虑伏乞特赐  乾断将臣官衔削夺准以尚书管理待臣俟有成绪听候  圣明处分得旨孙矿著移驻朝鲜近地以便调度蓟保事著李颐暂管卿枢筦重臣官衔不必辞调兵转饷选将等事俱如议行
　　○癸亥大学士赵志皋奏长子凤梧改荫得旨赵凤梧准改尚宝司司丞赵世庠补送国子监读书
　　○南京吏科给事中祝世禄题应变陈言内称今日严旨一切不许朦胧推升将士壮者老老者死此辈得后世之名而  皇上不得当时之用深为  陛下惜之真修真省去失去咎莫如信任大臣开释罪废众臣而起用之  陛下为此不难苐从见灾而惧之初心一转移之而已臣仰荷  圣慈偶不以不言去俯念臣职宁忍终以不言留有如行臣之言不见效臣请伏妄言之诛疏入不报
　　○礼部尚书范谦题感疾乞休不允
　　○靖远伯王学礼题大汉将军守直不到  上命严行查点不许宽纵
　　○甲子吏科给事中戴士衡参论石星欺误五大罪未报
　　○刑科给事中李应策亦交章论星误国罪无所逃先正典刑李宗城宋应昌顾养谦并行议处以肃军政及多方整理兵饷以待不虞  上报有旨其余事情俱下兵部
　　○是日复谕各衙门御倭战守事宜令九卿科道官将李应策戴士衡所奏秉公竭忠会议停当上闻
　　○吏部尚书孙丕扬求免疏至十三上  上勉以致身大义倡率群僚坚意求去有负委任所辞不允
　　○改册封事于五月初旬行复谕见今各科缺人正使着翰林官去所推另拟来用
　　○户部题调兵防御合用刍粮所据请发银三十万值今帑库内绌难以全发合先发银一十二万该臣劄行管粮郎中于见存年例银内通融凑济余俟续解如倭警辑宁前项准充二十五年年例正额不得别项借用至于浙江水陆兵并山东原募兵途间行粮听各该巡抚计扣程限即于彼处先行查给本部仍咨蓟辽总督并浙江山东辽东各巡抚知会报可
　　○乙丑兵部题副使杨方亨奏称臣奉命封日本迄今已踰一年游击沈惟敬同行长渡海之后釜倭大势帖然无哗虽市有被虏在倭之人流言互异殊无的据据倭将义智沙古鴈门等各禀报关白闻封甚喜盖造馆舍已完祇迎册使在迩但俟风顺行长即到乃四月初三日夜正使李宗城变服前去中军官王承烈把总王世贤徐延寿续后亦去其余员役至晓方觉众心汹汹倭奴分投追赶臣恐倭众深入朝鲜致生他患即令通事林小乌传倭将义智等将追倭沙古鴈门等撤回其遗下行李止有日本国王金印册使关防各一颗夫东封一事所系匪轻以事出创始本兵择举元勋贵品弹压岛夷且小西飞自阙下随出久传彼国极知郑重今昬夜潜去不惟倭众失望臣等亦各无依恐讹言播惑竟不知倭报孰的窃谓事若不妥釜营大势帖然沈惟敬行长虽未回屡有禀报事若既妥正使何至变服潜出乞传谕正使速回釜山并差风力台臣前来相机行事部议沈惟敬李宗城止据谢隆等无端流言遂间道出营倭众虽行追赶一闻方亨传调即回未常不奉约束而杨方亨称金印尚在营中倭众甚喜是望封之心在彼似犹甚切而颁封之典在我讵容中止但李宗城既已出营无复再入之理杨方亨未奉  明旨难以擅自行事伏乞俯从臣请将册封日本敕印及使关防令杨方亨就彼收管待倭将来迎之日面证无他据实奏报或添遣文臣以杨方亨充正使完册封事李宗城轻信飞言仓惶潜出国体所关非细但倭情狡诈原自难测相机行事又奉钦依乞暂行宽假取令回京待事完另议棍徒谢隆妄称关白起兵屡催册使出营又慎懋龙未见沈惟敬消息关白真情辄听倭通事密传驾空捏言互相煽乱以惑人心又有家丁张应宿者扶同假报昨至京师本部唤令一审辄即逃匿其诈可知盖此辈惟计册使出则必罢封封事罢则必用战于是得应募行间以图厚利耳倘或封事果从此徭兵端果从此起诸臣亦以此重臣误国之罪臣死不足惜而兵火牵连于异邦苍生涂炭于原野流祸岂浅合无敕下辽东巡按御史速将谢隆慎懋龙拏解来京其张应宿亟五城御史缉获从重究处示儆其调兵转饷选将事宜并督抚移驻等项虽已奉有  明旨仍容暂停数日以俟后报  上怒据杨方亨揭报倭情既未变诈著照旧选风力科臣一员与杨方亨去册封李宗城身膺正使为何潜夜私逃辱亵国体令彼处抚按即便扭解来京究问谢隆慎懋龙抚按官严审兴谣惑众情繇具奏张应宿五城御史严加缉拏其调兵转饷遣将防御机宜遵旨行勿得有误军机
　　○准户部郎中郑璧升五品京堂以其管理兵饷节省至四十余万优擢以为各边饷臣之劝户部题也
　　大明神宗显皇帝实录卷之二百九十六
大明神宗显皇帝实录卷之二百九十七
　　万历二十四年五月丁卯朔河南道御史周孔教题参石星误国并参赵志皋内言东事之始志皋不顾  宗社大计曲昵私交引同乡宋应昌几败乃公事先是台臣郭实上疏力争不可语侵志皋乃志皋切齿贬而去之闻彼时刑部侍郎朱鸿谟自南都移书责之词严义正志皋怫然不悦夫宋应昌通国皆曰不可用志皋独曰可用东倭通国皆曰不可封志皋独曰可封力排群议从谀石星为此祸阶实其戎首乞并加罪  上命九卿科道一并会议停妥务期万全勿贻后日忧患　　○遣武安侯郑惟忠新宁伯谭国佐编修吴道南杨继礼董其昌简讨傅新德编修汤宾尹史继阶寺丞张鸣山□冈行人刘尚宾崔廷徤潘国重黄化龙中书萧近高册封衡府衡定王翊护世子常渡袭封为衡王妃王氏进封为衡王妃新乐王载玺嫡第一子翊镕袭封为新乐王代封新宁王鼐勺进封为代王吉府吉王翊銮庶第二子镇国将军常汶加封为德化王夫人陈氏加封为德化王妃又庶第三子镇国将军常□氵□日廿支□加封为福清王夫人周氏加封为福清王妃榖城昭宪王翊铉嫡长子常灆袭封为榖城王夫人吴氏进封为榖城王妃晋府宁河恭懿王知□尸□火□庶第一子新睚袭封为宁河王楚府东安康惠王显梡庶长子英燧袭封为东安王周府保宁端河王在鍜嫡第一子肃潩袭封为保宁王遂宁康僖王在钰嫡长子肃瀳袭封为遂宁王海阳庄恪王勤炵嫡长子朝升袭封为海阳王夫人张氏进封为海阳王妃韩府乐平王谟赤□同选女张氏封为乐平王妃
　　○礼部题朝鲜国王李昖奏臣守藩无状几坠先臣之绪今日之所翼以盖愆者惟有择嗣一事而庶子之中长曰临海君珒次曰光海君珲盖二子同母而母亡臣固无他意于取舍也珒性质凡近臣为择师傅授以经术求以变化气质而既长之后亦不遵臣戒君国子民之寄决难承当曩于万历二十年小邦猝被寇祸国内崩溃臣分遣诸子号召四方以图收复而珒往咸镜道不善绥集终陷贼中珲早自好学聪明端厚又能斥去纷华简俭自奉臣谓此子为贤嗣续之托夙有所属及国土残破义州正当贼冲令珲奉庙社主从以若干臣僚往驻江界倚险自保而诸臣劝珲速行珲涕泣言曰今日之事惟进往东南通一国气脉乃犯雾露披荆棘出平安历黄海东至江原道伊川县所过传檄招募谕以大义旬日之间得众数万遂北归咸镜南通畿邑且遏黄海诸路使平壤之贼后顾而不即西向又以臣在西声势相悬还驻平安道成川府调遣陪臣李鉴等协助臣所遣诸将堵截顺安等处顺抢之路以待天兵之至天兵既至则奔走肃川永柔龙冈之间督运刍粮接济军前凡所驻劄经行之地去贼窟皆不过一二舍之远此  天朝诸将之所目见当此之时臣栖泊一隅所恃者徒以珲在耳珒既陷于贼其生其死莫得闻知及珒自贼中还惊忧成病珲于兄弟之间尤且友敬日笃故臣于立嗣一节不复致疑初疏只照例请封至于再疏始举文武陪臣耆老合词之请此实出于群情之不可抑非臣所得为己子张皇也部议主器必长子礼之常也乱世先有功事之变也然所谓有功者必基业中兴事同再造安危所系愚智相悬未有一则失德未彰一则大功未建可舍此而立彼者也朝鲜当卧薪之时为当璧之请谅非曲狥爱憎自阶丧乱而紊乱典常秉礼之国恐非所宜且光海君若能奖率三军枕戈待旦外捍桀黜内靖郊圻民望所归国将焉往若当扰攘之会先拂长幼之经此既以弟而先兄事原不顺彼且以强而凌弱兵岂无名臣等之执持非但为万世守典礼亦为本国计长久也得旨如议传与朝鲜王尚书范谦以朝鲜易封一事已三上疏时国储未立中外愒疑故部议长少之分俨然其不可假辞正而意则微矣
　　○吏科左给事中叶继羙题东封一事大约星之智不用之以料敌而用之以弥缝杨方亨等之言非倭中之情形乃受星之指使夫倭封之不可满朝知之流害于今日今复听一细人之揭决意不肯罢封是何星之奸性不移而  皇上之信奸不拔若是乎  上曰朝廷差科臣往便来推诿明系避难不以君命为重著即推来不许迟误
　　○验封司主事王就学题各王府诰命愆期章下所司
　　○江西道御史马从聘题参李宗城乃临淮侯李言恭之子宗城既以辱命被逮言恭应解兵柄罢斥不听
　　○吏部覆山东巡按李思孝核东征功罪  上依拟　　○戊辰敕陈良弼总督京营戎政
　　○敕王保以原官充海防御倭总兵
　　○户部题差主事王阶往浙江郭惟宁往江西赵世德往湖广魏可简往苏松沈榜往山东各监兑所属府州县尽数解完本年钱粮方许离任若果拖欠于布政司库银借支起解催徵补完有未完者照例参治俱载入监兑敕从之
　　○己巳大学士赵志皋陈于陛沈一贯题差科臣往封日本于计未便旧例册封遣使必用正副二员盖虑正使倘有事故则副使可以代摄是副使者本所以为正使不虞之备也今李宗城既以出营而杨方亨尚在彼处以副代正于理为宜况今倭情传闻纷纭实难预料若尚属恭顺则一杨方亨沈惟敬亦足完事若真有变动则前此正使轻出已失观望万一今次差出之人更有迟延趦趄之状则于国体所伤益多故臣等以为即令二人在彼充使于事为便是日志皋又奏为备陈东事许封始末乞赐审察以定大计并乞罢臣以息群喙夫倭奴猖獗之初朝鲜八道俱已残破行长清正等盘踞平壤咸镜诸处声言内犯朝野鬨然于是议遣经略大臣徵调诸路兵马一以救援属国一以代彼狂谋战胜平壤直抵开城而行长等不识我兵虚实自愿退出王京与王子陪臣并求封贡其时东征之臣以士卒困疲马匹倒亡粮食不敷应援不至遂因机就计以取王京而又欲示信于倭因以封贡为请  皇上俯念兵力倭既退遁赦不穷追姑允其言然亦未曾经许屡奉  明旨一则曰倭奴既称畏威悔罪朕以大信受降岂追既往一则曰传谕宋应昌一意严兵防守勒令尽数归巢一则曰倭情变诈只是羁縻使曲在彼岂有今日遂以悔罪为真通行沿海撤备之理令愈加严谨朝鲜太修战具防倭再举一则曰防御事务行该督抚官用心料理是议封之始原为羁縻初未尝藉封以忘战守也继而经略宋应昌因人言乞归我  皇上复遣顾养谦料理东征未几养谦又被人言孙矿往代即欲主战而夷使小西飞已至辽阳朝鲜国王又力为倭夷乞款具奏节奉  圣谕议行于时小西飞入京多官会议皆云可封订以三事然  皇上敕谕册使往封暂住辽左以待乃先住王京继住釜山延迟几及一年其迹不无可疑然其供事甚谨册使屡报倭并无哗新造船只以迎册使又若无可疑者臣考之旧典自洪武以至嘉靖常遣使宣谕日本日本遣人修贡自汪直倡乱东南而贡遂绝矣不意今日因开朝鲜之衅而复有此请也夫中国之御夷狄顺抚逆剿本为常经因经行权亦当通变册使奉命经年李宗城轻率逃出不无可疑而方亨之报又谓并无变诈已经督抚诸臣揭部转奏朝鲜倚我为命必不背我以向倭使果为变必能驰报顺逆未定而举朝之人先自张皇亦非所以示中国之威于外夷也且倭奴远在海外去中国五千余里国家兵饷正值疲乏岂易以兴大众而弊中国臣谓今日机宜剖决在即倘海上的报再至倭夷照旧帖然则我亦难以挑衅科臣已奉旨差遣敢不遵行但册使守候逾年恐事久又生别变不若只以杨方亨充正使谕令众倭尽退不许别样要求暂与一封以结目前之局申饬朝鲜上紧设险练兵多差侦探以备不虞然人臣竭忠报国不必执有成心拘泥己说以坏国事诸臣何遂纷纷谓臣为误国也臣不去诸臣议论不止乞赐罢臣以定国计  上谕卿数年以来为朕筹画倭事主战主封殚猷竭忠皆朕所鉴知原议以一封羁縻兼安华夷之民沿边备御亦不废弛倭若果变乃彼自逆天我无所失随机战守自当殄灭何必以未定情形预先仓皇诋封为误国卿勿因浮言辄求引去宜安心即出辅理不允所辞　　○是日谕内阁自前岁关白乞求许封南北纷纷言不可者十有七八说可者未见一二  祖宗时封朝鲜琉球诸国或内臣或文臣为正使亦未全用武臣况李宗城暗窃逃回其彼中事体从遣使至今有言万分停妥并无他虞有言变诈已真调兵防御彼此互异难以测度虽副使之为从原为正使他故非为偷生辱命待以为预也且今欲遣科臣充正使者一以知忠义之道二就以完封而勘彼中情形以杜狂惑又实遵  累朝故事何为不可乃科臣辄自推诿多设游词且本兵所言恐识破彼意故来阻挠若依其请但虑虽完事于目下尚遗患于后日罪有所归
　　○庚午大学士赵志皋陈于陛沈一贯题仰惟  皇上留神边事洞悉倭情欲封事之早完责科臣以避难又谓完封目下尚恐遗患后日尤为计虑万全臣等不胜悚服窃以正使即用杨方亨免差科臣一节先该本兵言之阁中公揭及臣志皋疏中亦言之揆之事体似属便宜伏乞  圣明早赐裁允施行至于谕中所言臣等为  皇上一一剖晰伏读  圣谕云自前岁关白乞求许封南北纷纷言不可者十有七八说可者未见一二盖天下事建议则易当任则难顷者倭夷侵犯属国我兵远出救援士马损折甚多钱粮耗费无算故不得已因其请封而许之在本兵则不欲损无辜之生灵于锋镝之下在司农则不欲弃有限之膏血于沟壑之中而臣等亦欲为国家息事安民主持此议所谓虑切同舟者止此数人耳此言可封者之所以少也其他则皆事外旁观之人信口而谈随声而和但取一时之言说可听而不顾国家之利害何如言之而偶中则自诧其寄言之而不效亦无以为罪何怪其纷纷呶呶日多不已哉至近日册使既逃则言不可者愈益甚而言可者愈益孤然臣等终以言可者为老成忧国之计言不可者为幸灾喜事之谋此  圣明所当洞察者一也伏读  圣谕云彼中事体从遣使至今有言万分停妥并无他虞有言变诈已真调兵防御彼此互异难以测度夫此两端议论相持已久殆非一日在主封之人喜其事之速就故凡所谍所讲者多属恭顺之言在破封之人疑其事之难成故凡所谍所讲者多系变动之语况破封之人或素怀执拗之成心或身任封疆之重寄平时虽无乱形尚有异说而况有正使之逃岂不执之以为据但见今倭形实未尝变乱副使尚安处在彼关白又未有抗命犯顺之迹若止因正使之出遽为变诈已真似未然也臣等窃虚心详之册使入营已久渡海无期或者关白意望尚多邀求未遂因此推捱日月此诚可疑之端也然自讲封以来已二年矣关白即欲称兵窥犯谁则禁之乃驻营釜山绝无哗动奉我册使供馈惟谨此实恭顺之效也若但信李宗城禠魄宵奔之言而遂弃二使臣于度外止凭谢隆慎懋龙等道路不根之说而尽疑杨方亨之揭为虚诳便停封事换易前局则诸臣之虑过矣此  圣明所当洞察者二也伏读  圣谕云今欲差科臣充正使者一以知忠义之道二就以完封事而勘彼中情形又谕云本兵所言恐识破彼意故来阻挠窃思  皇上之神明精察似疑倭情之终属难料而必倚托科臣以核实也又疑本兵之苟且完事而故阻挠科臣之往勘也臣等以为夷情狡黠险于山川兵家变态在于呼吸此诚难以逆料而预知者但本兵石星年来力主许封无非为  主上惜民省事图安国家以仰宽东顾之忧岂有一念自为身谋近日倭情变动朝议纷纭遂至饮食俱废病瞆欲死臣等未尝不怜其操心之危而悲其任事之苦况封之一事华夷万众所共见闻岂可以一手尽掩人之耳目使册使即今渡海亦必待其竣事回还岛夷数年无所侵犯乃可言封事之成星又安能以一人谲巧掩餙数年之久使无破绽乎今封事未可遽停且当责成本兵付之杨方亨等不必更怀他疑又添一科道往勘此  圣明所当洞察者三也伏读  圣谕云虑虽完事于目下倭果不退若遗患害于后日罪有所归此诚我  皇上长念却顾万全久安之至虑窃惟倭酋虽至桀骜夷情虽至狡诈操纵驾驭其权原在于我今日议论即甚纷纭总之不过三端一曰封二曰守三曰战要在当事者慎酌其事机之缓急而行之耳夫本兵之议以为今李宗城虽还一使尚驻釜山一使尚留海岛群倭未有变动而遽欲罢封恐无以服远夷之心不若暂以封事为羁縻之计即有他变所为师直为壮薎不胜矣此许封之议似尚可从也廷臣之议有谓调兵防御为急者夫总督抚镇皆有封疆之责敕书中原兼有御倭职任及今调集兵马预备储饷或先拣选良将量带劲兵前往朝鲜为之教练士卒固守险隘可以振中国之先声壮使臣之胆气使属国有所凭恃不至折而入倭至于主战一事督臣廷臣之议即欲以大兵直抵朝鲜逼临釜倭臣等窃以为未可盖我师远出倭若执称无变跧伏不动或潜踪远遁不来应敌炎风暑雨之下师旅难以久驻势必至于溃乱此忧在外者也万里转输数十钟而后致一即使督趣严办供馈无阙边镇疲民畿辅重地谁能堪此此忧在内者也历览前史如谢玄淝水之捷虞允文米石之战皆尝以少卒孤军力抗大敌竟收胜算其在本朝嘉靖庚戌之事又如近岁宁夏之乱亦皆迫而后应危而复安未有以堂堂  天朝临区区一岛夷远寇未临辄尔张惶失厝如今日诸臣所扼腕争谈者臣等窃料事机大略如此但望  皇上主持于上仍将以后推用文武官员速赐批发但使内外之任事有人战守之机宜不失虽有他患亦必不至为  社稷之深忧矣
　　○兵部尚书石星奏文武体统不同夷狄情形亦异查得琉球出使皆用文臣虏王颁封皆用武弁今日本之封正与虏王相类又事系创始礼节难周在武臣或可权宜在文臣岂容假借倘威仪不备顺之不可责之不能将安从乎况李宗城既出倭必驰报关白向虽恭顺无哗今则情形难料科臣到彼不入则无以报命轻进则恐蹈不测是不可不熟虑也且关白欲封果真必已遣将来迎方亨来便前去事机甚便若科臣奉命计其请敕等项旬日始得出京即兼程前去亦必两月始到稽迟既久变故易生一番举动又成尽饼顷者册封诸王  皇上念六科乏人不准差用而外夷之封较之诸王犹轻是又可以无遣矣星复称病  上言昨元辅等亦说科臣往封不便恐破坏彼中事情招衅失信依拟令杨方亨充正使沈惟敬充副使待日本来迎渡海行礼其会议战守准左右侍郎代
　　○壬申直隶巡按曹学程题倭情已变封事宜停本兵谓辽东抚按之报见谓流言今册使李宗城之揭将不足凭乎倭情已变犹云未便封事已坏犹云可成贼臣误国一至于此吾谁欺欺天乎今据李宗城揭称关白执沈惟敬要求七事原不为封虽不显言大都有据倭情变诈异常贪饕无厌得封不已必求入贡入贡不已必求互市互市不已必求和婚和婚不已必求朝鲜纳赋纳赋不已必求割地割地不已必席卷朝鲜渡鸭绿红而蓟辽危矣倭情吐露不待今日宋应昌经略之始李如松入援之时沈惟敬使倭之日已与歃盟即不尽许七事业已轻诺二三顾养谦封贡一疏李如松与沈惟敬一札情形败露不在于沈惟敬就擒之日已觉发于诸龙光未死之先矣不然朝鲜日本一苇可航悠悠年余何不一决此其故不难于一封而难于七事不辩可知也石星狠狠自用志皋碌碌倚阿元辅枢臣不得辞其责矣  上报曰今差科臣乃是  上意且  累朝往封朝鲜琉球或内臣或文臣充正使副使今李宗城纨裤乳子偷生辱命欲着一风力科臣前去一以完封二以看彼中情形何  君命方下辄纷纷阻挠推诿常时每以微细之故喋喋烦渎欲伏斧锧不辞及至委用又捱迟不遵其附和取荣背  君弃义又明矣奉旨原推科臣未推御史辄来狥私抗渎内必有贿嘱关节下学程锦衣卫问
　　○癸酉  孝宗敬皇帝忌辰遣官致祭  泰陵　　○协理京营戎政右都御史沉思孝奏封事三策一谓战守亟宜修而会议不当稍缓以失事机一谓科臣似不必遣即往勘亦不宜深入致损国体一谓会议务各伸其说人见其长以俟采择主议者毋得以位高曲从非则必斥毋得以职卑故斥是则兼收报曰只令九卿科道官遵旨便会议覆奏如何延迟推诿徒事空言纷纷渎扰
　　○甲戌谕吏部急推风力科臣一员来用
　　○工部都水司郎中岳元声题参石星内言三辱四耻初遣祖承训全军覆没一辱也再遣李如松碧蹄横溃二辱也三坏于宋应昌密谋受和三辱也惟是三辱不羞遂生四耻小西飞过阙不下耻一石星卑辞厚赠耻二沈惟敬主盟赴约耻三李宗城夤夜逃走耻四岂惟四耻兼有五恨石星用心腹刘肖海购买蟒衣金币赍送关白者无算市贾通知一可恨用亡命沈惟敬挑选战马三百余匹赍送渡海不返二可恨密谋杨方亨捏写军情至与抚按揭报互异欺蔽显然三可恨撤刘綎甲兵自决我军节制四可恨诸龙光死南兵杀王保且复用五可恨五恨不戒且有五难五难者何即近日李宗城所揭报要求七事臣闻其五未闻其二也彼倭奴全以金币要我我必不能饱犬羊无厌之欲一难彼倭奴且以割地朝鲜要我我不救援而弃以与狄则唇亡齿寒之忧我必不能免二难彼倭奴且以贡要我我必不许彼将借不许贡为兵端三难彼倭奴且以市要我必不许彼将借不许市为兵端四难彼倭奴且以和亲要我我必不许彼将借不许和亲为兵端五难惟是五难不备必有五危有如倭奴长驱朝鲜朝鲜自度不支且暮称降则籓篱危有如倭奴逞兵鸭绿宽伺辽左攻我无备则屏翰危有如倭奴席指直沽飘泊天津震动畿辅则肘腋危有如倭奴东寇登莱厄塞要害伺我粮道则咽喉危有如倭奴乌举城下所向螫毒束手失策则  社稷危目前急着惟有急调刘綎屯兵鸭绿急遣风力台省一员如梅国桢监军宁夏事例以防欺蔽急补廉干有识之将如萧如薰安置畿辅以备缓急疏入留中
　　○乙亥胙城王府已故宗室朝舒弑父命斩首焚尸
　　○吏科等科给事中叶继羙等上疏认罪  上怒其抗违渎扰食禄忘  君受爵避难革叶继羙王佐职为民夺刘道亨等俸一年并夺礼兵二部堂上官俸四月该司官蔡宗明贾维钥亦革职为民其余俱降杂职  上意欲推风力科臣一员往勘而部科久不报致触  圣怒
　　○谕吏部近来各部属官不修本等职业往往狥私狂妄烦言乱政朱长春以候补之官言会议之事必岳元声见彼言未下故暗相嘱使本俱当拏问姑从轻朱长春岳元声都革职为民
　　○敕豊城侯李环为南京守备掌中军都督府事
　　○丙子  太祖高皇帝忌辰  奉先殿行祭礼
　　○兵部等衙门左侍郎李祯等题覆李应策戴士衡徐成楚周孔教奏＜锍-釒＞及会议各官孙丕扬萧大亨杨俊民边维垣范谦徐作田蕙连格叶继美沉思孝疏揭通抄到部该本部备录分送九卿科道衙门于东阙会议战守及倭封等事虽言人人殊大略谓宜守朝鲜而或又谓朝鲜不易守宜调兵马而或又谓兵马不易调宜运粮饷而或又谓粮饷不易运深思远虑无非谋国忠猷臣等参详众论酌量时宜今日所议者惟战守封三事耳封则正使虽出杨方亨等尚在营中遽尔言罢无论数百人员皆将化为左衽转为乡导而我之兵力未集仓卒难应尤属可虑谨遵诏旨今杨方亨等在彼静待关白来迎则封不迎则罢若兵家所谓用间缓敌者我惟以战守为实务固不可张皇启衅亦不可怠玩疏防今关白虽狡诈难信我兵即远不过御之朝鲜止耳未有越海往征者但战守之具如兵如饷皆当预讲业已遵旨转行蓟镇督抚专阃调援至于粮饷作何备办海运应否开复系户部职掌听其详议奏请今朝鲜已经残破粮饷空虚代守固难而不援朝鲜将为倭有不惟前功尽隳且虑不支折而从之又增一外敌也第宜将蓟辽重兵日加训练用防鸭绿成虎豹在山之势近倭处所扼其要害仍令朝鲜自加奋励选将练兵修屯足饷且朝鲜素号守礼之邦严禁我兵秋毫勿犯可以得其心我兵资其屯饷省我内运如诸葛之杂居渭滨魏民安堵如故勿徒止以禁约之文了事至于直隶山东浙闽地方原有防海卫所统于将帅只在各该督抚精于整顿足成常山蛇势而京营当居重之势尤宜精整如此封可也不封亦可也何畏彼弹丸之倭哉并及元辅本兵当去  上报朕览诸臣条议多有为国忠谋今不论封事成否战守二端在我原不可废况蓟辽督抚等官见带有御倭职任着便用两镇兵马加意整练亲自巡阅近朝鲜地方周视要害积兵储饷仍选谋勇将领量带精兵申严纪律前往朝鲜协同教练士卒固守险隘其天津登莱浙直闽广等处通行各该督抚将吏一体严饬守御宣大边兵及浙兵俱拣选听调自古兵行粮随若储饷不充调兵何益令户部与地方官多方设法转运或开通海道或就辽东籴买务使军兴不乏并蓟辽总督作速传谕朝鲜国王令其厚积刍粮以待我兵救援  天朝决无越数千里转饷为彼战守之理各省直将官有曾经御倭惯水战者兵部便博加访求移调畿辅重地各召赴京营听用其议中条件尚有可采择者该部不妨参酌另请昨旨原议战守事宜未议大臣去留辄擅评议姑且不究元辅及本兵俱已有旨
　　○丁丑大学士赵志皋奏辩台省及沉思孝诸臣论其欺误蒙蔽内言议封之始系本兵力为担当比小西飞至订以三事止许一封公疏尽知列名诸臣尽允毫无间言今据杨方亨屡报尚谓倭奴如旧前者所报关白统兵二十余万已至南原崖又未见有下落而封疆之臣见在议兵积饷以待其来初不因封以忘战实未尝为欺为误为蒙蔽也惟因疾乞骸以谢诸臣  上谕封倭一事原系本兵集议朕心独断卿有何欺误蒙蔽不必深辩今虽倭情未定朕且欲以一封覊縻其诸战守机宜方在督饬中外着实修举未尝失策卿耆硕首臣受恩深重正当为朕任事分忧岂可因浮言横诋力求引退宜即出入阁辅理毋得再辞
　　○浙江副使萧雍致仕
　　○户部题本部协济大工银两难于措置旧增赃罚银两已蒙停止第减银数十年竟无着落官民何所禆益乞行照旧加增解部济工其自山东浙江等省司道各加银有差从之
　　○戊寅  仁宗昭皇帝忌辰遣官致祭  献陵
　　○兵部尚书石星奏群言淆乱人情疑畏乞将妻子寄往京师自解部务往朝鲜地方便宜处置若关白恭顺来迎即催督杨方亨等遵奉新旨渡海完封万一关白以正使出营之故及调兵征剿之说疑畏变动即檄召行长小西飞等面加诘责宣布德威至于一切战守事务一听督抚整理臣毫无干预倘倭果不驯即听督抚征调兵马大行扫除如或未允臣行乞从罢斥之请以谢人言  上报曰卿再疏恳请自料理封倭事情足见为国任劳欲释主忧之意但本兵职总枢机关系甚重岂可轻易远出还着安心居中调度以副委任其妄言诬蔑者已有旨薄处不必畏辩疑阻
　　○户部题周府汝阳王府镇国中尉勤焰等滥妄之子朝筹等七名各岁给本色米十二石以文到之日支给不许先期昌支从之
　　○山东巡抚张允济题留标兵三千免其征调照旧本处防海章下兵部
　　○工部题赵府请修  社稷坛宇  上曰大工方兴此工暂停
  </div>
  <div class="pagination">
   <a href="明实录神宗实录_page193.html">
    上一页
   </a>
   <span>
    ...
   </span>
   <a href="明实录神宗实录_page189.html">
    189
   </a>
   <a href="明实录神宗实录_page190.html">
    190
   </a>
   <a href="明实录神宗实录_page191.html">
    191
   </a>
   <a href="明实录神宗实录_page192.html">
    192
   </a>
   <a href="明实录神宗实录_page193.html">
    193
   </a>
   <span class="current-page">
    194
   </span>
   <a href="明实录神宗实录_page195.html">
    195
   </a>
   <a href="明实录神宗实录_page196.html">
    196
   </a>
   <a href="明实录神宗实录_page197.html">
    197
   </a>
   <a href="明实录神宗实录_page198.html">
    198
   </a>
   <a href="明实录神宗实录_page199.html">
    199
   </a>
   <span>
    ...
   </span>
   <a href="明实录神宗实录_page195.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
