<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 86 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 86 页/共 112 页
  </h1>
  <div class="content">
   边贡 
　　顾璘 
　　郑善夫 
　　陈沂初 
　　朱应登 
　　康海 
　　王九思 

　　△李梦阳 

　　李梦阳字献吉系出开封扶沟曾祖恩从外舅戍庆阳死事边徼籍庆阳矣而其父正为周诸王教授梦阳弱冠就河南试不得名以其故籍走之陕则陕士且入场梦阳向主司大言曰场未得解元主司试之赋立就之果发解首连举进士弘治六年也授户部主事以次擢郎中始以主事治关用法通商严格势求势人不利坐构系诏狱久得释数数言政令不平官府殊法一涉宦戚即昵不问不报十八年应诏上书言今天下为病者二为害者三渐不可长者六书凡五千余言其言学贾谊末言寿宁侯骄恣横暴上不礼裁之非所以厚张氏侯秦辩深诋求疏中语谓梦阳称皇后曰氏是时张皇后权独盛皇后母金夫人至为皇后泣诉上前上下梦阳诏狱塞金夫人请而左右辄乘闲言请杖戒使还职上不听夺俸而已金夫人求上痛治上推案起曰张氏者槩举之称岂一门皆后耶它日谓刘大夏曰左右谓我少杖梦阳而戒之实欲痛杖云耳吾虑羣小乘此困梦阳当是时也天下以此圣孝宗皇帝明兴词赋之业馆阁专之诸曹郎皆尠习至梦阳而崛起为古文词馆阁诸公笑之曰此火居者耳火居者佛家优婆塞也然梦阳之文词出风入雅凤矫龙变而其道大振与同时者何景明徐祯卿边贡顾璘郑善夫陈沂朱应登康海王九思号十才子而梦阳更以气节奕奕诸郎间一日道遇筹宁侯大数骂侯过恶举鞭鞘击落侯齿二侯恚忍罢武宗即位狎阉宦刘瑾者八人户部尚书韩文退朝与曹属言上居起辄泣数行下梦阳曰公国大臣也徒泣奚补文曰为之奈何梦阳曰夫刘洛阳李长沙谢余姚三阁老者顾命之臣也比闻諌官弹劾诸阉三阁老必去之持其章甚力公诚率诸老上章伏阙继之三阁老必以诸老交赞也易为辞是公助三阁老也文曰善即子为我草草具文与诸大臣怀之伏阙瑾等相与号泣上前上不忍于是健迁竟去文坐落职久之瑾知奏草出梦阳谪梦阳布政司经历致仕又久之罗织梦阳它事械系之赖康海救得释而瑾之家僮姜老亦从傍申救瑾反欲官梦阳康海曰李君得归已感公德矣此时梦阳名重天下瑾诛起江西提学副使至官谒总制都御史陈金与约曰公奉敕治军梦阳奉敕治诸生亡涉也诸生有事至官率破例左右之令谒廵按御史长揖母得跪故事监司五日一会揖御史所梦阳辄不往御史江万实大不堪梦阳手锒铛率诸生往锁之万实谨避而已他日淮王之卒有与诸生争者梦阳笞焉淮王以奏下万实案验梦阳因与万实互讦又下之陈金金以转属布政使郑岳岳方欲为梦阳解中梦阳则又与争此时宁庶人宸濠重梦阳甚而岳在官数裁抑庶人庶人故憾之因为梦阳执岳吏胁报岳子泓与通贿以奏闻囚泓栲治之而参政吴廷举者请从梦阳为诗梦阳笑弗善不应也至是以职事相左亦上疏论梦阳遂自弃官归太守刘乔者奸有赃尝死一诸生梦阳持之急乔伪为奏草一通以白万实曰是李提学伪为公草奏欲劾陈都公者以示金而怒之于是金不付岳案验还以奏朝廷特遣大理卿燕忠出治梦阳坐系广信狱而诸生拥捄无数忠至羣入请曰李提学江西百余年来未有此人正人君子也明公当为天下扶持之忠曰彼直以文章时名耳安得正人君子夫且不讲于老氏已召入据案团手骂且教之曰足下劾张寿宁刘太监时真男子也此时亡知不知皆识足下今胡为此欲上人者于士大夫闲夫足下何不讲老氏老氏也者守其黑雌以为谷溪忠还奏梦阳欺凌僚属挟制抚按及岳乔赃私有实皆宜罢廷举论事过当擅弃官罪次之诏黜岳乔为民岳子泓充戍夺廷举俸一年而梦阳冠带闲住矣梦阳为书通其座主杨一清曰梦阳自沾余馥廿年于此平生忠诚不欺愿学司马君实不动心富贵愿学范希文慨然澄清愿学范孟博世不我知百犬吠声千人传虚凡所振纪纲慑权贵兴礼教作士气起废举堕拔冤伸抑植善锄强皆置不说而妬者目为生事异者倡为尚气仇者指为奸邪私者诬为善讦排者劾为害人喜谄者见秀才不望尘雅拜则曰歪提学使之罢软无为则曰强臣夺其权问赃官者不唾骂则曰举赃官者可唾骂时事至此中夜拊膺未尝不流贾传之涕危巷伯之遭也古人邈矣试论今人陈士贤曲庇诸生诸生有为盗者释不问也凡上司面试莫诸生何敖静之拳殴唐御史争小试甚至挟刃入御史发疽死杨继宗对人骂赃官不辍口有事其境者沿途伺察其动静雍世隆为按察使途辱知府为都御史鞭参将为布政时人惟知有雍公而已不知两台都御史若御史也当时数公人莫加恶名焉梦阳盖对燕卿大言曰公案毕矣顾非纪纲所系元气之关也必于激浊扬清之中寓扶阳抑阴之意使知朝廷有不可罔之法天下有不可屈之节古今有敢为之男子无能逃之法吏然后能慑服势雄系属涣散潜泯乱阶而燕卿曰虑有后词耳夫善人者国之经端士者天地之元气也今尔尔矣士之见重于世者以人苟非其人虽位极公侯同捐馆舍而巳梦阳既废归居开封从闾里侠少射猎繁吹二台闲自号空同子而海内慕重之若吴郡黄省会山阴周祚皆无夙昔之知贻书归心极所推伏方岳部使者过汴亦来造梦阳庐顾梦阳年位不尊往往隅坐客客率怪怒去宸濠之诛也御史周宣追论梦阳阴比反者差之刘养正李士实复坐逮锦衣狱公文下开封守键痛责一老人守提之老人臀血淋漓坐骂梦阳门梦阳不得巳出浮系闲署中大学士杨廷和刑部尚书林俊护持之得免逮竟以作宸濠阳春书院记削籍免守键尚出刑部爰书张梦阳门以辱之而自后交游断绝大梁贾客求文赍金为寿而已梦阳得金集宾客治供帐园林为富贵容殊骄奢年五十八卒卒而人称梦阳死尚有余于才子枝举进士有甥曹嘉諌南廵被杖嘉靖初为御史抗论杨廷和乔宇彭泽因列廷臣五十八年为四等坐贬昌邑知县嘉亦有文辞顾好鬬无礼即梦阳亦畏避之 

　　△何景明 

　　何景明字仲默信阳人父信渭源驿丞景明八岁能文十二随父渭源临洮守李纪奇其才延师教之师他出景明危坐朗读如师在守窃窥爱重之召置门下 【 纪为人刚方好读书政治严明人人惴栗已郡事治乃自缓日与寮寀宴会坐花行酒吹笙竽时从卫官拥于旄伐金鼓出城行射较猎】 信能诗既去官纪资助车马送饯郊亭曰君吾老友令子吾小友也 【 信为河南承差时会汪直过河南都御史以下上谒皆蒲伏行直左右命都御史札属括名马都御史唯唯然手战不能札汗簌簌下信从旁夺御史笔代之札曰都御史大臣也不当烦吏事巳见提学陈选长揖不拜叹息曰真男子也】 景明年十五举乡试第三时尚秃筭诸公贵人转相视争留宿之所至遮观十九举进士与李梦阳边贡造语相合共为古文拟于秦汉居二年授中书舍人刘瑾用事上书吏部尚书许进曰某素未伏谒明公然慕义甚深区区之怀不敢不露窃见主上幼冲权阉在内天纪错易举动大谬究人事考变异莫甚此时而上下之臣未见有秉德明恤仗义伏节者某虽寡昧知明公有深忧也比闻权阉多来干挠或谓宜少贬为容某窃为明公画二端守正不挠不容权阉自贬求容不容天下共是不容守正不容可以激頺靡流声烈自贬不容则頺靡益恣声烈且败其轻其重明公宜审择之顷之谢病归踰年瑾尽免诸在告者官景明坐免瑾诛李东阳荐起舍人直内阁经筵官李梦阳坐累江西狱景明奏记吏部尚书杨一清曰仆闻圣人哲士取人众恶明主显相识贤集毁夫狥同情则独行见遗实多口则廉洁被黜何也独行者同情所谬而廉节者众口所妬也夫李梦阳者自崇而弗下人太任而弗识时气多愤激量乏兼容训昧致柔戒犯必折仆诚不敢为之辞至其饰身好修矜名投义见善必取见恶必击不附炎门不趋利径处远怀不招之耻处近执莫麾之勇在野有兔罝之武在公着素丝之忠立志抗行秉心陈力咸可尚也前与御史相迕同党交构恃其贞介不服文法邅延无已固其自取而遵达至为不悦缙绅靡然诽笑言官亟诋法吏深鞫惟恐摧之弗披辱之弗窘嗟哉甚矣谓其为高好胜多事越位不即攻之将为患害则梦阳之害不犹愈于卖法成贿污行丧守玩公诡避行私煽虐甘心附媚役志富势者乎任事谓横伐奸谓讦建树谓标已振起谓轻事问民隐曰恃名而出位持国法曰寡情而立威夫其诡俗谐众之人相傲为誉而直节独行之士疾之如雠当今仕宦不贬损就时其能兔哉明公秉进退之权拔廉直之士梦阳夙知犹果于人何况门墙之外万里之远然仆于梦阳肝胆素交始闻人言犹或疑之又况明公顾尝究西人之议参士民之公皆言梦阳敦古崇礼志在澄清又曰使其得位可使盗贼屏迹权势敛手今京师之士昧影议形羣情共怒间有知者则亦恐异同于威要之吏以遭口舌之祸视为秦越随其轩轾仆窃伤焉昔孔融鹗荐乎祢衡汾阳解爵于李白梦阳文藻才辩匹祢俦白拘简端闲则尤过之伏惟明公少加援詧久之干清宫灾上言时政留中不下转吏部员外郎升陕西提学副使嘉靖初年以疾乞致仕抚按官言景明学政严明才称其职不宜听去然实病唯上裁下吏部请暂听致仕病愈起用报可抵家六日卒年三十九景明癯秀不胜和煦近人志大行坚荣辱毁誉不动于中交游取与一无所妄其以中书赍诏下云南远方君长及贵使者闻景明名咸来赠遗宝货有熊太监者赠物尤厚景明坚谢之太监豁然叹曰彼年方少所见如此吾局局黩货宁不媿哉遂自解去钱宁持古画索题留之一年送还曰不敢污公名画师御史客死京师中贵人廖鹏为买棺郄而其赙焉曰吾友生不苟受死可污之其雅操如此初与梦阳契好后论诗不合乃罢交游所著有何子十二篇 
　　郎曰明与宋濂杨士奇以文取重人主自后相沿名为学宋欧曾而萎弱己甚梦阳景明起而学先秦两汉之文操觚之士翕然称之然李则讥何舍筏登岸自开户牖自筑堂室何则讥李依傍太过不繇心造今读二氏之文何盖仿秦汉之体法李葢学秦汉之句读何畅而近于弱李俊而寡于宓何似依傍李乃舍筏何者体未有也至二子之诗景明婉缛流丽梦阳跌宕慷慨出入李杜闲矣 

　　△徐祯卿 

　　徐祯卿字昌谷长洲人幼精文理不繇教廸着交诫感慕赋诸篇词旨沉郁遂闯晋宋之藩凌躐曹魏长宿惊叹初举进士则与上海陆深并知名武宗既授大理评事厌司法比请移学职便养当事者坐好异抑之俄以失囚降国子博士数年不调专门诗学究订体裁融会折衷备厥文质幽忧中选平生所为文及所谭艺录曰廸功集长宿见之曰官止是乎年三十三竟死且死其友人视之而泣昌榖笑曰常事耳平生自附于李梦阳欲为其日休豪至是抱廸功集付其子曰传我必献吉 

　　△边贡 

　　边贡字廷实历城人弱冠举进士授太常博士孝宗一日祭贡不与孝宗曰何不见年少官人耶擢兵科给事中孝宗登遐贡劾太监张瑜太医刘泰高廷和用药之误又劾太监苗达与保国公朱晖都御史史琳用兵之失刘瑾擅权贡不能善事显贵人伺瑾颜以太常丞出为卫辉知府寻改荆州擢山西提学副使丁父忧复除河南寻丁母忧嘉靖初即家起南太常少卿累太常卿提督四夷馆时四夷文字体名地殊八馆诸生学无师授贡征求故译是正诸文以成一家之学通远人之情累擢南户部尚书东南财赋制以都御史总之转相疑忌事多格阂贡曰部主会计院主觉察又何妨焉人称其通练识体寻以疾乞归贡平生僻于文书所蓄不啻数万既归遭回禄之变几尽仰天大哭曰嗟乎甚于丧我疾遂笃寻卒贡美姿风流饶吏事所交与皆天下豪侠能酒酒屈其座客每醉则使两伎肩臂扶路唱乐观者如堵了不为怪 

　　△顾璘 

　　顾璘字华玉上元人体貌修异声响清逸举进士方弱冠敏胆嗜学多交名侣遇士大夫曲躬卑敬人人得其欢知广平县临断如老吏以年未三十不与风宪授南吏部主事升郎中南曹无事益肆学交友正德中知开封府镇守中官廖堂圉夺自恣璘摧抑捍蔽逆折萌茅堂罢中官王宏代之堂语宏曰顾守素与我辈杭惟责守贿责守拜可以难之宏果以二事难璘璘上记廵抚邓璋曰王宏非法索贿逆并生之操非礼责拜损士大夫之体愿弃官去璋留不许遇冬至见宏长揖而已宏诬璘怠慢敕书欺侮镇守贿锦衣朱宁矫诏逮系锦衣狱镇抚张瑾责璘伏状璘曰礼迎敕不跽且前有三司后有诸属何独责一守耶冬至拜镇守亦无其礼上不见答则下不致恭盖两失之镇抚曰然则误逮居耶今太监时也君何多言璘曰锦衣诏狱也安得但言时势不论国法镇抚以复宁复遣较尉至开封按其它事无所得惟装池过多耳竟文致慢敕罪转谳镌三阶知全州擢知台州府去台之日巷哭不断嘉靖中历浙江左布政升右副都御史廵抚山西乞终养忤旨落职以布政使致仕久之再起为右副都御史廵抚湖广往时廵抚为尊重坐治而已即出廵历必藩臬随之璘輶轩四遍谢遣藩臬傔从简约偏邑下乡不知都御史来也所王劭农振业平繇复税摘伏省微轨迹夷易而凭轼诵读撰着亦复不少升刑部右侍郎改吏部上治显陵承天改工部右侍郎领山陵事进工部尚书璘治陵程省调发长于料简费少功倍改南京刑部尚书绳引三尺不顾乡旧平生礼数简率任情进止高视阔览侃侃奋迅会一时同事者多新进而璘犹前辈临之坐是怪谤并兴为言官所丑指竟郁郁没璘居恒言士大夫当以心术为本根以伦理为植干以学问为菑畬以事业为结实以文章为花萼其诗篇清丽文词雅质多传于世所居息园袤五十武广半损之中取纤径通步余尽莳植修竹后挺嘉木前列芳卉美草四时周除曰迭山郁林物性损天趣绝不为也又名知人廵抚湖广时见张居正毁齿中呼为小友语诸公曰此子将相才也解带赠之曰表吕虔意耳子他日故不止此出其少子峻相托后张居正当国竟叙录献陵功荫峻从弟英玉官按察使有廉名 

　　△郑善夫 

　　郑善夫字继之闽县人初为户部主事刘瑾用事告归筑少谷草堂金鳌峰作迟清亭曰俟天下之清也岩居六载交游寡绝日晏未炊欣然自适有司劝驾夺起改礼部主事员外郎武皇将南廵善夫约诸曹郎伏阙上疏上怒杖之阙门罚跪跪时善夫别作谏草置怀中嘱其僚曰死为我出之其疏曰臣闻天子端外屏以示严也非郊社不离宗庙以承重也宫墙九重出则警跸以防奸也夫以一下大器权邪侧目而不敢发者无其便耳陛下远不见曹钦近不见刘瑾又不闻英庙事乎乘舆远出内无储君外有劲虏而骄贵弄臣专典禁兵万一变作谁保无虞陛下以威武大将军镇国公前往泰山献香诚为社稷人民耶臣闻雨露所滋无不孳息雷霆所压无不摧折煦然而福肃然而威万化时行百神率职者天也泰山之神尊于天乎天以祖宗相承之社稷人民付陛下诚欲陛下敬其威和其人民保其社稷而能享其宗庙也陛下郊不视牲斋不誓戒改卜者三出而驰道非所以事天也禘尝不亲非所以尊宗庙也圜丘之上烈风扬沙太皇太后祔庙之夕七月雨雹此天戒也五岳之神不啻天之仆隶慢于主翁恭其仆隶不待智者知不飨矣陛下连岁北廵为陛下留行者抗言有害而未尝见害也非惟无害反有利焉宜陛下之厌之也然臣愚谓陛下之渐成矣昔扁鹊再说齐君不用三见遁去叹曰疾在膏肓不可及矣当今民穷财尽青齐淮楚闲水旱连年甚至父子相食臣恐今日之形扁鹊遁矣天下名实方惧大怪春秋尊无二上制王公而下皆曰臣今以天子之尊贬而称公莫大怪也非但大怪且有大忧若有不顺藩王以公礼处陛下将安之耶抑责其不臣也尧舜恭默无为万世言治陛兀自谓雄资大畧衽金革暴霜露手格单于身甚劳而功甚鄙也陛下不师尧舜则亦已矣独不闻先皇帝先皇帝敬天勤民亲贤远察佞幸绝游畋亦惟自正其心为天下本而文武効用不劳以治先帝何故不劳自治今复何故身劳而乱陛下可静思也臣久俄草茅绝心仕进痛惟先帝祝天求才不忍以无用自弃抱此悃诚久欲上献明知识非言路宁触忌讳以死者诚惜陛下英明不忍天下之日敝也善夫竟不死居顷之叹曰世道如此可为计哉复乞告归徘徊越山水探天台鴈荡者久之入武夷山中善夫尫羸善病而好游佳山水不废嘉靖改元荐起吏部验封郎中道病卒善夫始振风雅之道晚乃励志圣贤曰任重者身也途畏者口也致远者道也邪行亡乎体违言不存口要诸远矣善天交游尽海内名人其诗规仿少陵兼目时变故寓幽忧虽才韵弗充古精言高映霞表与山人孙一元及衢州方豪凤阳殷云霄最相善方豪仕为昆山令以不能教其县自系狱中民羣入狱请出云霄自县令仕至南京工科给事中方峭克约邵宝记其文法于经穆孔晖论之曰近夫耻不善不啻秽近夫死葬者千人咸哭之失声近夫云霄字也 

　　△陈沂初 

　　陈沂初字宗鲁后改鲁南鄞人父钢令黔阳判长沙有惠政沂少有文誉久淹韦布举正德十二年进士与顾璘王韦称金陵三俊改翰林庶吉士除编修嘉靖初执议大礼世宗不问也擢侍讲经筵讲孟子徒善徒法章讲未献规云望陛下恩溥雨露量开天地无知者均沾化育有罪者并荷包容盖为议谪戍诸臣发上问沂名心识之五年诏翰林官外任使习民事沂得江西布政参议随事竭力殊忘外徙擢山东参政募耕民与牛具以捄荒饥巨野盗未发先事捕治之为沂莒诸州除免马种薪木运布诸征按治郡县定九等赋皆手自筭注凡所废兴悉切民情沂在江西遇桂萼于安仁萼曰恨不能留公讲筵沂曰凡诸内外孰非王臣某视议礼戍役诸臣已为叨窃此诸臣者若得因公放归是即公之留某也及在山东遇张孚敬亦深相劳苦曰公母忧即召入也沂曰东民困甚公行某疏胜公德某连忤执政坐久不召竟以山西行太仆寺卿致仕沂颖异蚤见躯不甚长神采朗秀眸子可照少好苏氏学人谓其笔势澜溢殊类东坡亦自号曰小坡中岁再变其格诗宗盛唐文出入史汉归于简古晚益好著述浸淫理窟不以绮丽竞能时人以沂清修厚德文藻惠政合而归之曰有道仁人 

　　△朱应登 

　　朱应登字升之宝应人二十余举进士历云南参政廓落易直善下仁贤兼容謭劣所至以文雅饬吏政理教行为文叙缀赡丽泉涌锦灿当人落笔一扫千言旁观者往往夺气而芽蘖繇兴然高举阔视渺不为意也同时有江都赵鹤仕至山东提学副使誓清胶庠汰士过当为诗言言自作更不随人曰此道不宜浅浅毛肤焉足试乎 

　　△康海 

　　康海字德涵武功人弘治十五年进士及第第一人授翰林修撰夙禀灵秀不事章句掇采旨奥融通大义而已尝曰经籍古人之魄也有魂焉吾得其魂尔矣论道则以无定为真论学则以适用为是论文则以达质为良刘瑾用事以海乡人欲致之海常自疏阔其后李梦阳下狱瑾几杀之矣梦阳之妻弟曰左国玉者年二十余为书通海刘公方持衡天下必不以私怨杀人且其人平生惜才即杀人必不杀李子公见重于刘公而好李子也重刘公则当匡之为名宦官好李子当请刘公生之海谢国玉即曰我固自远于刘太监也乃何惜生李子即上马驰至瑾门门者阻之□曰我康状元乃公里人瑾闻即摄衣出迎坐海上坐留海饮海谈笑睨瑾曰自古三秦豪杰有几瑾愕然惟先生教之海曰昔桓温问王猛三秦豪杰何以不至猛扪虱而谈世务三秦豪杰舍猛其谁温闇若此哉瑾面发赤疑其讥已因问曰于今则几海默然屈指曰三人尔昔王三原秉铨衡进贤退不肖今则有密勿亲信在帝左右瑾意指已转发喜因复问曰尚有一人其先生乎无谓王猛在前而吾不识海曰公何谬称其一人者今李白也海卑卑耳瑾固问则曰不敢道不敢道昔曹操憎祢衡假手黄祖此奸雄小智李白醉使高力士脱靴可谓轻傲力士力士脱而不辞容物大度也瑾俛首思曰先生岂谓李梦阳耶此人罪当诛海即起辞曰海不敢道不敢道者此也瑾谢曰我知我知公但饮酒明日入奏出梦阳瑾讽海欲以为吏部侍郎海固辞自是时时有匡正而亦自是益亲海丁忧还家途遇盗贻书于瑾都御史杲知府维皆坐阶官夺俸瑾败坐瑾党夺官为民海抗行不随而短于原人亦复繁喙故其所涉毁誉双腾既废益自放于丝竹声伎手抱琵琶和歌也吕柟过之曰先生何量之褊乎海曰吾放浪形骸游情酒伎闲患越纵耳犹称褊哉柟曰先生矩于登仕越于废居非褊而何海笑纳之海虽生梦阳乎厥后梦阳乃为中山狼杂剧以刺海文士之相嫉如此 

　　△王九思 

　　王九思字敬夫□人眉目清秀颜充和如神僊中人姿仪冠朝士登弘治丙辰进士李东阳当国为清新流丽之诗和平畅达之文士林宗尚而九思亦学其体考选庶吉士契东阳意遂得选首授翰林简讨一时为之语曰上有三老下有三讨言其文体一律也及李梦阳起而倡古文辞九思一洗旧习从之东阳因呼九思梦阳文为子字股葢以其互称子为重也刘瑾调诸翰林为诸曹郎九思得吏部主事历文选郎中拒绝请托虽瑾亦不得行瑾诛诸翰林悉复官东阳以其文异已言官至郎中者可无复九思仍吏部居顷言官深恶王纳讷并劾九思堂上堂下一陕三吏部非瑾党何从得此堂上谓尚书彩也坐出为寿州同知至则与州人士评说古文辞州人士翕然乐向太监钱宁旧镇守云南云南人苦之及九思居寿之明年朝延将复遣宁镇守云南人羣欲阻宁绐言其地大雾三朝不见天日而朝议谓如此天变大臣当人人自陈皆内不安往求司礼监言非关大臣盖缘刘瑾余党去之未尽九思仍以瑾党罢九思闲美风流不羁拘礼节而谈笑有韵座有士则言又章座有释则言禅定座有道则言摄养座有农有商则言耕种货殖以至百工技艺皆随所见与之谈说无不欣快下及艳曲小令亦皆新奇工美极人情之致与康海并名善歌而弹琵琶次之所著有游春记碧山乐府皆其小令艳曲之行世者也嘉靖初有荐九思纂修实录者其所同罢吏部摘游春记毁于当路云记中所借姓名李林甫者指李东阳也杨国忠者指杨廷和也贾婆婆者指贾咏也坐此竟已九思闻之更作小词自嘲云 【 冯梦祯曰王渼陂初作北词举似善唱者曰词则佳矣谓音律何于是渼陂迎善歌者至家闭门学唱二年然后操笔遂能与金元人争奇】 
　　老而丧明四方求文口占授人疾书不给年八十二卒 
　　右弘正闲十才子 

　　○杨慎 

　　杨慎字用修杨廷和子也廷和迟子祷神见梦则五代夏鲁奇至曰武臣也以中庸十八篇辅之遂生慎年十一工古文辞拟过秦论廷和曰吾家贾谊也十八从廷和礼闱较士得崔铣卷心奇之而考官未录以呈廷和录为经魁铣后称慎小座主云二十四状元及第时廷和方在内阁人未知慎才学号为面皮状元既授翰林编修上书諌武宗廵边不报移疾归三人拙而值世宗即位时正德中权阉张锐于经坐论死竟以进银银免慎当讲筵讲虞书金作赎刑言圣人开人自新之路赎者用之于小过若元恶大憝则不在此典明年遣代祀江渎诣京口见杨一清阅一清所藏书叩之疑义一清言言成诵遂大惊益肆力于学又明年与修武庙实录又明年以执议大礼倡率朝士跪门伏哭首触阙世宗久厌廷和固执人后之议至是大怒以慎唱首下之狱旬而再杖之创甚毙复苏时跪门哭者二百八人或死杖下或削籍或左迁或配或戍而慎得戍云南之永昌云南廵按御史郭楠上议捄慎并为诸臣请亦逮系黜为民而自是无敢捄慎者慎戍永昌三十五年与昆明胡廷禄晋宁唐锜大理吴懋李元阳永昌张含相倡和放浪湖山闲所在拥声妓杂嘲笑隤然礼法之外至醉而传粉作双了插花诸门生舁行市中诸妓奉触从诸酋夷欲得慎诗翰则以精白裬作械遗妓妓服之酒闲辄从慎之书祴上以鬻诸酋诸酋便购归装池慎闻亦以为快有规慎者慎答曰文有仗境生情诗或托物起兴如崔廷伯每临阵则召田僧超为壮士歌宋子京修史使丽竖■〈难上火下〉掾烛吴元中起草令远山磨险麋是或一道也走岂能执鞭古人聊以耗壮心遣余年所谓老颠欲裂风景者良亦有以既七十余还蜀有终焉之意而云南廵抚昺者俗戾人也授四指挥锒铛使即慎家锁之来至则昺已墨败然遂不能归病寓禅寺以没明兴士大夫博学饶著述无如慎者谓周礼多奇字古音盖刘歆受学于杨雄其训纂之遗有在于是者幸其书不列学宫未经学究金根之谬改麻沙俗字之讹刊此古典灵光也观先郑后郑之同异相角杜氏干氏之可否相将孔颖达则会禾卒四家陆德明又并刻众切如开武库五兵随用似张锦机百彩惟取乃手录为周官音诂谓周官保氏六书终于转注毛诗楚辞悉谓叶韵实不出此易注疏云贲有七音实始发其例宋吴才老作韵补始有成篇谓叶韵自叶韵转注自转注此犹知二五而不知十耳作转注古音畧谓伏羲观图画卦文字所生虞书依律和声音韵所出至于周公文制六书诗训六义郁乎备矣古之名儒大贤降而骚人墨客未有不通此者秦之吏人犹能诵爰历滂喜汉世童子无不通急就凡将至后汉许叔重着说文十四篇咸宗古人不亲臆见可谓有功小学爰远求近取旁披曲证说文而上则有大禹岣嵝之碑周宣岐阳之鼓吕氏考古图宣和博古图郭忠恕汗简薛尚功鼎韵古文说文而下则吕忱字林顾野王玉篇陆法言集韵唐玄度九经字样张参五经文字徐铉系传林罕小说张有复古编黄功绍韵会郑樵周伯温杨桓戴侗赵古则于六书皆有论著悉翻讨之又尝受业李文正公友太原乔希大永嘉林应龙亦林斯艺相取今日此学景废响绝示以形声孳乳质以苍雅林统反不若秦时刀笔之吏汉代奇觚之童乃取说文所遗诸家所长师友所问心思所得累禾卒成编以古文籀为主名六书索隐又搜诸家书合于六书而又叶于八法名分隶同构又以楚风鲁麟风之逸也尧衢舜熏雅之逸也古诗三千余篇孔子删为三百三百篇而外皆逸诗也粤稽鲁论两见称引侈止两韵约仅五言其余散见诸书若大戴礼若春秋内外傅若汲沈史若诸子璅语纲罗放失缀合丛残尚多有之若因事造歌异裁别体若狸首鹥诵蚕蠏龙蛇后代词人刻意莫逮其宛转附物怡怅切情不啻惊心动魄一字千字而已于是首录中古先秦歌诗为风雅逸篇凡十卷复谓五言肇于风雅俪律起于汉京游子行露已见半章孺子沧浪亦有全曲是五言起成周也北风南枝方隅不惑红粉素手彩相宣是俪律本西汉也岂得云切响浮声兴于梁代平头上尾创自唐年爰取六朝俪篇名曰五言律祖谓六代之作其旨趣虽不足影响大雅而其体裁实景云垂拱之先驱天宝开元之滥觞遂起汉迄梁昭明文选之弃余北朝陈隋昭明所未及选者详其旨趣究其体裁为选诗外编谓葛稚川抄掇众书总其精要王融亦好抄书寓目疏记自谓执鞭古昔颇合轨葛王东发以来手所抄集帙成踰百卷计越千其有意见偶所发明聊挥其菁华百分以为丹铅别录此慎之自述也其它撰着编纂尚有七十余种而至论王导之贼晋室太王之非翦商鲁之重祭不始于成王周公春秋五霸深斥乎楚宋秦缪引墨子及修文御览以辩范蠡无载西施之事引黄东发苏东坡之言及李汉韩文序以辩文公与大颠书之伪驳欧阳氏非非堂之说斥戴石屏之无行傅节妇唐贵妃之死节则又其证据古今阐扬幽隐者也慎在翰林时武宗下问钦天监及翰林星有注张又作汪张此何星也钦天监翰林莫能对慎曰柳星也世宗览奏疏得矞宇嵬琐四字问内阁所出内阁不知适慎在取荀子书实之恘日世宗问内阁欲得博洽之臣以备顾问内阁以慎对世宗默然慎在永昌安凤两土舍叛攻城慎戎服率旅僮及步骑百余往援木密所与副使张峩谋固守贼来攻木密会宁州土舍陆绍先率兵战城下慎促城中兵鼓噪开门出夹击贼遁去此慎见才之一班也隆庆初追赠光禄寺少卿 
　　郎曰杨少师所见梦夏鲁奇武臣也戍籍乎辅以中庸十八章所谓追王太王王季者也大礼之兆矣予友滇中刘文征尝令新都为予言至用修家观其书朱黄手泽识以年月不翅充栋于戏此其家之子云也 

　　王廷陈　　高叔嗣　　王慎中　　王维祯　　陈　东 

　　○王廷陈 

　　王廷陈字稚钦别号梦泽黄冈人儿时便文敏记黏竿风鸱狎游蹶犷其父参政济每抶朴之辄呼曰大人奈何轻虐海内文士耶正德十二年举进士改庶吉士读书翰林每翰林学士入馆廷陈时登馆中树窥学士过故作声惊使见学士大恙佯不知也武宗将南廵廷陈与同馆汪应轸江晖曹嘉舒芬马汝骥等上书劾江彬罪学士石珤闻而止之廷陈赋乌母谣书翰林壁闲其谣曰乌母谓乌子戈人在傍汝勿啼戈人得知将汝归我但高飞起焉能捄汝为竟上疏居数日撤馆授给事中道与芬晖嘉以忤旨补外为裕州知州廷陈为州台省监司过者皆不出迎亦无所托疾曰是皆盲子足当王生迎耶台省监司相戒莫道裕廵按御史喻茂坚行部且至裕会藩使陈凤梧亦至凤梧廷陈师也廷陈出候凤梧凤梧好谓曰足下候我以师生故固厚御史即来候之当倍谨我夫御史衔上命者也廷陈曰诺前迎茂坚茂坚素知裕州守亢骜故欲裁屈之辄以小过榜廷陈史廷陈过跽为吏言茂坚故益甚廷陈大骂曰陈先生误我直上堂搏茂坚悉呼其吏卒出从守勿更侍御史钥御史门且具奏御史窘不能具朝餔繇凤梧稍为谢仅夜去寻劾奏廷陈会其州中豪民亦告廷陈廷陈坐囚大梁狱狱中作左赋神难二篇其左赋篇曰梦泽子不善宦见闵有司黠民乘之坐是拘系自伤疾恶反中乃作左赋词曰昼晦宵明川停岳行隆冬剧燠六月而坠毛不扬石举舆升废鼙振韵奋霆无声羣欣逐臭乃厌兰芳猜鸾骇凤精粻饲枭仁蹻德跖劲弧射尧恬海狎江隘渎沈舠风虎辍啸土兕面号旷听既收聋司音矣彼之朦胧五分矣骏足则缚蹇服乘矣侏儒引臂上扪星矣丑女专怜淑媛不御雠璧惠蝇踏巾首履适郭捐逵择潦而步贲获闭勇尫夫劲兮麓兔折趾猎者竞兮不根而叶季为孟兮乱曰被缴之鸟载拔其翎彼寔酗酒谓尔何醒寇踰其垣导寇以登彼田不治怼邻之耕其神难篇曰予狱既久请于神曰葢闻之洞舛者灵也赞贞者天也故哲领不折妖体必离乱魄见禠欹衣每迷故刺圣之刃必断毒贤之鸩必覆掩正之网必裂坠良之穽必夷是神职也予之狱也奚罪待命移时倦肢愦志恍兮惚兮聆神之难一难曰丑士怼妍修夫短雠东家之宴西邻怨诅是故握珠怀珍而赞瓦砾彼有跛鳖称之駃騠邻姬之瞽而曰是则明眸汝也蒙垢在伊让其不涤彼发不括若已蓬首是瞽邻姬明跛鳖而掷瓦砾也女奚无罪予曰天之畀予厥鉴湛湛乃缁其素诡中以容则予岂敢予不知罪二难曰据崇者卑附操首者尾随宅腴者瘠依言势忌失也虎豹违山见威于犬悍夫不戒孺或袭焉鸾折其翼而鸢啄腹汝乃捐华背要而昔心不移夫舍陵趋壑诲挤者也去重即轻勖掷者也服冕不则命裂者也子失势矣固昔憎所乘而往怨所便也汝奚无罪予曰势若龙蛇谁与执之且弃耻若疾掩耳詈贪主人之利而惮进苦剂予未能也予不知罪三难曰虎搏邻牛操弧弗射非已利也虞人布罗获禽丘若见者弗禁有在野也雠腹可饱忍割朋肉痛弗切肤也故攘邻之膏以赴盗火庇已而已子则塞势者之贿夺肥乎大嚼之口而饲之人贻国人以富而甘以其身贾戾夫存邻牛而射虎逢虎之怒恶禽毙而毁虞罗遭虞之疾是眩者为也汝奚无罪予曰枭搏鸡雏其母奋翅知不能庇爱弗已也夫闻啼助戮良所弗忍予不知罪四难曰众直颂行不胜单佞十尧崇治一桀溃之黠夫伸舌惠口是屈故坚干不伐决涨不遏烁焰不扑族骨不解奔颷不障虞反伤也而子务劲者之摧而孱士之庇汝奚无罪予曰吾宁吾涉之蹶诚不能吏劲者之肉孱也且覆恶以求立也德强以避抑也曷可说矣予不知罪五难曰曰不拔之道存乎托也众植其援以备攻也王屋之乌戈人弗射皇囿之兔猎子不逐集瓒之蝇忍而弗掷若木之条引手莫牵蓂荚生陛弗翦弗践其附然也故阳区无冻虫仁壤无槁品润国无燥类附之及也子肤托而孑援矣汝奚无罪予曰予闻之健夫终日立不倚不僵众恃而不怵非夫也予不知罪六难曰世有尊官莫知其名手握雷霆奔轰闪耀旭昃倐忽殊态改视伛偻而趋偿以最考唯唯将事是为丰绩磬折之腰寿其文组如醴之辅颐禄是永故劲项者辱刚膝者斥毅面者黜符中者完既泄之孔忤臆者扇不薪之焰是天下之至威也汝乃规守矩执恭不踰宪不省已倨咎人之僭兹构之繇也何谓无罪哉何谓无罪哉予乃俯伏叹息茫然汗洽骇然股栗厥罪自知无复以对神不复难廷陈秉性高洁以名节自许然恃才轻世殆无人理始在裕州夏月裸跣听讼或见飞雀集庭树辄语讼民曰且止取弹弹雀民有应栲者弹之十弹曰速吐实其当锾者令入十纸或二十弹丸或磨墨一研究其笞世宗即位大录武庙朝直谏者而廷陈独以吏惊罢废廷陈废居尤甚闲衣红紫骑牛出市啸歌自若其衣窄袖自别人竞効之乃更为长袖尺余楚中医卜诸人多肚巾绮服混杂儒生廷陈乃自圆巾肙布衣而令其从者十余人角巾丽绮从其后舒芬尝贻廷陈书大意欲廷陈矜饰名行以酬晚知廷陈答曰辱承书教意甚勤恳仆惟少性气自视无前遭事直往不知其可复见近世州郡之吏务为谄承故于逢迎节数稍为损减不意遂犯当世之怒又以一二宰执旧怨于仆内外构扇中仆惟恐不深耳曩时交游见仆狠忤要津虞祸莫已莫敢张口伸舌一为论列明其不然者当是时也吏无振滞之议友无急难之仁幽于圜墙之中日与徒隶为伍身非木石其何以堪以故俛首震惕卒从文比嗟乎百犬吠声积羽折轮十夫挠椎三人成虎此墨翟有素丝之悲阮籍有穷途之哭也身媿蛾眉敢云见妬行乖完璧而欲免瑕摘难矣然犹苟全首领生还乡县奉二亲之晨昏上先世之丘墓抚今悼往忧喜骈集因念河清难俟人事靡常南山之歌恨长夜之莫旦竹林之侣假麫蘖以纾悰斯达生所以放言幽人因之长往者也自分身累百垢长为世弃乃稍稍脱拘挛之文逸琐尾之忌弛烦多之絷然亦不敢踰大闲隐恶灭先王之礼触当世之禁务敦穷居之尚绝希进之心而执事乃欲责暖于寒灰俟完于坠甑几翔于铩羽望仆以回景曜之末照而收桑榆之晚绩也无乃与仆私指谬乎夫豢鹿顿缨志在丰草覊乌奋翮栖慕一枝即有恶杀之国过仁之主腴词之厮宠之以高轩享之以玉馔娱之以雕槛啖之以枣脯彼且骇顾惊鸣奔逸之惟远耳仆闻古之圣贤心有所郁结不能通其意则着一家之言思垂不朽仆诚欲劾之庶几偿前辱之万一流文采于无穷然才劣左马而欲自附作者画虎之诮其能免乎方将修农圃之业急公家之输赖其羡余以赡妻子长为太平之民惟至老死不觌兵革志愿毕矣嘉靖十八年诏修承天大志都御史顾璘上疏荐廷陈与故毫州知州颜木备局书成赐金币竟不用廷陈廷陈为文纤疏骈辱摹仿东京每有所造辄讙呌示人大梁何景明最服之而薛蕙郑善夫与相好廷陈虽卒坐傲诞废然当世论文必及之也颜木随人罢官家居故人为湖广参政至随访木匿不见既行部他邑有田父荷炙鸡献酒繇中道入门戟呵止之乃木也因其饮至醉委甗担去不知其方江晖浙人所著有亶爰集好为奇诡字使人不能竟其辞妻甚妒与之反目晖自缢死故曰文人无行大抵然矣廷陈有曾侄孙一鸣与余同门进士能文亦好奇 

　　○高叔嗣 

　　高叔嗣字子业祥符人臂毛逆生朿发就传着申情赋殆万言弱冠登朝亳州薛蕙一见叹服既雅见重益自贵珍谢绝流品因心师古每有属缀伫兴而就宁复罢阁不为近浅其篇什往往刮块浮华独妙闲旷有应物之冲澹兼曲江之沈雅体王孟之清适具高岑之悲壮词质而腴兴近而远雅性亢洁不喜凡唐虽迹在周行而情欢在野即事赋怀屡有忧生之叹仕终按察使年三十八卒任官有治狱之才 

　　○王慎中 

　　王慎中字道思初号南江后改遵岩名盛而两号并称海内尽知为王仲子也仲子年十七八以嘉靖乙酉丙戍连举科第选户部主事官暇读书作为古文词与毗陵唐顺之陈朿辈号八才子改官礼曹更与大司马李遂给谏曾钧提学江以达学士华察屠竣切磋琢磨益成其学世庙修古礼文行亲郊礼仲子制大祀诗八章汉词选体文声腾布诸公闲辛卯命京朝官出土乡试仲子得广东张孚敬忌诸翰林出之别选部属改充众望无如仲子孚敬欲仲子一见仲子不往遂罢改吏部员外升验封郎而同列有短于孚敬者因覆张真人衍庆请封疏坐谪判常州升户部主事再升礼部员外而皆在南则从王畿讲王守仁之学而遂有得于圣贤之道乃尽发宋儒书读之有味乎曾南丰王荆公欧阳文忠之为文也始仲子起家子大夫操觚学古非先秦两汉不道其所为广东辛卯录文苑然贾谊鼌错之词章至是则尽弃之相蹊隧出入王曾闲寄示顺之顺之骇怪仲子言此大难事君后当自知亡何顺之有味其言亦变而随之矣升山东提学佥事转江西参议则王守仁政教所及之地仲子寻陈迹讲新知往来白鹿鹅湖闲更与聂司马豹邹司成守益罗殿撰洪先欧阳大宗伯德讲学交游公事不废迁河南参政督率有司以安民为务章圣皇太后梓宫过河南僚属畏供帐不办下吏有欲亡去者仲子独任之调度有方奉迎无失岁饥王侍郎奉旨出赈檄仲子将事侍郎大善之方荐于朝寻以大计罢仲子之罢葢中旨也仲子为礼曹郎时夏言为尚书其时仲子不能善事之至是以属铨部考黜铨部从中调书考不及而言取中旨罢仲子之为文也以意定为主有历旬经月求不得一意意得即下笔随之详赡丰缛委复曲折按之分部呼之应声援古以誉今推小而至大顺之称为二百年中兴之文迨其后也济南李攀龙弇州王世贞诸子者出见谓毗陵晋江学宋而伤之理而仲子之文行海内卒不掩阻济南蚤世弇州晚岁亦不能出仲子之径而沈深切至反为让之矣仲子摄生至经岁不酒肉但觉不快谢客阁书窒兑却听啜水纳吐以洗中垢曰吾以一付肠胃自翻出一部本草亡虑疾矣竟年五十一卒仲子十八而登第三十三而罢官五士而没所者遵岩集行于世 

　　○王维祯 

　　王维祯字允宁华州人嘉靖乙未进士选庶吉士历翰林侍读乞养母不许迁南国子祭酒便道省母会关中地大震遂殒殁维祯之文豁达疏宕若泓澜流江明霞赪天其始入门学司马子长所推尊当代则其乡先达李梦阳跻之圣境其始载笔承明修赋颂之业用其深沈之思引绳墨修词海内宗重居十余年戎马生郊一时天下北絓胡南困倭乃出而与士大夫讲方畧论战守居恒自叹服在史官大之不能论当代之故次之不能成一家之言又无缘统偏帅之任效一割之用捧躯充位老死笔研闲太仓鼫鼠耳又自言其为人浅中狭气戅直朴畧人有不相能不善浮慕之遂与之疏平生未尝倒心反舌乱是非淆曲直见乱是非淆曲直者则力争之以为邪口不息国是不定诸所为非其甘意往者即一时雷附然竟作攒眉状昔人直弦曲钩之诫自亦念之顾卒不能忍亦犹其生而修干广专页昂首抓眉揭膺阔步造化陶冶不可移易至居常论士大夫处世当勉効功业怀仁义之实以振靡敝而捄疮夷亦庶几当世之路彼远栖林莽履迹不入于市客问庐匿不与接此古人凿坯庂意道傍槁立死木耳其荫且不足休行人矧可以上栖九日下覆八埏其论用世大臣不在夫谦约卑减惟其能保厘人民盗贼止息水旱亡忧即食一肉脱粟之饭与一介之使自随盖察于一物而未达大人之观其慨然有志当世可知也与南礼部尚书孙升善升序其文曰王子产二华之隩区所云岳降不虚矣地坼山崩□与行会岂非地纪绝而人杰萎邪 

　　○陈东 

　　陈东字约之鄞人也为童子时泛滥百家海内士争尚之会稽董玘有女待年必得佳壻张邦奇谓曰公吹芝草琅玕陈生其人玘舣舟甬江呼出祖之垂髫儒衣绳趋而前面如玉泽睛如漆黑难之古书滚滚应对试以词赋食顷就也既举进士高第授翰林庶吉士益厌薄时作游神埃壒之外以极所至每一编出诸学士谛观之曰斯捕神弹鬼之文耶朿施施自得无所贬改竟调祠祭主事世宗建四郊都御史汪鋐请徙近郊坛民居塜墓朿上言月令布政春则掩骼西伯善养恩则泽枯近郊坛一二里内民居不下数百坟墓亡虑数千一坛如此诸坛可推盖所从来久远矣一旦改移无力可具土地棺椁其稍有力具土地棺椁矣死者久灭莫得形体是以命下之日痛哭匍匐莫可控诉圣人举礼与天下乐之古人因郊肆赦今将兴大礼而使死者流离于泉壤主者悲号于远近恐非所以昭天地安百姓不报已徙仪制员外郎世宗博选隽才以备制作更调诸曹郎于翰林相张孚敬朿乡人也又才朿朿得改编修朿在翰林所日与过从论文惟与屠应埈唐顺之田汝成王慎中数子他诸高贵人时枉驾通款辄闭户谢且私有弹刺口语藉藉闻所繇得孚敬以进更自疏外孚敬恨之刺骨坐外补湖广佥事分司辰沅时顾璘开府楚中与大相得而朿念所处远恶地悒悒不乐寄屠应埈书曰仆不佞才质纰缪无所比数以因缘阶第得侍内庭终非其人果遭罢斥迩来湖上三见朱明矣磷淄尘鞅玄发变衰跋涉川途壮心溃裂是以过黄陵而叹息泛赤壁以口欷嘘凄目九派之流伤心一柱之观哭屈平于湘水吊贾谊于长沙北上荆州便怀王粲西还夏浦再泣祢生彼数子并以命世之才穷愁郁抑用不究于当年俯仰今古异代同叹东上辰沅蛮夷所都青山万迭巑岏造天黑雾千寻黯黪蔽日哀猿夜响鬼谷昼泣虣兽窥形螫虫射影然斯涉历之喜辛非愚心所悲也若乃覊缚洿涂婆娑行列积愤谁平裒奇不泄期会结朿则朝夕遄征牍案婴缠则寝食俱辍二物用而赤子嗁百事满而吏曹谒凄其倥偬不知人生之乐况其它乎是以陈子康积恨于京城汲长孺存情乎禁闼张胶东自叹其无奇陶彭泽挂冠而归洁古今人情畧同揆矣蚤岁朿发颇有弘志中年蹭蹬竟戾微情君子见几不如舍去吾道垂废斯文有在母性高明生能容介子之隐妻贤女也死不没黔娄之行己矣哉金门何期石室能待高轩无分名山可藏瘵未平力谕不悉遂上书乞骸骨不报己徙为福建布政参议稍简括案牍出周旋学士先生颇戢锋颖就柙括比休舍辄仰屋嘅叹愤恚局眷家人莫喻第左右罗图史置酒一壶且诵且饮忽大呕血数升久之徙河南提学副使竟以校士劳瘁卒年三十三年王慎中方为河南参政枕之肱而哭之唐顺之为刻其诗称其参错韦孟之闲出入阴何之室而皇甫汸序之曰陈子之作蚤铸四杰晚镕二张遒轸平原晞驾康乐可传不朽异乎无称者焉 

　　李攀龙　　王世贞　　徐中行　　梁有誉　　吴国伦　　宗　臣 

　　○李攀龙 

　　李攀龙字于鳞历城人自其为诸生厌薄占■〈亻毕〉嘐嘐古文词学中弟子指目为狂攀龙曰吾而不狂谁当狂者既举进士授刑部主事进员外郎中刑曹多暇诸郎征逐奕饮而攀龙独与同舍郎王世贞徐中行梁有誉与考功郎宗臣等修词赋之业扬扢切劘号为五子其后中舍人吴国伦亦来相聚称六子布衣临清谢茂木泰闲与会或曰七子攀龙论纪述之文厄于东京班氏姑其狡狡者尔其所结撰摹仿尚书庄左檀弓考工司马掇其菁华而袭其言词凑合钩割巉刿郁突条贯支理至于不可胗测莫不聱牙呕心操觚之士骤然读之莫知其所发端与其所止而翔跃锵鸣怪渊光不可掩抑至所论诗谓两京逮唐大历代有降而体不沿格有变而才各至于法不必有所增损而但出其中情解语兼缀而全之一时名攀龙文骇赏相半至于其诗靡闲言也出为顺德知府谢客无所逢迎手削牍台使者牍率古文辞台使者谓其名高也居一年不报最久之政声流闻三辅前后慰荐亡虑数十满考擢陕西提学副使其乡人为陕廵抚檄攀龙作文攀龙曰文可檄耶拂衣归于济南郡东三十里许构楼居之名其楼曰白雪其地鲍城前望泰麓西北眺华不注诸山大河清河交络其丁左眺长白平陵之野海气所际诸公屏息于旄纳履于户攀龙悉谢不通去亦无所报第日与友人长史许邦才大学士殷士儋驩饮剧集而诸公谓攀龙简贵攀龙居恒恨不得一当世贞也会世贞副吏山东至济上攀龙烹豚候田闲出蟹胥佐醑剧谈尽一瓿漏且尽攀龙睨谓曰吾起山东农家独好为文章恨不得一当古作者幸与足下当中原并驱一扫万古奈何不更评搉所至令百岁后传耳者雌黄也正君足下请为世人实之吾于骚赋未及为耳为当不让足下吾拟古乐府少不合者足下时一离之离者离而合也实不能胜足下吾五言古不能多足下多乃不胜我歌行其有闲乎吾以句若以篇诸近体靡不敌者谓绝句不如我妄七言律遂过足下一等足下无神境吾无凡境矣世贞前谢曰吾于足下即小进固鴈行也岂敢以秦齐之赋而匹盟主吾为歌行若以句权字衡不如子远矣虽然子有待也吾无待也子雪之月也吾风行水也更子而千篇乎无极我之变然使加我十年吾不能长有子境矣攀龙曰善请言文曰子匠心而材古者也工极矣予之错于材也世无通于古者以故无称子亦无称我然而世之疑子也甚于我即百千万年其疑子也又甚于我虽然谓子隃胜我者独子乎我心耳攀龙大悦更起迭为寿又一日攀龙因酒踞谓世贞曰夫天地偶而物苶孤美者于人亦然孔氏之世乃有左丘世贞瞪目不笞攀龙遽曰吾失言有老聃耳隆庆初攀龙荐起浙江副使俄迁左参政顷之迁河南按察使中州士大夫闻攀龙来鼓舞相庆而攀龙亦能摧亢为和圆方互见客稍稍进亡何以母丧归病心暴卒年五十七姑苏刘凤为文诔之曰于维浩淳庞深混溟瀚瀚光象陶冶无名孰可仪轨储与诞精穆允乃初劭质以正逖乱爽耀式遏三灵梴以日慆窕汰焉取丽靡之降浸以谩侮弊摋妪掩流散堕窳不有高张更节易柱风之荡荡不图庸愈粤乃皇造皇谂九士矫矫李君覃作于鲁泰岱融烙苍精呕育缠戒娄分星玑爚煜时文峻命畴不祗肃昌徽茂符见象川渎苗裔肇启漂黄历虙袭殷逮周穷于汗竹聃始着姓越乃邦族爰所凭借亦既湛畜气之和雍遐不熙淑时乃有挺躭躭其诣恂美沈梁敦备醇至介以幼清齐给辩肆秉斯烈朗恬不待惎洪承显休迄我专贲骏发于文薄于霄戾倔奇麟振骇疾龙掣条出闲入莫知其际风雨飘忽体变机势芬思敏裕虚神漠志踸踔玄昧幽理翳翳力自摽揵黜绝侈弊古有休则是惟弘謞旷代绵邈抑岂无缀时与道裂重兹言卫心河洛腾涌滔音惉懘结驷方驰鸣銮颠蹶乃徂自东夺彼千裔式从选造一有扬艺翩其飘翔载惟专厉昭山介业不忘劬勚时之沦踰独我其系谁谓翳淹以先朝日制谁谓邃遐欲及吾世潏追爰始排允謇谇隐轸雄深轹车兰佻易郁勃气往凌切才肄横奔绝驱焉复曩态 【 叶他计】 拓落逢时偃蹇曹闼 【 叶徒对】 抗论振矜正抵袂朝右毕倾英贤以汇猋涌云蒸籍甚蠭气凭节侠危行高睨二三君子共奖厥懿推澜泝源浮扬击汰同律缉声陈风叙致吉上徽急节峻音比格以慨愤偏宕沈鸷激则哀促疾则强忮壮绞弥极惨不伤躗骀藉无当脱畧睢恣在衷斯喻讽而无刺情动言形抑岂其细止怒惩忿风政焉寄乖乃兆衰竞亦知沴齐气之奋不乃侘傺质文相变代有所毖雅郑殊曲郑知其暨彷徉自放御有逸辔谲而能整切人不媚极所荡沃排调贵位兴既洪鬯芒亦廉刿倘目莽不殊曾是足田廾所务快心遑忤触计众或侧目从之衅颣乃顾发舒托于泲齐远弃列埒非谓则醉偭彼如荼几何不丽出守畿辅邢襄焉试身可抑折中可诿諈捡察六条孤立行意狂笑山川碣石瞋恚观者自失莫敢婞媢据理心开刺史高第稍用序迁受宪关澨封传薄移纷拥髦眊辅以文法胡宁艺事缊籍无害雅所湛渍德之休明胶庠所视敦惟在宽国中策篲诱启弼或迈绩上最声勋累积荣闻涂曳云何渭涘不可涉揭惟熏自煎皦固来忌英儁并游愠于大憝容与济上匄请蚤税芳之不邵岂惟鷤鵱相望携手随踵言逝取酒贳媪织絇忘卫千里命谢凭口独喟绰其弘高徐然域外属运更始乘天之济惠此羣公征命遑逮无余旧疆推择言莅致令举典俾新于治公曰驱之赋于百吏敢介用逸臣职覃瘁式时荐征朋从方萃爰登其几勿庸以次再陟作监葢此未岁昭兹儁功荣宠相穉茂杨矛象土匪亟来字追综召周赫赫分地庶其益跻隆我鼎司 【 卟息利】 慈养倐违衋焉摧毁在疚亡何遽轸伤泗殄矣伊人即之云悴人伦岳陨典坟灵坠有识缠哀豪彦兴涕斯绪适造失之胡亟烈烈桓桓白日幽瘗呜呼伤哉忆昨周道款言江汭死生契阔胡泣之啜闲承燕闲殷奉崇议刊酌流畧轨程篇制骋观三五窅渺闳邃掊击作者钩深探秘标之遒崒崛称雄忾非之先学□夕匕食后悔百氏流靡余波方溃子兴视之岂独无裁□仰一时纟木足罄款即有避回辞何不载洞达中怀生气如在慷慨谓何旋即冥昧呜呼伤哉公首辟沈越在辑玉代兴依谁错衡是继操驭学笃其功不啻经想容观郁何棣棣状不甚伟视精而锐踈纵不拘敢往开叡造辰弥海云清雾霁比量絜度云孰能企万务粃糠才术氓隶蒙叟臭芬旷祀遥酹嗒然俱亡惟尔清酨呜呼伤哉故以昭涂议君之出 【 叶尺类】 不固其节庸有所角央忠蹇投躯奖恤赴义业虽未融精贯可示礼有表署大夫置贰公于厚终可谓不匮良友瞿瞿急公之嗣悉取其书使遂传被兰台石室将焉着记生平故人不眇吹瀣总一厥文徊遑叹噫 【 叶乌界】 包洞鬼神含朗方罣九原可兴嗟孺子款死者复生生者不愧呜呼伤哉 

　　○王世贞 

　　王世贞字符美晋王览之后世为浙人宋漕贡进士来家昆山之湖川遂为太仓人祖倬父忬倬成化戊戌进士癯然儒者富于经济起家知县累迁右副都御史整饬兵备兼廵抚顺天等府御虏马兰峪有功进兵部右侍郎忬嘉靖二年进士以行人授御史虏犯古北口忬按顺天趋守通虏大来竟不能渡河西为世宗所知特旨擢佥都御史三十一年命廵抚山东亡何倭寇浙直且侵闽中命提督军务廵抚浙江兼辖福建忬倚俞大猷汤克宽为将奏释系狱故将卢镗尹凤卒用破浙直闽中寇明年虏入大同杀将覆师世宗手敕忬左副都御史移抚之忬会宣府兵大破虏擢兵部右侍郎兼佥都御史已转左兼副都御史移镇蓟辽击败把都儿之拥众入犯者又击败犯辽东虏明年击政虏小王子又明年授兵徧裨剿江南倭有功四年坐虏入滦河夺一官寻以卤虏马畜过当复之四败东虏于辽东又二年虏大入犯走之明年大破辽左虏斩首八百余级忬治边屡有功自以受世庙特知不复媚事上左右又不复修礼用事相嵩父子嵩父子恨忬久之最后授指按边郎按边郎奏忬不事事嵩拟旨责忬其后虏突过滦浅薄都城嵩客嗾御史论忬下狱世蕃削谳牍所叙斩首虏八百余级诋忬罪忬坐论死是为嘉靖三十七年世贞幼称圣童六七龄巳能读父书至数十万言十五为宝剑诗有奇句十八举于乡明年成进士则嘉靖二十六年也授刑部主事闭户读书与李攀龙诸子修词赋之业过从无日夜相弹射复相称诩动曰吾党动曰我辈动曰我二三兄弟动曰海内动曰中原其声华意气睥睨诸公闲至前无古人世贞虽与攀龙辈修词赋之业乎其当官视中贵人锦衣帅幸用事者蔑如中贵人锦衣帅或有不得请求政府为地亦不为理相嵩才而欲致之意弗善也时有讥诋在酒杯口角闲语流闻嵩嵩谓世贞恶少年矣兵部郎继盛论劾嵩下狱世贞纳弃饘继盛妻讼夫冤世贞为定草继监被刑世贞往哭收殓之嵩乃大恨凡诸郎官有文誉者出为提学使者为美选吏部推世贞嵩格之得兵备青州青多盗世贞谓盗不在远在左右左右椽吏是颠倒秘迂其行事不可端倪购重赏收募闾里轻侠少年用之青遂无盗始世贞至官山东诸公见诸文少歌赋奕饮为俊举而已既见精严练事发奸隐如神明以为赵子都之流也大加叹服声闻京师相嵩父子益忌其父忬滦州少失事遂酿罪构下狱矣此时世贞弃官走长安市与其弟仪制郎世懋叩阙请代辇上贵人语世贞曰此无益适趣乃公毙耳世贞世懋日囚服跪道傍遮诸柄人车搏颡请捄诸柄人侧目嵩无所敢言忬竟坐诛世贞号跣归柩倚庐哀痛褾除犹苴履葛巾为心丧居久之庄皇帝即位赴阙讼父言杀臣父非先帝意本相嵩父子不然何臣父効首功八百余级不论论滦州虏小入至死伏惟陛下哀怜诏复忬官此时世贞稍通宾客论文字宴游山水闲矣世贞为园曰弇州盛有水石花木之致客来见世贞者世贞皆款之弇园中不惟世贞之文名也而弇园亦名于天下南北台省谓世贞父冤雪可官也吏部补世贞兵备大名世贞思痛不出应诏上八事寓书当路此八事也世贞所以报主矣若官世贞世贞死不敢官当路解而强之世贞出而世贞之友尚有尼世贞者世贞曰夫如是则仇君且也敢胜崇伯子迁浙江参政治吴兴三郡吴越新罹兵火供亿繁兴民不堪命世贞请汰内府内官大小监冘食及锦衣诸卫寄籍者事虽不行竟得改折漕粮十五万三郡之人以为此缘王使君迁山西按察使闻母病投牒归中道得讣矣服除以荐补臬旋辖广西一月入为太仆卿擢都察院右副都御史督治郧阳时相者江陵张居正世贞同年也会楚地再震荆州庐舍多坏世贞引京房占有臣道太盛语又尝遗京贵人书言江陵浸淫耳目好非社稷福其人泄之居正积不平数言于人人然客有请世贞文寿居正父母与其寿居正世贞复盛有所称引至比居正父于众父比居正母于稷姜嫄居正于世贞若忤若合手书不时至殊亦款款世人又谓世贞居正之人也稍迁南大理以人言改应天府尹归此时居正遭父丧夺情起服吴中编修吴中行简讨赵用贤上疏论居正居正欲杖此两人者学士王锡爵诣居正所责之忤居正归世贞故与锡爵同里相善也亡何锡爵有女以守节蜕化其未化时感冥契立恬澹教门世贞悦之尊之曰昙阳大师拜为弟子于是焚笔研谢宾客与锡爵结庐合居戒食梵诵甚苦异时所嗜好古图籍若三代彛鼎名墨酒鎗弃为他人有悉不问于是言官希居正论锡爵世贞两人者家居诪张为幻而一日用贤及门称弟子而人又谓世贞非居正之人也世贞于文字其宿好久之终不能焚笔研谢宾客又复应人求请复游于酒人词辈缁流羽侣闲居正卒起南邢部侍郎改南兵部侍郎以三品考与官荫一子时已迁南刑部尚书矣有言其尝被劾不当得考者乞休归而寻卒赠太子少保予祭葬当肃皇帝时海内文学知名士人人自标世贞最后起异才博学横绝一世其所搜猎子史百氏皆以意镕练翕然为一家古今著述之富亡踰也其诗使事构体不嫌小出入要归之元气坱比大海渟泓中无饾饤蹇促镵刻深险之态其地望之高游道之广声力气象能鼓舞翕张海内之豪俊以死名于其一家之学直千古不废也客既亡论酒人词辈缁流羽侣日踵世贞门四方书问往往不绝其所馈入亦往往缘手散施咄嗟尽有时削牍荐人多者或致千金后生初学得世贞一言品题一面倾吐则或希声传影转相引重葢嘉靖之初王守仁以讲学开门能鼓一世而从之而当世贞之身士人风尚大类其时客或故于广众坐中字世贞示亲昵而黠者或阴持幕中嚬笑私语卖世贞世贞恩及人而人不知醉骂人而人反思之世贞言其子曰吾自朿发即大恚既举进士有所见闻即大愤庚戌以后虏入都门即大虑已未以后家难作矣即大痛隆庆戊辰以后有所迫而不能守匹夫之节即大惭庚辰以后入于悟门悟前之憯也即大侮吾他无深嗜嗜读书文及酒酒损吾德而幽懘之除亦复赖以活文章稍益吾身后而实小之且吾以酒得生以生得讥以文章得誉以誉得谤以讥谤得挫挫之与讥谤也葢天所以怜我而我之所以自解于辟也世懋字敬美既晚出游于其兄诸子间其为文章棱棱有气岸诸子命之曰小美仕至南太常寺少卿小美之为仕也好为条教烦不至琐曲畅物情而能因事为功世贞子士骐亦举进士仕吏部郎 

　　○徐中行 

　　徐中行字子与长兴人也白哲丰下美言笑乐交游为诸生窭甚然出必着鲜好衣顾应祥识之曰贵人也妻以甥女杨既举乡荐学古文诗词前辈刘麟与为忘年交十年成进士授刑部主事会应祥为刑部尚书奇攀龙与世贞文使之纳文中行见二子而大悦聚首劾励一意行其说攀龙峻洁寡合而中行居诸子闲最名乐易山人墨客慕而愿交者一无所拒益与欢浃倾赀赠遗至假贷为客费出知汀州府遭丧服阕再补汝宁竟用郎时宾客为奸利考察论谪家居顾其客日益进中行虽坐客受官谤亦不以其故谢避尝为书通世贞曰山栖中市朝书画中商贾杯酒中地狱好客中苦海皆是胜事雅会而因多业障若官治簿书者市朝商旅之券课地狱苦海之案牍也吾所颇得廓落以无智故任之耳中行既不谢避客客有名一能者求见中行悉得其所欲中行所馔客但取咄嗟办恨罍耻耳其酒态頺唐谐调悦客欺之以言而不疑迫之以烦而不焦酬之以恩而不怒客有求其尺赎为先容虽数十函无恡倦闲度不能中客欲而犹强应之曰奈何使其有惭中行既善待客客亦毕其技力佐中行中行名亦用客益盛而诸公皆叹中行至性过人风流被物矣中行自谪起屡迁至江西左布政使所至皆有治行其文步趋古昔所立卓尔诗格高逸近体宏丽而悲壮妻杨妬不子也 

　　○梁有誉 

　　梁有誉字公实顺德人父世骠御史有誉秀颖日诵数千言长益湛思百氏以进士授刑部主事李攀龙辈结社为声诗有誉业先成家严世蕃欲亲有誉有誉耻为亵狎遂谢病归卒年三十六岭南词客继有誉而起者有黎民表区大任诸人 

　　○吴国伦 

　　吴国伦字明卿兴国人嘉靖己酉举湖广乡试第一明年举进士授中书舍人选补兵科给事中杨继盛之戮国伦倡众赙送严嵩衔之坐他事谪江西按察知事量移南康府推官再移归德居二岁弃去治田下雉嵩败就家起建宁府同知稍迁知邵武再知高州擢贵州提学副使再迁河南左参政罢国伦识高气峻不能迎合而闳议坦怀未尝有所矫饰其始起以七子得名京师遂徧海内宦游在所怀刺过从投所著作注籍宾馆甚众家居踰岁从游奄至乃拓湖澨营北园列亭环卉穿沼构梁当园之中迭石为洞名曰甔甀燕宾之余独坐吟诵畅然得意或夜泛舟入富川湖载啸载歌与月出没宾从虽众才品胪分不使凡流猥参高会就坐礼毕飞觚错行善谑解颜清歌惊听已复自起卷褎挝鼓家僮从傍横奏朗笛风流不减古人与桂林张鸣凤相善而黄冈人黄同轨歙人方尚赟吴人俞安期后进远来为世属目国伦奖诩为多国伦尝出所撰着属鸣凤较理且诱以恣所讥刺鸣凤辄论六子得失其畧曰子相儁而不深公实丽而不壮盖灵筭蹙逼则然于鳞岳挺云端元美海涵天际乍望令人辟易闲与公遇气势相压公徐逞沈思郁致泮涣以进犹之组绣各出所执而神采焕发终独逊公如五七言律高出其上文则元美闳博自擅以公典雅适足抗衡于鳞学语史汉闲不醇之掇而苦是矜乃诗顾独有齐气子与朗鬯似其为人然倡和裁堪托乘不能过也国伦蹶然起曰何期今日复睹典论随问先辈谁为最胜鸣凤曰荡阴积习恢复古初北地汝南亡敢轻议正嘉之际黄冈王廷陈稚钦亳薛蕙君采清韵秀藻良为竞爽后来亦鲜其俦必也大梁高叔嗣子业乎国伦曰信然虽然何以益我鸣凤曰诸公才能旷世学并兼人传后无疑也惟篇篇意自我先语忌人后则善矣国伦起谢曰荷益不浅国伦卒鸣凤素衣式临悲响迸溢诗罢而诔目为之眚国伦所著诗文名甔甀洞集
  </div>
  <div class="pagination">
   <a href="名山藏_page85.html">
    上一页
   </a>
   <span>
    ...
   </span>
   <a href="名山藏_page81.html">
    81
   </a>
   <a href="名山藏_page82.html">
    82
   </a>
   <a href="名山藏_page83.html">
    83
   </a>
   <a href="名山藏_page84.html">
    84
   </a>
   <a href="名山藏_page85.html">
    85
   </a>
   <span class="current-page">
    86
   </span>
   <a href="名山藏_page87.html">
    87
   </a>
   <a href="名山藏_page88.html">
    88
   </a>
   <a href="名山藏_page89.html">
    89
   </a>
   <a href="名山藏_page90.html">
    90
   </a>
   <a href="名山藏_page91.html">
    91
   </a>
   <span>
    ...
   </span>
   <a href="名山藏_page87.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
