<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 158 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 158 页/共 216 页</h1>
    <div class="content">
○喀尔喀镇国公索诺木班珠尔故。遣官致祭　　

○庚辰。谕大学士等。据大将军马尔赛奏称、本月十四日。臣从第十九台退回。欲往会汉军兵营。已行令领兵侯马兰泰等。于吴喇忒之爱卜哈河地方。择看水草驻劄。候臣调遣等语。前伊数次奏摺。朕俱明降谕上□日。令伊驻劄台站。今马尔赛若离台站。往会汉军兵营。诸凡信息。从何得闻。汉军兵、既令驻劄吴喇忒之爱卜哈河地方。伊又欲何处调遣。奏事并不候上□日。意见昏愦。甚属不合。尔等可行文马尔赛、令汉军四千兵、喀喇沁一千兵、俱于归化城翁滚山附近有柴木水草之处过冬。马尔赛仍遵前上□日。于归化城相对第十四台驻劄　　

○吏部议覆。署直隶总督唐执玉疏言、顺天府各州县程途远近。惟通州为适中之地。请将西南两路同知所管之大兴、宛平、东安、永清、固安、房山、良乡、涿州等州县。以及东路同知所管之新设宁河县、旗人一切刑名事件。改归通州理事通判就近审理。各由该路捕盗同知核转。再解臬司。道路既不纡回。人犯得免拖累。应如所请。从之　　

○辛巳。升正蓝旗蒙古副都统萨穆哈、为镶白旗满洲都统。仍署理正黄旗满洲都统事务　　

○旌表山西凤台县烈女、张性女张氏。未婚守贞。姑亡自尽。给银建坊、入祠致祭如例　　

○壬午。兵部议覆。四川总督黄廷桂疏奏、四川新设总督衙门。请驻劄成都府。并设中左右三营。以资调用。查川省幅员辽阔。军民番苗杂处。加以西陲办理军需。陕督一员、难以控制。所以特设四川总督。若督抚提臣、同驻省城。不但有首重尾轻之势。而三标兵丁同聚一城。亦属繁多。且事关裁减营制、改建衙署。该督未经会商提督。不便遽议。见今提臣既在军前。印务系督臣兼管。一切军务差遣。提标弁兵、足资调拨。应准其暂驻成都。并令先置中营一营。设副将一员。守备一员。千总二员。把总四员。至所称口外各衙门、往来移咨事件。须用繙译。请设笔帖式二员。蒙古笔帖式一员。应如所请。从之　　

○癸未。喀尔喀泽卜尊丹巴胡土克图、遣使进九白年贡。赏赉如例　　

○甲申。以翰林院侍读杨炳、编修开泰、俱充日讲起居注官　　

○调署正白旗满洲副都统吴礼、署正蓝旗满洲副都统　　

○命贵州省开局鼓铸。从云贵广西总督鄂尔泰请也　　

○乙酉。礼部议覆。云贵广西总督鄂尔泰疏言、贵州大定府。旧系州学。原额取进童生十五名。威宁旧系府学。原额取进童生二十名。今大定既改州为府。应于原额十五名之外、加增五名。至威宁虽以府改州。而读书向学之士不少。请仍准进学二十名。免其减额。应如所请。从之　　

○丙戌。谕大学士等。归化城北翁滚地方。系八旗察哈尔西界。四子部落、毛明安、吴喇忒东界。于适中形胜之处。调度二面。亦属容易。著行文于大将军马尔赛。令伊带领汉军兵四千。会同喀喇沁兵一千名。往翁滚地方、环山有树木水草之处驻劄　　

○以镶白旗满洲副都统苏尔鼐、署正白旗护军统领　　

○礼部尚书钱以垲、以年老乞休。命加太子少保衔。致仕　　

○喀尔喀瓦齐赖巴图土谢图汗汪扎尔多尔济、遣使进九白年贡。赏赉如例　　

○丁亥。孝慈高皇后忌辰。遣官祭福陵　　

○升一等护卫阿林、为正蓝旗满洲副都统。以正黄旗参领马世佐、署镶红旗汉军副都统　　

○吏部议覆。山西巡抚觉罗石麟疏言、晋省吉州、并所属之蒲县、及隰州、并所属之汾西县、旧系平阳府统辖。经前抚臣诺岷题准。将吉隰二州、改为直隶州。以蒲县、乡宁二县、归吉州管辖。以大宁、永和、汾西三县。归隰州管辖。但历考旧制。蒲县实为隰州之门户。而汾西实为平阳之臂指。请将吉州属之蒲县、改隶隰州。隰州属之汾西县、仍归平阳府。一切政务。庶为妥便。应如所请。从之　　

○兵部尚书署直隶总督唐执玉、因病乞假。允之　　

○戊子。升内阁额外侍读学士阿兰泰、为都察院左副都御史　　

○以刑部尚书署北河总督事刘于义、署直隶总督。调河东河道总督沈廷正、为直隶河道总督。升河南河北道协办总河事朱藻、为河东河道总督。河南布政使高斌、为河东副总河。山东粮道徐聚伦、为河南布政使司布政使　　

○以一等侍卫额林沁、署镶红旗蒙古副都统。正白旗参领朱震、署本旗汉军副都统。镶白旗参领祖应祥、署正蓝旗汉军副都统　　

○己丑。皇后病笃。移驻畅春园。上亲往看视。逾时回宫。未刻。皇后崩逝。上痛悼不已。又欲亲临含殓。诸王大臣等、恳请节哀。并停止亲往。上勉从之　　

○庚寅。上辍朝五日。在京诸王以下、及文武各官。公主王妃以下、及旗下二品命妇。俱齐集畅春园举哀。持服二十七日。在外督抚将军提镇、及文武各属。免其齐集举哀制服亦不必遣官进香　　

○谕内阁。雍正十年时宪历仍照定例、于十月初一日颁发直省其进呈、及颁发在京各衙门。著该部另择日期　　

○领侍卫内大臣英诚公丰盛额等奏言、紫禁城宫殿。尚未缮完。皇后梓宫。请暂停畅春园九经三事殿。然后移往田村芦殿安奉。从之　　

大清世宗敬天昌运建中表正文武英明宽仁信毅大孝至诚宪皇帝实录卷之一百十


大清世宗敬天昌运建中表正文武英明宽仁信毅大孝至诚宪皇帝实录卷之一百十一　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正九年。辛亥。冬十月。辛卯朔。享太庙。遣庄亲王允禄行礼　　

○遣官祭永陵、福陵、昭陵、昭西陵、孝陵、孝东陵、景陵　　

○癸巳。谕大学士九卿等。皇后崩逝。朕心震悼。此时即欲亲临含殓。大臣等以朕躬初愈。本日已经临视。不宜再劳。恳词力阻。朕勉从其请。暂停前往。今该部具奏祭奠礼仪日期。朕思皇考昔年、于皇妣孝诚仁皇后孝昭仁皇后之丧。如何亲临尽礼之处。朕虽未见。至康熙二十八年。皇妣孝懿仁皇后崩逝。当梓宫未移之时。皇考朝夕临奠。及奉移之后。每遇祭祀日期悉皆亲往。此朕所亲见者。今皇后自垂髫之年。奉皇考恩命。作配朕躬。结褵以来。四十余载。孝顺恭敬。始终一致。忽焉长逝。实深怆恻。一切致祭典仪。本欲亲往。以展悲怀。乃自上年以来。朕躬违和。调理经年。近始痊愈。医家皆言尚宜静摄。不可过劳。因思上年怡贤亲王薨逝之后。朕悲情难遏。曾亲奠数次。颇觉精力勉强。朕躬受皇考付托之重。宗社攸关。为亿万臣民所倚赖。今夙恙初痊。正当加谨保护。况目前军务紧要。一切机宜。甚费筹画。若又亲临丧次。不但往来奠醊之间。外劳形骸。而触景增悲。更致内伤心气。实非摄养之所宜。即朕自度力量。亦觉勉强。但今皇后丧事。国家典仪虽备。而朕躬礼数未周。于理恐有未协。于情实为难忍。权衡轻重之间。如何可使情理兼尽、以慰朕心。著公同定议具奏。寻议、圣躬所关。至重至大。时届初冬。天气乍寒。圣躬虽已全安。尚须加谨保护。大行皇后诸事。俱已遵照旧章。仪文隆备。前月二十九日。皇上已经临视。若遇祭祀之期。又复亲往奠醊。劳动悲伤。实非所宜。伏查明代会典。皇后丧仪。止载皇子及百官应行典礼。无亲临祭奠之仪。今大行皇后丧次。有皇子朝夕祭奠。若遇祭期。例可遣官致祭。伏乞停止亲往。于理允协。于情亦复甚安。从之　　

○甲午。谕礼部。皇后那拉氏作配朕躬。经四十载。奉事皇祖妣孝惠章皇后皇考圣祖仁皇帝皇妣孝恭仁皇后克尽孝忱。深蒙慈爱。服膺朕训。历久而敬德弥纯。懋著坤仪。正位而小心益至。居身节俭。待下宽仁。慈惠播于宫闱。柔顺发于诚悃。昔年藩邸。内政聿修。九载中宫。德辉愈耀。兹于雍正九年九月二十九日崩逝。惓惟壸职。襄赞多年。追念懿徽。良深痛悼。宜加称谥。以永休光。著内阁翰林院拟奏应行典礼。尔部详察以闻。寻大学士等议奏、恭惟大行皇后肃雍德懋。慈惠性成。孝道尽于庭闱蒙圣心之慈爱。内则修于中阃。佐帝治以勤劳。至敬允合乎坤仪。厚德祗承夫乾健谨按谥法。慈惠爱亲曰孝。夙兴恭事曰敬。恭拟皇后尊谥曰孝敬皇后。得上□日、依议　　

○乙未。谕八旗都统等。训练兵丁。甚为紧要。著于教养兵、闲散满洲。或养子开档人内。不论旗分。惟视其人材壮健可用者。增挑二千名。给与钱粮米石。著弘昇、与护军统领博第、副都统倭星额、专管训练。其应派管教之员。著弘昇等、会同该旗都统、酌量派委。其盔甲器械。著工部造给　　

○以一等侍卫阿岱、为额外副都统　　

○大学士等议奏西宁撤回台吉滚济扎布、所领科尔沁兵七百名。令赴察哈尔八旗昂古里等处适中之地驻劄。应自京城派正蓝旗蒙古副都统黑色同驻。以防盗贼。再、京城预备六千兵丁内。请派二千名。令都统萨穆哈、副都统胡琳带领于张家口外陶赖庙察罕托罗海左近地方驻劄。以便彼此声援。从之　　

○抚远大将军马尔赛摺奏。据二十九台章京达赖报称、贼人越那穆山岭至白格尔察罕鄂尔格地方。将辉特公巴济、图尔古特郭莽喇嘛之徒弟、及厄鲁特王色卜腾旺布之班第、俱行掠去。贼兵大半进西尔哈郭毕、向郭多里巴尔哈孙前去。又一队贼兵。向杭爱由图拉前进总在厄尔得厄招会齐。攻取喀尔喀游牧奏入。报闻　　

○湖广总督迈柱题。湖北高罗安抚使田国鼎故请以其子田昭承袭。下部知之　　

○福建巡抚赵国麟疏报。福清等六县、开垦雍正八年分田地十五顷有奇。下部知之　　

○赈江南滁州潜山等七州县、水灾饥民　　

○丙申。以奉移大行皇后梓宫。遣淳郡王弘暻告祭　　

○丁酉。奉移大行皇后梓宫、暂安奉于田材芦殿。诸王以下文武官员齐集跪送。安奉毕行礼举哀　　

○戊戌。谕大学士等。归化城地方紧要。前所派京城兵四千名内。著派出二千名。令副都统胡琳、归化城副都统席尔塔、带领前往归化城驻劄。其胡琳原领张家口外驻劄之兵著都统萨穆哈、副都统宗室诺穆柱统领归化城副都统五十六、著先往。会同都统丹晋办理事务。康亲王、令其暂住归化城候上□日　　

○又谕。尔等寄信与顺承亲王。从前朕意以贼人虽侵犯科布多城。粮饷不继。自必退去。今闻贼人又分拨两队。一队抢夺卡伦。直至阿济、毕济、及公巴济游牧处其一队越过库库岭竟投哈拉阿济尔汗地方。又因厄鲁特茅海车零、及多尔济色卜腾等属下之人乘机抢掠。台站断截是以令马尔赛带领大军。从台站一路前往推河扎克拜达里克等处驻劄。厄鲁特若将抢掠之牲畜接济贼人则贼人既得粮饷势必久居或以大力来犯察罕叟尔扰乱喀尔喀。或由阿济以犯西路军营。俱未可定。顺承亲王处。若通信于傅尔丹、有可以退回机会。整兵速回察罕叟尔。则兵力益觉壮盛矣。傥此际贼人、已围困科布多。应如何退贼。及应否应援之处。顺承亲王、会同喀尔喀副将军等、商酌万全而行　　

○抚远大将军马尔赛摺奏。据办理扎克拜达里克粮饷原任巡抚西琳报称、贼人来至扎克拜达里克城南噶里特地方。劫掠牧场驼马。因守城兵少。未敢追逐。又据三十一台至四十二台章京额林沁等。陆续报称、各台俱有贼踪。系在推河居住厄鲁特王色卜腾旺布、及贝勒多尔济色卜腾之属下人。乘机掳掠。奏入。报闻　　

○己亥。谕大学士等。大将军马尔赛、著于汉军兵内。拣留八百名。土默特兵内。拣留二百名。在二十七二十八台之间翁机等处。择水草茂盛之地驻劄。专行照管军台运路。令都统李杕统领。其土默特之兵。著于土默特参领内、选择干员可以管辖者。给与副都统职衔。令其管领　　

○调正蓝旗满洲副都统博什希、为本旗蒙古副都统　　

</div>
    <div class="pagination">
<a href="清实录雍正朝实录_page157.html">上一页</a><span>...</span><a href="清实录雍正朝实录_page153.html">153</a><a href="清实录雍正朝实录_page154.html">154</a><a href="清实录雍正朝实录_page155.html">155</a><a href="清实录雍正朝实录_page156.html">156</a><a href="清实录雍正朝实录_page157.html">157</a><span class="current-page">158</span><a href="清实录雍正朝实录_page159.html">159</a><a href="清实录雍正朝实录_page160.html">160</a><a href="清实录雍正朝实录_page161.html">161</a><a href="清实录雍正朝实录_page162.html">162</a><a href="清实录雍正朝实录_page163.html">163</a><span>...</span><a href="清实录雍正朝实录_page159.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
