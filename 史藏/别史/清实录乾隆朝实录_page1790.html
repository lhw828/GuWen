<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1790 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1790 页/共 1860 页
  </h1>
  <div class="content">
   乾隆五十八年。癸丑。夏。四月。癸亥朔。享太庙。遣肃亲王永锡、恭代行礼。　　

○谕曰、郭世勋奏拏获拒捕逃遣胡亚虔、及脱逃盗犯关亚祖、审明办理各摺。详阅摺内称、胡亚虔、潜回原籍深听。行抵燕塘地方适按察使差役许章、南海县差役刘复、并兵丁王喜贵、邱得扬等巡见。上前捉拏。胡亚虔情急拒捕。砍伤兵丁王喜贵等。旋被擒获。其关亚祖一犯。系南海县饬差协同营兵缉获等语胡亚虔系脱逃遣犯。私回原籍。即云粤省接准配所移咨。选派兵役查拏该兵役等自必分投侦躧。断无六七人合捕一犯之理何以胡亚虔一抵燕塘地方而差役许章、刘复等六人适一同在彼巡见。且胡亚虔孤身潜窜仅带小刀如果兵役六人同往捉拏。又何至转为砍伤。该抚审讯时。自应查明首先巡见之人及被伤兵丁酌加奖赏据实具奏。乃摺内胪叙兵役至六名之多。此皆外省恶习。恐差役获犯。非协同兵丁武职不免处分。兵丁获犯。非协同差役。文职不免处分。该督抚欲为属员地步。意存规避。遇有获犯之案。辄填砌多人拘拏。而不顾其措词之虚伪。实不足信。文武员弁。均有戢暴安良之责。凡遇侦缉重犯。购有踪线原应彼此知会迅速协拏。勿任远窜。如果差役得信。知会营汛该员弁不派兵协缉。督抚等即当将武职严参。倘兵丁得信。知会地方该州县不选役协缉。督抚等亦应将文职严参。俾知惩儆。朕办理庶务。惟期核实。从不肯稍涉虚文。嗣后各督抚等于获犯定拟摺内务须审明系何人首先捕获。其果系知会拘拏者。止当声叙协缉字样。亦不必议过。但不得如郭世勋此次奏摺填砌多人取和避过所有胡亚虔、关亚祖二犯并著郭世勋查明首先巡见之人。同被伤兵丁。一并酌赏。俾知奖励。　　

○谕军机大臣等、据郭世勋奏、＜口英＞咭唎国遣使进贡现复传询该国夷商啵口□朗哑哩口□免口□质口□臣等禀称、该国贡船系上年八月间起程。不在广东经过。大概由福建淅江山东等处外海洋面。直往天津等语＜口英＞咭唎国遣使纳贡。甚为恭顺。前恐该贡使船只。或于闽浙江南山东等处、近海口岸收泊是以降旨令各该督抚等、遇该国贡船到口时稽查照料。妥为经理今该贡船于上年八月间起程由闽浙等处、外海洋面直抵天津。计算此时将次可到。著传谕梁肯堂等、即行派委妥员。赶赴前途迎探。所有应行豫备之处。即先为备办一俟该国贡船进口时遵照前旨。妥协经理。　　

○甲子上还宫　　

○是日起上以常雩祀天于圜丘斋戒三日　　

○乙丑谕军机大臣等、昨因郭世勋奏、拏获逃遣摺内。胪叙兵役至六名之多显系为属员规避处分起见。已明降谕旨。通行饬谕矣随复阅该抚所进供单。据胡亚虔供、走到燕塘地方。就被营官同兵役巡见捉拏。其关亚祖一犯亦供被兵役拏获等语。各该犯俱系获罪潜逃回籍探听。猝被巡查拏获何由知所派之人是兵是役乃该抚于讯取供词内。亦声叙兵役字样。是不特所奏之摺、虚词填砌即其所进供单。亦系照摺改窜殊不足信。嗣后该抚务宜遵照昨降谕旨。核实办理。勿再似此取和避过将此谕令知之　　

○又谕前因外藩使臣经过省分地方该督抚等俱量为赏犒。但恐借此为名。辄令州县备办致有扰累百姓之事。特降谕旨。令该督抚等遇有犒赉必须出赀自办。并不得逐渐加增。徒滋糜费。倘有仍沿积习者。一经查出。必将该督抚重治其罪。此系体恤闾阎。豫防扰累。是以谆切诫谕。并御制凯旋兵丁至京由驿各回本地营伍文一篇以记其事。似此整饬封圻。轸念民力。以视前明种种弊政。岂不大相悬绝耶。著将御制文及前降谕旨。遇便钞寄富纲。即传尹壮图令其阅看。将伊如何登答之处。据实具奏。将此谕令知之。　　

○御制文曰。古之三时务农。一时讲武为制兵善策。其不及者。更役流民。使之战戍皆所谓敺犬羊以饲虎豹。殊可笑耳。惟我朝用禁旅、及东省旗兵。以张挞伐。是以所向无敌。莫不成功兹之征廓尔喀。七战七胜。致其畏威降顺。即明验也若夫兵部所司。不过设驿安顿。送往迎回。兹以蒇事奏闻亦循例而已。岂似明之本兵哉明之本兵以庸儒登科甲。洊久至司马。不知兵为何物何事幸逢无兴戎。资苞苴以饱囊槖不幸有败衄。受攻斥以丧首领。其亦可哀可鄙。而其国家亦随以衰灭。是不大可慎乎。即今之平定廓尔喀。自前秋以至昨夏。凡迟速之机进退之宜。内而军机大臣。外而将军参赞。皆与一心一力日夜筹画。不为掣肘任其摅衷且沿途之督抚又复屡命继储饷。供廪给并禁兵役之滋扰勒索。是以民不知兵。行若无事。岂如前明之所为哉。若夫地方官以兵行辛勤。捐给劳银。每兵不过二三两此亦大员以已既弗躬荷戈敌忾。以申同仇之谊非行贿也。虽弗过而问之。而亦未尝不知。但于其与者不嘉其挥霍弗与者。亦不责其悭吝。而穷兵远涉边荒。既屡受官赏。更得此资助积少成多。亦其宜耳。若尹壮图之流。又且以为非出官捐皆害民力。盖彼若当兹定出于是庸人岂可与言政哉。　　

○丙寅。上诣南郊斋宫斋宿。　　

○谕、本月初五日举行常雩大祀豫日诣斋坛拈香适遇甘膏沾被。醲泽载涂。仰荷天恩忻感之余倍深敬惕。是日湿衣之王公大臣等。均著赏职任俸半年。在坛执事之礼部太常寺官员。及随从之待卫章京等。俱著一体赏俸半年。护军营兵校尉等、著赏给半月钱粮。步甲修垫辇路。著赏一月钱粮。　　

○丁卯。常雩祀天于圜丘。上亲诣行礼。　　

○幸圆明园。　　

○己巳谕军机大臣等本日惠龄奏捞获沉溺铜铅数目一摺内。贵州委员朱毓炯、薛清范、领运京铅。遇风沉溺俱经陆续捞获五万三千余觔。而云南委员和费颜、所运京铜。于五十七年五月在巫山县地方沉溺至十一月止捞获铜一百十三斤此等运京铜铅同系在险滩遇风沉失。而铅觔一项。随时打捞均能捞获过半。其铜觔沉溺。打捞数月仅获铜一百余觔。自因铅觔所值有限水摸等即于事后偷捞盗卖。亦无可获利是以多有捞获。转可得受雇值。至铜觔则价值较昂。水摸人等即尽数打捞。亦止能与铅觔一例得受雇值。是以不肯认真捞获。率以无获具报。一俟委员过境。即将水底留存之铜。暗自捞起。私相盗卖。可图得价牟利此等情弊。在所不免。何以地方官俱见不及此。著传谕铜铅经过之各省督抚。嗣后凡遇铜铅船只遇险沉溺。务须严饬所属。督率兵役及水摸人等、实力打捞。务将沉失铜铅尽数捞获。毋任水摸等藉词捏报。致有事后偷捞盗卖等弊。以归核实。果若有偷捞盗卖之事。必不出本境。地方官断无不知之理。此皆督抚等不肯实力之故。倘有仍前玩误者即将派委打捞之员。据实参奏。并将偷匿铜铅不肯尽数捞出水摸人等、酌量惩治。以杜弊端。　　

○辛未。谕朕此次驻驆热河。巡幸木兰著怡亲王、仪郡王、大学士阿桂、尚书苏凌阿、留京办事。所有吏部兵部应行引见官员。文职知县以上。武职守备以上。于启銮进木兰之前。著该部每月派堂官一员。轮流带赴热河引见。其文员内佐杂等官。武员内八旗护军校、骁骑校、及外省送到补放之骁骑校水手。并年满千总等官弁。仍著王大臣照例验放。至八月以后月选州县等官。照例俟回銮后。归于九月分一并引见。其各省督抚提镇等奏摺。著赍摺人前赴行在投递。进哨后著兵部派员驻劄哨门。接递各省奏摺。封送行在候朕批示发回。仍于哨门交付斋摺人祇领。　　

○又谕曰、额尔登布、之祖母年已八十。伊本身亦六十七岁。著加恩以原品遣回奉亲。所遣领队大臣员缺。著春宁补授。　　

○又谕曰、福康安奏此次官兵赴藏。经过丹达山。均无阻滞山灵助顺请加封号。并颁悬扁额等语。丹达山远在徼外。最为险峻。风雪不时。此次自军兴以来。官员兵丁调遣至藏。以及事竣凯旋。均当冬令经过该处。得以安稳遄行。毫无阻滞实为神庥佑助灵应聿昭允宜列在祀典。锡之封号。著封为昭灵助顺山神。交该部载入祀典。春秋致祭。并颁去御书扁额。交驻藏大臣。饬令于山下旧建神祠。敬谨悬挂。以答休应而示怀柔。　　

○御书扁曰教阐遐柔。　　

○谕军机大臣等、此次福康安带兵远讨廓尔喀。畏罪投诚。所有善后事宜。又遵照朕旨。逐一清厘整顿。从此边隅永靖卫藏敉宁。是以福康安自藏起程时。达赖喇嘛等、先期下山。于十里外恭设方幄。跪递哈达。恭请朕安。此极好事。且其真心感激。恳福康安代奏。至于泣下。尤为可怜可嘉。又据另片奏、吹忠法术。原属不堪等语。此事更有办法。巳降旨嗣后前后藏、暨各蒙古。应出呼毕勒罕时。俱令各自寻找呈报理藩院。驻藏大臣选择数名。入瓶签掣。则吹忠积弊。可渐革除。此时亦不必过急。又据奏、丹达山风雪最大向难行走。官兵经过时。天气晴明。风雪不作。得以安行无阻。以成大功。请入祀典以昭灵贶等语。巳照所请降旨敕封。并书扁额发往。以答灵贶。至福康安此次懋著勤劳。原欲于事竣后、令其来京瞻觐。并顺省伊母。俾遂私情。不意福康安之母。于上年腊月患病。维时福康安远在藏地。相隔万数千里。若福康安得信虽星夜遄驰。断不能克期赶到。徒增悬念。嗣于本年正月内。福康安之母。病体渐就痊愈。适值安南阮光平物故。恐该国人心反侧。滋生事端。必得福康安亲往弹压。可以就近体察筹办。是以又令福康安取道楚南径赴广西。俟该国人心镇静。再于冬十一月到京。可以公私两尽。讵近日福康安之母病势复发。缠绵增剧、竟至不起福康安于三月十三日甫抵边坝。赶抵成都尚需五十日计到京已在六月下旬。不特不能躬视含敛。且百日将满已属无及。而福康安系国家出力之人屡著劳绩。现因奉差在外。以致伊母大事。不获躬亲料理。为之恻然。福康安若到京朕心转不忍与之相见。因思康熙雍正年间。边疆事务紧要。督抚原有在任守制之例。现在广西边隘。关系甚重。而两广总督。一时亦难得其人。福康安应仿照旧例。在途次成服。办理广西事竣后。即赴广东。在任守制。今年冬季。并可不必来京。俟过一二年。朕酌量降旨令其来京时。再行遵旨赴阙。此时福康安惟当以公事为重途次固不必急于趱程致有劳顿。尤不可过于悲戚。以致毁伤。务宜勉自节哀慎加珍卫为国爱身。以副朕慰谕谆切至意。著随报赏给御用奶饼一匣。以示轸念。将此由六百里谕令知之。　　

○壬申谕据知贡举瑚图礼、周兴岱奏、本年会试举子内。有自七十岁至八十岁以上者共六十七名。俱三场完竣未经中式等语。此次各省举子。年老应试者。多至六十余人。庞眉皓首。踊跃观光。洵为昇平人瑞。除七十岁以上之邵利达姜价陶炜、业于前次会试后赏给国子监学正职衔外。所有年届八十以上之马元倬、胡自勉、张应楫、郑元谟、武宅镐、刘家修、郭塽、刘儒钧、张怀礼、刘其倬、萧友望、王克惠、薛生麟、段芳洲、宋守祀、王梦熊、王润、张丕显、王二曜、姬儒楷、牛溥、李恪、曹逢庚、张怀姬、景烜、张灏、王栋、王坤善、宁凤集、梁复堂、章敬修、来寿昌、沈念祖、郭景兆、陈菼、沉志超、黄敏、徐由湘、熊定飞、黄鸿翥、萧经魁、王聿中、陈际成、陈存远、唐紫瑞、胡述发、李如湘、文承发、黄佑启、张宽、熊文炳、俱著赏给翰林院检讨衔。又董继允于七十岁时已赏给国子监学正衔。今该举子年逾八十。并著一体改赏翰林院检讨衔。其七十岁以上之穆彬、高大文、刘素位、崔九州、高瑛、米裕如、谢立吉、张瑞兆、萧洤、陈际丙、李统贤、罗有麒俱著赏给国子监学正衔其八十以上者。各加赏缎二匹。七十以上者各加赏缎一匹。并年在七十以上。前经赏给职衔之邵利达等三名。亦著一体赏给缎匹以示朕嘉惠耆老寿世作人至意　　

○又谕曰松筠著授为内务府大臣。在御前侍卫上行走　　

○又谕曰、德福不称山海关专阃之职。山海关副都统著绵佐补授保兴、著调补镶白旗满洲副都统。所遗员缺。著德福调补。　　

○癸酉上幸静宜园驻跸至丁丑皆如之。　　

○谕、本日幸静宜园所有随从湿衣之王大臣侍卫官员等著各赏给纪录一次。拜唐阿、校尉、管街护军、健锐营接驾兵丁番子等俱著赏给半月钱粮垫道步甲等每人著赏银一两。　　

○兵部议准陕甘总督勒保＜锍-釒＞称、凉州镇属庄浪营。旧设参将一员兼辖镇羌营、俄卜岭营、游击二员并各营堡都司、守备、千把、外委、四十一员。兵一千一百五十一名。驻劄平番县城距凉州镇三百四十里。地当冲剧。所辖营堡。俱沿边扼要。仅设参将不足以资弹压。查延绥镇属之波罗协副将。距镇城一百二十里。所辖弁兵。较庄浪止三分之一。请将波罗协副将移驻庄浪。改为庄浪协副将。以庄浪参将移驻波罗、改为波罗营参将。并将该营协中军都司守备。各按营制互相改设。从之。　　

○以镶红旗蒙古副都统额勒登保、为镶白旗护军统领。　　

○甲戌。谕曰长麟等奏。据署玉环同知朱泰曾禀报、该厅所管石板殿山岛。先有匪徒上岛、拉夺幼孩。被居民拾石掷退。次日约有匪徒十余人来岛报复。放火烧毁草房四十余间。并将殴毙二尸抢去。该抚恐所禀不实。随亲往查办。究出次日来岛之匪徒。实系五十余人。尚烧去牛棚猪棚四十余间。该同知隐匿未报。又署黄岩右营游击蔡起发、仅专报本镇转咨。并无只字飞报提督。与匿禀无异。请将朱泰曾、蔡起发一并革职拏问。长麟、陈杰、均自请严加议处等语浙江近年以来。海洋一带叠有盗劫之案。屡经严办惩儆。乃匪徒等尚敢纠集登岛抢夺放火。实属目无法纪。长麟现已亲往督捕。务宜设法购线按名拏获严肃办理。毋任一名漏网。至该处地方文武。平日既不能实力巡缉。事后又复捏报匿禀殊属玩误。署同知朱泰曾、署游击蔡起发、均著革职拏问。交与该抚严讯定拟具奏其余疏防文武各员。并著该抚查明参奏至浙省营伍前因总督驻劄福建。相离稍远。照料恐有未周。是以降旨即交浙江巡抚兼管福崧在巡抚任内惟知肆意婪索。安望其复能整顿地方是以营伍日见废弛。致有此等捏饰情事。长麟办事。尚属认真。将来该省营伍。自可资其振作。此案该抚到任未久一闻厅员禀报。即亲往督捕并究出捏报情弊尚无不是。不必交部议处。陈杰身任提督有年。营汛系其专辖。虽福崧贪纵废弛。不能留心查察。而陈杰所司何事。亦竟漫无稽查其咎实无可逭。陈杰交部严加议处。该提督系弃瑕录用之人。到浙后又复屡获愆尤。将来部议上时。岂能再邀宽宥。陈杰著离任。将印交长麟暂行署理。来京听候部议。所有浙江提督员缺。著王汇调补。其陕西固原提督员缺。著柯藩补授。所遗总兵员缺。著富成补授。现在浙省海洋。正资经理整饬之时。王汇接奉此旨。著即速赴新任。不必来京请训。陈杰著速行来京。　　

○乙亥。谕曰、顾长绂在臬司任内有年。乃于福崧肆意婪索。劣迹多端。并无一言劾奏。非寻常瞻徇可比。著照部议革职。俟服满后。发往军台效力赎罪。王懿德虽到任未久。但伊系内务府人员。加恩擢用藩司调任浙江已有两月。乃亦扶同容隐实属辜恩溺职。亦著照部议革任。赏给道员职衔。前往哈密办事。换回增保。以示惩儆　　

○以广东按察使张朝缙、为浙江布政使。　　

○丙子。谕军机大臣曰、长麟奏、许观保谋财杀害事主张摇年、及船户袁阿大等四命。审明后即请王命将该犯凌迟枭示等因一摺。已批该部知道矣。许观保见客民张摇年。携带钱物。雇坐袁阿大船只。辄起意诱骗。袁阿大过船。用斧砍伤。推落水中。并将袁沅友等及客民张摇年砍毙。丢弃入江。实属凶恶已极。自应立予凌迟。以昭炯戒。至所称未获之赃。照例罚赔等语所办殊属非是。如地方官缉盗不力。或讳匿不报。别经拏获破案者。未获盗赃。责令照例罚赔。尚属可行。至此案系署新城县知县张许、访获禀报。尚属留心。该抚方当予以嘉奖。俾地方官共知劝励。认真缉捕。乃转以未获盗赃。罚令赔出。如此是非倒置。必致地方官畏惧赔累。遇有盗案。不肯上紧查拏。甚或有疏纵讳饰之事。况本年二月内。因各省所奏著赔盗赃有多至累百盈千者。若令地方官赔给。恐启讳盗之渐。特降旨令该督抚分别缉盗勤惰。酌量罚赔。其银数在数百两以上者。祇令地方官罚赔十之一二。以杜弊端此旨想长麟早已接到。自应遵照办理即使未经接奉此旨。亦不应将此等认真访获盗案之员。转令其罚赔。且袁阿大一家。俱为许观保杀害。所有罚赔之赃。又有何人承领可见赔赃之说。亦属虚语。即事主尚有家属。亦应巡抚、两司及该道府、出赀量给。断无责令获盗之地方官赔出之理。长麟平日尚系晓事。何办理此案。糊涂至此。将此谕令知之。　　

○以四川松茂道倭什布、为广东按察使　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百二十六


大清高宗法天隆运至诚先觉体元立极敷文奋武孝慈神圣纯皇帝实录卷之一千四百二十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年癸丑。四月戊寅上回圆明园。　　

○谕军机大臣等、据明亮等奏称、雅克萨城、在黑龙江西北。每年巡查毗连之格尔毕齐河。便中即可往查。无庸另置卡座兵丁等语。雅克萨城、去黑龙江西北千有余里。且山峰林箐河渠较多。俄罗斯等相通不易。倘猝增卡座。恐俄罗斯等妄生疑惧。著传谕明亮等、巡查雅克萨城。仍旧办理。不必另添卡座。　　

○己卯孝端文皇后忌辰。遣官祭昭陵。　　

○辛巳谕前因喀尔喀三音诺彦部落额尔德尼班第达呼图克图圆寂后其商卓特巴那旺达什有意营谋汗王子弟为呼毕勒罕。代求达赖喇嘛拉穆吹忠附会妄指已分别治罪。并明降谕旨。通饬各蒙古番众等矣本日据和琳奏询之达赖喇嘛称那旺达什到藏时。向我问额尔德尼班第达的呼毕勒罕出在何方我令他去问拉穆吹忠他就赴吹忠处问过吹忠批说土谢图汗属鸡的儿子就是。我向来总据吹忠所说为凭。就照向例凭吹忠龙单上的语。给他批了并讯据吹忠之尼尔巴敦珠卜达尔结供那旺达什、于五十七年复至拉穆庙内求问呼毕勒罕究竟在于何处。吹忠降神龙单内。批令于东方中等人家找寻。过了几日那旺达什来寺。又送银五十两。缎一匹哈达一个。向吹忠告称、土谢图汗车登多尔济之子暨公林沁多尔济之子。俱是属鸡的。此二人内是否真实。并开伊等父母年岁求其降神吹忠即于那旺达什所递字上批说。车登多尔济之子属鸡的。是真呼毕勒罕等语。是即该商卓特巴欲营求汗王子弟为呼毕勒罕之明证。益可见此事之不可不彻底查办矣。朕自乾隆八年以后。即诵习蒙古及西番字经典。于今五十余年。几余究心讨论深识真诠。况本朝之维持黄教。原因众蒙古素所皈依用示尊崇。为从宜从俗之计。初非如元人佞佛。优礼喇嘛。致有詈骂者割舌。殴打者断手之事近因黄教之习。愈趋愈下蒙古番民等、失其旧时淳朴之风。惟知牟利罔识、佛教正宗。不得不亟加整顿。是以制一金奔巴瓶。派员赍往设于前藏大昭。俟将来藏内或出达赖喇嘛班禅额尔德尼、及大呼图克图呼毕勒罕时。将报出幼孩内。择选数名。将其生年月日名姓。各写一签入于瓶内。交达赖喇嘛念经。会同驻藏大臣公同签掣。并于京城雍和宫内。亦设一金奔巴瓶。如蒙古地方出呼毕勒罕。即报明理藩院。将年月名姓缮写签上。入于瓶内。一体掣签。其从前王公子弟内。私自作为呼毕勒罕之陋习。永行停止。朕之此旨。原因各蒙古汗王贝勒等、既有世爵。可以承袭罔替。已极尊荣。何必复占一呼毕勒罕。又谋喇嘛之利似此见小罔知大义。将来必致谋夺财产。启争肇衅。滋生事端方今国家威棱远播。各蒙古扎萨克。咸隶理藩院管理。遇有田产细故。俱为之秉公剖断。若任伊等牟利不己。久而或致争夺相寻。成何事体。是朕之整饬流弊。正所以护卫黄教厚爱蒙古人等使其各辟愚蒙。永除争竞至佛法以虚寂为宗。无来无去。故释迦涅槃后。并未出世即宗喀巴阐演黄教。亦未出呼毕勒罕。达赖喇嘛、班禅额尔德尼系宗喀巴之二大弟子。始世世出有呼毕勒罕转世。共掌黄教相沿已久从前五辈达赖喇嘛。及来京之前辈班禅额尔德尼谙习经典。或尚能具有真慧。现在达赖喇嘛。年纪尚轻。资质诚朴。甫学经卷。岂能直参上乘。先知一切。凡有求其指示呼毕勒罕者。惟凭拉穆吹忠之降神定夺。而吹忠不过如内地师巫之类。且内地师巫。尚有用刀自扎及舐刀吞剑掩人耳目法术。今吹忠经和琳等面加演试。授以刀剑。俱各恐惧战栗。并师巫之不如。是其所指呼毕勒罕荒唐更属显然乃番众人等、崇信已久以其妄言休咎。小有效验遂传为神奇。一时竟有牢不可破之势。此亦习俗使然。自不必急于禁止。前已颁发金奔巴瓶。于大昭供奉之宗喀巴前掣签所有找寻呼毕勒罕一事永远不准吹忠指认其番民推问吉凶等事。暂听仍旧日久吹忠法术不行。亦将自败总之大端既得默化潜移一切积弊。亦无难逐渐革除。至藏内出产较少布达拉商上给与众喇嘛养赡。及番兵口粮等项需用繁多所入不敷支给。向赖各蒙古番众布施以资用度嗣后惟不准私指呼毕勒罕。其余熬茶瞻礼。皆在所不禁。朕方鼓励蒙古等使之布施。但不可如那旺达什之用财营求将汗王之子。附会妄指。作为呼毕勒罕并如年前噶尔丹锡勒图呼图克图之私遣徒弟到土尔扈特地方。向人索取耳从此各蒙古番众等。益当恍然于朕之扫除积弊。无非欲力挽颓风。振兴黄教。保全伊等。俾安乐利。永息争端。并非不令其尊崇佛教。不许布施达赖喇嘛班禅额尔德尼也所有办理此事缘由。著再通行晓谕各处蒙古番众等咸使闻知共喻朕意　　

○御制喇嘛说曰。佛法始自天竺东流而至西番其番僧又相传称为喇嘛。喇嘛之字汉书不载元明史中或讹书为剌马。予细思其义。盖西番语谓上曰喇。谓无曰嘛喇嘛者谓无上即汉语称僧为上人之意耳。喇嘛又称黄教。盖自西番高僧帕克巴始盛于元。沿及于明封帝师国师者皆有之。我朝惟康熙年间。祇封一章嘉国师相袭至今。其达赖喇嘛、班禅额尔德尼之号。不过沿元明之旧。换其袭敕耳。盖中外黄教总司以此二人。各部蒙古一心归之。兴黄教即所以安众蒙古。所系非小。故不可不保护之。而非若元朝之曲。庇谄敬番僧也。其呼图克图之相袭。乃以僧家无子。授之徒、与子何异。故必觅一总慧有福相者。俾为呼毕勒罕。幼而习之长成乃称呼图克图。此亦无可如何中之权巧方便耳。其来已久不可殚述。孰意近世其风日下。所生之呼毕勒罕。率出一族。斯则与世袭爵禄何异。予意以为大不然。盖佛本无生。岂有转世。但使今无转世之呼图克图。则数万番僧。无所皈依。不得不如此耳。去岁廓尔喀之听沙玛尔巴之语。劫掠藏地。已其明验。虽兴兵进剿。彼即畏罪请降。藏地以安。然转生之呼毕勒罕。出于一族。是乃为私佛岂有私。故不可不禁。兹予制一金瓶送往西藏。于凡转世之呼毕勒罕、众所举数人。各书其名。置瓶中掣签以定虽不能尽去其弊。较之从前一人之授意者。或略公矣。夫定其事之是非者。必习其事而又明其理。然后可。予若不习番经。不能为此言始习之时。或有议为过兴黄教者。使予徒泥沙汰之虚誉。则今之新旧蒙古。畏威怀德。太平数十年可得乎。且后藏煽乱之喇嘛。即正以法。元明曾有是乎。盖举大事者。必有其时与其会。而更在乎公与明。时会至而无公与明以断之。不能也。有公明之断。而非其时与会。亦望洋而不能成。兹之降廓尔喀。定呼毕勒罕。适逢时会。不动声色以成之。去转生一族之私合内外蒙古之愿当耄近归政之年复成此事。安藏辑藩。定国家清平之基于永久。予幸在兹予敬益在兹矣　　

○又谕上年据四川总督奏到打箭炉口外。于七月二十一日十月十七日两次地震情形当经降旨交英善就近委员前往抚恤。今据英善奏称节次委员驰往确勘。照例每大口一名赏银二两小口一两。楼房每间赏银一两。平房每间五钱业经挨户抚恤。实皆按名具领。毫无遗漏等语第念该处边番。上年两次地震。被灾未免稍重。殊可悯恤若仅照例给予赏银犹恐或有拮据。此时惠龄尚未回川。著英善派委妥员。按照前次查明各户再行照数加赏一次。俾得益资安辑。以副朕加惠边隅。优恤番民至意。　　

○又谕、户部议覆凤阳关一年期满徵收税课。比较盈余、短少银五万六千五百五十余两。著落管关之员照数赔补一摺。固属照例办理。第念该关税课。全凭豫省粮食贩运江苏。经过该处源源销售。始能丰旺上年豫省河北怀庆等属收成稍歉。粮价较昂商贩无利可图。以致粮石米豆到关稀少盈余短绌尚属实在情形。所有此次凤阳关短少盈余银五万六千五百五十余两。著刁玉成赔补一万两其余俱著加恩宽免　　

○又谕刑部具题议驳陕西省赵宗孔殴死赵秕麦改拟斩候一本此案赵宗孔因伊父赵大典被赵秕麦扎死拟绞减流释回触起前忿将赵秕麦致死向来子报父讐之案情节不一倘有凶首漏网冤无可伸者其复讐原属可原今赵秕麦前已问拟绞候国法既伸祇因遇赦减流十年无过释回原籍并非幸逃法网。是揆之公义。已不当再挟私讐。若尽如赵宗孔之逞私图报则赵秕麦之子又将为父复讐此风一开。谁非人子皆得挟其私忿藉口报复。势必至讐杀相寻伊于何底赵宗孔自应照部驳定拟斩候第念该犯究因报复父讐起见竟予勾决究觉有所不忍若仍得援例减等释放。又恐被讐之家往来寻觅逞凶报复。转非辟以止辟之义。其在未经奉旨以前者仍照旧例办理外赵宗孔著入于缓决。永远牢固监禁嗣后各省遇有此等案件俱著照此办理。将此通谕知之。　　

○又谕据琳宁等将部议奏准饬查奉天府属捕渔船只一体酌定章程缮写汉字具奏一摺。已批交该部议奏矣但盛京应奏事件。理宜缮写清字即遇有清字繁多。难以显明之处。亦应以清汉字兼写。曾经屡降谕旨。今琳宁奏摺仅用汉字。而所奏报盛京并无蝗蝻萌生一摺亦用汉字殊属错谬即如酌定捕渔船只章程一案。若因部咨系用汉字。语句繁多。则于奏报蝗蝻一摺。语句无多。亦不能清字具奏耶。嗣后各部院。凡遇咨行东三省事件。俱著清汉兼写琳宁等著申饬　　

○谕军机大臣等、前经福康安等奏、巴塘土司吹忠扎布等十二员。随征出力。请加奖励。因摺内未将该土司等、现在系何顶戴。及曾否赏翎之处。详悉声明无由按其职分分别加赏。当经降旨传谕惠龄、详悉查明速奏。兹据该督奏称、前因远在军营。并无档案可稽。是以前次具奏祇将姓名开报。现已札饬藩司。详悉查明径由英善开单就近具奏等语该藩司英善、接准惠龄檄饬。自即速行饬查。该土司等屯寨较远。亦应催查速奏。何以迄今尚未奏到。著传谕英善、速将该土司等现在系何顶戴。及从前有无赏过花翎之处。即行查明具奏。毋任延缓。以便酌加奖励。　　

○壬午。命大学士公阿桂、大学士王杰、礼部尚书纪昀、左都御史窦光鼐、吏部侍郎金士松、礼部侍郎刘权之。兵部侍郎玉保。内阁学士瑚图礼、为殿试读卷官。　　

○癸未。策试天下贡士吴贻咏等八十二人于保和殿前。制曰、朕荷天宠命御＜宀禹＞久长兹幸功蒇十全。庆徵五代。每虞盛满。日切勤求虽年逾八旬。未敢少耽安逸缅唐虞之心绍。溯孔孟之微言。期康阜于闾阎励巩谦于夙夜。时慎敕几思登上理。咨尔多士伫听嘉谟。十六字心传尚矣。蔡氏沈书序言之綦详其说可悉陈欤。执中一言禹汤武相传不易。所以致其精一者。其要何居。唐太宗作帝范。所言果尽醇欤。宋范祖禹帝学一编。具有条理能见其大者何在。真德秀大学衍义。仅及修身齐家而止。其治平之迹。果可举而措之欤。邱浚大学衍义补。政典极为详备。抑尚有提挈大纲者在欤。洛学末流。岐为二派。永嘉之学。好谈经济。朱子谓其近事功。其故安在。其源流得失。能一一言之欤。金溪之学。流为姚江。紫阳之徒。流为河津。世多以河津为正脉然论者或谓王守仁所树立。断非薛瑄所能。可详言之欤。王畿以后讲心学者。又空虚而无实用。其故又安在欤。汉代力田与孝弟并重。宋代守土之官。结衔必有管内劝农字犹三代重农之遗意也。其规制尚可考欤。明代有检田之吏。其设官之意。与古人同欤异欤。孟子有不知检之句。汉书引之作敛然则采买积贮。周代已有之欤。他书尚有可考者欤。朱子社仓立法至善。而论者或谓其近于青苗法。其似同实异之故。能悉举之欤尧戒称战战栗栗。日慎一日。舜庸作歌之时。亦称敕天之命惟时惟几。古帝王治定功成兢业犹如是也宋张根作吴园易解。六十四卦之中。惟泰卦别著一论反复申明能为举其大旨欤。泰之内卦即乾本有健行不息之义能阐发其意欤老氏知足知止。仅自守而已。圣贤之学。必有所持守运行。而后能久于其道。能指陈其要欤。多士稽古有年。必有淹贯博通。深达于治理之原。可以敷之实用者。悉抒所蕴。副朕博访之意焉。　　

○谕曰、金士松已由吏部派出随往木兰。即著兼办行在兵部事务。其行在兵部印钥。仍著和珅带管　　

○豁免遭风漂没台湾运赴内地兵米七百二十石有奇。　　

○旌表守正捐躯福建福清县民陈孔亮妻黄氏。　　

○甲申。谕军机大臣等、据福康安奏、沿途行走情形一摺。内称途中加站行走。口外程途。已行十分之七。惟因感寒触瘴旧病顿发四月初六日至巴塘病复稍增。难以支持暂在巴塘调理。略俟就愈。仍即按站行走等语。览奏深为廑念。此次福康安远涉边徼。劳苦备臻今因途路险峻。感冒风寒。触染岚瘴。旧症复发颇形委顿。自不应急于趱程。以致过劳。现已派御医屠景云、前往诊视但伊系汉人。恐行走不能迅速。特派惠伦、先行驰往看视。并解亲佩小荷包一个。奶饼一匣赏给以示眷念。其屠景云、另派阿尔塔锡第、带同驰驿前往矣。屠景云曾为朕胗脉。医理明白。甚有效验今令诊视福康安。自可即就痊愈。至福康安接到伊毋病逝之信。自必心怀悲痛。但事已如此。福康安即使赶到。已属无及。转增哀痛。竟应仍遵前旨。在途成服。取道广西矣办理事竣。即赴广东在任守制福康安惟当善体朕意。以国事为重不可过于哀毁。上紧调理以期病恙速痊。为国爱身。现在安南人心镇静。可无他虑福康安在途。不妨缓缓调理而行计惠伦到川时。福康安已可回至成都内地天气晴和。况福康安正在壮年易于调理身体自当日就平复也。将此由六百里谕令知之并著将所患病恙是否业就痊愈之处。速行奏闻。以慰廑注
  </div>
  <div class="pagination">
   <a href="清实录乾隆朝实录_page1789.html">
    上一页
   </a>
   <span>
    ...
   </span>
   <a href="清实录乾隆朝实录_page1785.html">
    1785
   </a>
   <a href="清实录乾隆朝实录_page1786.html">
    1786
   </a>
   <a href="清实录乾隆朝实录_page1787.html">
    1787
   </a>
   <a href="清实录乾隆朝实录_page1788.html">
    1788
   </a>
   <a href="清实录乾隆朝实录_page1789.html">
    1789
   </a>
   <span class="current-page">
    1790
   </span>
   <a href="清实录乾隆朝实录_page1791.html">
    1791
   </a>
   <a href="清实录乾隆朝实录_page1792.html">
    1792
   </a>
   <a href="清实录乾隆朝实录_page1793.html">
    1793
   </a>
   <a href="清实录乾隆朝实录_page1794.html">
    1794
   </a>
   <a href="清实录乾隆朝实录_page1795.html">
    1795
   </a>
   <span>
    ...
   </span>
   <a href="清实录乾隆朝实录_page1791.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
