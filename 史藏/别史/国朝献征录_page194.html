<!DOCTYPE html>
<html>
<head>
    <meta charset="UTF-8">
    <title>国朝献征录 - 第 194 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 194 页/共 245 页</h1>
    <div class="content">
　　○四川左布政使杨公淳墓志铭（吕柟） 

　　吕柟 
　　公讳淳字重夫号绣岭举正德戊辰进士仕至四川布政使初杨之先世累出华阴县有百户君者徙澄城生政政生敬祖皆居澄城庄里光禄村明兴有讳仲微者始徙临潼县安业里仲微生和和生让成化末输粟千余赈救贫乏乃生子彪赠浙江道监察御史彪生钦是生公者也以公初官累封工部郎中加四品服色母王氏封太宜人公垂髫时恬静寡言雅有志向酷嗜诗书时祖业颇豊公一志于学不富夺祖于诸孙中特钟爱焉谓此儿其大吾门乎弱冠受诗于季父运使石川翁以儒士中弘治辛酉乡试既偕季父佥宪栎东翁叔父同业于大学公既登进士后观政兵部授江西道御史时宦官刘瑾索求科道瑕疵适决大辟众皆推避无肯行者公毅然请行大中丞屠公喜其勇敢能任事也而瑾恶其同乡不附巳讽当道改公工部屯田司主事庚午安化王叛王师于征公之先事前行辛未被差荆州捕分竹木时川中多盗贩十减四五兼以势要请托龃龉旁午公一切遏抑不行时有青龙之说竟夫能污也秩满升本部营膳司员外郎管台基等厂寻差辽东查盘军器甲戌升都水司郎中管理通州南班□道浚决潢污筑复堤防一时粮道称便京储顿增时中官方横舳舻往来陵轹州司需索无算闻公退避有号二刘者使西域取佛其船百艘所费万计声势赫炽沿河州司惧不敢支公移檄擒治其前党众敛迹而去　国初工部尚书宋公礼治河有大功礼曹议祀以宋居中有司奉行违错又进都督于其中公具奏改正且修葺其祠宇纂王端毅公之奏议丘文庄公之诗刊漕河纪事以永宋公之功又尝发库帑羡金以修　孔庙其地旧有徐君墓乃延陵子挂剑处也亦筑祠立碑以表其贤三载再补虞衡郎中未一年升湖广宝庆知府南楚风浮俗又尚鬼公乃首兴学校延经师以开劝生徒四擒妖巫徧毁淫祠始则词讼盈庭一判数千继旬百人再旬十人期月之间浮风丕变廵按唐加荐其刚正清明惠德安民有某妻外适而娶妾者其妻生子寻其父不认告之公公用古水盆法破其鼻流血于盆中并取他隶血于盆以辨同异其民遂抱子而泣归处其妻如初又尝　奏革岷藩过用桐油船料数万及强占居民田产数千并擒治其拨置之人岷藩上章诬奏事下湖□□□会问其参语云知府杨某矫枉过直以谗□□于亲王疾恶大严因公取怨于官校究其立心行□之迹无非守职爱民之心罪固难辞法应调用得　旨乃调知郧阳府才七月升山西副使奉　勑管理鴈□等关兵备便道归家适封君遘疾公侍汤药月□而□君卒人以孝思所感也起服除湖广郴桂□□郴桂楚之南徼也地杂苗夷俗多寇盗有禅光□□聚众数千肆行刼夺公皆捕平之行蒙　赏赉嘉靖辛卯升四川参政次年升本省按察使次年升本省右辖寻升左辖公在蜀威茂诸边将常因蕃夷入寇多杀无辜以邀赏赉公累檄谕以祸福劝戒切至诸将感悟在臬司蜀藩知其廉赠兼金一百抚台赠金八十皆不受贮之库其参政时尝视篆当放支银五万或曰此可得羡余公终不肯放支公平生以清忠自励慕赵清献之人俸禄之外一毫无私公子弟有讽其置产业者乃厉声诃之曰汝弟勒耕力学我不汝所役使也见着绮罗者则曰此天物也汝等可易用乎甲午冬闻太宜人讣公毁悼几不生即日奔归自是遗荣养素居室萧然己亥五月十六日丑时有雷震声异常即摄衣起危坐有待□□喻其意是夕众又见星陨于居之西北隅次日延宾谈笑间少觉不快遽不起矣呜呼痛哉 

　　○四川左布政娄公□ 

　　公讳谦字克让江西上饶□成化丙戌进士拜监察御史督南畿学政以躬行实践教士类翕然风动时中官汪直新幸势炙手可热公绝不与接直甚衔之使逻校文致其短竟莫能得巳督北畿陕西学其教一如南都弘治壬子晋四川左布政使提调乡试监临者重其雅望帘内外诸务尽归之以劳苦触瘁卒 

　　○四川布政司左布政使陶公照墓（屠应埈） 

　　屠应埈 
　　公陶氏名照字时明称一庵子其先宋十六世祖以将仕郎扈跸南渡九传至菊隐君始定居秀水之鴈湖人称鴈湖陶云菊隐君且殁戒子孙弗元官于是子孙业农者终元之世曾大父钲大父济父松母张氏　敬皇帝时公甫年二十余与兄煦同举于乡继又同举于春官于是人又称鴈湖二俊云公始拜都水主事以母忧起改刑部录囚苏淞苏淞者嘉接壤也亲戚宾客交通焉人公难之公至有犯悉寘之法未几出广东佥事广东故多蛮猺豪滑时大咨唐大鬂者起惠潮梁闰琛者起清远皆号万人公察上兵陈朝亮者才也乃召朝亮入授以进止褁粮逮捕不烦帑藏广中悉定戌辰以父忧起改湖广庚午拜四川参议时蓝鄢作乱蜀人惊扰先是公过新都新都者道冲而无城公虑无守即日命城之城毕而寇至人赖以安竟以平鄢功授从三品俸加赐金绮壬申以副使备兵威茂威茂古羌夷也边郡瘠耗而守而徐参将者性鸷酷日鞭挝军吏于是羌夷聚数万众谋夺参将公单骑出抚谕以感福众泣拜解□□犹忿忿于参将公乃绳其部下以恹羌夷心而参将者竟怏怏弗平于公诬公致变议者莫能明公亦自薄其官遂居疾鴈湖之上者数年庚辰复官河南时制河南以宪臣监小滩兑兑常不足往往取足于官岁不下数万金又总部京储者率逾年不完责偿民间几亦数万习獘滋甚公所至立规画谨簿书抑豪右节浮靡秩毫无犯公私兼裕焉乙酉升云南右布政寻升四川右布政先是云南时有盗称大眼者鸠众横行嶍峨间阻险深入岁不能下公至即平定之于是　诏复赐金绮公性斤斤简勑言不出口未尝面可否人至所历乃表表以武功见相士失外宁有既哉在四川以继母忧去又二年遭谗罢官家居几十年迄无怨语尝谓人曰布政绾司钱谷谤翕翕易起人眩廉自饬而吾于徐弗以外皦当逆瑾时人有官不患不能显而吾优游旧僚要之无疚耳与乡人处油油煦和无问贤不肖善振施族人赙恤其死丧人咸德之平生无怒容虽台舆臧获弗严斥也公子培议姻于予公病亟予就视于闺中公视予曰嗟呼天固以予子淆先生也继又曰予内子死妾刘者和而婉刘保其内先生御其外培犹有父若母也予敬诺时甲午九月十日耳越六日公竟卒年止六十有七 

　　○陈先生鎏墓表（茅坤） 

　　茅坤 
　　呜呼若予友陈雨泉先生者其殆古之游方之外者与或谓先生繇明经举进士历官尚书郎而督学而屯田而监兵而参政而按察而布政使始致其仕以归而予之表其墓于阳山之麓也当按故官爵以书而不当第揭而书之曰雨泉先生嗟乎予窃疑公莅官似汉循吏甘贫似独行其它所澹宕而夷矌似方朔似元亮及数弃官爵以去则又稍稍似梅福似两龚不矫名不远俗不令人喜亦不令人嫉其中固不得而故指者方公之以工部营缮司主事而榷木荆州也税不登故额尚书令廉之不敢让其守湖南也故二千石私以骫法陷无辜者众公尽原之及屯滇中榜书其故占者许母坐令获自首巳而又括赎金以偏募他田者田者稍稍来屯寖益广　天子尝诏云南计输黄金万公特便宜半令云南府而余以错课他官司巳而民不告病而金亦办督府吕公洵督兵十万讨叛酋他藩臬使并藉行间公□旦暮谨烽燧远斥堠治文书转刍饷若宿将然公之当官禔职大都类此然而公故贫其由监兵入卫驻白羊堡也有司或按故事槖羡金以献公怒而出之巳而再过蜀蜀之诸生及故吏或走数百里外馈遗公公并却不以受署蜀藩久之筦库者间以例告羡金絫万矣公笑曰若知羡故时例抑不知不以羡故吾例也蜀人至今诵之及解官归伯兄累二十年来诸按节使所馈若干金归于公公又谢不受岁时伏腊或不办公亦无愠色故庐仅一椽大于斗榜之曰巳宽往往主宾相向意豁如也族中诸昆弟贫则又解槖中装百余金半以分诸子而亦半以给族中诸昆弟此皆世所难能者方督学时公试诸生糊名按甲乙以授诸州县不以启一时高才生后先鳞次显名中朝矣或以书贽谒公公又谢曰向者吾第知文不知君今者君知我矣我又不识君何也王廷尉领西曹时尝过公舍公留饮久之供具不以出公顾问童子童子曰釜且铄矣复间瓿中酒几何童子又曰请君衣过市贳之廷尉乃大笑两相过邻舍郎以饮而别公之澹宕多类此其解绶来归也里中豪慕之椎牛飨公公时时谢病不以赴间过所从故旧或浮屠黄冠者流公又时时对席便坐脱巾漉酒淋禽宴酣相莫逆公故好奕奕不登品然亦好饮饮仅一二升然命之觞辄觞授之奕辄奕及醉且败公亦自顾影相笑人人尽欢不以间公于诗文随兴所落不古调亦不俗韵于书法最工小楷篆隶出入晋唐其它行草及方尺以上豊媚绰约有惊鸿游鹄之态人士或请之公既醉辄裂缯而书不以拒当是时人人自以附公绾带交又或谓公汉长者不设溪堑多易与及按其立朝仗节则又斩斩不可犯尝以河南按察副使台参御史也御史骄甚公耻随他寮贰抱檄庭趋独濡迟不趋巳而中帬系解公又低徊奋袖前结御史衔公甚且以危言讽之公亦嘿然不以应巳而御史以公违限论报公亦飘然上书自免官去　穆宗皇帝初御极诏召故从　先帝游者还中朝行且柄用公矣公又以布政从蜀拂衣以归嗟乎公之生平类若彼而中之凝峻又若此非公之大雅不羣有所混于世之耳目之所及而又有超于耳目之所不及翩翩乎异人者流与向使汉之循吏独行与方朔元亮梅生两龚而下共公分筹较之村各天授或相等夷或相倍蓰吾固末卜也苟自其中之涅而不缁圆而不滞者论之则其幅尺之间□雄孰雌孰短孰长又安在其古与今邪善乎阁学申公所尝铭公墓曰不惠不夷九原可师而公之自谓亦曰吾生平有二长吾性虽刚而无忮忌故于人不睚眦一也性澹洎无他嗜好二也然亦有□短惮烦一也健忘二也力竭而止三也不谄佞四也闻者颔之以实录予尝按国史故御史陈公祚于公高大父当其力谏　文皇与　宣庙时死且什九犹侃侃不巳葢古之司直也予故考镜先哲公所从来者远矣公名鎏字子兼嘉靖戊戌进士于予同年予故知公最深公累官数矣然亦数以弃去非公所自将也予故别称之曰雨泉先生云 

　　◆参政 

　　□□参政袁公江传（李濂） 
　　四川右参政崔公升墓地铭（李梦阳） 
　　四川布政司右参政郭君绪墓碣铭（邵宝） 
　　四川布政使司右参政郭君东山墓志铭（毛澄） 
　　四川布政司右参政吴君岩碑铭（周用） 
　　四川布政司左参政叶公天球墓志铭（吕柟） 
　　四川布政司左参政赵公渊墓志铭（金贲亨） 
　　四川参政杨公成墓志铭（曾钧） 

　　○□□参政袁公江传（李濂） 

　　李濂 
　　□公江字自岷祥符之新兴村人自少资性超异读言过□辄成□不忘弱冠落笔有警筞语年十九领天顺□午乡荐时东平梁御史觐廵按河南寔监临乡试有刘佥事瑄者与梁有隙疑公年甚少而一举辄第暨同榜祥符人唐昭杜明皆指梁所私并劾之　英庙览奏敕法司提解御史觐佥事瑄举人江昭明俱械系至京下馆阁复试咸入格得释乃罪瑄诬奏觐复职江等举人如故明年癸未春二月公入南省试通文□火诏改秋八月会试既揭晓河南壬午榜止中公一人厥后唐乙未进士杜戊戌进士而公论益白云乙酉公年二十一始聘致仕左布政使丘公陵之女配初授户部主事监督徐州仓粮出纳严慎时有中贵人倚势干没公奏黜之自是后无敢肆者成化辛丑母吴安人殁公守制归居于汴城东之百余里旧庐足迹不至城府而提学佥事广安吴公伯通同年也数命驾往造翌日始还癸卯冬南畿抚臣劾两淮盐运使白行中不职罢之乞择公廉素著者运司之长公服制垂满铨部扣公阕期擢两淮盐运使明年甲辰履任公规画课程次第疾徐一以至公行之贵戚敛迹商灶咸称快焉运司有□知王某者出纳弗度公移书戒之曰鹾政吾惟总其大纲而巳出纳各有司存执事虚出实有斁皿决守似非明哲保身之道某叨厕寮寀敢布腹心王惭谢自新卒免困踬丙午冬入觐戒行白塌河廵检某以黄金实酒瓶中馈公阳曰此秘方药酒也可却病延年公笞而遣之巨商刘武锦衣舍余也暮夜怀黄金二锭赆叩首毕抛金速出公追还叱却之弘治更元戊申廷议各省逋负孔多乞选补督赋之官公被荐擢四川右参政督理粮储简书严重公廉程之任便道过汴累世家产颇丰裕公悉让与诸弟若侄而自置宅一区纔值二百缗既抵蜀廵行郡邑无少休息涤祛奸弊殚厥心力未岁余察出隐蔽官赋及夙逋在民者若干万督属征完尽解户部大司徒题奏旌奖以风励天下之职饷者公驱驰劳瘁疾作或有劝其自逸者公曰某既受上知敢复爱其身平未几疾大作竟卒于官得年五十公坦夷无物平生以清慎自将历官三十年典司财赋无所点污顾年仅下寿用不究才君子悲之 
　　论曰甚矣哉利欲之移人也往余过维扬闻两淮都转盐运使司分司者三通泰淮也场者三十淮南二十五场则皆煎淮北五场则皆晒而咸鹾之利甲诸天下汉吴王自田大鬻海致富即此地云是故司鹾之吏往往沉没葢其通商鬻窝之獘其来巳久历数运司之长自袁公以前多以墨败而升迁者寔自公始公运使六七年力修盐筴之政廉声茂腾显陟方岳可谓连纲之卓诡者夫鹾司利之府也鹾之敛散纾急由其掌握而商人奔走之故不所动者鲜矣嗟乎吏无良而渔商以自腴及偾乃绩辄快快恚曰职守累我也岂不大谬哉 

　　○四川右参政崔公升墓地铭（李梦阳） 

　　李梦阳 
　　嘉靖五年十一月二十六日中奉大夫四川右参政崔公卒于家年八十有八岁矣先是其子南祭酒铣抗疏求致仕归是故公之终所事无憾焉君子谓祭酒能子矣公讳升字廷进号南郭学者称南郭先生其先乐安人也有讳大者生彦和彦和生刚赵库大使后累赠中宪大夫延安知府大使娶于蔡后赠恭人以正统十四年十二月十四日生公于安阳乃后遂籍安阳公童时会父失官贫兄五四各出自营独次兄父母居日一食然犹粝也而公于书顾益攻久之悴母蔡怜之泣谓曰儿从兄贾不易效邪公弗听顾□益攻书年廿六李给事中者见之□焉遂女以女后封淑人明年成化乙酉公举于乡己丑登进士第拜都水主事改武选以父忧起改主客又以母忧起武选擢职方员外郎出知延安府陟参政扬历中外凡三十余年公既以蓬荜力政青云巨才洪识逴越伦辈而蘖奋励无殊寒约遂能辉前裕后庆流于子孙至今相人训学诲德必曰不见南郭公少时贫邪今人凡少贫至贵显必婪而公主客时番人有踰请者业赂钧枢者许之矣日趣上议而公执弗佥石番人夜持玳瑁奇香各十余斤馈公斥之出□声其事遂寝公虽三历部阶五品然僦屋而居竞竞如少时出则一瘐马青布袍耳僮日出拾马通淑人李杂诸薪手爨之故自郎官识者业以台辅期之矣先是星变求言公与余干苏章同奏竖阉干政妖僧蛊惑援芘憸士窜遂忠良所致又言兵部尚书王恕今之伊传不宜置之南京奏入不报而他言者或颇及官禁秘密　上之怒于是书言者六十人姓名于屏拟升则绌其级不则远恶地于是吏部故迟公获免　孝宗即位乃有延安之命边郡瘠耗习猾而俗夷公至立规画固扄鐍谨薄书节浮浪省游宴时出入退果菜私园乃清疆场核征税平徭役锄豪横招流逸垦荒闲实廪庾乃始葺废坠疗疾疫敦行布惠黜邪崇礼兴学诲徒咸凿凿名实先是成化末郡大饥民太半亡□中山谷中公莅郡复者十六七会屡丰斗米数钱耳斯不足观政邪公尝见宜川知县唐来马鞍惊曰鞍如是华邪廉其价近百金曰有一鞍百金者邪遂按之□尽获其贪状黜来又仕文祥者延之巨猾也见□惠而实易之每大言曰□诚好然贫官也闻其自少贫吾起大狱必使之不窘□□□之必关节而公佯若不知者巳而有发其杀人事者公鞫之然罪不至死遂生之议者谓公内明而外容剖大决难靡动声色颇似稚圭亦相之山川之锺欤而不知履坚秉贞识体负器自郎□□定矣在郡七年擢四川右参政弘治丙辰监营寿王宫于保宁役者数万人费核而力舒戊午逆申王于境民无扰者人称之公行部勾稽既详顾又喜廉臧否与佥事曲锐齐名蜀人语曰崔参曲佥屹如雪山尝如松茂得晕疾久弗愈己未秋遂致仕归归三十年至是卒公恭俭出于天性少壮隐显一耳故能刍豢蔬粝文锦布缊轮奂蓬茅器无饬银服无裁绮家居检书课农灌溉花竹年踰八十则日焚香静坐精神内莹聪明长存出入不杖卒之日颜面犹生也虽天之遐如报公者然禄位未极议者每有苍生之憾斯非命而何邪呜呼伤哉铭曰积之豊用之啬中折其翼井渫终食象贤肖德有瑗有寔妥公兹域聚灵发祥虎变鷟翔英英洋洋后其大昌乎 

　　○四川布政司右参政郭君绪墓碣铭（邵宝） 

　　邵宝 
　　君讳绪字继业姓郭氏开封之太康人其先葢出周号叔远莫可考巳其居太康则元季时开封通判估之子二翁始二翁子鲁国初御史台治书□在丰行苑马寺监正子浩娶王氏生子果六岁而浩卒王刑部郎中杰女也寡居守节育果以长历六十余年以贞节旌果娶杨氏生子三人君其季也君生七年父母继没祖母王复抚教之君幼端简沉默提学宪副刘先生昌见而奇之进为邑庠生君遂勤苦自励闭户不出遇岁歉尝以所得廪米分给族人与人接庄不可犯成化庚子举于乡明年辛丑连得进士观工部政有事楚府能礼却物馈楚王贤之既而授户部湖广司主事尝督运银二十万两于陜西既给军而主者以羡告君曰羡以正支法也归之藩司弘治戊申升署员外郎葢于是监水次仓者再监马坊仓者一皆有善□癸丑实授员外郎时宣府缺总储郎中尚书山阳叶公言于吏部疏君名请升署郎中奉玺书以往宣府诸镇岁用粮草不下数百余万每招商则奸豪风聚时有持都台某书谒者君叱不得售甲寅实授郎中归莅江西司戊午升云南布政司□参议云南去京师万余里君中州人佥谓非宜君曰分也过家置妻子独行抵任日事事不弛鹤庆地山水暴发漂流庐寨君见途号者哺之野暴者瘗之民谓君仁大理蒙化诸土官侵赋银数万葢久且隐君访而追之其分守所至充殄久叛巨盗杨才辈数才人民谓君义且勇先是迤西有夷曰思六越金沙江界据地若于里积二十年拒不受抚至辛酉岁势益猖獗镇廵合议以剿请事下公卿议抚之便　孝庙重用兵从之有诏简藩臬贞毅臣以往乃以君与按察曹副使玉同行旬余抵金齿于是卢参将和统军距所据地二程许而次遣官持檄往者皆被留不报卢还军至千崖遇君语其故且戒勿迫君曰吾受国恩报称正在此如公言若臣节何昔苏武入匈奴十九年尚得生还况此夷非匈奴比万一不还亦分内事也或谓君曰苏君以黑发去白发而还君今白矣将以黑还乎君正色不答是日曹有疾君单骑从数人行旬日至南甸岩突不可骑乃斩荆徒步绳挽以登又旬日至一大泽戞都土官以象舆来君乘之上雾下沙晦淖迷踬而君行愈力又旬日至孟赖去金沙江仅二舍君茇次手檄遣官持过江谕以　朝廷招来之意夷人相顾惊曰中国官今亦至此乎即发夷兵率象马数万夜过江抵君所持长槊劲弩露机力环之数重有译者泣走报曰贼刻日且焚杀奈何久生君曰尔译虽微者亦世受国恩不以死报乃间邪因拔所佩剑指示曰明日我渡□敢复言者斩众皆股栗君因赋诗见志思六既见□□祸福明甚又闻君志决即遣其酋长数辈来请听令及馈土物供具君悉却去乃奉宣勑榜且与语云云大畧先叙其劳次伸其冤然后责其叛罪思六等闻之皆俯伏泣下请归侵地君曰此固我　圣天子意也宣言许之皆称万岁欢声动地因诘卢参将先所使人出以归君卢曹得君报驰至则巳撤兵归地受缅书矣是夏五月君归至会城镇廵以下皆极称与或谓君曰君岂令公后邪可深入夷中而简易如此镇廵以状闻诏予奏事者官一级余功伺核以录佥谓君且有殊擢越三年君考六年绩道升四川督诸众政蜀财赋獘最天下君至甫一岁渐克济用松□□蜀极边内地转输劳苦备至率数石而致一下□□议岁赉米价银往令以半籴而存其半□□□□□银惟时酌给省费而便行之果然又一年正德丙寅始以云南功加君俸一级丁卯君进　万寿表至京师因请致仕归明年戊辰六月十有八日以疾卒距其生正统乙丑年六十有四君所诗有学吟稿抚夷录藏于家君忠确简俭孚于家达于政予以同官故知之久矣而临事不避意气壮伟复有如金沙之行者古称士者使不辱命非君谓邪 

　　○四川布政使司右参政郭君东山墓志铭（毛澄） 

　　毛澄 
　　君讳东山字鲁瞻郭姓莱之掖县人生于成化庚寅二月九日母赠孺人侯氏方娠梦吞鹤卵巳而生君听悟不凡四五岁读书善属对多惊人语父赠御史静斋翁钊司训阜城君随官邸先少保公见之异焉后以子妻之即予女弟也暨静斋教谕清河捐馆君年十一扶柩哀毁几不生长游郡庠学业日充弘治壬子举于乡丙辰登进士知浙之山阴县以诚信临下事丛沓必尽一日始而人窃訾其严数月羣心帖服矣未几遭侯孺人丧敛奠一于礼起服除浚县政誉视山阴益茂城滨卫河雨溢漂没田庐君露祷神祠水退具以灾告命蠲其税且给邻帑赈之民困赖之以苏部使者交荐其畿内良吏第一癸亥召入内璧理刑明年授陜西道监察御史首论英国公某者非将材侍郎许进可当大任识者韪其言天象见复极陈敬天法祖亲贤远奸及权幸交通法律数事言甚剀切触时忌　诏夺俸三月掌院安福张□□曰御史也廵亲东城太仓及清查□□监□□宿蠧洗草甚多正德改元　□□□□命卦赠其父母寻差颁赏于陜右三边行伍咸沾实惠丁卯出按□大二镇前廵者以直道得祸人皆继者危君至□度肃然不失体虏犯独石宣兵畏缩乃趣其进而调大同兵犄角御之虏遂遁追斩数百级捷闻赐金绮如是者五逆瑾乱政边储岁一核实勑君廉之有欲苛察迎合者君曰吾知尽公以副　上命尔利害非所计也代还瑾以不通贿衔之时巨珰开三厂侦事势焰熏灼其昆弟厮养率冒名尺籍以徼功君在镇纪验一切裁抑之邪党构陷逮君诏狱被笞免官归杜门谢客日惟阅农课子徜徉山水间澹如也郡大夫迎致弗往有疑事多就质之壬申起废擢四川按察司佥事鸨贼廖麻子喻赸横甚廵抚者顺其情处之临江市君廵川北道曰此岂弭盗术邪不得巳防卫出境后贼复叛朝廷命左都御史彭公率边兵讨之君上平寇八策曰鸨贼非尽剿不可君曰渠魁当剿而胁从者当抚之仁义兼举斯王者之师乎彭公乃檄君监诸军师出由德阳至剑州累致克捷则溃君料其势必走潼川即发兵起江贼果至半渡击之俘斩甚众经秋林啸聚千余君从便加兵望风解散次射洪遇前贼亲督行陈斩右掖长不用命者以狥诸军股栗奋勇缚其首蛮端公转战至牛山及□□溪连有俘斩贼乱径走安岳彭公复檄君兼廵四道君分路出兵鑯炉沟获赸妻孥及共辎重贼狼狈不支转而奔北君乘胜长追备历险阻甚至行縢铁涩与士卒同之贼计穷乞降地方以宁是役也凡三阅月驰驱殆万里十年之寇一旦平之功亦伟矣彭公见其筹划深加叹赏然终以初议不合功归总帅而君不与焉君亦未尝形于言蜀人绘图赋诗以纪之丙子擢副使抚治东达适棘火夷普法恶煽乱君代川南道事会兵讨之躬冒瘴疠直抵葛魁诸寨捣其巢穴元恶授首其乌蒙部诸寨亦随宜抚辑之奏上加俸一级仍莅东达东达地连番夷民性顽犷君教之务农业兴礼让少有悖肆者绳之以法曰汝辈独不见喻瘳棘火夷事乎众感劝渐变旧习戊寅擢右参政入贺万寿　圣节中途疾作叹曰吾昔累蹈危险几殆而竟以成疾吾盍休乎遂上疏致其事而归始君之力学博究经史及诸子百家言中罹坎坷肆歌诗乐府沉郁有则及退居山林乃嗜远游参同契之说晚年幅巾深衣幽寻远眺未尝一日去酒或谓有晋人风致不知其特托此以寄兴耳往与予及二三老订忘形会君志气豪爽弗替一夕忽感微恙而终享年六十有一君颀然伟观动止有矩言论侃侃中于理孝友本之天性蚤孤事侯孺人笃至有旨味必先以献岁时祠堂具笾簋从事姊适杨氏牙女居服食悉周之久益不懈教从朴辈以前修法曰立身无负所生以贻先世羞其庶乎至诸女亦口授内则俾知大义平居喜怒不妄发人莫规其际每端坐澄虑豁然若有所得曰学以涵养本源也徒敝神于支流抑末矣故君之履坚秉贞夷险一致而不渝故素者葢有以也夫少筑精舍于东岩下因号石崖 

　　○四川布政司右参政吴君岩碑铭（周用） 

　　周用 
　　嘉靖三年南京刑部尚书吴公之子岩以四川布政司参政奉表入贺及安庆遇疾乃命趋京口进舟而南未至家五十里以卒寔是年五月九日年四十九耳君字瞻之其先有讳千一者自淮扬间迁居干吴遂世吴江人千一而下五世赠大中大夫太仆寺卿讳伯昂大中生封承德郎南京刑部主事讳　有孝行赠如其父承德生尚书君即尚书之仲子也君起家县学生正德二年中应天府乡试明年第进士拜行人楚王薨礼部举君治其丧祗肃将事楚人以能重其国六年以迁工科给事中七年辽东夷人走　阙下愬所在杀其使来告边事　诏君核其事君驰至辽东廉其实曰是边吏利单弱冀以窃杀首功者今兹法不信其将不免起边隙遂抵以罪诸夷人顿首以朝廷不外远人愿岁修朝贡于我不绝九年正月干清宫灾诏求直言君上疏乞视朝讲学建储斥养子出番僧遣边兵罢中市凡数十事言甚剀切十三年部使者持牒四出督民逋或因以功遂并与所尝蠲除一切取盈民不堪命君奏乞征还又乞遣大臣治东南水利宜垦白茆故道引太湖水而注之海　天子每从其言十六年　今天子即位君由工科都给事中拜四川之命专领粮储既至则问岁所出入躬蚤夜治文书尽得其调度与诸守令约不得以赢耗病民时时出行部偏乡下邑无不有君之迹居一年奸利衰止公私以饶葢君少服尚书之教唯谨尚书久仕南方君从其兄山能以恭顺见亲爱家庭唯诺义兼师友久之志益坚业益修考行观艺恒褎然居人先由是入朝争臣低昂公议出佐方伯牧其西人莫不卓有所树立葢其得于父兄者多 

　　○四川布政司左参政叶公天球墓志铭（吕柟） 

　　吕柟 
　　予读汉循吏龚遂黄霸传未尝不痛想其风于来世今观汪太仆所状参政叶公守东昌事将无同乎东昌剧郡管州三县十有六路冲南北旱涝屡灾科征频仍至难理也公曰守民而设民以食本乃先举常平法丰敛凶散储粟数万次立团甲□十户团团有长凡丁业出入皆有籍稽次立三役均法上役重者移中役中役重者移下役下役轻者移中役优役滥者迁本役乃辛壬之间齐鲁岁歉聊愽尤甚趋城饥人日至擞千公命吏籍记如宋富郑公救青州法分处道庵僧剎及隙馆空宇先出俸金易粟复劝富室捐粟乃并发所储常平粟尫瘠者与粥能动履者与粮不能耕者与牛不能种者与谷未流移而饥者亦量与赈凡活人至二万荏平土人属乡迁民属屯屯初任意垦田尽亩报粮后地狭粮重叶地转徙或贪售地以存粮遂至贫者有粮无田富者有田无粮公请行鱼鳞图以量田得实地万有千余顷令凡田有粮凡粮有田册藏于官帖给于民其沙咸恶地听民自理于是归业者千余户岁亦大熟累年逋税不督皆完郡北有减水闸葢泄聊堂萃三邑流潦入运河者也岁久闸圯淫雨漫漶广没民田公请以桩草折银复建之害由是息郡有二卫卫官颇纵公白当道劾罢渠魁兼惩悍卒卫始帖服不敢侵民狱中系三死罪情实可疑力请开释守廵意乖公曰冤妇致旱况兹三囚杀人媚人球岂敢卒与平反公每鞫重罪通宵不寐尝读欧阳公陇冈阡表感所书求生事揭之座右以自警惕故庭无众牒狱无冤囚邻境虽有他盗亦皆窜息不生浙运过郡官卒闭闸留滞数日公命闸吏启行官卒遂哄捶吏几死公官卒痛朴遣去寻督漕运俞公怒而诘公曰知府而责运卒邪公曰知府止扰吾土者耳顷俞公进掌内台授廵按孙御史意　奏调简登州赖太宰乔公素知其贤得巳葢公笃志斯民虽势不避则于其民生养安息将无不至古所谓民之父母者乎乃又撤淫祠葺儒学诲生徒正婚丧表乡贤奖孝士明列女风厉化导不啻一养而巳将孔子语冉有以庶富□者公亦庶几乎故廵抚王公上其绩于　朝曰学不泥古政事适变通之宜才足经邦赋税得损益之善流离复业而户口渐增征先□□□逋亦办遁良之□不失卓异之绩显然云初公举甲戌进士□□□主事即差监太仓时内宦凭势横虐纵卒侵渔或□捶运官公缚卒寘法以理折服而又革奸祛弊粮运称明其督运宣府虽北地祁寒毅然不辞纳乎允耗无增多比至交盘羡亦不减乃□明悬戒约理喻继绝中贵纲丝遂使常盈诸仓逋负十万民咸欢输比竣事还部中贵感别其用柴草场之直以葺埠岸革坝上诸马房之包揽以杜失火利害祸福尤不怵心他日　武庙比狩车骑万数刍粮告乏公即驰至部中画招商之策部尚书石公慨然从许而公又拒权势之请绝冒中之人民商乐输供亿不缺一日偷河百骑突来葢即　驾也公伏谒道旁时　武庙方厌接文臣遣骑来诘众皆危惧而公不失措骑回奏曰乃管仓主事即昨疏请回銮劾太监郭某而军中所称粮刍平者也　上颔之释不问未几郭阉卒以贪败比公还部部尚书杨公深知公贤凡各司郎中或缺命公摄而公亦诚直自将事有不可抗论必至有势豪中盐奏下公执不可藁三呈堂及　武庙南狩凡部事拟议参决必宜于行则东昌之政此其巳久试矣初公生而警敏读书辄成诵年十一从其父封君游姑苏端居旅肆终日诵读见者惊异封君所至多交文人才士作声诗公窃学之辄有可观年十七授礼记于仲兄太守孟斋二十提学陈公琳选县学生二十七援输粟例入胃监祭酒藁城石公司业竟陵鲁公皆奇其材又八年果举进士公受性孝友其事封君及母游孺人咸得其欢心于其重义轻财尤先意承之封君疾忧形于色躬调汤药衣不解带哀毁过礼公讳天球字良器姓叶氏号砺斋一号砚庄徽州婺源人 

　　○四川布政司左参政赵公渊墓志铭（金贲亨） 

　　金贲亨 
　　公讳渊字弘道初授行人时阉竖窃柄君请改教职便养弗许庚午奉使金陵竣请告家食者数载甲戌复任不乐就台谏乃请使楚随迁右司副便道归省转左未几复迁司正部檄洊至辛巳始就职甫五十日出补四川按察司佥事按蜀不崇威不猎誉涤冤苏困表俗化夷孜孜如弗逮尝摄学政数月而士之好进者不争向义者感悦明年癸未监察御史陈察杨材荐改督贵州学事察士之贫且贤者从而衣食之其惰弗率者薄罚而告诫之尝云圣人谓柔远人柔之言不可不深味也乙酉迁云南布政司左参议守洱海时征广西猛寇君介两省间整兵食厉防御区画井井赖以成功有武定土舍凤朝明者以其母命匪正而弗从也于是子母昆弟迭相构仇震扰边境官府莫敢谁何奏牍公移积十余年不结抚按以属君乃毅然往谕不用尺兵明疑走匿以其幼子随千弓出谒弓皆引满君笑而拊之拟谕利害俾反而来其父明犹弗至君复深入千弓佯发君安坐若无人焉明乃出伏阶下惟君命唯唯始得以情法之俗议处胥恃以宁人谓君似子仪单骑之风事闻凡两受白金之赐君念父鹤翁年耋力请休致当道荐以大用凡八疏丁亥迁江西提学副使便道归省越明年始之任江右素多明达士君校艺之余廉察志行拔其尤聚诸白鹿洞相与讲明晦翁遗教时或尚羊庐阜寻濂溪故迹想象光风霁月之怀谓象山当时喻义喻利之说学者入门第一义特举以发诸生一时俊彦翕然向风会南道有信浮言劾君者闻之笑曰是岂诬我耶乃相吾归耳越三日丁祀毕遂申前疏浩然而东居无何迁四川左参政复两疏乞休弗允复起之蜀乃首建正学书院以祀逊志方先生君自记居数月父鹤翁讣至朝闻夕发兼程抵冢躃踊几绝奉柩居泾山飡粝啖疏三年不入私室既免荐剡日至劝驾益勤而所乐不存终莫之夺也丁酉岁卒距成化癸卯得年五十有五君修髯隆准举目成威而天性长厚望之若峻就之可亲二弟异毋曲意取欢诸侄早孤抚廸备至处宗族姻故情礼周洽而恒若不足横逆突加不怒而告以有过则惕焉自讼若无所容其身不以巳长先物而闻人一善则乐道之若不能及或遇嘉宾客贤子孙谈世故语道理则竟日忘疲或遇田夫野人笑语林麓若不知有轩冕蚤崇名节致文词作大书及闻濂洛风旨顿自敛束静居体玩默若有得而省躬克巳希贤求益之心进进未巳惜乎天不假之年也尝谓程门惟龟山善涵养克巳须上蔡欲合二家精粹语□之尤好玩易欲以所自得录遗后人皆未及也惟所著诗文若干篇藏于家 

　　○四川参政杨公成墓志铭（曾钧） 

　　曾钧 
　　岁丙辰季冬月蜀参政水田杨公卒于家越明年丁巳将卜葬嗣子文云等持苑马卿玉田卢公状请铭于予予与公同举进士予司谏留都时公职驾部情谊弥笃兹公变适予叨改少司寇葢亲觌之□曷敢辞按公讳成字全卿号水田其先楚桃源人始祖庚三生宁宁从　文皇帝靖难以武功授山西镇虏卫百户宁生伯玉伯宏而绝公曾大夫福嗣前职福传海海传宽自海归隶南京留守宽公父也配李氏生公公少而颕异稍长命业举子即有远志生十三而丧母氏兼值多变公益励学晨夕罔怠弱冠游武庠考居上上司马器之寻以世官让其弟武改游京庠学行卓异京兆南渠王公尤多之乙酉举于乡壬辰登进士第官南司马部历武库车驾武选至迁正郎以公贵　诰封父进文阶如其官母李宜人追赠亦如制公莅政京师密迩族属婣党公义不违亲情不弛法处之曲尽其善佥无后言名由是着庚子擢守严州严土多山寡田俗尚劲悍务啬较利公下车首罢牛凭之鬻民间孕而生女恒溺杀之以省装费公宣揭厉禁多所全活癸卯居父丧哀毁骨立戚容□服动恊诸礼丙午起复守莱州时莱民阻饥皇皇□于催科公至亲阅灾恳诸监司得蠲岁赋军卫兵食尝苦愆期公筹划以时给之兵民感切五内己酉擢广西副使驻节府江夷落羣集顽悍弗驯公惟御之以诚以德率服夷性夷有欲谒公者公慨然见之不疑夷出谓人曰铁面剑眉宪相不可犯也府江用是弗扰甲寅擢四川左参政公治益廉静无何乃求退休虽抚按慰留谆复其归志竟不可夺公性赋慈和崇俭素无嗜纷华取与必以义事庶母孝处弟武咸式逮从弟盛极其友爱俸锾班诸昆季不私畜归二载索居敛迹以全高或倘佯山水多赋咏如灯影细摇窗外月鸡声忽报屋头霜可驰骤唐律一夕病中所赋有白石清江一酒楼黄花无语对人愁之句遂自知其不起仍扶坐析处家政缕缕维核至易篑时终无所乱竟以正终呜呼乡称孝友邵着循良持风纪于宪台敷德化于薇省以至勇决进退之机智达死生之理时竞末流世鲜全善由今观之公其庶乎有道之士欤公享年五十有八生于弘治己未卒于嘉靖丙辰窆于新亭乡艾田村之原 

　　◆参议 

　　四川□议张公如宗传 
　　四川布政司参议朱公贞传（陈镐） 
　　四川布政司参议乔籍传（朱睦木挈） 
　　四川布政司右参议虞公臣墓志铭（毛澄） 
　　四川右参议田公铎墓志铭（王鸿儒） 
　　四川布政司左参议石君禄墓志铭（康海） 
　　四川布政使司左参议韦公商臣墓志铭（张时彻） 
　　四川布政司参议欧阳公瑜传（王时槐） 
　　四川布政使司左参议张公后甲墓志铭（顾起元） 

　　○四川□议张公如宗传 

　　张如宗大名人本籍小兴州父原政始徙大名□□少家贫力学以端谨闻□鸿胪寺序班转光禄寺丞正统时尝奉　诏廵行定诸郡县问民疾苦状会诸郡县蝗如宗设法捕之督征川陕茶马□擢四川参议子伦登天顺丁丑进士遂投□还故里日唯躬锄蔬灌园以自给伦官太原太守便道还省郡太守过候留与饮伦腰黄金手持馌上馔鞠躬待命如童子礼馔既具即退立庑下太守邀侍席伦退走不敢当如宗谢曰幸君候过敝庐老夫第主之吾儿特将酒耳郡太守惶恐起去乃不得巳始赐品食庑下竟不敢厕席其方严之教类此去田园十里数骑驴往来道中田闲父老人人得亲随之数讽孝弟力田人人感悦众或比之汉石氏父子云弘治中入祀乡贤 

　　○四川布政司参议朱公贞传（陈镐） 

　　陈镐 
　　朱贞字惟正别号息轩其先泰兴人宦游钱塘家□祖□入国朝黔国沐公重其学行请于　上延塾师改授学录始家金陵父皥以家学嗣居师席生四子贞其仲也幼警敏异常儿甫十二即辞父母从国子助教张山观先生授诗经张去任复从礼部主客谢公廷辅授书经学日益充乃游京庠景泰癸酉领乡荐天顺丁丑登进士第除河南磁州知州时朝廷遣中官取异鱼磁地所产不多民苦逼迫同僚议逃避之曰不可乃秉诚祷于河神异鱼涌至民赖不扰时南阳李文达公在位闻其善政荐改邓州本州岛及所属新野内乡二县之人与本省阌乡及陜西一□驿夫更易走逓大土著所欺害至即上疏乞各□本土应役报可白是民享其便成化丙戌荆襄刘千斤作乱朝廷出师讨之所过官民受其害将次邓择儒学生员□干局者令各具衣巾分主其事至则叱辱无所施且极力营办军用不乏害弗及民是年以忧去任起复升南京刑部郎中仁恕明允三载考最寻升四川布政司参议奉勑总督松潘等处粮储举藉以便民务而抚御有方剽掠遂息惟黑虎寨□□顽不服乃与总戎等官密谋剿捕阖境以安事闻赏与将埒遽以老具疏乞归军兵攀送缙绅供张别观者荣之既至家葺田庐怡老计暇则与林下士大夫率会葢优游十有五年年七十又七而殁平生保重遗体不妄交际虽遇童子必以礼居乡居官与物无忤而好施乐与旧识某者称贷久不能偿召其子以券与之去祖茔数里别置地以葬臧获之亡者其存心长厚类如此幼工楷法晚变行益玅所著有息轩稿若干卷 

　　○四川布政司参议乔籍传（朱睦木挈） 

　　朱睦木挈 
　　乔缙字廷仪洛阳人也少颕敏学士薛瑄见而奇之授以毛诗及太极西铭诸书成化八年登进士寻以家艰归服阕授都水司主事督理山东泉源初漕由鱼台至临清行洸汶泗沂四水其地复有泉百七十余道会于四水而分流于漕渠闸凡三十有六设守津吏以司启闭浅二百二十各有津老以时疏治然岁远法弛诸泉湮塞或豪宦侵匿漕运屡屡告艰缙行郡得湮塞泉四百有奇侵匿泉二百有奇合六百余泉会于四水漕运大济工部以迹奏改兵部职方又二年迁员外郎弘治四年出补四川布政司参议时马湖府知府安鳌杀叙南卫千户曹明奏檄数下鳌赂当路狱久不具缙至一讯即服未几贵州苗蛮叛焚掠州县命都御史邓廷瓒帅三省兵讨之以缙督饷苗诛有文绮宝镪之赐久之缙不调仍坐治泉之故缙知有怨者遂上疏乞归年七十二卒所著有性理解惑河南郡志及族谱若干卷 

　　○四川布政司右参议虞公臣墓志铭（毛澄） 

</div>
    <div class="pagination">
<a href="国朝献征录_page193.html">上一页</a><span>...</span><a href="国朝献征录_page189.html">189</a><a href="国朝献征录_page190.html">190</a><a href="国朝献征录_page191.html">191</a><a href="国朝献征录_page192.html">192</a><a href="国朝献征录_page193.html">193</a><span class="current-page">194</span><a href="国朝献征录_page195.html">195</a><a href="国朝献征录_page196.html">196</a><a href="国朝献征录_page197.html">197</a><a href="国朝献征录_page198.html">198</a><a href="国朝献征录_page199.html">199</a><span>...</span><a href="国朝献征录_page195.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
