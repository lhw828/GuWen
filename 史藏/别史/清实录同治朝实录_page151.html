<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 151 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 151 页/共 505 页</h1>
    <div class="content">同治三年。甲子。三月。辛亥。孝贤纯皇后忌辰。遣官祭裕陵。　　

○祭先农之神。遣礼亲王世铎行礼。　　

○谕内阁、前因杭州府知府一缺。必须为地择人。曾经谕令左宗棠酌筹人员。请补请调。不必拘定资格。要以得人为要。俟奏到再行降旨。兹据左宗棠奏、遴员升署省会要缺知府一摺。浙江尽先补用同知薛时雨。据该督奏、历任繁剧。久著循声。以之升补杭州府知府。可期胜任。并声明与例不符等语。自系该督遵旨为地择人起见。著照所请。杭州府知府一缺。准其以薛时雨升署。仍著该督随时察看。如果整顿抚绥。悉臻妥善。即行奏请实授。　　

○谕议政王军机大臣等、有人奏、安徽巡抚乔松年近于巧宦。从前在江南北军营。为和春等所委任。颇闻簠簋不饬之讥。请饬察看等语。安徽地方新复。全赖疆臣得人。方能经画咸宜。弭后患而苏元气。乔松年平日操履如何。办事能否结实可靠。著曾国藩随时察看。据实具奏。毋得稍涉徇隐。将此密谕知之。　　

○又谕、富明阿奏、添拨马步兵勇渡江。分路进取丹阳。并严防江面。及筹济北渡难民一摺。另片奏、丹阳城外接仗情形等语。前因曾国藩奏檄令鲍超移东坝之师。进取句容丹阳一带。当经谕令富明阿、冯子材等、派兵会剿。现在富明阿添派马步队渡江。分路进取。詹启纶带领马队。由辛丰直抵丹阳北门外。颇有斩获。然必须南北两路会同攻击。剿办较易得手。鲍超一军。曾否进攻句容。抑或先取丹阳。著曾国藩酌量调派。务与镇防各营。联络声势。迅速奏功。如鲍超进偪句容。兼防金陵城贼外窜。即著富明阿、冯子材等、督率诸军。察看丹阳地势。合力兜剿。俾丹句踞匪。不能互相援应。自不难克期攻拔。扬防渡江兵勇。既经富明阿饬令听冯子材等调遣。冯子材等尤当审度贼情。稳扎稳进。毋稍大意。或为穷寇所乘。屯踞杨厍周庄花市之匪。窜及长寿等沙。肆意焚掠。著李鸿章速派得力将弁。实力埽荡。悉数歼除。此股贼匪归路。已为官军截断。势必乘虚而北。并著富明阿严饬水师。昼夜巡防。毋稍松懈。如江防吃紧。富明阿仍当酌撤南渡之军。沿江填扎。力保里下河完善之区。难民纷纷北渡。泰兴土桥七港圩一带。已有一万数千人。靖江尤众。该难民等兵燹余生。殊堪怜悯。现经富明阿提捐廉俸。筹拨米石。藉资接济。仍恐不敷散给。著吴棠、李鸿章、督饬藩司万启琛。分饬各地方官设法赈济。毋令一夫失所。仍令在防兵弁认真盘诘。毋使奸宄溷迹。有人奏、江苏抽收厘税。设局过多。商贩甚累。请总设一局。将各卡所收之税。并于一处徵收。于课项既无短缺。而弊窦更易稽查等语。著富明阿、吴棠、李鸿章、将抽厘各局。逐加查察。应如何裁撤归并之处。并著该将军等会商妥筹办理。原片著钞给富明阿、吴棠、李鸿章阅看。将此由六百里各谕令知之。　　

○又谕、左宗棠奏、截剿湖州援贼获胜。并会克嘉兴府城。及杭州余杭攻剿情形各摺片。湖州大股援贼。窜犯桐乡乌镇。经蒋益澧调派各军截剿获胜。破其坚垒。余贼窜遁。并会合苏军攻克嘉兴府城。在事员弁。均属出力。著左宗棠择尤奏请奖励。惟嘉兴克复后。李鸿章派员留守。并分守海盐乍浦平湖各城。现在江阴杨厍一带。尚有贼众屯踞。常州尚未克复。曾经谕令左宗棠分兵替防嘉兴海盐等城。以便李鸿章所部各军。并力剿办苏境之贼。著左宗棠仍遵前旨。迅派得力将弁。驻守各城。俾苏军得以腾出兵力。痛剿江阴屯踞之贼。进规常郡。昨经李鸿章奏报杭州省城。业经浙军攻克。兹据奏称、蒋益澧督饬水陆各军。攻薄余杭县城。毙贼甚众。遥见杭城西南一带。浓烟四起。知官军业已得手等语。杭城此时是否收复著左宗棠确探详细情形。迅速具奏。江皖败贼。麕聚湖州。如杭州余杭均已克复。即著左宗棠督率全军。约会苏军迅图湖州。歼除巨憝。毋令一贼旁窜。以期肃清全浙。同膺懋赏。前次上窜江西之贼。已至新城。距闽省光邵一带甚近。左宗棠须会商徐宗干调拨兵将。严密布置。不可令其窜扰完善。降人蔡元吉。既据奏称自投诚以后。屡著战功。此次求保文职。以自别于降人。即著照所请。准其以通判归部候选。以示奖励。将此由六百里谕令知之。　　

○又谕、刘蓉奏、通筹现在兵力。遵旨分路追剿。并布置情形一摺。据称汉南踞匪东窜。前队扶端各逆酋。窜往商南淅川一带。后路马启各逆。伺闲图犯兴安。经李云麟调兵截剿。马逆一股。狂窜而北。其启逆余党。及石逆中旂一股。亦经官军击败。分道窜入镇安。兴安以西。始就肃清。惟蔡逆二顺一股。欲由蜀河偷渡回川。经澄汉营水师各军击走。退扎双河口一带。李云麟拟将蔡逆破灭。再行东下追贼。曹灿漳与洋县贼匪窜合之后。游弋于佛坪地方。绕入老林。时窥甯陕。现饬湘果营扼要堵剿各等语。蔡逆二顺一股。众约二万人。由郧西上犯洵阳。若不先将此股殄除。势必乘虚窜扰。复致蔓延。李云麟既指画舆图。谓蔡逆已入彀中。可期必灭。即著责成该京堂督率所部。与刘蓉所派湘果等营。会合夹击。迅殄贼氛。毋得徒托空言。致干咎戾。其曹灿漳等余逆。亦应力图□□穴□又□剿。以绝根株。刘蓉务饬驻守各军悉力剿捕。迅速蒇事。仍恪遵前旨。东下追贼。以收夹击之效。蔡逆既有偷渡蜀河回川之谋。骆秉章当饬在防员弁兵勇认真防遏。毋令匪踪得以入境。端扶各逆。势极慓悍。叠经谕令楚豫两省督抚派兵迎剿。刘蓉、李云麟、现拟分派各营。由洵阳安康镇安三路并进。为尾追之师。李云麟拟俟蔡逆破灭。顺流下驶襄樊。相机邀击。为拦截之师。著官文、严树森、张之万、添派劲旅。会师夹剿毋令贼踪深入腹地。致成燎原。发逆裹胁之众。多系德安襄阳黄州之人。未必甘心从逆。楚军如能严扼襄樊。相机截剿。则被胁者自必望风解散。著官文等妥筹办理。汉南山路崎岖。被扰之后。米粮一空。刘蓉现统各军。既以转运为难。将来出境追贼。实有师不宿饱之虞。著官文、严树森、张之万、于秦军行抵各该省境内。即著先行筹备一月口粮军火。毋令缺乏。将此由六百里各谕令知之。　　

○又谕、严树森奏、解饷委员经过地方。请饬派兵护送等语。湖北筹解奉拨同治二年京饷。及直隶固本军饷。部饭照费并漕折等项。饬委知县杨宗时、熊启咏、分起管解。赴部赴直隶藩库交纳。严树森因恐河南南阳一带。道途梗塞。已饬该委员等改道由信阳州一路行走。并饬本省经过地方妥为护送。第该委员等一经出境。鄂省势难照料。所有经过河南直隶各州县。自应一体护送。以重饷需。著刘长佑、张之万、飞饬经过各该地方州县。俟该委员等解饷到境。迅即多派兵役车辆。小心护送。毋稍疏虞。昨据御史蒋彬蔚奏、迩年近畿一带。时有骑马贼匪。抢劫行人。请饬该地方官严拏窝顿。免致酿成巨寇等语。直隶马贼。节经降旨严饬□□穴□又□捕。而根株未绝。总由办理不得其法。未能清源之故。著刘长佑按照该御史所奏。督令各州县严查密访该匪聚集材庄窝藏处所。立即派兵□□穴□又□剿。并饬邻近州县四面兜拏。毋任一名漏网。原片著摘钞阅看。将此由五百里各谕令知之。　　

○以江西攻克陶家渡并彭泽守城出力。赏副将徐士巍一品封典。副将刘光文、边晓堂、罗章才、萧得龙、戴奉聘、参将哈必发、李运胜、守备钟元兴、巴图鲁名号。知府何应祺、都司刘怡卿等花翎。县丞黄炳堃等蓝翎。余加衔升叙开复有差。　　

○壬子。谕内阁、御史贾铎奏、请剔除积弊。整顿吏治。敬陈管见四条一摺。据称各省题补州县本章。由通政司送交内阁。例应依次繙清。按限票签进呈。乃近来汉本堂。有不过十日半月。即送至票签票拟者。有压至累月经年。并不送票者。任意迟速。情弊显然。又各部书吏于应题应行事件。任意逾限。每藉口某司查付未回。某部片覆未到。弄权骨□凡法。百弊丛生。其各省首府首县要缺。督抚大吏。往往以捐班军功人员。工于应酬。奏请调补。钻营巧滑。而同寅谋差谋缺之弊。无不代为夤缘。又各省考试分发到省人员。不立定规。办理殊致。尤恐捐生望而却步各等语。致治之要。首在除弊。近来公事之积压。书吏之蒙蔽。各省州县之不得人。叠经严谕中外臣工。认真整饬。何止三令五申。乃竟积习相沿。流弊滋甚。殊堪痛恨。嗣后著大学士严饬内阁汉本堂。于各州县补缺题本到阁日期。专立档簿登记注明。挨次繙清票拟进呈。统不得逾一月之限。并于每年奏请钦派内阁学士二员。内阁侍读学士二员。常川赴阁。稽查档簿。如有逾限。即行严参。其如何严定章程之处。著大学士妥议具奏。至各部院应题应行事件。原有定限。岂容纵令书吏任意把持。各该堂官。亦宜常川入署。稽查各司积压。立予参处。以后如何申明旧例。严定限期。并迟延处分之处。并著各部院堂官会同妥议章程。奏明办理。各省首府首县缺出。该御史请以正途出身人员。奏请升调。又考试分发人员。请饬到省先行书写履历。俟轮补到班。再试以时务策论等语。并著吏部一并妥议章程具奏。以除积习而肃官方。寻内阁等衙门奏、各省题补题署本章到阁后。予限一月。仍准余限十日繙清呈进。各部院衙门题奏之件。有驳查需时者。亦不得逾一月之期。各省首府县缺出。应令督抚于正途人员内选调。如实无合例。始准以各项出身人员调补。分发人员。务于到省后即行考核。勿待轮补到班。始行考试。以免择缺趋避之渐。从之。　　

○又谕、前因御史佛尔国春奏、南新仓散放正蓝旗满州本月分大档粟米。不堪食用。当经降旨交户部会同仓场侍郎查明严参惩办。兹据稽查南新仓给事中何兆瀛奏称、南新仓三月分应放正蓝旗粟米。先由本仓监督送到米□□羕。经该给事中拆看。与二月分所放正白旗米□□羕相同。诚恐花户人等另有搀换情弊。将原送米□□羕呈览。请饬查办等语。南新仓所放粟米。既据该给事中先期收存米□□羕。何以放出之米。又复霉变不堪食用。该仓花户人等。难保无抵换搀杂等情。亟应彻底根究。著户部会同仓场侍郎将此摺所陈各情。汇入前次交查案内。一律严查惩办。寻奏、遵查南新仓原存粟米五千三百余石。其米色与查仓御史何兆瀛所呈米□□羕相符。该花户等尚无搀杂抵换情弊。请免查办。惟该仓挨近墙根处所。闲有潮湿发块之米。应饬全行挑出。以备开放。至正蓝旗应领三月分兵米。已改劄海运仓另行开放。从之。　　

○又谕、左宗棠奏、攻克杭州余杭两城一摺。杭州余杭两城踞逆。经官军于二月二十一日攻剿得获大胜。贼势极为穷蹙。蒋益澧复亲督水陆各军。于二十三日乘势奋攻庆春艮山等门。昼夜不息。贼胆愈寒。是夜五更。亟启武林门。向德清一路窜走。蒋益澧督队入城。杀贼无算。即于二十四日卯刻。将杭州省城克复。余杭之贼。亦于二十四日卯刻。由东门逃窜。经左宗棠豫饬各营。整队以待。是日见城中火起。各营分路跟追。余贼败窜瓶窑镇。此次官军将杭州余杭二城。同日克复。办理甚为得手。所有窜逸余匪。即著左宗棠督饬兵勇迅速追剿。尽歼丑类。毋留余孽。闽浙总督左宗棠、自督办浙省军务以来。连克各府州县城池。兹复将杭州省城余杭县城攻拔。实属调度有方。著加恩赏加太子少保衔。并赏穿黄马褂。浙江布政使蒋益澧、自调任浙江以来。战功卓著。屡拔坚城。兹复亲督各军克复杭州省城。实属奋勇异常。著赏穿黄马褂。以示优奖。所有在事出力将士。著左宗棠查明择尤保奏。　　

○谕议政王军机大臣等、昨据御史蒋彬蔚奏、马贼横行。请饬各将军总督府尹查拏等语。著玉明、宝珣、德椿、督饬所属严密查访。如有此等匪徒。即行调派兵勇会合兜剿。毋任漏网。其边墙颓坏处所。并著赶紧修整。以防窜逸。原片著钞给阅看。将此各谕令知之。　　

○又谕、左宗棠奏、官军攻克杭州余杭两城一摺。杭州败匪。窜向德清。余杭败匪。亦窜踞瓶窑镇。左宗棠现拟亲赴瓶窑镇督剿。著即驰赴该处。迅速进攻。务乘该逆喘息未定之时。将此股悉行殄除。其窜往德清之贼。亦著左宗棠派兵剿除。毋留余孽。昨据左宗棠奏称、淳安威坪股匪。续图窜越江西者。现仍折回甯国。窜入湖州之孝丰县。侍逆亦由甯国窜入湖州等语。是各路悍党。业已归并一处。正宜乘此军威。四面兜剿。著左宗棠迅速派拨兵将。进规湖郡。以期一鼓歼除。肃清浙境。左宗棠既须剿办瓶窑之贼。又须赴杭城布置。兼须进剿湖郡。用兵处所甚多。且距浙省边界渐远。贼氛四偪。深恐或有疏虞。所有浙江及江西交界边防。著曾国藩、左宗棠会商。妥筹兼顾。严断贼匪窜越之路。断不可为其所乘。致掣全局。广信一带地方。即著沈葆桢分布兵勇。严密堵扼。以防湖郡败匪窜入。毋稍大意。苏省常郡。尚未克复。杨厍股匪。为数众多。前经叠谕左宗棠分兵替防嘉兴海盐等城。以便李鸿章所部各军。并力剿办苏境之贼。惟湖州一城。悍贼麕聚。若徒以浙省之师围攻。恐其力不厚。诸悍贼尚得伺隙旁窜。著李鸿章酌量移调兵勇。会同浙省之师夹攻。以期迅速克捷。湖郡既克。则苏省无后顾之忧。嘉兴等处驻防之军。均可撤回。洋将戈登、上年冬闲。随同官军克复苏州省城。曾经给与赏银一万两。并由李鸿章另给银两。以酬其劳。此次攻拔杭城。洋将德克碑、曾于馒头山开炮。先行轰坍城垛数丈。亦应给予奖励。惟德克碑与戈登情形不同。应如何酌给奖励之处。著左宗棠、李鸿章、会同商酌。妥筹办理。以免歧异。将此由六百里各谕令知之。　　

○又谕、恩麟奏、堵剿甯夏贼匪。催陶茂林进攻秦清两县。访查官员从贼。劝谕绅民捐办粮草。道员和祥病故请恤各摺片。甯夏贼匪。屡次窜扑满城。及平罗县洪广营等处。灵州一带。贼踪纷驶。声息不通。中卫地旷兵单。不敷防剿。恩麟酌拨官兵一千余名。交代办提督梁生岳统带。前往中卫。又续调前次派赴安定之川黔勇丁千余名。一并交梁生岳调遣。著熙麟、恩麟、督饬派出各军实力进剿。迅歼丑类。并知会庆昀就现有兵力认真固守。以待援军。甯夏平罗等处匪目递禀。以汉团仇杀。被偪生事。藉口狡辩。梁生岳以官兵未集。权示羁縻。即令禁止烧杀。缴献城池。以缓其谋。一面相机布置。密筹进剿。著熙麟、恩麟、饬令梁生岳统率所部。力图埽荡。一俟得有援师。即可奋力攻剿。不得专事羁縻。致滋贻误。甯夏满城。粮饷铅药缺乏。恩麟现将皋兰等处村庄所捐小麦。酌提三千石。拨充甯夏满城兵粮。另筹银一千两。解交阿拉善王贡桑珠尔默特。咨令雇办驼只。派员由草地前来。装运解往。应需铅药。恩麟亦饬甘凉各营。量为分拨。仍由阿拉善所部转运。该满城危如累卵。亟应速筹接济。即著照恩麟所拟。一面知照阿拉善王贡桑珠尔默特安设台站。疏通文报。甯夏满城。嗣后兵食傥有不足。仍著熙麟、恩麟、设法源源接济。毋令缺乏。南路之西和盐关镇贼匪。与官军久持。屡出奔窜。著熙麟、恩麟、督率林之望痛加剿洗。迅殄逆氛。清水县之张家川、秦安县之莲花城等处贼匪。时聚时散。肆意冲突。非厚集兵力。不能迅期殄灭。陶茂林一军。本俟汧陇蒇事后。即当移师赴甘。著多隆阿檄催陶茂林转战而前。会合林之望、张华之兵。将张家川莲花城之贼。次第剿办。悉数歼除。然后由秦安径赴隆静。与雷正绾之师东西夹击。以收破竹之效。雷正绾务当节节进剿。俾该逆腹背受敌。应接不暇。方可痛歼群丑。多隆阿现在督办陕甘军务。应如何分拨劲旅妥筹兼顾之处。著该大臣酌度办理。都司王锡爵投入灵州贼巢。署甯夏县知县彭庆章、游击保立、自甯夏失陷后。遍张伪示。勒令官民从逆。且联名与洪广营游击甯贵私函。劝其投贼。以保身家。王锡爵等身任职官。受国厚恩。甘心叛逆。实堪发指。著多隆阿、熙麟、雷正绾、恩麟、设法拏获。于讯明后即行淩迟处死。以昭炯戒。据恩麟奏甘肃大营粮饷。虽由陕省筹拨。甘省仍当尽力图维。现饬平凉以西东南各厅州县。劝谕绅民。捐办粮面草料。其所捐之数。或与照例议叙。或准其抵收本身应交地丁银粮。随时分别办理等语。该绅民如能急公好义。踊跃输将。即照恩麟所议行。至该护督请照川陕章程兴办亩捐。甘省本属瘠苦。现又疮痍满目。民不聊生。岂可再加朘削。恩麟所请办理亩捐之处。著毋庸议。署甯夏道和祥带兵前赴中卫。在途病故。奏请议恤。和祥尚有被参各案。未经办结。所请照军营病故例议恤之处。著俟定案时再降谕旨。至甯夏道一缺。即照恩麟所请。准以朱百川暂行护理。即赴中卫。会同梁生岳并力进剿。将此由六百里谕知多隆阿、熙麟、雷正绾、并传谕恩麟知之。　　

○补铸直隶杜胜营都司、山东陵县安邱县等知县、各关防印信。从总督刘长佑、巡抚阎敬铭请也。　　

○予甘肃甯夏殉难署副将勒丰额、署知府吕际韶、署同知苏常存、署知县赵长庚、祭葬世职加等。　　

○癸丑。谕议政王军机大臣等、冯子材、魁玉奏、楚军克复句容。现拟移军会捣丹阳一摺。鲍超官军。由东坝进剿句容。冯子材等复派陶茂森各军。由东昌街直捣句容之北。进薄北门。鲍超之军。已由南门攻入。立将县城克复。句容与丹阳互为掎角。此次鲍超督军进剿。一战而下坚城。剿办甚为迅速。深堪嘉赏。其句容余贼。窜往何处。未据冯子材等奏明。著即饬令鲍超等查明追剿。丹阳之贼。此时闻风丧胆。著曾国藩即檄饬鲍超移得胜之师。疾捣丹阳。使该逆不得喘息。富明阿所派渡江兵勇。先后八千余名。詹启纶已直抵丹阳北门外。颇有斩获。富明阿即饬该总兵与鲍超之师。南北夹击。迅图攻拔。冯子材以宝堰屯甸一带。尚有逆垒未平。饬陶茂森移军埽荡。著迅将宝堰屯甸逆垒削平。即乘胜并力丹阳。以期功收破竹。其金坛一城。贼势自已穷蹙。如机有可乘。各路官军。亦可分兵掩袭。使各城次第收复。早奏肤公。李鸿章派攻常郡之师。前以贼氛内窜。致稽战事。此时丹句败逃之逆。更恐穷极铤走。思犯毗陵。如能早将常郡攻克。或不至为所牵掣。现在攻剿情形若何。著饬李鸿章等一面迅图克复常州。一面严备丹阳之贼续行内犯。毋稍疏虞。将此由六百里各谕令知之。　　

○又谕、前因甘肃甯夏失守。回氛甚恶。该处可由蒙古草地。直达归绥。该二城官兵。深不足恃。因谕令都兴阿由扬防前往。该将军奏明取道京师。较为直捷。兹据到京。查其所带兵力。仅止三百名。为数甚单。因思僧格林沁派驻山东恩县定安所部。有黑龙江营总依能额等、所带两起黑龙江官兵三百六十余名。若令调赴归绥。交都兴阿统带。则兵力较厚。庶足以资镇压。至归绥乃系扼要地方。亟应妥筹防剿。著僧格林沁即饬定安将所带黑龙江官兵三百六十余名。交营总依能额管带。即由恩县拔队前赴归绥。归都兴阿调遣。该将军克日由京起程。此项官兵。由东取道直境。甚为便捷。并著饬催迅速启行。其定安所部驻扎恩县之兵。如须添补。即著该大臣另为筹拨。以资弹压。僧格林沁自蒙赴豫。何日启行。何日可到许昌。张总愚股匪出山以后。各路官军兜剿如何。陕省汉中出窜逆匪。已由商南窜越豫省内乡等境。尤恐其与张总愚等句合。而邓州新野。又恐为沿汉下窜之贼纷扰。陈大＜?氵喜＞股匪。扰及襄樊。亦恐其与汉中窜匪潜谋合并。该大臣抵许昌后。作何筹布。鄂豫各军。堵剿是否得力。应令如何协同剿办之处。著即迅速奏闻。以慰悬廑。将此由五百里谕令知之。　　

○又谕、前据都兴阿奏、派协领莫尔赓额等管带吉林黑龙江遣撤马队官兵各三十员名回旗。请饬该两省挑换精壮。赴营补额。并在该两省调拨西丹一百名。前赴扬州等语。当经谕令景纶、特普钦、俟扬防抽撤归伍官兵到后。按数挑换。驰赴扬州军营。其西丹能否如数挑选。并令酌量办理。嗣据景纶奏称、吉林无兵可拨。拟将遣撤官兵三十六名。照数选派。特普钦奏称、西丹未经战阵。已将抽换防兵三十名。照数派拨。并挑选正兵七十名。共挑足一百名。以上挑选各兵。均据景纶、特普钦声明。俟莫尔赓额到时。再由该员备带银两项下。发给装费各等语。莫尔赓额此时计已可抵吉林等省。著景纶、特普钦、即将该员备带银两。速即发给挑选兵丁。饬令赶紧起程。都兴阿现已由扬州来京。即行前赴山西归绥一带防堵。并著景纶等饬令该兵丁。改道由附京一带。前赴归绥防所。听候都兴阿调遣。毋庸前赴扬营。如该兵丁业已起程。即著玉明于该二省兵丁过境时。饬知该带兵官改道行走。以免歧误。将此由五百里各谕令知之。　　

○以克复浙江省城。赏奏事官暨兵部捷报处司员等加衔加级有差。　　

○减免贵州各府厅州县被扰地方上年额赋。　　

○甲寅。以神灵佑助。颁陕西凤翔府关帝庙扁额。曰灵昭秦雍。风雨神坛扁额。曰永甘永庆。城隍庙扁额。曰福荫岐阳。　　

○谕内阁、前因浙江严州等府及兰溪等州县克复。浙东肃清。曾降旨将同治二年分钱漕均行蠲免。嗣因衢州一府虽未失陷。而西安县各乡被匪焚掠。复降旨将该县钱漕蠲免。兹据左宗棠叠次奏报、嘉兴杭州两府先后克复。该府属地方久为贼踞。小民惨遭荼毒。荡析离居。田土荒芜。殊堪悯恻。自应一体施恩。保此遗孑。所有杭州嘉兴两府属新复各州县地方。著加恩将同治二年及三年分应徵钱漕悉行蠲免。其未经克复之湖州一府暨石门等县。并著于克复后。查照杭嘉两府蠲免章程。一律办理。该督抚即刊刻誊黄。遍行晓谕。并督饬各地方官吏。安集流亡。妥筹抚恤。务使实惠及民。毋任吏胥舞弊。用副朝廷轸念残黎至意。　　

○又谕、御史阿克丹奏、漕粮渐次抵通。请严剔积弊一摺。漕粮为天庾正供。岂容搀和偷漏。亏短那移。乃积习相沿。踵而愈甚。据该御史奏称近来漕粮由津起剥。已有搀杂等弊。抵通交纳。及运仓之日。沿途层层剥削。入仓以后。又复舞弊亏缺。上年通州中西两仓。竟亏至二万数千石之多。虽经部议著赔。该二仓现仍任意悬宕。转瞬新粮入仓。难保不巧为那移。弥缝赔款。所奏自系实在情形。著仓场侍郎督同坐粮厅大通桥监督于今年漕粮抵津运通时认真查验。务令一律乾洁。知查有潮湿搀杂亏短等弊。即著严参惩办。其亏数较多之通州中西两仓。并著暂停收入新粮。俟上届所收粮石放竣。查明有无亏短。划清界限。以除积弊。该二仓应收粮石。著与各项米石一律搭运入京。此项新粮。应归何仓收储。著户部酌核办理。　　

○又谕、前因升任顺天府府丞卞宝第、奏参山东东昌府知府秦际隆贪劣各款。当经谕令阎敬铭查明参办。兹据阎敬铭奏称秦际隆在东昌府任内有莘县盐枭滋事。时因扃门考试。不克分身。派员先往查拏。并非委员说和。不肯拏办。捻匪窜陷莘冠等处。该员带兵进剿。曾在沙镇受伤。回郡医治。实无畏贼逃遁情事。所称撤任后夤缘回任一层。查该员系因伤请假。并未撤任。伤痊奉饬回任亦非夤缘。至宋景诗勇队滋扰。该员即据实禀覆。查无受贿消弭确据。惟于所属失守四县。咎有应得。请交部议处等语。秦际隆著交部议处。仍著送部引见。　　

○谕议政王军机大臣等、张集馨奏、陕省回务。渐就肃清。南山发逆。尚未窜尽。调兵严防潼关一摺。据称多隆阿右眼铅子。尚未取出。不时疼痛昬迷。览奏实深廑系。兹特降旨命穆图善署理钦差大臣关防。并帮办多隆阿军务。俾该将军得以调理。多隆阿当设法医治。以期克日痊愈。用慰悬念。穆图善现已帮办军务。署理关防。一切相机调度。责无旁贷。著即督饬各军。西剿回匪。南防发逆。务当妥筹兼顾。毋稍疏虞。雷正绾督勇援甘。责任甚重。现在灵台汧陇。埽荡肃清。泾州后路。无虞梗阻。该提督尤当督率陶茂林、曹克忠、激励各营。鼓行而西。尽力剿洗。毋得任意迁延。自干咎戾。逆匪曹背时现与蓝逆合股。分踞甯陕厅之金鸡河八斗坪等处。虽经该厅兵勇民团击却。该逆尚在镇安。而蓝二一股。游弋于蜀河一带。偪近洵阳。是汉南余孽。势尚狓猖。著刘蓉恪遵前旨。会同李云麟迅将曹蓝各逆悉数殄除。傥任其盘踞蔓延。蹂躏不已。或听其结队东窜。徒事尾追以塞责。必惟刘蓉李云麟是问。曹蓝等逆。均由川省窜入汉南。刘蓉等攻剿紧急。难保不遁回蜀境。骆秉章仍当督饬在防将领。严密防范。期于迅殄逆氛。豫西捻匪。窜至卢氏县之漫川镇。该县毗连阌乡卢灵关一带。防堵最关紧要。著僧格林沁、张之万、严饬诸军速将此股迎头截剿。埽除净尽。毋令窥伺秦疆。参将雷显扬已到潼关防所。著穆图善、张集馨、严饬该参将等认真堵御。不准稍涉松懈。沈桂芬仍恪遵叠次寄谕。分饬各营严防河岸。毋稍大意。骆秉章等奏、官军攻剿松潘逆番。克复叠溪一摺。叠溪营城。业经克复。贼目日吉亦已被歼。该逆首自必闻风丧胆。著骆秉章檄饬蹇訚、联昌等、移得胜之师。乘机进剿。务将逆首捦斩。以杜后患。并饬该文武员弁严防西北两路。毋令窜入甘肃等处。前据刘蓉奏川省綦江县。复有黔匪窜扰。该督本日奏报。何以尚未提及。著即星速奏闻。仍飞饬刘岳昭督率所部前往截击。毋令阑入蜀境。将此由六百里谕知僧格林沁、多隆阿、雷正绾、穆图善、骆秉章、张之万、沈桂芬、刘蓉、李云麟、并传谕张集馨知之。　　

○命西安副都统穆图善帮办钦差大臣多隆阿军务。并暂署钦差大臣。　　

○以陕西定远办团力力赏同知汪兆侗花翎。游击闵长申等升叙有差。　　

○以克复四川叠溪营城。予同知蹇訚优叙。赏县丞王恩榕等蓝翎。余加衔升叙有差。予阵亡守备董占元等祭葬世职加等。　　

○予山东博山被戕在籍道员李泽长祭葬世职。　　

○予陕西盩厔殉难知县庆麟、傅恩煦、祭葬世职加等。并建专祠。庆麟妾刘氏、妹大姑、旌表如例。　　

○乙卯。谕议政王军机大臣等、雷正绾奏、叠平贼垒。灵崇后路肃清。分军规取平凉一摺。另片奏、请将西南之清水等处兵勇。交陶茂林就近节制。请饬陕西劝捐粮石济饷各等语。庆昀奏、甯夏近日防守情形一摺。雷正绾由灵台截剿汧麟窜逆后。复自崇信连克双庙集神浴河白水镇眉现镇等处贼巢。更番移营前进。灵台崇信后路。一律肃清。现与陶茂林晤商。该提督由东北白水镇四十里铺一带。陶茂林由西南华亭一带。分道规取平凉府城。所办均属妥协。著即会同陶茂林克日进取平凉。以期渐次埽荡。被胁难民。自应准其反正。如有真心从贼者。仍应分别严惩。该提督由东北路进兵。与西南声息不通。所有清水安定隆德静甯一带兵勇。即照所请。交陶茂林就近节制训练。以专责成。即著熙麟、雷正绾、传知陶茂林认真统率。并须兼顾兰州省城。不得稍有疏失。所请于陕西北山一带。劝捐粮石。以济军食。著张集馨遴派妥员。会同雷正绾所派之员实力劝办。但不得指定十分之一。以免骚扰。并著熙麟设法接济雷正绾营粮石。籍收饱腾之益。曹克忠现在驻军何处。应由何路进剿。著多隆阿等迅饬进兵。以收夹击之效。多隆阿伤病。叠经寄谕询问。如子已取出。伤可无碍。即著迅速驰奏。仍一面督饬穆图善、雷正绾等、分道进剿。迅速奏功。以副委任。穆图善既已帮办军务。暂署关防。不独剿办陕省回逆。是其专责。即汉南发逆。亦应帮同刘蓉妥筹截剿。不可顾此失彼。庆昀等奏、甯夏匪众情形。时来扑犯。该将军等固守待援。现据恩麟咨称已左中卫左近捐筹小麦三千石。驮运接济。著该将军等严催运送。仍督率在城文武固守待援。毋稍疏忽。恩麟所筹麦石。不过暂济一时之急。此后仍著熙麟会同恩麟、随时设法陆续解济。以苏民困。讷钦一军。前经谕令速援甯夏。并著派员催提。内外夹击。以保危城。讷钦之兵。未经行阵。该署提督恐难独当一面。前谕多隆阿拣派大员。帮同讷钦带兵剿贼。即著多隆阿、穆图善、迅速妥筹调派。马队五百名曾否派往。并即催令起程。以资得力。雷正绾攻剿平凉。如已得手。即分军前赴甯夏。会同庆昀痛歼丑类。规取郡城。毋失戎机。将此由六百里谕知多隆阿、雷正绾、穆图善、庆昀、熙麟、并传谕张集馨知之。　　

○补行引见京察人员。得旨、上驷院卿诚明、武备院卿广毓、均著照旧供职。　　

○以甘肃伏羌剿击回匪获胜。赏都司张玉春等花翎。千总杨煦等蓝翎。余升叙开复有差。予阵亡知州谈葆和祭葬世职加等。　　

○丙辰。谕议政王军机大臣等、现在苏杭均已克复。金陵围攻日紧。前阅李鸿章奏。内有三四月可以克复之言。当此大功垂成。各路统兵将帅及各该督抚等。允宜同心协力。以期共济。自陕省汉中之贼。出窜甯陕商州一路。并有分由汉江水路下窜者。节据多隆阿、张集馨等奏报。汉南贼欲回救金陵。约于鄂省襄阳老河口等处会齐。官文等前奏克复厉山。并枣阳霸山解围。收复上津堡等情形摺内。具称蓝二顺首恶稽诛。汉南逆匪悉数东下。张总愚股匪自南鲁山中逸出。偪近南阳。豫省败捻又越枣阳。或由王家河以窥襄樊。或由双沟司以达新邓。均未可知。襄樊为全鄂上游。南北锁钥。东西北三面之贼。纷沓而来。鄂军能否自固藩篱。犹无把握。所派成大吉、欧阳正墉、梁作楫、及副将龙藻琦、都司周有全、总兵周凤山等、水陆各军。分驻襄郧并当阳各处。以上各军。是否均已到防。何以各军战守情形。经月全无奏报。当此金陵垂克之时。若令贼得肆其狡谋。于襄樊一带会齐。乘上游建瓴之势。顺流直下。将使围攻金陵大军。为所牵动。岂不又碍全局。官文、严树森、如不能将此贼严密防剿。致误大局。自问当得何罪。军情紧要。鄂省各路官军。深恐事权不一。为兵家大忌。官文、严树森二人内。即当商定一人出省。督办防剿。毋得安坐省垣。一任贼之纷窜。俟得有胜仗。一奏塞责。以为了事。并著于商定出省后。一面迅速奏闻。曾国藩能否亲往金陵。督办攻剿。现在襄樊吃紧。该处为金陵及皖省上游。亟应豫为防范。不可稍涉大意。该督前奏杨岳斌统带师船。严防江面。不能调往他处。此时江面上游有事。著即于杨岳斌、彭玉麟二人内。酌留一人防江。一人泝流而上。以资防剿。如鄂省派出成大吉等军。无所统率。杨岳斌等无论何人前往。均可登岸。将鄂省各路陆军。并归统带调遣。以期得力。僧格林沁日内当已行抵许昌。该处与襄樊较近。军情贼势。谅能侦查明晰。张总愚股匪出山以后。剿办若何。汉中窜匪偪近内浙境地。一犯南阳。与襄樊贼股又虞串合。而张逆一股。前据张之万奏窜及嵩县等境。该处又与河朔切近。有关北路之防。究竟中州军务。现以何路最为紧要。著僧格林沁于抵豫后。酌量缓急。将各军分别调遣。并著一面迅速奏闻。其襄樊一带窜贼。官文、严树森、必当严督将士剿除净尽。不准有以邻为壑之心。并不准以有僧格林沁在豫。稍存推诿。曾国藩为国重任。身系东南全局安危。官文等向来办理军务。尚能不分畛域。均属有功之人。值此大功垂成。尤应始终罔懈。同济艰难。以维全局。若令垂成之功。又有中变。事属何人贻误。必将该督抚重治其罪。不能以前此有功。稍从宽宥也。将此由六百里加紧各谕令知之。　　

○又谕、前因沈葆桢奏江右军务紧要。请将茶税牙厘仍归本省徵收。谕令户部妥速议奏。兹据奏称、苏浙败贼奔突堪虞。傥防御稍疏。不独江西遭其蹂躏。即曾国藩亦添西顾之忧。曾国藩军营。各省协饷及厘金等款。为数甚钜。通盘筹画。尚可补苴搘拄。其江西茶税牙厘。请拟照该抚所请。归本省分提一半等语。江西防剿。现在极形吃紧。与其糜烂之后。分兵筹饷。不如先事豫防。俾江省得以自固藩篱。即曾国藩亦可专力东南。著照该部议准如该抚所奏。将江西牙厘茶税。由本省分提一半。作为该省防饷。其余一半。仍归曾国藩军营。俾得各资接济。原摺著钞给阅看。将此由五百里各谕令知之。　　

○又谕、前因德兴阿奏、旗营月饷马乾。暂给二成。势难糊口。并幼丁人数不足。请变通办理一摺。当经交该部速议具奏。兹据户部等部会议覆奏。拟照该署将军所请办理等语。西安满兵。拴养马匹。因频年徵调。军营倒毙。致有缺额。现经暂给二成月饷。合马乾统计。每兵一月所得。不过一两有零。困苦异常。势难将未补马数。实行核减。且自上年正月。至本年二月。饥毙男妇子女六千六百五十四名之多。颠连情状。尤属可悯。所有该满营月饷。著即照该部所议。自本年四月起。以四成实银支放。俟兵饷充裕。马乾一项。再由该署将军奏请核实办理。至西安马甲。前后出缺一千余名之多。丁壮不敷挑补。著即照该部所议。先将十□山戊不□以上幼丁充补。如补完后。再出之缺。无人顶补。再以十□山戊不□以下幼童。暂行改补步甲。傥再挑补无人。即著咨部扣除。俟将来人口众多时。仍行照旧挑补。所有该营步甲。仍照旧章。每月给发月饷实银一两。米折三钱。以恤兵艰而符定制。现在西安军务。已就肃清。筹措饷银较易。著刘蓉、张集馨、即行设法筹拨。毋稍推诿。并著德兴阿将现挑幼丁。分别操演。以收实效。将此谕知德兴阿、刘蓉、并传谕张集馨知之。　　

○丁巳。谕内阁、仓场侍郎钟岱、宋晋奏、漕粮掣欠过多。自请分别议处察议等语。据称向来掣欠一项。每届一年漕粮收竣后。查明确数。于经纪车户应领脚价内扣出赔补。乃近来久未查办。流弊滋多。遂至掣欠之数。年甚一年。现据查出自咸丰七年。至同治元年。已不下三十余万。其同治元二两年掣欠米粟豆麦等项。约计已在十万之外。亏短尤多。似此任意欠缺。毫无顾忌。若不严行查办。势将伊于何底。著仓场侍郎逐一详细查明掣欠确数。严定章程。分别赔补。该经纪车户。如有偷漏舞弊等情。并著严行惩办。毋稍轻纵。宋晋在任已将两年。于仓储积弊。未能整顿。著先行交部议处。钟岱到任未久。著交部察议。寻议宋晋应降二级留任。钟岱应罚俸一年。得旨、均著准其抵销。　　

○又谕、本日据多隆阿由八百里驰奏、全陕回务肃清一摺。此奏殊涉铺张。陕西回匪。自多隆阿入关后。节节埽荡。地方渐就肃清。惟此项匪徒逃入甘省。根株尚未净绝。前经明降谕旨命多隆阿督办陕甘两省军务。该将军正宜乘此声威。督饬各军分路进剿。将回匪悉数歼除。俾汉民良回。得以安居乐业。仰慰朝廷除莠安良之意。汉南窜匪。尚未歼除。亦应会同刘蓉分兵截剿。俾全省一律肃清。方为不负委任。现在朝廷但求实际。不尚虚文。该将军仍当督饬各将士奋力进取。以竟全功而膺懋赏。有厚望焉。　　

○谕议政王军机大臣等、李鸿章奏、兜剿杨厍一带窜匪殆尽。沿江腹地肃清一摺。常州丹阳股匪。窜扰江阴常熟。经李鸿章添兵援剿。断其归路。常州丹阳踞逆。屡次由江阴青山等处。冲入接应。均经张树声、刘盛藻等、设伏击回。李鸿章复由苏州驰赴长泾督战。将华市周庄杨厍踞贼击败。余匪窜聚云亭花山一带。复经官军分路截剿。歼除殆尽。此股逆匪。为金陵常州外援。官军于两日闲。将该逆二三万众。悉行剿除解散。贼中伪王侯及大头目。鲜得脱者。沿江腹地一律肃清。办理甚属妥速。此时常郡贼援已绝。李鸿章正宜移得胜之师。会攻常城。迅拔坚城。以断金陵外应。仍一面分军规取金坛。毋稍延缓。鲍超自克句容后。进攻丹阳。此时曾否得手。并著曾国藩檄饬该提督。并饬知冯子材等军会同夹攻丹阳。迅将该城克复。以期肃清金陵东路。现在金陵贼势。当更穷蹙。值此功在垂成。务当慎益加慎。曾国藩当饬围攻金陵各营将士严密防范。以杜该逆出窜。毋稍大意。程学启枪子取出后。续据李鸿章奏渐有转机。此次报内未经提及。是否痊愈。著李鸿章遇便奏闻。戈登轻进失利。情形如何。何以几覆全军。并著李鸿章详细具奏。道员张树声、前经李鸿章奏请记名＜??闲＞放。与吏部奏定章程不符。此次复由常州分兵堵扎要口。捦斩甚多。著交军机处存记。候旨＜??闲＞用。降调总兵鞠耀乾、前失守福山。李鸿章因其熟悉江面水师情形。且前次曾有战功。奏请以水师参将降补。当经降旨允准。兹据给事中王宪成奏称、该抚前奏惩处该总兵之处。与条例不符。请照例治罪一摺。著李鸿章将鞠耀乾功罪是否可抵之处。查明覆奏。原摺著钞给李鸿章阅看。将此由六百里各谕令知之。寻李鸿章奏、鞠耀乾功过尚足相抵。请仍以水师参将降补。从之。　　

○又谕、多隆阿奏、全陕回务肃清。及攻破神峪河等处贼巢各摺片。多隆阿伤病情形。屡降谕旨询问。此次谢恩摺内。具称奉到赏去如意拔毒散。当即敷治。神气稍清。可有生机。而受伤处所。枪子尚未取出。览奏弥深廑念。陕省回匪。虽就肃清。而汉南窜匪。尚肆扰于镇安蜀河一带。甘省逆回。盘踞平固甯夏等城。多隆阿遽以陕省肃清铺陈入奏。且由八百里驰递红旗报捷。而所保之员。又非专指盩厔克复案内而言。殊属夸张失实。甚非该大臣向来忠勇朴诚办事情状。且于张集馨等各员附片陈请特予鼓励。览奏之余。深恐多隆阿伤病昬迷。于此等奏报。失于察夺。尤难保非其左右办事之人。欲得保举。意存见好。乘其病中瞀乱所为。姑免深究。仍著多隆阿赶紧设法将伤口枪子取出。调治速愈。以资倚任。张集馨系弃瑕录用之员。现以臬司暂护抚篆。德兴阿亦系弃瑕录用。现以副都统署理将军。即官铭亦监司大员。且系官文之弟。其为贤否。与平日办事情形。朝廷岂不深知。予夺用舍。自有权衡。何必该大臣特为陈请。至雷正绾等各员。自系冲锋打仗。及随营办理军务出力之人。亦经叠次优加奖叙。如果陕甘两省回匪军务普律肃清。仍当核其劳勚。论功行赏。此单著即留中。俟陕甘军务全行肃清。再行降旨。穆国善署理关防。于军务一切。自当懔遵前旨。督饬各军。西剿回匪。南防发逆。相机调度。妥筹办理。刘蓉身任陕抚。于陕省收复各郡县地方善后事宜。尤属责无旁贷。著即督饬藩臬两司妥筹办理。镇安一带窜匪。刘蓉前奏与李云麟商定督率各军分投截剿。究竟能否得力。不至任贼再行纷窜。肆扰邻疆。此时盩厔既克。多隆阿所部诸军应如何商同诸遣。著即与多隆阿穆图善会商布置。雷正绾与陶茂林均已师偪平凉。该提督前请与陶茂林分路统率以专责成之处。当经寄谕。准如所奏办理。著即迅速进兵。攻拔平凉。以次渐图埽荡。熙麟尚驻庆阳一隅之地。于全甘地方不足以资控制。恩麟暂权督篆。为时已久。恐于一切呼应不灵。致多贻误。现在雷正绾等之军。已偪平郡。庆阳不过粮台转运。如有明干道府之员。即足以资任使。著熙麟酌量刻下庆阳无甚紧要事件。即当作速前往兰州。接篆视事。或庆阳粮台一时未有更替得力大员。即俟文煜到后。交其管理。亦即速赴兰州。以慎封守而重委任。将此由六百里各谕令知之。　　

○以江苏杨厍等处剿贼获胜。江岸肃清。赏总兵官李正佩从一品封典。副将周河清、参将向顺福、易华元、巴图鲁名号。总兵官杨鼎勋等升叙有差。　　

○戊午。谕议政王军机大臣等、通政使司通政使王拯奏、江浙踞逆。日就削平。事机至紧。第皖军仰食。仍惟江省总台是赖。以两湖捐厘之数。为皖军十万养命之原。不特浙饷不能分拨。即曾国藩所部月饷亦止能放数成。粤东情形。迥非昔比。厘捐一项。筹办綦难。近日沈葆桢又因江西剿贼紧要。请将协皖饷银。酌定分数。并于茶税牙厘项下。分提其半。以为本省之用。诚恐军前将卒。传闻饷源将窒。众心或生觖望。殊于大局关系非轻。请饬江皖楚粤各疆臣。同心戮力。以求共济各等语。近日苏杭叠复。金陵合围。江浙地方可望以次肃清。惟常郡丹阳。尚相掎角。浙贼悉萃湖州。其窜入江西之贼。又蔓延于抚建一带。并有由泸溪新城而潜越闽境者。若非在事诸臣和衷共济。迅将金陵老巢克期攻拔。并将各路窜距余匪悉数歼除。万一师老财匮。必致余烬复然。不可收拾。从前和春张国梁等大军之溃。即由司计者掊克月饷所致。王有龄困守杭城。亦以王履谦等不能接济。致浙省沦陷于贼。前车之鉴。可为寒心。著官文、严树森、恽世临、将办有成效之厘捐。随时整饬。源源接济皖饷。毛鸿宾、郭嵩焘、于粤省厘捐一项。恪遵叠次谕旨。妥为区画。务令利归公家。毋资中饱。以裕饷源。沈葆桢因本省剿贼亟需。暂将税厘提出一半充饷。亦是实在情形。第皖军关系全局。沈葆桢平日公忠体国。畛域不分。仍著于无可筹画之中。力图拨解。皖北地方新复。如有可以设法接济之处。并著曾国藩、乔松年、酌度办理。原摺著摘钞给与官文等阅看。将此由六百里各谕令知之。　　

○又谕、富明阿奏、扬防官军击退丹阳援贼。并续拨兵勇渡江助剿。冯子材等奏、官军会捣丹阳。连日接仗情形各一摺。丹阳一城。与常州金陵互为掎角。现在詹启纶、张文德、已直薄城下。扬镇两营之兵。共有一万五六千名。富明阿此次又添派营总富升等马步兵勇一千一百余名。兵力已不为少。著即督率詹启纶等实力进攻。迅拔坚城。尽歼丑类。鲍超自克句容后。曾否会攻丹阳。并著饬令詹启纶等。与鲍超一军。联络一气。毋任穷寇复窜他处。致办理又形棘手。伪英王叔陈逆凶狡为诸酋之冠。此时悉众来援。势必拌死力斗。图解城围。在事各员。务令严密防维。相机痛剿。毋为所乘。将此由六百里各谕令知之。　　

○又谕、劳崇光奏、确查镇省近日实在情形。官军剿办回逆。克复景东元谋等厅州县暨楚雄府城各一摺。另片奏、马如龙忠义自许。必能殄除巨憝。拟即以回攻回。及新选维西协副将尚阿布等不宜署理昭通镇等缺各等语。前据贾洪诏奏先后克复楚雄他郎镇沅景东等厅县。当经谕令该抚将官军如何攻克情形。确查具奏。并据贾洪诏奏徐之铭徇私滥保。请将所保各员撤销。经明降谕旨照准。当因滇省尚未进兵。恐失职人员。心怀怨望。谕令贾洪诏将此旨收存。相机宣布。兹据劳崇光奏马如龙弹压省垣。筹济粮饷军火。岑毓英带兵出省。数月之中。克复坚城十数处。请温语裦嘉。将马如龙赏加提督衔。岑毓英赏加布政使衔。仍将该二员一并赏加勇号。自系为鼓励人材起见。惟马如龙、岑毓英、均曾经徐之铭保奏。前次所降谕旨。应在撤销之列。若径照劳崇光所请办理。不免与前旨两歧。著劳崇光、贾洪诏、速将官军攻克楚雄府及景东厅县出力各员。确切查明具奏。再降谕旨。前旨仍著贾洪诏暂缓宣示。劳崇光奏称访察马如龙岑毓英行事不过因初登仕版。不谙体制。小节多疏。而其心实皆勉图上进。其才亦尚可用。马如龙拟俟剿除杜汶秀后再将马荣马联升二犯设法捦斩。劳崇光现在责成马如龙岑毓英、就本地选募回练土练。次第剿办。既不至多糜官饷。而已抚之良回。又不至心生疑忌等语。劳崇光如确有把握。即著严饬马如龙等迅速进攻大理府城。将杜逆克日诛灭。以自明其心迹。且徐之铭系奉旨革职拏问之员。何以日久尚未起解。并著该督责令马如龙等速将徐之铭派员押解来京。毋得任意延玩。自取罪戾。尚阿布系部选人员。既据劳崇光奏称该员于滇省情形。未能熟悉。即著照该督所请。仍委杨盛宗署理昭通镇篆。王栋是否听回人指挥。左葆真于昭通府一缺。能否胜任。著劳崇光、贾洪诏、会商委署。期于地方有裨。各省武职。凡有总督驻扎者。向由总督专政。巡抚并不与闻。嗣后滇省委署镇将以下各缺。即著劳崇光斟酌办理。如贾洪诏有所见闻。亦不妨彼此函商。以尽同丹共济之谊。其文职各员。该督抚仍当和衷商搉。会同委署。断不准各存意见。致有龃龉。福升阘茸无能。已于上年据骆秉章参奏将其革职。云南提督一缺。已放唐友耕。劳崇光何以尚未知悉。劳崇光现驻黔省。于滇省声息。尚能相通。成都则非滇抚驻扎之地。且去滇较远。此时蜀境防务已松。刘岳昭所部九营。前已由秦回蜀。贾洪诏当督同该臬司驰赴昭通府城将剿匪事宜次第办理。劳崇光俟交查之件办理完结。亦即前赴昭通。与贾洪诏面商进止机宜。较为有益。劳崇光等奏、滇黔两省。饷项万难。各省协饷。屡催不到。请仿照湖南东征局章程。于川省水路。设局抽厘。即委川东道吴镐专司其事各摺片。设局抽厘。原属万不得已之举。湖南创设东征局。照该省厘金减半抽收。以为接济楚军之用。楚人自乐于从事。若于川省大江要路。夔州重庆叙州泸州。凡有厘金之处。添设滇黔厘局。所收之项。滇黔两省。各半支用。恐不无窒碍难行之处。如果于川省无损。于滇黔饷需大有裨益。自可照湖南章程。妥为兴办。劳崇光现已委派大员赴川省会议。著骆秉章察度情形。据实具奏。该督素顾大局。当不以事属邻封。稍存畛域之见。劳崇光等原摺。著钞给骆秉章阅看。前寄贾洪诏谕旨及明发谕旨。并著钞给劳崇光阅看。将此由六百里各谕令知之。　　

○贵州古州镇总兵官杨岩宝因病解职。以记名提督刘士奇为贵州古州镇总兵官。　　

○己未。谕议政王军机大臣等、前因讷钦奏、续调晋兵口粮。应否仍照晋省防兵之例支发。抑照直隶征兵给支。并赵延烺所统兵勇月饷。应由何省筹拨。请旨遵行等语。当经谕令户部妥速议奏。兹据户部奏称、讷钦赴甘援剿。共带直隶兵三千名。山西兵一千名。所需月饷一万四千余两。自应由该两省各按原调兵数。陆续供支。如有短绌。仍惟直隶山西是问。其解饷委员。人少官卑。若令隔省办理粮台。呼应必多牵掣。应令讷钦自行调派人员。专司支发。至直隶征兵。月支粮银二两八钱。核与定章相符。惟山西防兵。月支粮银四两。向无此例。现在讷钦所带直晋官兵四千名。均应按照二两八钱之数支发。以归画一。其赵延烺所统兵勇三千五百名。月需饷项。请饬熙麟通筹支发各等语。著照所请。所有讷钦援甘兵勇四千名月需饷银。即著刘长佑、沈桂芬、按照各该省原调兵数。源源筹解。毋得稍有缺乏。至山西防兵口粮。每月四两之说。讷钦系于道出保德时。得之询悉。其中有无传讹。著沈桂芬查明具奏。赵延烺所部一军月饷。著熙麟在甘省粮台。筹款给发。惟甘省饷源甚窒。深恐停兵待饷。致误戎机。并著责成沈桂芬统筹兼顾。于应解甘饷。随时筹画。陆续接济。毋误要需。至粮台支应人员。著讷钦于随营委员内拣派。或酌调甘省人员专司支发。以免推诿。将此由五百里各谕令知之。　　

○又谕、富明阿奏、水师上下游叠获胜仗。江防布置情形。并詹启纶击败丹阳援贼各摺片。逆贼因人众粮绝。趋重上下游。为掳粮谋生之计。虽经吴全美等师船击败。难保不悉数回扑。沿江纷窜。著富明阿仍饬吴全美督带师船策应江面。并于各沙要隘上下梭巡。以期联络声势。北岸一带。尤须加意严防。前据富明阿奏称詹启纶等军。业已直薄丹阳城下。此次截剿援贼。颇有斩捦。即著富明阿、冯子材、魁玉、仍遵前旨。督令詹启纶等并添派之富升等军。与鲍超之师联络进剿。迅拔坚城。尽歼丑类。伪英王叔陈逆悉众来援。既据贼匪供称、现在逆众五六万。散布钱家庙等处。打馆掳粮。并欲会合城贼。夹攻官军营盘。又在港口抢夺民船。冀图外窜。使官兵首尾不能相顾各情。逆谋凶狡。著富明阿、冯子材等、严饬在事员弁。务须严密防维。不得稍涉大意。将此由六百里各谕令知之。　　

○又谕、张之万奏、发逆围攻内乡。官绅竭力解围。陈大＜?氵喜＞未遂句结。张总愚窜卢氏之栾州。现饬绕前截剿一摺。豫省宛洛一带。寇氛四集。防不胜防。目前军务。以先剿张总愚为要领。张之万已飞饬张曜、宋庆、等军绕出其前。扼扎桃湾。以防西窜朱阳关之路。并令善庆等马队会合剿洗。著即严饬该将领等卷甲疾趋。灭此朝食。毋再任其蔓延。张曜前由黑峪追剿张总愚。捦斩甚少。尽成尾追之势。此次若再不得力。即由僧格林沁、张之万、严参惩办。陈大＜?氵喜＞回窜淅川之李官桥襄阳之老河口。发逆窜商南之竹林关等处。是襄郧二府。均属十分吃重。官文等一月无报。实属不知缓急。究竟所派之梁作楫等军能否得力。应否添调新军。均须认真布置。不至纵匪深入。蹂躏地方。该匪本为图救金陵而来。若由随枣黄麻。直趋英霍。或由水路顺流而下。则曾国藩不能不力争上游。恐于金陵垂成之局。又生枝节。襄郧一带。地势宽广。官文所派防边各将。职分相等。无所统率。必将贻误事机。汉南前车可鉴。官文、严树森、当懔遵十六日谕旨。即日商定一人出省督师。一人留办防务。不准稍有迁延。致干咎戾。并仍遵前旨。飞咨曾国藩移调杨岳斌等水师。于襄樊一带。督同陆师夹剿。僧格林沁现已由许州取道长葛新郑等处。进扎洛阳。该亲王威望素著。各逆自必望风逃避。惟当通筹数省大局。移缓就急。妥筹调度。并严督各军会合豫军。克日将张总愚一股先行剿除。再将各股以次埽荡。现在陈大＜?氵喜＞一股。及汉中窜逆一股。均聚内乡。内乡以北。有僧格林沁驻扎洛阳之师。足资捍御。其由内乡以东。系发捻图援金陵之路。著僧格林沁一面迅饬苏克金等军由南阳进兵剿洗。一面严饬张之万等派拨重兵扼其东窜。免致由豫入皖。掣动金陵大局。其分窜老河口捻股。著官文等督饬严密截剿。以上各路窜匪。如由何路掣动大局。惟何省督抚是问。其应于何路扼要设防之处。并著僧格林沁、官文等、悉心调派。彼此知照。毋误事机。张之万另片奏、汝南各军攻克小郑寨。现在围攻赵寨。及信阳州知州官国勋剿捕龙井余匪。正阳县知县白榘攻克周寨各情。著该抚会同毛昶熙督令汝防各将士及地方团练。将赵寨及未复各寨次第攻克。以靖地方。原奏称攻克信阳州之龙井寨。有出示安良另派首事之语。信息一带。圩寨林立。总因首事者不得其人。往往投诚后旋即反覆。聚众为害。张之万谅已深鉴此弊。所派首事。务须慎选安分驯良之人。不得敷衍目前。意存迁就。将此由六百里各谕令知之。　　

</div>
    <div class="pagination">
<a href="清实录同治朝实录_page150.html">上一页</a><span>...</span><a href="清实录同治朝实录_page146.html">146</a><a href="清实录同治朝实录_page147.html">147</a><a href="清实录同治朝实录_page148.html">148</a><a href="清实录同治朝实录_page149.html">149</a><a href="清实录同治朝实录_page150.html">150</a><span class="current-page">151</span><a href="清实录同治朝实录_page152.html">152</a><a href="清实录同治朝实录_page153.html">153</a><a href="清实录同治朝实录_page154.html">154</a><a href="清实录同治朝实录_page155.html">155</a><a href="清实录同治朝实录_page156.html">156</a><span>...</span><a href="清实录同治朝实录_page152.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
