<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1661 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1661 页/共 1860 页</h1>
    <div class="content">
○癸卯。谕军机大臣等、前因台湾兵丁。籍隶漳泉者居多。令于分班轮换时。将漳泉兵丁分驻防守。以便彼此互相纠察。而他府之兵。与之错处。于抚绥防范。俱有裨益。嗣据福康安奏、已于挑补班兵时。通盘布置。令漳泉及他府兵丁。易地驻守。并妥定章程。交普吉保照此密办。又据福康安等奏、新添戍兵一千二百名。于内地督提二标。及福宁、海坛、汀州、金门、建宁五镇标。酌量抽拨。将来台湾之兵。籍隶漳泉者较前渐少。自更易于查察。但恐日久废弛。不能遵照妥办。著责成每年前往巡查之将军督抚提督等。实力稽查。勿任漳泉之兵。仍在原籍各村庄一带。防守聚处。弊混滋事。　　

○钦差协办大学士狭甘总督办理将军事务公福康安奏、军营存剩火药铅弹。现建火药局。酌留应用。余俱运回内地。至闽省需用磺觔。经李侍尧查明上杭县郭车乡矿产。尽足敷用。已将淡水磺山封闭。得旨、所办均为妥协。即照所奏办理。其磺觔一项。既查明上杭县地方所产。已敷各营军火之用。则台湾淡水磺山。自不必复行开采。现经福康安等、严行封禁。但恐该处仍有私行偷采。及官吏等庇纵透漏情事。并责成巡查之将军督抚等、一体严查。如有似此情弊。即行参奏治罪。　　

○甲辰。谕曰、福康安奏、此次带兵巴图鲁侍卫章京内。核其劳绩。有博斌、阿木勒塔等八员。打仗杀贼。尤为出力。又特尔敦辙。屡经出兵打仗。此次带兵剿贼。最为得力。于回京途次患病身故。均请恳恩赏给世职等语。博斌等、随福康安剿捕逆匪。俱能奋勇出力。或于北路堵截擒杀匪众。或于南路搜拏首逆。各著劳绩。甚属可嘉。博斌、阿木勒塔、哲克、翁果尔海、德楞泰、萨克丹布、塞凌额、西津泰、特尔敦辙、俱著加恩。交该部查核伊等所得功牌。酌予世职。又官兵直抵琅峤时。乌什哈达、带领水师兵丁。顺风连樯而至。四面合围。水陆并进。俾庄大田得以即时擒获。亦属勇往可嘉。且前在云南打仗时。甚为奋勉。乌什哈达、亦著一并交部查照功牌。议给世职。　　

○谕军机大臣等、满兵于一切攻战。理应奋勉。以为绿营表率。从前出师。满兵尚能出力。此次福州满兵。自到台湾。不过逐队行走。毫无奋勉。殊属可耻。此皆外省安逸年久。该将军副都统等。平日又不能尽心训练。置技艺于不问之故。著传谕奎林。伊到任时。悉心教养兵丁。务使技艺精熟。不可仍前疎懈。　　

○又谕、据毕沅奏、彰德、卫辉等处。于六月初七日。雷电交作。大霈甘霖。入夜雨势益加绵密。连宵达旦。初八日又复优施。沾被俱已盈尺。现在处处沟浍皆盈。附近之汤阴、淇县、汲县等属。均一律深透。刻下雨尚未止等语。览奏以手加额。深为欣慰。直隶顺德、广平、大名等府属。前因未得透雨。朕心悬注。屡经降旨询问。豫省彰德一带。与该三府境壤毗连。河北既经得有透雨。且现在云气浓厚。雨尚未止。顺、广、大三府属。自当一律普被醲膏。何以尚未据刘峨奏到。著传谕刘峨。即查明京南各府属。现在得有雨泽。曾否一律沾足。及田禾能否补种之处。迅速覆奏。以慰廑念。寻奏、本月初八九等日。大名、元城、曲周、肥乡、成安五县。各得雨六寸。清丰、广平、鸡泽三县。各得雨七寸。开州、南乐、东明三州县。各得雨五寸。入土深透。晚谷晚豆黍稷等项。尽可赶种。再顺天迤南之保定、河间、天津、正定、顺德五府。冀州、赵州、深州、易州、定州五州所属地方。暨大名府属之长垣县。广平府属之永年等五州县。先后得雨透足。布种齐全。嗣因晴久。正望接济。此次一体普沾。实于秋禾有益。得旨、以手加额。欣慰览之。　　

○又谕曰、郑源璹奏沿途地方情形摺内、据称入晋省境后。所过平定州、盂县、乐平、以至省城。二麦渐次收获。大田禾稼。甚为长茂。询之乡农。自四月下旬。雨水沾足。抵省后。知省城暨各州所属地方。均于五月十二三四五及十七等日。续得雨泽。甚为沾渥。二十一日。省城复得雨五寸有余。各属报得雨者。复有三十七州县等语。昨据管干珍等奏、漳河水流细涩。清漳发源平定州之乐平县。浊漳发源潞安府之长子县。该省既经前后普被甘霖。甚为沾足。则漳流自当水势加长。较前旺盛。何以据奏、漳流仍前细弱。殊不可解。或漳河泉源堵塞。及中途或有旁洩所致。业经降旨。令明兴即速前往。详悉查勘。著再传谕该署抚。到彼后、务宜将漳河发源。查勘明晰。如有壅塞之事。即多方疏导挑浚。勿任淤垫。其或有旁洩处所。亦即上紧堵塞。俾漳河畅行无滞。灌注下游。粮艘得迅速遄行。早能抵通受兑。方为妥协。仍著将漳流因何微弱之处。据实覆奏。寻奏、浊漳发源于长子县西南发鸠山南流纳伞盖水尧水二道。东经县南。纳诸山之水。入长治县李村。有沁州发源之西漳河一道来会。历屯留、襄垣、潞城、黎城、入河南涉县境。合清漳下流归卫。清漳发源于乐平县西南少山。历和顺、辽州、黎城、至河南涉县境。与浊漳会。查二水发源之处。本属涓涓细流。且地处万山之中。势若建瓴。下流易洩。现遇时雨。似觉稍旺、究不能常年贯注。居民亦无从分流潴蓄。实无旁洩之处。惟一路山径。迂回逼仄。每逢水长之际。势挟沙石俱下。已饬令地方官设法搬运。俾令畅行。得旨、悉心实力为之。　　

○又谕、据毕沅奏、先后拏获彰德邪教案内人犯五十余名。现在严行审讯。并分咨直东二省查拏等语。此案周明等犯。学习邪教。转相传授。虽据供认单县刘洪分支。与段文经教名相同。支派各别。实未与段文经认识。但该犯等、俱系传习八卦教。虽震离名目不同。而其所传之教则一。况又同为山东刘洪教内遗孽。段文经、刘勤、至今未获。必系在伊等党羽家内藏匿。希图窜迹稽诛。毕沅务将拏获各犯。隔别研讯。反覆开导。切实根究。并密委干员。赴各犯家内严搜细访。务得段文经实在下落。飞速查拏。使要犯不至日久漏网。方为妥善。再案内讯出传教首犯。自应从严究拟。奏明办理外。其余各犯。凡既经入教者。即不可留于内地。此等案犯。竟当分发回城。如乌什、叶尔羌、阿克苏等处回子为奴。回子另是一教。使该犯等到彼。不至再行煽惑。此亦除净根株之一法。　　

○以国子监祭酒邹炳泰、为浙江乡试正考官。鸿胪寺少卿莫瞻菉、为副考官。大理寺卿赵佑、为江西乡试正考官。吏部主事祥庆、为副考官。编修余集、为湖北乡试正考官。编修戴均元、为副考官。　　

○乙巳。湖南学政钱沣奏、溆浦县童生。冒考猺籍者甚多。应亟为清厘。已饬辰州府、严督该县。按照学册。细查新籍生员。除病故不论外。其现在应试、及告给衣顶者。必实居猺地。确有户族田庐可凭。取具猺头猺总甘结。日后子孙方准以新籍应试。其余概令改归民籍。得旨、所办颇合。知道了。　　

○丙午。谕曰、书麟奏、兴武卫快丁彭鹤年。因伊兄彭大年、不谙运务。又系家贫。每年贴费银两。俱彭鹤年代为交完。另签李国文顶运。旋因李国文疲乏。上元县知县张五典。移传彭鹤年出运。彭鹤年因捐纳布政司经历。分发浙江。现已请咨赴补。抗不投到。该县添差。将彭鹤年拏获解案。盛怒呵斥。因彭鹤年剖辩。即行杖责。以致彭鹤年具控。请将张五典革职。彭鹤年交部议处等语。所办殊属过当。彭鹤年虽捐纳经历。究本系卫丁避运捐官之人。若该县因签丁出运。有藉端勒索情事。则不止于革职。尚应按律治罪。如无别项情弊。止因该员藉词赴任。抗延不到。遂加责处。尚属因公起见。即曰该员任性。办理过当。其咎亦不过应交部察议。若即予以革职。则将来各运丁等。闻风长智。辗转效尤。易启藉端抗延之弊。亦不可不防其渐。张五典、著毋庸革职。但交部察议。予以罚俸足矣。其差传不到之彭鹤年。却当交部议处。　　

○谕军机大臣等、据书麟奏江宁书局、续收违碍书籍。解京分别办理一摺。内有古今小品一部。系闽省漳州人陈天定所选。其序文及书内。所列诸人姓氏。俱有违碍。应行抽毁。此时自不值复行追究。除俟解到呈览。再交该馆分别办理外。陈天定籍隶漳州。恐该省尚有从前刷印之本。及版片存留。著传谕李侍尧等。务宜饬属实力查办。其有似此者。亦当不致骚扰。搜缴净尽。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百六


大清高宗法天隆运至诚先觉体元立极敷文奋武孝慈神圣纯皇帝实录卷之一千三百七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年。戊申。六月。丁未。谕军机大臣等、从前川省＜口固＞噜匪犯。经大加惩治。始行安静畏法。彼时查办＜口固＞噜时。并未闻该处有天地会名目。然既有此供。且指出系朱姓李姓所传。未可因年分久远。且无实在下落。遂置之不问。自应一体严密查办。以绝根株。但川省自＜口固＞噜畏法后。地方久经宁谧。著李世杰查办此案。不动声色。饬属密加查访。如有踪迹。即行严拏务获究办。但不可遍贴告示。及派胥役人等。到处搜访。俾胥役得藉端需索。良民惊扰不安。以致别生事端。则是欲净根株。而又滋萌蘖也。李世杰系晓事之人。自能善体朕意。严密留心。　　

○又谕、前据福康安拏获严烟后。讯据供出张姓绰号破脸狗。并自粤至闽传会之赵明德等。飞咨闽粤二省查拏。嗣据李侍尧、将张破脸狗拏获。供有广东大埔县人赵明德、陈丕、陈栋三人。亦飞咨孙士毅严密查缉。奸民藉端煽惑。聚众结盟。原应彻底究办。但地方各官。如果平日实力查办。何至邪教蔓延。外省恶习。往往无事之时。即因循玩误。姑息养奸。及一经查究。即又奉行不善。辄遍贴告示。多派胥役。到处搜查。借端滋扰。台湾贼匪甫经平定。内地及邻省一带。民情宁谧。若复因查拏会匪。或致滋扰生事。更属不成事体。李侍尧、孙士毅、俱系晓事之人。须不动声色。严密查拏。先将首先传会之人。如赵明德、陈丕、陈栋、陈彪、涂喜者。拏获审明。从重办理。其余有犯必惩。以期净绝根株。方为妥善。断不可遇事苛求。迹涉张皇。令胥役藉词扰累。别滋事端。　　

○蠲免狭西华州、华阴、潼关、三州厅县。乾隆五十二年水灾额赋有差。并缓徵蠲剩银粮仓谷耔种。　　

○戊申。谕、本日召见德成。据奏、天后神庙。向来祇系地方私祭。从未春秋官为致祭等语。从来有功德于民。能御大灾能捍大患者。俱列祀典。沿海处所。敕建天后神庙。屡著灵应。而福建湄州。系神原籍。现在台湾大功告成。官兵凯旋。来往遄行安稳。仰荷神庥。叠昭灵贶。允宜特著明禋。用彰崇报。著翰林院拟祭文发往。嗣后该督抚、于天后本籍祠宇。春秋二季。敬谨蠲洁。读文致祭。以隆祀事而答嘉庥。仍交该部载入祀典。　　

○又谕、据德成奏、带赴台湾勘估城工之工部员外郎沈浚。于事竣渡海后。因病身故等语。该员系奏派随往台湾、办估城工之员。事竣回程。中途病故。事属因公。著加恩赏给银一百两。以示体恤。　　

○谕军机大臣等、据毕沅奏、续又缉获邪教人犯三十二名。现在严行根究。反覆开导。冀得段文经的实踪迹。并将供出同教各犯。开出姓名住址。咨会各该省一体查拏等语。邪教蔓延。最为风俗人心之害。多获一人。即少一传习邪教之人。自应尽数查拏。以冀搜除净尽。但查缉匪犯。固属紧要。而胥役等或至藉端滋事。骚扰地方。尤属不成事体。该抚务须不动声色。饬属密为躧访。于搜求余孽之中。仍寓绥辑地方之意。方为妥善。　　

○广西巡抚孙永清奏、据太平府知府陆、有仁等禀报。安南国被阮姓攻破黎城。嗣孙黎维祁出奔。夷官阮辉宿、黎炯等。保护王母王子等、避兵博山社。被寇兵追杀。逃至河边求救入隘。经巡隘员弁向其盘问。遥望隔河有百余人。似系前来追赶。及见对隘现有兵勇。不敢过河。随即退去。该夷官等、即同男妇过河。查点老幼共六十二名口。当即收入隘内。拨房栖止等语。臣现以巡阅关隘。直抵龙州。查询实在情形。另行具奏。谕军机大臣曰、上年据孙士毅等奏、该国土豪构乱。国印遗失。曾谕令俟檄询明确。再行补给。今该国嗣孙母妻眷属。竟被寇追杀。求救内投。尤不可不询明妥办。孙永清从未经历军务。恐于此事不能得有主见。孙士毅前曾随。赴军营。此次驻劄潮州。调度一切。亦皆妥协。现在大兵业已彻竣。不过查拏会匪。并无必须该督在彼查办之事。况本日据孙士毅奏、张破脸狗供出之赵明德等犯。并未能按名就获。已谕令李侍尧派员。将张破脸狗一犯。押解粤省。交与图萨布质讯。就近缉拏赵明德等三犯。自无难得其实在下落。孙士毅接奉此旨。即驰赴广西龙州。办理安南国求救内投之事。朕思安南若本系阮姓所有。后被黎姓占夺。今阮姓复攻破黎城。是不过恢复旧业。尚易于办理。或竟可从而安抚。若本非阮姓所有。则黎氏传国日久。且臣服天朝。最为恭顺。今猝被强臣篡夺。其夷官带同该嗣孙眷属。前来吁救。若竟置之不理。殊非字小存亡之道。况黎城攻破后。阮姓所占。若不过一二处地方。则他处尚为黎姓所有。虽黎维祁愞弱无能。其支姓尚可徐图恢复。若阮姓攻破黎城后。竟将安南地方。全行占踞。或黎姓子孙。俱被其戕害。又当另为设法访查。除现交军机大臣。详查安南立国原委具奏外。著传谕该督。一抵龙州。即将现在指出各情形。详细访询明确。并将应作何妥办之处。就近熟筹。俟覆奏到日。再行斟酌分别办理。至孙永清、现已亲赴龙州。所有该国现在投到之男妇老幼人等。系避难来投。且有黎维祁母妻眷属在内。俱应妥为安插。并优给廪膳。勿使失所。但此六十余名口。除黎维祁眷属外。其余均属何人。黎维祁究竟现在何处。未据询明分晰具奏。且黎姓在安南年久。今被阮姓攻夺。其臣下忠于黎姓者。自不止阮辉宿、黎炯二人。阮辉宿等、虽已前来吁投。而该国中岂无一二心怀故主。思灭阮存黎。可以资其力量。相机设法办理者。并著孙永清、即密向阮辉宿等。询明确实。不必俟孙士毅到彼。先将查询各情形。迅速详晰覆奏。　　

○己酉。谕、台湾甫经平定。一切抚绥善后事宜。正资整饬。普吉保带兵打仗。虽尚为奋勉。恐于海疆要缺。究属人地未宜。因思奎林、前在伊犁所处人犯。本系有罪之人。其获咎尚非贪赃玩法。难于原宥者可比。且伊曾经委任。久历戎行。人亦体面。台湾正当需人镇抚整饬之际。不妨弃瑕录用。所有台湾总兵员缺。著加恩将奎林补授。并著驰驿前往。奎林当倍加感激朕恩。力图报效。普吉保、即著留于福建。遇有相当总兵缺出。再行补授。　　

○谕军机大臣等、据明兴奏、访获学习震卦教之壶关县民郭俊郭信等。随派员密赴各犯家内搜查。并无经卷不法字迹。讯据该犯等供称。系从河南人裴锡富传习等语。山西与河南、境壤毗连。此等邪教。自由豫省传习而至。细阅各该犯所习歌诀。尚无违碍不法字样。大约其始皆以教人行好、消灾求福为词。希图赚骗钱文。而愚民无知。遂被其诓惑。但传之日久。人数渐多。即不能无藉端滋事之处。自当随时查办。以净根株。虽核其情节。尚非罪在不赦。然亦不可复留于内地。前因毕沅奏、拏获震卦教犯裴锡富、韩大儒等八十余名。谕令于审明后。凡入其教者。皆应分发乌什、喀什噶尔、叶尔羌等处。给回城回子为奴。交驻劄各大臣严行管束。回子另是一教。自无虞该犯等到彼煽惑。而内地多去一习教之人。即邪教又少一人。且使民人等、知入其教者。即当给回子为奴。必群知畏惧。不敢复行传习。亦默化潜移之一法。所有现获之郭俊等。即著照此办理。仍著该抚转饬所属。实力访查。认真妥办。以绝余孽。但不得纵令胥役人等。藉端扰累。　　

○庚戌。谕军机大臣曰、两广总督孙士毅奏、接据左江镇道禀报。安南国嗣孙挈眷内投。现给予檄谕。酌量办理。并即日由潮驰赴龙州。察看情形具奏等语。此事前据孙永清奏到。朕即恐该抚办理不得主见。当即降旨。令孙士毅速往查办。今该督不待谕旨。即起程前往。如此能知轻重得体。方无愧封疆大臣。实属可嘉之至。前因孙永清摺内。未将嗣孙黎维祁作何下落。及投到之六十余名。俱系何人。曾谕令查询明确。即行奏闻。今据孙士毅奏到。始知黎维祁亦已同来。但黎维祁既亲自挈眷内投。而其呈内。又何以复令夷官阮辉宿等出名。且土酋阮岳等、攻破黎城后。因黎维祁奔逃。复领兵追杀。若该国竟全为阮姓所占。则黎维祁所带眷属。不过六十余人。何以又能途次无虞。直达内地。黎维祁现既来至龙州。著传谕孙士毅。到彼后、不妨亲向黎维祁面加询问。以该国阮姓作乱。究因何起衅。伊被难内投。岂祇希图保全母子姓命。将土宇竟让与阮姓。抑系伊暂投内地逃避。而该国臣下内。尚有能为之灭贼恢复。仍迎伊母子回国者。看其主见若何。如黎维祁亦不能知详细。或向同来之阮辉宿等。详加询问。务得该国确实情形。方可应机筹办。朕意此次该国嗣孙、窘迫内投。呈内虽无请兵语句。但其镇目等。果能纠集兵民。扫除凶逆。迎还嗣孙。固属甚善。若阮姓仅占黎城一带地方。而他处尚为黎姓所有。其镇目等虽不能殄灭阮姓。事定后仍可迎还嗣孙。另为布置安顿。是黎姓国祚不至断绝。亦不值兴师代为大办。若阮姓攻破黎城后。竟将安南地方。尽行占踞。或黎姓子孙。俱被其戕害。是该嗣孙将来竟无国可归。安南臣服本朝。最为恭顺。兹被强臣纂夺。款关吁投。若竟置之不理。殊非字小存亡之道。自当厚集兵力。声罪致讨矣。届期朕自有定夺。著再传谕孙士毅。务遵前降谕旨。详加确询。就近熟筹。迅速据实具奏。统俟该督覆奏到日。再行指示分别办理。再目下黎维祁眷属人等。务宜妥为安插。即多费廪给。亦不可靳惜。其关口地方。该督已调兵一千。协同分布。但为数究属无多。恐对河匪众。见官兵人少。不能望而生惕。不妨于附近营分。再调二三千名。分布关隘。以壮声援。提督三德、久历戎行。即令其在彼统率。妥为弹压稽查。毋任滋事。至孙士毅一接禀报。即起程速往。恰与朕旨相合。而其所拟檄文。亦甚得体。朕嘉许之外。更无可谕。著赏给御用大荷包一对。小荷包二对。以示优奖。　　

○又谕曰、察哈尔部落鳏寡孤独人等。向系无项养赡。著传谕保宁。查明有项可动。即照满洲索伦之例办理。否则动正项银两生息。酌量散给。毋俾失所。以副朕一体矜恤满洲蒙古至意。　　

○蠲免山西大同、丰镇、阳高、天镇、怀仁、山阴、广灵、应州、浑源九州厅县。乾隆五十二年旱灾额赋有差。并缓徵蠲剩银粮。　　

○以故四川马喇司土官阿衡子际昌、暖带密土官岭峻秀子金玉、各袭职。　　

○辛亥。谕、前据永庆奏、派往台湾协剿之杭州乍浦驻防满兵。回至建宁地方。内有瑚图灵阿等五名。欲雇轿乘坐。恐中途擡夫脱逃。不能行走。遂私自坐船。至青龙滩地方。遭风打坏船只。淹毙人口等语。满汉兵丁。遇有征调剿捕之事。于车辆可通处所。尚可准其更替合坐。以省足力。若遇山路崎岖。车辆不能前进。祇应将军装行李一切。雇人擡送。本人即当步行。正可藉此习劳。其或一水之便。船只可通。亦必须所调之兵。普律下船。方可准其乘坐。若途中私约数人。各自下船。已属非是。何得复思雇轿乘坐。如兵丁可以乘轿坐兜。则所调之兵一千。即须豫备擡夫二千名。况驻防兵丁出征。向俱带有跟役。设跟役等亦用轿兜。所需擡夫又当再加一倍。且满兵既可用轿兜。则绿营及屯练各兵。又安能禁其不一体乘用。兵贵习劳。以不能登山之兵。尚望其冲险长驱破贼。有是理乎。此次台湾剿捕贼匪。檄调各省之兵。不下一万。岂不竟需雇夫十万。以为应付过兵之用。有是理乎。从前西北两路、以及大小金川用兵时。从未闻有此事。此必该省地方官违例应付。以为将来开销地步。亦未必如数豫备。不过以备有轿夫一项。事后即可借此多为冒销之计耳。内地用兵。口粮盐菜、以及运送粮饷火药等项。定有军需则例。而兵丁沿途行走。于水陆地方。如何给与舟车。及舟车不通之处。除兵丁本身令其行走外。其擡运军装行李等项。每兵几名。准给人夫几名。未经列入。此次闽省违例应付。未必不因例无明文。遂思从中浮冒。现在大功虽已告蒇。但兵可百年不用。不可一日无备。著户兵二部、即详悉妥议具奏。添入行兵事例。并著传谕各省督抚。嗣后凡有兵差过境。毋许豫备小轿及兜子等项。倘有仍前豫备乘坐者。即将该兵丁等从重严惩。其应付之地方官。及领兵之将弁。一并严加议处。决不宽贷。将此通谕知之。　　

○谕军机大臣等、此次派往台湾之杭州乍浦满兵。打仗不甚奋勇。即福州、广州、满兵。亦殊庸劣。不过随众行走。深可痛恨。昨杭州满兵内。先有一人逃亡。及彻回本省时。瑚图灵阿等、又私自坐船。致被淹溺。尤属不堪。大抵外省满兵。皆由各该处晏安日久。沾染习气。既不能及京师健锐、火器二营劲旅。乃并不如绿营兵丁。岂不玷满洲本色乎。除福州将军恒瑞、业经治罪外。其福州副都统鄂岳。广州将军存泰。副都统博清额。杭州将军宝琳。副都统书楞额。原任乍浦副都统今任江宁将军永庆。均著交部严加议处。并著传谕各省将军、及副都统等。将驻防兵丁。尽心训练。务使技艺精熟。倘仍因循废弛。任听兵丁等耽于逸乐。必将各该将军副都统。从重治罪。断不轻宥。　　

○又谕、据穆腾额奏、上年随正额领过余引五万道。已据各商请领将完。现在正值赶运之时。自应先期豫备。理合循照旧例。再请余引十万道。存贮运库。听各商陆续领运等语。近来长芦盐务。调剂稍有起色。上年所发五万道余引。既经各商陆续领销。将次完竣。若再先期豫备。该商等随时领运。俾盐引多为销售。于国课民食。自属两有裨益。但必须正引销完后。再销余引。方为妥善。若正引未完。即令各商领销余引。仍属有名无实。又若两淮欠引之弊窦矣。著传谕穆腾额。即行详悉查明。此次请发余引。是否系应销正项引盐。将次完竣。不致稍有积压之处。据实覆奏。寻奏、长芦运盐情形。与两淮微有不同。兹乾隆五十二年正额疏销全完。余引亦请领将竣。现因澍雨应时。引地河道深通。循例请领余引十万道。俾各商随时领运。如有未尽之引。仍照例缴部查销。不致积压。报闻。　　

○又谕、据毕沅覆奏河北一带普得透雨。漳卫各河水势涨发。粮艘足资浮送一摺。览奏欣慰。惟摺内称、卫水发源于辉县苏门山。本不甚旺。全赖大雨时行。山水汇注卫河。水势始能充裕等语。漳卫二河。俱赖以济运。但该河向无闸坝可以拦蓄。若必待大雨时行。水势始能充裕。则雨过之后。流洩无余。每年春季。势必常形浅涩。不可不虑。毕沅务宜留心筹办。或能于长水时。量为收蓄。待春季水弱。再开放接济。抑或另行设法豫筹。俾明春重运经行。免致又虞浅涩。有备无患。方为妥善。　　

○户部等部议奏、淮、海、宿三关期满盈余银两。比较乾隆四十六年徵收之数。尚少银十万七千六百四十六两零。请著落该监督、各按经徵月日。照数赔补。得旨、固属照例办理。但念各该关所收盈余数目。比较四十六年。虽少收十万七千六百余两。而较之上年。已多收九万三千六百余两。所有此次淮、海、宿三关。比较四十六年盈余短少。应赔银十万七千六百余两。著落该监督等、各按月日赔补银一万两。余俱加恩宽免。　　

○补行陕西、甘肃二省、乾隆五十二年军政。卓异官十一员。年老官五员。有疾官一员。才力不及官四员。分别议叙处分如例。　　

○壬子。谕军机大臣等、昨据德成奏、闽省械斗之风尤炽。虽内地到处皆有。不特台湾为然。而械斗之案。往往纠集匪众。先议出抵偿之人。许于事后代为养赡家口。并设牌供献。以致贫民贪利。虽死不顾。而奸徒恃有代抵。遂赴各村庄肆凶攒殴。伤毙多命。甚至放火抢劫。无所不为。及经到官。即有私相议抵之人。出头承认。既非主谋。又非正凶。不过按数抵偿。地方官因见人众。于斗殴之始。固不敢过问。迨至毙命。又以有人认偿。即将就完结。不加深究。致奸民罔知忌惮。日甚一日。应严加惩创禁止等语。械斗之风。虽由闽省民情剽悍。但究系地方官办理不善所致。若果地方官听讼公明。遇有鼠牙细故。即立予剖断。何致小民逞凶。私相争斗。即或有桀骜不驯之辈。斗殴毙命。亦无难立究正犯。按律定拟。何得任其私相议抵。乃该省地方官。向来因循玩愒。于百姓讼案。并不代为秉公速审。致小民无从诉其曲直。积忿私斗。而案情略大。该地方官又思回护处分。化大为小。遂致奸徒无所惩创。罔知法纪。亟应趁此兵威之后。遇案严办。庶械斗之风。可期渐息。若复稍事姑息。则刁风日长。虽法令亦无从禁止。势必又生事端。尚复成何事体。闽省系海疆内地。与台湾均属紧要。著传谕李侍尧、务宜不时查察。实力整顿。如再有械斗之案。务饬究出主谋正凶、并顶凶之犯。一并尽法处治。其地方官员。有仍前掩匿讳饰者。立即从严参究。并于奎林行抵泉州时。详细告知。令其到彼加意妥办。俾械斗之风。永行断绝。方为妥善。　　

○癸丑。改云南猛野。磨铺二井盐课。归他郎通判徵解。从巡抚谭尚忠请也。　　

○予故西安将军长清、祭葬如例。谥庄毅。　　

○旌表守正捐躯河南宝丰县民褚是来妻杨氏。　　

○甲寅。遣官祭火神庙。　　

○大学士九卿议覆、钦差协办大学士狭甘总督办理将军事务公福康安、福建巡抚徐嗣曾奏、清查台湾积弊。酌筹善后事宜。除禁革私役额兵。轮查出奏考语。道员专摺陈事。以上三条。均已奉旨施行外。一、水陆各营。应照操演枪炮之期。将备逐名点验。分别等第开报。镇臣亲自校核。其分防各汛。亦令如期操演。随时抽验。统于年终。将名单汇送总督衙门查核。仍留档册一分。俟将军督提亲巡时。照册查验。兵丁技艺娴熟。奏请交部议叙。捏报者参究。一、水师将弁。应亲自出洋巡哨。将出汛回汛日期。报明督提各衙门稽核。有擒获盗匪者。记功升用。若仅在内港往来。空文申报。即行严究。一、每年总兵巡查各营。北自淡水石门。南至凤山水底藔。毋论冲僻汛地。应一律操练兵丁。点验屯番。所有供应夫价。尽行裁革。随带弁兵。酌给路费。在本省公费项下支销。事毕。将营伍地方情形。汇奏一次。一、兵丁除操演日期点验外。应令镇将各官。派员逐日稽查。有擅离兵房者。革伍枷号半年。递回原籍。在外贸易者。照空歇军役例治罪。倘敢仍前包庇娼赌。照窝顿娼妓例治罪。其分驻地方。即饬汛弁稽查。一、换防戍兵调集厦门时。应令水师由陆路提督。陆路由水师提督。互相点验。必须年力壮健。方准配渡。一、鹿耳门沿海一带口岸。应将向有炮台数十处。照旧安置。并于新建城垣之地。酌量添设炮位。一、台湾械斗相寻。往往酿成巨案。应从严定拟。其起意纠约、及杀人之犯。照光棍例拟斩立决。伤人者、从重问拟发遣。仍遵照前旨。与盗案一体立限两年。俟限满后人知畏法。再行声请照旧。再抢案聚至十人以上。与虽不满十人、而持械逞强者。为首、照粮船水手抢夺例治罪。为从、发给新疆种地兵丁为奴。其数在三人以下。审有恃强情形。与虽未逞强。而数在三人以上者。照回民抢夺例。发极边烟瘴充军。亦俟两年后。再行声请照旧。地方文武员弁。遇有械斗抢案。不即缉拏者。照讳盗例革职。如有明知故纵。及代为开脱增减改捏等情。照故出人罪例治罪。失察者、降一级调用。一、只身远渡、与挈眷同来之内地民人。应由地方官查明给照。移咨台湾入籍。按户编甲。其无业游民犯事。即罪在笞杖以下。亦押令回籍。地方口岸各员。失察偷渡者。无论人数多寡。降二级调用。只身民人。降一级调用。拏获而不举报。仍照例革职。有能拏获内地逃犯者。每一名纪录一次。携带眷属者。每一起加一级。别经发觉。将失察进口员弁。降二级调用。失察藏匿者。降一级调用。一、屯丁需习器械。民间菜刀农器。仍准制用外。所有弓箭腰刀挞刀半截刀镖枪长矛。与一切旗帜。应概行禁止。毋许私造私藏。一、台湾赌风最盛。应令文武员弁。实力稽查。即跌钱压宝之类。亦从重枷责。押递原籍。不服拘拏者。照拒捕例治罪。弁兵得钱包庇者。计赃以枉法论。不知情者。革伍枷责。并令每月出具切实甘结。呈报总兵查核。再胥役亦有庇赌之事。令兵役互相纠察。呈报镇道从重究办。地方官故纵者。降二级调用。失察者、降一级留任。一、淡水八里岔。距五虎门水程。约六七百里。港道宽阔。可容大船载运。应开设口岸以便商民。如有藉端需索者。将失察地方官。降二级调用。兼辖官、降一级调用。一、新拟开设八里岔海口。与淡水之八尺门、中港、后垄、大安二港。彰化之海丰、三林、水里三港、嘉义之笨港、蚊港、虎尾、八掌、猴树、盐水、含西五港、凤山之东港、竹仔、打鼓二港、通海各口岸。责成该管员弁。实力稽防偷渡。再此等船只。多由内地小港偷越出洋。应令内地沿海地方。一体访拏。一、台郡地方辽阔。应照内地。每三十里设立一铺。通冲要路。一律修整。统以一丈五尺为率。并于淡水、湾里、虎尾、大突大甲等溪。各设船二只。传送公文。渡载行旅。谕曰、前因台湾地方。经柴大纪等贪纵废弛之后。百弊丛生。特谕令福康安、于剿捕完竣后。将善后各事宜。详细妥议具奏。嗣据福康安等议定、共十六条。立法固已周密。若该处文武员弁。果能实力奉行。原可永远无弊。但有治人无治法。恐日久复视为具文。或竟阳奉阴违。则虽多立科条。仍属空言无益。兹经大学士九卿照覆施行。在台湾文武各员。务当敬谨遵循。力除积习。以饬营伍而靖海疆。至闽省民风刁悍。盗劫频闻。是以降旨。凡遇该省海洋盗案。应俟两年后盗风稍戢。再照旧例分别声请。今据大学士等奏、以台湾械斗相寻。往往酿成巨案。嗣后亦应从严定拟。与盗案一体立限两年。俟限满后人知畏法。再请照旧等语。但闽省盗劫之案。不一而足。昨据德成奏、福建内地以及台湾。械斗之风尤炽。已有旨令李侍尧、当遇案严办。是此等暋不畏死之徒。恐尚非一二年即能悛革。所有闽省海洋盗案、并械斗之案。俱著照新例严办。俟三年之后。如果人知畏法。该督抚等再行奏闻。照旧办理。以期辟以止辟。余俱照大学士等所议行。昨因台湾总兵员缺紧要。恐普吉保不能胜任。奎林久历戎行。曾任将军。威名素著。人亦体面。已降旨将伊补放。朕之所以简用奎林者。原令其前往实力整顿。俾该处营务吏治。均有起色。奎林行抵泉州。李侍尧可即将应办诸务。及大学士等、现在议覆各条。详晰转传该总兵。令其到彼恪遵妥办。毋负委任。至前降谕旨。令于督抚将军内。每年轮派一员。前往台湾巡查。亦恐该镇道等、扶同徇隐。故智复萌。有将军督抚等前往。层层稽察。庶共知儆惕。若该处总兵。皆如奎林足资委用。原不必又令督抚等前往。多此一番跋涉。但奎林亦不能久在该处。设有升调等事。而接任者一时未能得人。难保其不致贻误。自应仍责成巡查之将军督抚。方为周密。乃昨据德成奏、不知但令将军提督前往。督抚似可不必等语。其意必以将军提督。与地方无统辖之责。前往台湾。尚不至有需索供应情事。若督抚前往。则各州县备办供顿应酬。及家人胥役需索门包。所费又复不赀。即如从前富勒浑。纵容家人殷士俊、李世荣、沿途任意勒索。是其明证。无怪德成之有此奏。朕令该督抚等前往巡查。原为稽查奸弊起见。若该督抚等、复纵令家人长随胥吏等。藉端需索。是未受其益而先受其害。更不成事体。著传谕该督抚等。嗣后于前往台湾巡查时。务宜严禁从役等。毋得有得受门包沿途需索等事。如有明知故纵。及漫无觉察者。或经科道参奏。或经朕别有访闻。即将该督抚加倍治罪。决不宽贷。且不特台湾为然。即各省督抚。于巡阅营伍查办灾赈时。均当自行雇备夫马。毋得丝毫扰累地方。朕闻向来各省督抚内。惟李世杰、书麟、于出巡时。轻骑减从。尚能不累地方。各该督抚俱受朕重恩。养廉优厚。何不以李世杰、书麟为则效。而必踵不肖督抚等之覆辙乎。况督抚之责。在于察吏安民。凡通省之利弊。属员之贤否。皆所应知。而其出巡时。所带家人长随。为数无多。何难随时稽察管束。若几名家人长随。尚不能查察。又安望其剔除弊窦。管辖如许之官吏耶。且不特督抚为然。即大臣官员等奉差出外。除应得廪给驿马之外。亦不应格外需索。扰累地方。嗣后凡属奉差外出。及督抚出巡者。俱应轻骑减从。并严加约束。毋任有违例骚扰之事。若有纵令勒索。毫无觉察者。一经访闻参奏。即一并从重治罪。断不为之宽宥也。将此通谕知之。　　

○乙卯。御制平定台湾告成热河文庙碑文曰、昨记平定台湾生擒二凶之事。亦既举平伊犁、定回部、收金川、为三大事。专文勒太学。其次三为诛王伦、翦苏四十三、洗田五。以在内地。怀惭弗芗其事。而平定台湾介其间。固弗称勒太学。然较之内地之次三。则以孤悬海外。事经一年。命重臣。发劲兵。三月之间。擒二凶。定全郡。斯事体大。讫不可以不纪。因思热河文庙。虽承德府学耶。而余每至山庄。必先展拜庙貌。秋仲丁祭。常遣大学士行礼。则亦天子之庠序矣。且予去岁筹台湾之事日于斯。天佑予衷。命福康安、海兰察、率百巴图鲁以行。及简精兵近万。亦发于斯。而诸臣涉重洋。冒艰险。屡战屡胜。不数月而生擒二凶。且无一人受伤者。是非上苍默佑。海神助顺。曷克臻斯。则予感谢之诚。兢业之凛。亦实有不能已于言者。筹于斯。发于斯。臻于斯。文庙咫尺。我先师所以鉴而呵护者。亦必在于斯。记所谓受成告成。正合于斯地也。则平定台湾。告成热河文庙。所为礼以义起。非创实因。且予更有深幸于衷。而滋惧于怀者。予以古稀望八之岁。五十三年之间。举武功者凡八。七胥善成。其一惟征缅之事。以其地卑湿瘴疠。我军染病者多。因其谢罪求罢兵。遂以振旅。是此事究未成也。近据云南总督富纲奏报、缅甸谢罪称臣奉贡之事。命送其使至热河。将以赐宴施惠。是则此事又以善成于斯矣。夫奉天治民。百王谁不为天子。而予以凉薄。仰赖祖宗德施。受天地恩眷独厚。近八旬之天子。蒇八事之武功。于古诚希。示后有述。使一事尚留阙欠。予之怀惭终不释也。自今以后。益惟虔巩持盈。与民休息。敢更怀佳兵之念哉。夫天地。天子之父母也。子于父母之恩。不可言报。中心感激。弗知所云已耳。系之辞曰、瀛堧外郡。闽峤南区。厥名台湾。古不入图。神禹所略。章亥所无。本非扼要。弃之海隅。朱明之世。始闻中国。红毛初据。郑氏旋得。恃其险远。难穷兵力。每为闽患。讫无宁息。皇祖一怒。遂荒南东。郡之县之。辟我提封。一年三熟。蔗薯收丰。渐兴学校。颇晋生童。始之畏途。今之乐土。大吏忽之。恣其贪取。既嬉其文。复恬其武。匪今伊昔。叛乱屡睹。向辛丑年。昨丙午岁。一贵爽文。其乱为最。水陆提督。发兵于外。奈相观望。贼益张大。天启予衷。更遣重臣。百巴图鲁。勇皆绝伦。川湖黔粤。精兵万人。水陆并进。至海之滨。至海之滨。崇武略驻。后兵到齐。恬波径渡。一日千里。以迟为速。百舟齐至。神佑之故。驰救诸罗。群贼蜂拥。列阵以待。不值贾勇。如虎搏兔。案角陇种。顷刻解围。义民欢动。斗六之门。为贼锁钥。大里之杙。更其巢落。长驱扫荡。如风卷箨。夜携眷属。内山逃托。生番化外。然亦人类。怵之以威。赉之以惠。彼知畏怀。贼窜无地。遂以成擒。爽文首系。狼狈为奸。留一弗可。自北而南。居上临下。海口遮罗。山涂关锁。遂缚大田。略无遗者。二人同心。其利断金。曰福康安。智超谋深。曰海兰察。勇敢独任。三月成功。勋扬古今。既靖妖孽。当安民庶。善后事宜。康安并付。定十六条。诸弊祛故。永奠海疆。光我王度。凡八武成。蒙佑自天。虽今耄耋。敢弛惕乾。如曰七德。实无一焉。惟是敬勤。励以永年。　　

○谕、据管干珍和琳奏、临清闸外运河。全赖漳卫二水。会汶北注。而浮运通漕。尤藉漳水之力。向有漳河神庙。建于运河北浒。居民等祈雨祈晴。随祷立应。今因闸外水弱。虔诣庙中祈求雨泽。数日内＜雨澍＞雨油云。水势陡长四尺余寸。军民商贾。无不踊跃欢腾。禀请代奏加锡封号等语。漳水来源。远在晋省。去运河千有余里。今管干珍等虔祷数日。水头立见长发。不啻应愿而偿。若非神灵赐佑。曷克臻此。允宜增益鸿称。褒崇封号。以隆妥侑而答神庥。著于漳河神旧有封号上、加利运二字。并御书扁额对联发去。敬谨悬挂。永昭灵贶。御书扁曰、增流昭贶。　　

○敕谕霍罕伯克那尔巴图曰、近据喀什噶尔参赞大臣奏称、前尔所属布噜特等。抢掠喀尔提金部落牲畜内。查出驼八十只。羊一千只。如数交出等语。那尔巴图、办理诚妥。甚属可嘉。今特加恩赐尔织金蟒缎一端。大缎二端。漳绒一端。大荷包一对。小荷包四个。赍到尔其祇领。再萨木萨克。现在霍占伯克呼达雅尔处栖止。屡抢商人。是伊罪恶满盈自速其祸。尔欲兴兵往擒。如能获献。朕当加恩。况自尔祖额尔德尼伯克以来。世受朕恩。极为恭顺。尔当倍加奋勉。以承渥眷。　　

○丙辰。谕军机大臣等、据毓奇等奏、江西尾帮。于六月十七日。全数渡黄。比较上年早二十日等语。览奏欣慰。昨据苏凌阿等奏。前后进帮船。酌定以九月初一为准。其在初一以后过天津关者。即不便再令原船北上。临时酌量济拨截贮。以便就近回空等语。所奏颇露为难之意。今年南粮渡黄。较之上年既早二十日。而所运之米。又较上年共少十七万三千余石。现在南北运河水势充裕。足资浮送昨又据管干珍等奏、东省漕船久已抵通其豫省粮船。陆续著令在头二进南粮内插帮行走等语。是各省粮船。已可衔尾前进无难克期抵通。该侍郎等自当随到随收俾军船迅速回空受兑。何必豫筹截拨。自留地步著传谕苏凌阿等。务当上紧办理。此次重运渡黄。既较上年早二十日。则回空船只。亦当比上年早二十日归次。若更能赶早南下尤为妥善。不可藉词延缓。有误回空。致干咎戾也。　　

○又谕、据富尼善奏、大名磁州等处。先后拏获邪教人犯三十名内除刘彦已在河南病故。尚有二十九名。昼夜隔别严讯。总未供出段文经实在踪迹。现在带犯进省。解候督臣再行严切根究定拟等语。此等匪徒。虽究无另有悖逆不法经卷字迹。但传习邪教。展转蔓延。自宜严拏办理。以期务绝根株。除现在拏获各犯。著刘峨、即速审明。仍遵前旨分别发遣回疆具奏外。至段文经实在下落。虽现在所获各犯。未据供出。而段文经系此案巨魁。断不可任其漏网。幸逃显戮。著传谕刘峨、长麟、毕沅、务当严饬各属。随时留心购线访缉。断不可视同海捕具文。日久生懈。富尼善系特旨派出办理此案之人。尤宜认真查访。设法缉拏。毋任正犯得逃法网。　　

○以内阁学士胡高望、为江南乡试正考官。编修谢振定、为副考官。侍讲学士吴璥、为陕甘乡试正考官。检讨张＜曾羽＞、为副考官。　　

○丁巳。谕军机大臣等、前因孙士毅奏、黎维祁亲自挈眷内投清单内首开黎维祁之名。黎维祁系安南国嗣孙。虽尚未受封。但伊系应嗣封之人。即与国王无异。乃挈眷来投。竟似该国土宇。已尽为阮岳纂夺。恐另需设法筹办。兹据孙士毅查明。该嗣孙并未同来。其国中从贼者。尚不过牧马谅山等处。而黎城西圉、及迤北等处。俱不肯降贼。且据该夷目称、阮岳一味犷悍。并无法令。嗣孙若能乘隙而动。阮匪即可一举成擒。其情词激昂。能知大义。是该国境土。既未尽归贼匪。人心又戴旧足恃。尚可徐图恢复。办理尚易。著传谕孙士毅、至彼即令该夷目等。回国告知黎维祁。以安南臣服天朝。最为恭顺。伊祖黎维＜礻耑＞病逝。长子早故。伊例应承袭。前因其备文声请补给印篆。并未遣官告哀。于体制不合。地方大吏据例复行檄询。若该国再遣使恳请。即当准其敕封给印。今伊被贼攻逐。究系不能振作所致。现在该国境土。未被贼占者尚多。而臣民中亦复向戴黎氏。该嗣孙当趁此招集义兵。力图恢复。使伊祖宗。相延之祚。不至伊身而灭。其母妻随从人等。俱已妥为安插。该嗣孙不必以此为念。俟伊恢复故土。国内稍宁。即可遣迎归国。至阮氏恃强篡夺。为法所不容。目下天朝已派调大兵。在广西豫备。若使贼势仍前猖獗。负固不服。甚敢将该嗣孙伤害。其各镇目等、亦甘心从逆。坐视不救。天朝即当派员统率大兵。四路会剿。将阮岳及党羽人等。全数擒诛。明正其罪。如此先行剀切告知。并檄谕各镇目等。庶可以壮黎氏之心。而寒贼匪之胆。于声援之道。亦属有益。计此时孙士毅、早可抵龙州。其随来之阮辉宿等。据称、情愿回国找寻嗣孙。如孙士毅到彼。该夷使已起程回国。则应将此交付其来人发往。如尚未起程。该督可即将该国情形。面向该夷使等详细询问。并将朕指示之处。面行传知。令该夷使等回国。告知黎维祁。更为妥协。至阮岳等、恃其凶势。若竟敢来内地。劫夺该嗣孙眷属。则正可就而截拏。悉数擒捕。使该国人众。知天朝已派兵助其剿贼。更为好事。三德、久历戎行。著该提督、即统率兵众。于关隘河岸处所。遵照奋勉妥办。再各关隘兵丁。前已有旨。令孙士毅再调二三千名前往。兹该督虽已经密调二千兵豫备。若尚有应行饬调之处。该督亦不妨就近酌调。分头布设。并饬令整齐行伍。建竖旌旗。方足以壮声势而寒贼胆。将此各谕令知之。　　

○又谕、据李世杰奏审拟杀死四命之凶犯符兴复、请旨即行正法一摺。已交军机大臣、会同行在法司核拟速奏矣。四川向多＜口固＞噜匪犯。聚众行凶。自大加惩创之后。近年渐觉敛戢。今符兴复辄殴杀三命。又故杀一命。虽非谋杀。但其情形凶暴。可见该省匪徒。尚未尽行悛革。恐不久又萌故智。李世杰于审明后。自应一面奏闻。一面将该犯正法。使凶徒共知惩惕。何必拘泥请旨。又致往返需时。倘因此而有监毙等事。岂不使要犯幸逃显戮。著传谕李世杰、嗣后遇有此等凶毙多命之案。务当速办示惩。并剀切晓谕该省民人等。不可逞凶毙命。应共知安分畏法。使＜口固＞噜等凶匪。永行断绝根株。方为妥善。　　

</div>
    <div class="pagination">
<a href="清实录乾隆朝实录_page1660.html">上一页</a><span>...</span><a href="清实录乾隆朝实录_page1656.html">1656</a><a href="清实录乾隆朝实录_page1657.html">1657</a><a href="清实录乾隆朝实录_page1658.html">1658</a><a href="清实录乾隆朝实录_page1659.html">1659</a><a href="清实录乾隆朝实录_page1660.html">1660</a><span class="current-page">1661</span><a href="清实录乾隆朝实录_page1662.html">1662</a><a href="清实录乾隆朝实录_page1663.html">1663</a><a href="清实录乾隆朝实录_page1664.html">1664</a><a href="清实录乾隆朝实录_page1665.html">1665</a><a href="清实录乾隆朝实录_page1666.html">1666</a><span>...</span><a href="清实录乾隆朝实录_page1662.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
