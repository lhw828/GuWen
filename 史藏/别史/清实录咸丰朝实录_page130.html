<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 130 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 130 页/共 502 页
  </h1>
  <div class="content">
   ○署山西巡抚哈芬奏、大同镇总兵官积庆、性耽安逸。难资专阃。得旨。汝到晋未久。能如是认真。可嘉之至。朕知积庆习气深。应对巧便。实事不能整饬。尚不知该员若是之辜恩溺职也。　　

○命山西大同镇总兵官积庆来京。以陕西定边协副将恒安、为山西大同镇总兵官。　　

○以广西左江镇总兵官惠庆、为提督。贵州平远协副将周凤岐、为广西左江镇总兵官。　　

○壬辰。谕内阁、倭克精额、奏参约束不严之带兵官。请旨严议一摺。吉林五甲喇带兵官、委营总协领三福、委参领骁骑校乌勒蒙额、进关迟延。经倭克精额、查催询诘。三福、始则以乌勒蒙额、染疾延医为辞。继复禀称、因兵丁德喜、打伤民夫。以致迟延等语。该营总既知有兵丁责打民夫情事。即应核实惩究。乃不惟未能究办。至关又不据实声覆。致往返咨查。耽延三日之久。且前后禀词两歧。显有含混。希图完结情弊。三福、系三品大员。实属有负职任。乌勒蒙额、并不约束兵丁。亦属无能。三福、鸟勒蒙额、均著交部严加议处。倭克精额、有督率之责。著交部议处。　　

○谕军机大臣等、琦善奏、滁州失守。请带兵径赴桃源永城一带。探明迎剿。复据周天爵、吕贤基奏、逆匪直偪凤阳。请发扬州劲兵直取滁州。以断贼势各一摺。览奏弥深愤懑。江甯、扬州、屡获胜仗。该逆坚守不出。现在陆路北窜之贼。未必非其分股。以图牵掣我师。该大臣拟赴桃源永城一带。绕出贼前。迎头截击。恐道路较迂。兵机较缓。且统帅遽离大营。则扬州声威不壮。又恐堕贼奸计。慧成、托明阿、奕经等、现已先后驰抵清江浦。北路重兵。计已陆续赶到。朕思即派托明阿、统带现到之兵。疾趋皖省。并飞催在途之兵。迅速前进。择要迎剿。计周天爵所带义勇。与续到陕甘官兵。亦可汇齐夹击。其滁州以南。系贼来路。即为扬州大军后路。若我以劲兵由六合、江浦、直捣滁州。冲断贼势。使贼腹背受敌。与北路迎击之兵。前后夹攻。当可得手。该大臣前奏、已派武庆、开隆阿等、带领精兵二千。前往击贼。又有德崇额等、所带吉林马队。与西淩河等、退回东葛之黑龙江马队。均扼江北要隘。应如何督催进剿。可否于陈金绶、胜保、二人中、酌派一人前往统带。军情缓急。殊难遥度。琦善、系钦差大臣。值此贼踪靡定。惟当统筹全局。相机迅为布置。万勿令贼北窜。即慧成所带各兵。该大臣亦可调遣。总期于事有济。方为不负委任。将此由六百里加紧谕令知之。　　

○又谕、本日据琦善奏、贼匪窜入滁州。请带兵迎剿。并催慧成来扬督办等语。贼匪占踞扬城。坚拒不出。而以他股窜扰滁州一带。牵掣大军。朕早料其诡诈。必有此举。惟琦善系统师大员。若此时遽离扬州。正恐堕贼奸计。现已谕令周天爵、就现到之西安官兵。及宿州兵勇。驰往迅速剿办。仍恐兵力尚单。慧成扼守清江。并须兼顾下游。著即派托明阿、将现到之兵。无论何人所带。迅即分拨带往迎剿。现在贼偪临淮。我兵自徐州而下。必须迎头截击。断无株守河北、听贼至而后纵击之理。若扬州派兵直趋淮南。断贼后路。与北路之兵渡淮夹击。使贼腹背受敌。攻剿更可得手。慧成等所带之兵。原为大营应援。一切调度机宜。谅必随时互商酌办。务使贼匪不得踰淮而北。而扬州大兵。亦不为奸谋掣动。方为妥善。徐州为渡河要道。又为粮台重地。尤应全局统筹。设法援守。万不可稍有疏虞。将此由六百里加紧谕令知之。　　

○又谕、本日据琦善奏、滁州失守。复据周天爵、吕贤基奏、逆匪窜偪凤阳各一摺。该匪自浦口北窜。攻陷滁州。旋扑凤阳之临淮关。将濠梁驿号舍烧毁。虽经过境之山东兵、及该署府裕恭、知县黄元吉等接仗。杀贼数十人。而贼势猖獗。到处掳掠。已有旨、令托明阿、星速前进。并谕琦善酌派大员。分拨精兵。前往滁州夹击矣。贼匪大股盘踞金陵、及镇江、扬州、三城。而以分股牵掣我兵。自应及早歼除。周天爵、吕贤基、现将宿州兵勇。并西安先到之兵。酌带前进。本日复谕令慧成、托明阿等、迅速拨北路续到精兵。即由托明阿统带。驰往会剿。著周天爵等、督率将弁。探明贼踪。相机截击。皖省土匪。尚未埽除净尽。断不可令其句结。致剿办更难得手。其分窜贼匪。究系从何路窜出。约有若干人。是否占踞滁州。其失事情形。官员下落。著周天爵、吕贤基、李嘉端等、详查具奏。至文报粮饷道路。尤关紧要。如有阻隔。即设法绕道行走。不可有误。将此由六百里加紧各谕令知之。　　

○又谕、据琦善奏、滁州于四月初九日失守。又据周天爵等奏、逆匪于十一日直扑临淮关、各等语。永城县、为由皖入豫紧要门户。提督善禄、是否已带兵赶赴安徽。协同防剿。陆应谷、著即出省。迅往永城一带。扼要驻劄。所需官兵。应如何就近调拨之处。务须权其缓急。严密防堵。切勿令贼匪阑入。其光山、固始、信阳等州县。著一体侦察。毋稍大意。前调赴山东之陕甘兵四千名。已据周天爵等、奏准截留。现在西安官兵。抵宿者仅五百名。著该抚飞催后起过境官兵。星速前进。毋得稍迟。将此由六百里加紧谕令知之。　　

○又谕、雷以諴、晋康、杨以增、奏请酌添渡口。以便居民一摺。黄河上下渡口。前经杨以增奏、归并八处。实力巡查。兹据雷以諴等奏称、归并渡口太远。居民买食维艰。并以杂粮商船。民食倚赖。请添设渡口变通办理等语。著照所请。准其于清华观、及双沟、洋河、皂河等镇。酌添渡口四处。每处以渡船五只为额。仍照原奏章程。由官编号给票。派拨弁兵专驻盘查。其河南杂粮商船。在徐城南岸起卸。亦照所拟办理。惟于各商船到时。即令验票赶卸。迅速挽回北岸。毋得托故逗遛。此系为体恤民隐起见。仍当酌量缓急。一律严密巡查。毋稍疏懈。将此由六百里各谕令知之。　　

○总管内务府衙门奏、禁城内公所房间。容留手艺人等住宿。请饬本管之总管太监、每日会同内务府值宿官员、章京、亲往查验。得旨。朕闻禁城内六宫他坦、向有成衣之人。著会同里边总管、首领等、尽行驱逐。不准容留。并宽免以前失察处分。至摺内议令本管、总管、每日亲往查验。无论该总管差使繁＜闲＞不同。且日久懈弛。转成故事。应责成各该处管他坦之太监。总管、首领等、亦应间数日往查。　　

○命翰林院侍读金国均、编修龚宝莲、在上书房行走。　　

○以太常寺卿李钧、为内阁学士。兼礼部侍郎衔。　　

○蠲缓湖南长沙、善化、甯乡、益阳、湘阴、醴陵、攸、茶陵、安仁、巴陵、临湘、道、嘉禾、郴、江华、桂阳、永明、永兴、十八州县被贼地方、未完节年漕粮。并津贴正耗银两有差。　　

○癸巳。上诣寿康宫、问皇贵太妃安。　　

○谕内阁、盛桂奏、遵备察哈尔蒙古马队官兵、一律整齐候调一摺。察哈尔八旗官兵。于四月初八日。齐抵什巴尔泰博罗柴济地方。经盛桂、考验得镶黄旗总管玛克素尔扎普、镶蓝旗总管达克党、堪以派令管带。即于该兵丁内。择其年力精壮。技艺娴熟者。挑选足数。并派侍卫、参领、副参领等各员、协同管理营务。所有器械弓箭刀矛帐房等件、逐一豫备整齐。著盛桂、仍饬该总管等、勤加操练。俟华山泰到任后。再加查阅。择其尤为精锐者。候旨调用。　　

○又谕、盛桂奏、请将所调马匹、解送军营等语。此次察哈尔所调马共五千匹。著准其送至直隶省城、交讷尔经额、派员解送前进。　　

○谕军机大臣等、户部奏、变通新疆兵制一摺。据称新疆南北两路。驻兵四万余名。□山戊不□需经费一百四五十万两。其换防官兵、俸赏行装盐粮等项、取给于内地者、亦复不赀。现值军兴数载。议款维艰。拟请将陕甘两省、调往口外换防官兵。自本年为始。概行停止。其喀什噶尔、英吉沙尔、叶尔羌、和阗、乌什、阿克苏、库车、喀喇沙尔、八城、应设防兵。即由伊犁、乌噜木齐绿营内、如数酌拨。如绿营不敷抽换。准其于满洲营官兵内。通融调拨。一律定为五年更换等语。新疆兵饷。为数最多。现当库款支绌之时。若不亟思变通。此后愈难为继。著陕甘总督、伊犁将军、参赞大臣、乌噜木齐都统、叶尔羌参赞大臣、按照所奏、通盘筹画。如果事属可行。即酌议章程迅速奏明办理。该督等、务当公同商搉。于节省经费之中。仍寓相为维制之意。不得以窒碍难行。一奏塞责。至所称拟以土尔扈特兵换防之处。此项人等、能否与回疆相安。有无窒碍。仍须斟酌。又片奏、豫筹经费。并酌拟款目十条。均有实际。著该督等、体察现在情形。核定章程。迅速具奏办理。毋得因彼此会商。以致迁延时日也。原摺片单、均著钞给阅看。将此各谕令知之。　　

○甲午。谕内阁、现在扬州贼匪。业经大兵围困。势已穷蹙。其分股窜扰滁州一带。复派北路重兵、前往攻剿。惟统兵多系一二品大员。必须事权归一。以专责成。琦善系钦差大臣。所有江北各路官兵。著统归节制。悉听调遣。该大臣其通筹全局。迅埽贼氛。毋负委任。　　

○又谕、前有旨、令杨文定在江甯办理防堵。迨陆建瀛自九江退回。即藉词移往镇江。又不婴城固守。旋至失陷。辄复退至江阴。因一时＜闲＞用乏人。将该员革职。暂行署理两江总督。犹冀其戴罪自效。稍赎前愆。乃数月以来。毫无布置。实属大负委用。杨文定著即革职拏问。交怡良派员解送刑部治罪。　　

○又谕、德勒克多尔济等奏、哲布尊丹巴呼图克图库伦之署堪布诺们罕伊拉固克散、率领呼图克图喇嘛等、呈捐马一千匹、求为转奏请旨一摺。该呼图克图等、闻南省贼匪滋事。捐马一千匹。实属出于诚悃。朕心实为喜悦。惟军营应需马匹。现已盈余。足敷需用。况道路遥远。到彼必至疲乏。且现据钦差大臣琦善等奏称、已将逆匪捦斩数千名。大兵一到。蠢兹小丑。必可立即扑灭。该呼图克图等所捐马匹。著毋庸豫备。仍加恩赏给黄哈达一块。白哈达一块。著德勒克多尔济等、转行发给。用示朕奖励呼图克图之意。并著将官兵获胜之处。一并晓谕。俾令欢忭。　　

○又谕、德勒克多尔济等奏、喀尔喀图谢图汗、车臣汗、两部落汗、王、贝勒、贝子、公、扎萨克台吉等、呈请愿捐马二千匹。恳求转奏请旨一摺。图谢图汗、车臣汗等、闻南省逆匪滋事。公同呈捐马二千匹。实属出于诚悃。殊堪嘉尚。惟军营应用马匹。现已敷用。著德勒克多尔济等、转行晓谕、伊等所捐马匹。停止豫备。以示朕体恤蒙古臣仆之至意。　　

○谕军机大臣等、恩华奏、请将吉林薓局烧锅票银、改充俸饷。并双城堡、夹信沟、官荒。开垦升科。以裕国课而节经费一摺。著景淳、按照所陈。体察实在情形。妥议章程。奏明办理。原摺钞给阅看。将此谕令知之。　　

○又谕、怡良奏、驰抵江苏省城。暂驻防守一摺。本日已明降谕旨、将杨文定、革任拏问。交刑部拟罪矣。怡良职任两江。责无旁贷。务当统筹全局。专心防剿。现拟暂驻苏省。固可以安民心。惟军情变幻。尤须体察何处紧急、即往策应、方为妥善。杨文定所带师船。和春一人能否督率。著向荣仍派结实可靠大员。前往接替。刻下贼由浦口、六合、窜至滁州。明系分股牵掣我军。急需江面炮船。从中横截。使贼首尾不能相应。方为得手。此事最关紧要。不知广东闽浙前调兵船、何时赶到。殊深焦灼。该大臣等、务当悉心筹画。随时知会江北大营。水陆夹攻。毋任北窜。本日据文艺奏、三月三十日。带兵出队。直偪镇城。该逆势似退缩。不料竟由运河旁宝塔山。分股尾兜。以致阵亡佐领赓善等十一员。兵八十一名。明系一大败仗。并不详细声叙。甚属含混。著向荣、怡良、许乃钊、确切查明。据实具奏。又何桂清片奏、杨殿邦、联英、刘良驹、胡调元、倪良燿、钟殿选、畏贼各情、著一并确查。据实参奏。文艺、何桂清、各摺片。均著钞给阅看。将此由六百里加紧各谕令知之。　　

○又谕、朕思扬州贼匪。围困不出。而以他股由陆路牵掣我兵。恐琦善遽离大营。致堕奸计。是以特派托明阿、就近带兵。与周天爵等、迎截北窜之贼。复命琦善等、督催西淩阿、德崇额、武庆等、所带各兵、断贼后路。又虑现在北路续调重兵。统兵多系一二品大员。事权不一。已明降谕旨、令该大臣节制江北诸军矣。兹复据琦善奏、请饬慧成来扬接办攻剿。自请带兵绕至北路迎击。似与陈金绶、胜保、商酌意见未合。又恐慧成等所带之兵。不能调遣。故为此奏。朕昨日见陈金陵、胜保、未经联衔。已料及此。现在贼情诡谲。意图牵掣。该大臣等协力同心。尚恐不济。岂不稍存意见耶。此旨、著与陈金绶、胜保、同阅。此时北路万分紧急。无论何人。迅即带兵迎击。若能击败分股贼匪。于江南江北大局。可冀成功。倘稍有疏失。贻误非细。军情缓急。势难遥度。惟望该大臣等、善体朕意。毋稍拘执也。将此由六百里加紧谕知琦善、并谕令陈金绶、胜保知之。　　

○又谕、李嘉端奏、凤阳为南北咽喉。情形最要。拟酌带兵勇、亲赴救援。并分咨河南、山东、江苏各抚、及徐州镇等、四面兜剿。以期一鼓成捦。现时事势亟迫。各路官兵。相距遥远。徵调恐难济急。惟慧成、托明阿之兵较近。想已遵旨分拨前往。著周天爵、吕贤基、李嘉端、会同速筹剿办。其陕西兵四千名。前已行入皖境。即著飞催赶紧齐到。以资调遣。另片奏、请将前准截留之湖南饷银。仍饬解皖省应用。已交户部速议具奏矣。现在徵兵筹饷。均属要务。远兵远饷。均难济急。惟当就近筹酌。移缓就急。毋致稍有延误。又另片奏、遵查学政道员退避各情。锡龄、业已交部议处。并令来京。至芜湖道惠徵、委办粮台。护解银两。是否属实。仍著李嘉端确查具奏。都司海升、据称并未派赴九江。亦无先行逃避之事。惟前经派防安庆、兵皆溃散。著与千总邢殿元、一并摘去顶带。交该抚差遣委用。以观后效。倘不知奋勉。即著从重惩办。将此由六百里加紧谕令知之。　　

○又谕、昨据琦善、周天爵等、先后驰奏、贼陷滁州。旋扑临淮关。当经降旨、令周天爵等、就近堵剿。并著托明阿、带兵应援矣。本日据李僡奏、拟亲自带兵前赴宿迁。于山湖两路、择要防堵。所奏尚合机宜。著即权衡缓急。相机妥办。如前路紧急。自宜派兵进攻。而后路空虚。亦宜准备。不可稍涉大意。致误事机。将此由六百里谕令知之。　　

○署陕甘总督易棠奏、团练猎户。严防番贼。得旨。诸事认真办理。如有玩泄将弁。从严参办。　　

○钦差大臣都统衔琦善奏、胜保营中文员。拟详核保奏以杜冒滥。得旨。所见甚是。军营所用之人。原期实效。断非无谓之词、可以了事。开钻营者之捷径也。　　

○江苏学政何桂清奏、江苏巡抚杨文定、漕运总督杨殿邦、闻警退避情形。得旨。学政向不与闻地方之事。原为各有责任。勿得越俎。若确有闻见、虽平时亦应直陈。况当军务倥偬时也。汝不必过于拘泥。　　

○江甯副都统文艺奏、观音山接仗情形。得旨。此明系攻前遗后、被贼兜冲、一大败仗。何不详细声叙。已有旨、将汝发往新疆。若奋勇向前。奏报皆实。不特前罪邀免。尚可叙功。若有意掩饰。则是一无用之人。徒留无益。惟有正法而已。　　

○以协办大学士吏部尚书贾桢、吏部尚书柏葰、户部尚书文庆、礼部尚书徐泽醇、吏部左侍郎邵灿、户部左侍郎全庆、刑部右侍郎许乃普、都察院左副都御史文瑞、为殿试读卷官。　　

○以予告大学士潘世恩、重赴恩荣宴。赏其孙祖同举人。一体会试。　　

○以甘肃番贼滋扰、防卡不力。署都司马成、下部议处。予阵亡把总陈玉兰、外委薛廷璋、祭葬世职。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之九十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。四月。乙未。策试天下贡士吴凤藻等、二百二十二人于保和殿。制曰。朕履位以来。三载于兹矣。仰荷昊苍眷佑。列圣垂庥。敕命时几。兢兢业业。恒思重道崇儒之治。诘戎禁虣之模。地舆险易之形。泉府流通之法。冀与中外臣工。致上理于大同。登斯民于仁寿。兹当临轩策访之时。虚衷博采。尔多士其敬听之。周制立学。天子辟雍。或取字义。或象物形。诸家之说。可胪陈欤。有文王之辟雍。有武王之辟雍。或为宫。或为西雝。何以称焉。辟池之名。见于何书。或以辟雍为乐名。其说何本。清庙、太庙、明堂、太学、辟雍、殊事异名。果一地欤。神道清静。祭于斯。朝于斯。射于斯。飨于斯。学于斯。毋乃杂欤。四代之学。方隅奚若。壅水四周。广袤奚若。水若为旋。桥若为制。皆有据欤。夫虞廷有教胄之训。周官重成均之职。化民成俗。实基于此。朕躬临辟雍。讲学典礼。非徒侈三雍之上仪。修汉唐之故事也。亦惟期与多士研求格致诚正之功。以臻修齐治平之效耳。我国家以骑射威天下。八旗绿营。星罗棋布。有事则埽除。无事则镇抚。兵力不可谓不厚矣。而蚁屯蜂聚。弄兵潢池者。尚稽荡灭。则不练之过也。兵法之最古者。当以孙子、吴子、司马法、为本。生聚教训之术。权谋运用之宜。能言其大略欤。其著有明效者。当以有明戚继光练兵实纪一书。为切于实用。所称一练伍法。二练胆气。三练耳目。四练手足。五练营阵。六练将者。能阐其义欤。夫足兵必先足食。国家□山戊不□有常供。徵发频仍。则度支不给。开矿行钞。亦补救之急务。必如之何而利可兴。弊可弭。徵兵千里。士饱马腾也。今江南之金陵、姑苏、维扬、皖水、皆禹贡扬州之域。稽之天文。在斗牛女分野星纪之次。自两汉、三国、晋、宋、齐、梁、陈、隋、唐、五代、宋、元、明、之建置沿革。可扬搉而陈之欤。左太冲吴都赋。所称包括于越。跨蹑蛮荆。石□钦石□金乎数州之间。灌注乎天下之半者。能推阐言之欤。其间人民殷阜。良莠不齐。物产丰盈。转输攸赖。而防江防河防淮防海。洪波沿袤。何以扼其要。港汊纷歧。何以杜其奸。平时何以绥靖。临时何以折冲。古今异时。山川异势。水陆异宜。攻守异形。防剿异用。非讲求于平日。其何以投鞭断流。使江左江右亿万苍生。得以出水火而登衽席也。秦并天下。币为二等。而珠王龟贝银锡之属不为币。孝武始造白金三品。寻废不行。是上下通行之货。壹皆以钱。未尝用银。唐时有禁断采银之诏。度支□山戊不□计。有粟、布、绢、棉、及钱、而无银。惟诸州土贡。自百两至二十两不等。不为币也。以银为币。始于何时。行于何地。铸银之式。轻重不同。所值亦异。厥后银日贵。钱日贱。民间但以银论价市易。能详其源流迁变欤。论钱法者。若贾谊、若孔觊、若陆贽、能述其梗概欤。我朝府事交修。户工二部。设宝源宝泉两局。近复因臣工奏请铸大钱。以剂食货之用。果何如而权衡轻重。各得其宜。俾国用饶而民用瞻乎。夫兴人才以讲学。奋武卫以诘奸。审地利以设防。阜民财以裕国。皆经邦之要道。立政之宏模也。多士学古入官。通知时事。以敷奏为明试。毋泛毋隐。朕将亲览焉。　　

○谕内阁、向荣、许乃钊奏、镇江江甯水陆攻剿获胜一摺。三月二十九日。邓绍良、文艺、进攻镇江南门之观音山。贼匪蜂拥而出。分股抄出我兵之后。该提督回兵力战。贼众披靡。四月初二日。和春与各镇将、督带艇船。由丹徒镇乘风直至焦山。开炮击坏贼船数十只。各艇驶向瓜州南北两岸。来往叠攻。逆船撞坏击破者不计其数。初七日。该大臣豫派兵勇分作五路。攻江甯之通济、朝阳、二门。歼毙极多。该大臣即于十一日劄营紫金山。该逆恐我占据形胜。前来攻夺。该大臣挥兵分头尾抄。该逆即时遁回。是日长江上游。复经卢应翔、会同都司杨焕章、前长沙县谢廷荣、分水陆三路进攻。卢应翔督带炮船。绕出夹江。杨焕章从苇岸接应。将贼营炮台望楼一齐蹋毁。杀贼无数。炮勇炮船乘机齐进。烧毁贼船百余只。各勇拆断夹口木篺。先后救出民船一百六十余只。难民二百十三名。统计两城水陆各路攻剿。正在得手之时。贼势定已穷蹙。著该大臣迅饬带兵将弁。乘胜进取。务将镇江、江甯、两城。克期攻复。毋令江面贼匪。更与北岸联络。以致蔓延。　　

○又谕、恩华奏、请带炮营章京赵炳琇、骁骑校赵辅之、兵十名、前往军营。著准其随带。并请带各旗铁心铜炮。每旗四位。炮手各四名。擡枪一百杆。火箭一千枝。及大药铅丸。健锐营火药二千斤。火器营火药一千斤。著各该旗营、按照单开件数配齐。均交恩华带往军营。以资防剿。至该尚书面奏、请带火枪二千杆。亦著两翼护军各营、检配齐全。一并交带备用。　　

○又谕、奕湘、恒春奏、遵查矿山情形一摺。所有承德府属之遍山线。及平泉州属之锡蜡片地方。据该尚书等、查勘银苗透旺。即系讷尔经额、赓福、奏请试采之处。业据该处商人承认。予限一月。酌定升课。即著该督会同新任执□□河都统毓书、妥为办理。又据该尚书等奏、执□□河金银矿硐虽多。执□力不能骤集人众。同时并开。除实系有碍风水。毋庸置议。先将遍山线等二处开采外。仍著该督、暨该都统等、于曾经开采、及向有偷穵处所。派员详加履勘。如有可采之处。奏请开采。甘肃凉庄理事通判穆翰、著即交毓书差遣委用。另片奏、应行封禁之处。应饬该地方官严密稽查等语。著照所议办理。　　

○谕军机大臣等、向荣等奏、镇江、江甯、水陆攻剿情形。该大臣探闻通济、朝阳、两门。贼防甚疏。分别五路进击。并夺紫金山。筑垒安营。其长江上游。亦经卢应翔等、分路进攻。连次获胜。自应乘胜设法进攻。现在劄营紫金山。可以用炮对击。该大臣调取苏杭各处大炮。可备攻城之用。并设计用间。谋定后战。早图克复。朕心实深盼望。至下游师船。既经和春督带泊丹徒镇。陆路复有邓绍良、音德布等、带兵策应。必可水陆夹攻。收复镇江。现在南北两岸贼船甚多。总须断其浮桥。使不得往来自如。以孤其执□力。则浦口等处北窜之贼。亦不敢深入。至该逆火药将尽。正可多设疑阵。以诱其枪炮。使其坐困危城。自难固守。至吴健彰奖励之处。已于摺内批明。该道因雇船事宜。递禀兵部。乞为代奏。于例未符。嗣后有应奏事件。照例禀请该督抚代奏。其藉词延误之温州镇总兵陈世忠、已明降谕旨、将其革职。留于水师效力矣。将此由六百里加紧谕知向荣、怡良、许乃钊、并传谕吴健彰、知之。　　

○又谕、本日据李嘉端奏、请调江西湖北官兵等语。朕思琦善所派援兵。暨托明阿、周天爵、所带兵勇。计日可到。毋庸远调他省官兵。徒稽时日。该大臣所派援兵。著令迅速驰往。毋稍迟延。至黑龙江官兵。前在浦口。遇贼退回。营盘被毁。其曾否接仗。有无败衄。尚未据该大臣查奏。兹又据李嘉瑞奏、贼至滁州。用炮轰开城门。山东黑龙江兵。连夜由池河退回红心驿。是否该官兵尾追前进。又经挫败。黑龙江兵。素称劲旅。何至遇贼披靡。毫无振作。该带兵官所司何事。著琦善迅即查明。据实具奏。勿稍含混。将此由六百里加紧谕令知之。　　

○又谕、李嘉端奏、凤阳以下。兵力单薄、请调江西湖北官兵、赶赴庐州救应等语。前闻贼扰滁州。当经谕令琦善、酌派精兵。驰往救援。又命托明阿、就近带兵径赴北路。与周天爵等、合力迎剿。各路官兵。早经分拨。必可迅抵皖省。且截留陕省官兵。计亦陆续赶到。足敷剿办。该抚即与周天爵、吕贤基等、将现到之兵。妥为布置。勿令贼匪纷窜。仍飞催未到各兵。以资调遣。当此贼踪靡定。惟当就近筹拨。以期有济。毋庸远调邻省官兵。徒延时日也。将此由六百里谕令知之。　　

○又谕、前据升任御史王茂荫奏、请将执□□河珠源寺铜殿拆运、以资鼓铸。当交赓福查验。据称该处铜阁。祇有一座。细核尺寸。铜斤亦非甚多。拆卸拉运。需费甚钜。于鼓铸恐无裨益。兹复据奕湘、恒春、前往履勘。奏称、该处铜殿。系和铅镕铸。净铜不过五成。且恐椽檐等件。外实中虚。不偿工费等语。所有拆运铜殿之处。著毋庸议。将此谕令知之。　　

○钦差大臣湖北提督向荣等奏、师船夷船情形。得旨。著照所奏办理。＜口英＞夷既非助逆。亦不必再兴波澜。吴健彰、将杨文定照会未行。驾驭得宜。可嘉之至。本日随批回摺件。发去白玉搬指一个。赏给吴健彰。　　

○盛京将军奕兴奏、原派查边大臣书元、因病请假。改委协领德安、与朝鲜国使臣会哨。得旨。所办甚是。本年秋季。不必另派员会哨。俟下届再行照章行。　　

○以头等侍卫松玉、为广州满洲副都统。　　

○以督带师船逗遛洋面。革浙江温州镇总兵官陈世忠职。仍留水师效力。　　

○以调赴淮徐军营。赏炮营章京赵炳琇等、银两有差。　　

○赏会试年老举人陈东藩等八人、编修、检讨、学正、职衔有差。
  </div>
  <div class="pagination">
   <a href="清实录咸丰朝实录_page129.html">
    上一页
   </a>
   <span>
    ...
   </span>
   <a href="清实录咸丰朝实录_page125.html">
    125
   </a>
   <a href="清实录咸丰朝实录_page126.html">
    126
   </a>
   <a href="清实录咸丰朝实录_page127.html">
    127
   </a>
   <a href="清实录咸丰朝实录_page128.html">
    128
   </a>
   <a href="清实录咸丰朝实录_page129.html">
    129
   </a>
   <span class="current-page">
    130
   </span>
   <a href="清实录咸丰朝实录_page131.html">
    131
   </a>
   <a href="清实录咸丰朝实录_page132.html">
    132
   </a>
   <a href="清实录咸丰朝实录_page133.html">
    133
   </a>
   <a href="清实录咸丰朝实录_page134.html">
    134
   </a>
   <a href="清实录咸丰朝实录_page135.html">
    135
   </a>
   <span>
    ...
   </span>
   <a href="清实录咸丰朝实录_page131.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
