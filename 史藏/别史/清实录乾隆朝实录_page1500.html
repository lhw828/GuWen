<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1500 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1500 页/共 1860 页</h1>
    <div class="content">
○又谕、据明兴奏、前后拏获单县、曹县、邪教匪犯六十三名、讯供覆奏一摺。内称、将各该犯等亲提。逐加严究。坚供止冀诳骗银钱糊口。并不敢有谋为不轨等情。其九经八卦等歌。皆鄙俚不堪。实系口传心受。并无底本。搜查该犯等家内。亦实无不法违悖字迹等语。看来此案、尚无倡谋首逆之人。不至如王伦之纠聚匪徒。滋扰地方。但入教人数既多。案内要犯既经拏获。自应将该犯等、迅即定案办理。若久行羁禁。恐致别生事端。著传谕明兴、即将该犯等严讯确供。迅速定拟具奏。　　

○乙亥。谕军机大臣等、本日据俞金鳌奏、甘省一提四镇标营。所有公费。扣抵节年欠项。不敷兵丁之用。请于积存节省驼只料草银两内。拨填前欠。及借支急制军装银两。并请多宽年限扣交一摺。已批交军机大臣速议具奏矣。因思甘省提镇各标营、额设公费。原备一切紧要之用。从前该管各提镇、不能随时撙节动用。以致糜费支销。递年亏缺。本年三月、据李侍尧奏、该省凉州镇属公粮。尚有未经扣缴银、一万四千余两。请展限陆续扣还等语。当经降旨、令该督查明历任总兵、有无染指情弊。另行覆奏。嗣据该督查奏、历任总兵虽有滥行支用之处。究无别项情弊等因。是该督所办。止就凉州镇一属至多者而言。而通省各提镇、从前借支公费、应行扣缴银两总数。并未声请一体办理。今据俞金鳌所奏、截至四十六年冬季、通省提镇各营、共应扣缴银六万八千余两。请于节年驼只料草节省银两内拨填归款。固为赡济兵丁。通融办理起见。但此项银两。从前阿桂、在甘省查办各案。是否知有各标营节年亏短未经扣缴之项。并有无与李侍尧筹议、作何办理之处。著传谕阿桂、令其速行覆奏。至俞金鳌此奏。并未与李侍尧列衔。或系二人意见龃龉。或系李侍尧因从前查办遗漏。是以不便会衔。令其自奏。二者必居一于此。据阿桂之所见如何。一并据实具奏。朕意加恩甘省者。不啻数百万。此数万竟加恩全免。亦无多也。俞金鳌原摺、著钞寄阅看。寻阿桂奏、请将甘省各营兵、应行扣缴公费、及急制军装等银两。仍交与李侍尧、会同俞金鳌确查。该省各营节年驼只节省料草银。共有若干两。不拘何镇何营。尽数通融弥补。如不敷、再将未立马匹草乾银拨抵。从之。　　

○江西巡抚郝硕疏报丰城、分宜、萍乡、新喻、吉水、金溪、上饶、广丰、铅山、南康、兴国等十一县。乾隆四十六年分、劝垦老荒、续荒、及额外新生田地山塘、七顷七十六亩有奇。　　

○丙子。谕、前据大学士九卿等、核议国泰、于易简等、贪婪欺饰各款。请旨即行正法。曾经降旨、俟吕尔昌解到、归案质讯明确。再降谕旨。兹据留京办事王大臣等、审讯吕尔昌等从前在济南府任内。听从国泰勒索。并代属员李涛等、汇送金银物件属实。一并定拟具奏前来。此案国泰贪纵营私。勒索各属员财物。以肥囊橐。实属目无法纪。非李侍尧之仅收受矿课余息者可比。其罪自难宽贷。但念其所得赃私。尚与枉法鬻爵者有间。国泰、著从宽改为应斩监候。秋后处决。于易简、身任藩司。受恩最为深重。明知国泰种种不法款迹。既不行据实参奏。复敢于朕前欺隐。其罪较重。但国泰既邀宽典。于易简、亦著一并从宽。改为应斩监候。秋后处决。　　

○谕军机大臣等、昨据庆桂等奏、审明黏贴不法字迹之逆犯赵文言、问拟凌迟处死。请旨即行正法一摺。据称、该犯书写狂谬语句。肆行黏贴。即照大逆律凌迟处死。亦属罪所应得。姑念其向有疯颠病症。尚无别故。著从宽改为斩决。其余案丙人犯。俱著加恩宽免。　　

○丁丑。谕、朕前因奎林、未能查出乌噜木齐之事。令其明白回奏。今据覆奏、伊素性糊涂等语。奎林并非糊涂。特欲消弭此事耳。奎林系孝贤皇后之侄。与福隆安、明亮、俱属一体。福隆安素与伊不合。朕所深知。至在金川军营。明亮系伊本队将军。他人俱称奎林临阵勇往。领兵进退。皆合机宜。而明亮并未保题。看来弟兄平素不睦显然。但此案若无影响。明亮岂能捏造。兹查明俱已属实。自非明亮与伊不合。寻隙而办者矣。且和珅去岁自甘省回京。奏称、奎林可用为督抚。朕原因其人去得。授为乌噜木齐都统。今询问彼处有此等事件。伊何故不能查办。据和珅奏称、奎林之意。以为伊在乌噜木齐数年后。所有亏空。可以渐次弥补可免无事等语。福隆安亦如此奏。是奎林实属负恩昧良。昨朕因治其办理不善之罪。将所有承恩公爵开缺。已属从宽。奎林系内廷行走之人。朕办理万几。一秉至公。伊所深知。孰敢诬陷人耶。乌噜木齐之事。奎林竟欲消弭。殊属非是。著传谕奎林、令其自行议罪具奏。嗣后伊若不知朕恩。遇事仍不实心办理。朕必将伊从重治罪。但奎林临阵勇往。进退有方。而办事每每昏愦。朕所不解。著传谕令其据实明白回奏。　　

○福建巡抚雅德奏、琉球国难番伊波等二十四人。驾船装载米布。于上年七月十二日、自八重山开行八月初放洋。遇风吹断桅篷。漂至浙江宁海县。经该营救护。照例抚恤。护送来闽。于今年四月初五日进口。当经安插馆驿。每人日给米一升。盐菜银六厘。回国日。各给行粮一月。并于进贡船内、搭装原载货物回国。下部知之。　　

○戊寅。谕曰、陈辉祖等奏、福建台湾地方。于四月二十二日。猝被飓风。海潮骤涨。致衙署、仓廒、营房、民居、多有倒塌。田禾人口。亦有淹浸各等语。滨海居民。猝遇风潮。以至官民房屋。田禾人口。均被伤损成灾。该督抚务须督饬所属。详加查勘。实力抚恤。毋使一夫失所。以副朕轸恤海疆之至意。其衙署、仓谷、课盐、战船等项。有倒塌冲失之处。并著查明实在数目。照例详悉妥议具奏。　　

○谕军机大臣等、据陈辉祖等奏、缉获台湾戕杀多命之凶番茅歪等十二名。现在飞饬该道府等、讯供详报。一面派委妥干员弁。押解至省。率同两司详细研鞫。审明定拟后。即一面奏闻。一面先行正法。传首台湾。俾各番咸知警惧等语。所办太觉拘例。此等生番。胆敢于庄民林妈等出界采樵。即肆行戕杀二十余命。割去头颅。凶横已极。此案既据该参丞成履泰等、设法将凶番擒获。即应交台湾镇道等、就近审明。于犯事地方正法枭示。使各生番等目击骈诛。稍知警惧。何必过海解省、审办正法。又行传首台湾。多此一番转折乎。且台湾远隔重洋。设立挂印总兵。巡道大员。遇有此等重案。自当略予权柄。方足以资弹压。况生番如此戕杀多命。岂尚有屈抑之理。著传谕陈辉祖、雅德、设此时尚未解犯到省。即速派委妥员。令其解回台湾。交该镇道等办理。若此案业经办结。嗣后遇有此等凶番戕杀之案。均著即照此旨行。不必辗转解省也。　　

○又谕、据韩鑅、富勒浑奏、豫工筑堤挑河。需用人夫甚多。现在设法酌办缘由一摺。览奏俱悉。豫省工程。所用人夫既多。自不得不借资邻省。但山东与豫省。境壤毗连。较为切近。且该省附近之曹州等府属、被水居民。现在觅食维艰。急需以工代赈。况将来曲家楼漫口合龙。俾下游居民早就奠安。断无不踊跃从事之理。自应多为雇觅。至直省迤南各属。虽亦与该省相连。但较之东省。稍为迢隔。且去年直隶省南各属。尚属丰收。小民似不藉力作糊口。若官为雇备。驱令赴工。恐愚民非所乐从。设工所人夫既足。仍令裹粮而回。往返跋涉。动有数日之程。于闾阎生计。转为无益。著传谕郑大进、富勒浑、明兴、公同筹酌。若东省协济之人夫既足。即不必派拨直省。倘有不足。再于京南附近豫省一带地方。酌量帮雇。郑大进等彼此速行商酌。时时通知。一面办理。一面奏闻。务须秉公筹办。无分畛域。以期大工速集。而贫民以工代赈。其丰收之处。又不至劳民动众。方为妥善。著将此传谕郑大进、李奉翰、韩鑅、富勒浑、明兴等、并谕阿桂知之。　　

○闽浙总督管理浙江巡抚兼管盐政陈辉祖疏报仁和场、仁和仓、茶槽围、乾隆四十六年分、涨沙六千四百八亩有奇。　　

○陕甘总督李侍尧疏报甘肃平番县、乾隆四十六年分、开垦旱地、六顷四十五亩。　　

○已卯。谕曰、杨魁历任巡抚有年。颇著勤劳。前闻患病。即降旨令其回籍调理。方冀速痊。以资倚任。今闻在途溘逝。深为轸惜。所有应得恤典。著该部察例具奏。　　

○以阿勒楚喀协领乌灵阿、为吉林副都统。　　

○庚辰。吏部参奏选授江苏沛县知县吴崶、于四十六年十一月内、告假回籍。及至期满。因沛县猝被水灾。该员在籍迁延。先以患病不能起程。呈请咨部。嗣复请开缺调理。是该员明知地方被水。托病规避。情节显然。请旨革职。并自备资斧。在工赈地方效力。得旨、沛县上年被水较重。人所共知。正当需员料理之时。吴崶自应速赴新任。以图报效。乃胆敢托病呈请开缺。全不以官守为念。实属昧良。此风断不可长。吏部仅请革职。自备资斧效力。不足蔽辜。吴崶、著革职、发往乌噜木齐效力赎罪。以示惩儆。谭尚忠初为巡抚。即如此邀誉徇情。安望其能整饬吏治。著交部严加议处。其不行查明、遽为结报之地方官。并著查明交部议处。　　

○铸给广东广州府海防同知兼管顺德香山二县捕务水利关防。并广州府永宁通判兼管番禺东莞二县捕务水利关防。从总督巴延三请也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十八



大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。六月。辛已。谕、据署镶红旗满洲都统修龄等奏、准陕甘总督来文。自乾隆二十年起、至四十年止、甘省历任督抚司道府厅州县、分别应赔亏空银两一摺。内称原任巡抚常钧、道员达尔吉善、知州长世图等、应赔银两。俱请于限内呈交。至原任道员来朝、业经病故。并无妻子兄弟。亦无家产。无可著追。行文户部。于案内各官名下分赔。原任道员辅德、原任藩司恒光、二人俱经病故。并无家产。其应赔银两。著落该二员之子笔帖式富察彦、领催和汉等、俸饷内坐扣一半。又另摺称、原任兰州府知府勒尔金、已经身故。并无家产。亦应于伊子候补同知锡麟等、应得廉俸饷银内坐扣一半各等语。甘省亏空。前经李侍尧查明。自乾隆四十年以前。溯至乾隆二十年。历任满汉州县道府藩臬督抚。共应赔亏空四十二万两。开具清单。奏请著落加倍赔补。经朕加恩照依原单。按其在任久暂。照股分赔。免令加倍赔补。今该旗所奏应赔银两。自应著落追赔。但其中有宜略为区别者。如辅德、恒光等。曾任道府以上各员。所得廉俸。本属优厚。又未经缘事查抄。何至并无家产。可见必有隐匿。各该旗未经详细查核。此等应赔银两。各该旗籍、查明该员子嗣名下、著落分赔。实属应当。至同知以下各员。除本人尚在。及伊子孙现任职官者。仍应于所得俸饷著落赔补外。倘业经身故。并无家产。其子嗣并无官职。或仅披甲当差者。俱著一概加恩、免其追赔。其应赔银两。仍交各该旗籍、著落此案曾任道府以上各员。摊赔归款。以昭平允。该部即遵谕行。　　

○壬午。谕、据闵鹗元奏、原任陕西白水县知县王希伊、病痊验看。精力渐衰。请改补教职等因一摺。知县为亲民之官。一切刑名钱谷、经手事件。均关紧要。自不便以年力就衰之人。听其滥竽贻误。闵鹗元所奏甚是。督抚身任封疆。察吏是其专责。岂可少存瞻顾。即如吏部昨日参奏选授江苏沛县知县吴崶、因该县现被水灾。托病在籍。呈请开缺。显系有心规避。请旨革职。留工效力一摺。业经明降谕旨。将吴崶从重改发乌噜木齐。以为昧良规避者戒。吏部办理此案。甚属公当。并非堂官揽权。故示风厉者可比。国家纲纪肃清。部院臣工。倘有挟私朦混。举劾不公者。断不能逃朕洞鉴。此案实系应行纠参。内而部院堂官。外而督抚。均应如此留心。方合大臣靖恭任事之义。至谭尚忠、本不过谨饬供职之人。因其在藩臬中资格稍深。是以授为巡抚。并非因其才能办事。优加升擢。今甫任巡抚。即徇情邀誉。安望其能整饬吏治耶。吴崶呈请开缺。适当沛县现被水灾。急需印官到任抚循。办理一切。乃托病迁延。有心规避。此事显而易见者。谭尚忠如能将该员立行参奏。朕必嘉其公正。乃视为寻常事件。全不留心体察。即此一端。其不胜任可知。设谭尚忠更有别项徇私情弊。朕必重治其罪。又不特交部严加议处已也。除此案俟吏部照例议处、另降谕旨外。谭尚忠岂可复留巡抚之任。所有安徽巡抚员缺。著富躬补授。广西布政使员缺。著瑺龄调补。江苏布政使员缺。著伊星阿补授。谭尚忠、即著加恩降补福建按察使。以观后效。将此通谕中外知之。　　

○又谕、本日据郝硕奏、江西漕船十三帮。其前七帮尚及赶回。其后六帮恐有阻滞。请借东省停运之船。接运赴通交代等语。该省粮艘。船身本重。行走难于迅驶。未免于赴通兑交之后。有误回空抵次日期。自不得不设法豫为筹办。但前据鄂宝奏、山东船只。接运江西之米。仅敷四分之一。剥米无多。需费不少。江西本船。仍不能及早回空。应请仍照旧办理。业经降旨允行。今据郝硕所奏。不过该省后六帮船、借用东省漕船接运。但东省船只。究竟是否足敷浮送。而丁舵人等。应否仍需亲押赴通交代。其本船是否能及早回次。无误冬兑之期。著传谕鄂宝、令其速行详悉妥议具奏。再降谕旨、并谕明兴、郝硕知之。　　

○癸未。谕军机大臣等、本日据闵鹗元奏、接据广西咨会、起出回经。并拏获作序刊书各犯。讯供具奏一摺。此事前据朱椿奏到、业经降旨不必查办。并通饬各督抚。嗣后如有似此回民经典。俱毋庸苛求。致滋扰累。盖缘旧教回民。在西北省分为多。而各省亦在在俱有。其所奉经典。回民中亦属家喻户晓。即与僧道喇嘛无异。焉能尽人其人而火其书乎。且伊等平日持诵经典。自唐宋以来。早流传中国。迥非若白莲等教起立名色。专为敛钱聚众。甚且作乱者比。若过为搜求滋扰。则安分守法之回民。转致不能自安。无所措其手足。封疆大吏。如遇有地方邪教悖逆等事。自应认真办理。若此等久有之回教经典。遽照违悖之案。通行严办。殊属荒唐错谬。朱椿初任巡抚。不谙事理之轻重。即飞咨各省。一律查办。甚属非是。朱椿、著传旨严行申饬。所有闵鹗元奏到起出。回经、及拏获作序刊书之人。俱当妥为安抚。概予省释。至各省督抚接据广西咨会。均著一例停止。毋庸查办。将此由六百里加紧再行通谕知之。　　

○甲申。谕军机大臣等、据郑大进覆奏、直省协济豫工挑筑人夫。其饱暖者惮于远涉。贫寒者苦无安家。非豫给工价。不足以动其趋利之心。现于大名广平等府属。酌量代雇夫五千名每名借给安家盘费银三两。先于直省司库动支。将来仍俟豫省解交藩库归款。并札商韩鑅等、俟需用时、再行雇拨等语。直省协济豫工之夫。亦祇可如此办理。其所称人夫不乐远涉情形。朕从前早经虑及于此。今据所奏。果不出朕所料。总之小民趋事赴工。自求口食。在被灾歉收地方。召募较易。著传谕富勒浑、韩鑅、如将来豫省所需人夫。约计山东协济雇募。可以敷用。自不必更筹别办。致令远涉非便。倘或尚不敷用。则江南被水地方。灾民自多觅食。富勒浑等即可就近知会萨载等。令其代为雇募。自较直隶更为便易。总以通盘筹画。务使人夫足用。而又听民自便。俾各踊跃乐从。方为妥善。韩鑅、郑大进等、一面妥商办理。一面奏闻。　　

○补行乾隆四十六年直隶省大计。不谨官二员。浮躁官一员。才力不及官二员。年老官八员。有疾官三员。处分如例。　　

○旌表守正捐躯直隶定州民戴金柱妻刘氏。饶阳县民李兴陇妻王氏。安徽宿州民张月妻陈氏。阜阳县民全永妻李氏。守正被戕浙江永嘉县民陈士林妻吴氏。　　

○乙酉。谕军机大臣等、阅本日韩鑅等奏到、筑堤挑河情形。并绘进图内、其仪封一县。尚绘在新筑南堤之内。南岸开挑引河。自兰阳三堡起、至商邱刨开老堤。归入正河。则新堤之内。俱已让地与水。不宜复留县城。令其孤悬河滨。一无保障。虽前据富勒浑奏、将考城一县。拟移建于北岸之张村集地方。其仪封旧城。则称地本低洼。城垣坍卸。将来亦须修建。应另勘商仪适中之地。择其高宽地面。改筹建筑等语。仪封建城。亦属目前紧要之事。自当与考城一例迁移。现在富勒浑、曾否已于商仪适中之处。勘定基址。另为兴建。何以不行据实覆奏。再阅图内、其向南分流各支河。虽俱有细小红点堵截。但港＜氵义＞分歧。此等支流。是否即系大河旁支。抑或别有来源。将来新引河开成后。各支河之水。是否一并归入引河、汇归正河之处。亦未据奏明。著传谕李奉翰、韩鑅等、令其详晰再行绘图贴说具奏。并将本日奏到原摺及图、发交阿桂阅看。阿桂在该处情形熟悉。并令其据实随报覆奏。寻李奉翰等奏、查前图内向南分流各支河。系十六堡、及张家油房二处。并别无来源。但各河形、自北而南。现挑引河、系自西而东。横串十六堡、张家油房二处。河形下注。且新堤跨压各河。势极紧要。是以拟筑土坝拦截。以防旁洩。图内红点。即系拟建土坝之处。至将来新引河开成后。各支河之水。俱可由冯家屯新估横渠、归入正河。报闻。　　

○丙戌。谕军机大臣等、山东通省各州县亏空。前经降旨、令明兴详查商办。与以二三年之限。令其自行弥补。该抚于接奉此旨后。自当详悉访查。核实办理。但迄今已两月、尚未据该抚查明覆奏、此案因通省人数众多。且并非侵冒入己。与甘省监粮之案不同。兹予以期限。令其自行弥补。实系朕格外施恩。各该员等、自应各摅天良。急为填补库项。现在明兴查办此案。是否已有就绪。核计通省各属。实在亏空总数若干。将来是否能于二三年内、一律弥补全完。俾通省仓库款项。实贮无亏。著传谕明兴、即行据实查明覆奏。寻奏、访查通省亏缺。约二百万两。因为数过多。严饬各属。再行据实盘查。嗣据先后禀覆、计通省亏缺一百三十余万两。令藩司孙士毅、面诘各地方官。何以前后不符。据称实因害怕。各行设法归项。共补银五十余万两。现实亏空一百三十余万两。复勒限弥补。自七月至岁底。约可弥补五六十万。余七八十万。请稍宽限。期以来岁一年内补完。得旨、如此亦可。但国泰、于易简之罪。益无可逃矣。　　

○丁亥。谕、据萨载奏、接准广西抚臣朱椿、咨拏回民海富润案内之改绍贤等三犯。当即转饬查办、解赴江苏抚臣究审一摺。所办殊属非是。此案海富润有钞录回字经卷。及汉字天方至圣实录年谱等书。其书内大意。约略揄扬西域回教之意居多。回民持诵经典。自唐宋以来。早已流传中国。现在相沿旧本。在回民中俱属家喻户晓。并无谤毁悖逆之语。则是回民之各奉其教。即与此时之僧道喇嘛无异。焉能尽人其人而火其书乎。此案前据朱椿奏到。节经降旨通饬各省督抚。毋庸查办。乃萨载接准朱椿咨会。并不权衡事理之轻重。遽行飞饬各属。将改绍贤等搜查。押解究审。如此矜张办事。殊非大臣实心任事之道。实属可鄙可笑。萨载久任封疆。在督抚中。尚属老成历练。明白晓事之人。乃亦与朱椿之初任巡抚。遇事茫无主见者相同。能不知所愧乎。地方大吏。遇有奸民倡立邪教。及惑众敛钱之事。自当实力严查究办。务净根株。以除风俗人心之害。若回教民人。各省多有。无论西北省分居住者固多。即江省一带零星散处。其饮食作息。俱与平民相等。不过不食狗豕肉耳。如以传习经卷。与邪教悖逆之书。一例查办。则安分守法之回民。转致无所措其手足。且从前山东王伦、及甘省王伏林等、滋事不法。回民中即有首先奋勇打仗者。即上年苏四十三之事。其旧教回民。倡义率众。协同官兵剿捕。甚为出力。经朕节次奖赏。则朕之视回教民人。皆吾赤子。各省督抚、安得歧而二之乎。现在此案查拏之改绍贤诸人。虽已据萨载摺内声明。业经遵旨概行省释。其书籍板片。亦即给还。并当出示详悉晓谕回民。务各循分守法。各安本业。毋致惊惶扰累。但各省督抚、若因有此旨、遂致因噎废食。将地方实系邪教重案。亦藉词镇重。姑息养奸。竟置不办。则是误会朕意。不度事理。将来发觉时。恐不能当其罪也。将此通谕中外知之。　　

○戊子。遣官祭火神庙。　　

○豁除直隶密云县水冲沙压民地、十五顷七十五亩有奇额赋。　　

○己丑。谕军机大臣等、据明兴覆奏、筹办协济豫工人。夫一摺。内称五月下旬。贫民纷纷赴工。现在东省民夫。在豫省工次。实属不少。其沿河一带附近之地。未经受雇民人。非老弱不能前往。即属稍可自食其力。不愿赴工受雇之人。现仍飞饬沿河各州县。并该管知府、再行剀切劝谕。将续得雇募人夫。派员押赴工所。并飞咨豫省。彼此酌商。通融办理等语。此等人夫稍能自给。即不愿裹粮前赴工所。朕从前早已虑及于此。是以节次降旨、令于被有水灾地方。小民思以力作糊口。俾得计工授食。在闾阎既得以工代赈之益。而于紧要工程。亦可及时赶办。今据明兴所奏情形。果不出朕所料。但此时东省协济人夫。既称自五月下旬纷纷趋赴。则豫工人夫。谅已敷用。至明兴摺内所称、续得雇募之夫。派员押赴工所一节。大约乡愚小民。一经官办即非乐从。若至押送赴工。殊非朕轸念灾黎、以工代赈之意。明兴、当与李奉翰、韩鑅、富勒浑等、再行悉心商酌。现在东省已有应办土方。如豫工人夫。就近足敷应用。即不必再令东省帮雇。致以利民之事。转致累民也。著将此各传谕知之。　　

○庚寅。谕、据富纲等奏、探明缅酋更换情形一摺。内称据腾越总兵许世亨等禀称、探得缅酋赘角牙、被老酋瓮藉牙之孙孟鲁、乘间杀害。旋有瓮藉牙四子孟陨、复将孟鲁杀死。自立为酋。凡懵驳赘角牙、信用之头目土司。尽行调回。其所用大头目。悉系瓮藉牙旧人等语。缅甸自乾隆十五年以后。瓮藉牙占踞为酋。伊子懵驳继立。自外生成。首先抗逆。其子赘角牙、世济其恶。反覆不常。今孟鲁、将赘角牙杀害。而孟陨又构害孟鲁。自立为酋。骨肉相残。辗转袭杀。缅酋恶逆之报。自为天理所不容。但伊等穴中之斗。不值烦我天朝兴师致讨。况从前首祸。系懵驳、赘角牙、父子。彼时因缅地瘴疠。我兵疾疫频仍。不能久驻。又值该酋等畏罪哀恳。朕体上天好生之德。许其罢兵。已历有年所。今该酋等。并不敢侵扰边关。若遽因其争立内讧。兴问罪之师。不特师出无名。且转似为造恶之懵驳父子报复。尤属不成事体。况得其地不足守。非如新疆伊犁等处。西师成功后。可永远耕屯、巩固金汤者可比。此事竟可无庸办理。富纲等当仍遵前旨。示以静镇。不可稍涉张皇。朕非因年老畏事。意存安逸。此时自揣精力。军书午夜。尽可耐劳。若果当问罪兴师。如去岁苏四十三之事。何尝置之不办。又何尝不早夜筹画耶。况军务在于知己知彼。即朕欲办理此事。亦不付之富纲也。但此时实不值办理。即阿桂熟悉彼处情形。素能晓事。亦必与朕所见相同。著传谕阿桂、令其据实覆奏外。并传谕富纲等、此事非富纲所能办。凡事须知彼知己。富纲于无事时。仅堪自守。伊亦当有自知之明。不可存便宜之心。海禄亦不可存见长之意。但须静镇、谨守边防为是。此时亦不必遣人至阿瓦探信。富纲亦不必至永昌等处。致露张皇。若孟陨于此时、因将赘角牙戕害。仍恭顺天朝。虔修职贡。遣人叩关哀恳。自应据情入奏。准其输诚。于事体亦顺。即或该酋等观望不前。亦可置之化外。但当严守边界。如此时有赘角牙头人。因彼处不能容身。窜入内地。若人数众多。即另为安插远处。不可留于滇省。若人数无多。及无关紧要之人。仍可遣还。总之此事权其轻重。缅甸不但水土非宜。况从前既允其纳款乞宥。降旨赦其前罪。今又乘其危乱。出师进讨。殊非天朝堂堂正正之义。朕筹之巳熟。并令大学士九卿等、公同详议具奏。将此传谕富纲等知之。并将遵旨毋庸办理缘由。迅速驰奏。寻阿桂等奏、缅酋比年以来。并不敢侵扰边圉。今若乘其内衅。兴师问罪。实非所宜。我皇上睿算宸谟。不遗纤悉。从前平定两金川。去年歼除回逆。断不肯以应办之事。置之不问。今此事实不值烦我兵威。臣阿桂曾在云南。情形较为谙悉。即臣三宝等、熟思审计。无不钦服睿虑之周密报闻。又富纲奏、臣奉谕即饬各该将严守关隘。镇静如常。倘有赘角牙头人窜入内地。酌量安插遣还。如新酋孟陨、效贡叩关。亦即据情驰奏。得旨、以汝之材。祇可安分守己勿生妄想。　　

○辛卯谕。朕阅国史馆进呈诸臣列传内、原任刑部侍郎任克溥传、所载前后条陈各事宜。若守令各官。不能保举得实。士子以请托贿赂进身。及宦户恃势揽收粮银。儒户包免杂差。豫收额赋。衙蠹投身要地。揽赋最多。并各省加派火耗。苦累闾阎。及派百姓养马应夫。或充里长。遇有上司经临。豫备供应复有讼师罗织无辜。牵累良民。直省督抚大吏。苛索属员。苞苴无厌等语。所言皆关系士习民风。官方吏治。实为切中当时利弊。是以世祖章皇帝。暨圣祖仁皇帝。俱降旨允准施行。任克溥逮事两朝。抒诚建白。无愧直言謇谔之臣。国家承平百有余年。一切澄清吏治。整饬士风各政事。经我皇考宵旰勤求。孜孜不倦。益复治臻上理。朕继绪四十余载。迄今年逾古稀。虽日理万几。而兢兢业业。夙夜不遑。但恐日久废弛。现在民生是否尚有苦累。内外大小官吏。是否尚有作奸犯科。未经厘剔整顿。如任克溥所陈诸弊者。著大学士九卿科道、及各直省督抚、直摅所见。据实奏闻。所有任克溥条奏各款。一并发钞。将此通谕中外知之。　　

○乌什办事大臣绰克托奏、据布古尔阿奇木伯克玛玛达布拉、拜城阿奇木伯克阿拉瑚里等呈称、我等系乌什所属托克逊地方回人。自投诚后。仰蒙大皇帝恩施。授为阿奇木伯克。数十年来乐业安居。惟是我等祖茔。现在乌什东。茔傍有祖遗田地。恳将此田赏给等语。即交乌什阿奇木伯克迈玛特阿普都拉等详查。据报称、托克逊山根下。果有玛玛达布拉等祖茔田地。此田自三十一年乌什事后。给与阿克苏移来之回民两户耕种。然托克逊地方甚大。除此田外。尚有未耕之田。另行择给阿克苏回民。其玛玛达布拉茔田。请赏给阿拉瑚里。从之。　　

○壬辰。谕军机大臣等、据鄂宝奏、接准郝硕咨称、扬州以北水浅。重运不免阻滞。请将江西后六帮各船之米。借用东省减歇漕船。接载赴通。令本船赶紧回次等因前来。查山东现有之船。不敷分载江西后六帮船之米。必须再雇三百二十只。方足济运。且行月钱粮。多至糜费。正副运丁。祇堪分押剥船。仍不能照料本船回空。请遵照前奉谕旨照旧办理等语。鄂宝所奏甚是。此事前据郝硕奏到时、朕即知其事属难行。是以降旨询问鄂宝、令其详悉妥议具奏。今据鄂宝所奏、自属实情。仍照旧办理。毋庸更张。著传谕鄂宝、即行遵照前旨、随时相机催趱。务期各帮依限扺通。无误冬兑。倘届期仍有耽延。不能迅速回空。亦须另筹妥办。再行具奏。并谕郝硕知之。　　

○癸巳。谕曰、明亮奏、续行查出参革知县瑚图里任内、亏缺库存银九万两。又现任奇台县知县窝什浑亏缺库存银四万余两。现将窝什浑摘印看守。彻底严究等语。瑚图里前因侵冒粮价银两。现解行在审讯。今复据奏、查出亏缺库存银至九万余两之多。殊出情理之外。不可不严行根究。尽法惩治。已交军机大臣、会同刑部。即行审讯明确。定拟具奏。窝什浑、著革职。交与明亮亲提严讯。将因何短缺缘由。及亏空确数。速行定拟具奏。　　

○广西巡抚朱椿疏报宣化、柳城、武缘、天保、奉议、五州县、乾隆四十六年分、开垦老荒水旱田、一顷八十八亩有奇。又田五十四＜土韦＞。　　

○甲午。谕军机大臣等、据李奉翰查勘现在新工、及豫省雇夫不敷情形一摺。内称人夫一项。因正当中伏炎暑。大雨时行。未能即时云集。而附近各处。将届秋粮收割之时。农民各顾本业。雇募究属不敷。其势不得不藉资邻省。将来东省人夫足用。原可毋庸向直省代雇。现与韩鑅、富勒浑、面商妥办。时届白露。即可完工等语。看来直隶、山东、皆以办夫为难。而河南则以协办人夫为急。朕意豫工需用人夫。自应在本省雇备为便。从前屡降谕旨甚明。李奉翰等当酌量情形。妥为雇觅。该处人夫、断无不踊跃赴工之理。若谓此时将届秋粮收割。农民各顾本业。方当六月下旬。未免指称时侯太早。转似藉词推诿。总之令直省代雇一说。固不必提。即东省协济之夫。除已经陆续赴工外。倘豫省召募足数。亦即飞咨停止。以免邻省跋涉之苦。李奉翰等、务当遵照妥办。至开挑引河。从前虽经奏定、在白露以前蒇工。但为期尚紧。今思若宽限至霜降节边完竣。则该省人夫。亦可以从容集事。办理更易。而开放引河。亦不为迟。若此何如。再前阅明兴奏到图内、南阳、昭阳、微山等湖、其水清澈。该处系承受漫口下注之水。自然水泛黄色。断无澄清之理。若其水既清。则泥沙必致淤垫。湖身将来猝遇盛涨。不能容纳。于运道甚为可虑。从前萨载、韩鑅等奏称、豫省漫下之水。俱系串湖边下注、距南阳正西八里之玉皇庙。下达谷亭河。是以清浊不能混淆等语。其所奏情形。未经目击。不能遽信为确实。若果如韩鑅等所奏。则下游散漫之水。并不入三湖。自有一路循流顺轨。仍汇入旧河归海。何必又纷纷筹备分洩三湖。如潘家屯六塘河等处。广为设法疏浚开挑。即漫口亦无须堵筑矣。朕于此处甚疑之。下游及湖身运道。现在情形。实为廑念不置。总之此事。现虽有李奉翰、韩鑅等、在工经理。而阿桂系一手督办之人。其识见自较胜于李奉翰等。此时在京不过照常事件。非必须阿桂办理。若能即赴该处。筹办一切。朕可放心。著传谕阿桂令其自行酌量起程。或由山东运河一路。查看赴工。俟定有日期。即行奏闻。以慰朕廑注要工之意。著将此一并传谕萨载、李奉韩、韩鑅、富勒浑、明兴、郑大进知之。仍各将该处河湖运道切实情形、逐一绘图贴说。详悉速奏。毋稍存粉饰之见。寻萨载等奏、据地方官禀报。添雇协济豫省人夫。俱惮远离。不肯应募。现于紧接曹县村庄之豫省工段。先令施工。以次溯挑而上。逐步渐进。不致有顿令远涉之形。俟赴工人多。即遵旨停止。至各湖水色俱清。因南阳、昭阳、微山等湖。去岁积水本多。水势甚旺。足以敌黄。黄水并未灌入。故湖水俱清。不致淤垫。得旨、欣慰览之。　　

○是月。山东巡抚明兴奏、曹单等县邪教一案。先后缉获首从匪犯六十三名。并已故首犯布伟之子布文起等三犯。续获豫省杨恒德等九名。共七十五名。严行讯究。现俱供认。或妄布邪言。或传习歌咒。俱分首从问拟。为首吴克巳等三犯。拟斩立决。为从位荣、布文起、李忠、黄存义等七十二犯。分别伊犁、黑龙江、发遣为奴。至豫省所获之陈中礼、系该省混元教案犯。应听豫省归案办理。下部议行。　　

○陕甘总督李侍尧奏、据河州知州于锽、禀请查照雍正年间河州二十四关、设立乡勇例、编伍团练、以重边防等因。查乡勇之设。农忙归业。农隙操演。仿古寓兵于农之法。其实半系游手无业之徒。况河州所属。大半回民。良莠混杂。难保无借此为名。私制军械。纠结藏奸。查该州乡勇旧设五千人。乃去年逆匪攻抢河州。任其滋扰彼时所称乡勇者何在。可见有名无实。今事平之后。因官禁私藏鸟枪。复指称乡勇名色。冀得照旧存留。河州逼近撒拉尔。保无串通番回滋事之处。况该处设镇添兵。足资防范。请将乡勇尽行革除。并将私藏禁械。一体收销。得旨、是极。汝实解事之人也。　　

○云贵总督富纲等奏、滇省办铜。半由寻甸州、转运至黔省威宁州。嗣因寻甸与威宁隔远。经前署督臣图思德奏请、自宣威至威宁七站。改归宣威州承运。然仍多阻滞。其故由于牛马车辆。半资沾益、平彝、二州县。雇募既难。寻宣分运。又多一次秤盘。而宣威至威宁。山路险竣。是以转形竭蹶。臣与抚臣刘秉恬、悉心筹酌。莫若改归曲靖府承运。则生产牛马车辆之沾益平彝二州县俱隶该府管辖。呼应较灵。随令曲靖府知府龙舜琴、先行试办。现在辛丑铜觔。业经全数扫帮。嗣后寻宣二州分运至威宁之铜。请改归曲靖府一手承运。报闻。　　

○署云南巡抚刘秉恬奏、楚雄府城外龙川江、自镇南州发源、经由府城西北东三门、至离城六七里镇水塔地方。迤逦入金沙江。郡城地洼。河溜日逼。屡有水患。臣抵楚雄各处履勘。询之土人。佥称从前河身离城尚远。近年日趋而南。逼近城门。必开挖引河。使归故道。方可无虞。查旧河即在相近镇水塔之北。请于此处挑挖深通。导引河溜复旧。并于近溜处、酌建石坝。近城处、量筑土堤。自不受水逼。再查镇水塔为该处出水之所。亦须疏浚深通。俾河流宣畅。方免泛溢。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十九


大清高宗法天隆运至诚先觉体元立极敷文奋武孝慈神圣纯皇帝实录卷之一千一百六十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。秋。七月。丙申朔。享太庙。遣諴亲王弘畅恭代行礼。　　

○谕军机大臣等、据李奉翰等奏、直隶山东江南各省附近豫工各属。代雇民夫。派员带领来工。指与工段。即令该省委员驻工、督率人夫兴挑等因一摺。此项协济人夫。直隶山东等省。其佥派押解。小民不尽踊跃乐从。朕从前早经见及。屡次传谕甚明。而此次李奉翰、韩鑅等摺内。但知借资邻省。并未通盘筹画。以朕观之。其中实有碍难办理情形。以致哓哓不已。转若有互相推诿之意。已于摺内详晰批示矣。李奉翰等、应遵照节次谕旨。务尽本省人夫召募雇用。盖开挑引河。原因堵筑漫口。为民田庐舍奠安之计。乃驱率隔省不乐从之夫。押解赴工。是欲利民而转以病民。甚非朕轸恤穷黎、廑念要工之意。即如直隶民夫、修垫道路。最为熟习。然设令畿辅民人。修理他省道路。即有迁地弗能为良之势。且不特此也。古者八家同井。同养公田。此亦宜于古而不宜于今。若用此法。必致八家各顾其私。互相观望。公田竟至荒芜不治。李奉翰等、何未念及此乎。再代雇之夫。无论裹粮远出。不愿前往者居多。即所奏直省派委官员。令押带民夫赴工。分段承办。一切呼应不灵。动多掣肘。隔省差员。岂能如本省属员之畏上司。即李奉翰、韩鑅等、管理直省委员。亦不能如本省属员、如臂指之相使也。看来李奉翰、韩鑅、富勒浑等、于此事工大任重。竟至畏难茫无主见矣。且河南之工。富勒浑自当身任其事。今贫民无地可耕者甚多。岂一省之中。不能得十数万夫。而必借资邻省乎。昨令阿桂起程赴工。或顺道由山东运河一带、查勘河湖形势。本日据韩鑅等奏到、纤道及粮艘北上情形。俱属安稳。看此光景。阿桂不必由东省查勘。应即由京径赴豫工、督办一切。日内即酌定出京日期。一面起程。一面具奏。至直省现在雇备夫五千名。著传谕郑大进、如此项人夫尚未起身。即可停止。如已起身前往。恐前派之员、不足以资弹压。即派清河道永保、并带同干练丞倅等官。管领夫役、前往帮办一切。或尚得力。总之引河工程。其刨挖沟槽、及堤工基址。大局已定。即眼前人夫、不能十分齐集。就本处雇觅。尽属从容。亦毋庸藉资邻省。况前已降旨、将开放之期。宽限至霜降节边。现在伏汛已过。秋汛将临。设霜降时候。所有开挑工程。尚不能一律完竣。即缓至冬间。甚或迟至明春桃汛以前开放。一举集事。亦无不可。此等机宜。阿桂到彼。会同李奉翰等、悉心筹酌。妥为办理。朕可稍纾廑念。所有李奉翰等原摺。并粮船催过济宁一摺。俱著钞寄阿桂阅看。并将此由六百里一并谕令郑大进、萨载、李奉翰、韩鑅、富勒浑、明兴、知之。　　

</div>
    <div class="pagination">
<a href="清实录乾隆朝实录_page1499.html">上一页</a><span>...</span><a href="清实录乾隆朝实录_page1495.html">1495</a><a href="清实录乾隆朝实录_page1496.html">1496</a><a href="清实录乾隆朝实录_page1497.html">1497</a><a href="清实录乾隆朝实录_page1498.html">1498</a><a href="清实录乾隆朝实录_page1499.html">1499</a><span class="current-page">1500</span><a href="清实录乾隆朝实录_page1501.html">1501</a><a href="清实录乾隆朝实录_page1502.html">1502</a><a href="清实录乾隆朝实录_page1503.html">1503</a><a href="清实录乾隆朝实录_page1504.html">1504</a><a href="清实录乾隆朝实录_page1505.html">1505</a><span>...</span><a href="清实录乾隆朝实录_page1501.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
