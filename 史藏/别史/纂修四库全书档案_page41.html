<!DOCTYPE html>
<html>
<head>
    <meta charset="UTF-8">
    <title>纂修四库全书档案 - 第 41 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纂修四库全书档案 - 第 41 页/共 196 页</h1>
    <div class="content">　　乾隆三十八年九月廿五日奉朱批：知道了。钦此。
（军机处录副奏折）

一○八　两广总督李侍尧等奏呈购得遗书清单并解送四库全书处查收折
　　乾隆三十八年九月十五日
　　两广总督臣李侍尧，广东巡抚臣德保谨奏，为遵旨奏闻事。
　　窃臣等仰承明诏，搜访遗书，上年十二月内奉旨查询，经臣李侍尧将办理情形及尚无购得缘由，恭折奏覆在案。
　　本年四月二十八日接准部咨，钦奉谕旨：予以半年之限，实力速为妥办，俟得有若干部，卽陆续奏报。等因。钦此。臣等复移知学臣及严饬各属，上紧实力查收，并遍行晓示，俾士民均各踊跃呈缴。兹据司道等将购得各书堪以进呈者一十二部，陆续申缴。并据称：粤东岭外偏隅，代鲜作者，至民间诵习之书，均贩自江浙书贾，实无秘本珍藏，业经加意搜罗，并无遗漏。等情前来。臣等确加查访，委属实情。谨遵照谕旨，注明时代、姓氏及书中要指所在，敬缮书目清单，恭呈御览，一面解送四库全书处查收。
　　臣等谨会同学臣金士松，恭折具奏，伏乞皇上睿鉴。谨奏。
　　朱批：知道了。
（宫中朱批奏折）

一○九　江苏巡抚萨载奏再陈续购书籍一百三十二种缮单呈览折
　　乾隆三十八年九月十六日
　　江苏巡抚臣萨载谨奏，为再陈续购书目，仰祈圣鉴事。
　　窃臣钦遵谕旨，采访遗书，所有各属陆续收缴及绅士自行呈献，均经开列书目，节次奏进在案。
　　兹臣督饬苏松等属，广收博采，凡有续得之书，随时送局查核，除删去重复外，计又得书一百三十二种。理合另缮目录清单，恭呈御览，仰恳皇上勅下四库全书总裁大臣，一并核明，饬取到日，卽行解送。
　　臣谨会同大学士 仍管两江总督臣高晋，恭折具奏，伏乞皇上睿鉴。谨奏。
　　朱批：览。
（宫中朱批奏折）

一一○　谕内阁着舒赫德充国史馆四库全书处正总裁
　　乾隆三十八年九月十七日
　　乾隆三十八年九月十七日，内阁奉上谕：
　　大学士舒赫德着充国史馆、四库全书处正总裁。钦此。
（军机处上谕档）

一一一　谕内阁着朱筠为编修在四库全书处行走
　　乾隆三十八年九月二十一日
　　乾隆三十八年九月二十一日，内阁奉上谕：
　　朱筠因生员欠考捐贡一案，部议降三级调用，自属应得处分。念其学问尚优，着加恩授为编修，在办理四库全书处行走。钦此。
（军机处上谕档）

一一二　谕内阁着添派皇六子及蔡新充四库全书处正总裁
　　乾隆三十八年九月二十四日
　　乾隆三十八年九月二十四日，内阁奉上谕：
　　办理四库全书处着添派皇六子质郡王及礼部尚书蔡新充正总裁。钦此。
（军机处上谕档）

一一三　江西巡抚海成奏续陈书目折
　　乾隆三十八年九月二十四日
　　江西巡抚臣海成谨奏，为续陈书目，仰祈圣鉴事。
　　窃照江西省搜访书籍，自正月、六月两次选录书目，俱经另缮清单，恭折具奏，仰蒙圣鉴。
　　今又据各属陆续呈缴书籍到臣。臣随会同学臣曹文埴，并率同司道，逐一检查。除剿说、巵言俱不采录外，谨遵谕旨指示，将有所补益经史之书，暨诗文风雅之集，俱分别选抄装钉，共得一百零四部，计一百七十七种。仍按照各书要指所在，摘叙简明略节，敬缮清单，恭呈御览，仍候廷臣检核行取。
　　现在严饬各属，广为搜罗，俟积有卷帙，再行奏闻外，臣谨会同大学士 仍管两江总督臣高晋、江西学政臣曹文埴，恭折具奏，伏乞皇上睿鉴。谨奏。
　　朱批：知道了。
（宫中朱批奏折）

一一四　谕内阁四库全书处分纂翁方纲等着分别授为翰林院编修等职
　　乾隆三十八年九月二十五日
　　乾隆三十八年九月二十五日，内阁奉上谕：
　　办理四库全书处现有分纂之翁方纲，因前在学政任内缘事降三级调用，其处分本所应得，第念其学问尚优，且曾任学士，着加恩授为翰林院编修。又候补司业刘亨地，现亦派令分纂，伊补缺较难。着遇有中允、赞善缺出，一体引见补用。又原任中书徐步云，前经缘事革职，发往伊犁，期满回京。该员系南巡召试考取，学问亦优，着加恩令其在四库全书处以分纂効力行走。钦此。
（军机处上谕档）

一一五　两淮盐政李质颖奏专差送交续得书籍并缮书目呈览折
　　乾隆三十八年九月二十八日
　　奴才李质颖谨奏，为钦奉上谕事。
　　窃奴才前奉谕旨，访觅遗书，当卽钦遵圣训，于商人马裕家藏书内选取七百七十六种，并另觅书七百九十种，节次敬谨进呈，均经奏明在案。
　　奴才复令总商等因亲及友，设法购求。兹据该商等将觅得书籍陆续送阅，奴才细加检查，择其未尝经目、流传尚少者，仅得一百八十种。谨专差送交四库全书总裁处，听候选办外，敬缮书目清单，恭呈御览，伏乞皇上圣鉴。谨奏。
　　朱批：知道了。
（宫中朱批奏折）

一一六　山东巡抚徐绩等奏续得遗书并进呈书目折
　　乾隆三十八年九月二十八日
　　山东巡抚臣徐绩、山东学政臣李中简跪奏，为奏闻事。
　　恭照钦奉谕旨，勅令访求历代遗书及国朝儒林撰述，无论刊本抄本，汇收备录，开具目录奏明。钦此。钦遵。臣等于省城设局，饬属广为访求。前已得书一百九十三种，业经两次开单，奏蒙圣鉴，听候行知取进。
　　臣等以通省之大，其藏书堪供采取者，谅必不止此数，随又饬属再行采访，期于多多益善，以仰副皇上念典勤求之至意。兹据各属续送书籍，又有成数。臣等与藩司国泰、臬司孙廷槐，督饬济南府知府夏玢、东昌府知府胡德琳等，悉心选择，又得书一百九十二种。
　　谨开具书目，缮折奏闻，伏乞皇上睿鉴。谨奏。
　　朱批：知道了。
（宫中朱批奏折）

一一七　谕内阁着窦光鼐随同校办《日下旧闻考》
　　乾隆三十八年九月二十九日
　　乾隆三十八年九月二十九日，内阁奉上谕：
　　现在纂订《日下旧闻考》，着窦光鼐随同校办。钦此。
（军机处上谕档）

一一八　云南巡抚李湖奏滇省向鲜著作仅得书四种呈进折
　　乾隆三十八年十月初一日
　　云南巡抚臣李湖跪奏，为遵旨覆奏事。
　　乾隆三十八年五月初六日准礼部咨，三月二十八日奉上谕：前经降旨，令各该督抚等访求遗书，汇登册府，俾古今图籍，荟萃无遗，永昭艺林盛轨。乃各省奏到书单，寥寥无几，且不过近人解经、论学、诗文、私集数种，聊以塞白。其实系唐宋以来名家著作，或旧板仅存，或副稿略具，卓然可传者，竟不概见。当此文治光昭之日，名山藏弆，何可使之隐而弗彰？此必督抚等视为具文，地方官亦第奉行故事，所谓上以实求，而下以名应，殊失体朕殷殷谘访之意。民间所有藏书，无论刻本、写本，皆官为借抄，仍将原本给还，毫无所损。卽或字义触碍，如南北史之互相诋毁，此乃前人偏见，与近时无涉。各省聚书最富者，原不尽皆本地之人，撰着祇论其书有可采，更不必计其非其地产，则搜辑之途益宽，方不致多有遗逸。着再传谕各督抚等，予以半年之限，卽遵朕旨，实力速为妥办。俟得有若干部，卽陆续奏报，不必先行检阅。若再似从前之因循搪塞，惟该督抚是问。将此一并通谕中外知之。钦此。移咨前来。
　　窃臣前奉谕旨，搜辑遗书，当经咨会学臣，并行司道，通饬悉心购访。嗣据各属覆称：查无旧存典籍，名人著作。等情。臣以滇省虽属边远夷疆，当兹国家重熙累洽，文治光昭，何致竟无一书上应明诏？又经严饬加意搜罗，先将查办缘由，恭折奏明在案。
　　兹准学臣郭元漋咨覆，并据布政使王太岳详据各道府厅州县申称：遵照续奉谕旨，恺切晓示，俾咸知圣主稽古右文，广罗遗编，不罪违碍字句，以期搜辑无遗。并于仕滇各员内，或有携带旧本，一并购借。又经数月，始据陆续呈到，仅得书四种，呈送采择。等情到臣。臣覆查滇省天末边隅，蛮倮杂处，椎鲁寡文，向鲜著作。卽间有名臣，如明代杨一清、杨慎辈，文学功业，卓荦可称，或以出仕迁居他省，或以谪徙，绝少流传。至本境绅士，见闻孤陋，不特陈编故册，家无藏弆，即坊肆所售举业时文，尚多缺略。臣巡历所至，亲加采访，实所深知。因复令于现任各员内，如有携带古籍及名编专集堪备采取者，不拘本省外境，饬令一并呈送。兹据各属陆续呈到书籍四部，计共二十七套，查系我朝及宋明儒臣纂订遗编。此外，委属无可采择。总缘边圉荒鄙，难以购求，并非奉行不力，致有遗逸。
　　理合会同督臣彰宝，据实覆奏，敬缮书目清单，恭呈圣主睿鉴。
　　再，滇省略遥，若俟奉取再呈，恐致稽迟。除径将所呈各书咨送礼部，转移总理处查收，以备采择外，【真按：此不当断句，一气连读「除...外...」，方知咨送礼部者，云南督抚也。转移总理处查收者，礼部也。若断句，则反疑督抚来转移了。】合并陈明。谨奏。
　　朱批：知道了。
（宫中朱批奏折）

一一九　湖北巡抚陈辉祖奏二次赍送书籍并开单请勅查核折
　　乾隆三十八年十月初三日
　　湖北巡抚臣陈辉祖跪奏，为奏明事。
　　恭照钦奉谕旨，征访遗书，经臣广为宣布谘访，董率各属征求，得书卽报。藏版官为刷印，如系抄本，将原书送省。臣设立公所，雇觅书手，委员监视录缮，发还原本。前于六月内，先将书二十种，赍送四库全书处交收，恭折奏蒙圣鉴。
　　兹除陆续送到抄缮各书，容另汇赍外，现将学臣边继祖送书一种，江汉书院掌敎 原任少詹事降等给衔张曾敞率同肄业生员等送书七种，并各属送书二十一种，暨臣旧有《郡国利病书》一部，一并赍送四库全书处查收外，相应开列清单，请勅交总裁大臣处分别查核。
　　所有湖北省二次赍送各书，臣谨恭折奏明，伏乞皇上睿鉴。谨奏。
　　朱批：知道了。
（宫中朱批奏折）

一二○　江苏巡抚萨载奏再陈续购书目并委员领解历次所进书籍送馆折
　　乾隆三十八年十月初六日
　　江苏巡抚臣萨载谨奏，为再陈续购书目，仰祈圣鉴事。
</div>
    <div class="pagination">
<a href="纂修四库全书档案_page40.html">上一页</a><span>...</span><a href="纂修四库全书档案_page36.html">36</a><a href="纂修四库全书档案_page37.html">37</a><a href="纂修四库全书档案_page38.html">38</a><a href="纂修四库全书档案_page39.html">39</a><a href="纂修四库全书档案_page40.html">40</a><span class="current-page">41</span><a href="纂修四库全书档案_page42.html">42</a><a href="纂修四库全书档案_page43.html">43</a><a href="纂修四库全书档案_page44.html">44</a><a href="纂修四库全书档案_page45.html">45</a><a href="纂修四库全书档案_page46.html">46</a><span>...</span><a href="纂修四库全书档案_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
