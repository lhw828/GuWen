<!DOCTYPE html>
<html>
 <head>
  <meta charset="utf-8"/>
  <title>
   郝氏续后汉书 - 第 16 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   郝氏续后汉书 - 第 16 页/共 43 页
  </h1>
  <div class="content">
   谨案此卷传文全阙止存议赞
　　议曰羔羊之美节俭正直以其自公退食一而无私也非祗与其俭也俭为共徳晏婴绳屦脱粟贤大夫也而难为下公孙以三公覆布被汲黯以为诈魏朝公卿至自汚辱其衣蔵其舆服入朝而自挈壶餐岂礼也哉凡不近人情鲜不为大奸慝岂防口败面之习而然哉洽为正卿清贫守约至卖田宅以自给以真俭自处讥切一时之伪俭无诸已而后非诸人君子哉常林不受三公以大夫告老知止之士也杜袭柔而能直识度清粹赵俨之刚毅裴潜之贞干皆其次也
　　赞曰俭不中礼安愈于奢毁则偪下难揜伪邪阳士蹈道伯槐知止文行介洁着美信史杜赵诸贤靖恭清劭推位饬身足励风教














&lt;史部,别史类,郝氏续后汉书&gt;
　　钦定四库全书
　　续后汉书卷四十一　　　　元　郝经　撰
　　列传第三十八
　　魏臣
　　韩暨【韩宣】　崔林　髙柔　孙礼　王观
　　韩暨字公至南阳堵阳人韩王信之后也祖术河东太守父纯南郡太守同县豪石陈茂谮暨父兄几至大辟暨阳不以为言庸赁积资隂结死士遂追寻禽茂以首祭父墓由是显名举孝亷司空辟皆不就乃变姓名隠居避乱鲁阳山中山民合党欲行冦掠暨散家财设牛酒请其渠师为陈安危山民化之终不为害避袁术命召徙居山都之山荆州牧刘表礼辟遂遁逃南居孱陵界所在见敬爱而表深恨之暨惧应命除宜城长曹操平荆州辟为丞相士曹属后迁乐陵太守徙监冶谒者旧时冶作马排【原注蒲拜反】每一熟石用马百匹更作人排又费功力暨乃因长流为水排计其利益三倍于前在职七年器用充实制书褒赞就加司金都尉班亚九卿曹丕立封宜城亭侯黄初七年迁太常进封南乡亭侯邑二百户时新都雒阳制度未备而宗庙主祏【原注魏志注祏音石春秋传曰命我先人典司宗祏注曰宗庙所以藏主石室者】皆在邺都暨奏请迎邺四庙神主建立雒阳庙四时烝甞亲奉粢盛崇明正礼废去滛祀多所匡正在官八年以疾逊位景初二年春诏曰太中大夫韩暨澡身浴徳志节髙洁年逾八十守道弥固可谓纯笃老而益邵者也其以暨为司徒夏四月卒諡曰恭侯暨临终遗言曰夫俗奢者示之以俭俭则节之以礼厯见前代送终过制失之甚矣若尔曹敬聴吾言敛以时服以土藏穿毕便葬送以瓦器慎勿有増益又上疏曰生有益于民死犹不害于民况臣备位台司在职日浅未能宣圣徳以广益黎庶寝疾弥留奄即幽防方今百姓农务不宜劳役乞不令雒阳吏民供设丧具惧国典有常使臣私愿不得展从谨冒死以闻惟防哀许帝得表嗟叹乃诏曰故司徒韩暨积徳履行忠以立朝至于黄髪直亮不亏既登三事望获毗辅之助如何奄忽天命不永曽参临没易箦以礼晏婴尚俭遣车降制【原注礼记曽子曰晏子可谓知礼也已恭敬之有焉有若曰晏子一狐裘三十年遣车一乗及墓而反国君七个遣车七乗大夫五个遣车五乗晏子焉知礼遣弃战反】今司徒知命遗言恤民必欲崇约可谓善始令终者也其丧礼所设皆如故事勿有所阙特赐温明秘器衣一称五时朝服玉具剑佩子肇嗣卒子邦嗣【原注楚国先贤传邦字长林少有才学晋武帝时为野王令有称绩为新城太守坐举野王故吏为新城计吏武帝大怒遂杀邦暨次子繇髙阳太守繇子洪侍御史洪子夀字徳真贾充壻也晋诸公賛曰自暨已下世治素业夀能敦尚家风性尤忠厚早厯淸职恵帝践阼为散骑常侍迁守河南尹病卒赠骠骑将军夀妻贾充女充无后以夀子谧为嗣弱冠为秘书监侍中性骄佚而才出众少子蔚亦有器望并为赵王伦所诛韩氏遂灭　谨案目録附韩宣今阙】
　　谨案目録此下有崔林传今阙
　　髙柔字文恵陈留圉人也父靖为蜀郡都尉【原注陈留耆旧传靖髙祖父固不仕王莽世为淮阳太守所害以烈节垂名固子慎字孝甫敦厚少华有沈深之量抚育孤兄子五人恩义甚笃琅邪相何英嘉其行履以女妻焉英即车骑将军熈之父也慎厯二县令东莱太守老病归家草屋蓬户瓮缶无储其妻谓之曰君累经宰守积有年嵗何能不少为储蓄以遗子孙乎慎曰我以勤身清名为之基以二千石遗之不亦可乎子式至孝常尽力供养永初中螟蝗为害独不食式麦圉令周疆以表州郡太守杨舜举式孝子让不行后以孝亷为郎次子昌弟赐并为刺史郡守式子孝亷生靖】柔留乡里谓邑中曰今者英雄并起陈留四战之地也曹将军虽据兖州本有四方之圗未得安坐守也而张府君先得志于陈留吾恐变乗间作也欲与诸君避之众皆以张邈与曹操善柔又年少不然其言柔从兄干袁绍甥也【原注裴松之曰案陈留耆旧传及谢承书干应为柔从父非従兄也未知何者为误】在河北呼柔柔举宗从之会靖卒于西州时道路艰澁兵冦纵横而柔冒艰险诣蜀迎丧辛苦荼毒无所不尝三年乃还操平袁氏以柔为管长县中素闻其名奸吏数人皆自引去柔教曰昔丙吉临政吏尝有非犹尚容之况此诸吏于吾未有失乎其召复之咸还皆自励咸为佳吏髙干既降顷之以并州叛柔自归操欲因事诛之以为刺奸令史处法允当狱无留滞夙夜勤恪至拥膝抱文书而寝操尝夜微出观察诸吏见柔哀之徐解裘覆柔而去遂辟为丞相仓曹属操欲遣钟繇等讨张鲁柔谏以为今猥遣大兵西有韩遂马超谓为已举将相扇动作逆宜先招集三辅三辅茍平汉中可传檄而定也繇入闗遂超等果反魏国初建为尚书郎转拜丞相理曹掾令曰夫治定之化以礼为首拨乱之政以刑为先是以舜流四凶族臯陶作士汉祖除秦苛法萧何定律掾清识平【谨案平陈志作年】当明于宪典勉恤之哉鼓吹宋金等在合肥亡逃旧法士亡考竟其妻子操患犹不息更重其刑金有母妻及二弟皆给官主者奏尽杀之柔启曰士卒亡军诚在可疾然窃闻其中时有悔者愚谓乃宜贷其妻子一可使贼中不信二可使诱其还心正如前科固已絶其意望而猥复重之柔恐自今在军之士见一人亡逃诛将及已亦且相随而走不可复得杀也此重刑非所以止亡乃所以益走尔操曰善即止不杀金母弟蒙活者甚众迁为颍川太守复还为法曹掾时置校事卢洪赵达等使察羣下柔谏曰设官分职各有所司今置校事既非居上信下之防又达等数以憎爱擅作威福宜捡治之操曰卿知达等恐不如吾也要能刺举而办众事使贤人君子为之则不能也昔叔孙通用羣盗良有以也【原注汉书叔孙通之降汉从弟子百余人然无所进剸言诸故羣盗壮士进之弟子皆曰事先生数年幸得从降汉今不进臣等剸言大猾何也通乃谓曰汉王方蒙矢石争天下诸生寜能鬬乎故先言斩将搴旗之士诸生且待我我不忘矣】达等后奸利发操杀之以谢柔曹丕立以柔为治书侍御史赐爵闗内侯转加治书执法民间数有诽谤妖言丕疾之有妖言輙杀而赏告者柔上疏曰今妖言者必戮告之者輙赏既使过误无反善之路又将开凶狡之羣相诬罔之渐诚非所以息奸省讼缉熈治道也昔周公作诰称殷之祖宗咸不顾小人之怨在汉太宗亦除妖言诽谤之令臣愚以为宜除妖谤赏告之法以隆天父养物之仁丕不即从而相诬告者滋甚丕乃下诏敢有以诽谤相告者以所告者罪罪之于是遂絶校事刘慈等自黄初初数年之间举吏奸罪以万数【谨案今志作举吏民奸罪宋本无民字与此合通志亦无民字】柔皆请惩虚实其余小小挂法者不过罚金四年迁为廷尉魏初三公无事又希与朝政柔上疏曰天地以四时成功元首以辅弼与治成汤仗阿衡之佐文武凭旦望之力逮至汉初萧曹之俦并以元勲代作心膂此皆明王圣主任臣于上贤相良辅股肱于下也今公辅之臣皆国之栋梁民所具瞻而置之三事不使知政遂各偃息养髙鲜有进纳诚非朝廷崇用大臣之义大臣献可替否之谓也古者刑政有疑輙议于槐棘之下自今之后朝有疑议及刑狱大事宜数以咨访三公三公朔望之日又可特延入讲论得失博尽事情庶有禆起天聴益大化丕嘉纳焉丕以宿嫌欲枉法诛治书执法鲍勋而柔固执不从丕怒甚遂召柔诣台遣使者承防至廷尉考竟勋勋死乃遣柔还寺曹叡立封柔延夀亭侯时博士执经柔上疏曰臣闻尊道重学圣人洪训褒文崇儒帝者明义昔汉末陵迟礼乐崩壊雄桀虎争以战陈为务遂使儒林之羣幽隐而不显太祖初兴愍其如此在于拨乱之际并使郡县立教学之官髙祖即位遂阐其业兴复辟雍州立课试于是天下之士复闻庠序之教亲俎豆之礼焉陛下临政允迪明哲敷大猷光济先轨虽夏启之承基周成之继业无以加也然今博士皆经明行修一国清选而使迁除限不过长惧非所以崇显儒术帅励怠惰也孔子称举善而教不能则劝故楚礼申公学士鋭精汉隆卓茂搢绅竞慕臣以为博士者道之渊薮六艺所宗宜随学行优劣待以不次之位敦崇道教以劝学者于化为叡纳之后大兴殿舍百姓劳役广采众女充盈后宫皇子连夭继嗣未育柔上疏曰二虏狡猾潜自讲肄谋动干戈未圗束手宜蓄养将士缮治甲兵以逸待之而顷兴造殿舍上下劳扰若使吴蜀知人虚实通谋并势复俱送死甚不易也昔汉文惜十家资不营小台之娱【原注汉书孝文尝欲作露台召匠计之直百金上曰百金中人十家之产也吾奉先帝宫室尝恐羞之何以台为】去病虑匈奴之害不遑治第之事况今所损者非惟百金之费所忧者非徒北狄之患乎可粗成见所营立以充朝宴之仪乞罢作者使得就农二方平定复可徐兴昔轩辕以二十五子传祚弥逺周室以姬国四十歴年滋多陛下聪达穷理尽性而顷皇子连多夭逝熊罴之祥又未感应羣下之心莫不悒戚周礼天子后妃以下百二十人嫔嫱之仪既以盛矣窃闻后庭之数或复过之圣嗣不昌殆或由此臣愚以为可妙简淑媛以备内宫之数其余尽遣还家且以育养精神专静为寳如此则螽斯之徴可庶而致矣叡报曰知卿忠允乃心王室輙克昌言他复以闻时猎法甚峻宜阳典农刘龟窃于禁内射兎其功曹张京诣校事言之叡匿京名収龟付狱柔表请告者名叡大怒曰刘龟当死乃敢猎吾禁地送龟廷尉廷尉便当考掠何复请告者主名吾岂妄収龟邪柔曰廷尉天下之平也安得以至尊喜怒而毁法乎重复为奏辞指深切叡意悟乃下京名即还讯各当其罪时制吏遭大丧者百日后皆给役有司徒吏解遭父丧后有军事受当行以疾病为辞诏怒曰汝非曽闵何言毁邪促収考竟柔见信甚羸劣奏陈其事宜加寛贷叡乃诏曰孝哉也其原之初公孙渊兄晃为叔父恭任内侍先渊未反数陈其变及渊谋逆叡不忍市斩欲就狱杀之柔上疏曰书称用罪伐厥死用徳彰厥善此王制之明典也晃及妻子叛逆之诚应枭县勿使遗育而臣窃闻晃先数自归陈渊祸萌虽为凶族原心可恕夫仲尼亮司马牛之忧祁奚明叔向之过【原注左氏传晋侯问叔向之罪祁奚乗驲而见宣子曰夫谋而鲜过恵训不倦者叔向有马社稷之固也犹将十世宥之以劝能者今一不免其身以弃社稷不亦惑乎宣子说与之乗以言诸公而免之】在昔之美义也臣以为晃信有言宜贷其死茍自无言便当市斩今进不赦其命退不彰其罪闭着囹圄使自引分四方观国或疑此举也叡不聴竟遣使赍金屑饮晃及其妻子赐以棺衣殡敛于宅【原注孙盛曰闻五帝无诰誓之文三王无盟祝之事然则盟誓之文始自三季质任之作起于周微夫贞夫之一则天地可动机心内萌则鸥鸟不下况信不足焉而祈物之必附猜生于我而望彼之必懐何异挟氷求温抱炭希凉者哉且夫要功之伦陵肆之莫不背情任计昧利忘亲纵怀慈孝之爱或虑倾身之祸是以周郑交恶汉髙请羹隗嚣捐子马超背父其为酷忍如此之极也安在其因质委诚取仕永固哉世主若能逺览先王闲邪之至道近鉴狡肆徇利之凶心胜之以解网之仁致之以来蘓之恵曜之以雷霆之威润之以时雨之施则不恭可敛祍于一朝炰哮可屈膝于象魏矣何必拘厥亲以来其情逼所爱以制其命乎茍不能然而仗夫计术笼之以权数捡之以一切虽览一室而庶征于四海法生鄙局翼或半之暂益自不得不有不忍之刑以遂孥戮之罚亦犹渎盟由乎一人而云俾坠其师无克遗育之言尔岂得复引四罪不及之典司马牛获宥之义乎假令任者皆不保其父兄輙有二三之言曲哀其意而悉活之则长人子危亲自存之悖子弟虽质必无刑戮之忧父兄虽逆终无絶之虑柔不究明此术非盛王之道宜开张逺义蠲此近制而陈法内之刑以申一人之命可谓心存小善非王者之体古者杀人之中又有仁焉刑之于狱未为失也裴松之曰辨章事理贵得当时之宜无为虚唱大言而终归无用浮诞之论不切于实犹若尽螭魅之象而踬于犬马之形也质任之兴非防近世况三方鼎峙辽东偏逺羁其亲属以防未然不为非矣柔谓晃有先言之善宜防原心之宥而盛责柔不能开张逺理蠲此近制不达此言竟为何谓若云猜防为非质任宜废是谓应大明先王之道不预任者生死也晃之为任厯年已乆岂得于杀活之际方论至理之本是何异丛棘既系事须判决空论刑措之美无闻当不之实哉其为迂濶亦已甚矣汉髙事穷理廹权以济亲而总之酷忍之科既已大有所诬且自古以来未有子弟妄告父兄以图全身者自存之悖未之或闻晃以兄告弟而其事果验谓晃应杀将以遏防若言之亦死不言亦死岂不杜归善之心失正刑之中哉昔赵括之母以先请获免钟会之兄以宻言全子古今此比盖为不少晃之前言事同斯例而独遇否闭良可哀哉】是时杀禁地鹿者身死财产没官有能觉告者厚加赏赐柔上疏曰圣王之御世莫不以广农为务俭用为资夫农广则谷积用俭则财蓄蓄财积谷而有忧患之虞者未之有也古者一夫不耕或为之饥一妇不织或为之寒中间已来百姓供给众役亲田者既减加顷复有猎禁羣鹿犯暴残食生苗处处为害所伤不赀民虽障防力不能御至如荥阳左右周数百里嵗略不収元元之命实可矜伤方今天下生财者甚少而麋鹿之损者甚多卒有兵戎之役凶年之灾将无以待之惟陛下览先圣之所念愍稼穑之艰难寛放民间使得捕鹿遂除其禁则众庶永济莫不悦豫矣不报【原注魏名臣奏载柔上疏曰臣深思陛下所以不早取此鹿者诚欲极蕃息然后大取以为军国之用然臣窃以为今鹿但有日耗终无从得也何以知之今禁地广轮且千余里臣下计无虑其中有虎大小六百头狼有五百头狐万头使大虎一头三日食一鹿一虎一嵗食百二十鹿是为六百头虎一嵗食七万二千头鹿也使十狼日共食一鹿是为五百头狼一嵗共食万八千头鹿鹿子始生未能善走使十狐一日共食一子比至健走一月之间是为万狐月共食鹿子三万头也大凡一嵗所食十二万头其雕鹗所害臣置不计以是推之终无从得多不如早取之为便也】顷之防军营士窦礼近出不还营以为亡表言逐捕没其妻盈及男女为官婢盈连至州府称寃自讼莫有省者乃辞诣廷尉柔问曰汝何以知夫不亡盈垂泣对曰夫少单特养一老妪为母事甚恭谨又哀儿女抚视不离非是轻狡不顾室家者也柔重问曰汝夫不与人有怨讐乎对曰夫良善与人无讐又曰汝夫不与人交钱财乎对曰尝出钱与同营士焦子文求不得时子文适坐小事系狱柔见子文问所坐言次曰汝颇曽举人钱不子文曰自以单贫初不敢举钱物也柔察子文色动遂曰汝昔举窦礼钱何言不邪子文怪知事露因对不次柔曰汝已杀礼便宜早服子文于是叩头具首杀礼本末埋藏处所柔便遣吏卒承子文辞往掘礼即得其尸书复盈母子为平民班下天下以礼为戒在官二十三年转为太常旬日迁司空后徙司徒司马懿奏免曹爽皇太后诏召柔假节行大将军事据爽营懿谓柔曰君为周勃矣爽诛进封万嵗乡侯曹髦立进封安国侯转为太尉曹奂立増邑并前四千前后封二子亭侯景元四年年九十卒諡曰元侯孙浑嗣咸熈中开建五等以柔等着勲前朝改封浑昌陆子【原注晋诸公讃柔长子隽大将军掾次诞厯三州刺史太仆诞放率不伦而决烈过人次光字宣茂少习家业明练法理晋武帝世为长沙御史与中丞同迁守廷尉后即真□诞与光异操谓光小节常轻侮之而光事诞愈谨终于尚书令追赠司空】
　　孙礼字徳达涿郡容城人也曹操平幽州召为司空军谋掾初丧乱时礼与母相失同郡马台求得礼母礼推家财尽以与台台后坐法当死礼私导令逾狱自首既而曰臣无逃亡之义径诣刺奸主簿温恢嘉之具白操各减死一等后除河间郡丞稍迁荥阳都尉鲁山中贼数百人保固险阻为民作害乃徙礼为鲁相礼之官出俸谷发吏民募首级招纳降附使还为间应时平泰厯山阳平原平昌琅邪太守从大司马曹休攻吴于夹石口礼谏以为不可深入不从而败迁平阳太守入为尚书曹叡方修宫室而节气不和天下少谷礼固争罢役诏曰敬纳谠言促遣民作时李恵监作复奏留一月有所成讫礼径至作所不复重奏称诏罢民叡竒其意而不责也叡猎于大石山虎趋乗舆礼便投鞭下马欲奋剑斫虎诏令礼上马叡临卒以曹爽为大将军宜得良佐于牀下受遗诏拜礼大将军长史加散骑常侍礼亮直不挠爽勿便也以为州刺史加伏波将军赐爵闗内侯吴大将全琮帅数万众来侵时州兵休使在者无几礼躬勒卫兵御之战于芍陂自旦及暮将士死伤过半礼犯蹈白刃马被数创手秉枹鼓奋不顾身吴人乃退诏书慰劳赐绢七百疋礼为死事者设祀哭临哀号发心皆以绢付亡者家徴拜少府出为荆州刺史迁冀州牧司马懿谓礼曰今清河平原争界八年更三刺史【谨案陈志作更二刺史】莫能决之虞芮待文王而决【原注史记虞芮之人有狱不能决及如周入界耕者皆让畔民俗皆让长虞芮之人未见西伯皆慙相谓曰吾所争周人所耻何往为祗取辱尔遂还俱让而去】宜善令分明礼曰讼者据墟墓为验聴者以先老为正而老者不可加以榎【原注音贾】楚又墟墓或还就髙敞或徙避仇讐如今所闻虽臯陶犹将为难若欲使必也无讼当以烈祖初封平原时圗决之何必推古问故以益辞讼昔成王以桐叶戯叔虞周公便以封之【原注史记成王与叔虞戯削桐叶为珪以与叔虞曰以此封若史佚因请择日立叔虞成王曰吾与之戯尔史佚曰天子无戯言言则史书之礼成之乐歌之于是遂封叔虞于唐】今圗藏在天府便可于坐上断也岂待到州乎懿曰是也当别下圗礼到案圗宜属平原而曹爽信清河言下书云圗不可用当参异同礼上疏曰管仲覇者之佐其器又小犹能夺伯氏骈邑使没齿无怨言臣受牧伯之任奉圣朝明圗验地着之界界实以王翁河为限而鄃以马丹候为验诈以鸣犊河为界假虚讼诉疑误台阁窃闻众口铄金浮石沈水三人成市虎慈母投其杼【原注战国防厐葱与太子质于邯郸谓魏王曰今一人言市有虎王信之乎王曰否二人言市有虎王信之乎王曰寡人疑之矣三人言市有虎王信之乎王曰寡人信之矣厐葱曰夫市之无虎明矣然三人言而成虎今邯郸去大梁也逺于市而议臣者过于三人矣愿王察之矣王曰寡人自为知于是辞行而防言先至后太子罢质果不得见　史记鲁有与曽参同姓名者杀人人告其母曰曽参杀人其母织自若也顷之一人又告之曰曽参杀人其母尚织自若也顷又一人告之曰曽参杀人其母投杼下机逾墙而走】今二郡争界八年一朝决之者縁有解书圗画可得寻案擿校也平原在两河向东上其间有爵隄爵隄在髙唐西南所争地在髙唐西北相去二十余里可谓长叹息流涕者也案解与圗奏而鄃不受诏此臣软弱不胜其任臣亦何顔尸禄素飱輙束带着履驾车待放爽见礼奏大怒劾礼怨望结刑五嵗在家期年众人多以为言除城门校尉时匈奴王刘靖部众强盛而鲜卑数冦边乃以礼为并州刺史加振武将军使持节防匈奴中郎将往见司马懿有忿色而无言懿曰卿得并州少邪恚理分界失分乎今当逺别何不欢也礼曰何明公言之乖细也礼虽不徳岂以官事为意耶本谓明公齐踪伊吕匡辅魏室上报明帝之托下建万世之勲今社稷将危天下凶凶此礼之所以不悦也因涕泣横流懿曰且止忍不可忍爽诛后入为司校尉凡临七郡五州皆有威信迁司空封大利亭侯邑一百户礼与卢毓同郡时辈而情好不睦为人虽互有长短然名位略齐云嘉平二年卒諡曰景侯孙元嗣王观字伟台东郡廪丘人也少孤贫厉志曹操召为丞相文学掾出为髙唐阳泉酂任令所在称治曹丕立入为尚书郎廷尉监出为南阳涿郡太守涿北接鲜卑数有冦盗观令边民十家已上屯居筑京候时或有不愿者观乃假遣朝吏使归助子弟不与期防但敕事讫各还于是吏民相率不督自劝旬日之中一时俱成守御有备冦钞以息曹叡立下诏书使郡县条为剧中平者主者欲言郡为中平观教曰此郡滨近外虏数有冦害云何不为剧耶主者曰若郡有外剧恐于明府有任子观曰夫君者所以为民也今郡在外剧则于役条当有降差岂可为太守之私而负一郡之民乎遂言为外剧郡后送任子诣邺时观但有一子而又防弱其公心如此观治身清素帅下以俭僚属承风莫不自厉叡如许昌召观为治书侍御史典行台狱时多有仓卒喜怒而观不阿意顺指司马懿请观为从事中郎迁为尚书出为河南尹徙少府曹爽使材官张达斫家屋材及诸私用之物观闻知皆録夺以没官少府统三尚方御府内藏玩弄之寳爽等奢放多有干求惮观守法乃徙为太仆司马懿诛爽使观行中领军据爽弟羲营赐爵闗内侯复为尚书加驸马都尉曹髦立封中乡亭侯顷之加光禄大夫转为右仆射曹奂立进封阳乡侯増邑千户并前二千五百户迁司空固辞不许遣使即第拜授就官数日上送印绶輙自舆归里舍卒于家遗令藏足容棺不设明器不封不树諡曰肃侯子悝嗣咸熈中开建五等以观着勲前朝改封悝胶东子
　　议曰髙柔善宦终居元老弊弊焉为司马懿役使共剪曹宗懿以周勃勒之而不耻孔光张禹之流也孙礼蹇蹇抗直不挠王观劲挺清亮并有王臣之风亦坠懿术中与之共事其智不足称也韩暨年逾八十叨践台鼎老不知止者也孔子道配天地贤于尧舜自生民以来未之有盛徳万世祀可也故自髙帝过鲁躬以大牢致祀于是天子致敬同夫郊庙后世因之与社稷遍天下为通祀崔林何人輙敢置议以为不宜祀于非族可谓非圣无法矣
　　赞曰诸公蔼蔼继处端揆靖共正直肃清皇轨徳儒妄议公至冒素文恵持禄台衮式污













　　钦定四库全书
　　续后汉书卷四十二　　　　元　郝经　撰
　　列传第三十九
　　魏臣
　　辛毗　杨阜　髙堂隆【栈潜　张茂董寻】
　　谨案辛毗杨阜髙堂隆传俱阙止存栈潜张茂附传二篇议賛亦全阙
　　任城栈潜字彦皇【原注见应璩书林】曹操世歴县令尝督守邺城时曹丕为太子耽乐田猎晨出夜还潜谏曰王公设险以固其国都城禁卫用戒不虞大雅云宗子维城无俾城壊又曰犹之未逺是用大谏若逸于防田晨出昏归以一日从禽之娱而忘无垠之衅愚窃惑之丕不恱然自后游出差简黄初中丕将立郭贵嫔为皇后潜上防諌曹叡立众役并兴戚属疏斥潜上疏曰天生蒸民而树之君所以覆焘羣生熙育兆庶故方制四海匪为天子裂土分疆匪为诸侯也始自三皇爰暨唐虞咸以博济加于天下醇徳以洽黎元頼之三王既防降逮于汉治日益少丧乱多自时厥后亦罔克乂太祖濬哲神武芟除暴乱克复王纲以开帝业文帝受天明命廓恢皇基践阼七载毎事未遑陛下圣徳纂承洪绪宜崇晏晏与民休息而方隅匪宁征夫逺戍有事海外县旌万里六军骚动水陆转运百姓舍业日费千金大兴殿舍功作万计徂徕之松刋山穷谷怪石珷玞浮于河淮都圻之内尽为甸服当供槀秸铚粟之调而为苑囿择禽之府盛林莽之秽丰鹿兎之薮伤害农民繁茨丛棘灾疫流行民物大溃上减和气嘉禾不植臣闻文王作丰经始勿亟百姓子来不日而成灵沼灵囿与民共之今宫观崇侈雕镂极妙忘有虞之总期思殷辛之琼室禁地千里举足投网丽拟阿房役百干谿臣恐民力雕尽下不堪命也昔秦据殽函以制六合自以徳髙三皇功兼五帝欲号諡至万叶而二世颠覆愿为黔首由枝干既杌本实先防也葢圣王之御世也克明峻徳庸勲亲亲俊乂在官则功业可隆亲亲显用则安危同忧深根固本并为干翼虽歴盛衰内外有頼昔成王防冲未能莅政周吕召毕并在左右今既无卫侯康叔之监分陜所任又非旦奭东宫未建天下无副愿陛下留心关塞永保无极则海内幸甚后为燕中尉辞疾不就卒沛国张茂【谨案志注茂字彦林】为太子舍人以吴蜀数动诸将出征而叡盛兴宫室留意玩饰赐与无度帑藏空竭又録夺士女前已嫁为吏民妻者还以配士既聼以生口自赎又简选其有姿色内之掖庭乃上书谏曰臣伏见诏书诸士女嫁非士者一切録夺以配战士斯诚权时之宜然非大化之善者也臣请论之陛下天之子百姓吏民亦陛下之子也礼赐君子小人不同日所以殊贵贱也吏属君子士为小人今夺彼以与此亦无以异于夺兄之妻妻弟也于父母之恩偏矣又诏书聼得以生口年纪顔色与妻相当者自代故富者则倾家尽产贫者举假贷贯贵买生口以赎其妻县官以配士为名而实内之掖庭其丑恶者乃出与士得妇者未必有懽心而失妻者必有忧色或穷或愁皆不得志夫君有天下而不得万姓之懽心者尠不危殆且军师在外数千万人一日之费非徒千金举天下之赋以奉此役犹将不给况复有宫庭非贠无録之女椒房母后之家赏赐横兴内外交引其费半军昔汉武帝好神仙信方士掘地为海封土为山頼是时天下为一莫敢与争尔自衰乱以来四十五载马不舍鞍士不释甲毎一交战血流丹野创痍号痛之声于今未巳犹彊冦在疆圗危魏室陛下不兢兢业业念崇节约思所以安天下者而乃奢靡是务中尚方纯作玩弄之物炫燿后园建承露之盘斯诚快耳目之观然亦足以骋冦讐之心矣惜乎舍尭舜之节俭而为汉武之侈事臣窃为陛下不取也愿陛下沛然下诏万机之事有无益而有损者悉除去之以所除无益之费厚赐将士父母妻子饥寒者问民所疾而除其恶实仓廪缮甲兵恪恭以临天下如是吴贼面缚蜀虏舆榇不待诛而自服太平之路可计日而待也陛下可无劳神思于海表军师髙枕战士备贠今羣公皆结舌而臣所以不敢不献瞽言者臣昔上要言散骑奏臣书以聼谏篇为善诏曰是也擢臣为太子舍人且臣作书讥为人臣不能谏诤今有可谏之事而臣不谏此为作书虚妄而不能言也臣年五十常恐至死无以报国是以投躯没身冐昧以闻惟陛下裁察书进上顾左右曰张茂恃乡里故也以事付散骑而已








　　钦定四库全书
　　续后汉书卷四十三　　　　元　郝经　撰
　　列传第四十
　　魏臣
　　刘馥【子靖孙】　司马朗　司马芝【子岐】　梁习【王思刘】张既【徐英】　游楚【父殷】　杨沛　温恢　贾逵
　　刘馥字元頴沛国相人也避乱州建安初说袁术将戚寄秦翊使率众俱诣曹操操恱之辟为司空掾孙防所置庐江太守李述【谨案述通志作术陈志郝书荀彧传注亦作术】攻杀州刺史严象庐江梅干雷绪陈兰等聚众数万在江淮间郡县残破操方有事于袁绍谓馥可任以东南之事遂表为州刺史馥受命单马造合肥空城建立州治南懐绪等皆安集之贡献相继数年中恩化大行百姓乐其政流民越江山而归者以万数于是聚诸生立学校广屯田兴治芍陂及茄陂【谨案今陈志作茹陂太平御览作茄陂与此合】七门吴塘诸堨【原注于割反】以溉稻田官有储蓄【谨案陈志作官民有蓄】又髙为城垒多积木石草苫数千万翻【谨案翻志作枚】益贮鱼膏数千斛为战守备建安十三年卒孙权率十万众攻围合肥城百余日时天连雨城欲崩于是以苫蓑覆之夜然脂照城外视敌所作而为之备权以破走扬州士民益追思之以为虽董安于之守晋阳不能过也【原注战国防襄子召张孟谈而告之曰夫智伯之为人阳亲而隂防三使韩魏而寡人弗与焉其移兵寡人必矣今吾安居而可张孟谈曰夫董阏安于简主之才臣也世治晋阳而尹铎循之其余政教犹存君其定居晋阳君曰诺乃使延陵王将车骑先之晋阳君因从之至行城郭按府库视仓廪召张孟谈曰吾城郭之完府库足用仓廪实矣无矢奈何张孟谈曰臣闻董子之治晋阳也公宫之垣皆荻蒿苫楚廧之其髙至丈余君发而用之于是发而试之其坚则箘簬之劲不能过也君曰足矣吾铜少若何张孟谈曰臣闻董子之治晋阳也公宫之室皆以链铜为柱质请发而用之则有余铜矣君曰善】及陂塘之利永以为用【谨案陈志作至今为用盖夀当晋时目覩故曰至今郝经则但言其为用之久立言各有当也】馥子靖黄初中从黄门侍郎迁庐江太守诏曰卿父昔为彼州今卿复据此郡可谓克负荷者也转河内迁尚书赐爵闗内侯出为河南尹散骑常侍应璩书与靖曰入作纳言出临京任富民之术日引月长藩落髙峻絶穿窬之心五种别出逺水火之灾农器必具无失时之阙蚕麦有苫备之用无雨湿之虞封符指期无流连之吏鳏寡孤独廪振之实加之以明擿幽防重之以秉宪不挠有司供承王命百里垂拱仰办虽昔赵张三王之治未足方也【原注汉书孝武置左冯翊右扶风京兆尹而吏民为之语曰前有赵张后有三王谓赵广汉张敞王尊王章王骏也】靖之为政初虽如碎宻终于百姓便之毋丧去官后为大司农卫尉进封广陆亭侯邑三百户上疏陈儒训之本曰夫学者治乱之轨仪圣人之大教自黄初以来崇立太学二十余年而寡有成者盖由博士选轻诸生避役髙门弟子耻非其伦故无学者虽有其名而无其人虽设其教而无其功宜髙选博士取行为人表经任人师者掌教国子依遵古法使二千石以上子孙年从十五皆入太学明制绌陟荣辱之路其经明行修者则进之以崇徳荒教废业者则退之以惩恶举善而教不能则劝浮华交游不禁自息矣阐宏大化以绥未賔六合承风逺人来格此圣人之教致治之本也后迁镇北将军假节都督河北诸军事靖以为经常之大法莫善于守防使民夷有别遂开拓边守屯据险要又修广戾渠陵【谨案水经注作戾陵堨车箱渠据此当作戾陵渠】大堨水溉灌蓟南北三更种稻边民利之嘉平六年卒追赠征北将军进封建成乡侯諡曰景侯子熈嗣熈弟字叔和与晋武帝同年且同里闬相亲善有重徳大畧为车骑将军开府荆州刺史都督荆州交广州诸军事封新城郡公王室多难保完江汉威惠并着为晋名臣【原注晋阳秋曰刘字叔和熈之弟也与晋世祖同年居同里以旧恩屡登显位自靖至世不旷名而有政事才晋西朝之末为车骑大将军开府荆州刺史假节都督荆交广州诸军事封新城郡公其在江汉值王室多难得専命一方尽其器能推诚羣下励以公义简刑狱务农桑每有兴发手书郡国丁宁欵宻故莫不感恱颠倒奔赴咸曰得刘公一纸书贤于十部从事也时帝在长安命得选用宰守徴士武陵伍朝髙尚其事牙门将皮初有勲江汉上朝为零陵太守初为襄阳太守诏书以襄阳显郡初资名轻浅以壻夏侯陟为襄阳曰夫统天下者当与天下同心治一国者当与一国推实吾统荆州十郡安得十女壻然后为治哉乃表陟姻亲旧制不得相监临事初勲宜见酬报听之众益服其公当广汉太守辛冉以天子防尘四方云扰进从横计于怒斩之时人莫不称善晋诸公赞曰于时天下虽乱荆州安全有刘景升保有江汉之志不附大傅司马越越甚衔之会病卒子璠北中郎将】谨案目録此下有司马朗司马芝传今阙
　　梁习字子虞陈郡柘人也为郡纲纪曹操为司空辟为漳长累转乗氏海西下邳令所在有政绩还为西曹令史迁为属并土新附习以别部司马领并州刺史时承髙干荒乱之余胡狄在界张雄防扈吏民亡叛入其部落兵家拥众作为冦害更相扇动徃徃棊跱习到官诱喻招纳礼召豪右稍稍荐举使诣幕府豪右已尽乃次发诸丁彊以为义从又因大军出征分请以为勇力吏兵已去稍移其家前后送邺凡数万口其不从命者兴兵致讨斩首千数降附者万计单于恭顺名王稽颡部曲服事供职同于编户边境肃清百姓布野勤劝农桑令行禁止贡逹名士咸显于世操嘉之拜为真长老称咏以为自所闻识刺史未有及习者建安十八年州并属冀州更拜议郎西部都督从事统属冀州总故部曲又使于上党取大材供邺宫室习表置屯田都尉二人领客六百夫于道次耕种菽粟以给人牛之废后鲜卑大人育延常为州所畏而一旦将其部落五千余骑诣习求互市习念不听则恐其怨听则又恐为暴畧于是许之与防空城中交市敕郡县自将治中以下军徃就之市易未毕市吏收防一胡延骑皆惊上马弯弓围习数重吏民惶怖不知所为习徐呼市吏问防胡意而胡实侵犯人习乃使驿呼延延到习责延曰汝胡自犯法吏不侵汝汝何为使诸骑惊耶遂斩之余胡竦栗不敢动尔后无复冦虏二十二年操防汉中诸军还到长安因畱骑督太原乌桓王鲁昔使屯池阳以备卢水昔有爱妻在晋阳昔既思之又恐遂不得归乃以其部五百骑叛还并州畱其余骑置山谷间而单骑独入晋阳盗取其妻已出城州郡乃觉吏民畏昔善射不敢追习乃令从事张景募鲜卑使逐昔昔负其妻【谨案陈志作昔马负其妻】累骑行迟未及与其众合而为鲜卑射杀之始操闻昔叛恐其为乱于北边闻其死大喜以习有防畧赐爵闗内侯后单于入侍西北无虞皆习之绩也曹丕立复置并州复为刺史进封申门亭侯邑百户政治常为天下最曹叡太和二年征拜大司农习在州二十余年而居处贫穷无方面珍物叡异之礼赐甚厚四年卒子施嗣初济隂王思与习俱为西曹令史思因直日白事失操指操大怒教召主者将加重辟时思近出习代徃对已被收执思乃驰还自陈已罪罪应受死操叹习之不言思之识分曰何意吾军中有二义士乎【原注裴松之曰习与王思同寮而已亲非骨肉义非刎颈而以身代思受不测之祸以之为义无乃乖先哲之雅指乎史迁云死有重于太山有轻于鸿毛故君子不为茍存不为茍亡若使思不引分主不加恕则所谓自经于沟渎而莫之知也习之死义者岂其然哉】后同时擢为刺史思领豫州思亦能吏然苛碎无大体思与薛悌郤嘉俱从防起官位畧等三人中悌差挟儒术所在名为闲省嘉与思事行相似曹丕诏曰薛悌駮吏王思郤嘉纯吏也各赐爵闗内侯思虽烦苛而晓练文书敬贤礼士正始中为大司农封列侯年老目瞑瞠怒无度下吏嗷然不知所据性愎多疑时有吏父病笃近在外舍自白求假思疑其诈怒曰世有思妇病母者岂此谓乎遂不与假明日吏父果死思又性急尝执笔作书蝇集笔端驱去复来如是再三思恚怒自起逐蝇不得还取笔掷地蹋壊之髙阳刘苛慝尤甚嘉平中为农太守吏二百余人不与休假过无轻重辄捽头乱杖挝之牵出复入者数四乃使掘地求钱所在市里皆有孔穴又外托简省每出入勑督邮不得使官属曲修礼敬而隂识不来者辄中伤之内懦多猜每遣大吏出使小吏随覆察之昼则于墙壁间规觇夜使干防察诸曹复以干不足信又遣钤下及奴婢相检验尝按行宿民家瘈狗逐猪猪挿头栅间号呼良乆以为吏擅屠豕饮食不复征察使伍伯曵五官掾孙弼入顿头责之弼以实对乃已旧俗民谤官长者有三不肯谓迁免与死也在农吏民患之乃题其门曰刘府君有三不肯犹不悛司马昭西征过农人告荒耄不任宰郡乃召入为五官中郎将卒
　　谨案目録此下有张既传今阙
　　游楚字仲允冯翊髙陵人也父殷为郡功曹张既儿童时殷异之引既过家殷先归勑家设賔馔及既至殷妻笑曰君其悖乎张徳容童昬小儿何异客哉殷曰卿岂知斯方伯器也殷遂与既论霸王之畧以子楚托之殷与司校尉胡轸有隙轸诬构杀殷月余轸得疾但曰游功曹来伏罪遂死咸谓殷以诛之楚忠果质直为蒲阪令曹操定闗中时汉兴郡缺操以问既既称楚才兼文武遂以为汉兴太守后转陇西楚为人慷慨歴位宰守所在省刑任徳太和中汉丞相亮出陇右吏民骚动天水南安太守各弃郡东下楚独据陇西防吏民告之曰太守无徳于民今蜀兵至诸郡皆已应之此亦诸卿富贵之秋也太守本为国家守郡义在必死卿诸人便可取太守头持徃吏民皆涕泪言死生当与明府同无有二心楚曰今东二郡已去必以冦来但共坚守国家救到冦必去是为一郡守义人人获爵宠也若官救不到蜀攻日急尔取太守降未晚也遂城守而南安果将汉兵就攻陇西楚闻兵到乃遣长史马颙出门设陈而自于城上晓谓蜀帅曰汉兵卿能断陇使东兵不上一月之中则陇西吏人不攻自服卿若不能虚自疲弊使颙纵兵击之汉兵收去后十余日诸军上陇汉兵破走南安天水皆坐应汉破灭而楚以功封列侯长史掾属皆赐拜曹叡嘉其志诏特听朝引上殿楚为人短小而声大自为吏初不朝觐被诏登阶不知仪式叡令侍中赞引呼陇西太守前楚当言唯而大声称诺叡顾笑而劳勉之罢防自表乞留宿卫拜驸马都尉楚不学而性好遨游音乐乃畜歌者琵琶筝箫每行来将以自随所在摴蒲投壶懽忻自娯数嵗复出为北地太守年七十余卒
　　杨沛字孔渠冯翊万年人也初平中为公府令史以牒除为新郑长兴平末人多饥乏沛课民益畜干椹收防【原注音劳】豆阅其有余以补不足积得千余斛防曹操为兖州刺史西迎天子过新郑无粮沛谒见进所畜椹豆操甚喜及辅政迁沛为长社令时曹洪賔客在县界征调不奉法沛先挝折其脚遂杀之操闻以为能累迁九江东平乐安太守并有治迹坐与督军争鬭髠刑五嵗输作未竟操出征在谯闻邺下颇不奉科禁乃发教选邺令当得严能如杨沛比故沛从徒中起为邺令已拜操问曰何以治邺沛曰尽心竭力奉宣科法操曰善顾谓坐客曰诸君此可畏也赐生口十人绢百匹曰且以报干椹也沛辞去未到而军中豪右曹洪刘勲等畏沛各驰骑告子弟使自检敕沛为令数年以功能转为防羌都尉十六年马超反操遂西讨沛随军都督孟津渡事操已南过其余未毕而中黄门前渡忘持行轩私北还取之从吏求小舩欲独先渡吏呵不肯沛问黄门有疏耶黄门云无疏沛怒曰何知汝不欲逃耶遂使捽其头与杖欲捶之而逸去衣帻自裂壊自诉于操操曰汝不死为幸矣由是声名益振及闗中平代张既领京兆尹黄初中儒雅并进而沛本以事能见用遂以议郎冗散里巷沛前后宰歴郡县不可千以私又不事贵人故身退之后家无余积治疾于家借舍从儿无他奴婢后占河南夕阳亭部荒田二顷起瓜牛庐居其中妻子冻饿病亡乡人亲友及故吏民为殡葬之
　　谨案目録此下有温恢传今阙
　　贾逵字梁道河东襄陵人也本名衢自为儿童戱弄常设部伍祖父习异之曰汝大必为将率口授兵法数万言【原注魏畧逵世为着姓少孤家贫冬常无袴过妻兄栁孚宿其明无何着孚袴去故时人谓之通徤】初为郡吏守绛邑长郭援之攻河东所经城邑皆下逵坚守援攻之不防乃召单于并军急攻之城将溃绛父老与援要不害逵绛人既溃援闻逵名欲使为将以兵刼之逵不动左右引逵使叩头逵叱之曰安有国家长吏为贼叩头王府君临郡积年不知足下何为者也援怒将斩之绛吏民皆乗城呼曰负要杀我贤君宁俱死尔左右义逵多为请遂囚之壶闗闭着土窖中覆以车轮使人固守逵从窖中谓守者曰此间无徤儿耶而使义士死此中乎时有祝公道适闻其言乃夜盗徃引出破械遣去不语其姓名遂得免后援破乃知公道出已公道河南人坐市当诛【谨案志作坐他事当伏诛】逵救之不能免请代其死不从为致服焉初逵过皮氏曰争地先据者胜及围急知不免乃使人间行送印绶归郡且曰急据皮氏援既并绛众将进兵逵恐其先得皮氏乃以他计疑援谋人祝奥援由是留七日【谨案由是陈志作山是误】郡从逵言故得无败孙资举河东计吏到许荐于相府曰逵在绛邑帅厉吏民与贼郭援交战力尽而败为贼所俘挺然直志顔辞不屈忠言闻于大众烈节显于当时虽古之直髪据鼎罔以加也【原注直髪蔺相如事见前注　国语文公伐郑欲得郑詹而师还郑人以詹与晋晋人将烹之詹据鼎耳而疾号公乃命弗杀厚为礼而归之】其才兼文武诚时之利用遂举茂才除渑池令髙干之反张琰将举兵应之逵不知其谋徃见琰闻变起欲还恐见执乃为琰画计如与同谋者琰信之时县寄治蠡城城堑不固逵从琰求兵修城诸欲为乱者皆不隐其谋故逵得尽诛之遂修城拒琰琰败逵以丧祖父去官司徒辟为掾以议郎参司军事曹操拒马超至农曰此西道之要以逵领农太守召见计事大说之谓左右曰使天下二千石悉如贾逵吾何忧其后发兵逵疑屯田都尉藏亡民都尉自以不属郡言语不顺逵怒收之数以罪挝折脚坐免然操心善逵以为丞相主簿操欲伐吴而大霖雨三军多不愿行操恐有諌者教曰今孤戒严未知所之有谏者死逵受教谓同寮三主簿曰今实不可出而教如此不可不谏也乃建草以示三人三人不获已皆署名入白操怒收逵送狱取造意者逵言我造意遂走诣狱狱吏以逵主簿不即着械逵曰促械我尊者且疑我在近职求缓于卿今将遣人来察逵着械适讫而操果遣人就狱视逵既而原复其职始逵为诸生畧览大义取其可用最好春秋左氏传及为牧守常自课读之月常一遍【原注魏畧逵在农校尉争公事不得理乃发愤生瘿后所病稍大自启愿欲令医割之太祖惜逵忠恐其不活教谢主簿吾闻十人割瘿九人死逵犹行其意而瘿愈大】操攻昭烈先遣逵至斜谷观形势道逢水衡载囚人数十车逵以军事急輙竟重者一人皆放其余操善之拜谏议大夫与夏侯尚并掌军计操卒雒阳太子丕在邺鄢陵侯未到士民颇苦劳役又有疾疠于是军中骚动羣寮恐有变欲不发丧逵建议以为不可秘乃发丧令内外皆入临临讫各安叙不得动而青州军擅撃鼓相引去众以为宜禁止之不从者讨之逵以为大丧在殡嗣王未立宜因而抚之乃为作长檄告所在给其廪食鄢陵侯彰从长安来赴问逵先王玺绶所在逵正色曰太子在邺国有储副先王玺绶非君侯所宜问也遂奉丧还邺丕立以邺县户数万在都下皆不法乃以逵为邺令月余迁魏郡太守【原注魏畧初魏郡官属颇以公事期会有所急切会闻逵当为郡举府皆诣县门外及迁书到逵出门而郡官属悉当门谒逵于车下逵扺掌曰诣治所何宜如是】及丕出征复为丞相主簿祭酒逵尝坐人为罪丕曰叔向犹为十世宥之况逵功徳亲在其身乎从至黎阳津渡者乱行逵斩之乃整至谯以逵为豫州刺史逵进曰臣守天门出入六年天门始开而臣在外惟殿下为兆民计无违天人之望是时天下初复州郡多不摄逵曰州本以御史出监诸郡以六条诏书察长吏二千石已下故其状皆言严能鹰有督察之才不言安静寛仁有恺悌之徳也今长吏慢法盗贼公行州知而不紏天下复何取正乎兵曹从事受前刺史假逵到官数月乃还考竟其二千石以下阿纵不如法者皆举奏免之丕曰逵真刺史矣布告天下当以豫州为法赐爵闗内侯州南与呉接逵明斥堠缮甲兵为守战之备敌不敢犯外修军旅内治民事遏鄢汝造新陂又断山溜长谿水造小弋阳陂又通运渠二百余里所谓贾侯渠者也黄初中与诸将并伐呉破吕范于洞浦进封阳里亭侯加建威将军曹叡立増邑二百户并前四百户时孙权在东闗当豫州南去江西四百余里每出兵为冦輙西从江夏东从庐江北方征伐亦由淮沛【谨案陈志作淮沔通志作淮沛与此合】时州民在项汝南弋阳诸郡守境而已权无北方之虞东西有急并军相救故常少败逵以为宜开直道临江若权自守则二方无救若二万无救则东闗可取乃移屯潦口陈攻取之计叡善之呉将张婴王崇率众降太和二年叡使逵督前将军满宠东莞太守胡质等四军从西阳直向东闗曹休从皖司马懿从江陵逵至五将山休更表贼有请降者求深入应之诏懿驻军逵东与休合进逵度贼无东闗之备必并军于皖休深入与贼战必败乃部署诸将水陆并进行二百里得生口言休战败权遣兵断夹石诸将不知所出或欲待后军逵曰休兵败于外路絶于内进不能战退不能还安危之机不及终日贼以军无后继故至此今疾进出其不意此所谓先人以夺其心也贼见吾兵必走若待后军贼已断崄兵虽多何益乃兼道进军多设旗鼓为疑军呉人见逵军遂退逵据夹石以兵粮给休休军乃振初逵与休不善黄初中丕欲假逵节休曰逵性刚素侮易诸将不可为督丕乃止及夹石之败防逵休军几无救也【原注魏畧曰休怨逵进迟乃呵责逵遂使主者敕豫州刺史徃拾弃仗逵恃心直谓休曰本为国家作豫州刺史不来相为拾弃仗也乃引军还遂与休更相表奏朝廷虽知逵直犹以休为宗室任重两无所非也休犹挟前意欲以后期罪逵逵终无言时人多之　习凿齿曰夫贤人者外身虚已内以下物嫌忌之名何由而生乎有嫌忌之名者心与物为对存胜负于己身者也若以其私憾败国殄民彼虽倾覆于我何利我茍无利乗之曷以为是称説获之心尔今忍其私忿而急彼之忧冐难犯危而免之于害使功显于明君恵施于百姓身登于君子之涂义愧于敌人之心虽豺虎犹将不觉忻伏而况于曹休乎然则济彼之危所以成我之胜不计宿憾所以服彼之心公义既成私利亦可谓善争矣在于未能忘胜之流不由于此而能济胜者未之有也】防病笃谓左右曰受国厚恩恨不斩孙权以下见先帝防事一不得有所修作卒年五十五諡曰肃侯子充嗣豫州吏民追思之为刻石立祠青龙中叡东征乗辇入逵祠诏曰昨过项见贾逵碑像念之怆然古人有言患名之不立不患年之不长逵存有忠勲没而见思可谓死而不朽者矣其布告天下以劝将来甘露二年曹髦东伐屯项复入逵祠下诏曰逵没有遗爱歴世见祀追闻风烈朕甚嘉之昔先帝东征亦幸于此亲发徳音褒逵羙徘徊之心益有慨然夫礼贤之义或扫其坟墓或修其门闾所以崇敬也其扫除祠堂有穿漏者补治之充有传【原注陈夀评曰自汉季以来刺史总统诸郡赋政于外非若曩时司察之而已太祖创基迄终魏业此皆其流称誉有名实者也咸精达事机威恩兼着故能肃齐万里见述于后也】议曰始汉置刺史以六条督察守令而已东京以来总统诸郡赋政于外曹氏因之职任渐重方列国兵争故有能吏而无循吏此皆精达事几鉏荒垦秽斩断肃齐拓土立政有恤民之心有禁暴之畧有守御之备暵旱为虐时雨一溉亦贤侯伯也钟繇王粲谓非圣人不能致太平司马朗以伊顔之徒虽非圣人使数世相承太平可致夫太平非有太髙难为者酌天道人情之公使万事自理不以其私害之而已虽中材可致也岂必大圣大贤而后能之耶曹参一椎鲁鬭将尔丙吉一敦厚长者尔皆能致宁一公明之治故人能去其私虽中材皆尧舜伊顔之徒太平可致也诬上行私虽上智皆幽厉桀跖之徒欲少康不可得况太平乎伊尹圣之任顔渊未逹一间尔輙以为非圣人非也伊尹相汤伐桀身致太平又相太甲终使思庸顔渊虽处陋巷即问孔子以为邦茍得时行道亦必身致太平矣岂必数世相承哉皆不通之论也
　　赞曰民未即业运属军兴抑奸弭冦吏资严能馥习既逵隠然方面立国立疆递为耕战伊顔几圣伯达焉知治平何难出处有时











　　钦定四库全书
　　续后汉书卷四十四　　　　元　郝经　撰
　　列传苐四十一
　　魏臣
　　任峻【枣祗】　苏则【吉茂】　杜畿【子恕孟康】
　　郑浑【从子袤】　仓慈【皇甫隆　颜斐　令狐邵孔乂　沐并　时苗】
　　任峻字伯达河南中牟人也汉末扰乱中牟令杨原愁恐欲叶官走峻説原曰董卓首乱天下莫不侧目然而未有先发者非无其心也势未敢耳明府若能唱之必有和者今闗东有十余县能胜兵者不减万人若权行河南尹事緫而用之无不济矣原从其计以峻为主簿峻乃为原表行尹事使诸县坚守遂发兵会曹操入中牟界众不知所从峻独与同郡张奋议奉郡以归操峻又别收宗族及賔客家兵数百人从操操悦表峻为骑都尉妻以从妹甚见亲信操每征伐峻常居守以给军是嵗饥旱军食不足羽林监颍川枣祗建置屯田操以峻为典农中郎将数年中所在积粟【谨案太平御览此下有募百姓屯田于许下得谷百万斛郡国列置屯田官二十字】仓廪皆满官渡之战操使峻典军器粮运贼数冦钞絶粮道乃使千乘为一部十道方行为复陈以营衞之贼不敢近军国之饶起于枣祗而成于峻操以峻功高乃表封都亭侯邑三百户迁长水校尉峻寛厚有度而见事理每有所陈操多善之于饥荒之际收防朋友孤遗中外贫宗周急继乏信义见称建安九年卒操为之流涕子先嗣先卒无子国除曹丕追録功臣諡峻曰成侯复以峻中子览为关内侯祗本姓棘先人避难易为枣祗卒操下令曰故陈留太守枣祗天性忠能始共举义兵周旋征讨后袁绍在冀州亦贪祗欲得之祗深附托于孤使领东阿令吕布之乱兖州皆叛惟范东阿完在由祗以兵据城之力也后大军粮乏得东阿以继祗之功也及破黄巾定计得贼资业当兴立屯田时议者皆言当计牛输谷佃科以定施行后祗白以为僦牛输谷大收不增谷有水旱灾除大不便反复来説孤犹以为当如故大收不可复改易祗犹执之孤不知所从使与荀令君议之时故军祭酒侯声云科取官牛为官田计如祗议于官便于客不便声懐此云云以疑令君祗犹自信据计画还白执分田之术孤乃然之使为屯田都尉施设田业其时嵗则大收后遂因此大田丰足军用摧灭羣逆克定天下以隆王室祗兴其功不幸早没追赠以郡犹未副之今重思之只宜受封稽留至今孤之过也祗子处中宜加封爵以祀祗为不朽之事遂赐处中爵闗内侯孙据字道彦晋冀州刺史据子嵩字台产防骑常侍并有才名多所著述嵩兄腆字方防城太守亦有文采苏则字文师扶风武功人也世为着姓少以学行闻举孝防茂才辟公府皆不就刚直疾恶甞慕汲黯之为人兴平中三辅乱避难北地客安定依冨室师亮亮待遇不足则慨然叹曰天下防安当不乆尔必为此郡守折庸軰也后与冯翊吉茂等隐于郡南太白山中以书籍自娱起家为酒泉太守转安定武都所在有威名师亮等皆欲逃匿则闻之使人觧止以礼报之曹操伐张鲁其郡见则悦之使为军导鲁破则绥安下辩诸氐通河西道徙为金城太守时防乱之后吏民流防户口损耗则抚循之外招懐羌胡得其牛羊以养贫老与民分粮而食旬月之间流民皆归得数千家乃明为禁令有干犯者輙戮其从教者必赏亲教民耕种其嵗大获由是归附者日多李越以陇西反则率羌胡围越越即请服操卒西平麴演叛称防羌校尉则勒兵讨之演恐请降曺丕立以其功将加封爵令问雍州刺史张既曰试守金城大守苏则既有绥民平夷之功闻又出军西定湟中为河西作声势吾甚嘉之则之功効为可加爵邑未邪封爵重事故以问卿宻白意且勿宣露也既答曰金城郡昔为韩遂所屠剥死防流亾或窜戎狄或防防乱户不满五百则到官内抚雕残外鸠离防今见户千余又梁烧杂种羌昔与遂同恶遂毙之后越出障塞则前后招懐归就郡者三千余落皆抚以威恩为官効用西平麴演等唱造邪谋则寻出军临其项领演即归命送质破絶贼粮则既有防民之效又能和戎狄尽忠效节遭遇圣明有功必録若则加爵邑诚足以劝忠臣厉风俗也遂加防羌校尉赐爵闗内侯后演复结旁郡为乱张掖张进执太守杜通酒泉黄华不受太守辛机进华皆自称太守以应之又武威三种胡并防钞道路防絶武威太守毌丘兴告急于则时雍凉诸豪皆驱略羌胡以从进等郡人咸以为进不可当又将军郝昭魏平先是各屯守金城亦受诏不得西度则乃防郡中大吏及昭等与羌豪帅谋曰今贼虽盛然皆新合有胁从者未必同心因衅击之善恶必离离而归我我増而彼损矣既获益众之实且有倍气之势率以进讨破之必矣若待大军旷日持乆善人无归必合于恶善恶既合势难卒离虽有诏命违而合权専之可也于是昭等从之乃发兵救武威降其三种胡与兴击进于张掖演闻之将步骑三千迎则辞来助军而实欲为变则诱与相见因斩之出以徇军其党皆防走则遂与诸军围张掖破之斩进及其支党众皆降演军败华惧出所执乞降河西平乃还金城进封都亭侯邑三百尸徴拜侍中与董昭同寮昭甞枕则膝卧则推下之曰苏则之膝非佞人之枕也旧仪侍中亲省起居故俗谓之执虎子时吉茂仕甫歴县令迁为冗散茂见则嘲之曰仕进不止执虎子则曰我诚不能效汝蹇蹇驱鹿车驰也初则及临菑侯植闻魏氏代汉皆发服悲哭丕闻植如此而不闻则也丕在雒阳甞从容言曰吾应天受禅而闻有哭者何也则谓为见问须髯悉张欲正论以对侍中傅巽掐【原注苦洽反】则曰不谓卿也于是乃止【原注孙盛曰夫士不事其所非不非其所事趣舍出处而岂徒哉则既策名新朝委质异代而方懐贰心生忿欲奋爽言岂大雅君子去就之分哉诗云士也罔极二三其徳士之二三犹防妃偶况人臣乎】丕问则曰前破酒泉张掖西域通使炖煌献径寸大珠可复求市益得不则对曰若陛下化洽中国徳流沙漠即不求自至求而得之不足贵也丕嘿然后则从行猎槎桎防失鹿丕大怒踞胡牀抜刀悉收督吏将斩之则稽首曰臣闻古之圣王不以禽兽害人今陛下方隆唐尧之化而以猎戏多杀羣吏愚臣以为不可敢以死请丕曰卿直臣也遂皆赦之然以此见惮黄初四年左迁东平相未至道病卒諡曰刚侯子怡嗣怡卒无子弟愉袭封愉咸熙中为尚书【原注晋百官名愉字休豫歴位太常光禄大夫山涛啓事称愉忠笃有智意襄松之曰按愉子绍字世嗣为吴王师石崇妻绍之女兄也绍有诗在金谷集绍弟慎左衞将军】吉茂字叔畅冯翊池阳人世为着姓建安初关中始平茂与苏则共入武功南山隠居务学博览精思数嵗州举茂才除临汾令居官清静吏民不忍欺转武徳侯庶子二十二年坐其宗人吉本等谋乱被收【谨案吉本事据魏武纪在二十三年与通鉴纲目合此作二十二年盖沿志注之讹】先是科禁内学及兵书而茂皆匿之不送官及其被收不知当坐本等顾谓左右曰我坐书也防钟繇证茂得不坐后以为武陵太守不之官转鄼相以国省拜议郎景初中病卒茂清俭疾恶不受馈遗初制九品郡置中正差叙自公卿以下至于郎吏功徳才行茂同郡护羌校尉王琰前数为郡守贪汚而琰子嘉仕歴诸县亦复受人事后为散骑郎冯翊郡移嘉为中正嘉叙茂虽在上第而状甚下云徳优能少茂愠曰我效汝父子冠帻刼人邪嘉由是被贬议初茂同产兄黄从公府掾为长陵令时科禁长吏擅去官而黄闻司徒赵温薨以故吏违科奔丧为司隶钟繇所收伏诛茂以兄坐追义而死怨怒不哭至嵗终繇举茂即就之故时人亦讥茂冒进云谨案杜畿传附子恕孟康今畿传及子恕俱阙止存孟康一篇
　　孟康字公休安平人黄初中以郭后外属转散骑侍郎时散骑皆以髙才英儒充其选而康独緑妃家猥厠其间故同僚轻之号为阿九康既无才术因在冗官博读书传后遂有所弹駮其文义雅而切要众人乃更重之正始中代杜恕为农领典农校尉清已奉职嘉善而矜不能省息狱讼縁民所利而利之郡领吏二百余人涉春遣休常四分遣一事无宿诺时出按行皆豫督邮不得令属官遣人探候修设曲敬又不欲烦损吏民常吏卒行各持鎌所在自刈马草不止亭传露宿树下所从常不过十余人吏民咸咏歌之郡带道路诸过宾客自非公法无所出给若知旧造之则馆于家始拜人虽知其志量以未尝宰牧不期其能而政绩为诸郡最莫不叹美焉嘉平末徙渤海太守征入为中书令后为监卒
　　谨案目録此下有郑浑仓慈传今阙止存仓慈传内所附顔斐令狐邵孔乂时苗四人
　　顔斐字文林有才学曹操召为太子洗马黄初中转黄门侍郎后为京兆太守自马超破后民人不専农殖凡莅郡者皆茍且为治斐到官令属县整阡陌树桑果劝笃耕稼民病无车牛斐课民以闲月取车材作车令畜鸡猪以买牛又起学馆吏民欲读书者复其徭于是风化大行吏不烦民民不求吏京兆与冯翊扶风接界二郡道路秽塞田畴荒莱人民饥冻而京兆独开治丰富为雍州十郡最青龙中司马懿在长安立军市而军中吏士多侵侮县民斐以白懿懿乃召军市候于斐前杖一百时长安典农与斐同坐以为斐宜谢乃私推筑斐斐不谢良久曰斐观明公受分陜之任乃欲一齐众庶必非有所左右也而典农窃见推筑欲令斐谢假令斐谢是更为不得明公意也懿遂严持吏士军营郡县各得其分后数嵗迁平原太守吏民涕泣遮道车不得前稽留十余日乃出界东行至崤而疾因斐素恋京兆其家人从者见斐病甚劝之言平原当自勉励作健斐曰我心不愿平原汝曹呼我何不言京兆邪遂卒京兆闻之皆为流涕为立碑称颂之令狐邵字孔叔父某仕汉为乌桓校尉建安初邵依袁氏居邺九年暂出到武安毛城防曹操破邺遂围毛城城破执邵等十余人皆当斩操阅视之而识其父乃署军谋掾仍歴宰守后徙丞相主簿出为农太守所在清严妻子希到官署举善而教恕以待人不喜讼狱与下无忌时郡无知经者乃选诸吏可教者令诣河东乐详学经明乃还因设学馆抜俊秀令转相教授由是农学者与河东埒黄初中征拜羽林郎迁虎贲中郎将卒【案志注此下载令狐愚事此书已取入死国传】孔乂【谨案志注云孔子之后】字元儁父祖皆二千石而乂歴位宰守为济南相皆有惠政入为散骑常侍上疏规谏迁大鸿胪【谨案目録孔乂下有沐并传今阙】时苗字徳胄钜鹿人为人介特有崖岸建安中入丞相府为掾属出为寿春令州治在县时蒋济为治中苗往谒济济素嗜酒适醉不能见苗恚恨还刻木为人署曰酒徒蒋济置之墙下旦夕射之其始之官乘薄軬车驾黄防牛载布被囊居官嵗余牛生一犊及去留其犊谓主簿曰令来本无此犊犊是淮南所生也郡吏曰六畜不识父自当随母不听由此名闻天下还为太官令领其郡中正定九品第叙人才不能寛而纪其短虽在久逺衔之不置蒋济后为太尉不以苗前毁已为嫌苗亦不以济贵更屈意为令数嵗迁典农中郎将年七十余正始中病卒
　　议曰魏晋屯田之利始于枣祗成于任峻终于邓艾一用诈力而兵食常有余卒取汉平吴而人众胜天得富彊之术也苏则杜畿风烈矫矫郑浑仓慈威爱克济明恤理之政有汉良吏之规焉始司马朗建议令州县领兵杜恕以为非卒成晋氏瓜裂之乱恕之意虑逺矣哉则故汉郡守列侯见丕簒代力不能救发服悲哭当丕见问而须髯悉张欲正论以对虽不能如管宁之高范粲之义亦可谓义形于色矣愈于王华钟贾以汉大臣为魏臣将一家物与一家而无愧耻禅代之际自以为臯防复出者也孙盛以二三责则过矣
　　赞曰则畿贤牧峻祗能吏保民足食殷彊立治兵锋遗黎虎口赤子惠绥生赖幸而集此




　　钦定四库全书
　　续后汉书卷四十五　　　　元　郝经　撰
　　列传第四十二
  </div>
  <div class="pagination">
   <a href="郝氏续后汉书_page15.html">
    上一页
   </a>
   <span>
    ...
   </span>
   <a href="郝氏续后汉书_page11.html">
    11
   </a>
   <a href="郝氏续后汉书_page12.html">
    12
   </a>
   <a href="郝氏续后汉书_page13.html">
    13
   </a>
   <a href="郝氏续后汉书_page14.html">
    14
   </a>
   <a href="郝氏续后汉书_page15.html">
    15
   </a>
   <span class="current-page">
    16
   </span>
   <a href="郝氏续后汉书_page17.html">
    17
   </a>
   <a href="郝氏续后汉书_page18.html">
    18
   </a>
   <a href="郝氏续后汉书_page19.html">
    19
   </a>
   <a href="郝氏续后汉书_page20.html">
    20
   </a>
   <a href="郝氏续后汉书_page21.html">
    21
   </a>
   <span>
    ...
   </span>
   <a href="郝氏续后汉书_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
