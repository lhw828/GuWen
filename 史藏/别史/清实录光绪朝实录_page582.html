<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 582 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 582 页/共 1316 页</h1>
    <div class="content">
○两江总督刘坤一等奏、遵旨酌议部臣筹补部饷办法四条。一、已劝谕两淮盐商。按引认捐银一百万两。一、江苏各关局押收土药税厘。尽数解部。一、防务现多未备。购买外洋枪炮船只机器项上实无余款可拨。一、兵力不足。马步营勇。未可遽议裁减一成。下部知之。摺包　　

○热河都统奎斌奏、热河匪乱之后。教民有意寻衅报复良民。请饬总理各国事务衙门照会法国各使约束教民。以弭祸变而靖地方。又奏、赈济喀喇沁旗被扰蒙众银两。已经解到。拟即派员采买米石散放。并下所司知之。摺包　　

○以京城筹办平粜出力。赏兵部主事董瀚四品衔。余升叙加衔有差。　　

○以操防疏懈。革江南裕溪营守备杨安邦职。摺包　　

○甲辰。以祥霙渥沛。上诣大高殿报谢行礼。　　

○遣贝勒载濂诣时应宫。贝勒载滢诣昭显庙。贝子奕谟诣宣仁庙。贝子溥伦诣凝和庙拈香。现月　　

○工部以醇贤亲王园寝飨殿内龛案宝座宝椅帏幔衾枕及供器等项应用何颜色请。钦奉慈禧端佑康颐昭豫庄诚寿恭钦献皇太后懿旨。著用明黄色。现月　　

○吉林将军长顺奏、吉林历调内地出征官兵。均遣撤回旗。无征所带回幼丁情事。请停止年终奏报。下部知之。摺包　　

○河南巡抚裕宽奏。各属歉收。粮价未平。请将动缺常漕仓谷。展至来年秋后买补。下部知之。摺包　　

○以太常寺卿良培、为通政使司通政使。朱签　　

○以镶白旗满洲副都统赓音布为正红旗护军统领。明发　　

○以记名副都统漕深为正红旗汉军副都统。明发　　

○以报效洋枪。赏西安将军荣禄尚书衔。　　

○予故正红旗汉军副都统尚昌懋恤典如例。赏银千两治丧。现

月

　　

○乙巳。仓场总督衙门奏、八旗关领甲米。请饬恪遵旧章办理。并将历年积存米石。妥议支领章程。得旨、著户部妥议具奏。至海运仓花户于升放米耽延、交部议办一案。著刑部迅速办结。寻户部奏、各仓开放米石。无论新陈。以堪食不堪食为断。不得藉口旧章。一律开放陈米。请饬仓场侍郎。仍照上年五月部议。新陈搭放。之案。妥慎办理。如所请行。摺包　　

○直隶总督李鸿章奏、拨银三万两、棉衣一万套、赈恤热河平泉建昌朝阳赤峰四属被扰穷民。报闻。摺包　　

○又奏、旗民交产、尚未呈报升科案件。请展限至本年十二月底止。一律清结。限外不准补报。得旨、著照所请。依限清结。嗣后不准再请展限。　　

○杭州将军吉和等奏、满营洋枪队练军。颇有成效。请照海军衙门章程奖励。下兵部议。摺包　　

○以捐款赈灾。赏翰林院编修鹿瀛理侍讲衔。摺包　　

○以督销河南官运盐引出力。予道员严信厚遇缺即选。余奖叙有差。　　

○以捐助棉衣赈灾。予直隶提督叶志超妻孙氏等建坊。摺包纂

修官华焯恭纂　　

总纂官钱骏祥恭辑监修总裁世恭阅十月初十日正总裁那月日专司藁本陆恭覆阅癸丑七月十一日徐月日荣月日副总裁唐月日宗室宝恭阅三月十六日陈恭阅四签正月二十三日熙月日郭恭阅五月初一日宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百六　　

光绪十七年。辛卯。十二月。丙午。谕内阁、正蓝旗满洲都统奕谟等奏、北新仓支放甲米。不堪食用。将米样进呈。请旨办理一摺。据称该监督所呈米样。尚堪食用。至由廒由领出。皆系土米搀杂等语。此项米色。何以前后不符著仓场侍郎查明具奏。现

月

　　

○又谕、崧骏奏、特参庸劣不职各员一摺。浙江定海厅同知黄树藩、办事颟顸。不知缓急。著开缺撤省另补。泰顺县知县金鸿霄、家丁被控。约束不严。奉化县知县夏经镕、年力就衰。难膺民社。该二员文理尚优。均著以教职归部铨选。钱清场大使程万里、巧诈贪鄙。任意妄为。著即行革职。永不叙用。以肃官方。现月　　

○驻藏办事大臣升泰奏、西藏互市。请设靖西关监督一员。或关道一员。或即责成该管靖西同知经理。下所司议。摺包　　

○命户部左侍郎廖寿恒、礼部右侍郎景善、承修钟楼墙垣等工程。早事　　

○丁未。工部奏、请估修醇贤亲王园寝抱厦月台工程。钦奉慈禧端佑康颐昭豫庄诚寿恭钦献皇太后懿旨。著派松溎、廖寿恒查估。熙敬、洪钧承修。现月　　

○戊申。谕军机大臣等、昨据内务府奏、库款支绌。请由户部拨给银三十万两。当因数目过多。且径请由部拨给。亦属不合。已降旨准由户部借拨二十万两。以示限制。因思连年以来。该衙门请由户部借垫之款。为数已钜。该堂官等傥不随时逐款严加稽核。任令司员等浮开冒领。一有不敷。即请借动部款。此端一开。何所底止兹特严切申谕。该堂官等。嗣后务须督率司员。遇事核实撙节。不准因仍积习。任意浮冒如查有前项情弊。即著据实严参。傥因奉旨节省用款。藉口推卸。以致贻误要差。仍惟该堂官等是问。懔之。　　

○两江总督刘坤一等奏、筹备江北运道。将运河厅属之邳州宿迁一带长河浅处。逐一筑坝挑浚以畅河流。下部知之。摺包　　

○漕运总督松椿奏、裹河厅属顺清河坝。前因郑工失事堵闭。现图利漕便民。先行酌开金门。量挑淤浅。以通舟楫。再将吴城七堡拦河筑坝。以遏其纡回之路。下部知之。摺包　　

○江苏巡抚刚毅奏、光绪十七年冬漕。拨米十万石。循行河运。下部知之。摺包　　

○浙江巡抚崧骏奏、挑浚余杭南湖苕溪工程完竣。下部知之。　　

○福建台湾巡抚邵友濂奏、大科封内山社番滋事。调兵剿办。报闻。摺包　　

○以太仆寺卿寿荫为太常寺卿。　　

○以亏空库款。革已故署浙江嘉善县知县秦继武职。并勒追。　　

○蠲免浙江钱塘、富阳、余杭、临安、新城、于潜、昌化、归安、乌程、武康、安吉、孝丰、诸暨、金华、兰溪、东阳、义乌、浦江、汤溪、龙游、建德、遂安、寿昌、桐庐、分水、二十五县。杭严卫所。荒废未种。暨新垦田地本年丁漕等项有差。现月　　

○己酉。谕内阁、昨日吏部具题太常寺卿缺请＜闲＞一本。寿荫误缮寿荫所有吏部承办司员、暨内阁看本之中书、著交该衙门察议。现月　　

○直隶总督李鸿章奏、热河贼匪甫平。保卫蒙部。暂留副将吕本元马队五营。分别驻扎赤峰建昌平泉等处。以资镇慑。报闻。摺包　　

○江西学政龙湛霖奏、进呈江西在籍吏部主事龙文彬所著明史会要八十卷。得旨、留览。摺包　　

○以云南官军剿办北胜镇康猛喇匪徒越南游匪出力。予参将李自新等以副将尽先补用。赏副将向逢春、游击廖应昌、马遇春巴图鲁名号。守备田中和等蓝翎。余升叙加衔有差。　　

○以劝募捐款。翰林院修撰黄思永、传旨嘉奖。　　

○以捕务懈弛。直隶献县知县陈复恩、东明县知县徐铨、下部议处。摺包　　

○以亏欠银米。革已故山东博平县知县金熙彬职。籍产备抵。摺包　　

</div>
    <div class="pagination">
<a href="清实录光绪朝实录_page581.html">上一页</a><span>...</span><a href="清实录光绪朝实录_page577.html">577</a><a href="清实录光绪朝实录_page578.html">578</a><a href="清实录光绪朝实录_page579.html">579</a><a href="清实录光绪朝实录_page580.html">580</a><a href="清实录光绪朝实录_page581.html">581</a><span class="current-page">582</span><a href="清实录光绪朝实录_page583.html">583</a><a href="清实录光绪朝实录_page584.html">584</a><a href="清实录光绪朝实录_page585.html">585</a><a href="清实录光绪朝实录_page586.html">586</a><a href="清实录光绪朝实录_page587.html">587</a><span>...</span><a href="清实录光绪朝实录_page583.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
