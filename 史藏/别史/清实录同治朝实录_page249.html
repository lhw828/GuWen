<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 249 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 249 页/共 505 页
  </h1>
  <div class="content">
   ○又谕、据刘蓉驰奏。甘肃省城兵变情形。酌筹缓急。权宜办理。并将林之望此次驰奏摺件。由驿递呈一摺。与朝廷所办情形。多相符合。兰州文武各员。多为叛兵戕害。四门已设炮位闭守。林之望两次所奏摺件。显系被胁捏饰。刘蓉以杨岳斌移师回省。恐各路回逆并起以蹑其后。前阻坚城。后迫强寇。粮道中梗。非制胜之策。请先将平固埽荡。疏通粮路。然后鼓行而西。不宜以孤军愤进等语。所奏亦不为无见。此事本由楚勇与标兵领饷厚薄不均。楚勇又从而陵蔑之。以致标兵积不能平。劣将张玉春等从中播弄。遂至陡生变乱。杨岳斌当分别首从。剿抚兼施。不得概行杀戮。致叛兵闻风畏惧。益坚其抗拒之心。并须将偏袒不公之武员。查明参劾。以平其心。此等叛兵仓卒起事。急则合而缓则分。总宜设法解散。以省兵力。省垣城池坚固。洋炮火药。均为叛兵所掳。该督当自度兵力如何。傥能克期克复。则兵贵神速。自应迅回省城办理。如探明贼中守备已固。兵力未能遽克。或如刘蓉所筹。先将平固回匪剿平。疏通粮路。再行西进之处。均著杨岳斌酌度缓急情形办理。林之望此次所奏摺件。词旨与前次所陈。大略相同。其所称督标各兵。与楚勇不能同处省城。请令曹克忠带所部赴省等语。是否叛兵有悔罪望抚之意。抑或欲诱曹军入城。图谋戕害。杨岳斌当察访明确。相机调遣。不可坐失事机。亦不可冒昧从事。林之望摺一件。片二件。均著钞给杨岳斌阅看。传谕林之望旨一道。并著钞给杨岳斌、刘蓉阅看。刘蓉另片奏。请于林之望摺报过境时。由该抚先行拆阅。以便豫悉情形真伪。著暂照所请行。如杨岳斌业已抵省。刘蓉即可向杨岳斌询问情形。不必再行拆阅林之望摺报。兰州城内无粮。杨岳斌当分兵要路。杜贼句结外援。断其粮路。势将不攻自溃。将此由六百里各谕令知之。　　

○以奉天商羊堡剿贼获胜。并开原守城出力。赏佐领乌淩阿等花翎。骁骑校瑚图淩额等蓝翎。余加衔升叙有差。　　

○以吉林朝阳坡等处剿匪出力。赏游击张国安巴图鲁名号。参领衡山等花翎。护军校定存等蓝翎。余加衔升叙有差。　　

○以守御不力。革奉天牛庄城守尉毓昌职。　　

○辛卯。常雩。祀天于圜丘。遣礼亲王世铎恭代行礼。　　

○谕内阁、给事中刘毓楠奏、穷民失业。请饬妥为抚恤等语。各直省府厅州县。向设有养济院栖流所等名目。俾无告穷民。不致流离失所。近来地方官未能实力奉行。以致穷黎困苦颠连。情殊可悯。著各直省督抚严饬所属。将养济院栖流所留养局旧址。随时修葺。遇有老弱失业穷民。给予口粮安置。该地方官务当督同公正绅董。妥为经理。不得假手吏胥。致滋弊窦。用示朝延矜恤困穷至意。　　

○又谕、御史贾铎奏、五城团防。保举过滥。请严定限制一摺。所奏不为无见。京城设立五城团防局。原以缉奸宄而安善良。惟在局官绅捕获盗贼。止应援照外省州县各官获盗之例。酌给奖励。乃近来各城团防保举。竟有获盗二三名保举至十数员之多者。有以微末职员叠膺保荐。递予崇阶者。且有候补候选人员。豫保升阶。并请赏给顶带优衔者。幸进取巧。相习成风。亟应严定限制。以杜奔竞。嗣后各城团防出力之四五品实缺人员。无论获盗若干名。止准保加升衔。其候补候选人员。止准保加选补班次。如班次已优。亦止准保给升衔。或交部议叙。概不准擅保道府。至团防绅董。除实系举贡出身者。仍准酌保州县正印官外。其监生俊秀出身各员。无论获盗若干名。止准保举八九品丞倅及五六七品佐贰等官。以示区别。实缺人员。准其保举升阶。其候补候选各员。止准保加班次。如班次已无可加。止准保加升衔。概不准保举选缺补缺后以某官升用。每案无论获盗多寡。所保首先获盗之人。俱不准过二员。会同获盗之人。俱不准过三员。除未经分部之候选司员。及政事较＜??闲＞之卿寺衙门属员。准其留局办事外。其各部实缺候补学习司员。均著饬令仍回本部当差。概不准留局差委。以致抛荒部务。嗣后五城御史、遇有团防保案、务当核实保举。毋得意存见好。致涉冒滥。　　

○又谕、马新贻奏、遴员请补知府州县各缺一摺。据称浙江严州府海甯州乌程慈溪山阴江山等县。自经兵燹之后。地方情形之难易。迥非从前可比。非才识兼优。熟悉情形之员。不能胜任。而合例应补者。又皆人地未宜。不得不破格请补等语。所奏亦系实在情形。自应俯如所请。以资治理。严州府知府。著准其以刘汝璆补授。海甯州知州。著准其以靳芝亭借补。乌程县知县。著准其以曾国霖补授。慈溪县知县。著准其以贺瑗补授。山阴县知县。著准其以杨恩澍补授。江山县知县。著准其以陶鸿勋补授。以上所补各缺。均系因地择人。故破格照准。嗣后不得援以为例。　　

○谕军机大臣等有人奏、副都统善庆带兵驻扎河南省城南门外繁台寺地方。纵兵殃民。此次贼匪北窜。过其营门。未敢开仗。辄将兵勇撤入城内。且有邀同藩署幕友酒食徵逐情事。请饬查办等语。武职大员统兵剿贼。自应申明纪律。整饬戎行。若如所奏该副都统怯懦谬妄等情。带兵安能得力。著李鹤年按照片内所参各节。认真密查。如果实有其事。即著据实参办。藩署幕友。亦著查取姓名。逐出豫省。以昭炯戒。原摺著钞给阅看。将此谕令知之。　　

○又谕、曾国荃奏、查明湖北营务大概情形。拟请添调良将。整齐兵勇。以收实效一片。鄂省与豫皖毗连。捻匪一日不平。则鄂防一日难弛。惟该处兵数虽多。而将领不得其人。有守御之名。无整军之实。安静之时。多糜饷项。寇至之日。无计决胜。自应裁兵并饷。选择良将。分营统领。以期壁垒一新。同心御侮。所有曾国荃请调之记名布政使刘连捷、前福建汀漳龙道彭毓橘、前河南归德镇总兵朱南桂、福建陆路提督郭松林、现在湖南原籍。即著李瀚章饬令该四员即日前赴湖北。听候官文曾国荃调遣。不准稍有耽延。至朱南桂、刘连捷二员。前经杨岳斌奏调赴甘。曾经谕令李瀚章饬令前往。该员等因病暂缓起程。现在甘肃省城兵变。军事方殷。如鄂省营务整顿有效。接统有人。即著官文、曾国荃、斟酌情形。令朱南桂刘连捷仍遵前旨赴甘。毋稍迟误。安肃道蒋凝学回湘募勇。已逾半载。计已成军。何以久无消息。并著李瀚章催令迅速启行。鄂省节饷练兵各事。不外严核勇数。申明纪律。官文、曾国荃、务当振刷精神。认真经理。新裁十三营。尤当善为遣散。毋令藉端滋事。将此由五百里各谕令知之。　　

○壬辰。安徽巡抚乔松年奏、贼窜东境。现调张得胜、程文炳两军。回顾皖防。得旨。该匪已窜扰单县地方。势渐南趋。皖防不可稍松。乔松年当严饬各军。奋力追剿。毋令阑入皖境。　　

○癸巳。前署吉林将军德英奏、补行穿孝百日。服阕后即赴阿勒楚喀副都统本任。报闻。　　

○甲午。谕内阁、前据刑部会同都察院大理寺、将盗墓案犯罪名从重定拟具奏。业经降旨允行。兹据御史林式恭奏、请将发冢为从人犯。分别酌定实缓章程一摺。仍著刑部会同都察院大理寺悉心妥议具奏。寻奏、拟请嗣后发冢开棺见尸。为从帮同下手者。不论次数。俱入情实。在外瞭望一二次者。入于缓决。三次及三次以上者。入于情实。其发冢见棺锯缝凿孔。为从帮同下手三次及三次以上者。入于情实。一二次者入于缓决。从之。　　

○又谕、刘蓉奏、办理垦荒事宜。请酌定考课举劾章程一摺。陕西当兵燹之后。沃土久荒。民力重困。地方官自应以招徕开垦为急务。乃该署抚于上年设局刊发章程以来。各州县非有意含混。冀便私图。即假手吏胥。虚应故事。若非严行考核。何以昭劝惩而收实效。刘蓉所拟勒定限期。赶紧办理。查明该地方被灾之重轻。荒产之多少。垦种之成数。分别劝惩。及责成该管府州督率考课各章程。尚属周妥。即著照所拟办理。该署抚务当督饬所属。实力奉行。严密考察。秉公举劾。期于实惠及民。历久无弊。另片奏、筹办营田。事体繁重。请调员襄办等语。四川候补知府唐炯。著准其调赴陕西。襄办营田事务。以资得力。　　

○谕军机大臣等、刘蓉奏、甘省逆回东窜。派兵会剿。并靖边等处防军。剿贼叠胜各一摺。西路大股贼匪。马队数千。挈眷东窜。势将由莲花城故关陇州一带入陕。杨岳斌已饬谭玉龙派队剿捕。刘蓉复檄令萧德扬等各率所部。就近堵截。添派邱时成等两起马队。驰赴凤陇。会同泾防各军。相机截击。即著该督抚严饬在防将士。实力兜剿。悉数歼除。不得稍有松懈。任令窜越。靖边等处防军。截剿窜匪。叠获胜仗。尚属出力。惟该匪粮食缺乏。时图窜陕。现在各路股数。及木瓜城一带。盘踞甚多。均距陕边不远。刘蓉务当饬令段登云、及鄢太愚等、严密堵剿。以固边圉。毋稍疏虞。金积堡灵州一带陕回。窜踞平固。杨岳斌前由庆阳折回。现在行抵何处。著即督饬诸军。将平固两城。迅图克复。毋任久踞。省垣近日情形如何。该督作何办理之处。并著随时驰奏。以慰廑注。将此由五百里各谕令知之。　　

○吏部奏、遵议甘肃省标兵变。总督杨岳斌、布政使林之望、疏于防范。均应先照不应重公罪例降二级留任。事关军务。不准抵销。从之。　　

○以骫法营私。陕西军营总兵官萧祥胜革职究办。　　

○乙未。谕军机大臣等、传谕甘肃布政使林之望。林之望奏、近省回匪环伺省垣。请饬催官军进援。并军粮缺乏。及省东官军接仗情形。并代奏标兵诉词各摺片。甘肃省城自兵勇互斗后。北路回匪马士彦等、率众偪近省垣。西南各路贼首。马阿浑、谢二、崔三等、亦四出纷乘。意图窥伺。因城守严密。均以乞抚为词。暂行撤退。林之望因内无粮草。外无援兵。权宜安辑。固属万不得已之举。惟回性狡诈。每以投诚懈我军心。林之望仍当督率在城文武。加意防范。不得稍涉疏虞。致堕诡计。张玉春等三营。业经林之望调回省城。驻扎要隘。第为数过少。尚不足丕振军声。前已谕令杨岳斌、飞饬曹克忠等军。回援省城。林之望接此旨后。即可一面禀商杨岳斌。一面函催曹克忠等。以期援兵速到。保全根本重地。林之望所陈省城饥困情形。览奏实深矜恻。著照所请。即于陕省运秦粮内。先划拨一万石。设法运解赴省。以济危急。杨岳斌不得坚执成见。仍将运秦粮石。存储静甯。致令省城兵民。饥困难支。兵勇同为国家出力。朝廷本无歧视。罗宏裕何得捏造裁汰兵丁之言。激成众怨。此等劣员。贻误边隅大局。实堪痛恨。已谕令杨岳斌查明严行参办。林之望仍遵前旨。剀切晓谕众兵。各守营规。毋怀疑惧。果能杀贼立功。自当宽其既往。予以自新也。　　

○又谕、林之望奏、省城粮道久梗。请拨陕运粮石。并兵丁具禀申诉。暨近省股匪环伺。兵勇接仗情形各摺片。已传谕该藩司善为抚辑。固守待援矣。省城兵丁滋事。变起仓卒。此事本由杨岳斌厚勇薄兵。所部将士。又从而陵侮之。以致兵心不服。积愤日深。一发莫遏。现在该标兵具禀向林之望申诉。是尚有悔罪畏法之心。杨岳斌当设法抚定。查明激变之楚将。及为首滋事之标兵。持平办理。并晓谕胁从附和之众。毋怀疑惧。以安其心。尤须先将省外附近股匪剿平后。再行察看情形。相机查办。不可卤莽轻发。并不可轻听所部楚勇愤激之言。不察启衅情由。概行诛戮。此次林之望所奏各摺片。朝廷详加披览。似属实在情形。未必皆系被胁捏饰之词。罗宏裕以朝廷欲裁撤兵丁之言。捏造激变。咎实难辞。杨岳斌务将罗宏裕激变情由。查明参办。不准稍涉偏徇。省城以外附近地方。跬步皆贼。藉乞抚之名。为断绝粮路之计。鹤龄现率通判郑声文等、将河北回匪先行开导。权宜安辑。并调张玉春文象奎等三营回省。以壮声势。惟兵力仍形单薄。该藩司请将雷正绾曹克忠所部。调回省垣助剿。著杨岳斌遵奉前旨。迅速酌调曹克忠一军赴援。巩昌军务。该督另派得力之员前往督办。省城以外。各股匪环伺。该督亦当分派将弁。疏通粮路。以顾根本。林之望所调之春奎等三营。饷缺过久。困惫几不成军。省城粮路久梗。兵民饥困难支。至有刲食人肉之事。惨迫情形。实堪悯恻。著杨岳斌、刘蓉、迅将陕省运秦粮内划拨一万石。绕道运赴省城。以救然眉之急。毋稍歧视。致误事机。刘蓉于陕省粮石。仍当广筹采买。派委妥员。源源接济。不准推诿稽延。林之望原摺二件。片二件。呈一件。并传谕林之望谕旨一道。均著钞给杨岳斌阅看。将此由六百里各谕令知之。　　

○以湖北汉口督修堡工出力。赏道衔吴光裕等花翎。知府钟谦均等加衔升叙有差。　　

○追予山东潍县阵亡文生陈贻芑赏恤加等。附祀知府陈介眉专祠。　　

○丙申。谕军机大臣等、吴棠奏、捻股并窜。亟筹防剿。并据谍报逆匪绕窜情形各摺片。张赖等逆。并力南趋。扰及丰萧砀山等处。距徐州府城仅五十里。而任柱复分股窜至旧邳黄河底。其后队均在邳睢所辖之姚家集大王集等处。清淮邳宿各防。俱形紧急。著吴棠严饬驻扎成子河等处官军。联络声势。认真防剿。力固清江门户。并檄饬姚广武等、严扼运河上下。毋令一骑偷渡。仍随时咨商刘秉璋。将宿迁一带堵守事宜。妥筹兼顾。砀山现已被困。贼氛充斥。张逆等并有取道丰县窥伺蒙亳之说。乔松年务须添拨劲旅。迎头截击。毋稍疏虞。并著曾国藩督饬刘铭传、周盛波等、跟踪追剿。会合江北诸防军。两路夹击。先将任逆一股殄除。保全完善。然后视贼所向。相机调遣。以期次第廓清。吴棠另片奏、江北地方镇道。是否仍暂行节制。抑即复旧制等语。现在江北防务吃紧。所有该处镇道各官。著仍归吴棠暂行节制。俟军事大定。再行奏明办理。将此由六百里各谕令知之。　　

○又谕、杨岳斌奏、曹克忠进剿南路逆回。连获胜仗。平毁城垒。并收复洮州厅城一摺。曹克忠一军。自移扎马营以来。屡次获捷。洮州缴械献城。兵不血刃。布置善后。亦颇有条理。所办甚为妥速。所有此次收抚洮州降回。及华家岭牛营沟等处剿贼获胜。并前次鸳鸯觜等处胜仗。在事出力文武员弁兵勇。均准杨岳斌汇案择尤保奏。毋许冒滥。昨谕杨岳斌将曹克忠军调赴兰州援剿。巩昌军务。另行派员接办。即著迅速调派。兰州标兵。因饥生变。省外各回眈眈窥伺。情形十分危殆。而杨岳斌本日来报。绝未提及。实堪诧异。该督务当懔遵叠次寄谕。赶紧进兵。先剿省外各回。再行进省。设法抚定。持平办理。不得稍存成见。以副委任。另片奏、粮台事宜。仍令林寿图专摺奏报等语。林寿图前辞专奏。业经降旨允准。以后粮台事宜。仍由杨岳斌具奏。如该督已回兰州。遇有粮台急应入奏之事。即就近由刘蓉奏报。以期事权归一。将此由五百里各谕令知之。　　

○以四川劝办甘肃军饷出力。予已革布政使毛震寿开复道员。余加衔升叙有差。　　

○丁酉。谕军机大臣等、官文奏、整顿鄂军。并明字四营。骤难抽调赴甘一摺。张赖等逆。现窜曹单丰沛一带。距鄂境虽远。而贼踪剽疾。总须先事筹画。以备不虞。官文、曾国荃、现拟整顿各营。将杨朝林等军分别遣留。腾出饷源。由该抚另选良将。添募精壮。俾成劲旅。所筹尚是。即著该督抚和衷商办。将新募各营。认真训练。务使战守有资。毋得空言了事。杨岳斌前调之蓝斯基四营。想即系蓝斯明所部。该督以鄂省兵单。拟请仍留防剿。惟甘省贼势蔓延。又无得力将弁。事机倍形吃紧。朱南桂、刘连捷等、前经杨岳斌奏调。又为曾国荃调赴鄂省。甘省更无可恃之军。仍著官文、曾国荃、于该数员内。酌量分拨赴甘。毋得稍分畛域。以顾大局。鲍超一军。亟盼北来。何以尚在江西。著该督抚赶紧咨催赴豫。不准任意逗遛。并将该军饷需。妥为解济。以利军行。将此由五百里各谕令知之。　　

○戊戌。安徽巡抚乔松年奏、军务未平。请展缓查阅营伍。从之。又奏、福建建甯镇总兵官张得胜、籍隶湖南。家有老母。请将本任养廉。就近在湖南藩库支领。得旨、著该抚咨明李瀚章。准其就近支领。以示体恤。他员不得援以为例。　　

○以故车臣汗贝子衔扎萨克头等台吉敏珠尔多尔济子车林多尔济袭职。　　

○准丁忧云南提督唐友耕回籍守制。以云南鹤丽镇总兵官马如龙署提督。　　

○以直隶天津捐输军饷。永广学额六名。灶籍一名。　　

○以江苏捐输军饷。永广太仓州学额五名。镇洋县二名。　　

○以奉天克复双城堡出力。赏副管乌林布等花翎。委防御布库鄂绰尔等蓝翎。余升叙开复有差。　　

○以四川官军剿办贵州土匪获胜。予副将刘鹤龄等升叙有差。阵亡游击谌见寿。守备皮明玉、千总郭宗藩、把总邓成道等、祭葬世职加等。　　

○己亥。以京畿雨泽愆期。上诣大高殿祈祷行礼。　　

○遣惇亲王奕誴诣时应宫。恭亲王奕?诣昭显庙。钟郡王奕詥诣宣仁庙。孚郡王奕譓诣凝和庙。拈香。　　

○谕内阁、贝勒载治之第二子著命名溥偕。　　

○谕军机大臣等、富明阿奏、遵旨体察吉林军务情形。酌拟办理一摺。马贼姜洛道等由勒克山西窜。李半疯等盘踞平甸子地方。欲往西北窜扰。亟应迅速剿捕。以净余氛。富明阿现拟饬乌里布、统带黑龙江征兵。会同春寿所统吉林马步队前往攻剿。调富尔荪来省。自行出省督师。所筹均尚周密。即著该将军妥速筹办。务将各股贼匪。摉捕净尽。以副委任。被扰地方。当饬常海等认真清查。妥筹抚字。毋令一夫所所。阿勒楚喀副都统。即著以胜安署理。双城堡总管。即著以喜贵署理。责令将一切善后事宜。实力妥办。富明阿遵议从征残废兵丁。请将年逾六旬者。仍照定例月支半饷。未及六旬告退后伤病痊愈者。俱照兵丁一体应差。仍食半饷。征兵并未伤废者。不准告退冒饷。于国家矜恤将士整饬戎行之意。均不相背。即著照所请行。富淩阿既不得兵心。著暂停奖励。仍饬令奋勉图功。以观后效。另片奏、革员安荣现应起解赴戍。绅民保留恳切。奏明请旨等语。安荣著准其暂停起解。仍留伯都讷城。协同新任同知办理防堵抚绥事宜。如再不知奋勉。即著迅速起解。不得再行渎请。将此谕令知之。　　

○又谕、曾国藩奏、捻匪自山东南窜。追剿叠胜。请将出力员弁奖励。并捻势回窜曹濮等处。分路布置。拟挑运河防守各摺片。张赖等逆全股。因黄运两河防守严密。不能抢渡。折向南趋。刘铭传督军击之于龙堌集。大获胜仗。周盛波一军。复由钜野迎至菏泽。续获胜仗。该逆叠遭挫败。已有分股散窜各路之势。昨据吴棠奏称、张赖等逆。扰及丰萧砀山等处。任柱复分股窜至邳睢境内。砀山现已被困。张逆并有取道丰县窥伺蒙亳之说。当经谕令曾国藩、吴棠、乔松年、分别防剿。兹据曾国藩奏称、张牛等逆。由丰县折回单县。并闻有分窜雉河亳州之说。任柱一股。由永城砀萧窜至睢甯。距宿迁不远。与吴棠前奏情形大略相同。该大臣务当督饬刘秉璋所部。与吴棠派出各军。联络声势。杜贼东窜。力保完善。一面知会乔松年督兵堵截。与回防归德之周盛波一军。互相援应。以杜纷窜。贼既有回窜曹濮之意。运河防军。尤当严加整饬。著曾国藩、阎敬铭、妥筹布置。不可稍形松懈。东路之防。既以运河为阻截捻踪之界。则修浚之工。不宜稍缓。著曾国藩会同阎敬铭等。赶将河身浅窄处所。大加挑浚。务令一律宽深。足以限制贼马。并于河岸增堤置栅。俾资扼守。将此由五百里各谕令知之。　　

○以山东乌官屯等处追剿窜匪获胜。提督周盛传、总兵官周盛波、得旨嘉奖。并赏白玉翎管各一支。白玉搬指各一个。火镰各一件。大荷包各一对。小荷包各二个。佐领吉尔洪额等花翎。恩骑尉保成等升叙有差。　　

○以直隶衡水捕获匪徒。赏升用知州知县高维翰花翎。余加衔升叙有差。　　

○蠲缓江苏铜山、沛、二县暨徐州卫被扰地方新旧额赋有差。　　

○蠲缓江西莲花、金溪、崇仁、宜黄、东乡、南城、南丰、新城、广昌、泸溪、临川、南昌、新建、进贤、清江、新淦、安福、鄱阳、余干、建昌、德化、湖口、峡江、乐平、永新、彭泽、丰城、新喻、德安、二十九厅县被扰被水被旱地方新旧额赋有差。　　

○庚子。谕内阁、前因都察院奏、图观呼图克图。呈请准用康熙年闲恩赏前辈物件。当令理藩院详查例案具奏。兹据奏称、康熙年闲恩赏该呼图克图前辈物件。详查该衙门及喇嘛印务处。均无案据。即道光年闲该呼图克图前辈住京当差。亦无准用前辈恩赏物件明文等语。图观呼图克图呈请各节。既无例案可稽。所请赏用康熙年闲恩赏前辈物件之处。著不准行。　　

○又谕、文祥等奏、匪首伏诛。余党遣散一摺。奉天马贼。自逆匪王起周荣被诛后。马傻子一犯。尚敢率其党与。屡抗官军。扰害奉天吉林热河三省。凶恶众著。实为法所难容。该逆因被官军击败。追剿穷蹙。赴花里雅春军营乞降。文祥等以该逆罪大恶极。与被胁反正悔罪输诚者迥异。因将该逆押赴军前正法枭示。并将其死党王振东、齐海等、一并正法。足以昭炯戒而快人心。其余党三百余名。概予免罪。业经分别赀遣。此外先后投诚各众。果能真心向化。痛改前非。朝廷必当宽其既往。咸与维新。以示法外施仁至意。　　

○又谕、文祥等奏、请将人地不宜之副都统降补等语。盛京副都统花里雅春、前在广甯守城。尚知奋勉。自简放实缺以来。渐近浮动。办事亦多率意。于人地不甚相宜。花里雅春著以协领降补。　　

○又谕、前因刘蓉奏参杨能格、于各营粮饷分拨不均。营私侵蚀各情。谕令杨岳斌、赵长龄查奏。兹据奏称、粮台收支有无浮冒。全以支发底簿及历任报销册为凭。杨能格以前办粮台之熙麟文煜两任报销册籍。均未移交。该臬司本任粮台收支各款。业已奏准自行报销。所有底簿不肯交出。庆防弁勇兵饷。较之发给前敌及泾防各营。多至数倍。显有捏词偏袒匀拨不公情事。其支发庆防亲兵马队饷项。则照楚军章程。八营弁勇。则照熙麟等旧章减扣发给。于魏添应新招马队。又照楚章支给实银。办理均属两歧。请旨先行交部严议等语。杨能格自接办粮台后。于支发粮饷。意为轻重。以致物议沸腾。实难辞咎。著先行交部严加议处。其经手粮台收支款项。著杨岳斌严饬赶紧造册。报部核销。以杜弊窦而昭核实。寻吏部议、杨能格应降四级调用。不准抵销。从之。　　

○谕军机大臣等、文祥等奏、接奉寄谕。核陈奉省贼情。绘图呈览一摺。牛庄收复后。室庐俱尚无恙。营口前经派兵驻扎。现在败匪南窜凤凰城之东。复由安平河等处逃逸出边。至山内潜匿。而兴京附近之新兵堡湾甸子等处。探有贼匪四五百名。经富和等进剿。逆踪远避。该处峰峦绵亘。易于薮奸。著饬令刘景芳、潘永春等、分道摉捕。毋任再行啸聚滋事。至西路单家五台子等处。被击余匪。或五六十人为一股。或三四十人为一股。此时畏慑声威。不敢肆扰。诚恐大兵一撤。三五成群。复图句煽。仍为地方之患。文祥假期已满。福兴管理神机营差务。亦属紧要。该大臣等亟应来京供职。节次由京派出及直隶天津所调之旗绿各营。除凯撤外。应酌留奉省若干以备防剿之处。著与都兴阿会商调派。即著该将军接办奉省军务。并准其节制各军。以期事权归一。其余该大臣等经手未尽事宜。一并移交该将军。会同兼尹府尹等妥筹办理。围场内窜匪。必须剿捕。其安分良民。不得概行诛戮。著都兴阿认真筹办。为一劳永逸之计。将此由五百里各谕令知之。　　

○又谕、有人奏、直隶武强县知县刘振中昏庸贪鄙。于徵收地丁。每两勒加银五六钱。纵令官亲谭姓、门丁刘二、招摇纳贿。税书高姓弟兄三人。习教结匪。沿村抢劫。该县并不拏禁。又增设税局。加徵车船布帛各税。并藉修城垣。苛派民闲。及小范镇地方路劫之案。延不详办。请饬查办等语。刘振中前经被人参奏。曾寄谕刘长佑确查。兹览所奏各情。与前参大略相似。如果属实。实为地方之累。著刘长佑汇入前案。一并确切查明。据实参奏。毋稍延宕。原片著钞给阅看。将此谕令知之。寻奏、遵查刘振中被参各款。均无实据。惟劝捐修城。先令殷商垫办。并未禀请立案。究有不合。请交部议处。从之。　　

○河南巡抚李鹤年奏、请调直隶总兵官余承恩。道员段广瀛、前河南知府朱光宇等、赴营差委。允之。　　

○调甯古塔副都统色尔固善为盛京副都统。伯都讷副都统高福为甯古塔副都统。以降调齐齐喀尔副都统定安为伯都讷副都统。　　

○护江苏巡抚布政使刘郇膏丁忧。以按察使郭柏荫为布政使。并护巡抚。翰林院侍讲学士刘秉璋为江苏按察使。
  </div>
  <div class="pagination">
   <a href="清实录同治朝实录_page248.html">
    上一页
   </a>
   <span>
    ...
   </span>
   <a href="清实录同治朝实录_page244.html">
    244
   </a>
   <a href="清实录同治朝实录_page245.html">
    245
   </a>
   <a href="清实录同治朝实录_page246.html">
    246
   </a>
   <a href="清实录同治朝实录_page247.html">
    247
   </a>
   <a href="清实录同治朝实录_page248.html">
    248
   </a>
   <span class="current-page">
    249
   </span>
   <a href="清实录同治朝实录_page250.html">
    250
   </a>
   <a href="清实录同治朝实录_page251.html">
    251
   </a>
   <a href="清实录同治朝实录_page252.html">
    252
   </a>
   <a href="清实录同治朝实录_page253.html">
    253
   </a>
   <a href="清实录同治朝实录_page254.html">
    254
   </a>
   <span>
    ...
   </span>
   <a href="清实录同治朝实录_page250.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
