<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 266 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 266 页/共 1316 页</h1>
    <div class="content">○丁未。谕内阁、刘锦棠、谭钟麟、张曜、奏请变通新疆官制营制各摺片。著各该衙门速议具奏。寻奏、新设南路道厅州县等缺。系为治理得人起见。应准如所请。至三四品阿奇木依什罕伯克各有专责。今请裁撤衔额仅留顶戴。回民能否相安。并世袭王公台吉所兼伯克职任、暨吐鲁番协理旗务伯克等。向有呈进贡物及年班等事。是否仍照旧制。未据声明。应请旨饬令该大臣等妥议章程具奏。城垣衙署坛庙仓廒监狱驿传塘站等工。应令核实估计具报。其徵粮较多之处。兵食有余。即行折徵银两。与从前南路各城折变之例相符。均应照准。从之。现有方略　　

○又谕、御史陈启泰奏、太常寺卿周瑞清包揽云南报销。经该省粮道崔尊彝、永昌府知府潘英章、来京汇兑银两。贿托关说等语。著派麟书、潘祖荫、确切查办。据实具奏。现月　　

○谕军机大臣等、有人奏、四川万县知县于德楷、用盐勇站堂。廪生万含光、无故被殴。文生向京城、以赎田掌责。结土豪陈地扶等为里总。包揽词讼。在白羊坪等处。重立盐店。强卖渔利。纵勇搕诈向明珠钱三百串。军功黄世安、以田土被笞。监生王嵩山等、无辜滥刑斥革。又资州知州高培谷、前随其父高以庄在云阳县任内。向邑人强贷捐纳知县。未及一年。勒捐十余万金。民怨沸腾。联名上控。嗣在重庆强抽猪厘。屠户罢市。夤缘保升。以酷济贪。久为民害。又奉节县知县耿士玮、信任门丁廖松亭私设卡房。搕索民财。擅打生员。县丞胡淩文、因钱债细故。当街笞责。威逼典史陈树烈自尽。以重贿和息。每案罚钱。尽归私囊。又酆都县知县何诒孙、纵门丁赵二开设钱店茶馆。为通贿之路。用林标为九轮总役。遇案勒钱。致大堂缢死一人。于条粮擡高银价。两年浮收万金。文生陈继昌、获贼送县。反被拘锁。迎春摆马百十匹。致踏毙者一百六十余人。请饬查办等语。州县为亲民之官。宜如何洁己慎刑。爱惜民命。若如所奏贪酷情形。实出情理之外。著丁宝桢按照所□□□尔□各节。确切查明。据实□□□尔□奏。毋稍徇隐。原片著钞给阅看。将此谕令知之。现月　　

○又谕、前据张之洞奏、已革藩司葆亨、道员王定安、贪黩营私各节。当经降旨将该革员等惩办。所奏滥支各款内。并有奏结不发之款。国帑攸关。不容稍有亏短。著张之洞详细确查。将不应支发及蒙混开销款项。责令葆亨、王定安、分别赔缴。并此外有无侵蚀之款。一并查明具奏。将此谕令知之。现月　　

○又谕、张曜奏、敬抒愚见恳准赏假一年。并将嵩武军分别留撤一摺。所陈裁汰勇丁。规复兵额。变通营制各节。已有旨令各衙门速议具奏矣。现在伊犁界务未定。南路边防。关系甚重。仍须妥筹布置。张曜向来带兵。甚为得力。际兹防务紧要。岂可请假远离。仍著该提督督饬所部各营。严密防守。毋稍疏懈。以副委任。所请赏假一年之处。著毋庸议。将此谕令知之。现月　　

○又谕、张树声奏、获致朝鲜乱首李昰应。暨添调练军东渡各摺片。吴长庆等统领官军。驰至朝鲜国都。将李昰应获致。现已解送到津。此次援护朝鲜。张树声督饬吴长庆等迅赴事机。获致乱首。俾该国王得以复其政权。徐图善后之策。办理深合机宜。殊堪嘉尚。著将李昰应暂行妥为安置。俟李鸿章到津后。会同张树声、向李昰应究出该国变乱缘由。及著名乱党。详细具奏。候旨遵行。吴长庆现派队伍围攻枉寻利泰两村。著饬令该提督稳慎进攻。将乱党渠首。迅速捕除。一面妥筹防范。镇定人心。以安反侧。所有出力文武员弁。俟事竣后。准其择尤保奏。吴长庆所统各营。不敷分布。现已添调总兵黄金志、带队前往。将来应否添调重兵。著李鸿章等随时体察情形。酌量办理。将此各谕令知之。洋务　　

○己酉。仁宗睿皇帝忌辰。遣官祭昌陵。照录　　

○谕军机大臣等、户部总理各国事务衙门奏、东北边防经费。各省报解迟延。请旨严催一摺。据称各省关应解本年东北边防经费。截至七月止。除已解到银六十四万五千两。暨报解银十六万两外。尚欠解银一百十九万五千两。请旨严催等语。此项经费银两。关系紧要。自应迅速筹解。以济要需。著各该将军督抚监督。将欠解银两。赶紧筹解。傥再迟延。即著户部照贻误京饷例。指名严□□□尔□。原单著分别摘钞给与阅看。将此由五百里谕知福州将军、两江闽浙湖广两广四川江苏安徽浙江福建江西山东山西湖北湖南广东各督抚、并传谕粤海关监督知之。现

月

　　

○漕运总督庆裕奏、江水积涨不消。拟严守堤防。后开各坝。得旨、仍著督饬在工各员。实力防护以保农田。　　

○以理藩院尚书麟书为崇文门监督。镶蓝旗蒙古都统穆隆阿为副监督。　　

○庚戌。予绥定营积劳病故。甘肃遇缺题奏道桂芬、荫恤加等。摺奏　　

○辛亥。谕内阁、御史谭承祖奏、京师地面。近来藉端生事之人。各分地段。纠党肆行。设有嫌隙。竞相报复。毫无忌惮。请饬拏究等语。辇毂重地。岂容此等匪徒。肆意扰害。似此逞凶滋事。暋不畏法。殊堪痛恨。著步军统领衙门、顺天府、五城御史、一体访拏。从严惩办。以儆凶顽而安良善。现月　　

○谕军机大臣等、御史谭承祖奏、江西河道淤塞。急宜乘便疏通一摺。据称江西近年以来。水患频仍。由于鄱阳湖不能消洩。支河闲有壅阻。他如吉安抚州各处。亦因河身淤浅。不能容水。以致常被水灾。该省现有水师营弁勇三千余人。正宜藉此兵力。设法挑穵等语。江西频年水患。皆因河道淤塞。不能畅消所致。亟宜设法开通。以苏民困。应如何妥筹疏浚之法。著李文敏体察情形。酌度办理。另片奏、景德镇。现被水灾。请饬一体抚恤等语。著李文敏即将该处被灾户口。详细查明。妥为抚恤。毋令一夫失所。原摺片著钞给阅看。将此谕令知之。　　

○守护东陵大臣镇国公溥廉奏、审理要案。内务府郎中文荣不知远嫌。请交部严议。得旨、文荣投递名片。原属不知远嫌。该员究竟有无请托偏袒情弊。著溥廉等查讯明确。再行具奏请旨摺包　　

○壬子。署黑龙江将军文绪等奏由军功保至总管协领。人员过多。拟按旗翼。先行借补骁骑校。以次按品递相推补。下兵部议。摺包　　

○癸丑。谕内阁、麟书、潘祖荫奏、请饬提要证归案审讯一摺。据称周瑞清被□□□尔□包揽云南报销一案。现经严讯天顺祥乾盛亨商人王敬臣、阎时灿等。据供潘英章、崔尊彝、均曾在各该铺汇用银两。请饬提讯等语。云南粮储道崔尊彝、现在请假回籍。永昌府知府潘英章、业已回任。著云贵总督、云南巡抚、安徽巡抚、饬令崔尊彝、潘英章、迅速赴部。听候质讯。不准稍有迟延。太常寺卿周瑞清著听候查办。毋庸在军机章京上行走。现月　　

○谕军机大臣等。李鸿章奏、官军捕治朝鲜乱党情形。并商办善后事宜一摺。朝鲜乱党。经提督吴长庆等督兵摉捕。擒获一百七十余人。将罪状较著者立予就戮。胁从者酌交释放。现在乱党业已剿散。该国大势粗定。办理甚为妥速。日兵未撤以前。自应留军驻守。著李鸿章、张树声、饬令吴长庆等严肃营规。妥为镇摄。仍认真摉捕余党。以净根株。李昰应现已解回天津。并著李鸿章等仍遵前旨。详细究问具奏。至善后一切事宜。关系紧要。该国现经派员到津。即著悉心商度。次第酌办。将此由四百里各谕令知之。洋务　　

○协修官许承尧恭纂　　

总纂官熊方燧恭辑监修总裁世恭阅二签七月初五日正总裁那恭阅八月十二日专司藳本陆恭覆阅壬子十一月二十日　　

徐恭阅十一月初九日　　

荣月日副总裁唐月日　　

宗室宝恭阅二签六月二十一日

　　

郭恭阅七月十九日　　

陈恭阅三签十月二十二日初校修改上卷肆拾签吴家棣恭校熙月日覆校修改上卷拾壹签吴葆諴详校宗室麒月日总校修改上卷伍拾签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百五十　　

光绪八年。壬午。八月。甲寅朔。上诣长春宫问慈禧端佑康颐昭豫庄诚皇太后安。至癸未。皆如之。内起居注　　

○署直隶总督张树声奏、交卸北洋通商事务。请先开两广本缺。得旨、张树声前在两广总督任内。办事实心。力求整顿。自调署任以来。办理一切。亦合机宜。朝廷正资倚任。所请著毋庸议。摺包　　

○又奏、张独多三厅。现难遽定学额。请将童生暂行酌量进取。下部议行。摺包　　

○命兵部右侍郎徐郙提督安徽学政。吏部右侍郎祁世长提督浙江学政。翰林院侍讲学士陈宝琛提督江西学政。叶大焯提督广东学政。翰林院编修冯光遹提督福建学政。高钊中提督湖北学政。冯文蔚提督河南学政。吕凤岐提督山西学政。慕荣干提督陕西学政。詹嗣贤提督广西学政。丁立干提督云南学政。孙宗锡提督贵州学政。顺天学政孙诒经、江苏学政黄体芳、湖南学政曹鸿勋、山东学政张百熙、甘肃学政陆廷黻、四川学政朱逌然、奉天府府丞兼学政朱以增、俱留任。现月　　

○调福建福甯镇总兵张其光为浙江温州镇总兵官。浙江温州镇总兵关镇国为福建福甯镇总兵官。现月　　

○以失察勇丁。革直隶副将葛正明职。摺包　　

○乙卯。谕内阁、湖南提督鲍超奏、四川夔州至湖北沿江一带。向有救生红船。惟险滩过多。红船尚少。遇有覆溺船只。救护不及。情形甚惨。请饬添设等语。著湖广总督四川总督湖北巡抚筹拨款项。于著名险滩处所。酌量添设红船。并饬属随时认真救护。以保行旅。现月　　

○湖南提督鲍超奏、因病恳请开缺。允之。现月　　

○上以祭社稷坛。自是日始、斋戒三日。　　

○丙辰。谕军机大臣等、清安、额尔庆额奏、勘分科境边界。未敢冒昧从事等情。绘图呈览。请饬妥议一摺。据称现在分界。若将新约内之奎峒山。及科属之哈巴河等处。分入俄界。既失地利。而蒙民等无处容身。恐滋事端等语。所奏自系实在情形。该处界务。崇厚贻误于前。曾纪泽力争于后。既定新约。祇可就原图应行勘分之处。力与指辨。酌定新界。金顺等务当懔遵六月二十一日谕旨。详慎商办。毋庸另行交议。至图中黄线以西。蒙民哈夷。约有若干。应如何择地安插筹款抚恤之处。并著清安、额尔庆额、会商金顺、升泰、悉心妥筹具奏。惟分界期迫。一时恐难就绪。应由金顺升泰、知照俄国分界大臣。量议推展。以期勘定之后。彼此得以相安。并由总理各国事务衙门。照会俄国使臣。并知照曾纪泽转咨办理。将此由五百里各谕令知之。洋务　　

○又谕、给事中邓承修奏、朝鲜乱党已平。球案未结。宜乘此声威。特派知兵大臣。驻扎烟台相机调度。厚集南北洋战舰。分拨出洋梭巡。更番出入。为扼吭拊背之谋。其驻扎朝鲜水陆各军。暂缓撤回以为掎角。责日本以擅灭琉球肆行要挟之罪。日本必有所惮。球案易于转圜等语。所奏不为无见。著李鸿章、张树声、酌度情形。妥筹具奏。将此各密谕知之。寻奏、战舰分布各海口。不敷调集。烟台无炮台。无电报。移驻较难。请从缓议。报闻。洋务摺包　　

○浙江巡抚陈士杰奏、浙属下游。水灾甚重。请将赈款作正开销。得旨、著即将应办赈抚及豫筹接济各事宜。次第认真办理。以恤灾黎。毋任失所。所有筹拨各款。准其作正开销。　　

○命大学士文煜驰驿前往东陵。查办事件。　　

○以户部左侍郎王文韶兼署吏部右侍郎。工部左侍郎孙家鼐兼署礼部左侍郎。顺天府府尹周家楣署礼部右侍郎。都察院左副都御史陈兰彬署兵部右侍郎。现月　　

○以直隶天津镇总兵周盛传为湖南提督。记名提督丁汝昌为直隶天津镇总兵官。　　

○丁巳。祭先师孔子。遣大学士灵桂行礼。外起居注　　

○谕内阁、刑部奏、请饬各省认真办理秋审等语。各省办理秋审案件。自应详核情节。分别实缓。以期无枉无纵。叠经降旨严行申饬。乃近来积习相沿。竟将金刃伤多且重、及情凶近故、情同拒捕之案。亦复格外从宽。率行议缓。本年经该部由缓改实者。较往年尤多。无非狃于救生不救死之说。并为规避失入处分起见。殊非刑期无刑之道。嗣后各省将军督抚等于秋审各案。定拟实缓。务须悉心酌核。认真办理。以持情法之平。用副朝廷明刑弼教至意。将此通谕知之。现月　　

○戊午。祭大社大稷。遣惇亲王奕誴恭代行礼。外起居注　　

○谕内阁、翰林院编修刘海鳌奏、新疆善后事宜。请权缓急一摺。著各该衙门归入刘锦棠等摺片。一并议奏。现月　　

○又谕、吏部候补主事唐景崧、著发往云南交岑毓英差遣委用。现月　　

○谕军机大臣等、金顺奏、分界大臣启程日期一摺。长顺、沙克都林札布、现已前往那林哈勒噶地方。与俄官晤商分界事宜。著金顺知照该大臣等详细查勘。妥为办理。并懔遵六月二十一日八月初三日两次谕旨。将科境界务。应如何勘分之处。详慎筹办以安边境。毋任滋生事端。另片奏、分别刊刻销毁关防等语。升泰前已有旨令其折回伊犁。并著仍遵前旨。将分界善后诸务。与该大臣悉心商办。将此由五百里谕令知之。洋务　　

○予故江苏扬州府知府何金寿宣付国史馆立传。现月　　
</div>
    <div class="pagination">
<a href="清实录光绪朝实录_page265.html">上一页</a><span>...</span><a href="清实录光绪朝实录_page261.html">261</a><a href="清实录光绪朝实录_page262.html">262</a><a href="清实录光绪朝实录_page263.html">263</a><a href="清实录光绪朝实录_page264.html">264</a><a href="清实录光绪朝实录_page265.html">265</a><span class="current-page">266</span><a href="清实录光绪朝实录_page267.html">267</a><a href="清实录光绪朝实录_page268.html">268</a><a href="清实录光绪朝实录_page269.html">269</a><a href="清实录光绪朝实录_page270.html">270</a><a href="清实录光绪朝实录_page271.html">271</a><span>...</span><a href="清实录光绪朝实录_page267.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
