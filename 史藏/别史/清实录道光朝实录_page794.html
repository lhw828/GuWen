<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 794 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 794 页/共 848 页</h1>
    <div class="content">
○遣官祭端慧皇太子园寝。　　

○谕军机大臣等、梁宝常奏、查办洋盗情形一摺。浙省洋面辽阔。盗船滋扰商渔多致被害。迭经设法兜拏。严行惩办。而此拏彼窜。尚未净绝根株。现复有在洋行劫、掳人勒赎情事。该提镇统带舟师出洋。督缉拏获多犯。小羊山洋面盗船。胆敢拒捕。经兵船围剿复获多名。击沈盗船一只。此外报劫之案尚多。亟应严密缉拏。尽法惩治。著该抚严饬该管道府营县并委员等、前往石浦一带内外洋面。会同水陆文武员弁。购线访缉。严行拏办。务将巨盗积窝。悉数捦获解究。傥仍复玩泄。查无破获。即行从严参办。以肃洋政而息盗风。至浙江提督。现将善禄简调。已谕令即赴新任。毋庸来京请训。惟到任尚需时日。该抚责无旁贷。务当督饬文武员弁。加意整顿。毋稍疏懈。是为至要将此谕令知之。　　

○又谕、寄谕浙江提督善禄。昨已有旨将善禄调补浙江提督。本日据梁宝常奏、洋面盗风未熄必须提督亲身出洋。严密督缉等语。该处洋面盗船行劫。亟宜严拏惩治。该提督接奉此旨。著即前赴新任。毋庸来京请训将此谕令知之。　　

○癸巳。江苏巡抚陆建瀛奏、装运捐米。八月以后西风当令。船行较迟。须俟立春以后。东风渐转。始可开行。下部知之。　　

○甲午。谕直隶总督讷尔经额。陶煜文已放。通永镇总兵。朕看其人。甚属去得何必拘定资格。然该镇系属新设。又为紧要之缺。陶煜文是否相宜。抑或与别镇对调。卿其酌核覆奏。寻奏、陶煜文熟悉营务及海防情形。于通永镇总兵一缺。实属相宜。仍请补授。报闻。　　

○乙未。谕内阁前据回民丁灿廷等、控告香匪万重刘书等串谋灭杀无辜。已交林则徐、程矞采亲提严讯矣。此次复据云南回民杜文秀等控告匪棍刘书等挟嫌藉端诬控从逆。致被摉杀抢掠。迨招抚回籍后。又被杀害多名等情。匪棍扰累无辜。大为地方之害。必应严切讯究从重惩办。著仍交林则徐等、亲提人证卷宗秉公严讯。按律定拟具奏。将匪徒查禁。要犯严惩。以纾积忿而快人心。原告杜文秀、刘义、该部照例解往备质。寻奏先后遵旨查拏匪犯。共计四百三十余名。均陆续审明。分别淩迟斩绞遣军流徒等罪名奏闻在案。兹将京控名单。与已办人犯姓名。互相校对。内已淩迟者张时即张时重、张复儒二名。斩枭者刘复华等、十三名。斩决者张界等、十一名。绞决者刘书等、三名。绞监候者赵草果等、二名。遣犯改发者沈聚成等、三名。拟军者周郁等、二十六名。拟流者王全等、三名。拟徒者杨春富等、三名。统计京控单内已经办罪者六十六名。除淩迟斩枭斩决各犯不便稽诛。已于未审京控之前。业经处决外。其绞决之刘书、周曰庠二犯。前经声明。俟提同原告质讯后。再行处决。其余定拟监候、及遣军以下人犯。亦经提到原告丁灿廷、木文科、杜文秀、刘义等四名。逐一质对。该原告均极输服。续获之黄溃一犯。曾为勒休知州恒文服役胆敢附和哨匪。刃毙人命。复将妇女掳藏。又纵练丁掳掠。应比照谋叛斩立决律。拟斩立决加重枭示。审明后即恭请王命。将该犯处斩枭示。李九舟、李廷玉二犯。各毙练勇回民二命。应拟斩枭严萃容、孙幅沅、马中骥、辉溃登四犯。各杀回民一命。拟斩决。除辉溃登系另案重犯。业经先行正法。马中骥于解省后病故。无庸议外。李九舟等四犯。当即咨明提臣、会同迤西道。恭请王命。即将各犯在大理府正法。免致稽诛。至单开各犯。屡讯坚供并未烧香为匪。该原告等亦供并未认识、不能指出为匪确据者、自应分别释回。其有实曾戕杀回民。而该原告转未控及者亦先后并获多人。俱讯明正法。统归入哨匪案内录供报部。原告丁灿廷等控词均有失实之处。本应照申诉不实律定拟。姑念伊家均已被害。情殊可悯应请免其责处。至黄溃一犯。系勒休知州恒文之家人。即使并未纵容。亦属昏愦不职。且该员系与已革道员罗天池、同办此案。罗天池业经奉旨革职。永不叙用。该员事同一律。仅予勒令休致。不足蔽辜。相应请旨将勒休知州恒文、一并革职。得旨、恒文著革职。永不叙用。以示惩儆。　　

○丙申。准浙江杭严头帮漕船遭风冲没米八百二十九石分限买补。　　

○丁酉。谕军机大臣等前据奕湘等奏、查勘东边各处卡伦情形。并将议准边外善后章程内应办各事宜拟议条奏一摺。当交军机大臣议奏。兹据该大臣等悉心核议。均如该将军所议办理。惟周历巡查。须借用朝鲜船只一节。以后每届出巡前期。著盛京礼部侍郎、先期知照朝鲜国王。豫备船只。必须遇有临江陡壁人马实在难行之处。方准该弁兵等乘坐。不得沿江溯游托辞巡查。藉以偷安傥该弁兵等以乘船为安逸。并不实力稽查或诡称无乘骑摉查之路。而以乘船为自便之计。遇有险峻之处。擅自折回以致匪徒续有潜匿垦地情形除由下季统巡官赶紧平毁查明系何年所垦。以凭查核参处外。仍著将各该员兵丁、分别严议治罪。断不准稍涉回护。至乘坐船只。例有一定。如敢有藉词需索多添船只者。立即加等惩办。嗣后每届三年。特派大臣督同统巡及巡查守卡各官。认真巡查并会同吉林将军、一体派员稽查。均当周历察看。严行堵缉。一有流民溷迹。即行根究查拏。出力者量予鼓励。怠玩者立示惩创。务使匪徒潜踪。弊端永杜。是为至要。若复奉行故事查察不周。以致仍有匪徒潜匿垦地。经朕查出。或别经发觉惟派出之大臣、及该将军等是问。恐不能当此重咎也。原摺著钞给阅看。将此各谕令知之。　　

○戊戌。以云南候补总兵官荫德布、为鹤丽镇总兵官。命改名音德布。　　

○以督办采矿出力。予广东候补通判顾炳章尽先补用。　　

○命陕甘总督布彦泰拨银二万八千三十九两。解赴乌什备道光二十九年经费。　　

○庚子。谕内阁、德诚等奏查出剥船夹带搀米之物。请饬严禁一摺。海船商米用剥船运通。经该侍郎等饬令坐粮厅细心查验。起出稻壳锯末水藻等物。讯系有小船售卖此物。专为搀和米粮之用。现值粮运盛行。此等棍徒。贩卖搀和之物。大为米粮之害。弊端百出。尚不止此。亟宜严行查禁。以清其源。著直隶总督、严饬天津地方文武各官。密访严拏。随时惩办。至粮船入直隶境后。及剥船协运各水手。人数众多。诡计杂出。凡有弊关漕米者。均著该督饬委员弁。随时厘剔。并责成专管剥船之丞倅。认真查察从严惩办以肃漕政而杜奸谋。　　

○以广西银价日昂。暂停钱局鼓铸。从巡抚郑祖琛请也。　　

○辛丑。上诣绮春园问皇太后安。　　

○谕军机大臣等、耆英等奏、缕陈近日办理夷务情形一摺。览奏均悉。据称夷情反覆无常。海上传闻不一。虽据探得该夷国中、饥馑瘟疫。死亡过半。又据闻该国主以口□德酋肇衅为非。严行申戒。要皆未足凭信。该夷以通商为本。夷情向背。视乎贸易之通塞。税课之衰旺。本年五月以来。徵收税银。较前两月不止加倍。夷情自不至决裂。惟所求租地建房等事。粤民义愤所激。辄事阻挠。现经该督等督率委员地方官及绅士等。悉心筹画。数月之久。该夷仅得以重价承租新豆栏数丈之地。此外尚未定局。该夷或以众意之难回。渐消觊觎。或因所事之不就。别启纷争等语。该督等惟当持以公平。晓以情理。仍督饬地方官。密为筹画。层层布置。并密饬水陆各营。共备不虞。既不可过事张皇。尤不宜稍疏防范。仍一面选派员弁。密探夷情。相机办理。随时具奏。另摺片奏、续接夷酋来文。仍请于西藏指明旧界。并接奉寄谕。仍请饬随时酌办等语。该酋此次来文。与前说无异。惟究有无派遣夷目、前往西藏之处。琦善现在总未奏到。已有旨谕知琦善。随时察看情形。酌量办理。并将原摺片钞给阅看矣。将此谕令知之。　　

○又谕、本日据耆英奏、续接＜?口英＞夷口□德酋来文。仍请于西藏指明旧界一摺。又片奏、接奉寄谕钞摺。应随时体察酌办等语。该夷诡谲百出。据称已派夷目。前往查明旧界办理。该藏果否已有夷目前往。是否祇欲查明旧界。抑别有影射情事。著琦善随时密探。若别有诡谋。著即据理驳斥。以服其心。耆英等摺片、著钞给阅看。将此谕令知之。　　

○山东学政何桂清、奏报岁试情形。得旨、人心不古。祇知舞弊徼幸。不顾廉耻为何事。若稍宽纵。有犯不惩。尚可问耶。汝其勉力为之。　　

○赠故杭州将军桂轮、太子太保。予祭葬。赏银五百两治丧。　　

○拨江南江宁、扬州、淮安、通、松江、常州、镇江、庐州等府州属常平仓谷二万石。协放帮丁行月等米。　　

○壬寅。仁宗睿皇帝忌辰。遣官祭昌陵。　　

○上诣安佑宫行礼。　　

○谕内阁、桂轮继子麟兴、著加恩百日孝满即行承袭公爵。毋庸俟年终。由该旗带领引见。用示朕追念长龄著有勋劳之至意。　　

○又谕、廉敬奏、夷匪潜出滋扰经官兵击退。请将策应延误及防堵不严之文武员弁。分别议处降补一摺。此次四川夷匪、潜出雷波厅滋扰。经官兵杀毙多名。地方业已安静。惟当夷匪甫入之时。地方文武不能严密防范。以致纷纷窜扰。迨分投堵击。前署普安营参将川北镇标左营游击曾得胜、又不速出策应。实属畏葸雷波厅通判刘绍文、疏于防范。亦咎有应得。曾得胜、刘绍文、均著交部分别议处。署普安营中军守备之千总朱定国、虽非捏病规避。惟当巡防吃紧之时。未能先事布置咎亦难辞。著降为外委留营候补。以示惩儆。　　

○以缉获匪徒。予四川知县濮贻孙、以同知用。赏花翎。余升补有差。　　

○癸卯。谕内阁都察院奏查明各省京控咨交案件逾限并上次展限已逾仍未审结各案。开具清单呈览各省民人来京具控经各衙门咨交之后。该管上司自应勒限严催。迅速审办。兹据都察院查明该衙门咨交各省逾限未结。统计三十七案之多。步军统领衙门咨交各省逾限未结。统计十七案之多任意积压玩泄已极著吏部即将承审逾限各督抚将军都统府尹、及委审各员应得处分。查取职名分别议处。并著该督抚等迅速审办完结。毋任延宕。致干咎戾。　　

○又谕鄂顺安奏、豫省缺雨。灾民亟应筹款赈恤一摺。已饬户部速议具奏矣。因思河南两次大工之后。元气未复。民鲜盖藏当此苦旱异常。小民颠沛情形。不忍设想若待该部筹议章程恐缓不济急。即使拨运近省库款。亦觉难救然眉朕焦灼之余几废寝馈。著户部即由银库先发给银十万两。星夜迅速解交河南。暂应急需。并著户部于该省邻近省分。迅即筹拨有著银二十万两。饬令该督抚专派妥员迅速运往。以备赈抚之用。该抚惟当宣示德意。设法筹画。所有赈抚一切事宜。悉心妥办。务令灾黎得所。实惠均沾该地方官多尽一分之心。即多活一人之命。用副朕速沛恩膏、恫瘝在抱至意。　　

○谕军机大臣等、昨据廉敬奏、四川夷匪、潜出雷波厅滋扰。经官兵击退。请将策应延误、及防堵不严之该管文武员弁。分别交议降补已明降谕旨。照所请行矣。武营将弁。受国家豢养之恩。遇有匪徒滋事宜何如争先进击。奋不顾身。即如昨日廉敬另片奏、拏办叠次抢劫掳人勒赎匪徒一案。该文员等于该匪聚集、负嵎抗拒之时。不避危险。首先进攻。俾各匪徒或毙或捦。剿灭甚众。文员尚能如此。而此次剿办雷波厅夷匪。虽据奏该弁兵等分投堵击迭有斩获。而该署参将曾得胜、并不作速亲出策应以致弁兵受戕。署守备朱定国、又复请假医治未经会捕。是畏葸无能。已可概见。尚安望其遇贼争先奋剿。立时扑灭。国家又焉赖此无用将弁为耶。著琦善于抵任后。查明此次剿办夷匪。该将弁等何以靦颜坐视。竟不出力。据实具奏。因念边防紧要。必应将弁得力。有备无患。似此小丑跳梁。原无关紧要。然非平日整饬戎行。淬励志气。断难得力于临事。该督务当大加整顿。认真训练。遇有废弛玩误。怯懦性成者。立即斥革参惩。俾各将弁等有勇知方。悉成劲旅。以肃营伍而备干城。是为至要。将此谕令知之。　　

○甲辰。谕内阁、固庆奏、旗营牧地。现因停牧空闲。请交地方官召佃开垦徵租等语。此项昌泰丰宁盛盈六围沙地。共计十二万数千余亩。前经划出三围地六万余亩。召佃垦种。每年徵租。作为杭州、乍浦、满洲营养赡孤寡等项之用。历经遵办在案。兹据该署将军奏称、现因裁汰马匹。其原备三围牧地。业经荒芜。恳请一律召佃开垦。事关变通旧制。且垦地徵租等事。即令可行。亦系由地方官经手办理。著梁宝常督同藩司、悉心体察情形。妥议具奏。　　

○谕军机大臣等、寄谕直隶总督讷尔经额。本日据崇恩奏、商船路过东洋。叠次被劫。因思东洋向少盗船行劫之事。今山东业已报案。则天津海面毗连。诚恐该盗匪等此拏彼窜。扰及商船。不可不豫为防范。著该督严饬该管将弁等、实力巡防。毋稍疏漏。傥遇有盗船北驶。即著不分畛域。并力堵截追捕。以期有犯必获。是为至要。将此谕令知之。　　

○江苏巡抚陆建瀛、代赠礼部尚书衔秦承业孙宗瀚等、奏谢伊祖赐谥追赠恩。得旨、览奏景慕落泪。书齐风况。犹在目前。呜呼吾师。终身系念不能忘也。　　

○命长芦盐政沈拱辰留任一年。　　

○修筑山东济宁、东平、汶上、邹、宁阳、五州县并济宁卫湖河堤堰。从巡抚崇恩请也。　　

○丙午。上诣绮春园问皇太后安。　　

○以捦获洋盗予福建千总韩嘉谟以守备即补赏蓝翎。　　



大清宣宗效天符运立中体正至文圣武智勇仁慈俭勤孝敏成皇帝实录卷之四百四十五

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十七年。丁未。八月。丁未朔。祭先师孔子。遣大学士卓秉恬行礼。　　

○谕内阁、本年河南省开封等府属。雨泽稀少。二麦歉收。叠经加恩抚恤。昨又据鄂顺安奏到、该省亢旱异常。报灾几及通省当即降旨。饬户部发给银十万两。并于邻近省分筹拨银二十万两。星速解往备赈。著领解各员。无分昼夜。迅解该省验收。无得延误干咎。因思赤子何辜。流离失所。转徙沟壑。实觉堪怜。但既已失经理于先。必应善补苴于后。虽曰天灾流行。然人定亦能胜天。朕急欲特派大臣。前往抚辑。恐该地方官转置身事外。偶有掣肘。便觉屯膏。当此吃紧之时。岂容一隙开推诿之渐。况鄂顺安身为大吏。岂不知救荒爱民。特恐派委不得其人。或不肖官吏。从中克扣。种种弊窦。不可不防。著该抚督同司道。悉心筹画。加意抚绥。多方访求救荒良法。定立章程。派委妥员。分赴各属赈济。傥访有贪劣委员。奸猾胥吏。营私中饱。立即从严惩办。总期荒村僻壤。下户流民。无一夫不沾实惠。方为尽美尽善。朕于此事。夙夜萦怀。无论何时。特派大员前来查访。如有饥民载道。或有控告官吏侵吞。及有向隅穷户、未沾恩泽者。必将该抚及司道重处。其不肖各员。加等治罪。言出法随。决不宽贷。懔之慎之。将此特谕知之。　　

○谕军机大臣等、耆英奏、接奉密寄。据实覆陈一摺。览奏均悉。此次夷人钉塞炮眼探明系该夷因侦知各台弁兵。近年以来。点放便捷。故为此陷害之计。欲令获咎。易换生手。并无别故。或系实在情形。惟炮台关系海防。实为紧要。该督仍当谆谕弁兵。实力巡防。严行侦守。如再有疏虞。断难邀宽典。至炮台添兵防守之处。系因香港新到夷兵三千余名。是否属实。仍当密行探访。加意防范。除另摺所奏派拨弁兵等事宜。已交该部速议外。仍著该督密嘱水陆两提督、谆饬各营员妥为布置。勿露形迹。既不致示之以弱。又不致别启猜疑。是为至要。其粤省民夷不协一节。并经该督酌派在籍右庶子骆秉章等、设法劝导。民夷尚属安帖。此外仍应纠合良民。互相保卫。亦著该督设法筹办。务令悉臻妥协。固结民心。所有该处办理情形。著随时具奏。此次所奏摺件。均由驿递封还。将此谕令知之。　　

○以詹事府詹事文瑞、充日讲起居注官。　　

○戊申。祭大社。大稷。命皇四子奕詝恭代行礼。　　

○谕内阁、布彦泰奏、西宁县属。猝被水灾。并黄河水势骤长。委员查勘抚恤一摺。甘肃西宁县属地方。山水陡发。冲没田庐人口。业经该督派委一员。先行履勘抚恤。惟事关民瘼。必宜迅速办理。不可稍缓须臾。至黄河水势骤长。上下游有无被灾应否赈恤之处。著该督再遴派一二贤能之员。迅速分别前往各处。逐细详勘。酌量被灾轻重。妥为抚恤。悉心核实妥办。毋令一夫失所。以副朕轸念灾区至意。　　

○己酉。谕军机大臣等、吉明奏、贼匪滋扰大概情形。并派兵剿捕一摺。览奏均悉。本日已降旨。将奕山补授叶尔羌参赞大臣矣。安集延贼匪出扰。盗抢卡伦马匹。并窜入回庄劫掠。戕害伯克。经该大臣等派兵前往剿捕。大获斩捦。余匪现已窜逸出卡。该匪等裹胁多人。肆行抢掠。虽已奔逃四散。难保不藏匿各庄。希图纠约。复出滋扰。著该大臣等严饬将弁、及守卡官兵等。不必出卡穷追摉捕。务须严密防守卡伦。实力侦探。是否实有和卓。密查据实速行具奏。无得稍有含混。将此由四百里谕令知之。　　

○以副都统衔佛贵、为镶黄旗汉军副都统。　　

○调伊犁参赞大臣奕山、为叶尔羌参赞大臣。兼提督衔。　　

○以捦获布噜特贼首。赏六品伯克希尔、萨伊木、素皮、迈买底里、五品伯克阿布拉、花翎。六品顶带迈买斯底克等、蓝翎。余赏顶带并升叙有差。　　

○以拏获哈萨克贼匪。予锡伯佐领玛克他春、议叙。　　

○庚戌。遣官祭文昌帝君庙。　　
</div>
    <div class="pagination">
<a href="清实录道光朝实录_page793.html">上一页</a><span>...</span><a href="清实录道光朝实录_page789.html">789</a><a href="清实录道光朝实录_page790.html">790</a><a href="清实录道光朝实录_page791.html">791</a><a href="清实录道光朝实录_page792.html">792</a><a href="清实录道光朝实录_page793.html">793</a><span class="current-page">794</span><a href="清实录道光朝实录_page795.html">795</a><a href="清实录道光朝实录_page796.html">796</a><a href="清实录道光朝实录_page797.html">797</a><a href="清实录道光朝实录_page798.html">798</a><a href="清实录道光朝实录_page799.html">799</a><span>...</span><a href="清实录道光朝实录_page795.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
