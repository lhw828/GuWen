<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 867 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 867 页/共 1316 页</h1>
    <div class="content">○命山东粮道尚其亨、随同李鸿章查勘黄河工程。现月　　

○予积劳病故。署河南怀河营都司下南营协守备朱彦优恤。摺包　　

○壬午。谕军机大臣等、电寄王之春、王之春计日已到重庆。著将余蛮子就抚事宜。克日相机妥办。据法使称川东现仍到处抢掠滋扰。匪势日炽。料即任锡汾前电内称余蛮子所指冒充其党乘机闹教之匪徒。即应查确情形。慑以兵威。分别剿抚。以惩余匪而安教民。毋再迟延。致酿巨患。更难收束。此案关系极重。事机甚迫。该藩司务当从速了结。早弭衅端。仍将筹办缘由。随时电奏。电寄　　

○先是章京刘庆汾条奏、请仿照成法。印造银钱。通饬各省筹办。下总理各国事务衙门妥定章程。奏明办理。寻端方等、岑春火滟宣、傅云龙、秦绶章、各陈奏圜法。得旨、归入刘庆汾前奏内一并议奏。至是会同户部奏、刘庆汾所拟钱制三种。略仿日本。而钱质尤轻。端方等所拟为略重。皆属不便施行。拟就广东原有铸钱机器。试铸重五分黄铜钱文。著有成效。再行推广。刘庆汾所请将一切正杂各款。凡例纳库平一两者。折为龙洋一圆五角。事多窒碍。应毋庸议。端方等各奏请广铸大小银圆。藉维圜法。尤重在京师设局鼓铸。查局厂外省已多设立。银圆畅行后足供应用。在京设局一节。应暂缓办理。得旨、仍著总理各国事务衙门王大臣再行妥议具奏。摺包　　

○江苏巡抚德寿奏、总理各国事务衙门章京知府刘庆汾、在苏办理通商事宜。现请假回省交代。恳暂留经理诸务。得旨、著仍遵前旨。即行来京。　　

○癸未。谕内阁、钦奉慈禧端佑康颐昭豫庄诚寿恭钦献崇熙皇太后懿旨、从来致治之道。首在破除成见。力戒因循。自古有治人。无治法。盖立法之初。未尝不善。迨积久弊深。不得不改弦更张。以为救时之计。然或徒务虚名。不求实际。则立一法又生一弊。于国事仍无裨益。故弊去其太甚。法期于可行。必须慎始图终。实事求是。乃能有济。深宫宵旰焦劳。勤求治理。无时不以力图自强为念。而内外臣工。大率畏难苟安。不知振作。国家所赖以宏济艰难补救时局者。果安在耶。即如泰西各国。风俗政令。与中国虽有不同。而其兵农工商诸务。类能力致富强。确有明效。苟能择善而从。次第举办。自可日起有功。第恐浅识之徒。妄生揣测。或疑朝廷蹈常袭故。不复为久远之谋。实于励精图治之心。大相刺谬。总之兴利除弊。责在疆臣。指陈得失。责成言路。嗣后内外臣工。及有言事之责者。务当各抒所见。凡有益于国计民生者。切实陈奏。以备采择施行。毋得徒以空言塞责。致负殷殷求治之意。将此通谕知之。现月　　

○又谕、胡燏棻办理铁路。事务较繁。著毋庸在总理各国事务衙门行走。现月　　

○谕军机大臣等、本年山东黄河漫溢。沿河各州县被灾甚重。钦奉懿旨。特颁内帑二十万两。前由户部奏准划拨昭信股票银二十万两。复将该省运通漕米。悉数截留。交张汝梅办理赈务。并准开办赈捐。俾资接济。江苏淮安、徐州、海州等属。被水成灾。准刘坤一等奏请拨给本年漕米八万石。尽数改折。并令先行借拨司库银二三十万两。嗣由户部奏准拨解广东等省昭信股票银三十万两。并准其接办赈捐。宽筹赈济。复令办理冬赈。安徽凤阳、颍州、泗州等属被灾。准邓华熙垫拨司库银十一万两。并准开办赈捐。俾作赈抚之需。其江西德兴、清江、等县被旱。泰和、新淦、等县被水。湖北汉口镇被火。陕西甯羌州属被火。长安、洵阳等县被水。三水县属被雹。商州、略阳、等州县被水被雹。河南南阳等州县被水。山西霍州等属被水被雹。代州地震。甘肃碾伯、甯州、大通、各州县被旱被水被雹。新疆疏附等县地震。广东高州府属被风。广西全州被水。云南永善等州县被水被雹。建水县被水。均经该督抚等查勘抚恤。小民谅可不至失所。惟念来春青黄不接之时。民力未免拮据。著传谕该督抚等体察情形。如有应行接济之处。即查明据实覆奏。务于封印以前奏到。俟朕于新正降旨加恩。再直隶深州、玉田、宝坻、丰润、等州县被水成灾。四川肬■闲州、资州、等属。水灾甚重。业经谕令该督等派员认真查勘。妥筹抚恤。即著迅速办理。并将来春应否接济之处。一并查明。于封印前奏到。此外各该省有无被灾地方。应行调剂抚恤之处。著该将军督抚等一并查奏。候旨施恩。将此各谕令知之。现月　　

○又谕、德寿奏、整顿清讼事宜一摺。清讼为吏治最要之端。晶■宜经谕令知督抚认真整顿。兹据该抚奏称、苏省各属未结命盗案件。多至一千数百起。该地方官等玩视民事。任意积压。殊堪痛恨。著德寿查明何处积压何案若干件。造具清册送部。并将承审接审之员。据实奏倢■＜曰融＞■＜石木＞。臬司及该管道府有稽查之责。亦难辞咎。并将历任职名。一并查明具奏。仍著督饬所属。将未结各案速行讯结。遵照颁行清讼章程。随时稽核功过。认真办理。以清积牍而恤民隐。将此谕令知之。寻奏、查明苏省积案。迟延有因。恳将承审各员。免其查倢■＜曰融＞■＜石木＞。得旨、该省积案。既称迟延有因。承审各员。姑免查倢■＜曰融＞■＜石木＞。向来督抚到任。往往摭拾一二事。名为整顿。以见己长。及至去任。后来者又以前任积压等词。另有一番整顿。故套相沿。究竟毫无实际。该抚嗣后务当实事求是。毋蹈故习一奏塞责。而为后来者留整顿地步也。摺包　　

○又谕、总理各国事务衙门代奏、守备张震所著石滟驳法演题。著交神机营王大臣依法考验试演。是否堪用。再行奏明办理。现月　　

○又谕、本日引见之江苏试用道张翼、办理唐山开平矿务。尚有成效。所有直隶迁安、及热河承德府一带矿务。即著责成该员妥速筹办。并准其设立公司。仍将筹办情形。随时禀由办理铁路矿务大臣察核具奏。现月　　

○又谕、已革候选道刘学询、著赏给知府衔。已革内务府员外郎庆宽、著赏给员外郎衔。庆宽并准其入内务府汉军旗籍。所有该二员呈请自备资斧。亲历外洋内地。考察商务等语。著总理各国事务衙门察核办理。现月　　

○又谕、电寄王毓藻、电奏已悉。清平苗匪田中和等滋事。旋率党窜扑黄平州城。业经兵团擒斩击退。惟匪踪未报肃清。著王毓藻督饬地方文武迅速＜目辟＞暒穴＜曰融＞夕＜夗贝＞捕。务须一律殄除。毋留余孽。现月　　

○黑龙江将军恩泽等奏、通肯等处放荒。将次就绪。请添设通肯副都统、及协领、佐领、仓屯、站官、教习等缺。以资治理。下部议。摺包　　

○江苏巡抚德寿奏、遵办团练保甲情形。得旨、著即督饬各属地方官认真办理。毋得虚应故事。有名无实。随手　　

○先是副将陈季同条陈、请联络各国公保。以纾时局。并自愿效驰驱。下所司议。至是总理各国事务衙门奏称、西例公保之国。即失自主之权。该员前充法国参赞。声名平常。若令出洋。不特徒糜经费。且恐转滋事端。所请应毋庸议。从之。

摺包

　　

○以都察院左副都御史徐承煜、为刑部左侍郎。宗人府府丞葛宝华署礼部左侍郎。现月　　

○甲申。上御勤政殿。引见中式武举。亲定甲乙。摺包　　

○谕内阁、御史杨崇伊奏、京师各钱店奸商挑剔钱色。请饬严惩等语。著步军统领、顺天府、五城御史。一体严拏私销私铸等犯。务获惩办。一面出示晓谕各钱店商人。于市面通用钱文。不准任意挑剔。以便商民。现月　　

○谕军机大臣等、据鹿传霖面奏、四川道员赖鹤年、曹穗、同知唐星球、熟习办矿事宜。现在川省矿务。正待讲求。即著奎俊督饬该员等认真举办。其前办矿务商务之检讨宋育仁、著毋庸办理。候补道夏屮■一■日、成都府知府刘心源、熟悉川省情形。政声颇著。该督亦宜加以委任。俾得竟其所施。至川省幅员辽阔。地连＜目辟＞行＜匧心＞口＜韦未＞＜夗贝＞藏。尤以练兵为当务之急。现署提督夏毓秀、记名提督周万顺、副将佟在棠、游击翁焕章、均系川省宿将。谙练戎机。并著奎俊督饬该员等、将地方营伍。认真整顿。毋稍弛懈。以上各员。才具究竟如何。仍著随时据实具奏。现月　　

○浙江巡抚廖寿丰奏、荫生陶葆廉、知县汤寿潜、恳准暂缓入都。报闻。　　

○以詹事府詹事李殿林为内阁学士。兼礼部侍郎衔。记注　　

○以办理邦交襄购船械悉臻妥洽。赏德国外部大臣毕鲁等宝星。摺包　　

○乙酉。谕军机大臣等、前因蒙古土默特旗达尔罕贝勒衙门都嘎尔札布等、以练兵为名。有冤杀平民诈索赃款等项情事。当经谕令寿荫查明具奏。兹据奏称、委员会同朝阳县知县逐一访查。该旗社首等、实有倚势诈索扰害酿命情事。惟屡经该都统提传人犯。该旗竟敢抗不交案。实属藐玩已极。著寿荫严饬该旗将社首都嘎尔札布等、按名解交该都统衙门。以凭质讯。毋任稍延。将此谕令知之。现月　　

○直隶总督裕禄奏、海容海筹海琛三快船。先后抵沽。派员验收情形。下所司知之。　　

○热河都统筹荫奏、热河矿务地险工艰。课额过重。请将原定升课章程。变通酌减。得旨、著督办矿务大臣查核办理。

摺包

　　

○浙江巡抚廖寿丰因病解职。调河南巡抚刘树堂为浙江巡抚。以江甯布政使裕长为河南巡抚。江西按察使张绍华为江甯布政使。现月　　

○桂祥恩佑明惠苏噜岱色普徵额驻南苑。以工部尚书松溎署镶白旗汉军都统。大学士昆冈署镶蓝旗蒙古都统。正白旗蒙古副都统钟秀署镶白旗蒙古副都统。正红旗汉军副都统沣深署镶白旗汉军副都统。镶红旗满洲副都统英信署镶红旗汉军副都统。吏部右侍郎溥善暂署正白旗护军统领。　　

○丙戌。仁宗睿皇帝诞辰。遣官祭奉先殿。　　

○谕内阁、江苏试用道张翼、著督办直隶全省暨热河矿务。并准其设立公司。仍将筹办情形。随时禀由办理铁路矿务大臣察核具奏。洋务　　

○又谕、知府衔刘学询、员外郎衔庆宽、均著自备资斧。亲历外洋内地。考察商务。洋务　　

○谕军机大臣等、电寄裕禄等。直东边境。拳民时与教民为难。隐患甚巨。兹据裕禄电称、广平拳民姚洛奇、于冠县威县一带。句匪闹教。业经拏获审办。该党结会血■乣多。一旦藉端滋事。势将不可遏抑。著张汝梅密饬地方文武。加意弹压。随时防范。以弭衅端。仍著裕禄将抚恤保护一切事宜。妥筹办理。毋稍大意。电寄　　

○又谕、电寄奎俊等、王之春三电均悉。余蛮子推延要挟。是否属实。该藩司所虑以后闹教等事。诚不得不防。然亟当确查情形。尤不得以任锡汾之言为断。著王之春熟审机宜。应抚应剿。即速稳慎妥筹。随时电奏。总以民教两安。不贻后患为要著。往来文牍。可借用川东道关防。毋庸另刊。奎俊计已入川境。并著遵电饬知办理。电寄　　

○总理各国事务衙门奏、拟定矿务铁路公共章程二十二条。请旨通行饬遵。从之。摺包　　

○顺天府奏、顺属各州县被灾。分别抚恤。又奏、当商减税。均报闻。早事　　

○盛京将军依克唐阿奏、遵筹召募猎户饷项。请将练饷余银。并常年解部各款截留。以副都统荣和、寿长、总统各分练十营。如所请行。摺包　　

○又奏、设立机器制造两局。先行铸造银圆。并筹办行使情形。下部知之。摺包　　

○以记名副都统明顺为金州副都统。明发　　

○以山东按察使景星为河南布政使。现月　　

○以陕西陕安道恩寿为江西按察使。现月　　

○命都察院左都御史怀塔布、仍在紫禁城内骑马。吏部右侍郎徐会沣、在紫禁城内骑马。现月　　

○以勘办养息牧荒地。并捕获边界巨盗。予盛京兵部侍郎溥顾优叙。　　

○丁亥。以甘肃甯夏道胡景桂为山东按察使。现月　　

○戊子。两广总督谭钟麟等奏、广东三水新关、及江门甘竹二口。遵照部议核减经费。下部知之。随手　　

○调顺天府府尹陈兆文为奉天府府丞。兼学政。以奉天府府丞何乃莹为顺天府府尹。现月　　

○命候选直隶州知州晋昌、奉天候补道明徵、康平县知县涂景涛、来京豫备召见。现月　　

</div>
    <div class="pagination">
<a href="清实录光绪朝实录_page866.html">上一页</a><span>...</span><a href="清实录光绪朝实录_page862.html">862</a><a href="清实录光绪朝实录_page863.html">863</a><a href="清实录光绪朝实录_page864.html">864</a><a href="清实录光绪朝实录_page865.html">865</a><a href="清实录光绪朝实录_page866.html">866</a><span class="current-page">867</span><a href="清实录光绪朝实录_page868.html">868</a><a href="清实录光绪朝实录_page869.html">869</a><a href="清实录光绪朝实录_page870.html">870</a><a href="清实录光绪朝实录_page871.html">871</a><a href="清实录光绪朝实录_page872.html">872</a><span>...</span><a href="清实录光绪朝实录_page868.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
