<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 31 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 31 页/共 216 页</h1>
    <div class="content">雍正二年。甲辰。三月。乙亥朔。上诣太学。谒先师孔子。上由大成中门、步进先师位前。行释奠礼毕。上御彝伦堂。王以下、及衍圣公孔传铎子孔继溥、祭酒、司业、文武各官、行礼毕。赐坐。随命讲官坐。满汉祭酒、以次讲大学。满汉司业、讲书经。翰林官、及五经博士、五氏子孙、国子监官员、进士、举人、荫贡监生、序立拱听于堂下。讲毕。宣制曰。圣人之道。如日中天。讲究服膺。用资治理。尔师生其勉之。宣毕。赐王以下各官茶。上回宫。随颁赐诸生食品　　

○谕礼部等衙门。治天下之要。以崇师重道。广励泽宫为先务。朕亲诣太学。释奠先师孔子。礼毕。进诸生于彝伦堂、讲经论学。凡以明道术。崇化源。非徒饰圜桥之观听也。维　　

○孔子道高德厚。万世奉为师表。其祔享庙廷诸贤。皆有羽翼圣经、扶持名教之功。然历朝进退不一。而贤儒代不乏人。或有先罢而今宜复。有旧缺而今宜增。其从祀崇圣祠诸贤、周程朱蔡外。孰应升堂祔享者。并先贤先儒之后、孰当增置五经博士。以昭崇报。均关大典。九卿、翰林、国子监、詹事、科道、会同详考定议以闻。再、迩年文教广被。由我圣祖仁皇帝寿考作人。六十年、山陬海澨、莫不不读书稽古。直省应试童子、人多额少。有垂老不获一衿者。其令督抚会同学臣、查明实在人文最盛之州县。题请小学改为中学。中学改为大学。大学照府学额数取录。督抚等务宜秉公详查。不得徇私冒滥。至乡试解额。圣祖仁皇帝屡次增广。乙酉戊子等科、复于额外加中五经三名。至五十六年而罢。以其久而滋弊也。嗣后各学臣、及祭酒司业、于录科时。先加面试。主考阅文果佳。本监加中四名。直隶各省大小不一。某省应加中几名。著分别详议定数具奏。如无佳文、宁缺勿滥。会试临时请上□日。本监贡生监生、本科乡试中式。著加增十八名。朕临雍讲学。虽率由旧章。然必期于世道文教有益。不蹈一切虗文。诸生其各钦遵　　

○云南巡抚杨名时疏报。大理蒙化二府、开垦康熙六十一年分田地三古十八顷有奇。下部知之　　

○丁丑。祭历代帝王。上亲诣行礼　　

○是日、甘雨大霈。远近沾足。上制喜雨诗。示内廷翰林官。皆敬和进呈　　

○河南巡抚石文焯摺奏。请将捐谷耗羡银两、收存司库。留充公用。奉上谕。耗羡存库。不过暂寄、以备地方分用。断不可归入钱粮之内。凡此等羡余、概不得牵混正项。国家经费、自有常额。若将此入正项。尔等羡余、必仍另取。不特名实相违。且恐移东就西。反致滋弊　　

○山东巡抚黄炳、奏称父子兄弟、同登仕籍、缮摺谢恩。奉上谕。尔一门荣宠。固幸遭逢。然必能互相砥砺。感恩图报。方期福泽绵远。若倚恃家庭显耀。任情纵恣。朋比党援。转相请托。顺之者曲意容隐逆之者多方排挤。甚至欺君虐民、有所不顾。如此、则目前富贵。非为福基。翻为祸媒。历观古今人事。履盛满之时。不惟不敢称庆。且更加谦谨。所以世代子孙、长保安全也。尔可体此意。传亲族之在仕籍者、俱令知之　　

○戊寅。诣学礼成。上御太和殿。王以下、文武各官、行庆贺礼。衍圣公孔传铎子孔继溥、率五经博士、五氏后裔、祭酒司业、率国子监官员进士举人荫贡监生等、进表谢恩　　

○是日、上召孔继溥等十人入见。谕曰。尔等是圣贤后裔。与众不同。必心为圣贤后裔之心。恪守先圣先贤之训。方为不愧。朕诣学大典。尔等远来。特行召见、面谕尔等。慎修厥德、以继家声。随赐茶、各赐墨及貂皮有差。并赐祭酒司业等官。宴于礼部　　

○己卯。赐国子监敕谕一道。谕国子监祭酒司业等官。朕惟圣人之道。昭揭日月。弥纶天地。万世帝王、下逮公卿士庶。罔不仰遵成宪。率由教言。我国家尊崇至圣。远迈前代。朕缵承大统。古训是学。惟日孜孜。兹雍正二年三月朔日。亲诣辟雝。祗谒先师孔子、行释奠礼。思以鼓励群英。丕隆文治。尔监臣宜严督诸生。善为诱导。诸生亦宜殚心肄业。实践躬行。秉端方以立身。敦忠孝以兴谊。勿营奔竞。勿事浮华。文必贵于明经。学务期乎济世。俾品成诣进。以副朕教育至意。此尔多士之庥。亦惟尔监臣董率之功也慎勿怠荒职业、以贻尔羞。诸师生其共勉之。随赐衍圣公、祭酒、司业、国子监官员冠服。进士举人、荫贡监生银两有差　　

○大学士等奏言皇上至诚至敬。感协天心。甘雨应时。随祷立应。合辞称贺。得上□日、诚敬二字、朕之所勉朕能先天下之忧而忧。诸卿必后天下之乐而乐也。期卿等共勉之　　

○谕刑部。昨曾面谕尔部刑狱上关天和。当钦恤民命。无得牵连多人。久行覊禁。当即恪遵朕上□日。释放数百余人。不越三四日、甘霖大霈。远近沾足。可见天人之感、捷如影响。莫谓适逢其会。事属偶然也。嗣后宜更加详慎。以副朕刑期无刑之至意　　

○转工部右侍郎金世扬、为左侍郎。升内阁学士署工部侍郎李凤翥、为工部右侍郎。顺天府府丞张令璜、为顺天府府尹　　

○以镶黄旗满洲副都统常在、署正白旗满洲都统。镶红旗汉军副都统张致、署镶蓝旗汉军都统　　

○河南巡抚石文焯疏报。陈州正阳等六州县、开垦康熙六十一年分田地三百五十二顷有奇。山东巡抚黄炳疏报。新泰等七县、开垦康熙六十一年分田地六十五顷有奇。江西巡抚裴＜彳率＞度疏报。进贤等七县、开垦康熙六十一年分田地六十六顷有奇。俱下部知之　　

○封科尔沁协理旗务台吉乌尔呼满尔、和托辉特台吉沙克扎、俱为辅国公　　

○以故喀尔喀扎萨克辅国公策凌达锡子敦多布额林陈、袭爵　　

○庚辰。上恭谒陵寝。行清明节致祭礼。是日启行。驻跸赵里　　

○谕吏部、刑部。赌博案内。有将该旗大臣官员一并议处之例。但都统等并无捕役。其该旗人或于僻处赌博。伊等从何知之。若因一人犯赌。该旗大臣官员一并议处。似觉太重。著再议奏。寻议、嗣后失察赌博之都统、副都统、至五次者。罚俸一月。三次者、参领罚俸一月。佐领及骁骑校、罚俸一月。包衣佐领下处分。亦照此例分别治罪。家人犯赌。其主如系官员。亦罚俸两月。闲散人、笞二十五。该管官、免其议处。至专司查赌、有捕役之员。其处分仍如旧例。从之　　

○谕吏部、兵部。朕命各省督抚提镇、将所知官员保题。特以要缺须得人办理耳。若其人著有劳绩。升任别省者。概不肯令赴升任。仍复题留本省。殊未允协。夫天下一体。岂得各分尔我。嗣后如系水师营紧要员缺。仍许题请外。余俱不许题留　　

○移江西湖口关、于九江分设口岸于大姑塘。从江西巡抚裴＜彳率＞度请也　　

○辛巳。上驻跸定符庄　　

○壬午。上驻跸贾家庄　　

○癸未上驻跸姚家庄　　

○谕吏部、兵部。三年一次举行大计军政。此内有应革职者。若俟部议具题奉上□日之后。方行解任。其地方远者、为日甚久。劣员预知被革。恐其恣肆妄为。嗣后举行大计军政之时。有应革职者。即令解任。若具题之后。或有免其革职者。仍可再行补授　　

○抚远大将军川陕总督年羹尧奏报。二月初八日遣奋威将军岳钟琪率大军往巢□刀青海逆贼罗卜藏丹津。由布尔哈屯、直抵贼巢额母讷布隆吉地方。分兵一千往北路柴旦木豫截贼众逃往噶斯要路。岳钟琪率兵、从南路尾追二十日。探知贼众逃往乌兰穆和儿地方。及至其地。贼众复逃往柴旦木地方。又分兵一千追逐。大军随后沿途进击。擒获罗卜藏丹津之母阿尔太喀屯、及其妹夫克勒克济农藏巴吉查等并男女牛羊无数。二十二日。至柴旦木。罗卜藏丹津、带二百余人、逃窜潜匿。随分兵至乌兰白克地方。擒获吹拉克诺木齐扎锡敦多卜。并男女驼马无算。其助乱之八台吉等、亦并擒获。现今罗卜藏丹津之母。及贼党阿尔布坦温布等八人。及归降之盆苏克汪扎尔等四人。俱解送军前。青海部落悉经平定。奏入。报闻　　

○授怡亲王允祥女为郡主。壻富参格为和硕额驸　　

○甲申。上诣暂安奉殿孝陵孝东陵行礼躬奠举哀遂谒景陵。遥望恸哭。入隆恩门、至宝城前。行礼奠献。哀泣不止诸王以下、及亲近大臣。俱命至明楼前上伏地恸哭。近侍大臣、敦劝再四。上乃还。至隆恩门外。犹瞻望流涕不己　　

○是日、驻跸马兰峪　　

○谕总理事务王大臣等。青海逆贼罗卜藏丹津之事。大将军年羹尧、奋威将军岳钟琪、以及兵丁皆奋勇杀贼。于十五日内、即能逆贼巢□刀灭平定。殊为可嘉。年羹尧、著授为一等公。再赏一精奇尼哈番岳钟琪、著授为三等公。凡效力官兵、俱加优恩策勋外。著户部动用钱粮二十万两。送至大将军年羹尧处。分别官兵效力等次赏给。以示格外加恩之意　　

○封大将军年羹尧之父年遐龄、为一等公。加太傅衔。赐缎九十疋　　

○乙酉。清明节。遣官祭永陵、福陵、昭陵　　

○上命简亲王雅尔江阿、祭暂安奉殿。诚亲王允祉、祭孝陵。恒亲王允祺、祭孝东陵。上亲诣景陵。著黄布护履。躬自负土。膝行至宝顶。跪添土毕。匍匐退行。又诣隆恩殿、行大祭礼。祭毕。入至宝城前。伏地哀恸。诸王大臣、敦请再四。出隆恩门、犹瞻望移时。乃回行宫　　

○上回銮。驻跸蓟州　　

○命原任将军宗查布总管杀虎口至阿尔泰一路军台。并办理迁移台站事务　　

○免广东雷州属海康、遂溪二县雍正元年分被淹田亩额赋　　

○丙戌。上驻跸夏店　　

○兵部议覆。两江总督查弼纳、江南提督高其位、署江苏巡抚何天培浙江巡抚李馥等、遵上□日会奏。太湖巨浸。界连江浙。港＜氵义＞繁多。易于藏匪。查太湖营、原设游击一员。守备一员。千总二员。把总四员。合江浙兵共八百六十四名。分防汛口六十六处。巡船三十二只。往来巡哨。然地广势分。非设大员、安能弹压。请将原设游击一员、改为太湖营参将。除旧设兵二百七十名。巡船八只外。再添把总二员。兵六十名。巡船四只。仍驻洞庭西山。统率各弁。居中调度。又查太湖之四隅要路。东北曰鲇鱼口。东南曰简村。西南曰大钱口。西北曰周铁桥。其隶于浙省之大钱口地方。弁兵巡船、足资缉御。惟江南滨湖处所。三倍于浙。如鲇鱼口、及简村附近之胥口、花泾港、七里港等处。周铁桥之汛口九处。皆州邑交错之区。奸宄出没之境。从前设防、颇为简略。是以窃盗之案。浙江少而江南多。今议于洞庭东山、除文职巡检一员外。原设把总一员。兵七十五名。仍旧驻劄。内拨兵二十五名、分防鼋山。其鼋山之原设千总、移驻鲇鱼口。所有兵六十九名。巡船一只。似不敷用。再添兵三十一名、巡船三只。防守太湖东北一带。又简村地方、应请添设守备一员。兵一百四十五名。巡船五只。防守太湖东南一带。又周铁桥、原设把总一员。兵六十八名。应改设千总一员。添兵三十二名。巡船三只。以原设之把总、移驻马迹山。添兵五十名。巡船三只。防守西北一带。如此、庶四隅有备。致清宁于永久矣。得上□日、此内添设之兵。似觉尚少。营房巡船。动用正项钱粮盖造。著隆科多、朱轼、张廷玉、再会同该部详议具奏。寻议、太湖营原设游击。系浙省所属之员。今议改为参将。仍驻西山。究难兼管两省地方。应于江南另设参将一员。并于议添新兵三百十八名外。再添一百八十二名。以足五百名之数。将原设守备一员。新添守备一员。分为参将左右两营。其原设千总一员。把总二员。新添千总一员。把总二员。及新旧兵丁船只。令该督等、酌量分派江南所辖湖滨各口巡防。参将驻劄之处。一并酌议。至太湖营游击。仍令照旧驻劄。统领弁兵巡查浙省所辖湖口。从之　　

○丁亥。上回宫　　

○裕亲王保泰等、遵上□日议覆。平定青海。应照平定吴逆噶尔丹之例。遣官告祭天、地、宗庙、社稷、永陵、福陵、昭陵、暂安奉殿、孝陵、孝东陵、景陵、并奉先殿。得上□日、是　　

○命内阁学士鄂赖、自藏至西宁。办理蒙古事务　　

○琉球国王尚敬、遣陪臣翁国柱等。表贺登极。附贡方物。并遵上□日遣官生郑秉哲、郑绳、蔡宏训三人。入监读书　　

○河道总督齐苏勒疏言、阳武大堤危险。应添筑遥堤。又自豫省至徐州一带大堤。年久应修。至豫省南北两岸堤工、均应加帮高厚。再、北岸自荥泽县、至山东曹县。南岸自荥泽县、至江南砀山县。两岸千余里。即应加帮修筑遥月格堤。今择大堤最要。应加帮堤工之处。四万七千三百四十丈。又南岸七万六千四百五十六丈。均请修筑。从之　　

○庚寅。封裕亲王保泰子广华、为辅国公　　

○以一等侯田象坤、为正白旗汉军副都统。升江西南赣总兵官董玉祥、为正蓝旗汉军副都统。四川夔州副将宋可进、为江西南赣总兵官　　

○辛卯。授辅国公爱音图女、为乡君。壻哈准、秩四品　　

○壬辰。敕谕准噶尔台吉策妄阿喇布坦。尔前者无故侵扰我哈密疆界。罪在不赦。皇考圣意、止令于边地防守。虽各路发兵。原无巢□刀灭准噶尔之意也。其后泽卜尊丹巴胡土克图、为尔奏恳皇考、欲施恩宽宥。所以遣使楚杨托音等谕尔、前年尔所遣使垂纳木布厓等、至泽卜尊丹巴胡土克图处。转至总督年羹尧军前。送至京师。朕定尔平生功罪。开示大义。面谕遣回。今尔深省前非。归诚请罪。遣使根顿、同楚杨托音前来。奏辞恭顺。得遂皇考初心。朕意嘉悦。尔奏称惟祈休养生灵、阐扬正教、为第一要务等语尔台吉不过准噶尔一部落之主。尚欲休养生灵阐扬正教。何况朕为四海臣民之主。普天之下皆朕土。率土之滨皆朕臣乎。用是特遣御前总管京城喇嘛班第、副扎萨克大喇嘛达尔汉楚杨托音、内阁学士众佛保副都统扎锡喇嘛锡拉卜格春等。宣谕。若台吉果欲辑宁尔国。尚其诚一乃心。与朕所遣大臣等、申定疆圻。诸事循理、妥议。归于和顺。朕必施恩轸念。永加眷顾。仍前通市、使命往来。尔台吉诚能以鲜终为戒。其必惟和惟顺。无贰无疑。披沥悃忱以期永好。不特克协于朕休养生灵至意。尔台吉游牧地方、亦永永无虞安居乐业矣。特此谕示并赐各色缎二十七疋尔其祗承　　

○是日、赏来使根顿等缎疋银壶等物有差　　

○江南提督高其位摺奏松江之泖湖、淀湖、澄湖、港＜氵义＞丛杂。奸宄易滋。目今太湖遵上□日稽查防范之法。泖淀诸湖、亦宜预筹防御。计松江所属一百十三处。俱应钉桩立栅。编民船、严启闭、以杜奸宄出没之路。奉上谕。此事廷议不准行。夫地方文武大吏、酌量彼处情形。相机而为。又在尔等权宜措置也。查果无碍于商民之处。毋因廷议不准、遂尔中止。地方诸务、总以便民为主。诚实心任事自必情理俱洽　　

</div>
    <div class="pagination">
<a href="清实录雍正朝实录_page30.html">上一页</a><span>...</span><a href="清实录雍正朝实录_page26.html">26</a><a href="清实录雍正朝实录_page27.html">27</a><a href="清实录雍正朝实录_page28.html">28</a><a href="清实录雍正朝实录_page29.html">29</a><a href="清实录雍正朝实录_page30.html">30</a><span class="current-page">31</span><a href="清实录雍正朝实录_page32.html">32</a><a href="清实录雍正朝实录_page33.html">33</a><a href="清实录雍正朝实录_page34.html">34</a><a href="清实录雍正朝实录_page35.html">35</a><a href="清实录雍正朝实录_page36.html">36</a><span>...</span><a href="清实录雍正朝实录_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
