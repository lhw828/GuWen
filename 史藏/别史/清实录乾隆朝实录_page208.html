<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 208 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 208 页/共 1860 页</h1>
    <div class="content">○以右通政霍备、为光禄寺卿。　　

○甘肃巡抚元展成。缘事革职。以江西布政使陈宏谋、为甘肃巡抚。　　

○是日。驻跸波罗河屯。　　

○甲子。上诣皇太后行宫问安。　　

○谕、那苏图不必候孙嘉淦到楚。著即是两江新任。以便杨超曾回部办事。　　

○户部议准、吏部尚书署两江总督杨超曾疏称、江苏山头地角。硗瘠荒土。及沟畔田塍。畸零隙地。不成丘段者。勘明给照。听民种植。无论多寡。永免升科。苏、松、常、太、四府州。田地肥饶。成地一亩。即令升科。江、镇、淮、扬、徐、海、通、七府州田地瘠薄。成地三亩。始令升科。仍照水田六年、旱田十年、之例。倘地棍豪强。借端攘夺、阻碍水利。等项。照例治罪追赔。从之。　　

○礼部议覆、提督顺天学政钱陈群奏称、学宫从祀诸贤。设立神牌。先后位次。会典所载颁行已久。而日久渐弛。未能画一。应如所请。令各省督抚、转饬地方官。将各学宫从祀诸贤诸儒神牌位次。遵照大学成式字样。安设序次。悉加厘正。于文到三日内、查明报部。倘厘正后、仍有剥落错误遗失者。该督抚会同学政查参。从之。　　

○贷甘肃靖远、会宁、二县旱灾饥民口粮秄种。　　

○旌表守正被戕之江苏娄县监生徐秉烈之女徐氏。　　

○是日。驻跸中关。　　

○乙丑。遣官祭历代帝王庙。　　

○遣官祭都城隍之神。　　

○上诣皇太后行宫问安。　　

○是日、驻跸避暑山庄。至己巳皆如之。　　

○丙寅。上诣皇太后行宫问安。　　

○侍早膳。　　

○户部等衙门议覆、陕西道监察御史朱伦瀚奏称、各省买补仓储。争购于产米之乡。致价腾贵。请于各省应行运京漕米内、酌留本地。查京通各仓。米有定额。天庾关系重大。未便截留。应毋庸议。又兵部左侍郎鄂弥达、议将江苏、安徽、浙江、湖南、湖北、江西、六省漕粮。明年截留一百万石。次年再截留一百万石。各按本省漕粮多寡扣存。以充本省积贮。得旨。朱伦瀚因各省积贮缺额之米。争购于产米省分。以致米价昂贵。奏请截留漕粮。鄂弥达议将江、广、等六省截留一百万石。以济积贮。九卿议称、天庾关系重大。不便轻议截留。九卿所议甚是。但江苏、安徽、浙江、三省。今岁曾有偏灾。赈济需用米谷。仓廪自必空虚。一时诚难买补。而京师仓贮。足敷二三年之用。尚可略为变通。著将江苏、安徽、浙江、乾隆壬戌年应解京漕粮。共截留八十万石。每省应留若干。该部速行定议。至三省既有截留。自可不往邻境采买。而产米之湖广、江西、等省。不致昂价。亦有禆益矣。此朕轸恤民生。因时制宜之道。各省不得援以为例。　　

○户部议准、漕运总督常安奏称、各卫屯田。虽有老册开载。而原额顷亩。积久混淆。现在清查之际。请行八省督抚、严饬委员。务将诸弊查禁。至清查舟车纸笔之费。仍照查荒造册例。于藩库耗羡银内动支。从之。　　

○又议覆、兵部尚书班第奏称、粮船回空。各省远近不同。如湖广、江西、等省。约十一月方能抵次。已届开免之期。如有事故、打造新船。购科鸠工。难以猝办。若赔造未完。即将该卫所官弁、予以处分。未免过严。应如所请。嗣后湖广重运。于过淮后失事。业届受兑新漕。赔造不及者。暂减一年。责令该丁在次备办物料。于一年内修造完固。再行出运。所有该年应装正耗米石。即分洒通帮附搭运通交纳。其未经过淮失事者。去受兑之期尚远。仍于本年赔造。从之。　　

○工部议覆、江南河道总督高斌奏称、黄河自宿迁、历桃源。至清河县、二百余里。河流湍激。险工林并。非岸止缕堤一道。并无遥堤重障。又内逼运河。唇齿相依。运河南岸。虽有缕堤一道。堤身亦甚卑薄。请将运河南岸缕堤。通筑高厚。即以作黄河北岸遥堤。更于缕堤内择最要处所。筑格堤九道。酌分缓急。次第兴工。又宿迁、桃源、清河、运河。北岸单薄残缺。其遥、越、子、格、等堤。急应趱筑。应如所请。从之。　　

○建直隶山海关新设副都统及员弁兵丁衙署营房。　　

○添建山西大同镇左营守备衙署。　　

○丁卯。上诣皇太后行宫问安。　　

○戊辰。上诣皇太后行宫问安。　　

○议政大臣裕亲王广禄遵旨议覆、宁古塔将军鄂弥达奏称、吉林、伯都讷、宁古塔、等处。为满洲根本。毋许游民杂处。除将现在居民。逐一查明。其已入永吉州籍贯。立有产业之人。按亩编为保甲。设甲长、保正、书十家名牌。不时严查外。其余未入籍之单丁等。严行禁止。不许于永吉州之山谷陬隅。造房居住。仍查明本人原籍年貌。五人书一名牌互保。五人内如有一人偷挖人参。私买貂皮。擅垦地亩。隐匿熟田。及财博滋事者。将犯枷责递解外。仍将连保四人。一并递解。地方官知情。不行查拏。按溺职例议处。若连保人有愿回籍者。给引回籍。并令地方官、按季查明人数。陆续将回籍之人。尽行裁汰。倘将牌内无名人容留者。甲长保正。从重治罪。仍将拏获之人枷责、递解回籍。于岁底造册送部备查。应如所请。又疏称、原定民人垦荒。十年后交租。和典种熟地。三年后交租。现今交纳钱粮者、十无二三。且奸徒将近交租时。以垦地典给他人。希图指名展限。请嗣后永禁垦荒。将民人现有地亩。尽行清丈。不拘年限。总以丈量之年为始。照数纳粮。如隐匿地亩。及民地捏指旗人名姓、不交钱粮者。将隐匿人与代隐人、一并治罪。地亩入官本人自首。免其治罪等语。请交该将军办理。至所请由京城各部院衙门。派司员六人。会同知州。勒限一年办理。查吉林等处、丈量地亩。徵收钱粮。事涉纷繁。司员又无总理之责。于事无益。请钦派大臣一员。会同该将军办理。又疏称、游民多系山东、山西、直隶、河南、等处人。其出山海关时。皆由临榆县领票。自去年侍郎舒赫德等、奏请严肃山海关以后。带领妻子出口者渐少。而只身人仍不断前往。请将给发路引之例停止。交守门官兵查验。如有本处文票。方准放过等语。应令严饬地方官。遵照舒赫德原议。实力奉行。其临榆县停给路引。俱令于各该州县领票之处。毋庸议。从之。　　

○己巳。上诣皇太后行宫问安。　　

○大学士议准、江南河道总督高斌奏称、靖江久隶浙界。藩篱为重。毋庸改食淮盐。应将崇明余盐拨运。以额引三千道。每年分为六运。常存两运在廒。以资民食。设崇盐不敷。即豫拨岱山盐接济。每觔定价七文。仍责令印捕营汛各官。将水陆两处淮私出没之所。派拨兵役巡查。仍归该管府厅营督缉从之。　　

○户部议准、原任江苏巡抚徐士林奏称、社仓捐输奖励之处。康熙一十四年定例。已极分明。惟八十石至二百石。差等稍觉相悬。而藩司为通省钱谷总汇。不行给扁。亦似遗漏。应将绅衿捐谷一百五十石、及富民比多二十石者。令藩司给扁。至雍正二年定例。捐谷三四百石者。并无定数。今应酌定、如捐谷四百石者。给以八品顶带。凡捐小麦、粟米、大米。算作二谷。诸色杂粮。俱作谷数计算。从之。　　

○又议准、署贵州总督云南巡抚张允随奏称、黔省威宁州属致化里。产有铜矿。砂引颇旺。现开＜?石曹＞硐七十二口。内有十四口。已获百余万斤。招厂民二千余名。设炉二十座。采试有效应准其开采课。税照例二八抽收。余铜归官收买。每百斤给价银七两。从之。　　

○署贵州总督云南巡抚张允随疏报、东川府设炉二十座。于乾隆六年五月十一日、开炉鼓铸。以济开河工匠之用。下部知之。　　

○添建江苏海防道衙署。　　

○赈广东南海、番禺、顺德、香山、新会、三水、海丰、陆丰、龙川、海阳、丰顺、潮阳、扬阳、饶平、惠来、澄海、高要、四会、高明、鹤山、封川、茂名、电白、崖州、感恩、南澳同知、等二十六州县厅。水、旱、虫、灾饥民。　　

○赈湖南湘乡、临武、二县水灾饥民。　　

○庚午。上诣皇太后行宫问安。　　

○奉皇太后自避暑山庄启銮。　　

○是日。驻跸喀喇河屯。至壬申皆如之。　　

○谕军机大臣等。据王安国奏称、兴业县商谋挖窖之首犯李国章即李梅。迁江县聚众为匪之首犯李彩。已皆拏获。伊等先后犯案。虽各不同谋。而妖言倡乱。皆以李捷三为煽惑之端。又据李梅供称。李捷三幼时。胡启昌、李尚彩、带往云南。又与廖士美同到廖朝相家相会、等情。非拏获李捷三。不能除奸匪影射煽惑之根。而非拏获胡启昌四犯。又不能知李捷三下落。臣业已分咨西省抚提二臣。遣员持檄查拏。尚在未获等语。王安国系署任总督。计此时庆复谅已到任。严缉此案要犯。是其专责。务将李捷三、胡启昌、李尚彩、廖士美、廖朝相、五犯拏获。严审实情。明彰国法。俾奸匪苗民共和首恶已正典刑尽剔邪心各安生业。不可稍存草率了事之念。贻误地方。尔等可传旨庆复之。　　

○辛未上诣皇太后行宫问安。　　

○以正白旗福州协领沈之仁、署理福州左翼副都统。　　

○壬申。上诣皇太后行宫问安。　　

○履亲王允祹等奏奉恩辅国公品级允＜?礻我＞患病一摺。得旨。若有事、以贝子礼照例行。此时且不必令知之。　　

○户部议覆、署贵州总督云南巡抚张允随奏称、黔省地鲜平畴。凡山头地角。零地土。及山石搀杂工多获少。或依山傍岭。虽成丘段。而土浅力薄。须间年休息者。悉听夷民垦种。永免升科。至有水可引。力能垦田一亩以上。照水田例、六年升科。不及一亩者。亦免升科。无水可引。地稍平衍。或垦为土。或垦为乾田。二亩以上。照旱田例十年升科。不及二亩者亦免升科。应如所请。从之。　　

○兵部议奏满洲镶蓝旗蒙古佐领、改为半个佐领应存骁骑校一员。协理佐领事务。裁去护军校一员。兵丁应存前锋一名。亲军一名。鸟枪护军二名。护军八名。领催三名。炮手一名。鸟枪披甲二名。披甲十名。弓匠一名。步军领催一名。步甲九名。铁匠一名。共留四十名。养育兵应仍行存留。于甲喇内。裁去食二两钱粮养育兵八缺。官驼一只。仍留拴养。官马二十六匹。裁汰一半。至蒙克身袭子爵。其世职分内所有随甲二名。照例给与。从之。　　

○工部议准、四川巡抚硕色疏称、川省会城、满城、并省城文庙。均关紧要。请拨项兴修。从之。　　

○豁除湖北监利县坍塌民田额徵银、四十一两有奇。麦、一十四石有奇。　　

○癸酉。上诣皇太后行宫问安。　　

○实授署福建巡抚王恕、为福建巡抚。署广西巡抚杨锡绂、为广西巡抚。署湖南巡抚许容、为湖南巡抚。　　

○是日。驻跸常山峪。　　

○甲戌。上诣皇太后行宫问安。　　

○谕、前据山西巡抚喀尔吉善列款参奏河东盐政博启图。已降旨令该抚严审。今博启图奏辩摺内。称喀尔吉善挟私诬参。伊既有此奏、自不便仍交该抚承审。著副都统塞楞额前往山西。会同该抚审理如喀尔吉善果有挟私之处。塞楞额自必据实陈奏、如博启图所辩属虚。著将伊虚捏妄奏情节。一并归入案内。从重治罪。　　

</div>
    <div class="pagination">
<a href="清实录乾隆朝实录_page207.html">上一页</a><span>...</span><a href="清实录乾隆朝实录_page203.html">203</a><a href="清实录乾隆朝实录_page204.html">204</a><a href="清实录乾隆朝实录_page205.html">205</a><a href="清实录乾隆朝实录_page206.html">206</a><a href="清实录乾隆朝实录_page207.html">207</a><span class="current-page">208</span><a href="清实录乾隆朝实录_page209.html">209</a><a href="清实录乾隆朝实录_page210.html">210</a><a href="清实录乾隆朝实录_page211.html">211</a><a href="清实录乾隆朝实录_page212.html">212</a><a href="清实录乾隆朝实录_page213.html">213</a><span>...</span><a href="清实录乾隆朝实录_page209.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
