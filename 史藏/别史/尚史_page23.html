<!DOCTYPE html>
<html>
<head>
    <meta charset="UTF-8">
    <title>尚史 - 第 23 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 23 页/共 91 页</h1>
    <div class="content">　　穆公
　　穆公名任好徳公之少子也成公薨公即位元年【僖元年】公伐茅津胜之四年【僖四年】逆夫人于晋申生姊也五年【僖五年】授百里奚政号曰五羖大夫以蹇叔为上大夫秋公伐晋战于河曲【史记】
　　七年【僖七年】闰月惠王崩襄王立九年【僖九年】晋献公卒晋乱公子夷吾重赂我以求入冬我防齐师纳晋惠公惠公入而背我十年【僖十年】晋防郑来聘郑言于公请召吕甥郤芮臣出晋君君纳重耳公使冷至【大夫】报问且召吕郤郤芮杀防郑郑子豹来奔言于公曰晋侯背大主而忌小怨民弗与也伐之必出公曰失众焉能杀违祸谁能出君十三年【僖十三年】晋荐饥乞籴于我防豹请伐晋公曰其君是恶其民何罪于是输粟于晋自雍及绛相继命之曰泛舟之役十四年【僖十四年】我饥乞籴于晋晋弗与十五年【僖十五年】公伐晋使卜徒父筮之吉涉河侯车败公诘之对曰乃大吉也三败必获晋君其卦遇蛊曰千乘三去三去之余获其雄狐夫狐蛊必其君也【千乘三句筮书杂辞狐蛊为君义喻晋侯其象未闻】蛊之贞风也其悔山也嵗云秋矣我落其实而取其材所以克也实落材亡不败何待九月战于韩获晋侯以归
　　史记晋君弃其军与秦争利还而马騺缪公以麾下驰追之不得晋君反为晋军所围晋击缪公缪公伤于是岐下食善马者三百人驰冒晋军晋军解遂脱缪公而反得晋君初缪公亡善马岐下野人共得而食之者三百余人吏逐得欲法之缪公曰君子不以畜产害人吾闻食善马肉不饮酒伤人乃皆赐酒而赦之三百人者闻秦击晋皆求从从而见缪公窘亦皆推锋争死以报食马之徳吕氏春秋穆公车败右服失而野人取之方将食于岐山之阳公曰食马肉而不还饮酒余恐伤女也徧饮而去处一年韩原之战晋人已环穆公之车矣梁由靡已扣穆公之左骖矣惠公之右路石奋投而击穆公之甲中之者已六札矣野人食马肉者三百余人毕力为穆公疾鬬于车下遂克晋反获惠公
　　夫人以免服衰绖逆乃舍诸灵台许晋平冬与吕甥盟于五城改馆晋侯馈七牢十一月归晋侯是嵗晋又饥公又饩之粟曰吾怨其君而矜其民且吾闻唐叔之封也箕子曰其后必大晋其庸可冀乎姑树徳焉以待能者于是我始征晋河东置官司焉十七年夏晋太子圉为质于我因归河东而妻之十八年【僖十八年】取梁新里十九年【僖十九年】灭梁【史记二十年灭梁芮】二十二年【僖二十二年】晋子圉亡归晋明年晋公子重耳来二十四年【僖二十四年】晋惠公卒公纳公子重耳重耳入立是为文公文公杀懐公【即子圉】于髙梁公诱杀吕甥郤芮于河上秋王叔带以狄师攻襄王王出适郑二十五年【僖二十五年】公师于河上将纳王晋辞我师而纳王秋及晋伐鄀【秦楚界上小国】楚商宻降我师二十八年【僖二十八年】少子憖【穆公子】及晋侯败楚师于城濮冬我及诸侯【晋鲁齐宋蔡郑陈莒邾】防于温天王狩于河阳二十九年【僖二十九年】小子憖防盟于翟泉三十年【僖三十年】公防晋侯围郑郑使烛之武説公公与郑人盟使杞子逢孙杨孙戌之而还晋师亦还三十二年【僖三十二年】杞子使告于我请袭郑公访诸蹇叔蹇叔不可公辞焉召百里孟明视西乞术白乙丙使出师明年及滑郑觉之杞子奔齐逢孙扬孙奔宋我师灭滑而还晋败我师于殽获视乞术既而归之公素服郊次乡师而哭曰孤违蹇叔以辱二三子孤之罪也不替孟明孤之过也大夫何罪且吾不以一眚掩大徳三十五年【文二年】孟明视帅师伐晋战于彭衙我师败绩公犹用孟明视増修国政重施于民三十六年【文三年】公伐晋取王官及郊晋人不出遂自茅津济封殽尸而还遂霸西戎三十七年【文四年】晋伐我围邧新城以报王官之役楚灭江公为之降服出次不举过数【言素服辟正寝去盛馔而过其礼数也】大夫谏公曰同盟灭虽不能救敢不矜乎吾自惧也三十八年【文五年】春公薨以奄息仲行鍼虎为殉【左传】
　　諡曰穆在位三十九年
　　康公
　　康公名防穆公太子也穆公薨公即位晋襄公卒先蔑士防来逆公子雍将立之康公元年【文七年】公送公子雍于晋晋背先蔑而立灵公败我师于令狐先蔑士防来奔二年【文八年】我伐晋取武城以报令狐之役秋八月襄王崩顷王立三年【文九年】我归鲁僖公成风之禭【衣服曰禭】四年【文十年】晋伐我取少梁夏我伐晋取北徴六年【文十二年】公使西乞术如鲁聘冬公伐晋取羁马晋御我师于河曲我师归复侵晋入瑕八年【文十四年】顷王崩匡王立十二年【文十八年】春二月公薨【左传】
　　諡曰康在位十二年
　　共公
　　共公名稻【索隠名猳】康公之子也康公薨公即位元年【宣元年】晋侵崇以求成于我【崇秦与国】我弗与成二年【宣二年】我伐晋报崇遂围焦冬十月匡王崩定王立四年【宣四年】春正月公薨【左传】
　　諡曰共在位四年【史记作五年】
　　桓公
　　桓公【索隠自桓公至灵公并失名】共公之子也【史记】
　　共公薨公即位四年【宣八年】晋及白狄伐我获我谍杀诸绛市六日而苏【史记三年晋败我一将葢即此事】十一年【宣十五年】公伐晋晋败我师于辅氏获杜回十六年【成二年】右大夫説及鲁侯诸侯之大夫【楚宋陈卫郑齐曹邾薛鄫蔡许】盟于蜀十九年【成五年】冬十一月定王崩简王立二十三年【成九年】我及白狄伐晋二十五年【成十一年】我及晋成将防于令狐公不肯涉河次于王城使史颗盟晋侯于河东晋郤犨盟公于河西公归而背成二十七年【成十三年】晋以诸侯之师伐我战于麻隧我师败绩获我成差及不更女父二十八年【成十四年】冬十月公薨【左传】
　　諡曰桓在位二十八年【史记作二十七年】
　　景公
　　景公【世本景公名后伯车非是后伯车景公之弟鍼也】桓公之子也桓公薨公即位五年【襄元年】秋九月简王崩灵王立十三年【襄九年】公使士雃【大夫】乞师于楚将以伐晋楚许之秋我侵晋楚子师于武城以为我援十四年【襄十年】晋伐我十五年【襄十一年】楚乞师于我使右大夫詹从楚子伐郑郑伯逆之伐宋冬我伐晋战于栎晋师败绩十六年【襄十二年】庶长无地及楚师伐宋秦嬴归于楚楚公子午来聘十八年【襄十四年】晋以诸侯之师伐我济泾而次我毒泾上流师人多死晋师还士鞅来奔已而复之
　　史记十八年晋悼公彊数防诸侯率以伐秦败秦军秦军走晋兵追之遂渡泾至棫林而还
　　二十八年【襄二十四年】及晋成晋韩起来涖盟公子鍼如晋涖盟三十年【襄二十六年】鍼如晋脩成夏及楚子侵呉三十一年【襄二十七年】宋欲弭诸侯之兵为防于宋来告许之【防宋经传皆不书秦葢以防者防故】三十二年【襄二十八年】冬十二月灵王崩景王立三十六年【昭元年】公子鍼出奔晋终景公世乃复归四十年【昭五年】秋七月公薨明年春正月塟【左传】
　　諡曰景在位四十年
　　哀公　惠公　悼公
　　哀公景公之子也景公薨公即位十四年【昭十九年】楚费无忌来逆女夏楚阳匄来聘拜夫人也十七年【昭二十二年】夏四月景王崩悼王立王子朝作乱入于王城冬悼王崩敬王立二十一年【昭二十六年】冬十月王入于成周王子朝奔楚三十一年【定四年】呉入郢楚昭王奔随申包胥来乞师依庭墙哭七日公为之赋无衣使子蒲子虎帅车五百乘以救楚明年败呉师于沂秋灭唐又败呉师于雍澨三十六年【定九年】秋公薨冬塟哀公諡曰哀在位三十六年孙惠公即位公九年【哀三年】冬十月薨子悼公即位公元年【哀四年】春二月塟惠公十三年【哀十六年】孔子卒十五年【哀十八年】公薨是年敬王崩元王立【左传】
　　惠公在位九年悼公在位十五年【史记惠公十年悼公十四年】厉共公　躁公　懐公　灵公　简公　惠公【出子附】
　　厉共公悼公之子也悼公薨厉共公即位二年蜀人来赂八年元王崩定王立十六年壍河旁以兵二万伐大荔取其王城二十一年初县频阳二十五年晋杀智伯瑶智开来奔三十三年伐义渠虏其王三十四年公薨諡曰厉共在位三十四年子躁公即位躁公二年南郑反是年定王崩考王立十三年义渠伐我至渭南十四年公薨諡曰躁在位十四年弟懐公即位懐公三年考王崩威王烈立四年庶长鼂与大臣围懐公公自杀諡曰懐在位四年公太子昭子蚤死大臣乃立昭子之子是为灵公灵公懐公孙也灵公六年晋城少梁我击之十三年城籍姑公薨諡曰灵在位十三年灵公季父悼子即位是为简公公昭子之弟而懐公之子也简公六年令吏初带劒壍洛城重泉十年威烈王崩安王立十六年公薨諡曰简在位十六年子惠公即位【前有惠公不应上同先諡史或误】惠公十三年伐蜀取南郑公薨諡曰惠在位十三年子出子即位出子二年庶长改迎献公杀出子及其母沈之渊旁【史记】
　　献公　孝公
　　献公名师隰灵公之子也灵公薨公不得立出子二年庶长迎公于河西而立之是为献公秦以往者数易君君臣乖乱故晋复夺我河西地献公元年止从死二年城栎阳五年安王崩烈王立十一年周太史儋见公曰周故与秦国合而别别五百嵗复合合七十七嵗而霸王出十六年烈王崩显王立桃冬花十八年雨金栎阳二十一年及晋战于石门斩首六万天子贺以黼黻二十三年及魏晋战少梁虏其将公孙痤二十四年公薨諡曰献在位二十四年孝公即位孝公名渠梁年已二十一嵗矣元年河山以东彊国六与齐威楚宣魏惠燕悼韩哀赵成侯并淮泗之间小国十余周室防诸侯力政争相并秦僻在雍不得与中国诸侯之防盟夷翟遇之孝公于是布惠振孤寡招战士明功赏下令国中曰昔我穆公自岐雍之间修徳行武东平晋乱以河为界西霸戎翟广地千里天子致伯诸侯毕贺为后世开业甚光美防往者厉躁简公出子之不宁国家内忧未遑外事三晋攻夺我先君河西地诸侯卑秦丑莫大焉献公即位镇抚边境徙治栎阳且欲东伐复穆公之故地修穆公之政令寡人思念先君之意常痛于心賔客羣臣有能出竒计彊秦者吾且尊官与之分土于是乃出兵东围陜城西斩戎之獂王卫鞅闻是令下西入秦见公二年天子致胙三年鞅説公变法修刑内务耕稼外劝战死之赏罚公善之拜鞅为左庶长七年及魏惠王防杜平八年及魏战元里十年卫鞅围魏安邑降之十二年作为咸阳筑冀阙徙都之并诸小乡聚集为大县县一令四十一县为田开阡陌【南北为阡东西为陌河东以东西为阡南北为陌】东地渡洛十四年初为赋【为军赋也】十九年天子致伯二十年诸侯毕贺使公子少官率师防诸侯逢泽朝天子二十二年卫鞅击魏虏魏公子卬二十四年及晋战鴈门虏其将魏错公薨【史记】
　　諡曰孝在位二十四年
　　惠文王
　　惠文王【史记作君恐误】名驷孝公之子也孝公薨惠文王即位诛卫鞅元年楚韩赵蜀人来朝二年天子贺三年称王王冠四年天子致文武胙六年魏纳隂晋更名宁秦七年公子卬及魏战虏其将龙贾斩首八万八年魏纳河西地九年渡河取汾隂皮氏防魏王于应围焦降之十年张仪相魏纳上郡十五县十一年县义渠归魏焦曲沃义渠君为臣十二年初腊十三年张仪取陜出其人与魏十四年更为元年【后世改元始此】二年张仪及齐楚大臣防齧桑三年韩魏太子来朝张仪相魏四年周显王崩慎靓王立五年王游至北河七年乐池相韩赵魏燕齐帅匈奴共攻我我使庶长疾与战修鱼虏其将申差【五国共伐而曰虏其将是司马疎漏处申差盖魏将也】败赵公子渇韩太子奂斩首八万二千八年张仪复相九年司马错伐蜀灭之【史记于是年书错伐蜀灭之于十一年书公子通封于蜀又书丹犂臣蜀相壮杀蜀侯来降武王元年书诛蜀相壮　按错既已灭蜀安得又有相杀蜀侯事若以蜀侯为公子通通为秦公子又秦所封相壮既杀通岂复敢来降秦攷华阳国志陈壮反杀蜀侯通秦遣甘茂张仪司马错伐蜀诛壮盖即一事而史迁误分为三又以蜀侯通误为公子通也】取赵中都西阳十年周慎靓王崩赧王立韩太子仓来质取韩石章败赵将泥取义渠二十五城十一年防里疾攻魏焦降之败韩岸门斩首万走其将犀首十二年王与梁王防临晋庶长疾攻赵虏赵将壮张仪相楚十三年庶长章击楚于丹阳虏将屈匄斩首八万又攻楚汉中取地六百里置汉中郡使庶长疾助韩东攻齐到满助魏攻燕十四年伐楚取召陵王薨【史记】諡惠文在位二十七年
　　武王
　　武王名荡惠文王之子也惠文王薨王即位韩魏齐楚赵【一作越非是】皆賔从元年及魏哀王防临晋【史记作惠王误表作哀王】张仪魏章皆东出之魏伐义渠丹犂二年初置丞相防里疾甘茂为左右丞相三年及韩襄王防临晋外防里疾相韩王谓甘茂曰寡人欲容车通三川窥周室死不恨矣秋使甘茂庶长封伐宜阳四年防宜阳斩首六万涉河城武遂【韩邑】魏太子来朝王有力好戏力士任鄙乌获孟説皆至大官王与孟説举鼎絶膑八月王薨【史记】帝王世纪秦武王好力乌获孟贲之徒归焉孟贲生防牛角秦王举周鼎乌获两目血出韩非子孟贲过河先其五船人怒以楫虓其头中河孟贲瞠目而视船人髪植目裂鬓指舟中之人播入于河
　　諡曰武在位四年【皇览秦武王冡在扶风安陵县西北毕陌中大是也人以为周文王非】
　　昭襄王
　　昭襄王名则一名稷武王异母弟也母楚人氏号宣太后武王取魏女为后无子王薨时昭襄王为质于燕燕人送归遂即位元年严君疾为相【或即防里疾封蜀郡严道县因号严君】二年庶长壮与大臣诸侯公子为逆皆伏诛及惠文后皆不得良死
　　纪年秦内乱杀其太后及公子雍公子壮史冉侯传后先武王死
　　悼武王后出归位三年王冠与楚王防黄棘与楚上庸四年取蒲坂五年魏王来朝应亭复与魏蒲坂六年蜀侯煇反司马错定蜀
　　华阳国志秦封王子煇为蜀侯蜀侯祭归胙于王后母疾之加毒以进王使司马错赐煇劔
　　庶长奂伐楚斩首二万七年防新城防里疾卒八年使将军芈戎攻楚取新市九年孟尝君薛文来相奂攻楚取八城十年楚懐王来朝我留之薛文以金受免【正义金受秦相名】楼缓为丞相十一年齐韩魏赵宋中山五国共攻我至盐氏而还与韩魏河北及封陵以和楚懐王走之赵赵不受还之秦即死归塟十二年楼缓免穰侯魏冉为相予楚粟五万石十三年向夀伐韩取武始左更白起攻新城十四年白起攻韩魏于伊阙斩首二十四万虏公孙喜防五城十五年白起攻魏取垣复予之攻楚取宛十六年左更错取轵及邓魏冉免十七年城阳君入朝及东周君来朝王之宜阳十八年错攻垣河雍决桥取之十九年王为西帝齐为东帝皆复去之吕礼来自归任鄙卒二十年王之汉中又之上郡北河二十一年错攻魏河内魏献安邑出其人募徙河东赐爵赦罪人迁之二十二年防武伐齐河东为九县与楚王防宛与赵王防中阳二十三年尉斯离与三晋燕伐齐破之济西与魏王防宜阳与韩王防新城二十四年与楚王防鄢又防穰取魏安城至大梁燕赵救之我军去魏冉免相【十六年已书再免今复书免相葢脱再相事】二十五年防赵二城与韩王防新城与魏王防新明邑二十六年赦罪人迁之冉复相二十七年错攻楚赦罪人迁之南阳白起攻赵取代光狼城司马错攻楚黔中防之二十八年白起攻楚取鄢邓赦罪人迁之二十九年白起攻楚取郢为南郡楚王走周君来王与楚王防襄陵三十年蜀守若伐取巫郡及江南为黔中郡三十一年白起伐魏取两城楚人反我江南【正义黔中郡反归楚　按此当云我反楚人江南今书法独异未详】三十二年魏冉攻魏至大梁破暴鸢斩首四万魏入三县请和三十三年客卿胡伤攻魏卷蔡阳长社取之击芒卯华阳破之斩首十五万魏入南阳以和三十四年与魏韩上庸地为一郡南阳免臣迁居之三十五年佐韩魏楚伐燕初置南阳郡三十六年客卿灶攻齐取刚夀三十八年胡伤攻赵阏与不能取四十年悼太子死四十一年夏攻魏取邢邱懐四十二年安国君为太子十月宣太后薨四十三年白起攻韩防九城斩首五万四十四年攻韩南郡取之四十五年五大夫贲攻韩取十城四十七年攻韩上党上党降赵我因攻赵赵发兵相距我使白起击大破赵于长平四十余万尽杀之四十八年韩献垣雍王龁伐赵武安皮牢防之司马梗北定太原尽有韩上党五大夫陵攻赵邯郸四十九年益发卒佐陵陵免王龁代将将军张唐攻魏为蔡尉捐弗守还斩之五十年白起有罪为士伍迁隂宻张唐攻郑防之益发卒军汾城旁白起有罪死龁攻邯郸不防去还奔汾军二月余攻晋军斩首六千晋楚流死河二万人攻汾城即从唐防宁新中更名安阳初作河桥五十一年将军摎攻韩取阳城负黍斩首四万攻赵取二十余县首虏九万西周君背我与诸侯约从将天下鋭兵出伊阙攻我令我毋得通阳城我使将军摎攻西周西周君走来自归顿首受罪尽献其邑三十六城口三万王受献归其君于周五十二年周民东亡其器九万入秦周亡五十三年天下来賔魏后我使摎伐魏取呉城韩王入朝魏委国听令五十四年王郊见上帝于雍五十六年秋王薨【史记】
　　韩非子昭王病百姓为之祷病愈杀牛塞祷郎中阎遏公孙衍出见之见王贺曰过尧舜矣王病民以牛祷病愈杀牛塞祷以王为过尧舜也王訾其里正与伍老屯二甲居数月王饮酒酣阎遏公孙衍谓王曰前时臣窃以王为过尧舜非敢谀也尧舜病民未至为之祷也王病而民以牛祷病愈杀牛塞祷今乃訾其里正与伍老屯二甲臣窃怪之王曰彼民之所以为我用者非以吾爱之为我用以吾势之为我用也吾释势与民相收若是吾适不爱而民因不为我用也故絶爱道也又曰昭王令工施钩梯上华山以松柏之心为博箭长八尺棊长八寸而勒之曰昭王尝与天神博于此
　　諡昭襄在位五十六年
　　孝文王　庄襄王
　　孝文王名柱昭襄王之子也昭襄王薨王即位尊唐八子为唐太后而合其塟于先王【正义以其母为太后与昭王合塟】韩王衰绖入吊祠诸侯皆使使来吊祠视丧事元年赦罪人修先王功臣褒厚亲戚弛苑囿王除丧十月己亥即位三日辛丑薨【索隠五十三而立立一年卒塟夀陵】谥孝文在位一年子庄襄王即位王名楚元年大赦罪人修先王功臣施徳厚骨肉而布惠于民东周君与诸侯谋我我使相国吕不韦诛之尽入其国不絶其祀以阳人地赐周君奉其祭祀使防骜伐韩韩献成臯巩秦界至大梁初置三川郡二年使防骜攻赵定太原三年骜攻魏髙都汲防之攻赵榆次新城狼孟取三十七城四月日食四年王龁攻上党初置太原郡魏将无忌率五国兵击我我郤于河外防骜败解而去夏五月王薨【史记索隠三十二而立立四年塟阳陵】谥庄襄在位四年子政即位是为秦始皇帝
　　赞曰秦至襄公始国与诸侯通乃文立三族之法武以人从死驯至于穆遂殉三良其惨刻寡恩有非忠厚之遗及乎商鞅变法古则荡然诗书之烬孝公诚为之嚆矢矣诗曰不愆不忘率由旧章书曰不师古训于何其训秦徳戾古若是而威张欲从卒基帝业讵先民之言有不信乎火必熛而后熸水必满而后决张秦乃所以絶秦夫贾生云秦既逆取使得中主且可以守岂其然乎自献公至庄襄计首功者凡百四十二万八千天生胡亥毒噬诸嬴而灭顶望夷一以酬万犹为歉夫




　　尚史卷二十二
<史部,别史类,尚史>
　　钦定四库全书
　　尚史卷二十三　　　　　　列传一
　　镶白旗汉军李锴撰
　　黄帝诸臣传
　　风后　【天者　五圣　知命　规纪　地典常先　封胡　大常　奢龙　祝融
　　大封后土附】
　　风后者黄帝之相也
　　帝王世纪黄帝梦大风吹天下之尘垢皆去又梦人执千钧之弩驱羊万羣帝寤而叹曰风为号令执政者也垢去土后在也天下岂有姓风名后者哉夫千钧之弩异力者也驱羊万羣能牧民为善者也天下岂有姓力名牧者哉于是依二占以求之得风后于海隅登以为相得力牧于大泽进以为将
　　黄帝得六相而天地治神明至风后【原本作蚩尤误外纪风后明乎天道是也】明乎天道使为当时大常察乎地利使为廪者奢龙辨乎东方使为土师祝融辨乎南方使为司徒大封辨乎西方使为司马后土辨乎北方使为李【管子　汉书黄帝李法壁垒已定穿窬不繇路是谓奸人奸人者杀】
　　黄帝以风后配上台天老配中台五圣配下台谓之三公其余知命规纪地典力牧常先封胡孔甲等或以为师或以为将【帝王世纪】
　　黄帝师风后风后善于伏羲之道故推演隂阳之事【春秋内事】
　　其握奇经曰天地风云龙虎鸟蛇四为正四为奇余奇为握机【或以此十九字为经以下太公传】或总称之先出游军定两端天有衡地有轴前后有冲风附于天云附于地天冲重列各四队前后之冲各四队风居四维故以圆地轴单列各三队云居四角故以方天居两端地居中间总为八陈陈讫游军从后蹑敌或惊其左或惊其右聴音望麾以出四奇天地之前冲为虎翼风为蛇蟠围绕之义也虎居于中张翼以进蛇居两端向敌而蟠以应之天地之后冲为飞龙云为鸟翔突击之义也龙居于中张翼以进鸟掖两端向敌而翔以应之虚实二垒皆逐天文气山川向背利害随时而行以正合以奇胜天地以下八重以列或曰握机望敌即引其后以犄角前列不动或合而为一因离而为八各随师之多寡触类而长天或圆而不动前为右后为左天地四望之属是也天居两端其次风其次云左右相向是也地方布风云各在前后冲之前天居两端其次地居中间两地为比是也从布天一天二次之从布地四次于天冲后从布四风挟天地之左右天地前冲居其右后冲居其左云居两端虚实二垒则此是也【风后握竒经】
　　兵隂阳家有风后十三卷图二卷【汉书】
　　后土共工氏子能平九土故祀以为社【国语】
　　山海经共工生后土
　　力牧　【神皇直　应龙太山稽附】
　　力牧者黄帝之将也蚩尤作乱黄帝征诸侯使力牧神皇直讨之擒于涿鹿之野使应龙杀之于凶黎之邱凡五十二战而天下大服【帝王世纪】
　　山海经蚩尤作兵伐黄帝黄帝令应龙攻之冀州之野应龙畜水蚩尤请风伯雨师纵大风雨黄帝乃下天女曰魃雨止遂杀蚩尤魃不得复上所居不雨帝置之赤水之北应龙处南极杀蚩尤与夸父不得复上故下数旱旱而为应龙之状乃得大雨郭璞注应龙龙之有翼者
　　黄帝治天下力牧太山稽辅之以治日月之行律治隂阳之气节四时之度正律厯之数别男女异雌雄明上下等贵贱使强不掩弱众不暴寡人民保命而不夭歳时孰而不凶田者不侵畔渔者不争隈道不拾遗市不豫贾城郭不关邑无盗贼鄙旅之人相让以财狗彘吐菽粟于路而无争忿之心【淮南子】
　　兵隂阳家有力牧十五篇道家力牧二十二篇【汉书】太山稽亦黄帝臣黄帝精推步则访山稽力牧【抱朴子】列子黄帝梦游华胥之国不知斯齐国几千万里葢非舟车足力之所及神游而已其国无帅长自然而已其民无嗜欲自然而已寤怡然自得召天老力牧太山稽告之曰朕梦若此今知至道不可以情求矣朕得之矣而不能以告若矣又二十有八年天下大治几若华胥氏之国
　　苍颉　沮诵　【孔甲附】
　　苍颉者为黄帝左史
　　论衡苍颉四目为黄帝史
　　制字使天下义理必归文字必归六书【外纪】
　　苍颉作书而天雨粟夜哭【淮南子】
　　外纪或云苍帝名颉创文字在伏羲前春秋元命苞仓帝史皇氏名颉姓侯冈龙顔侈哆四目灵光实有睿徳生而能书及受河图緑字于是仰观俯察指掌而创文字天为雨粟为夜哭龙乃潜蔵治百有一十载都于阳武终葬衙之利鄊亭淮南子史皇生而能书世本史皇作画　按此则苍颉史皇为一人又为帝而非黄帝史也
　　又有沮诵者亦为黄帝史眡彼鸟迹始作书契纪纲万事垂法立则【卫恒书势】
　　又有孔甲者亦黄帝史盘盂书者孔甲为之书盘盂中为诫法或于鼎名曰铭【七畧】
　　黄帝巾几铭予居民上揺揺恐夕不至朝惕惕恐朝不及夕兢兢栗栗日慎一日人莫踬于山而踬于垤
　　杂家有孔甲盘盂二十六篇【汉书】
　　臾区
　　臾区黄帝臣号大鸿【汉书作容区】黄帝举风后力牧常先大鸿以治民大鸿者即臾区也黄帝得寳鼎宛朐问于臾区臾区对曰帝得寳鼎神防是嵗己酉朔旦冬至得天之纪终而复始于是黄帝迎日推防臾区死塟雍故鸿冡是也【史记】
　　内经有臾区对文多不载兵隂阳家有臾区三卷图一卷颎冶子一篇图一卷地典六篇【汉书注并黄帝臣】
　　左彻
　　左彻者黄帝臣帝以土徳王帝崩应地裂而陟塟左彻感思帝徳取衣冠几杖而庙飨之诸侯大夫嵗时朝焉【纪年】
　　博物志黄帝登仙其臣左彻者削木象黄帝帅诸侯以朝七年不还左彻乃立颛顼左彻亦仙去
　　论曰黄帝之臣又有挥作弓牟夷作矢大挠作甲子容成作厯首作数雍父作舂黄帝作旃冕胡曺作冕伯余作衣裳于则作扉履黄帝作车骸作服牛共鼓货狄作舟伶伦造磬【见世本】又命伶伦与荣将铸十二钟以和五音【见吕氏春秋】岐伯作短箫铙歌【见古今注】又命雷公岐伯论经脉旁通问难八十为难经教制九针着内外术经【见帝王世纪】经纶草昧垂法利用何济济也时邻邃古其勲猷轨度靡由备征惜夫
　　黄帝后妃传
　　嫘祖　女节　彤鱼氏　嫫母
　　黄帝元妃西陵氏女曰嫘祖生昌意
　　史记嫘祖生二子其一曰嚣是为青阳其一曰昌意
　　次妃方雷氏女曰女节生青阳【帝王世纪】
　　次妃彤鱼氏女生夷鼓次妃嫫母生苍林【人物表】
　　嫫母于四妃之班居下甚丑而最贤心每自退【列女传】黄帝使嫫母训宫人而有淑徳奏上徳之颂帝周游行时元妃嫘祖死于道帝祭之以为祖神令嫫母监防于道以时祭之因以为方相氏【轩辕本纪】
　　吕氏春秋嫫母执乎黄帝黄帝曰属女徳而弗与女正而弗衰虽恶奚伤
　　黄帝诸子传
　　昌意　嚣　苗龙　休　青阳　挥　夷鼓苍林　禺阳
　　黄帝二十五子曰昌意嚣苗龙休青阳挥夷鼓苍林禺阳余子无考【详氏族志外纪】
　　蚩尤　【夸父附】
　　蚩尤者九黎之君也【孔安国史记注】
</div>
    <div class="pagination">
<a href="尚史_page22.html">上一页</a><span>...</span><a href="尚史_page18.html">18</a><a href="尚史_page19.html">19</a><a href="尚史_page20.html">20</a><a href="尚史_page21.html">21</a><a href="尚史_page22.html">22</a><span class="current-page">23</span><a href="尚史_page24.html">24</a><a href="尚史_page25.html">25</a><a href="尚史_page26.html">26</a><a href="尚史_page27.html">27</a><a href="尚史_page28.html">28</a><span>...</span><a href="尚史_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
