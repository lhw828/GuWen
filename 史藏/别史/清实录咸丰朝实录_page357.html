<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 357 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 357 页/共 502 页
  </h1>
  <div class="content">
   ○庚午。谕军机大臣等、桂良、花沙纳奏、到津后。知照各夷。分日相见。于二十三日。与＜口英＞酋口□额口□尔唫会晤。该酋将伊国王所给敕书关防相示。桂良等告以中国查办事件。向无敕书关防。该酋颇怀疑虑。并未说及要求之事。桂良等、拟托俄夷代为开导。惟俄夷前来说合。实为自请通商地步。迨允其通商。又称＜口英＞口□佛二夷必欲进京。如果不允。伊即不管此事。是俄夷巳遂其所求。全不足恃。若仍托该夷说合。恐徒劳无益。咪夷与＜口英＞口□佛同在海口通商。已阅多年。此次在津。与谭廷襄等接见。尚无狂悖情形。桂良等若向其理谕。或能劝＜口英＞口□佛息事。俟二十六日接见后。体察情形。酌量办理。昨派耆英办理夷务。原因从前定立和约。皆其一人经理。且在粤多年。于各国情形熟悉。冀有把握。兹据恭亲王奕奏、请旨饬下耆英、务须责该夷滋扰粤东、及扑犯津门之举、先折其气、而后俯顺其情、不可一味示弱、致蹈从前覆辙等语。所奏不为无见。耆英此次经朕弃瑕录用。训谕谆详。深望其实心任事。消弭切近之患。以赎前愆。谅耆英必当感恩思奋。此时如接见＜口英＞口□佛二夷。先责其在粤何故背约兴兵。及到天津。既为说合而来。不当先行开炮。闯入内河。从前所定万年和约。不料今日至于如此。耆英既原办之人。自可与之正言讲理。折其骄慢之气。然后设法羁縻。庶可尊国体而戢戎心。若将万不可行之事。代为乞恩。耆英具有天良。当不致为他人所逆料。朕既起用耆英。畀以重任。不得不剀切指示。冀其仰体朕心也。懔之慎之。将此由六百里密谕知之。　　

○又谕、谭廷襄奏、夷情稍定。已退出船二只。并办理防护情形。该督现既择游民之强者。作为勇目。务当妥为约束。毋令民夷杂处。致滋句结。并懔遵昨日谕旨。密计图维。毋得以仍在议抚。防范稍形松懈。现在夷船虽不能遽行上驶。闻带有潮勇、及闽广匪徒。难保不由陆路窥伺。所有带兵各大员。必得勇敢出众。方足以资表率。据光禄寺少卿焦祐瀛奏、开州协副将田在田。前在山东督练杀贼。颇能得力。堪为前敌。著该督即饬该员迅赴通州。交僧格林沁听候差遣。所奏将国瑞原带马队五百名。并续拨内火器营兵五百名。仍留津郡之处。著仍与僧格林沁咨商办理。如杨村一带。必须此项官兵镇守。天津尚多录营兵丁。堪资防堵。仍当调回兼顾为要。将此由六百里密谕知之。　　

○又谕、据侍郎万青藜奏、九江收复后、宜于北岸择要设县守御一摺。据称九江府滨临大江北岸。与湖北黄梅县错壤。该县地势辽阔。有三十六陆镇。三十六水镇。号称难治。若割黄梅县近江之地。上自龙坪之西。下至梅家洲之东。各迤北数十里。择形胜处所。另设一县。归九江府统属。其武弁水师。均归九江镇标管辖。如此扼要严防。庶于北岸可资守御。郡城可保无虞。著何桂清、耆龄、官文、胡林翼、按照该侍郎所奏。遴派妥员、前往详细踏看。体察情形。妥议具奏。将此各谕令知之。　　

○调察哈尔备用马二千匹解京。　　

○缓徵河南陈留、杞、鄢陵、郑、荥泽、禹、临漳、新乡、延津、河内、修武、武陟、温、原武、偃师、巩、沈邱、太康、扶沟、许、长葛、浚、固始、商邱、永城、鹿邑、虞城、夏邑、柘城、甯陵、睢、济源、安阳、汤阴、内黄、滑、淇、项城、中牟、荥阳、汜水、涉、汲、洛阳、密、尉氏、祥符、兰仪、封邱、考城、孟津、阳武、通许、五十三州县、被水村庄新旧额赋有差。　　

○辛未。谕内阁、蒋霨远奏、官军进攻独山州城、大获胜仗、生捦首逆一摺。二月十七日。贵州大股贼匪。由中安等处、窜攻独山州城。署知州侯云沂、调兵集团。开城夹击。贼始纷纷奔溃。我军乘胜追杀。伏练齐起。四面兜围。歼捦贼匪殆尽。阵斩贼首二名。歼毙贼目一百余名。夥贼三千余名。生捦著名首逆沈大六一名。伪将军等四十二名。就地正法。另股贼匪。盘踞州属卡榜摆旁一带。复被团勇击败。剿办尚属得手。出力员弁绅团。著择尤保奏。毋许冒滥。　　

○谕军机大臣等、现在托明阿带兵驻劄杨村。该处为由津至京水陆最要之地。著瑞麟前往、查看托明阿如何布置。如有备豫未周之处。著会同商办。以为僧格林沁前路屏蔽。现在惠亲王等奏明于京师城外分劄十二营。尚无总统大员。瑞麟俟布置杨村一带前路妥协后。即著来京。总统各营事务。并著僧格林沁、传旨咨调西淩阿前赴通州。帮同僧格林沁、统带官兵。其山海关察哈尔官兵。即著僧格林沁、另行派员前往管带。将此谕令知之。　　

○又谕、桂良、花沙纳奏、＜口英＞夷声言必须允其进京。方能在津议事。另片奏、俄夷愿向各夷说合、俟议定后、再行进京瞻仰、并无他意等语。桂良、花沙纳、与各夷接见后。可先将所求条款。应准应驳。先为知照。该夷等能否听从。尚未可定。此时俄夷既许议定后、进京瞻仰。可告以速将各条定议妥协。并将兵船退至拦江沙外。然后再议进京之事。中国以诚信待人。亦断无别意。惟各国向无进京之例。此次应行礼节。亦须彼此商定。按照中国礼节。至各夷进京。中国民人。亦必惊疑。更须先为晓谕。不能临时猝办。再进京之请。皆俄夷从中播弄。＜口英＞口□佛咪皆重利。从前并无此说。耆英谅已驰抵天津。即可往见＜口英＞口□佛咪三国。将所求之事。妥为酌定。如桂良、花沙纳所许。该夷犹未满意。著耆英再行允准几条。或者该夷因耆英于夷务情形熟悉。可消弭进京之请。则更稳妥。此时桂良等作为第一次准驳。留耆英在后。以为完全此事之人。津郡情形。甚属危急。不得不通融办理也。将此由六百里密谕知之。　　

○又谕、本日有人奏、访闻达年、驻守大沽炮台。夷船开炮。该署镇及副将都司首先逃避。直抵天津府城。致令兵勇同时溃散。逆夷直达三＜氵义＞河口。该处兵民同声忿恨等语。著谭廷襄、确切查明达年逃避情形。并该副将都司等是否同逃。一并据实参奏。将此谕令知之。　　

○又谕、何桂清奏、浙江军情紧急、请饬和春督办江南浙江军务一摺。浙江贼势东趋。处州既陷。逆焰益张。先后由金陵大营。拨去兵勇五千余名。徽甯两处援兵。亦巳逾万。前经降旨、令总兵周天受、督办浙江防剿事宜。该员现在严守金华。恐难兼顾。江苏、浙江、唇齿相依。设有疏虞。有碍大局。和春围攻金陵。布置已属周妥。著即驰赴浙江。督办江南、浙江、两省军务。总兵周天受、著帮办浙江军务。所有江南、安徽、江西、援浙各军。均归该大臣节制。以一事权。前命李续宾、带九江得胜之师。赴浙援剿。亦著归和春调度。和春赴浙后。所有江南军务。即著张国梁、许乃钊、暂行会办。俟浙江军务办有就绪。即可责成周天受专办。和春仍驰回金陵。该大臣声威久著。现在窜浙之贼。乘其巢穴未固。分饬各路带兵大员。一鼓歼除。以保东南大局。朕有厚望焉。将此由六百里各谕令知之。　　

○又谕、前因伊兴额等奏、徐州吃紧。曾饬崇恩、酌抽郯峄防兵、赴徐协剿。本日据崇恩奏、逆捻窥伺东境、业巳越过徐城。东省边防紧急。不能拨兵赴徐。并请饬徐州大军、会同兜剿等语。据称、捻匪刘狗等、率常数千。窜扰砀山、丰县各处。大股又由徐州北面。至丰县之赵庄、隋家集等处。蔓延八九十里。筑围劄寨。四出抢掠。又有逆众千余。窜赴单县之马良集地方。并有马贼二百余人。意图过河。虽经东省兵勇。毙匪多名。崇恩巳派副将郝上庠等、前往堵剿。惟捻势鸱张。北窜堪虞。东省兵力尚单。必须大军合力兜击。著伊兴额、史荣椿、迅速统兵绕出贼前。会合山东官兵。并力兜剿。毋稍迟延。至此股捻匪。本由六安窜出。现在六安业经克复。著胜保迅即拨兵、赴丰沛一带接应。袁甲三前本叠降谕旨。令赴徐宿一带督剿。此时东境告警。仍著袁甲三克日驰往。督兵会合剿办。以杜北窜。将此由六百里各谕令知之。　　

○又谕、前因徐州贼势甚炽。谕令英桂等、拨陕甘兵一千名。驰赴徐州。并谕豫省如尚有可拨之兵。即就近酌量调往。以资协剿。本日据崇恩奏、逆捻业巳越过徐城。东省边防甚急。虽经崇恩令郝上庠等、前往堵剿。惟兵力尚单。必须邻省拨兵合剿。且捻众既在丰县等处劄营。一经过河。非北犯东省。即直赴归德。现在归陈情形。想尚不十分吃紧。著英桂等、即饬德楞额、督兵驰赴丰沛一带。会合伊兴额、史荣椿等、并力兜击。务将此股捻匪。迅速埽除。以杜北窜。即以固豫省藩篱。是为至要。将此由六百里谕令知之。　　

○又谕、蒋玉龙奏、沥陈黔省军务情形、请饬邻省拨兵济饷一摺。贵州苗教各匪。蔓延镇远、黎平、都匀、麻哈、思南、各府州。以及近省各州县。分踞险要。出没无常。分兵防剿。兵力巳形单薄。加以协饷不敷。饷项口粮。积欠不少。剿办更形棘手。著王庆云、筹拨饷糈。迅速解黔。或能分拨兵练。相机助剿。更为得力。并著骆秉章、酌调兵勇赴黔。会合蒋玉龙所带川兵。逐节进剿。以清全黔伏莽。即以固川楚藩篱。是为至要。将此由六百里各谕令知之。　　

○以剿办贵州独山贼匪出力。赏知州侯云沂、千总薛占超、花翎。千总梁献廷等、蓝翎。余升叙有差。　　

○以直隶天津海口失事。革张湾营都司奇车布等职。仍留营效力。　　

○展京师内城六门外煮赈三月。　　

○壬申。以擅离防所。贻误饷糈。革浙江嘉兴协副将林策勋、代理福建汀州府知府雷瑞光职。　　

○癸酉。谕军机大臣等、本日据桂良、花沙纳奏、接见各夷、及现办情形。所请颁给钦差大臣关防。业已饬部铸造。该夷酋如果前来探询。可告以业经奏请。如果允准。不日自可颁到。至咪夷前进国书。本日巳将答覆玺书。由驿发去。桂良等于奉到后。即可传知该公使、令其祗领。俾得回国覆命。惟闻近日各该夷、有骑马入天津郡城之事。并据前日桂良等奏、该夷轮船围偪津郡城下、枪炮迅利各等语。是津郡情形。非常紧迫。现虽以议抚为羁縻。而该夷反覆靡常。难保不忽然生变。闻津民业已集团。人数不少。如果联络一气。自可收众志成城之效。此事未便明白出示晓谕。谭廷襄惟当密谕张锦文等、分其设法纠集团勇。暗中严密布置。以备不虞。不可冀幸抚局将成。稍涉大意。将此由六百里密谕知之。　　

○甲戌。孝慎成皇后忌辰。遣官祭慕陵。　　

○谕军机大臣等、本日据桂良等奏、＜口英＞夷所求条款、连日派员面议、分别准驳、而该夷情形、似非全准不可等语。该夷要求各款内。如镇江、汉口、各处通商。并由江通海各处。任凭伊国随时往来。要紧地方。由伊国设领事官。惩办不法之徒等语。直欲以中国地方。听伊出入。所请断属难行。现巳谕知耆英、正言驳斥。另行设法羁縻。惟该夷以此款为最要。一经拒绝。其决裂实在意中。此时调拨各兵。渐可齐集。著僧格林沁、相度要隘。妥速布置。不可迟缓。天津府城危在旦夕。该大臣谅亦探有消息。官军挫败以后。战守两难。惟有激励民团。尚可冀其出力保卫府城。僧格林沁如闻该夷内犯之信。或派委干员。或颁发告示。激励乡团。以助兵力。现闻杨村通州等处官兵。因食物昂贵。颇形苦累。当此防剿吃紧之际。若听其饥疲。兵丁何能出力。所得口分。应如何酌量加增。俾得宿饱。并著该大臣迅速核计。传谕粮台办理。续调密云兵五百名。由署副都统哈福那亲带来京。巳令其归僧格林沁调度。现应派往何处驻劄。即著量为派拨。将此密谕知之。　　

○又谕、前经密谕桂良、花沙纳、先与各该夷定议。作为第一次准驳。如未满所欲。再由耆英酌量添允数条。以为完全此事之人。谅已接阅。本日据桂良等奏、夷人欲在江路通商。并自持执照在内地往来。于要紧地方设领事官等语。此事若经允许。遗官无穷。万无准理。即进京一节。亦总宜设法消弭。耆英到津。尚未与该夷会晤。自可定期与之接见。耆英系原定和约之人。与桂良、花沙纳、同是钦差。即日颁给关防。一体钤用。应如何从权办理之处。著耆英不必拘定与桂良等会商。即亲向该夷开导。于所请各条内。酌量添允数条。将江路通商、及游行内地两事。设法杜绝。以免决裂。至该夷情状。耆英素所深悉。天津偪近京畿。情形危急。不得不从权计议。惟如前二事之断难允准者。该夷必欲坚执。是本无议和之心。耆英不妨与＜口英＞夷说破。看其有无转机。再行酌量通融筹办。至何事可行。何事不可行。耆英必有把握。朕亦不为遥制也。将此由六百里密谕知之。　　

○又谕、寄谕兼管顺天府府尹张祥河等、齐承彦奏、请饬举行团练、以备堵御一摺。天津夷船、停泊城下。且闻船内、藏有闽粤匪徒。傥所求不遂。必致肆意冲突。由津至通各州县地方。民情强固。足资捍御。然必得地方官、善为倡率。始足鼓舞民情。著该兼尹等、即饬武清、东安、通州等各州县。晓谕居民。实行团练。以保卫身家。傥州县中有不能胜任者。即令派委干员、协同办理。或令各举公正绅士。联络民心。更为得力。再闻通州等处、粮食昂贵。派防官兵、购食艰难。巳谕知僧格林沁、访察情形。酌增口粮。以示体恤。著该兼尹等、传知管理粮台之员。一体遵办。毋令觖望。将此谕令知之。　　

○又谕、前因徐州捻逆。分扰萧砀。阑入丰沛。当谕英桂、迅拨陕甘兵一千名。前赴徐州助剿。本日据英桂等奏称、豫省存营兵、为数无多。陕甘官兵、现赴归德防剿。难于调拨。其后起陕甘兵一千名。业已派赴胜保军营。请饬调赴徐州等语。现在六安州城。业经克复。徐宿逆焰鸱张。万分紧急。自应亟速援应。著胜保即将前项陕甘兵一千名。交袁甲三统带。前赴徐州。至豫省归陈情形。虽形吃重。而徐州毗连豫界。尤应不分畛域。以剿为防。著英桂等、即饬朱连泰、迅速带兵前进。会同伊兴额等、合力剿办。如归陈情形稍缓。仍饬将弁探明贼踪。出境堵截。不得专顾本境。致令蔓延。将此由六百里各谕令知之。　　

○又谕、福兴奏。衢州军务情形、并请催江西援军、及酌留兵勇、协守玉山广信一摺。衢州贼匪。蔓延东南两路。因连日大雨。官军未能进剿。所有李定太一军。昨据耆龄奏称、该总兵巳于四月初一日。拔营前进。俟行抵玉山。即将驻劄该处之长左等营练勇、一并统带赴浙。此项官军。除巳由福兴檄令酌留一千名。归沈葆桢等调遣。其余兵勇。为数不少。本日已谕知耆龄、催令迅速前进。浙省军务。昨巳谕令和春前往督办。福兴本拟俟衢州解围后。驰往玉山。但现在江西兵勇。尚属不少。福建自连陷浦城、松溪、政和后。近复攻破光泽。窜扰邵武。兵力较单。不敷剿办。著福兴俟衢州解围后。即将原带官兵五千名内。分出二千五百名。亲自统带。赴浦城一带、相机进剿。以分贼势而靖岩疆。将此由六百里谕令知之。　　

○又谕、前因广东潮州镇总兵寿山、赴援江西。逗遛不进。降旨令黄宗汉查明参奏。本日据王懿德等奏、闽省军情紧急。请仍饬寿山领兵二千名。由捷径驰赴汀邵一带会剿等语。寿山原带之兵。据柏贵奏、因夷务紧要。令其暂缓启程。夷氛远在省城。非留兵本镇所能控制。而闽粤毗连。军情紧急。著黄宗汉、即饬该总兵。将原派兵勇二千名。迅速带赴汀州一带。会合闽兵堵剿。不得再有延宕。如敢仍蹈前辙。即行据实严参。至夷船尚在天津。要求无厌。迄无定议。自夺我炮台。更形桀骜。因天津偪近京畿。大局攸关。另派桂良等、前往羁縻。以期息事。粤东民团义举。未见奏闻。如尚未举动。亦须斟酌而行。谅该督必能知悉也。将此由六百里谕令知之。　　

○又谕、本日据王懿德、庆端奏、闽省军情紧急、筹办大概情形、各摺片。江西逆匪。窜陷浦城、政和、松溪后。复陷光泽。并有窜入邵武之信。建甯逆氛四偪。该督等调派精兵。驰赴延平防剿。以固省垣门户。并催令速克政和等三城。以免为贼牵掣。所筹均尚妥协。江长贵因甯国军情吃紧。业经调拨赴援。周天受调度全浙军务。现在会同明安泰、力扼金华。断难派令赴闽。惟福兴带赴衢州兵。本有五千。前有旨、令其将一半归周天受调度。一半由福兴统带。回玉山驻劄。嗣因衢州一路。周天受未能兼顾。令其暂缓启程。本日已谕知福兴、俟衢州解围后。即带所部兵二千五百名。驰赴闽省助剿。该督等、惟当严饬在事文武。先就现有兵力。实力堵剿。将失陷各城、次第克复。毋得专待援兵。致滋贻误。将此由六百里谕令知之。　　

○又谕、前据耆龄奏、派总兵李定太、率同参将文瑞等、带兵勇四千余名。赴援浙江。行抵玉山后。再添带长左等营练勇。合力进剿。本日据福兴奏、已饬李定太酌留新衡勇、及兆字营一千兵勇、驻劄广信。而饬催李定太全军、速赴衢州等语。李定太巳于四月初一日。拔营启程。据晏端书奏报、亦称不日可到。惟衢州无须多兵。此外浙江需兵之处。尚属不少。自应酌量分布。昨已谕令和春、兼督江浙两省军务。著耆龄即饬李定太一军、迅速前进。飞咨和春调度为要。将此由六百里谕令知之。　　

○河南巡抚英桂等奏、睢州民人聚众抗粮。现饬查办。得旨。因何起意抗粮。尤应迅速查明具奏。不准稍有隐饰。　　

○命盛京将军庆祺、选兵二千名备调。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百五十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。五月。乙亥朔。谕内阁、谭廷襄奏、遵查失事总兵各员一摺。署天津镇总兵副将达年、督同署副将德魁、驻守炮台。不能督率兵勇、认真抵御。以致炮台失陷。实属畏葸无能。达年、德魁、均著革职拏问。交谭廷襄严行审讯、按律惩办。已革提督张殿元、如何失事。都司纳勒和、尚无下落。著谭廷襄一并查明具奏。　　

○谕军机大臣等、前因谭廷襄奏、请将国瑞所带马步官兵一千名。留津防守。谕令与僧格林沁咨商。如杨村必须此项官兵。仍须调回兼顾。本日复据奏称、津郡兵力过单。仍请将前项官兵、准留津郡等语。津郡防守。于马队不甚相宜。设或由陆北窜。恐追赶无及。不如在前堵截。较为得力。著谭廷襄、仍将国瑞所带马步兵一千名、移劄杨村。交僧格林沁。分拨布置。其天津应添防兵。著该督于直隶附近各营内、酌量抽调。以补一千名之数。将此由五百里谕令知之。　　

○又谕、现因夷船来至天津。京师办理防堵。需用较繁。所有四川、山东、山西、河南、陕西、应解京饷。著王庆云、崇恩、恒福、英桂、瑛棨、曾望颜、各按部拨银数。督饬各该藩司、迅速筹拨。派委妥员、陆续解京。毋许延误。将此由五百里各谕令知之。　　

○以故土尔扈特扎萨克郡王多诺罗布多尔济子、头等台吉灵扎洞噜布、袭爵。　　

○丙子。谕内阁、官文等奏、皖贼窜入黄安、攻剿获胜一摺。皖省贼匪。由河南光山等处。窜入黄安。李续宜、随同舒保、带领兵勇。前往援应。贼众蜂拥来扑。官军齐出奋击。斩馘二百余名。舒保、督同副将赵克彰等、分路抄击。贼众大败。官军追至城下。踏毁贼垒五座。斩捦无算。著即督饬将弁。迅速进攻。克复城池。毋稍迟缓。　　

○谕军机大臣等、前因朱凤标等奏、浙省军情紧急。请饬李续宾到任、办理军务。当经谕令官文等、将皖北一路事宜。另筹派员接办。即饬李续宾、带所部精兵赴浙。本日据官文等奏、贼窜黄安、拨兵援剿获胜一摺。楚北麻城、尚未合围。黄安又陷。李续宾一军。现已取道黄陂。会同舒保夹攻。拟收复黄安后。并力麻城。再行分拨肃清皖豫。惟浙省自处州失陷后。贼势日炽。上游各府。悉行震动。福兴一军、专顾衢州。周天受、明安泰两军、力扼金华。兵力尚觉单薄。浙省军情。更属紧迫。著官文等、酌量情形。通筹大局。如黄安、麻城、楚省兵力。足敷剿办。即仍遵前旨。迅饬李续宾、简带所部精兵。驰赴浙江。以资援剿。将此由六百里谕令知之。　　

○又谕、乐斌奏、缕陈番务情形、请饬西甯办事大臣等、详查筹办一摺。甘肃西甯口外。野番为患。乐斌到任以后。派令署西甯府知府那逊阿古拉、派兵剿捕。随有刚咱等族野番。情愿投诚。求将河北地方。赏给住牧。保护蒙古边民。各旗蒙古。亦愿将青海迤南戈壁地方。暂行借给住牧。似此权宜办理。原期相安无事。惟野番贪残成性。移至河北后。或不免欺陵蒙古。滋生事端。更恐河南各番。相率效尤。恳求迁徙。自宜慎之于始。以安蒙古生计。此事著乐斌督办。即不能亲身前往。务须派委明干大员。随同图伽布、督饬西甯镇道、确切查明。通盘筹画。应如何定立界址。设法钤束。以杜侵越。及不准再有番族过河。以期日久相安之处。妥议章程具奏。不得迁就目前。致滋后患。将此谕令知之。　　

○又谕、前据桂良等奏、＜口英＞夷欲在江路通商。并欲与内地任意往来。当以后患无穷。未经允准。并因耆英、尚未与该夷会晤。令其亲向开导。设法杜绝。本日复据奏称、＜口英＞口

□佛两酋。托故不与耆英相见。而夷使李泰国、仍将前两事立偪应允。是其有意要挟。专择我万不能允之事。故肆刁难。其实无非贪利。耆英既已接奉同是钦差之旨。昨日发去关防。谅亦公同接受。可即宣示该夷。以释其不能便宜行事之疑。并著桂良、花沙纳、先行拒绝。于该夷续请各事。概勿轻允。然后耆英出为转圜。则该夷自当深信耆英。不敢推托。前谕桂良等、准于五口之外。酌添两小口。今既要求无厌。即著耆英酌许闽粤地方一大口。如仍未满所欲。或再许一大口亦可。总须在闽粤地方。不得擅许内江地面。耆英素悉夷情。当知其利之所在。如与中国无甚伤碍。另有可令该夷获利之处。尽可酌量饵之。以免他患。如桂良等去时。所交条款内、有咪夷所求五六十万。未曾允准。如必恳求。即照从前上海免税之例。俟广东开市后。酌免按月税银。此条可以饵咪夷。其＜口英＞口□佛有无类此款项、尚属有名者。亦不妨酌许。若大有碍于中华者。仍不能允准也。俄夷欲请裕诚、携带伊国喇嘛学生赴津。其意不过因裕诚系大学士。今桂良官职、与裕诚同。而又系钦差。如有要言。即可与桂良说知。自不必裕诚前往。其喇嘛学生人等、日内即当派员送往天津。桂良等可即以此意覆之。将此由六百里密谕知之。　　

○以剿办浙江洋匪出力。赏都司郭林一等、蓝翎。余升叙有差。　　

○以皖南劝办团练出力。暂缓已革参将管荣声遣戍。准留营。　　

○以湖北黄安县城被贼窜陷。革知县林基职。摘同知何忠骏顶带。均留营。　　

○改铸陕西靖边县知县印信。从巡抚曾望颜请也。　　

○予浙江阵亡把总徐丙祥等、祭葬世职。　　

○丁丑。孝诚仁皇后忌辰。遣官祭景陵。　　

○谕内阁、曾望颜奏、查明误被揭参之知县、请旨开复原官一摺。陕西前署凤翔县知县封锡蒲、经该抚以隐匿命案参奏。当降旨照部议革职。兹据曾望颜奏查明、封锡蒲、于刘常服毒身死一案。因查传尸亲未到。即行卸事。委非隐匿漏交。封锡蒲、著准其开复知县。留于陕西补用。前任凤翔府知府王炳勋、并不查明。率行揭参。业经另案革职。仍著交部议处。凤翔县知县马纶笃、于误揭后、即行查明。据实检举。著照例免其议处。　　

○又谕、胜保等、奏参署游击私回寿州等语。署寿春镇中营、游击、都司刘国标、经胜保派令带队、驰赴怀远。截击捻匪。竟敢私回寿州。实属恇怯无能。刘国标、著即行革职。仍暂留本任、随同剿贼。傥再不知愧奋。即著从严参办。　　

○谕军机大臣等、胜保、袁甲三奏、追剿余匪、暂驻正阳控扼一摺。前因徐宿捻势狓猖。谕令袁甲三、驰往剿办。并因清流关为南北咽喉。谕令胜保、添拨兵勇。由临淮进扼滁州后路。兹据该副都统等奏、袁甲三、俟南路大局稍定。即赴徐宿。胜保暂驻正阳、控制长淮等语。现在六安余匪。绕道东趋。掳掠盐船。窜赴怀远。已有穆腾额、前往追剿。当能尽数歼除。胜保务当南堵逆党。北绝捻踪。毋令互相句结。仍须察看何路吃重。即往剿办。其清流一路。亦须设法策应。至徐宿为北窜要冲。袁甲三仍遵前旨。即带兵勇前进。以顾北路。徐州兵力甚单。袁甲三所统马队、及自练马勇。不敷调拨。德楞额、现有马队数百名。在陈防堵。俟袁甲三赴徐时。即可调拨应用。其胜保军营之陕甘兵一千名。能交袁甲三带往徐州。则兵力较厚。该处贼氛甚炽。深恐阑入山东境内。须及早扑灭。或偪令南趋。方为稳妥。将此由六百里谕令知之。　　

○又谕、前因倭什珲布奏、都兰哈喇、矿鎨铅苗旺盛。招商试采。曾谕庆如、麟翔、传谕蒙古人等。不得拦阻。并谕倭什珲布、严饬委员弹压。毋令夫匠人等滋扰。本日据麟翔奏、招商开采。人数愈多。占地愈广。蒙古汉民杂处。恐致滋事等语。该处铅厂。系在蒙古游牧境内。封禁有年。该都统前往试行采穵。虽为藉充经费起见。亦须权衡利弊。不致滋生事端。方为妥善。著倭什珲布、详加察访。如果有利无害。即著严饬委员、约束民夫开采。一面会同庆如、麟翔、议定界限。毋得滋扰蒙古。傥获利甚微。又与蒙古游牧地方有碍。或查出委员等、有影射蒙混情弊。即著撤回。仍将该处厂地封禁。将此各谕令知之。
  </div>
  <div class="pagination">
   <a href="清实录咸丰朝实录_page356.html">
    上一页
   </a>
   <span>
    ...
   </span>
   <a href="清实录咸丰朝实录_page352.html">
    352
   </a>
   <a href="清实录咸丰朝实录_page353.html">
    353
   </a>
   <a href="清实录咸丰朝实录_page354.html">
    354
   </a>
   <a href="清实录咸丰朝实录_page355.html">
    355
   </a>
   <a href="清实录咸丰朝实录_page356.html">
    356
   </a>
   <span class="current-page">
    357
   </span>
   <a href="清实录咸丰朝实录_page358.html">
    358
   </a>
   <a href="清实录咸丰朝实录_page359.html">
    359
   </a>
   <a href="清实录咸丰朝实录_page360.html">
    360
   </a>
   <a href="清实录咸丰朝实录_page361.html">
    361
   </a>
   <a href="清实录咸丰朝实录_page362.html">
    362
   </a>
   <span>
    ...
   </span>
   <a href="清实录咸丰朝实录_page358.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
