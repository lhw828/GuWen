<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 168 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 168 页/共 523 页
  </h1>
  <div class="content">
   ○饬将军都统督抚提镇整饬营伍。谕内阁、本日军机大臣同户兵工三部议驳、御史体德奏请增改军需则例一摺。已依议行矣。阅摺内有乡勇一项、不应复有募用之语。所奏甚是。国家设兵所以卫民。内而八旗劲旅。外而驻防绿营。原以备一时徵调之用。我朝军政修明。从前用兵外域。平定准噶尔回部大小金川、以及剿捕内地乱民。如王伦、苏四十三、田五之类。均系调用额兵、随征奏凯。从未有雇募乡勇之事。自台湾匪徒林爽文滋事时。该处地隔海洋。本有义民等急公慕义。请效驰驱。因而随宜量用。协同官兵分司搜剿。迨至剿办邪匪。带兵大员、及地方官等、召募乡勇多名。辗转随征。以致愈集愈多。数盈累万。在乡里小民等、各卫身家。遇地方偶有不靖。自行团集什伍。保护田庐。原属通晓大义。分所当然。若竟官为雇募。随营接仗。甚或调往隔省从征。经年累月。成何体制。试思八旗兵丁。如＜闲＞发东三省官兵。不闻有召募奉天等处民人从军者。即＜闲＞发京营劲旅。亦从未有令大宛两县民人帮同出兵者。况国家兵制之设。有将军都统督抚提镇以资统辖。设立营伍。搜＜闲＞军实。岂尚不能为国宣力。乃必藉闾阎未经练习之人。供疆场折冲之用。则又安用官兵为耶。揆厥所由。皆因武职大员。不能实心办公。平居无事。往往令本标兵丁。充仆隶厮养之役。或兼习手艺。在署佣工。而于训练操演。转视为具文。属下将弁。相率效尤。而督抚大吏。又不能随时整饬。遂致隶名营伍。步伐茫然。一旦有事徵调。其能知纪律、陷阵冲锋者。寥寥无几。势不得不募民充勇。以供调拨。是非惟兵不能卫民。而转率民以充兵。则大非立制之意矣。现在三省邪匪肃清。干戈永靖。然兵可百年不用。不可一日无备。况兵之强弱。总视乎练兵之勤惰。如勤加训练。则弱者可渐使之强。傥玩愒从事。则强者亦流而为弱。嗣后各省将军都统督抚提镇等、均应严饬营员。痛改积敝□大。于所辖官兵。认真操演。俾标兵皆成劲旅。以肃军政而励戎行。将此通谕知之。　　

○以四川重庆镇总兵官马瑜、为江南提督。陕西神木协副将刘芬、为江南苏松镇总兵官。　　

○以叶尔羌帮办大臣达庆、为办事大臣。　　

○乙卯。以四川懋功协副将雷仁、为重庆镇总兵官。　　

○丁巳。禁多派办差官员。谕内阁、朕前因跸路经过地方。直隶办差官员过多。曾屡经面谕该督等、不得纷纷调派。本日恭阅皇考高宗纯皇帝实录。内载乾隆三十一年钦奉谕旨。以跸路所经。不过近畿数百里以内。且为日无多。各该地方佐杂各官。足资料理。即欲调他属协办。亦当有所限制。何须如许多员。往来仆仆。著嗣后此等差务。止许调取四五十员。不得仍前多派。致旷公事。钦此仰见我皇考慎重地方至意。朕前次所谕。正与圣谕适相符合。地方官均有守土之责。若以承办差事为名。于本任经理事务。转致旷废。日后或有贻误。又籍口办差公出。冀图诿卸处分。何以饬吏治而专责成。且直隶风气。道府各员。每欲藉差务前赴行在。希图召见。朕屡加询问。伊等承办差使。不过查道等事。其实办道之官。各有地段。伊等原未尝分段稽查。特假此为名而已。銮舆临幸之地。祇须除道清尘。该督酌派近属各员。已足资办理。安用远调多员。纷驰道路。著传知该督、嗣后遇有应办差务。自道府以下、以及各厅州县佐杂。核计足敷办差之用而止。毋得仍前多行檄调。以重责守。将此通谕知之。　　

○罢湖北宜都县灌湾脑山梁添设营汛。从总督吴熊光请也。　　

○戊午。上诣大高殿行礼。　　

○还宫。　　

○朝鲜国王李玜、遣使表贺万寿、冬至、元旦三大节。及岁贡方物。赏赉筵宴如例。　　

○予陕西故云南右镇总兵官王景、广西平乐府知府李演、江苏扬州同知师彦公、江苏故光禄寺卿沈起元、浙江前明南城兵马司指挥姚以诚、入祀乡贤祠。从巡抚祖之望、汪志伊、阮元等请也。　　

○己未。孝仪纯皇后忌辰。遣官祭裕陵。　　

○庚申。谕军机大臣等、本日据铁保覆奏、史培呈控浮报漂失盐斤、及冗役害民各款情节一摺。临清、济宁、二州。书役过多。铁保既有所闻。且提簿查阅。虽无盈千数目。而一州之地。已多至一百数十名。试思载在卯簿者。数已逾百。则此外随从散役。必尚不止此数。该抚即应彻底根究。据实参办。一面将各冗役大加裁汰。庶通省州县。均知所警惕。蠹役扰民之风。可以渐息。乃仅止出示严谕。不免失之宽纵。至漂失盐斤一案。铁保于缓徵摺内虽未会衔。但雒口一带地方。相距甚近。其漂失盐包数目。既有舆论。该抚岂毫无所闻。如果有浮报欺公情敝□大。该抚亦难免咎。所有各项情节。著德瑛等详悉查究。将此谕令知之。　　

○是月。两广总督倭什布等覆奏查究匪徒。得旨、有犯必惩。常川留意。总不可姑息。地方官惧干处分。讳盗者多。尔大吏不可爱惜一二不肖官吏之身家。不惜数千百家穷民之性命。于心安乎。勉力缉捕。然亦须防冒滥邀功。汝等志之。　　

○湖南巡抚阿林保奏、调署知县各缺彻回本任。得旨、此等事惟存一公字一是字而已。部例须遵。地方尤要。不可太拘。不可过滥。秉公办理为要。勉之。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百二十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆九年。甲子。二月。辛酉朔。　　

○壬戌。以举行仲春经筵。遣官告祭奉先殿。传心殿上御文华殿经筵。直讲官刘权之、玉麟、进讲孟子谨庠序之教。申之以孝悌之义。请毕。上宣御论曰。王政以养民为先。而移风易俗。莫善于教。自小学入于大学。党庠州序。申孝悌之义。为教化之源。夫人之生本于天伦。身体发肤受于父母。天经地义。万善之首。孝也。爱亲敬长。敦叙和睦。消争斗之习。兴逊让之风。老安少怀。百行之要。悌也。正邪两途。惟人自趋。人性本善。惟设教以防之。善善欲长日加益而不自知。孝弟之人。乌有作奸犯科之事哉道德齐礼。庶可冀矣。古圣贤立言必先孝悌。盖深知设教之本义。入而在家。以此理事父兄。出而在外。以此理事君上。所谓移孝作忠。理无二致。孝悌也者。其为教之本。可不谨欤。直讲官扎郎阿、曹振镛、进讲易经节以制度。讲毕上宣御论曰。俭为美德。贵乎有节。天地有节。则四时流行。王者有节则庶民藏富。夫数有多寡。度有等差。不可无节制之道也。节者中也。无过不及之谓也。若矫情拂理为苦节。穷奢极欲为不节。皆失中道。不得节制之宜矣。人君有中正之德。敷善俗养民之政。立为制度。损己益人。得甘节之吉矣。人臣守顺正之理。消肥家利己之私。奉为制度。致君泽民。得安节之道矣。当位之节。节以天下。使贱不踰贵。各安其分得节之要道治乱安危之机。实系此理其可忽哉礼成。上幸文渊阁。赐讲官及听讲诸臣茶。复赐宴于本仁殿。　　

○谕内阁、翰林院为典册渊薮。从前皇考高宗纯皇帝临幸时。曾将古今图书集成全部。颁发珍藏。俾词臣咸得观摩。共窥美富。敬念皇考圣制诗文全集。阐经明道。茹古涵今。集圣学之大成。括群籍之义蕴。允宜垂示艺林。光昭万禩。至太学镌刻石经。仰维皇考尊经典学。超轶汉唐。亦当颁之册府。用示楷模。此次朕临幸翰林院。特将内府尊藏皇考圣制诗文全集、及钦定石刻十三经各一分。交该院祗领恭贮。以昭朕缵绪右文、嘉惠儒臣至意。　　

○又谕、兵部议覆爱新泰所请将现在由台募兵、及义民首内拔补各员弁、准其留台升拔、并嗣后与以限制一摺。台湾千把外委等官。旧例于三年俸满班满时、均应调回内地差委。惟近年以来。多有由义民首及台募兵内、打仗缉匪著有微劳以次拔补者。该弁等本系土著。于该处地方情形。素为熟悉。缉捕自较得力。若调至内地。转属生手。且伊等父母妻子。向皆就近团聚。一旦因换班内渡。无力搬移。不能兼顾。以致纷纷告退。情亦可悯。著照该部所议、查明该处现由本地募兵、及义民首内。除先经拔补各员外。嗣后定以限制。千总准其拔补三名。把总准其拔补五名。外委准其拔补十名。额外外委照缺计算。俱准其留台差操。如有缉捕出力者。以次升拔。仍造册咨部。以备查核。至台湾兵丁。向由内地调拨换防。原欲令其更番轮替。熟习海洋。以资缉捕。若悉由该处召募就近升拔行之日久。则该处额兵。皆系本地之人将来内地弁兵竟不知有换班渡台之事。于洋面情形。无由练习。即台湾风土人情。亦全不通晓。殊非善政。大乖立制本意。嗣后台湾兵丁。著遵照定例。仍由内地调取换班其现由该处召募之一千一百余名。遇有缺出时。仍由内地挑补。亦无庸再由该处募补。以肃营制。　　

○予四川阵亡佐领永恰布、云骑尉舍楞额、防御常福、德升、骁骑校巴哈布、常善、常龄、委前锋哈丰阿、祭葬加等。世职如例。兵丁郑福升等八百九十二名、赏恤如例。　　

○予广东出洋淹毙外委郑勇、郑国威、周应泰、福建出洋淹毙把总陈家驹、外委王升、李文耀、祭葬恤荫。兵丁温永裕等二百三十四名、赏恤如例。　　

○癸亥。上幸翰林院。先期、御书天禄储才、清华励品、二额。分悬院署。是日。谒先师孔子毕。升座。作乐行礼如仪。赐群臣宴。王大学士以下、翰林院詹事府诸臣、并部寺科道之由翰林出身者、咸与。宣示御制敬依高宗圣制元韵诗二首。命诸臣分韵赋诗。又仿柏梁体诗。御制首句。命群臣以次赓续成章。复宣示御制七言律诗二章。命诸王及分字诸臣和韵。宴毕。赐御制味余书室全集、并赏赉有差。　　

○遣官祭文昌帝君庙。　　

○甲子。遣官祭先医之神。　　

○直隶总督颜检奏、南运河邻近州县两岸堤工。应择紧要处所。加高培厚。并将捷地、兴济、二减河淤浅之处。广为挑挖。以畅河流。从之。　　

○以军营出力。赏加渴瓦寺土司索诺木荣宗、宣慰司职。　　

○旌表守正被戕四川名山县民女李氏。　　

○乙丑。遣官祭关帝庙。　　

○调三姓副都统斌静、为齐齐哈尔副都统。齐齐哈尔副都统额勒珲、为三姓副都统。伯都讷副都统伊铿额、为墨尔根副都统。墨尔根都统达斯呼勒岱、为伯都讷副都统。　　

○上以祭社稷坛。自是日始。斋戒三日。　　

○丙寅。谕内阁、朕披阅剿平邪匪方略。内载散秩大臣佛住、在东乡剿贼时。与协领塔克新等九员、同时阵亡曾谕知观成等、将佛住及塔克新等一并咨部加一等优恤。因令军机大臣查明当时如何优恤之处。旋据交查兵部、佛住本系三等子爵、因明发谕旨内有优恤字样是以加等议给一等子又一云骑尉、其塔克新等九员、因明发谕旨内祇系交部议恤、并无从优二字部中办理恤典时、并未加等议给等语。该员等本与佛住同时阵亡。佛住既邀优恤。则该员等亦应一体从优。从前明发谕旨内。自系书写遗漏。协领塔克新、佐领石柱、游击范楙、防御贵隆、额勒精布、守备杨成白、知县陆霖、张宁阳、典史、杨永锡、著该部将所得恤典。仍加恩从优补给。以示朕悯念荩臣至意。　　

○丁卯。孝淑皇后忌辰。命皇次子旻宁祭陵寝。　　

○祭先师孔子。遣荣郡王绵亿行礼。　　

○谕内阁、朕恭阅皇考高宗纯皇帝乾隆三十一年实录。因朕所执成亲王题画扇头。有兄镜泉三字。当奉圣谕、以十一阿哥幼龄所学文理字画。尚觉可观。但落款镜泉。则非皇子所宜。此盖师傅辈书生习气。以别号为美称。妄与取字。于蒙养之道甚有关系。皇子读书。惟当讲求大义。期有裨于立身行已。至于寻章摘句。已为末务。矧以虚名相尚耶。我国家世敦淳朴。所重在乎习国书。学骑射岂可效书愚陋习。流于虚谩设使相习成风。其敝□大必至令羽林侍卫。咸以脱剑学书为风雅。甚且改易衣冠。变更旧俗不可不知儆惕等因。钦此。仰见我皇考崇实黜华、敦本贻谋至意。自奉皇考训谕以后。咸各凛遵弗忘。今皇子等在书房诵读。本无另取别号之事。而圣训昭垂。意至深远。所当敬谨申明。俾知法守。将来皇子中年齿稍长者。闲取一二字颜其书斋镌之图章。尚无不可。总不得自署别号。竞尚虚文。惟当讲明正学。以涵养德性、通达事理为务。至词章之学。本属末节。况我朝家法相传。国语骑射。尤当勤加肄习。若竟以风雅自命。与文人学士争长。是舍其本而务其末。非蒙以养正之意也。著将此旨实贴上书房。俾皇子等提撕警觉。用仰副皇考及朕谆谆垂训之意。　　

○又谕、本年京察届期。吏部开列在京各部院大臣、及各省督抚、名单进呈。请旨甄别。大学士向不开列。第念大学士保宁庆桂刘墉、董诰、协办大学士琳宁、朱圭、参赞纶扉。或职司票拟。或趋承枢禁。俱能恪勤匪懈。尚书刘权之、德瑛戴衢亨、在军机处行走。小心勤慎。尚书禄康、职任度支。兼管步军统领。办事勤妥。内阁学士曹振镛、恭纂高宗纯皇帝实录稿本。尚为详慎。均著交部议叙。直隶总督颜检、办理地方一切事宜。黾勉妥协。山西巡抚伯麟、久任封圻。循声素著。浙江巡抚阮元、有守有为。清俭持躬。亦均著交部议叙闽浙总督玉德、前因江西石城等处匪徒滋事与闽界毗连。当令玉德驰往建宁一带查办。已据奏将首犯吴韬甯金鳌等缉获到案。尚属勤勉。著赏还花翎。江西巡抚秦承恩当该省匪徒廖干周等滋扰时。即带兵赶往督捕。全数扫除。特因其奏报迟延。是以未即加恩。但念纠众钜案。该抚能克期办竣。其功足录。著赏给二品顶带。余俱著照旧供职。　　

○又谕、镶黄旗都统奏、查出该旗汉军秀女内有十九人俱经缠足、请将该管大臣交部查议、参佐领等交部议处等语。我朝服饰本有定制。必当永远遵守。今该旗汉军秀女竟有缠足者。甚属错谬。一旗既有十九人。其余七旗汉军。想亦不免。今姑不深究。禄康查出据实奏闻。尚属细心。著免其查议。该管副都统并未查出。均属非是。成书、珠隆阿、俱著交部察议。该管参佐领等、交部分别议处。至此秀女十九人父兄。本应照例治罪。惟此等汉军。自幼乡居。是以沾染汉习。此次著格外加恩、暂免治罪。著通谕八旗汉军。各遵定制。勿得任意改装。各该管参佐领等务按户晓谕各该旗大臣、不时留心详查。如有不遵定制者。即行参奏。傥别经参奏。不惟将该秀女父兄照违制例治罪。定将该管都统参佐领等一并治罪。再此次挑选秀女、衣袖宽大。竟如汉人装饰。竞尚奢华。所系甚重。著交该旗严行晓示禁止。务以黜华崇俭为要。　　

○缓徵直隶长垣、东明、开、三州县、水灾额赋。　　

○戊辰。祭大社大稷。上亲诣行礼。　　

○定直隶古北口协领、由三河玉田协领调补。三河玉田协领、由顺义昌平协领调补。顺义昌平协领、由五处防御一体选补。从密云副都统永悫请也。　　

○补行嘉庆七年军政。广东、卓异官六员。有疾官二员。年老官一员。才力不及官一员。分别议叙处分如例。　　

○己巳。谕内阁、额亦都、为本朝开国勋臣。其后嗣如阿里衮、丰昇额、均曾为国宣勤。著有劳绩。丰昇额之子明安、未能承受朕恩。自获咎谴。旋即身故。念其祖父前劳。是以加恩将伊子和色本、赏给主事。令其在吏部行走。今闻和色本又已病故。且伊家现有两世孀居。情殊可悯。明安之次子那苏巴图、尚在穉龄。著加恩赏给主事。在家支领半俸。以资养赡。俟伊年长及岁。再行带领引见当差。用示朕笃念旧勋、推恩后裔至意。　　

○庚午。春分。朝日于东郊。上亲诣行礼。　　

○诣雍和宫行礼。　　

○幸圆明园。　　

○辛未。孝康章皇后忌辰。遣官祭孝陵。　　

○谕内阁、本日据汪志伊奏、拏获蔑伦重犯审明办理、并将夥劫勒毙事主各凶盗、问拟斩枭、请敕部核覆一摺。此案陈老三、许得安二犯听从逆犯康淮、行劫其父康华周财物。并与康淮同谋。将其父康华周用绳勒毙。助逆行凶。情实为可恨。外省督抚于寻常盗犯。有夥劫勒毙事主者。自应照例问拟。奏明听候部议。此案关系蔑伦。非寻常盗案可比。岂容稍稽显戮。该抚于审明后。即当一面奏闻。一面恭请。王命一并正法。又何必拘泥奏请敕部核覆耶。所有陈老三许得安二犯。著即处斩枭示。不必再交部议。嗣后各省案犯。有似此情罪重大者。即照此办理。　　

○癸酉。命遣送编置佐领及安置各处之安南人回国。谕内阁、前据阮福映、具表叩关。吁请锡封。业经加恩封为越南国王。抚有交南。备位藩服。因思从前随同黎维祁内投、编置佐领之安南人等、虽经给有廪糈。团聚安居。但远离乡土。已阅多年。情殊可悯。著加恩准令回国。以遂其怀归之志。并可将黎维祁骸骨还葬故墟。俾正首邱。著该旗都统等、按照册开安南人户。佐领一员。传旨赏给银十两。骁骑校一员。赏给银八两。领催以下男妇大口、每人赏给银五两。小口、每人赏给银三两。均于广储司库支领给发。令其分起行走。沿途资送广西。交与巡抚百龄、遣送出关。知会该国王收领。除江宁安插者、已谕知陈大文遵照办理外。其在热河张家口者。著该都统等即查照送京。交该旗一例遣送。至前经发往奉天黑龙江伊犁等处之安南人等、并著该将军等查明释回。一体赏给。资送粤西。遣令出关。以示格外矜恤至意。　　

○谕军机大臣等、那彦成奏、筹办齐齐哈尔事宜一摺。并条列六款进呈。朕详加披阅。如所请嗣后内地民人、有来黑龙江贸易者、准其携眷居住、种地谋生、屯丁之放出为民者、亦准其安居乐业、不必逐出境外一款。事不可行。东三省为根本重地。原不准民人杂处。致碍旗人生计。是以内地贸易之人。不许在彼居住谋生。如有私自逗遛。尚当驱逐出境。昨因山海关等处出口人多。曾降旨定立章程。严行稽察。岂可执通商致富之说。转令内地民人。前赴黑龙江居住谋生。听其自便乎。若云准令汉人居住。则地方富庶。兵力可以勇健。亦无此理。东三省旗人以弓马为本务。每日勤加演习。及捕打牲畜。兵力自臻骁健。设与汉人相处。必致沾染气习。渐流懦弱。今黑龙江之兵。胜于吉林。而吉林又较胜于奉天。可见强兵之法。不在通商此其明验也。又据称、嗣后黑龙江等处、自副都统至协领佐领等官、本处旗人、祇用一二人、其余皆以京员及盛京吉林旗员升调一节。将军、副都统、有统辖阖营之责。自当＜闲＞用京员。前因副都统额勒珲、达斯呼勒岱、均系该处旗人。办理诸务恐有瞻顾。是以降旨将斌静调为齐齐哈尔副都统。伊铿额调为墨尔根副都统。至协领佐领等官。即为各该营官等升转之阶。外省驻防。皆系以本处旗人升调。营制有常。若黑龙江一处。改用他处之人。势必将各省驻防一律照办。亦未免事涉更张。断不可行。至于把持勾结之敝
  </div>
  <div class="pagination">
   <a href="清实录嘉庆朝实录_page167.html">
    上一页
   </a>
   <span>
    ...
   </span>
   <a href="清实录嘉庆朝实录_page163.html">
    163
   </a>
   <a href="清实录嘉庆朝实录_page164.html">
    164
   </a>
   <a href="清实录嘉庆朝实录_page165.html">
    165
   </a>
   <a href="清实录嘉庆朝实录_page166.html">
    166
   </a>
   <a href="清实录嘉庆朝实录_page167.html">
    167
   </a>
   <span class="current-page">
    168
   </span>
   <a href="清实录嘉庆朝实录_page169.html">
    169
   </a>
   <a href="清实录嘉庆朝实录_page170.html">
    170
   </a>
   <a href="清实录嘉庆朝实录_page171.html">
    171
   </a>
   <a href="清实录嘉庆朝实录_page172.html">
    172
   </a>
   <a href="清实录嘉庆朝实录_page173.html">
    173
   </a>
   <span>
    ...
   </span>
   <a href="清实录嘉庆朝实录_page169.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
