<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 700 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 700 页/共 1860 页
  </h1>
  <div class="content">
   ○又谕曰、达什达瓦之妻现已病故著公明瑞驰驿前往。率同侍读学士富森、土默特台吉喇嘛扎布等。奠醊茶酒。并加恩赏银二百两。经理丧事。其所属人众。著编为三旗。移住阿尔台地方。交与舒明、阿兰泰等善为经理。散秩大臣鄂齐尔、布林、托里、俱著授为总管。其宰桑鼐玛克察罕库本扪都巴雅尔、博罗呼尔哈、阿尔该、默济格等。俱著授为副总管。其应补授参领佐领及编设旗分事宜一并妥协办理。具奏请旨。所有达什达瓦之弟伯格里属人。亦著鄂齐尔等管辖。　　

○辛丑。常雩。祀天于圜丘上亲诣行礼　　

○诣畅春园、问皇太后安。　　

○幸圆明园。　　

○谕览策楞今日所奏。并未将如何擒贼、及遣人前往哈萨克之处筹及。其意以为既至伊犁大事已毕。不知伊犁地方久经平定。伊等到彼与否。原无关系。惟当设法擒拏逆贼为要务。况阿逆原意料大兵不能骤至。初无防备及逃窜之意。使策楞当时即行奋力直前。则逆贼自必就缚。何能奔逸。其奈伊等之迁延不前何。且伊等从前摺内尚有遣人前赴哈萨克之说。今乃并无一言。惟将逃人所诉阿逆逸出时。带往哈萨克阿布赉之弟岳勒博罗斯、并留于准噶尔之俄罗斯使人颇罗和尔、一同前去之语。敷衍具奏。其意若谓阿逆既将哈萨克、及俄罗斯之人带去。其势若不见容于哈萨克。必将投赴俄罗斯。索取既难。便可中止。不知逆贼所之。不论何地。必当前往擒捕。断无中止之理。而策楞等辄有难色。是诚何心。著传谕策楞等仍遵昨日所降谕旨办理。一面将遣赴哈萨克之人、及玉保等何日起程之处。速行奏闻。　　

○谕军机大臣等、此次追拏阿逆。内大臣鄂勒哲依、哈萨克锡喇、俱属奋勉。现在逆酋未获。本非论功之时。但伊等系新降之人。应加恩以示鼓励。鄂勒哲依、由珠勒都斯进兵。向各鄂拓克集兵四千余名。奋勇协力。哈萨克锡喇、曾擒察衮父子。今复将贼党克什木等擒获。俱能感激朕恩。实心效力。甚可嘉予。鄂勒哲依、哈萨克锡喇、俱著加恩封授公爵。至吞图布、管解贼党明噶特、舍楞等至军营时。中途遇见伊母相聚。贼人乘间脱逃。吞图布、系特透为图什墨勒办事之人。乃至疎纵贼党。本应治罪。第因母子相见。偶尔疎忽。致令贼人奔窜。尚非出于有心。著从宽免其治罪。前已令玉保、带同恩克博罗特、前往哈萨克。吞图布亦著同往。以赎前愆。　　

○又谕、现在军营内新来投诚之台吉宰桑等甚多。此等人须细加体察。如鄂勒哲依、哈萨克锡喇等。受恩甚深。自无异志。至大兵将抵伊犁。始行来归之索萨赉等。原系阿逆党羽。因势穷乞降。尚属可疑。伊等身在军营。首鼠两端。潜通消息。俱未可定。著传谕策楞、领兵至哈萨克时。不必将伊等带往。即移至额林哈毕尔噶、及附近巴里坤一带安插。方为妥协。伊等受阿逆骚扰。生计艰窘。设法迁移。俾不至于穷困。并将此晓谕鄂勒哲依等。自必益加奋勉。易于集事。　　

○军机大臣等议覆仓场侍郎双庆等奏称、北漕运粮。例有豫备袋斛、修埝剥船、并工食等项。俱该役等支领脚价。自行办理。粮艘抵通、于所领脚价内扣抵。上年江浙截留米既多。江省又概行折色。脚价既少。各费仍不能减省。无从扣给。请予限四年扣还等语。应如所请。得旨允行。　　

○定西将军策楞等奏、获贼党克什木、洪郭什、俄罗斯等解京。报闻。　　

○命赏给员外郎唐喀禄、副都统衔。授领队大臣。赴北路军营办事。　　

○壬寅。谕军机大臣等、策楞等、前经调取噶勒藏多尔济前赴伊犁。今逆贼已窜。伊犁无庸前往。噶勒藏多尔济等游牧。俱有应办事宜。且令伊等得以休息。即各处台吉宰桑等。迩来俱宣力行走。其各鄂拓克人等。应照旧管辖。及时耕种。以资生计。俱著回至各游牧。毋庸随将军等前进。俟有用伊等兵力之处。再行调取。至二十一鄂拓克已授图什墨勒管辖。即著鄂勒哲依等善为安抚。毋使失所。亦不得滋生事端方为妥协。此次台吉诺尔布、尚属出力。伯什阿噶什亦并未从逆。应加恩封赏策楞等即会同鄂勒哲依等。将如何加恩之处。奏闻请旨。至阿玉锡擒拏克什木甚属奋勉。伊为贼人戕害。著择其子弟一人。补授收楞额。并加恩赏给蓝翎。永远食俸　　

○又谕、玉保等奏称多果鲁特之伊勒都齐等。俱随阿逆潜逃。又扎萨克萨喇勒。至鄂勒哲依处抢夺物件。经扎那噶尔布拏获等语。萨喇勒原系阿逆党羽。今又肆行抢掠。久之必且从贼。著即行正法。诺海奇齐克、系与萨喇勒同来投诚之人。亦应留心防范。扎那噶尔布殊属可嘉。即著将萨喇勒户口牲只赏给。至伊勒都齐等挈其游牧。尚能追及阿逆。与之同逃。则可知前此玉保等追缉不力之罪。百喙难辞。伊等尚欲诿卸于厄鲁特等。殊属无耻不知尼玛、亦不过因其熟识道路。令其前往。至擒拏逆贼。岂可专委于一二新降之人。望其奋勉出力乎。朕于此事。实不胜愤懑。此次若仍前退怯。必将玉保等从重治罪。　　

○又谕、此次索伦、察哈尔、喀尔喀官兵。甚属奋勇。著查明分别等第。加恩赏赉。一等官员。著赏俸半年。兵丁著赏钱粮两月。二等官员。著赏俸三个月。兵丁著赏钱粮一月。其厄鲁特人等。虽不如索伦察哈尔等出力。亦著查其著有劳绩者。每人各赏银三两。至坐台之察哈尔厄鲁特、喀尔喀等。俱著赏钱粮一月。以示奖励。　　

○癸卯。谕军机大臣等据和起等奏。准兆惠咨接济彻回兵丁口粮等语。著照所奏。现在策楞等追擒阿逆。或需兵接应。此项兵丁。暂不必彻回巴里坤。即著和起等、带赴彼处屯劄。听候策楞等调遣。仍将口粮牲畜等项。速行解往。　　

○甲辰。上诣畅春园、问皇太后安。　　

○谕军机大臣等黄廷桂奏、准军营咨文、停解马匹一摺。此事皆由策楞办理乖谬。现在擒拏阿逆。全资马力。且时值夏令。草已茂长。正可就近牧放。以资调遣。著传谕黄廷桂、即将应解马匹。仍行解送。一面知会达勒当阿等。无为浮言所惑。至厄鲁特穷人甚多。前已有旨。令赴巴里坤自运口粮。此等人不能保无偷窃攘夺之事。黄廷桂即遵前旨。亲往镇抚。量为赏给。令其回巢耕种。倘有滋事之徒。即行惩治。其现在肃州应办事务。著吴达善办理。　　

○吏部议覆、先据原任浙江巡抚周人骥奏称、教职与学政。最为切近。勤惰贤否。不待临期验看。请嗣后六年俸满教职。该督抚即调省看验。并咨学臣出具考语。到日分别题咨。经臣部饬各督抚会同学政议奏。今据覆、除奉天、顺天、山东、山西、广东、云南、安徽、四川、湖南、广西、等省教职。均应照旧会验。惟直隶、江苏、陕西、等省学政驻劄。均不与督抚同城。江西、浙江、福建、湖北、河南、贵州、等省学政。虽与督抚同城。而回省不能准于岁底。碍难会验。所奏随时验看。事属可行。请嗣后直隶、江苏、陕西、江西、浙江、福建、湖北、河南、贵州、学政于岁科两试按临时。即将所属教职考验。出具考语。移咨该督抚存案。其按临不及地方俸满之员。令于考试邻府时。先期调验。如有遇病出差。另行补验。统咨督抚存案。该督抚于各员报满日。即无庸会学政验看。径行咨题。至甘肃岁科两试。系同时并考。学政驻劄较远。应止送抚臣验看。再周人骥、议令督臣在闽。抚臣径行验看。福建巡抚钟音、议请总督驻浙。令抚臣验看。原任广西巡抚卫哲治、议督臣驻劄东省。无庸会验。均应如所请。从之。　　

○江西巡抚胡宝瑔疏报、新建丰城、庐陵、万安、永宁、玉山、广丰、弋阳、瑞昌、上犹、安远、等十一县。乾隆十九年分、劝垦老荒及额外新生田地五顷七十五亩有奇　　

○予浙江防洋被飓淹毙之定海标右营兵丁许邦珍、南承敬、沈士贵、虞全等、赏恤如例。　　

○铸给贵州定番州分驻大塘州判、荔波县分驻方村县丞、镇远县分驻卭水县丞、天柱县分驻柳霁县丞、永从县分驻丙妹县丞、开泰县分驻朗洞县丞等印。从巡抚定长请也。　　

○乙巳。大学士管陕甘总督黄廷桂覆奏、现办粮石牛只解赴巴里坤应用。惟是远运既艰而令伊犁人等赴彼领取。亦有未便。请于附近蒙古及回民人等处所。易换粮面牲畜以资口食。得旨、附近亦无一尚可资生之部落。而回民则各往其本处。今方令人唤回。此等情形。卿不之知耳朕思聚数万穷乏之人使就军营而乞食此非良策故无奈令其就巴里坤乞食。或先后而来则不见其多而易为办理。然尚恐非和起等所能办。故又有旨令卿前往。其机宜亦屡降谕旨矣。　　

○丙午。谕军机大臣等、策楞等奏称、据哈萨克锡喇告称、伊犁地方穷困。不能取办兵丁口粮。请移驻崆吉斯地方等语。伊犁地本荒僻。原非驻兵要地。且经阿逆骚扰之后。情形更属不堪。但现在大兵在彼。原为擒拏逆贼。并非久驻之计。策楞等、既知难以驻兵。即应筹画前进。速擒逆贼。乃仅以一奏了事。意谓如此便可作彻兵之计。是伊等全不以擒贼为事。一味畏难退缩。深可痛恨。又如遣使哈萨克一事。哈萨克锡喇、尼玛等。俱不遣宰桑前往。仅请派一二得木齐、收楞额等。看来伊等俱不免有推诿之意。前降旨令玉保、带领恩克博罗特、吞图布等、传谕索取。伊等倘不能奋往从事。不必令其先行。著达勒当阿、领兵前往。玉保带领伊等随后继进。务期擒献。毋负委任。至鄂勒哲依、由珠勒都斯进兵。拏获察哈什。掠其户口牲只。察哈什系附从阿逆之人。应行办理。著即将所获户口牲只。赏给鄂勒哲依。至其收取诺尔布敦多克属人一事。殊属非是。诺尔布敦多克、系同萨喇勒前至吐鲁番投诚之人。何以将伊属人收取。且鄂勒哲依、现办图什墨勒事务。诸事俱应秉公。始可服众。著策楞传谕鄂勒哲依、令将此项人等即行给还。伊果实心效力。将来自当从重施恩。　　

○又谕、据策楞、纳木扎勒奏称、辉特部落人数甚众。现在生计稍艰等语。辉特人等、俱能安分谋生。皆车布登多尔济、普尔普等。善于管辖所致。第因人数过多。生计不能充裕。著加恩赏给口粮三个月。以示体恤。再据车布登多尔济等告称、伊族中台吉巴朗、巴桑车琳、明安、鄂尔准、玛木特等五人。原系旧时台吉。从前因与阿逆不和。未经呈报。今应请旨加恩等语。巴朗等原系台吉。乃为阿逆朦混未报。今车布登多尔济、据实报出。甚属可嘉。著即将巴朗等户口若干。查明给与。或应授为扎萨克、及何等台吉之处。纳木扎勒奏闻请旨。　　

○又谕曰、何国宗奉差前往伊犁。测量晷度。绘画地图。现由巴里坤一带、及额林哈毕尔噶等处。办理约需半年。至冬间冰雪凝寒。著仍回至巴里坤居住。俟明春再往办理。并著刘统勋会同前往。将该处山川道里。详悉考验。纂录进呈。　　

○定西将军策楞等奏、请授吞图布为布库努特宰桑。报闻。　　

○河东河道总督署山东巡抚白钟山奏、据德州拏获濮州人刘德照、供词似类疯狂。及阅字帖语句。狂悖不经。当密饬两司严审。俟臣查工回省。亲讯定拟。报闻。　　

○丁未。谕军机大臣等、舒明、阿兰泰等、驻劄布延图。应将各处卡座。严行稽察。即如赏扎萨克图汗之阿睦尔撒纳属人乌勒木济。潜至讷默库游牧。给与马匹。令其逃窜。此必由卡经过。何以全无觉察。此际若已缉获。即著在彼处正法。嗣后如有此等逃人。一经拏获。即照此办理。并将守卡侍卫等查参。至杜尔伯特游牧事务。已令巴兰泰前往经理。舒明现住布延图。仍著兼管。　　

○吏部等部议覆、湖南巡抚陈宏谋等疏称、衡州府属衡阳县。地广民稠。讼案繁多。查该府同知、通判、同城。同知止司捕务。应裁并通判管理。即于府城内添设知县一员。分管东南两乡一切钱粮。新县衙署。即以久裁推官署基移盖。旧有司狱。应并裁。改设新县典史。即以府监作县监。府仓内拨给数间、作为县仓。禁子斗级等役。不必另设。驿站夫马。仍归衡阳县经理。新县应给养廉。除裁减同知养廉银两支给。不敷。在于额设养廉项内动支。衡阳县仍为四项相兼最要缺。新县定为繁疲难兼三要缺。至该县新旧同城。无庸分建文庙。即以衡阳县训导。改为新县训导。再查渣江地方。界连衡山、湘乡、等五县。距县治窎远。易藏奸匪。请以衡阳县县丞、移驻弹压。命盗案件。仍归知县招解。县丞员缺。在外拣选调补。其衙署即将在城县衙署移建。衡州协驻劄府城。汛防弁兵。应就近分拨。新设县名。恭候钦定。铸给印信等语。均应如所请。至衡阳新旧两县岁科二考。应照原额、各取进童生十名。该抚请照中学各取十二名。无庸议。从之。寻定新县名为清泉县。　　

○予故云南提督吕瀚、祭葬如例。　　

○旌表守正捐躯之湖北房县生员余思舜妻况氏。　　

○戊申。上诣畅春园、问皇太后安。　　

○谕军机大臣等、据策楞奏称、巴罕乌噜特宰桑托克托博罗特、留养去岁被掠之喀尔喀王齐巴克雅喇木丕勒、协理台吉多尔济。现在护送前来等语。托克托博罗特、著加恩授为散秩大臣。齐巴克雅喇木丕勒、多尔济、即遵前旨遣回喀尔喀游牧。　　

○吏部议准、署山东巡抚白钟山奏称、新改曲阜县知县一缺。请作为在外题缺。于通省知县内拣员调补。得旨、吏部议覆白钟山所奏、曲阜县知县、改为题缺一本。阙里为毓圣之乡。自唐宋以来。率以圣裔领县事。夫大宗主鬯。既已爵列上公。而知县一官。专以民事为职奉法令则以裁制伤恩。厚族党则以偏私废事。甚至因缘为奸。簠簋不饬者有之且亦非古人易地而官之道。我国家尊崇先圣。远迈前朝。延恩后叶有加无已岂于此而有靳焉。但与其循旧制而致瘝官有乖政体。何如通变宜民。俾吏举其职。民安其治于邑中黎庶。孔氏族人。均有裨益。著照该部所议行。其现任世职知县既已谢事若归部改铨。不过恩及其身而止。于朕心犹有未惬。著加恩授为世袭六品官。仍令拣选充补。用副朕重道崇儒至意。　　

○福建金门镇总兵杨天柱、以病休致。以广东虎头门副将游金辂、为金门镇总兵。　　

○以广东潮州镇总兵马龙图、福建台湾镇总兵马大用、对调。　　

○旌表守正被戕之河南太康县民荣圣召妻汪氏。　　

○己酉。谕军机大臣等、前据玉保奏称、阿逆由库陇癸岭。逃入哈萨克境内。伊回至固勒扎。商同策楞等或领兵前进。或遣使索取等语。而策楞等随后奏事数次。总未筹及作何擒拏逆贼之处。虽有遣瑚集图前往哈萨克之语。究竟前往与否。亦未奏明。伊等现在作何筹画。彼此不相照应。前后又复矛盾。深可痛恨。已节次降旨训示。今玉保又奏及拏获贼党明噶特、舍楞等。遣人解赴军营。因策楞未与相见。乘间脱逃。其意以明噶特等脱逃。系策楞疎忽所致。与伊无涉。此等不过附和逆贼之人。无关紧要。原可不必深究。乃玉保辄为此奏。则是与策楞等显有抵牾情壮。伊等不知和衷共济。协力擒拏首恶。各怀意见。形诸奏牍。实为深负朕恩。看此情形。必不能望伊等奋勉出力。殊不知逆贼无论窜往何处。必当穷搜极捕。明正典刑以彰国宪。策楞、玉保等、能自知罪愆。痛改前非。尚可加恩宽宥。倘仍各挟私见。贻误大事。朕亦任其自取。毋庸多谕。　　

○免山东王家冈、永阜、涛雒、三场。乾隆二十年、潮灾灶地额赋。　　

○旌表守正捐躯之江西建昌县民吴宇科妻淦氏。　　

○庚戌。吏部议奏、外省会稿事宜。先经臣部议覆原任兵部侍郎李因培条奏、请除会稿积习案内。行令各该督抚等妥酌。造册送核。今查该督抚等所议条款。或仍循旧制。或因时变通。并无违碍难行。均应如所请。立定章程。以垂永久。至大计军政举劾人员。或请毋庸会衔。或请各自核疏。与臣部原议公核会题之处不符。毋庸更张。至各省题报乡贤、名宦、节妇、孝子及顶补祀生等项。有请毋庸会衔。有请督抚会核。未经议及会同学政者。应如礼部所议。嗣后督抚兼辖省分。由抚臣主稿。会同督、学、二臣题咨。其非督抚兼辖省分。由督抚主稿。会同学臣题咨。又驿站奏销、修理站船朋马、用过邮符等项。各督抚中有请会题。有请毋庸会疏。经兵部定议。嗣后驿站奏销修理站船。由巡抚主稿。会同总督题报。朋马奏销。由总督主稿。会同巡抚具题。其总督、巡抚、奏销用过邮符。自行具题。提督、总兵、用过邮符。由总督具题。驿道、用过邮符。由巡抚具题。再顺天府属各州县。一切奏销工程。经工部议称、应如直督所请。一面题咨。一面知会顺天府从之。　　

○辛亥。上诣畅春园、问皇太后安。　　

○谕军机大臣等、策楞等将多果鲁特等九鄂拓克宰桑。应行补授兼管之处。奏闻请旨。所有绰和尔宰桑。已降旨将恩克博罗特补授。其多果鲁特宰桑员缺。著布图库补授。鄂毕特宰桑员缺。著讷默库补授额尔克腾宰桑员缺。著内大臣尼玛暂行兼管。伊克巴尔达穆特宰桑员缺。著赛音章吉图补授。并令图布慎协同管理。巴罕巴尔达穆特宰桑员缺。著索诺木车琳补授。巴尔达穆特宰桑员缺。著塔斯补授。库图齐纳尔宰桑二缺。著赛集拉呼诺尔布补授。　　

○又谕、朕前已降旨策楞等、令其将贫乏人等来领粮茶时。定明以何为据。作何查办缘由。豫为移咨驻劄巴里坤大臣等。策楞等接到此旨。如此时尚未传谕。即停其晓谕。亦移知黄廷桂倘若已经传谕。亦务将伊等来人名数所领粮茶数目开明。作何给与领单来领之处议定移咨黄廷桂、令其查明领单照数支给粮茶吏部等部议覆、两广总督杨应琚等疏称、廉州府属之钦州知州与吏目、学正训导暨钦州营游击守备、同驻州城又分驻之钦州州判、长墩沿海如昔那陈龙门、各司巡检、及龙门协左营守备。各该处瘴疠交乘。应如所请与同属水土恶劣之合浦县珠场司巡检、灵山县西乡司巡检、均照儋万二州例以烟瘴要缺注册五年俸满。回内地分别题升嗣后除学正、训导、例用本省人员调补其余正杂缺出先尽福建等五省人员。无庸计俸拣选调补。如无五省人员。即于内地遴选熟悉风土之员调往。武职各官。令在本任候升。俟升用后。该督、提、照例拣选题补。应付会典馆载入则例。从之。　　

○大学士管陕甘总督黄廷桂覆奏、奉谕前赴巴里坤。办理赏恤厄鲁特人众。务俾恩威并济。酌派兵一千余名。到彼相机调度。如可不用。即令彻回。得旨、自以不用为是。前旨亦不过为未然之防耳。非必欲为过当伤仁之举。如能部落中设法资助。则不必令其群至巴里坤。卿可于到彼后。钞此旨问之策楞等。　　

○命御史毛辉祖、提督湖南学政。　　

○免山东邹县、滕县、峄县、金乡、鱼台、济宁州、并卫、嘉祥、城武、钜野、兰山、郯城、费县、临清卫、寿光、乐安、潍县、利津、日照、等十九州、县、卫。乾隆二十年、水潮灾地亩银三万三千二百二十两有奇。　　

○壬子。谕军机大臣等、策楞等领兵擒拏阿逆。事事舛谬。全无筹画。今西路专任达勒当阿、北路专任哈达哈、伊二人尚属勇往。著即领兵前赴哈萨克。务期擒献。现据兆惠奏称、特讷格尔、安济海、共有兵二千余名。巴里坤亦有可用马匹二千等语。著将特讷格尔等处兵丁。交与达勒当阿带领。并著和起等、即将马匹解赴应用。哈宁阿、鄂实、俱著在参赞大臣上行走。　　

○又谕、前据策楞等奏、伯什阿噶什、欲将游牧移至博罗塔拉地方。此系传闻之言。策楞等、并未将亲见伯什阿噶什之处奏闻。今又于来京入觐人员内、列入伯什阿噶什之名。策楞等、此时果与伊相见。自可无疑。如尚系传言。则所称移至博罗塔拉之语。不可全信。岂有迁至博罗塔拉。道由伊犁。伊不亲身来见者。此时伊若游移观望。不即向博罗塔拉迁移。犹依附哈萨克边界。则系明为接应阿逆。暗中联络。不可不详加体察。果有此情。策楞等即擒拏办理。倘实无从逆情形。亦即行奏闻。　　

○又谕、策楞等奏、台吉诺尔布等、随同大兵效力甚属奋勉等语。诺尔布、布库察罕、昆都斯车克尔等。俱著加恩封授公爵。乌巴什、特古斯哈什哈。额琳沁扎布、贝克、博勒、巴里、巴桑等俱著授为扎萨克台吉。鄂毕特宰桑丹津之子讷默库、前已补授宰桑。并著授为散秩大臣。再据奏、额尔克腾得木齐格存、现领三千余户。额尔克腾宰桑事务。已令尼玛兼管。格存应作何加恩。著策楞等议奏请旨。其额尔克腾旧宰桑俄罗斯、现在何处。一并奏闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百十
  </div>
  <div class="pagination">
   <a href="清实录乾隆朝实录_page699.html">
    上一页
   </a>
   <span>
    ...
   </span>
   <a href="清实录乾隆朝实录_page695.html">
    695
   </a>
   <a href="清实录乾隆朝实录_page696.html">
    696
   </a>
   <a href="清实录乾隆朝实录_page697.html">
    697
   </a>
   <a href="清实录乾隆朝实录_page698.html">
    698
   </a>
   <a href="清实录乾隆朝实录_page699.html">
    699
   </a>
   <span class="current-page">
    700
   </span>
   <a href="清实录乾隆朝实录_page701.html">
    701
   </a>
   <a href="清实录乾隆朝实录_page702.html">
    702
   </a>
   <a href="清实录乾隆朝实录_page703.html">
    703
   </a>
   <a href="清实录乾隆朝实录_page704.html">
    704
   </a>
   <a href="清实录乾隆朝实录_page705.html">
    705
   </a>
   <span>
    ...
   </span>
   <a href="清实录乾隆朝实录_page701.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
