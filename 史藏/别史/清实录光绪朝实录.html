<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 1 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 1 页/共 1316 页</h1>
    <div class="content">大清德宗同天崇运大中至正经文纬武仁孝睿智端俭宽勤景皇帝实录卷之一　　

德宗同天崇运大中至正经文纬武仁孝睿智端俭宽勤景皇帝讳文宗协天翊运执中垂谟懋德振武圣孝渊恭竭仁宽敏庄俭显皇帝嗣子。穆宗继天开运受中居正保大定功圣智诚孝信敏恭宽毅皇帝从弟也。皇本生父。醇贤亲王。宣宗成皇帝第七子。皇本生母。醇贤亲王嫡福晋。叶赫那拉氏。原任安徽徽甯池太广道追封三等承恩公惠徵之女。孝钦显皇后之女弟。以同治十年辛未。六月二十八日子时。诞上于太平湖邸第。后更为醇贤亲王祠者是也。上生而岐嶷。英姿天挺。隆准龙目。广颡修颐。览揆之名。甫登于玉牒。珍奇之赐。屡贲于璇宫。恩遇优渥。内宗外戚之伦。莫与比焉。同治十一年壬申。九月庚子。恭遇穆宗毅皇帝大婚礼成。钦奉慈安皇太后慈禧皇太后懿旨。赏给头品顶戴。叙亲贤夹辅之勋。衍宗子维城之庆。承家开国。盖有自来。十二年癸酉。十二月壬寅。穆宗以明年恭逢慈禧端佑康熙皇太后四旬大庆。并亲政后初届元日令辰。赏戴花翎。圣怀弥契。灵贶迭承。十三年甲戌。十一月甲寅。穆宗天花之喜。诸臻康吉。钦奉慈安端裕康庆皇太后慈禧端佑康颐皇太后懿旨。赏食辅国公俸。上甫届胜衣之年。遂膺锡圭之命。亲亲贵贵。备于一人。固不待握纪御符。而圣德之夙成。久为深宫所默眷矣。十二月甲戌。穆宗毅皇帝遘疾大渐。未有储贰。弥留之际。顾念统绪至重。亟宜传付得人。钦奉两宫皇太后懿旨。醇亲王奕譞之子。承继文宗显皇帝为子。入承大统为嗣皇帝。遗诏曰。嗣皇帝仁孝聪明。必能钦承付托。天生民而立之君。使司牧之。惟日矢忧勤惕厉。于以知人安民。永保我丕丕基。并孝养两宫皇太后。仰慰慈怀。兼愿中外文武臣僚。共矢公忠。各勤厥职。用辅嗣皇帝郅隆之治。则朕怀藉慰矣。帝心＜闲＞在。神器攸归。上旋由潜邸移居禁中。即正尊位。符首出之神灵。绍心传于精一。副遗大投艰之托。昭继志述事之功。大命诞膺。景运斯集。上嗣位之初。两宫皇太后以典学方殷。慎＜闲＞儒臣。环侍经幄。命署侍郎内阁学士翁同和。侍郎夏同善。入直毓庆宫。同心启沃。上圣不自圣。学焉自资。缉熙之旨。备绎于周诗。逊敏之修。罔遗夫说命。由是帝德日新。圣功益裕。所以厘百工而熙庶绩。遵成宪而焕新猷者。胥于是乎基之。上俭约本乎性初。嗣后三十四年。器用服御。不敝不改。孝事宫闱。圣情肫挚。承迎娱悦。无所不尽其诚。至夫昌明教育。亭毒黔黎。靡不一秉慈谟。蔚为辰告。用是觐光扬烈。缵十三载中兴耆定之庥。创制显庸。开亿万禩宪政文明之局。天人协运。中外归心。懿欤盛哉。凡此神谟之广运。益徵世德之灵长。自非我国家累洽重熙。笃生圣哲。安能善继善述。丕显丕承。茂矩隆规。至斯极乎。臣等窥天测海。无补高深。谨就穆宗实录。条次临御以前事实。敬胪＜闲＞端。　　

同治十三年甲戌。冬十二月庚午朔。　　

○甲戌。穆宗毅皇帝遘疾大渐。酉刻宾天。慈安端裕康庆皇太后。慈禧端佑康颐皇太后。御养心殿。召惇亲王奕誴。恭亲王奕。醇亲王奕譞。孚郡王奕譓。惠郡王奕详。贝勒载治、载澂。公奕谟。御前大臣伯彦讷谟祜、奕劻景寿。军机大臣宝鋆、沈桂芬、李鸿藻。总管内务府大臣英桂、崇纶、魁龄、荣禄、明善、贵宝、文锡。弘德殿行走徐桐、翁同和王庆祺。南书房行走黄钰、潘祖荫、孙诒经、徐郙、张家骧、等入。钦奉懿旨。醇亲王奕譞之子。著承继文宗显皇帝为子。入承大统为嗣皇帝。特谕。起居注现月　　

○又钦奉慈安端裕康庆皇太后慈禧端佑康颐皇太后懿旨。皇帝龙驭上宾。未有储贰。不得已以醇亲王奕譞之子。承继文宗显皇帝为子。入承大统为嗣皇帝。俟嗣皇帝生有皇子。即承继大行皇帝为嗣。特谕。起居注现月　　

○又钦奉两宫皇太后懿旨。著派惇亲王奕誴。恭亲王奕。醇亲王奕譞。科尔沁博多勒噶台亲王伯彦讷谟祜。贝勒奕劻。固伦额驸公景寿。大学士宝鋆。吏部尚书总管内务府大臣英桂。礼部尚书灵桂。工部尚书李鸿藻。恭理丧仪。敬谨办理。现月　　

○又钦奉两宫皇太后懿旨。李德立、庄守和。均著撤销候补京堂。并摘去翎顶。现月　　

○乙亥。孝惠章皇后忌辰。遣官祭孝东陵。　　

○寅刻。上由潜邸启驾。进午门、乾清门、至养心殿慈安端裕康庆皇太后慈禧端佑康颐皇太后前请安。趋诣大行皇帝前。稽颡号恸。擗踊无算。扈从诸臣。遵奉懿旨。请上即正尊位。辰刻。上恭视小殓毕。奉大行皇帝灵驾。安于乾清宫西次闲。上翦发成服。亲王以下文武大臣官员俱成服。各按位次。齐集举哀。上呼抢大恸。未刻。上恭视大行皇帝大殓毕。奉安梓宫于乾清宫正殿。行殓奠礼。上号泣悲恸。竟日水浆不入口。群臣伏地环跪。恳上节哀。上哀感靡已。左右皆弗忍仰视。上以养心殿为倚庐。席地寝苫。起居注　　

○谕内阁。本月初五日酉刻。大行皇帝龙驭上宾。朕钦奉慈安端裕康庆皇太后。慈禧端佑康颐皇太后懿旨。入承大统。抢地呼天。攀号莫及。伏念大行皇帝。御宇十有三年。祗承家法。上秉慈谟。惕厉忧勤。无日不以敬天法祖。勤政爱民为念。＜闲＞任亲贤。削平巨憝。民生国计。时系宸衷。凡有血气者。其悲哀感恋。罔不出于至诚。朕之泣血椎心。尚忍言乎。惟思付托至重。责在藐躬。尚赖内外文武大小臣工。共矢公忠。弼予郅治。各直省督抚。务当抚辑斯民。以仰慰大行皇帝在天之灵。朕实有厚望焉。至丧服之制。钦奉大行皇帝遗诏。令依旧制。二十七日而除。朕心实所不忍。仍当恪遵古制。敬行三年之丧。庶几稍尽哀慕之忱。至于郊庙祭祀大典。自不应因大丧而稍略其礼。其应如何遣官恭代。及亲诣行礼之处。著各该衙门查照向例。集议以闻。其天下臣民。应持服制。仍照定例行。将此通谕中外知之。现月　　

○又谕。咸丰十一年。文宗显皇帝大事。大行皇帝曾遵成例。停止各省将军、督抚提镇、藩臬、及盐、关织造等。来京叩谒梓宫。今大行皇帝升遐。其各直省将军、督抚、都统、副都统、提镇、城守尉、并盛京侍郎、奉天府尹、及西北两路将军大臣。并学政、盐政、织造、关差等。均不必奏请来京。叩谒梓宫。致旷职守。各该员等。惟当竭诚尽职。以期无负委任。不在仪节虚文也。将此通谕知之。现月　　

○又谕。道光二十六年三月。皇祖宣宗成皇帝。特降谕旨。以二名不偏讳。将来继体承绪者。上一字仍旧毋庸改避。亦毋庸缺笔。其下一字。应如何缺笔之处。临时酌定。以是著为令典等因钦此。今朕钦遵成宪。将御名上一字。仍旧书写。毋庸改避。下一字著缺写末一笔。书作湉字。以示改避之意。其奉旨以前所刻书籍。俱毋庸议。现月　　

○又谕。端秀奏、病难速痊。吁恳开去差使。停止公俸一摺。端秀著准其开去差使。停止公俸。现月　　

○以陈崇恩承袭三等子。赏给三等侍卫。在大门上行走。

随手现月

　　

○丙子。上诣钟粹宫问慈安端裕康庆皇太后安。长春宫问慈禧端佑康颐皇太后安。至戊戌皆如之。内记注　　

○辰刻。上诣大行皇帝几筵前。行朝上食礼。午刻。行午奠礼。申刻。行夕上食礼。自是至启奠以前。日诣几筵前。奠献三次。尽哀尽礼。内记注　　

○谕内阁。朕钦奉两宫皇太后懿旨。据惇亲王奕誴等奏。请撤销前次恩赏一摺。所奏出于至诚。著照所请。所有本年十一月十五日。加赏该王大臣等恩旨。著即撤销。其王公及京外大小官员。赏加二级之处。著一并撤销。现月　　

○又谕。朕钦奉两宫皇太后懿旨。本日据醇亲王奕譞奏。旧疾复发。恳请曲赐矜全一摺。览其所奏。情词恳挚。出于至诚。应如何酌理准情。折衷至当之处。著王公、大学士、六部、九卿。悉心妥议具奏。现月　　

○又谕。本日据王公大学士六部九卿等奏。请吁恳两宫皇太后垂帘听政一摺。朕恭呈慈览。钦奉慈安端裕康庆皇太后。慈禧端佑康颐皇太后懿旨。览王大臣等所奏。更觉悲痛莫释。垂帘之举。本属一时权宜。惟念嗣皇帝此时尚在冲龄。且时事多艰。王大臣等。不能无所禀承。不得已姑如所请。一俟嗣皇帝典学有成。即行归政。钦此。祗承懿训。寅感实深。因思朕以薄德藐躬。钦承两宫皇太后懿旨。入承大统。诞膺景命。仰荷大行皇帝付托之重。遗大投艰。茕茕在疚。幸赖两宫皇太后。保护朕躬。亲裁大政。尔王大臣。暨中外大小臣工。惟当翼为黾勉。各矢公忠。恭襄郅治。以上慰大行皇帝在天之灵。下孚薄海臣民之望。朕实有厚幸焉。所有垂帘一切事宜。著该王公大臣等。妥议章程。详细具奏。将此通谕中外知之。现月　　

○谕军机大臣等。张廷岳等代奏。哲布尊丹巴呼图克图之呼毕勒罕。接受金印谢恩。呈递佛哈达。并派喇嘛呈进丹书克一摺。哲布尊丹巴呼图克图之呼毕勒罕。坐床后捐银四千两。聚集喇嘛班第等。将及万人唪经。实属出于至诚。深堪嘉尚。哲布尊丹巴呼图克图之呼毕勒罕。著赏给大哈达一块。大荷包一对。小荷包四个。黄色大缎二疋。蟒缎二疋。著张廷岳等传谕哲布尊丹巴呼图克图之呼毕勒罕。将所赏物件祗领。明发　　

○马兰镇总兵兼总管内务府大臣景霖奏。燕郊、白涧、桃花寺、隆福寺、等处行宫殿宇。应修处所。报闻。随手月摺　　

○命广科、托云、棍楚克林沁、克兴阿、成明、喜昌、明安、崇礼、照祥、璟德、西蒙克西克、富勒浑泰、守护各门。明庆、载容、载治、睿亲王德长、巡查堆拨。议覆　　

○以前贵州安义镇总兵官唐仁廉、为直隶通永镇总兵官。

现月　　

○以侵吞粮料。革甘肃游击苏文焕职。随手月摺　　

○以逗遛兰州。邀众聚赌。革参将何见龙、千总张玉书职。随手月摺　　

○予积劳病故、直隶通永镇总兵官周得胜、议恤如例。现月　　

○丁丑。谕内阁。朕钦奉两宫皇太后懿旨。所有三海地方一切工程。无论已修未修。均著即行停止。现月　　

○又谕。朕钦奉两宫皇太后懿旨。御史余上华奏。请将医员立序屏斥治罪一摺。上月大行皇帝天花。李德立等。未能力图保护。厥咎甚重。太医院左院判李德立。右院判庄守和。均著即行革职。带罪当差。现月　　

○又谕、自古帝王。功德及民。必有显号隆称。昭示久远。此万世不易之典也。钦惟大行皇帝。御宇十有三年。寅畏严恭。忧勤惕厉。无日不以敬天法祖。勤政爱民为念。郊坛大祀。必敬必诚。展谒桥山。岁时罔懈。奉养两宫皇太后。承欢娱志。大孝肫诚。实千古以来所未有。亦天下臣民所共知。即位之初。禀承懿训。夕惕朝乾。引用儒臣。孜孜典学。优待勋旧。敦睦宗支。勤求郅治之方。遂奏廓清之效。不数年而粤捻各逆。以次荡平关陇滇黔。胥臻厎定。武功赫濯。远及西陲。声教覃敷。永绥藩服。加以矜恤庶狱。轸念民生。偶值水旱偏灾。发粟蠲租。惟恐一夫失所。洎乎亲裁大政。恪守慈谟。圣学日新。治功日懋。宵衣旰食。无怠无荒。盖十三年如一日。凡此难名之美善。合扬盛典于尊亲。肆予冲人。寅承大统。虽圣德极谦冲之致。而推崇仰谟烈之隆。详考彝章。宜上尊谥庙号。著大学士九卿。详查典礼。敬谨具奏。现月　　

○又谕。恭理丧仪王大臣。照例穿孝百日外。亲王衔多罗孚郡王奕譓。亲王衔多罗惠郡王奕详。郡王衔多罗贝勒载治、载澂。贝子衔奉恩镇国公奕谟。礼亲王世铎。睿亲王德长。肃亲王隆勤。贝勒载漪。奉恩辅国公载濂。辅国将军载澜。固伦额驸散秩大臣符珍。军机大臣文祥、沈桂芬。总管内务府大臣崇纶、魁龄、荣禄、明善、贵宝、文锡。弘德殿行走徐桐、翁同和、王庆祺。御前行走科尔沁多罗贝勒那尔苏。贝子衔科尔沁镇国公棍楚克林沁。御前侍卫都统春佑、明庆、安兴□。前锋统领广科。托云。护军统领克兴阿。副都统希拉布、札拉丰阿、照祥。亦著穿孝百日。其余王大臣官员。均著二十七日释服。起居注明发　　

○又谕。本年年班来京之蒙古王、贝勒、贝子、公、台吉等。无论御前乾清门行走。外边行走。俱著穿孝。每日随同臣工等齐集。本年例贡。均著停止其本年不值年班之蒙古王、贝勒、贝子、公、台吉、塔布囊等。均著毋庸来京叩谒梓宫。以示体恤。明发　　

○又谕。都兴阿、清凯奏。请将缉捕不力之带队营总等官惩办一摺。马贼滋扰锦州闾界地方。经该副都统。饬派营总。兴福等。带队前往捕拏。该营总等。未能迅速探剿。致官兵遇贼受伤。匪众远扬。捕务实属懈弛。候补协领锦州佐领兴福、札兰、骁骑校富绅布。均著即行革职。兴福、并著发往军台效力赎罪。仍著该将军督饬官兵。迅将此股匪徒。跟踪追捕。悉数拏获惩办。毋任一名漏网。以儆凶顽。现月　　

○四川总督吴棠奏。内务府采办藏香。嗣后请仍由内务府查照旧案。就近在京采购。以资撙节。允之。随手月摺　　

○调奉天复州城守尉同吉为凤凰城城守尉。凤凰城城守尉英翘为复州城守尉。盖州城守尉文光为辽阳城守尉。辽阳城守尉锐庄为盖州城守尉。起居注现月　　

○以歼除四川灌县山匪出力。赏总兵冯翊翔提督衔。参将范承先等总兵衔。游击张忠祥二品封典。道员劳文翿布政使衔。知府于宗绶盐运使衔。知州缪嘉誉等花翎。守备马中麒等蓝翎。宣慰司索诺木世蕃二品顶戴。土目刘福新五品花翎。余升叙加衔有差。现月　　

○缓徵湖北嘉鱼、汉阳、黄陂、孝感、沔阳、潜江、天门、应城、江陵、公安、石首、监利、松滋、荆门、十四州县被水被旱地方本年暨历年带徵漕粮。现月　　

○缓徵湖北江夏、嘉鱼、汉阳、黄陂、孝感、沔阳、钟祥、京山、潜江、天门、应城、江陵、公安、石首、监利、松滋、枝江、咸甯、汉川、黄冈、蕲水、荆门、黄梅、广济、武昌、二十五州县。暨蕲州、武昌、二卫被水被旱地方新旧额赋。并各项租课有差。现月　　

○科尔沁和硕亲王济克登旺库尔等八人。喀喇沁多罗郡王和硕额驸旺都特那木济勒一人。苏呢特多罗郡王那木济勒旺楚克一人。阿巴噶多罗郡王瓦津达拉等二人。浩齐特多罗郡王济克登噶维张一人。敖汉多罗郡王察克达尔札布等四人。喀喇沁札萨克多罗郡王莽珠巴札尔等八人。郭尔罗斯辅国公图布乌勒济图一人。翁牛特辅国公克什克阿尔毕济呼一人。巴林多罗郡王额尔济木巴雅尔等二人。阿巴哈那尔多罗贝勒达木定札布一人。乌珠穆沁贝子衔辅国公堆代札布一人。阿拉善公衔头等台吉多罗特色楞一人。在养心门外瞻觐。　　

○戊寅。朱笔圈出建元年号。用光绪二字。起居注现月　　

○谕内阁。据王大臣等奏。三年之丧。难以举行。请仍依旧制一摺。览奏愈增哀痛。朕承大行皇帝付托之重。虽终身哀慕。尚难仰报高厚之恩。岂持服三年。遽谓尽哀尽礼。且三年之丧。达乎天子。礼经所载。敢不恪遵。若丧服二十七日而除。于心实有不忍。除臣民服制。仍各钦遵旧例。朕敬循古制。持服三年。以冀稍申哀悃。至郊社宗庙祀典朝仪。仍可于持服中举行。不致偏废。其如何举行三年之丧。仍著各该衙门详稽典礼。妥议具奏。现月起居注　　

○追予江苏御贼殉难布政司经历衔周廷槐等官绅士民妇女。三千一十员名口。分别旌恤如例。　　

○己卯。谕内阁。礼先报本。尊崇当溯厥由来。义在制宜。孝思必循夫典则。雍正十三年皇高祖高宗纯皇帝。恭加上列圣列后尊谥。曾钦奉圣谕。崇先特典。后世子孙。不得奉为成式。是以大行皇帝。于咸丰十一年。恭加上列圣列后尊谥。于列圣尊谥已加至二十二字者。未敢复议加上。列后尊谥已加至十六字者。亦未敢复议加上。允宜祗遵宪典。敬法前谟。其有列圣尊谥未加至二十二字。列后尊谥未加至十六字者。均应恭议尊崇。显扬盛美。该衙门详稽典礼。敬拟奏闻。起居注现月　　

○又谕。各省督抚盐关织造。向有呈进方物。现当哀痛之时。食处皆所不安。著通谕各省督抚盐政织造关差等。一应贡献。概行停止。即食品亦不准呈进。俟三年之后。再候谕旨。

起居注现月

　　

○又谕。金顺奏。请将筹济军饷出力各员奖励等语。金顺督师西征。经陕西巡抚邵亨豫。督同司道。筹拨饷项军火。源源解济。均能无误要需。自应量予奖叙。陕西巡抚邵亨豫。著交部从优议叙。布政使谭钟麟。著赏给头品顶戴。按察使裕宽。著交部从优议叙。前按察使英奎。盐法道沈鹏元。均著赏给二品顶戴。督粮道赵新。著交部从优议叙。剿捕　　

○又谕。定安奏。请将防守边境出力。蒙古官兵奖叙一摺。伊克昭盟蒙古官兵。前在沿边一带。驻扎防守。每于回匪窜越之时。远探近剿。击退贼氛。边境赖以静谧。尚属著有微劳。自应量予奖励。所有单开之协理台吉巴勒珠尔。著赏给伊德格木济巴图鲁名号。梅楞色楞等二员。均著赏挽花翎。四等台吉阿勒坦瓦齐尔。著赏戴花翎。梅楞衔连尔玛札布等四员。均著赏戴蓝翎。札兰绰克图。著赏加二品顶戴。喇什多尔济等四员。均著赏加三品顶戴。章京克什克巴图等五员。均著赏加四品顶戴。骁骑校穆伦泰等二员。均著赏加五品顶戴。另片奏总兵剿匪得力。请旨奖励等语。陕西延绥镇总兵刘厚基。著交部从优议叙。剿捕　　

</div>
    <div class="pagination">
<span class="current-page">1</span><a href="清实录光绪朝实录_page2.html">2</a><a href="清实录光绪朝实录_page3.html">3</a><a href="清实录光绪朝实录_page4.html">4</a><a href="清实录光绪朝实录_page5.html">5</a><a href="清实录光绪朝实录_page6.html">6</a><span>...</span><a href="清实录光绪朝实录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
