<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 218 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 218 页/共 505 页</h1>
    <div class="content">
○伊犁参赞大臣联捷奏、追办会甯窜匪。移军进扎安定。得旨、即将安定一带贼匪。迅速埽荡。仍遵前旨。会同成禄之军。前赴肃州一带节节剿洗。以期廓清西路。毋稍稽延。又奏、遵旨张贴誊黄。将回匪分别剿抚批、据奏各情已悉。惟回匪屡以乞抚为缓兵之计。联捷仍应会同杨岳斌分别良莠。相机妥办。不可轻率从事。　　

○甲申。谕内阁、左宗棠奏、特参年力就衰之司道。请旨革职一摺。福建布政使张铨庆、年迈健忘。左宗棠派令周开锡、吴大廷、会办通省厘税局务。该藩司于各务一意推诿。于军饷缓急。从不过问。钱粮为藩司衙门专责。并不设法催徵。较上届更短解四分之三。团总诬瓯甯县民叶尾婢为土匪。前署瓯甯县知县赵人同、未经讯供。即批饬正法赵人同于署延平府知府任内。经左宗棠撤任查办。案尚未结。而张铨庆复委该员代理建甯府事。该藩司于闰五月因病禀请开缺。用八百里排递。左宗棠以其不知缓急。未即批示。旋于六月具禀起病。实属昏愦糊涂。意存恋栈。督粮道周揆源、年已七十有余。衰庸充位。于时事漫不经心。擅那前任兴泉永道任内厘项。划抵南米。与张铨庆互相辩驳。尤属卑鄙。张铨庆、周揆源、均著即行革职。以肃官常。张铨庆尚有经手未完事件。著左宗棠饬令赶紧清厘。再行回籍。　　

○又谕、前因左宗棠奏保克复遂安援剿江山肃清衢郡出力各员请予奖励。并续据该督奏称、以事隔两年。请免加考。叠经降旨照请奖励。并免其加考。嗣据吏部以所保各员。无攻克城池捦斩要逆字样奏驳。兹复据左宗棠奏称、咸丰十一年闲。浙江沦陷。仅存衢州一城。势甚危岌。该督提军入浙。转战而前。在事各员艰险备尝。共搘危局于东南时局不无小补。将原保各员开单呈览。恳请仍概照原请给奖等语。此案浙军由开化马金。进攻遂安。攻克县城叠次解围获胜。核其劳绩。尚与克复城池准保新章相合。所有此次出力之主事夏献纶等、并著仍准照该督单开原保各官阶给奖。惟此案系同治元年奏保。吏部何以至同治四年始行奏驳。实属迟延。嗣后该部于此等事件。务须明定章程。立限办理。不得任意积压。至该督所称吏部章程。除攻克城池捦斩要逆。其余不准优保。及筹饷转运出力人员。止准保奏议叙两条。均欠平允一节。著该部即行妥议具奏。　　

○又谕、劳崇光等奏、官军克复大定府城一摺。贵州遵义号匪。窜陷黔西州县。于上年十一月闲。分股阑入大定府城。经劳崇光等檄饬邓尔巽等带兵驰往。集练会击。先后殪贼无算。本年闰五月闲。署提督赵德昌等收复黔西州城。乘胜进规大定。会合邓尔巽等分路进取。该匪出城抗拒。官军合力兜剿。贼众败退。二十七等日。赵德光在城外塔山扎营。断贼粮道。赵德昌等复督队围攻。贼势穷蹙。六月初八日。邓尔巽分军设伏。并派莫云青等同赵德昌等在西门截杀。赵德光率众斫开东门。麾军并进。贼犹拌死抵拒。官军分投掩杀。余匪狂奔。夺获旗帜器械无数。救出难民一千余名。当将大定府城收复。其由瓢儿井来援贼众。亦经该文武派队蹑击。捦斩甚多。剿办尚属得手。所有尤为出力之总兵赵德昌、赵德光、均著交军机处记名遇有提督缺出。尽先提奏。　　

○谕军机大臣等、左宗棠等奏、官军越境剿贼获胜。贼匪图由闽窜江。并兴泉永漳等处剿匪情形各摺片。汪逆盘踞镇平。复分扑嘉应州。经康国器督军援剿。将白渡新铺墟一带贼垒贼卡平毁。该逆复以江西粤东边界防兵甚多。图由闽边分窜江西。遂分两大股。出扑岩前猪股坳官军营垒。连日经高连升等军奋勇血战。计毙悍贼千数百名。该逆仍退回镇平盘踞。所奏情形。较广东前奏更为详尽。镇平地方险瘠。该逆势难久踞。终必遂其窜越江西之谋。康国器一军。由嘉应州一路进剿。本嫌单薄。此时贼既拟由武平窜江。高连升、黄少春、驻扎岩前中赤之师。刘清亮驻扎武平下坝之师。均距镇平仅数十里。正可迎头进击。就地歼剿。以杜其入闽之计。且汪逆猜狠日甚。驱除异已。贼目多不附之。其势自将内讧。正可乘机就其遣党输诚者。使之内应。尤易得手。著左宗棠即饬高连升等得胜之师。移营进偪镇平。与康国器军。及粤省官军。两路夹击。毋失事机。其武平上杭各路应防处所。仍著该督厚集兵力节节布置。毋令旁逸。并著瑞麟、郭嵩焘、令李福泰督方耀等军并力进攻。以成合围之势。其江西之会昌长甯等处。孙长绂已饬席宝田等扼要严防。著仍遵前旨。饬令前赴粤境。与闽粤官军三面围偪。以期一鼓歼除。毋稍观望。福建兴泉永漳等处民俗犷悍。动辄乘机蜂起。经左宗棠督饬地方各员。将永春同安兴化龙溪各属匪徒剿洗。平毁巢穴。办理甚属认真。仍著左宗棠、徐宗干、饬令地方文武尽力□□穴□又□捕。毋留余孽。将此由六百里谕知瑞麟、左宗棠、徐宗干、郭嵩焘、并传谕孙长绂知之。　　

○又谕、劳崇光等奏、官军克复大定府城一摺。大定府城攻克。贼踪由黔西等处分窜。复有瓢儿井援贼数千。伺隙欲逞。著劳崇光、张亮基、裕麟、严檄赵德昌、邓尔巽等实力进攻。将黔西遵义等境踞贼次第埽除。并飞饬川省援黔之刘岳昭等军合力夹击。尽歼丑类。滇省军务情形甚为紧要。劳崇光应即懔遵叠次谕旨。驰赴黔省扼要驻扎。将军务地方各事宜次第妥办。以副委任。不得藉待饷为词。再稽时日。将此由六百里谕知劳崇光、张亮基、并传谕裕麟知之。　　

○又谕、裕麟奏、黔省军务大概情形。请饬四川等省协拨饷需一摺。据称黔省苗教各匪蜂起。日成负嵎之势。皆由官军饷匮兵饥。不能捣穴捦渠所致。而士卒尚为可用。将领不尽无能。诚得粮足饷充。以次规取贵定等处。可收事半功倍之效。请饬各该省将协饷源源报解。俾得及时剿贼。以维大局等语。黔省饷需匮乏。亟应迅筹协解。著骆秉章查照张亮基原请在泸州重庆两处厘局内按月拨解黔省银一万两如数赶紧筹解。湖南东征局。现已裁撤。裕麟所请在该局按月先拨黔省银三万两。著李瀚章悉心酌度。该省于援黔。尤属责无旁贷。如可以指拨。无论何项。迅即筹解。以济要需。并著官文、瑞麟、李鸿章、马新贻、郑敦谨、郭嵩焘、刘郇膏、孙长绂、将广东湖北江西浙江江苏历年积欠奉拨协黔兵饷银两。陆续筹解。毋得稍分畛域。置黔事于不顾。将此由五百里谕知官文、瑞麟、骆秉章、李鸿章、马新贻、郑敦谨、李瀚章、郭嵩焘、并传谕刘郇膏、孙长绂知之。　　

○闽浙总督左宗棠等奏、沈葆桢患病。未能即赴江西。得旨、即传知沈葆桢赶紧调理。一俟稍愈。即行起程前赴江省。督办防剿事务。又奏、遵查台湾逆匪陈哑狗。实由总兵曾元福生捦正法。前署捷督林文察相距较远。以致奏报歧异。报闻。又奏、猎射凹营盘失陷。实因子药甎石俱尽。营官熊常富、不能设法堵御。致勇丁死亡过半。应请革职拏问。从之。　　

○以故贝勒奕绮继子辅国将军载钢降袭奉恩镇国公。　　

○以福建按察使王德榜为布政使。兴泉永道邓廷楠为按察使。　　

○以克复贵州大定府城。赏知府邓尔巽、副将池有莲、守备王飞熊、巴图鲁名号。游击俞士瀛等花翎。余升叙有差。予镇亡副将贾必祥、都司李发贵、徐永芳、把总何士德、祭葬世职加等。革失守城池随同克复之道员沈西序、署知府同知刘正朝、府经历张承谟职。刘正朝仍留营。免已革署副将游击奎光、都司伊兴阿遣戍。留营戴罪效力。　　

○予福建岩前等处阵亡副将汤复春、通判龙朝翼、游击黄春田等祭葬世职加等。都司朱得福等祭葬世职。　　

○追予湖南东安合门殉难历任知县李右文、赵荣祺、建立专祠。眷属幕友分别旌恤如例。　　

○予甘肃甯阳殉难教谕马宾阳祭葬世职。眷属人等分别旌恤如例。　　

○抚恤琉球国遭风难夷如例。　　

○乙酉。谕军机大臣等、骆秉章奏、筹拨滇饷。及请将道员仍留川省。并探闻贵州知县勒派团民各摺片。四川筹办滇省。惟唐友耕、刘岳昭两军。现在刘岳昭克复正安。昨复据劳崇光等奏报克复大定府城。唐友耕分布江綦要隘。一俟攻拔绥阳。进解遵义之围。将大定一带肃清。则川黔边境即固。该两军即可合力以图滇事。缓急情形。自应如此办理。刘岳昭入黔境后。连战皆捷。自可功收破竹。埽荡而前。著骆秉章即饬该藩司迅速进兵。赶将遵义大定一带军事办峻。即与唐友耕会合进兵滇境。其川黔边境。届时仍著骆秉章另派劲兵。严防要隘。以备不虞。至滇饷一节。据骆秉章奏、唐友耕、刘岳昭两军。每月饷项军火。不下六万余两。入滇后仍由川省支发。此外林鸿年别无兵勇。其在川收捐。及他省协拨。尽可供零星用款。而川省入不敷出。势难以一省供两省之用。固属实在情形。惟滇省瘠苦之区。如川中力量但可多筹。仍著骆秉章酌量宽为拨解。以期力持危局。林鸿年已拟进扎川滇边境。现复由骆秉章筹给行赀一二万两。自不能再藉口饷需。迁延不进。即著该抚迅速进驻昭通。就地先行筹画布置。一切与劳崇光和衷商办。方不负封疆之寄。不得再行坐待唐友耕等军拥护前进。始行起程。懔之。四川候补道杨重雅。既熟悉川省地方情形。且有经手事件。著照该督所请。准其仍留四川。无庸赴滇差遣。贵州署仁怀县知县洪姓、任听书吏蒙蔽。纠约会匪王□大、任志邦等数百人。在寨坝拆毁民房。□□穴□又□拏粮户。勒派需索。民不聊生。览该团民贺廷羽等所呈该知县告示。殊堪骇异。该知县既称详明各大宪。何以该抚等于此等劣员。不行参奏。竟毫无闻见至此。该知县究系何名。著骆秉章会同张亮基、裕麟、迅即将其撤任。确切提讯。从严参办。不准该抚等稍涉回护。将此由五百里谕知骆秉章、张亮基、林鸿年、并传谕裕麟知之。寻裕麟奏、遵查署知县洪用勤、前因办理不善。业已撤任。其纠约会匪。□□穴□又□拏粮户。尚未据绅团具控。该县因剿贼劝捐军粮。藉端抑勒。任性横行。应请革职查办。从之。　　

○又谕、前因满庆等奏、请颁给诺们罕罗布藏青饶汪曲敕印。谕令理藩院查案妥议具奏。兹据奏称、罗布藏青饶汪曲并非曾经转世。亦非奉特旨颁给。核与成案均未相符。惟查西藏商上。原有承办藏务掌管黄教额尔德蒙额诺们罕印信一颗。历任掌办商上事务呼图克图等均经钤用。嗣经西甯办事大臣。将此印呈交到院。今罗布藏青饶汪曲已经协理商上事务。可否即将掌办商上印信颁给等语。即著照理藩院所议。将掌办商上印信。先行解交四川总督衙门。著骆秉章会同崇实暂行封存。至罗布藏青饶汪曲是否为徒众所服。其于商上事务能否胜任。并应否接用商上事务印信。著景纹详细察看。确查罗布藏青饶汪曲如能胜任服众。堪以发给商上事务之印。即据实奏闻。再行就近派员赴川承领此印。转交诺们罕罗布藏青饶汪曲祇领。仍俟达赖剌喇嘛及□山戊不□接任时。立予撤退。所遗掌办商上印信。即由该大臣等会同达赖喇嘛封存商库。以符定制。将此各谕令知之。　　

○命礼亲王世铎总理行营事务。　　

○丙戌。谕内阁、巡视西城御史台斐音等奏、拏获盗墓重犯。请交部严讯等语。李大雨即李荣、刘仓儿、戴老、田六即田顺儿等犯。俱系盗墓多次。积惯猾贼。均著交刑部严行讯办。看坟人张四。有收受李大雨即李荣银两情事。据供并未知情得赃。殊难凭信。著一并交部严讯究办。至李大雨即李荣供内。有用钱五百千在刑部打点官司。又用钱二千八百千在顺天府打点官司之语。此等凶犯。竟敢交通衙署。骨□凡法过赃。无怪其明目张胆。肆无忌惮。著刑部即将该犯所供前情。究系何人受赃。彻底讯究。尽法惩治。不得化有为无。稍涉徇纵。　　

○谕军机大臣等、官文等奏、发捻各逆分偪楚境。现在分军防剿一摺。吴昌寿奏、贼匪分扰汝宛。剿办情形。并将剿办匪团之文武各员参处各摺片。前股窜豫捻逆。由裕州唐县趋向邓州。复折回西北。窜近镇平之贾宋一带。张曜等督军追剿。叠有斩获。惟贼踪剽疾异常。奔突靡定。吴昌寿现饬张曜等军合队紧追。并饬谭仁芳由宝丰一带。直出镇平。迎头拦截。务当认真扼堵。不可令其窜入秦楚境内。尤不可任其乘闲折窜汝洛。致秦晋之防。又形吃重。并著官文、郑敦谨、饬令杨朝林之军力顾郧防。其襄樊光化随枣等处防军。即由官文等饬令统带各员严密防扼。并檄姜玉顺速赴新野。会合豫军出境迎剿。其续窜豫境之后股赖陈牛李各逆。由西平窜至遂平上蔡汝阳等县。攻破民寨多处。经豫省副将王文行等迎剿获胜。吴昌寿现驻许昌。居中调度。著即饬令王文行等乘胜追剿。并饬参将黄祥兴统带陈国瑞所部各营。拔队由郾城进剿。毋令该匪纷窜邻境。湖北麻城黄安等处偪近贼氛。官文等现已派成大吉一军。移扎孝感。就近策应。并令梁洪胜暂扎岐亭。著即督令该将士等实力堵截。以固边防。俟逆匪全股趋有定向。楚北边防稍松。即饬鄂师全行出境。会合豫军四面兜剿。以冀尽歼丑类。官文等所陈坚壁清野之法。实为剿办流贼要著。务当实力奉行。不得有名无实。豫省贼氛日炽。兵力较单。刘铭传一军。仍著曾国藩遵奉叠次谕旨。饬令迅速绕前截剿。先将赖陈等股。会合蒋希夷各军剿除净尽。再行驰赴汝洛一带。扼贼窜越秦晋之路。不得再事延缓。致误事机。陈国瑞在郾城剿贼之后。所部散去五营。又久病未愈。未经出队。该总兵带队杀贼。素称勇敢。仍著吴昌寿于妥为羁勒之中。加意笼络。令其奋勇立功。张学醇与陈国瑞有旧。现已赴豫。吴昌寿可即令该员劝谕。必当倍加踊跃也。商水县扶苏寺寨众。将差赴湖北之协领依勒吞等截入寨中。并行李盘费文书路票一并裹去。旋将依勒吞等杀害。此事殊堪发指。若谓疑系边马。邀截入寨。而该协领等有文书等件可凭。即或未敢遽信。亦应送交地方官查明办理。乃竟敢擅自杀害三品大员。已属目无法纪。该县知县联魁、责令寨首交出正凶。复敢散出传帖。纠约各寨共相抗拒。迨该县邀同参将蒋希夷带兵弹压。再三开导。该寨胆敢开炮。击伤勇丁不少。蒋希夷进兵围寨。始据缚献凶犯八名。复经蒋希夷入寨。□□穴□又□杀要犯二十余名。此等莠民。岂复可以理谕。该县等临之以兵。系属正办。即将希夷听信该县之言移兵围寨。亦岂得谓之冒昧。乃吴昌寿既称该寨情同叛逆。又请将联魁等分别撤任摘顶议处。实属办理错误。自相矛盾。所请著不准行。此事是否即系王崇德主谋。抑另有从中主使之人。所缚献之八名。是否的系凶犯。此事始末详细情形。仍著吴昌寿查明。据实具奏。此外帮同抗拒之首要各犯。即著吴昌寿查明拏获。并现获各犯。一并从严惩办。如果查有谋叛情形。即著用兵剿除。免贻后患。其安分良民。仍当分别抚绥。用资观感。将此由六百里各谕令知之。　　

○又谕、张之万奏、上南厅汛工程万分吃重。现督道厅竭力抢护一摺。据称南岸上南厅郑下汛十堡一带无工处所。因河势圈注。塌埽溃堤。情形紧要。正在抢办闲。风雨频番。全河溜势侧注。涌激趋淘。非常湍急。以致该工新镶埽工。先后墩蛰。堤身同时汇塌。随镶随蛰。堤顶仅存丈余。现在亲督道厅竭力抢护。并催藩司拨款接济各等语。该厅河岸。偪近省垣。工程甚关紧要。现在河流侧注。埽工塌蛰。仅存一线长堤。情形万分危险。张之万身任河督。责无旁贷。即著督饬道厅营汛各员弁实力抢护。毋稍疏懈。该厅险工叠出。需款浩繁。即著吴昌寿严饬藩司迅速筹款接济。以重要工。将此由四百里各谕令知之。　　

○又谕、王榕吉奏、回逆扰及鄜州。晋省西路边防吃重。拟即亲往布置。并将分防隘口绘图呈览一摺。陕省鄜州一带。既经告警。晋省蒲州府属之荣河等县。绛州所属之河津县。与陕境均止一河之隔。自应实力严防。王榕吉现令和昌、杨宝臣、李庆翱等、添兵益炮。前往西路协力助守。俟陈湜到省后。即先赴西路。次赴南路。相机筹办。惟该省沿边周围著名要隘。大小五十六处。著名渡口大小六十三处。通共防兵不及一万。未免地广兵单。该护抚惟当确探贼踪。何路吃紧。即将距贼稍远之防兵调集一处。并力防剿。庶移缓就急。兵力不至过形单薄。至边外民团。能否助防。蒙古官兵。是否足恃。并著德勒克多尔济随时察看。认真训练。联络民团。以壮声势。不得粉饰因循。有名无实。王榕吉另片奏、新任臬司陈湜素称知兵。现在奉旨办防。必须有得力之兵。供其指挥。方能调度合宜。请将拨赴甯夏之楚勇一千。调回晋省等语。此项楚勇。如能调回山西。归陈湜统带。可收兵将相习之效。著都兴阿酌量情形。妥筹调拨。近日甯夏战状若何。久未奏报。并著都兴阿随时驰奏。将此由五百里谕知都兴阿、德勒克多尔济、并传谕王榕吉知之。　　

○以正红旗蒙古都统奕山兼署正黄旗蒙古都统。　　

○以翰林院编修王浵署日讲起居注官。　　

○以四川大足捦获逆匪。予知县饶顺等升叙有差。　　

○追予四川定远阵亡道员黄纯熙于合州万古场建立专祠。　　

○丁亥。仁宗睿皇帝忌辰。遣官祭昌陵。　　

○上诣寿皇殿行礼。　　

○谕内阁、徐宗干奏、请将查办命案迟延之知县。及干预词讼之在籍京员一并革审一摺。据称长乐县民陈和、呈控福清县民林猫弟等、将伊胞弟陈灼谋害。移尸埋灭。知县胡毓熙等得受赃钱。延宕不办等情。复据投递悔呈。声称赃款得自传闻。止求命案伸冤。旋有在籍刑部主事郑韶庚、面见该抚。求将陈和控案。迅速发落。羔以陈和系伊戚属等词。开具节略。当面呈递等语。案关官吏被控得赃。延阁命案。绅士干预讼事。均应彻底根究。胡毓熙著先行革职。提同全案人证。并案内牵控之接署知县谢昌霖、一并详细审办。郑韶庚著暂行革职。归案审讯。　　

○谕军机大臣等、德兴阿奏、旗营马队兵饷。请仍发实银。并请发旗员俸银。及探闻金积堡失利。溃勇逃至盩厔各摺片。前据德兴阿奏、西安八旗官兵。添设马队一千名。照八成五章程发给实银。及官员俸银。亦请照章支发。当经降旨允准。兹据奏称、准抚臣刘蓉咨送据林寿图具详摺稿。拟于八成五兵饷内。搭放四成票银。官员俸银。察看库款情形接济各等情。查前次领过票银。每银一两。仅易银一钱有零。为数减少。是有添饷之名。而无实惠之济。马匹餧养无资。不免□□穴□又□羸倒毙。现值边患未靖。偶有缓急。羸马饥军。何以御敌。所奏自系实在情形。所有此项马队兵饷。即著刘蓉严饬藩司林寿图遵照八成五章程。按月支发实银。不准丝毫蒂欠。以期士饱马腾。足资训练。傥仍任意迁延。饰词枝梧。即著德兴阿、刘蓉、据实参奏。以儆玩泄。据德兴阿奏称、省标副参各员。每年薪水。均有数百两之多。而旗员于马乾米折外。仅赖俸银一项。尚不能按季给发。未免偏苦较甚。恳请如数给发等语。并著刘蓉督饬该藩司、将八旗官员按季应领俸银。如数给发。毋再延宕。金积堡失利后。溃勇二千。由陇州奔窜盩厔。德兴阿现已布置防堵。即著刘蓉将详细情形具奏。并与德兴阿妥筹防范。毋任纷窜。将此各谕令知之。　　

○云南巡抚林鸿年奏报起程日期。并陈川饷未拨。进止两难。得旨、著懔遵前旨。迅赴昭通一带。相机筹办。兵饷一切。业经叠谕骆秉章设法协拨。该抚惟当与之和衷商摧。妥筹办理。　　

○追予浙江杭州殉难州同许学陆、知县许樾身妻朱氏、许佳身女祥姑等、分别旌恤如例。　　

○戊子。谕内阁、前因御史张观钧奏、兴京重地。马贼猖獗。当经谕令单懋谦驰往查办。并饬玉明等详查具奏。嗣因玉明等覆奏各情。意存含混。业经降旨将该将军等交部议处。兹据单懋谦奏称、遵即驰赴兴京。调齐案卷。查得本年五月闲。马贼自铁岭界回窜后。复由舞凤楼进边。窜至兴京城东新兵堡等处。勒索铺户钱文。焚掠民房。官兵接仗失利。后虽小有斩捦。贼匪并未大受惩创。仍由威远堡门窜出。往花园一统河等处藏匿。贼首王洛疙疸等多名。均未缉获等语。兴京重地。突有马贼肆行滋扰。叠次勒索铺户。烧毁民房。该将军等平时既疏于防范。迨至盗贼充斥。又未能督饬弁兵实力剿捕。复任令贼首远扬。是其于地方捕务废弛已极。玉明、宝珣、德椿、均著再行交部分别议处。仍著督饬该处员弁认真缉捕。务将首犯王洛疙疸等按名弋获。严行惩办。以靖地方。毋再疏懈。　　

○谕军机大臣等、畿辅重地。马贼肆扰。劫夺之案频闻。盗风迄未少息。本年九月。奉安山陵。朕奉慈安皇太后慈禧皇太后亲往行礼。所有经过地方。必须整齐严肃。方足以昭敬慎。著万青藜、卞宝第、刘长佑、严饬地方文武员弁督率马勇昼夜巡查。□□穴□又□捕伏莽。肃清地面。山海关地方紧要。恐有盗匪出入。尤应认真稽查。著长善督饬弁兵。将各处隘口实力巡防。遇有成群结队形迹可疑之人。即行拏办。不准虚应故事。将此各谕令知之。　　

○又谕、单懋谦奏、遵旨驰赴兴京。详查贼匪滋扰情形一摺。所陈本年四月闲。马贼由铁岭窜至八家子。一路焚掠出边。复于五月闲。突至新兵堡。勒索铺户。抢劫永福当本。并窜入陵街。官兵与贼接仗。屡被击败。抢去枪炮火药等件。焚毁民房数百闲等情。与御史张观钧原奏大略相同。较之玉明等七月十三日覆陈。更为详尽。玉明身为将军。委任甚重。宝珣、德椿、均有地方之责。任令贼匪横行。扰及陵寝重地。殊属不成事体。现在该匪由威远堡窜出。往花园一统河等处藏匿。贼首王洛疙疸、顾洛疙疸、徐占一、霍彪子等、俱未缉获。捕务废弛已极。玉明等若不知愧知奋。力图振作。自问当得何罪。著该将军等严饬地方文武员弁尽力□□穴□又□剿。务将贼首王洛疙等悉数弋获。余匪一律歼除。以靖地方而卫陵寝。嗣后如再有匪踪窃发。一经访闻。或被参劾。定将玉明等从重治罪。决不宽贷。将此由四百里各谕令知之。　　

○又谕、杨岳斌奏、酌量近日情形一摺。雷正绾等军在金积堡挫败后。都兴阿等规取甯夏。现仍相持不下。贼势负嵎如前。甯夏等处。一日不克。则都兴阿、穆图善、全军俱为牵掣。该将军等督师进攻甯夏。阅时甚久。雷正绾、曹克忠等军。均萃于东北一隅。兵力亦不为不厚。乃旷日持久。师老无功。虽叠据奏报。业已进扎城根。并时获胜仗。而甯夏郡城总未攻拔。似此顿兵不进。观望迁延。亦安望其恢复各城。次第肃清疆圉耶。著都兴阿、穆图善、懔遵叠次谕旨。激励将弁。将甯夏郡城速图规复。其灵州等处贼匪。并著以次埽荡。迅殄逆氛。傥再靡饷老师。毫无成效。该将军等岂能当此重咎耶。关外地方糜烂。匪势日张。极须添兵协剿。以资厚集。著杨岳斌传知成禄、联捷、令其统率所部星速出关。毋再畏难苟安。节节耽延。致负朝廷委任。杨岳斌务当统筹全局。于各路防剿机宜。妥为布置。将近省一带逆匪。先图扑灭。以固省防。再行分路剿办。以期陇省军务。日有起色。另片奏参纵勇殃民之总兵刘车龙等。本日已明降谕旨。将刘车龙、刘正高、照所请分别革职严议矣。据该督参奏各情。殊堪痛恨。著杨岳斌将该已革总兵等严行惩办。以肃军律。其犯事勇弁。并著饬令雷正绾赶紧查办。按律严惩。毋任一名漏网。刘正高等溃勇。现往东南逃窜。著杨岳斌严檄沿途地方官严密防范。并饬带兵员弁实力堵御。毋令滋生事变。贻害邻疆。将此由六百里各谕令知之。　　

○又谕、杨岳斌奏、甘省防剿吃紧。必须得力人员各赴实任。请饬安肃道蒋凝学、巩秦阶道金国琛、迅速赴甘。以重职守等语。蒋凝学因勇溃未能赴豫防剿。曾有旨交官文差遣。嗣因刘蓉奏、甘省军情甚紧。请饬蒋凝学一军赴甘助剿。复谕令官文酌量情形办理。兹据杨岳斌奏称、已劄饬该员另选壮勇千人赴甘。以资调遣。著官文迅饬蒋凝学统带所部星夜赴甘。不得稍有迟延。金国琛假归省墓。现已回营。其所部勇丁。于索饷案内有无应行查办之处。著曾国藩、李鸿章、迅即查明。饬令金国琛将部勇分别撤留。星速管带赴甘助剿。将此由五百里各谕令知之。　　

○以睿亲王德长、贝子载容、总管内务府大臣瑞常、绵森、春佑、为内大臣。　　

○补铸安徽广德州知州、贵州正安州知州、施东县知县、邛水县丞、福建海门社巡检、各印信条记。从总督劳崇光、巡抚乔松年、徐宗干请也。　　

○以纵勇殃民。革甘肃总兵官刘车龙职。不准留营。提督刘正高下部议处。　　

○句到新疆、贵州、广东、广西、福建、情实罪犯。停决福建斩犯一人。广东斩犯一人。绞犯一人。余二十四人予句。　　

○己丑。谕军机大臣等、万青藜、卞宝第奏、马贼聚众入口。请通饬严拏。文谦奏、马贼窜蓟。筹办剿捕。并拟派兵丁梭巡大道各摺片。览奏殊堪骇异。直东地面。闲有马贼窃发。不过三五成群。及十余人黟劫行旅。从未有聚众至一二百名。在畿辅近地滋扰之事。兹据万青藜等奏称、本月二十等日。有马贼二百余名。由遵化玉田窜入宝坻县境。该县会营督兵迎击。冲入贼内被裹。把总刘永胜亦被枪伤。经民团等夹击。贼始往东南窜逸。二十四日。窜入蓟州境属之邦均一带游驶。距隆福寺不过三四十里。该匪胆大横行。殊堪发指。已谕令神机营酌派弁兵。星驰前往剿捕。著刘长佑严饬通永镇督兵会剿。并著万青藜、卞宝第、督率地方文武。就现有兵力。激励民团。合力兜剿。务将此股贼匪悉数歼除。毋令一名漏网。崇厚现在大沽海口。著先派天津镇带兵出城。察探贼踪。相机迎击。并著崇厚将经手事件赶紧妥办。应否亲自督兵。候旨遵行。惟贼踪飘忽靡定。一闻官兵出击。难保不窜逃出口。暂行跧伏。长善、连成、徐廷楷、均有稽查关隘之责。著各督饬所属弁兵认真堵御。截贼归路。毋令出口。如该副统统等防御不力。任令该匪出口远扬。将来查明。必当从重惩处。并著严密巡查。不准再有续行溷入各口。蔓延为患。隆福寺暂安殿。旗绿两营守护兵不满百。文谦现派中军游击立祥。带兵五十名。前往驻守。会同防范。著奕劻、载岱、文谦、并察杭阿等、督饬守护弁兵昼夜巡防。本日复谕神机营酌派官兵前往守护。以昭慎重。并著刘长佑速饬通永镇派兵数十名。会同文谦所派之兵。自通州起至蓟州大道联络巡缉。遏截贼氛。至该匪聚集至数百人之多。平日窝藏之所。亦必不少。此次执持枪炮。窜入内地。系由何路经行。何人暗地号召。著各路带兵大员。于拏获贼匪时。严诘该匪由何口而入。头目共有几人。窝藏共有几处。据实详细奏闻。本日有旨谕知步军统领等衙门力行保甲。稽查奸宄。其京城外顺天府直隶所属地方。并著万青藜、卞宝第、刘长佑、严饬各属一体力行保甲。以清伏莽。整顿团练。以辅兵力。不准虚应故事。有名无实。将此由四百里谕知奕劻、载岱、察杭阿等、万青藜、卞宝第、刘长佑、崇厚、文谦、长善、连成、并传谕徐廷楷知之。　　

○又谕、本日据万青藜、卞宝第、文谦、各奏马贼聚众入口。纠党至二百余人。扰及遵化玉田蓟州宝坻一带。经官兵前往剿捕。该逆胆敢执持枪械。接仗拒敌。猖獗异常。览奏曷胜诧异。马贼阑入内地。竟至数百名之多。为患何可胜言。且蓟州一带。密迩隆福寺。本年奉安山陵。为期已迫。似此寇盗充斥。尚复成何事体。玉明身任盛京将军。平时于地方盗贼公行。一味粉饰。揆厥马贼之由。实堪痛恨。昨因单懋谦驰奏。查悉兴京马贼滋扰情形。已降旨将玉明、宝珣、德椿、交部议处。本日复降旨将玉明开缺。以恩合署理盛京将军。其吉林将军仍令皂保暂行署理。并谕神机营派拨劲兵。迅即前赴蓟州一带。会同直隶顺天府所派兵弁协力剿捕。以期净尽。恩合前曾屡次带兵剿贼。甚为得力。现以盛京紧要。为地择人。该将军务将地方捕务事宜。力加整理。并即拣选精练。妥筹策应。如马贼被剿逸出关外。即当实力兜围。聚而歼旃。毋任漏网。该将军如已起程前赴吉林。无论行抵何处。即著赶紧折回盛京。以资控制。皂保现有查办巴尔虎争界事件。如已起程。亦著赶紧折回吉林署任。以重职守。玉明著俟恩合到任后。即行来京听候部议。富明阿前已告假回籍。如病尚可支持。即一面迅速奏闻。一面暂驻吉林。听候谕旨。如已行抵黑龙江。即著特普钦传知该将军遵照。阿勒楚喀副都统德英、前已令其来京陛见。著皂保饬令迅即来京。毋稍延缓。将此由四百里各谕令知之。寻富明阿奏、伤疾加重。实难支持。遵赴吉林暂驻。听候谕旨。得旨、览奏情词恳切。仍准其回旗调理。　　

○又谕、前因御史贾铎奏、京师地方。马贼肆行。京城内外俱有窝主。当经谕令步军统领等衙门。清理保甲。严拏窝主。将著名各犯协同缉捕。迄今月余。尚未据各衙门奏获一犯。捕务废弛。已可概见。其清查保甲。亦未免奉行故事。此事叠经谆谕、仍复有名无实。尚复成何事体。顷据文谦、万青藜等奏、近有马贼二百余人。由宝坻窜入蓟州境内。在邦均一带往来窥伺。该处偪近畿疆。难保无匪徒溷入都城。探听消息。且恐不乏窝藏容隐之处。目前编查保甲一事。万不能不忍真办理。以为正本清源之策。即著步军统领衙门五城御史克日举办。实力稽查。如有形迹可疑之人。立即拏究。并密访窝顿。从重究办。务使奸匪无所托足。不准稍涉颟顸。有名无实。自干咎戾。其叠次饬拏各犯。并著立限严缉。毋得任令远扬。将此各谕令知之。　　

○又谕、乔松年奏、遵陈派兵赴豫情形一摺。河南境内捻逆。现分股窜扰汝宛。距皖较远。若令皖军前赴豫省迤西助剿。转饷殊难。康锦文一军。所需饷项。向系晋省供支。乔松年现将该军调赴许州。听吴昌寿调遣。以便就近迎提晋饷。即著曾国藩、吴昌寿、酌量军情贼势。何处吃紧。与前调赴豫之乌尔图那逊马队全军分投调拨。饬令扼要防剿。以杜贼踪分窜之路。并著官文、郑敦谨、懔遵前旨。迅饬姜玉顺所部。驰赴新野一带。会合豫军夹击。并严饬襄郧等处在防各军实力堵遏。以固边防。楚北现已戒严。豫省光固一带。防务亦形吃重。乔松年现饬张得胜、黄秉忠两军。前赴固始驻扎。作策应楚豫之师。并令英翰仍带所部暂驻颍州。以顾后路。即著督饬该藩司等相机援应。实力巡防。乔松年所陈捻匪势同流寇。宜拦击不宜尾追。必须坚壁清野。多为备豫。以防其剽掠驰突。现闻贼已入山。如能相度地势。择要堵截。俾其不至逸出。即可乘机扑灭。所筹尚合机宜。并著曾国藩、乔松年、吴昌寿、会筹办理。将此由五百里各谕令知之。　　

○护江西巡抚孙长绂奏、查探发逆叛勇趋向。现筹防剿。得旨、贼踞镇平。席宝田、周宽世、王开琳等军。远防不如近剿。著仍遵前旨。严饬前赴粤境。与闽粤官军三面围偪。以期一鼓歼除。克竟全功。毋稍观望。　　

○命盛京将军玉明开缺听候部议。调吉林将军恩合署盛京将军。仍以户部左侍郎皂保暂署吉林将军。　　

○庚寅。谕军机大臣等、本日据奕劻等奏称、贼匪窜扰蓟州一带。并回窜东北。派兵巡缉各摺片。察杭阿等奏称、防护隆福寺情形一摺。与昨日文谦所奏情形大略相同。骑马贼匪。竟敢聚众携带枪炮。由边外闯入遵化玉田宝坻县境。复窜入蓟州境内之邦均一带游驶。距隆福寺不过三四十里。胆大横行。至此已极。此股匪徒。闻由喜峰口边外窜入。著麒庆迅速查明具奏。现在贼踪已向东北折窜。并著麒庆赶紧拣派得力官兵。驰赴喜峰口边门。截其回窜。毋令一名逸出边外。仍饬令带兵将领加意巡缉。如有边外续来匪股。即行严密堵剿。不得任令再由此路窜入内地。傥有疏虞。惟该都统是问。将此由四百里谕令知之。　　

○又谕、此股马贼。闯入遵化蓟州一带肆行抢掠。现又向东北一带逃窜。并未大受惩创。难保不去而复来。必应悉数□□穴□又□拏。歼除净尽。本日神机营官兵。已由醇郡王奏派马步队共一千余名。驰往剿捕。并酌派马步各队。即日随同尚书文祥、前往隆福寺暂安殿。妥筹防护。以昭慎重。著刘长佑恪遵昨日谕旨。迅饬通永镇督兵会剿。万青藜、卞宝第、督饬所属。激励兵团合力兜剿。务将此股贼匪全数弋获。毋任一名漏网。奕劻、载岱、文谦、察杭阿等、督令守护弁兵昼夜巡防。不得稍涉大意。将此由四百里各谕令知之。　　

○又谕、前据张亮基奏、法国主教胡缚理、办理兴义回匪抚局。执迷不悟等情。当将原摺批令总理各国事务衙门议奏。兹据奏称、本年闰五月闲。曾经法国繙译官丰大业、以贵州兴义府匪首。求该省主教作保。俱愿投降等词。向该衙门呈递。当经驳斥。并函致崇实、骆秉章、令其密致劳崇光等慎重防维。毋为所惑。嗣据崇实等覆称、因恐中途洩露。未经函知。现经该衙门将张亮基所奏各情。与法国使臣伯洛内阅看。已商允该使臣。函致胡缚理、不得干预该省军务。是该公使亦以胡缚理办理招抚之事为非。并无异说。著劳崇光、张亮基、裕麟、传知胡缚理、将法国传教人向来所持谕单。声明开导。遇有地方公私事件。及现在剿捕事宜。毋令从中干涉。致多棘手。至刘鸿魁集团剿贼。何以旋被杀害。究系杀自何人。有无主使。并该员是否实有纵练杀毙教民之事。仍著劳崇光、张亮基、裕麟、查明据实具奏。不准稍有隐饰。总理衙门摺一件。单四件。均著钞给阅看。将此由四百里密谕劳崇光、张亮基、并传谕裕麟知之。寻劳崇光奏、遵查刘鸿魁意在邀功。因胡缚理协办招抚。不利于己。起意谋杀教士任国柱未成。适因勒捐激变捧鲊民人。致被戕杀。得旨、前已有旨。谕令张亮基斟酌机宜。维持大局。劳崇光现虽赴滇。仍当传知胡縳理等、嗣后不得再行干预地方公事。并饬令地方文武。遇有关涉教民之案。持平办理。毋稍偏枯。　　
</div>
    <div class="pagination">
<a href="清实录同治朝实录_page217.html">上一页</a><span>...</span><a href="清实录同治朝实录_page213.html">213</a><a href="清实录同治朝实录_page214.html">214</a><a href="清实录同治朝实录_page215.html">215</a><a href="清实录同治朝实录_page216.html">216</a><a href="清实录同治朝实录_page217.html">217</a><span class="current-page">218</span><a href="清实录同治朝实录_page219.html">219</a><a href="清实录同治朝实录_page220.html">220</a><a href="清实录同治朝实录_page221.html">221</a><a href="清实录同治朝实录_page222.html">222</a><a href="清实录同治朝实录_page223.html">223</a><span>...</span><a href="清实录同治朝实录_page219.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
