<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 59 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 59 页/共 245 页
  </h1>
  <div class="content">
   许国 
　　万历壬午南京户部尚书乐亭王公卒于家讣闻　赐祭葬如令甲赠太子少保公讳好问字裕卿别号西塘永平乐亭人也大父茂父臣世有隐德俱用公贵赠尚书母史夫人公生而颕秀有异征弱冠善属文慨然抱当世之志嘉靖丙午举乡试庚戌第进士授太常寺博士时赂遗公行泊然有以自守久之乃擢御史公以风节自持行都城抟击无所避会元夕一巨珰张灯邸第陈百戏都人士女聚观有蹂躏死者珰嘱公勿以闻公竟按其事以闻贵豪敛手嘉隆之际内库册籍沈匿莫可稽宦竖侵渔无筭公请清之得隐漏军器三万二千有奇又用事近习谋督团营兵公抗疏谓自古未有以阉人监军者即有之亦衰世事唐宋勿论如本　朝王振刘瑾足殷鉴言甚切直中外莫不严惮公公再被　命按秦晋务饬吏治便民生不时俗媕婀之态以希　上意如陇山白鹿芝草榆次天书皆却不以献公论韪之于秦议兴革者八于晋上便宜者十　天子嘉纳焉公在职八年抗志论所言悉军国大计如禅　圣治止　行幸肃戎政隆　大典彰　主德一政体饬礼仪励新政慎恤典重　孝思陈时议勤　圣学诸疏多见施行当是时王御史之名闻天下寻迁大理寺历左右少卿晋太仆卿公朴忠自许遇事敢所至兴利剔蠧期无负任使居顷之移南京太常卿巳复召入通政使进工部右侍郎仍摄纳言改刑部户部公再疏乞身不许久之迁南京右都御史总台事寻拜南户部尚书入贺　万寿再疏如初　温旨勉留公不得巳就职壬午以满上计复申前情又三四疏乃听致仕归归踰月而卒距其生享年六十有六岁初公之尚书也会南中米暴贵时当折给人心汹汹公遽发仓粟而后以　闻也军民乃安有　诏赈江南饥公不待移文趋发赈曰奈何稽　朝廷德意以忍待哺之民闻者咸心服公以有古大臣风公人谦和鞠躬折节之若不胜至其断大事决大疑中有定见外无留行自谓贲育弗及也方髫年好古目负比长留心圣贤之学至老弥笃尝谓道本平实安事苟难学贵定志勿利动以故闇然自修务在躬行不欲空谈终身恬澹寡交游造次必以礼初举于乡乐亭令以公贫馈粟百斛却之行用鼓吹前导又却之其起太常也令遗金二百以行资公一无所受虽渐跻崇膴食不兼味衣不重帛卒之口家无余赀财平居手不释卷书无所不窥著作甚富成一家言谢政后始稍稍出有春照轩集三十卷 

　　○南京户部尚书王公基行略 

　　赞理天津饷运河南布政使司右参议王若之　揭恭遇议谥大典略述先人服官始末以听公评事职祖讳基原任南京户部尚书由嘉靖乙丑进士授户部主事监太仓少年从仕清执有声转员外郎督储宁武升郎中回部柄相欲罗私人职祖忤绝遂外转两浙运同柄相败改擢大同知府甫抵任代藩有大狱馈珠二罂诡曰药酝职祖辞曰我不病奚药复云酝殊常职祖曰我常人更无用暗来投但暗令返盖生平廉洁而尤耻沽名也时虏酋顺义王新款约束未坚职祖调剂兵食修筑城堡该巡抚郑公洛　题叙奉　圣旨王基赏银十两又贡市事竣奉圣旨王基赏银十两又贡市事竣奉　圣旨王基赏银十两升山西副使分守河东至则饬官吏简士马稽保甲着令禁婚丧奢靡勿后时与暴露蒲俗一变既捧　贺入京偶心动单骑四日夜驰千余里至家果值母病人皆以孝感寻丁艰服除仍补河东副使升湖广参政备兵苏松常镇四郡繁视一省筹兵筹饷防盗防倭日无宁晷山王兵船出哨浮海甚□汛与浙兵会添雇民船所费不赀民间有黄鱼船亦于此时下海楼橹器械备具乃捐其税而籍其名编□队伍官民称便升浙江右布政使转左寻升右副都御史巡抚大同地属旧游军民歌仰下车与革壁垒改观更谕将士修守坚款勿贪功启衅贡市事竣该宣大总督郑公洛　题叙奉　圣旨王基赏银二十两纻丝二表里又贡市事竣奉　圣旨王基赏银二十两纻丝二表里虏王假道迎佛职祖移镇弹压文告详明武备严整不随不激边境晏然又贡市事竣该宣大总督萧公大亨　题叙奉　圣旨王基赏银二十两纻丝二表里又该阅视光禄寺少卿曾公干亨　题叙大同一镇自万历十六年至十八年疆埸敉宁兵马强盛粮饷省约八事修举云中称最疏中荐扬职祖边政且有三年不赴元戎之宴一时共高宪节之风之语又该巡按御史周公盘　题叙达虏穵边谋犯官军堵剿在阵斩获虏级四百二十八颗奉　圣旨王基升俸一级赏银四十两　赐大红飞鱼服一袭似此军功例可徼一世荫职祖谦抑并一录荫亦辞寻升兵部右侍郎协理京营又该宣大总督萧公大亨　题叙虏王夫妇擒献叛夷奉　圣旨虏酋擒献叛夷皆由该镇督抚运谋文武大小宣力委可嘉尚王基赏银三十两纻丝二表里又该巡按御史冯公应凤　题叙仰仗天威荡平巨寇等事奉圣旨丁改叛夷梗化害多年一旦荡平功可嘉尚王基赏银二十两纻丝二表里又该巡按御史孙公珫　题叙达虏明爱等犯顺官兵堵剿在阵斩获虏级四百五十九颗奉　圣旨本兵调度有功王基赏银三十两纻丝二表里至是考侍欴三年满始荫职官生终任止此一荫尔职祖不私计而公则怜才如营弁高策等穷淹悉荐拔然拒谒还牍不任德也工局　奏陈火器　钦命职祖诣教场试放炮有名火石榴者飞铁迸逸职祖中伤洞颊因病乞骸归卧七年杜门著述　诏起南京刑部右侍郎控辞未允至即署掌部事断疑狱陈七等中外称快通考侍郎九年满始升南京户部尚书总督仓场职祖起家版部固谙民瘼军需且摄南司马篆居恒曰兵常苦食食尤苦兵今以兵核食以食核兵复安隐乎未几再以病乞归两疏得　请久劳冲剧形神早衰竟不起呜呼痛哉见背后子孙凋微幸山东抚按黄公克缵萧公焞代　题恤典蒙　赐祭二坛　赠太子少保　遣尚宝司卿张公久征营葬伏念职祖端介性生才兼文武积勋不伐清恐人知是以尽瘁三　朝家徒四壁逼处权要则远之若凂应得　赏荣则辞而勿受幼孤笃孝哀慕终身俭约持循誉孚闾里功业节义庶乎两完愧职废坠庸流马牛外吏祖先懿德百不能详意者功次在方册公论在　朝端敢沥血诚具陈略恳望　仁人君子直道阐幽倘预易名以清而有襄不自衒售者劝宁职祖孙死生衔感闇而益彰世风亦有禆矣谨指 

　　焦太史编辑国朝献征录卷之三十一 

　　●焦太史编辑国朝献征录卷之三十二 

　　南京户部二（侍郎　郎中　员外郎） 

　　◆侍郎 

　　通议大夫南京户部左侍郎全椒马公谅神道碑（王与） 
　　通议大夫南京户部右侍郎黄公琛墓志铭（倪谦） 
　　南京户部右侍郎李公和传 
　　通议大夫南京户部右侍郎欧溪杨公杲传（雷礼） 
　　通议大夫南京户部侍郎南溪张公羽惠墓志铭（李春芳） 
　　南京户部侍郎顾珀传 
　　黄懋官（庚申纪事） 
　　喻司徒时传（王世贞） 
　　通议大夫南京户部右侍郎程公阐功行状（汪道昆） 

　　○通议大夫南京户部左侍郎全椒马公谅神道碑（王与） 

　　王与 
　　南京户部左侍郎致仕马公以成化壬寅十二月念四日卒于家讣闻命知和州叶睦谕祭进士王琳营葬有日其子永贤乃持叶知州状谒予请铭公讳谅字子谅其先汴人六世祖徙滁之全椒元季俶扰伯祖九成举义从　太祖高皇帝渡江累建奇勋授　牌万户与陈友谅兵鏖战鄱阳湖死之　上悯其□孤赐居和州故今和州人祖九思考云以公贵赠通议大夫应天府尹祖妣郑氏赠淑人妣徐氏累封太淑人公生之前一夕太淑人梦月入室叔祖泽闻而异之曰显吾门者必是儿也自幼颕悟绝人书数百言过目便能成诵七岁入家塾十五入州庠宣德壬子领乡荐癸丑中进士第观政户部督赋广藩授行在吏科给事中数陈时务闿切知大体奉使山右藩王恪谨礼仪一无所受正统甲子升山东布政司左参议景泰辛未升应天府尹天顺丁丑升南京户部左侍郎三月奉表贺阙下陈情归省有宝钱之赐庚辰召至京莅事户部壬午复南京户部癸未满九载上疏乞骸骨诏许之葢公尹应天时尝忤权贵思有以中伤之久矣至是以公老疾言而公年纔五十八实未老士论惜之公人精敏究心吏治其始至山东也循行郡邑访庶政得失察百司贤否废兴黜陟悉恊公议会河决张秋朝廷虽遣大臣治之然分理之务多出于公水讫不能患正统末胡虏犯边降虏安置山东者欲乘机乱朝廷忧之以敕谕三司戢民守城公曰此敕不可使闻于众俄有驰□擒胡寇文移至者乃集众谕之众咸帖服民有惑□后妻而欲置子于法公喻其父母曰昔夫子政诛少正卯而宥不孝以教令不明也今尔子有凶德乃吾属教令之失非由尔民之罪也其父母感悟遂请释之还孝子有民妇与夫兄有隙而缢杀其子奸人之妇而杀其夫匿其碑券强占民田盗米廪余地以广其居皆久讼不决公一讯即伏其辜归其侵地而于负冤者尤力辩雪比至应天府事填委公裁决如流案无留牍溧水民素徤讼一日投牒至八百公视其虚实而异置之召讼者曰某也实某也虚虚则受答实则待勘民愿受答者七八待勘者不一二焉其俗人死而利其妻者出棺敛人已之出棺复有出棺至者妻欲嫁后至者用其棺而先出棺者讼于县不置复讼于公公责令曰薄俗不能禁民死无所归安用令乃杖出棺者以棺给贫民而归其妻所□使俟终丧别适焉六合贫民与其弟妻同刼人三斛粟事觉当弃市公曰以三斛粟而杀一家三人吾不忍也乃出其弟妻其人临刑号于众曰吾死无所憾但吾尹之德无以报尔句容有因人死而弃毁其尸者所司拟以支解人罪狱上公不可曰死后□毁讵可与生前支解同科轻减之先时堂钞独□于尹凡有供需悉出倚郭二县民不胜扰公至一无所取分给僚属之余则储以备燕飨馈赆又积其余以工佣之费名曰公余钱凡重建府治修葺庙学则立贡院皆取给于此无劳民伤财之患既而擢贰□官曾未越月纲纪秩然有未便者条陈于上苟益于时无所顾忌先是参议时陈抚安军民五事府户秩满陈恤民十三事朝觐至京又陈便民九事　上览疏嘉之多见施行葢公历官中外余三十年门熙私谒谢事而归囊槖萧然田宅让诸弟侄别建居室少买田业治常产而家无纲纪之仆多公自综理暇则闭门焚香翻阅坟典课子侄业明经而已当道至访以时事辄谢曰老耄无所与闻与守臣言无一语及私乡人以请托至者拒绝之或以利动则曰吾后事具矣安用此其清节雅操至于老而不变 

　　○通议大夫南京户部右侍郎黄公琛墓志铭（倪谦） 

　　倪谦 
　　黄氏世闽之延平将乐人祖贵字彦高妣杨氏考崇字宗允妣萧氏以公贵赠祖考皆通议大夫南京户部右侍郎祖妣妣皆淑人公讳琛字廷献生而聪敏过人博学强记善属文尤长于诗宣德壬子年二十中福建乡试正统己未礼部会试廷试赐进士出身授户部四川司主事升本部贵州司员外郎山东司郎中景泰癸酉升江西左参政寻升左布政使丁母淑人忧服阕改浙江左布政使在任几一月升□京户部右侍郎仍食从二品禄三载秩满将奏绩□朝俄奉敕往巡四川赐诰进公阶以其官封赠三代及妻出巡几二年召还然以高年劳王事精神渐衰犹力疾事事不懈是日自部归觉体重不佳至夜不起公卿大夫闻之惊愕曰天何夺公之速哉皆吊哭尽哀公之在户部也时尚书淮阴金公濂号知人妙柬僚属一时所得皆天下之选公在稠人中尤耿介有最所器重尝檄监商舶税于杨州督输刍□□天津八卫及河南诸郡清理粮储于苏松等郡所□皆赫赫有能声在苏松尤着苏松自工部尚书庐陵周文襄公奉敕巡抚得便宜行事所在公庾积有余粟凡有兴作辄以取给费出无经豪民猾胥因而得奸利部使者往往威富所敓不能根究公至稽核严明搜抉欺隐一裁之以法无毫发宽假豪猾惮慑宿弊以蠲时论韪之其在江西也有奸民数百辈啸聚赣州山谷间剽刼民患公直抵贼巢擒其首恶数人置诸法余悉不问盗遂屏息公历官中外年力精强有志事功于民情吏病靡不究悉以严察见称人不能欺及长户部也庶务虽剧乃更御以宽简凡事总其大纲余悉责成所司吏或有挠于□辄不贷也论者以得大臣体其巡四川也兵荒之余民甚凋弊公所至布宣上德问民疾苦考察官吏失得兴利除害旌贤善黜不肖不惮险远跋履山川虽偏州僻邑赈恤抚绥无不周历由是政令一新民用安裕公人性朴厚坦易内无城府外无矫饰与人交一以忠信言温而气和遇事刚决则毅然不可犯持身廉洁服御俭约衣无华靡食无兼味出入敝舆羸仆所居厅事仅容旋马与物无竞同官尚书凤阳陈公俊至无室庐公即他徙以所居让之好施予僚属有被诬之京贫不能□□□□□金若干两助行喜接宾客言论款洽忘其势分有不知官资之崇贵也其平生立心行巳率负义气类若此 

　　○南京户部右侍郎李公和传 

　　公讳和字本中安阳人也天顺元年进士授吏科给事中尝论事忤旨廷杖几死迁都给事中通政司参议右通政每居一官积年不徙成化末季孜省以左道进而大臣竞树党中官梁方等用事最后万安有宠士大夫躁进者各择所从朝合夕迁静正淹滞卿有齐某者闵和久次谓曰公常恬如将俟河清耶今诸贵人亦素敬爱公持二帕贽造请食顷耳而卿佐可得时乎时乎可随而不可与之翻也和谢曰吾譬之婺黑发守节皓首乃求聘乎退谓所亲曰悟见付人者有害利无何有郎中素结倡优进欲通政乃传旨迁和南京户部右侍郎以彼代和至户部六阅月而卒和丰貌恢度虽仓卒言色冈噪喜愠莫显然内含独朗事低昂及人贤不肖不失分寸父光道得痿疾弥年和自奉养上溺器久益虔俭薄不计生产与李贤耿九畴相友善二公皆谓和量如韩忠献云 
　　论曰吾闻李公立朝三十年始迁卿佐泊然无所干请葢其性不竞不激含蓄光景如澄洲波珠玉自莹文达清惠之称岂虚语哉 

　　○通议大夫南京户部右侍郎欧溪杨公杲传（雷礼） 

　　雷礼 
　　杨果字实夫直隶扬州府兴化人弘治戊午举乡试己未不第归闻蔡虚斋精于易问易其门尽得肯綮壬戌遂以易魁礼闱登进士第即告归省父会父以疾卒号泣三年不辍服阕授户部广东司主事掌本科凡经国大章奏多出其手时逆瑾用事屡疏得归复起南京户部主事升南京刑部员外郎比情执法不避权贵政暇闭户读书并稽古行实以自考镜后以人望入吏部文选员外郎进郎中核取实才请托不行又培植善类崇奖恬退杨尚书廉谓其门可罗雀大耐官职踰年升南通政司左通政摄刑部事三大谳诛死罪人无冤者未几改提督誊黄闻宁藩变建言九事以养母请归嘉靖改年以论荐起南京太仆寺卿陈马政便宜数事从之果志趣朗爽又介特不与尘俗浮湛每慕欧文忠人多所表扬值滁守陈则清请重葺丰乐醒心壮怀诸亭之授材续费左右其成因纪之取易日中则昃月盈则食之意名堂曰保丰堂使知丰不可恃乐不可纵必本之先民之忧以忧识者皆称诵其言踰年进太常寺卿又以母老归养七年复起南工部右侍郎寻改南户部署篆核勘总核部政秩如中贵家人有冒揽内府纸价者必寘之法并参估计官时服其刚正未几卒于官众多惜之果天性孝友历官两京以母老在堂不挈妻孥业师家有四丧不能举者皆葬之而恤其孤尝曰予自视实多旷废惟不识瑾宁彬三凶差可免愧耳斯亦足觇所养云 

　　○通议大夫南京户部侍郎南溪张公羽惠墓志铭（李春芳） 

　　李春芳 
　　公讳羽惠字鹄举南溪其别号也先世家汴宋末避兵而南遂着籍扬之泰兴而始迁祖实本公由本而荣甫而仲缨而佑之生四子季曰忠贡于乡授刑部司务寻转工部员外郎擢知饶州府有德政以工部考封父佑之如其官葢自本公以孝行范太守公以文学开先凡四传而张着姓复有子二长质庵公珩次西庄公城西庄公弱冠即抡魁南畿授翰林中书负海内文名简使朝鲜服一品章服而质庵公即司徒考也积学饰行屡举不第贡定其县丞以伯子羽贵赠监察御史妣蔡氏封太孺人相夫训子雅有女士风详大司空严陵胡公大司马太原乔公志可考也司徒公同乳凡七伯兄仕终河南左辖仲翀某府太守皆进士高等二季翘翀由贡博士官昆季一时并起蔚时望而司徒幼即颖敏有异质从方伯公受书往往出语奇绝惊人以儒士补邑弟子员督学使者每以大成期赏而公励志力学不以寒暑少间配安人封氏刺女红伴之内丙夜乃罢文根极理要耻作寻常语每凝思则对斋则古柳挥指谩刺久之树肤尽裂正德丁卯举于乡学士东江顾公揽之弃卷中欲置魁选不果仅列二十一人甲戌中会试第六主司特梓公孟义士子程序其见重如此初授户部某司主事丁蔡太孺人艰与伯仲两侍御哀毁执礼以孝行著称服阕补礼部值　武庙南巡两抗疏极谏两杖　阙庭时伯兄侍御公亦上书请斩逆瑾下诏狱兄弟直声凛凛震朝宁间寻升主客即转兵部武选武选职司边帅暨诸勋冑顾此辈挟贿怙执习以成风公乃一裁以法无毫发假借以故侧目者众遂摭礼曹旧僚事波及公谪广之饶平幕其地即韩昌黎所称潮阳也公叹曰韩公以直贬斯地予何幸踵其后耶飘然独往固忘其谪且远也至则创立书院遴士子之可教者羣聚其中日课业一时远近风动负笈从游者轻数百里而至厥后以科第显者数人潮之士风较畴昔特盛云会　世庙新政录用言官稍迁海盐县尹轻徭薄税兴利除害多所善政民至今思之不忘未几升湖州府同知陜西佥宪河南副宪俱以夙望递迁巳又督学湖湘葢　世庙龙飞旧邸诚慎其选也公乃颁条章饰教典务以崇尚德行厘正文体而士子之丕变其所拔识皆知名士既参陜藩政掌贵州宪晋四川右辖江西左辖复改河南惟陜西最久被泽独深陜之人立祠事公者三而河南则继伯兄羽后凡一切例所应得者悉从谢绝一如伯氏旧政洛中有一世两清之称士论荣之他如酌处藩禄慑服强宗又其最著称者壬寅升都察院右副都御史巡抚延绥榆林等处榆林孤悬塞外于九边独称难守公甫至即举边务之最急者条上十余事如练士卒足粮饷类皆凿凿可行悉蒙嘉纳着永久规北虏两入两挞之捷闻　上降敕褒奖加右司马仍锡金币自是黠虏敛退烽燧顿息公以筹划殚虑婴疾倦勤乃再疏乞休　当宁亦念公劳瘁召贰南户部俾得静摄以需大用而公之志决矣遂解组而归角巾野服笑傲山水怡情觞咏日与二三朋旧过从暇则课诸子弟以经史其它不复问惟朝廷有大政事闻之辄动心无异在事时也公生平性素乐予凡族之贫不能婚葬及乡邻之乏者每捐俸余助之不少恡惜邑故无城公首倡议筑卒之工甫就而海上寇猝至境内赖以保全葢公之沈虑远识仕而未究者于此复微露云公生成化己亥卒嘉靖乙卯年七十有七 

　　○南京户部侍郎顾珀传 

　　顾珀字载礼福建泉州府晋江县人珀生而荦奇童时即善偶对稍长刻苦力学弘治乙卯领乡荐己未举进士除知虹县有惠政丁父忧正德丙寅起复补旌德察民瘼择所宜利者行之于讼狱立剖白每比以情邻邑有淹系数年不决者咸来求质尤勤积贮值阖郡岁饥独旌民得免莩移争树碑颂德擢守和州复罹大饥倒仓库所蓄赈之不俟申报廵按捧部檄督逋赋甚亟公计民贫无措召富商谕以大义商各输所有贷官至秋成还之商民俱无累州有芦课势家侵佃相仍　查收买者给批输限无敢违者以治行旌擢南京考功郎中丁母忧服阕改除库部诸司薪隶旧以衙门大小有轩轾公革积蠧一例分给人无间言收仓廒俸米除斛面杜侵盗纳户称便京卫勾解多影射奸公于清勾册内吊户部月支册查对积猾不敢弄手军士有功升职官原籍多解丁补伍公请行印绶监查黄是实将户丁发回原籍当差军充重役升湖广布政司参议督储各府起运钱粮及王府禄米卫所粮饷节年负额几倍公设法综会赋以不亏屯田濒江以堤岸圯坏不修损屯额查累年拖欠军士月粮每石折银三钱令军士砌　一丈者给银六钱不加赋而堤岸悉砌完行部至蕲有妖僧诈称奉　勑往名山挂旛所在恣横公密发其奸置之法己卯宁庶人反南昌公驻黄梅扼险池皖援会　武庙亲征人争逃窜公榜谕安辑地方恃以无恐事平乞休凡四上不允　世宗入承大统以护送　圣母劳有金币之赐复上疏乞休奉　旨准致仕都御史席文同御史何鳌唐符马纪荐剡岁闻至嘉靖五年丙戌起公四川按察司副使整饬威茂二州公至修理城堡墩台关口召募武勇弹压羗夷历年赏番虚糜岁计五万余两公一一核实余银几万两广募民凿石崁开大衢便商往来土番来贡挟利器公创会馆差官把守令夷人释刀易马乃入郭民免毒扰后守定规踰年升河南右参政又明年戊子升江西左布政使值宾兴廷差京官主考公职提调严关防去取悉裁自内帘人称得体时朝廷有龙虎山之役公不忍派民因查库藏见三巨桶封识朽敝簿籍不载启视之金遂申抚按以此银署工程余作岁例差官解部是秋擢南京太仆寺卿检旧牍振举马政见近郊腴田荒芜问之系屯田以官征上手拖欠故不敢耕公令军民人等开垦成田之后照亩征粮以足屯额不失己丑升南京太常寺卿寻升南京户部右侍郎公署篆疏上便宜十二事留心度支京廪充溢摄宪部摄都台兼督江防俱勤慎不懈及见各卫所屯田久抛荒不耕仍比征屯粮乃与屯田御史疏请除豁亩数追征则例遵守至今在部五年屡乞休甲午秋得致仕于己酉正月十有八日终于正寝年八十六没之日乡人无戚疏贵贱老幼咸哀悼若有失立功德碑逆水顺之廵抚都御史朱纨廵按御史杨九泽表于朝敕祭葬赠都察院右都御史郡邑诸生状呈当道列祀乡贤公雅志恬淡历官未尝以家累自随归闲瞻慕丘陇恒宿山房扫松楸时加培植遇二亲忌辰素食悲悼至老如一日凡遇令节　圣旦必躬率子孙拜祝虽风雨弗替朔望率合族谒祠堂教子侄以孝敬守法峻义轸视俗侈投献及侵占寺田者深耻之于穷民有丧葬不能举者必输所有周之不责其偿居常戒干谒有司若一方利病必肫切陈告期于必济惠邑行二坡数千余荡沮告郡守王公纠众筑之绝不以升斗自私丙申丁酉岁大饥公先倡义买粟施粥疗饥民告守令停征以示休息泉里山卤滨民赖此生存可严禁捕遂阻生涯盗公告分廵出谕弛禁盐利遂通他如筑万安桥修顺济桥禁清源山至今一方利云 

　　○黄懋官（庚申纪事） 

　　庚申纪事 
　　嘉靖岁己未留都旱大无麦禾斗米几百钱又度支告匮道殣相望故事春孟不发廪每于腊尽先给军人多市酒肉岁除交游儿女欢以故不数日辄告窘嗷嗷待仲月先是周襄敏公金南司农谓栗陈陈且归红腐请转漕以实边储市贩每石直五钱令五城官自市嗣是陈少司农儒偏执自喜又将原派江浙等南粮改轻赍七钱谓如是则每五石可多一石戊午岁又司农马坤主南计疏称四门粮足支八岁四门葢皇城禁卒也与诸卫所无与方司农钝不察槩谓诸仓充牣复请借原派南粮三载坤亦不自列直将旧额折色五钱请减其一苟以少补燃眉之缺至少司农懋官摄篆时复师坤故策将请妻粮者疏罢之又每月故延缓以待诸老羸物故可省千石费每军官上月数多肆棰楚且骂曰诸囚卒何多不死尔乃不以实自古耶诸可朘削者率破格之谤议汹汹时大司农□克廉巳至官然以病未尝数日公座部事若罔闻　懋官偏愎因如故二月望值祭大仓诸军遮道□□求粮懋官曰正欲莩尔诸囚卒吾自不给尔能□□于市耶闻者益思乱又□□练营中先除草数日人人泣芟之共骂曰□□此鴃舌奴时周山等巳啧啧定有期约矣至又十日当振武营演兵漏下四箭稍稍有数十卒围粮储院懋官急出刺邀内外本兵者来援时苦羽翼少祗肆骂詈复还营邀同事者不至击以柳杖诸卒亦黾勉从之懋官亲幸多请自便不听曰诸囚卒岂能悬我于市耶然以势披猖所居密比抚治尽出其眷属匿之命隶人分持筐篚寓亲识处至畿辄止如是者再曰是鼠辈何能时何内厂绶督府徐鹏举李廷竹大司马张鏊少司马李遂巳至懋官便服出迎诸卒各随之入懋官以金布地诸卒虽稍餍饱无罢意巳而诸卒大集绶等无所出计往估计厅俟变懋官不得巳踰垣体魁硕不能攀援上一家僮自下推之仆地气息仅属投一民舍日氐其逼隘不可藏复往罗姓吏家口出语刺刺不可辨但曰马石渚方员外误我时司藏员外攸跻石渚坤别号也是时各巳鼓噪入恣取财帛什器截其故妻棺独不得懋官处乃绶等知懋官已挑身遁各从院后踪迹之一老人指吏舍曰司□在懋官坐地上泪淋漓下曰诸公幸保我时气□苏面隐有人色谓无恐矣有数卒廉得其处懋官张皇无所措但牵鹏举衣爷呼数卒持一帑金与之曰发廪发廪数卒持挺向懋官鹏举稍稍止之辄骂曰若草囊何能不与我司农将兵若等然死灰也鏊亦旋揖诸卒曰幸我贳懋官不听顷之数卒翻屋上木击瓦如飞瓦及鹏举冠乃各弃去曰力不能保公矣然犹抱鹏举足不肯舍颖侍者手拨之始脱众卒即欲甘心于懋官有一家僮卧腹上当棰击无数皮面决眼几不活懋官始遇害一卒持铳棒向脑后击之死犹未瞑乃拽至大中桥以绳祼悬牌坊上不解纽结法每一悬辄掷下如是者数初悬时犹作呻吟声既掷之数乃巳时观者如堵懋官雪肌肤又貌伟甚望之者泪盈目眦间诸卒遂公卤掠又京中市质者多闽人闽懋官里入其舍无余秋毫至酒肆各大醉醉后所遇挺击有儒冠者即挺之曰此辈皆弄文墨他日作官人者也又持弓射懋官中者即鸣鼓贺鞭懋官尸一亦鸣鼓一以笑又睨视之曰能复检粮储簿耶初懋官举乡贡时梦千余人持梃相向谓言征至是乃验又数日前徧体皆栗写一神无故火燎去家人见一绯袍者坐堂上懋官至始徐徐去曰是我先人来也卒不詧其是何祥故及时诸大夫坐留厂不敢呵问命旗官持巨牌招抚之共鼓噪立厂外惧乱持黄纸许给赏万金一卒辄裂碎曰是何足我辈欲哉五倍复如之时五营俱各啸聚不独振武矣一卒以盔击鏊毁其半须诸卒时时击鏊及鹏举幸侍者翼蔽无大恐同官惧不测各微服将踰垣去诚意伯世延方骑垣上一卒惊抚其背曰大人吾主也复去将奈何引马迎下时各卒巳被酒目中不复有人视诸公皆如婴儿持二线花插世延冠曰吾欲尔守备一花掷地重违诸卒意自拾取插之又取一花插鏊冠独鹏举不与以示泾渭世延谓诸卒曰尔既以我可人当从我吾议赏尔十万金皆首肯求数字左验又以非鹏举手笔裂碎鹏举栗栗强作书始退命朱把总元给散大营金元谓大营非兵端也遂深衔之遂督振武营有专敕自是欲阴中元矣世延率诸卒还营好语慰之曰若等粮我出三百金疏请直废阁不用致有今日众卒咸感泣欢声如雷自是一应招抚事宜世延尽披襟当之若无诸督府及大司马者舆论颇啧啧谓有异志然实乳臭好煦煦作妇人状无他也先是世□与鏊有隙互讦奏大司马杨慱不直世延　上命之去至淳□□犹作凄风愁雨泪比潺湲之句云时□□□□□缙绅多微服出三山城俟有□印遁去大冢宰□□宾穿一穴寓眷属万茂材舍□之于戚畹□于□卒误投克廉第克廉令奴大呼辨其非是始散□然已惊惶无人色奉头窜矣光禄少卿万恭至□□讨事共遮道骂之恭曰即□□□官不□吾光禄庖人亦见侵削尔等何尤焉　　呼好官曰听尔去时邀诸宪台计事或□□□给事斗□上见拖懋官去方俯首嗟咨忽有卒击其背急呼□长官幸不讶将加折色一黄门连呼长官长官且怜我新至时变出不料诸曹平时多事游宴戏□好减半市物扬扬闾里间无论诸徤儿即士子亦□首不敢近一旦临小利害狼狈殆不可具状是日鏊父遂皆悬高价邀律卒拥护至邸鹏举易衣冠迂道□□□□□□□涕泣庆得生矣初梁指挥高奉委□□□□□□□□多高掩巳功诸卒露刃立墙□□□□□□□□□调爕之得免把总张鹏当给□□□□□□□□十众卒欲手刃鹏鹏再论罪又□□□□□□□论乃止复任其击用杖者冀少偿其忿□事闻司马司马更呵问鹏责其左右自是营卒愈骄悍酿成巨患矣明日禁卒复请给鏊稍稍难之即持挺入兵曹合曹微服去徐都督珏令家兵射之乃退不得已给如例司农曰事由我又槩给如例时诸曹视卒伍亦如婴儿幸不啼泣不敢爱乳哺世延令金吾殓懋官有数卒把拒赎以金乃可之是日即开廪诸卒既得志莫敢谁何屑越不可言有踰数至斗者二十二日恶少犹公卤掠时时罢市鏊乃令珏及都督陈规廵察抟十余人至杖之一百多死至新街追斩马三儿枭首传示市肆始如故自后各曹多陈兵出入毛御史鹏邀诸夏官饮多随介士拥护黔首转相恐赫有闭户者三月十六日方曙时密捕周山等二十四人惟唐四儿遁后二月乃获之仍令队长亲之诸卒家各给以小票曰胁从者不论也是日城门宴开又免操练人情汹汹佥谓山等当禁锢候命本兵者竟棓死后有旨诛渠魁三人余悉戍塞上然已无及矣二十一日传　圣旨谕诸卒感　天子赦贷恩亦雷声呼万岁始当事者惧祸且叵测日号泣向妻子既得旨止戴罪侍郎遂转蒙天语慰藉缘大司马博覆其虽佐本兵无关机务故也相传以笑初事由振武遂当首获罪而上变时漫言五营寔遂笔也遂江右人有心计能以辩博济其说往岁千秋节遂献白兔二　上心嘉焉又时相嵩寔阴主之以故　上弗究后二月遂转兵部左侍郎濒行向鹏举索赆馈之百金殊不怿遂开府淮右时贪声颇着新命下乃益自恣且恃有嵩也始上变者至都下嵩谓克廉若不乞休且得罪乃令人代之疏始达上变者是变也督府而下葢行万金嵩云南京给事中杨铨御史胡应文刘行素赵时齐等疏劾诸臣　上之罢克廉及员外郎攸跻主事安谦及巳故懋官俱落庶人把总革职坐营陈鹏举等凡四人听理比部张鹏而下各黜一爵都督规住俸而珏以鏊请留免绶等俱令自陈从博议也时命虽下反侧犹未平不逞者观衅而动都督珏及规阅操各有期部下亦分左右哨四月三日规当往将毕事谓是日给米可早归珏部下卒不俟鸣炮辄散规谕责之后因以语珏珏殊负愧思有以报规四日珏当往颇推毛求其部疵忽闻哗即盛怒捕之各卒拒捕令飞骑取焉人杖之五十史把总臣亦其偏裨也复杖之三十各卒又愤愤思杀珏及臣矣五日侍郎遂慰抚之未移时即曰诸长官劳苦可少存息珏有家卒短小而精悍珏欲矜见所长令与诸徤卒鬬果胜因侍珏肘后诸徤卒愤愤从将台上牵之思甘心焉遂乃大称赏各给以彩布花朵始定遂因语珏曰向非吾君又不可保矣他日幸慎重勿复尔也自后命中一矢者倍赏最驽下者乃得令祁把总山量罚之故不听祁再三诱之始黾勉存故事然犹恨珏不巳共造飞语寘衢路约以十一日发史臣潜遁众卒犹毁其四壁绶等不得巳之鞭臣而停操五日鏊亦温语晓譬自此日事模棱隐若一敌国矣振武营者先大司马张时彻所建也抽拣各营兵止四千而投充新兵殆九千有奇新兵系四方恶少非若土著者可加衔勤以故势同养虎御史赵时齐疏请将营中军士编入四营分居散处立法操练论者韪之议下当事者诿之留部又请易绶等而下四人　上因左迁绶而以张奉邸荣李仲代鏊致仕命侍郎江东代之仍加太子少保东辞加秩　上加慰谕焉以西宁侯宋廷训代廷竹惟鹏举如故曰从人望也户科给事中斗巡仓御史应文皆以重地槖乞赐处分　上敕户部将过淮米七十万有奇轻赍十五万有奇截补一时人心少定矣 
　　□□子曰或谓留都庚申之变异乎曰何异也巳日直酒高会而令军士脱巾不变焉何俟伏读　圣谕所谓非军敢皆臣使之又谓帘远本因堂高原无自远之理　明天子若烛照矣然则罪独懋官乎曰率士皆王臣也司计者知有北不知有南谓南可假焉过矣主南计者亦噤无一言何哉先尚书严颐寿疏请过准米百万以足南储不闻司计者之尼之也□官而外无罪乎曰兵食之辅车也明矣司计者则偷一切苟且之计本兵若罔闻焉何居衅将谁肇乎曰襄敏不得辞其咎也请少进曰草茅何足以知之 

　　○喻司徒时传（王世贞） 

　　王世贞 
　　葢嘉隆之际称名臣者曰少司徒喻公时云而喻公之成进士也则首拜吴江令吴江岩邑户口财赋甲天下吏缘是得干没奸隐赋贿出入若大萑符然而公至则严句校具得其状始絜法提衡之秋夏税以限上毋事敲朴力役以则应以时至母待号召乡小民鬬阋毋复之三老就公词组立决大者笞十余斥遣之各自得意去台郡国下讯谍及它利害关白鐍一大柜中手自封发吏问不得事也即不敢望得公一嚬笑以少见指而乡卜民亦不复知有吏公不操切假惠文弹压闾右时时有所劾治皆取大猾尤者吏及大猾惴惴戴三尺而立然竟公任败墨吏即御史行部吴江亦不问吏及大猾指名无事刺促令代我治之矣大江而南四郡一州十五邑论远近称喻青天喻青天竟用治行第一征拜御史前是太保王肃敏公廷相见公文而善之意不欲公外补公对曰我不外也谁当外者王公奇其言而疑其不雠后乃心服公御史属虏欲求贡或谓虏狡绐我且事体大勿许便公疏曰毋尔也虏以虚纣我而我遽绝之是授彼名也虏以实轮我而我逆拒之是创彼心也我且又代负夫不彼先不彼后内固吾守而外探其几此在一才边吏在耳公又条备虏十四事上之咸报闻相严者初得幸上有墨声公抗疏论列谓其人险而狯久之且乱天下业巳上即素服候讯北阙　上心动公言而难去严两巳弗究公遂出视鹾政河东属岁旱公祷雨旱弗利民而当饶得鹾或强公母祷公曰不可利国等耳吾不忍以吾职易吾民竟雨立澍应大稔而鹾额亦不亏相严日益贵用事公乃移疾归会其母李老病不解衣而侍汤药吁于天乞减巳筭以代李卒毁瘠踰礼服除彷徨久之相严内摄公中州名士行能高未有以中而部檄公强起出按蜀亦自励有风棱尝纠一方面一大将雅卭泸三州守宾阳江油万大宁四令不法状竆治所纵舍污吏望风解印绶去蜀以大治巳监壬子试所得多才儁公一夕梦若数百人焦头哭请救次日问所部则有大火飞渡江灾近千家焚死者不能殓公调棺槥设薄奠夕复梦来谢如初还长其道事寻迁应天丞转太仆俄以右佥都御史督西辅六郡公日夜抚循其吏民练兵实选将扼险虏骑入犯距浮图峪十里觇我师整而和逡巡引去何改督操江佐南台数上疏陈□益计擒大盗汪然朱良弼等振武营兵骄再倡乱公夺其谋进右副都御史督漕运公故尝令属江南运四议以请其大指约束长赋者毋私兊留减存料银添给运卒行粮改征脚直　诏可仍着令公益精勤于职爬搔垢弊殆尽藉羡余金万计入之朝时人谣曰冬冬鼓下长淮若翁青天来俄用言官荐进督陜西三边军务公至则奖率将士出边卤首虏百余马驼牛羊称是虏吉能宾兔台吉入寇公合三镇兵徼破之获首虏五百余又以延绥兵捣虏获百余级三上捷赉白金文绮进食二品奉久之拜兵部右侍郎恊理戎政应　诏上八事所陈严补替禁奸诡定编派于其政尤切虏入寇京城公佐大帅镇远侯营于郭虏不敢越而南　手诏慰劳赐玉食法酒寻出南兵部时大司马病在告而公摄武选军政进其属矢天论之一时翕然称明考绩至家有嫉公者中以浮言候别用公归可三岁所而荐疏腾上召南户部侍郎督留储业巳病矣强起共职条上四事曰明注选重部运省解纳分水兑　诏次第行之公竟以不胜剧卒年六十五公诸生所构撰经义策论传人人且用是魁其省后好古文辞源出盘庚问礼追琢诘屈世所谓喻氏学者也公字中甫别号吴皋其先世豫章人徙于光遂光人有丈夫子三三玄三素三象彬彬世其家王子曰余吴人故所称喻公于吴独详耳颕川黄丞相功名损治郡乃公历中外害奚啻颍川哉漕河天下吭咽岁课称最西陲仗钺控及万里入赞枢廷出参留钥蹶而复振以佐计相乃犹惜公不大用何也岂八座之地尚有余席待公而不究耶中州庞厚郁积其人才往往博大任重道远着文章深含崛发乃自古记之矣 

　　○通议大夫南京户部右侍郎程公阐功行状（汪道昆） 

　　汪道昆 
　　万历纪元戊子冬十月丁亥通议大夫南京户部右侍郎程公以天年终余闻讣从尚书殷公匍匐临之敛矣既伤既吊退就西阶尚书语余吾三人犹鼎足也公巳矣自尽在诸孤入告在所部窀穸之事在国老恤典在县官乃若实录其平生吾髦矣是在司马道昆唯唯不佞其何敢辞余先大父故从公之先大父以盐筴贾浙江相与莫逆余先考若公之先考并受贾相与通家岁乙酉冬十一月戊辰公始降余公后一月而生皆伯子也癸卯公先余宾兴丁未对公交车则同籍筮仕同浙令既分部南北同司马尚书郎艾则赐告而归同家食今兹之状余役其何敢辞嘉靖初程大父私语余大父归先世营葬中堪舆幸而举孙将太吾户公生之夕里邻梦鹤降而翔公庭大父闻公生色呫呫喜此闻孙也吾门其中兴乎公名嗣功字汝懋里人唐处士挟唐举术目公塾中则就公考氏言郎君相种吾两儿始舞勺遣之成均愿郎君与俱友天下士公以总角倾草甫遂成名始令武康岩邑也公少年腼若处子人人以冠玉美之境内有杀人而沈之河其家迹之莫能□□□奸状人人以神比及三年仅论徒一牍耳诸父老勒碑以系遗爱守南职方历三年考封父母如令甲比迁秩流倭薄都城大司马四明张公曰君行吾谁与守于时公居中调度谭襄敏出师御之佞却而东两君子力也迁四川按察司佥事治兵安绵龙川土酋隶部正副故相构会榷金争利逓称兵公单车入阻以大义责之其副随公交车来归奉要束正犹跋扈公擒首事十余曹法之二姓革心其构立解进湖广布政司参议取道归宁公母伏枕而望公来侍养旬日而诀丧毕起补浙江故陆太保以司隶幸　世宗乃暴死其徒属横如故侵公部民田公擿虿尾而翦之反其业陆所善诸勋贵具在其党肤愬而激之则以　诏赐司隶田坐违　诏旨徐文贞当国习知公宣言于朝程君故以持重特着闻赵中丞数羣不逞状慎毋蔽日月而干雷霆诸勋贵喑无言事遂寝进河南按察司恊堂副使同年夫巳氏以督学僚冀中丞手翼翼足跄跄浮慕先哲夫巳氏亦腾口说象恭如中丞例监司缺则恊堂摄之中丞由部寺起家不习成事摄不之恊堂而之督学公称疾舍中中丞嗛之量移疏入归三月而奉封公讳乃终丧起补贵州土酋安国亨内相轧王开府主征讨属公监公建议曰安氏故主羁縻小有言则示之罚耳且彼内衅何至兴王师彼恃裣而多树兵备卒能制其死命诸邮费彼之自出或不给如国体何直指蔡使君独当公未发也开府卒自用师出无功及邮人不共公从使君行部至声义敕法令得自新酋共命如初境内底定进江西布政司参政分守赣州编户故与盗通舍金忧锄即钤棘征未及禡率自内漏师机事不密则害成此明忌也中丞李公至公密告之因潜师袭其巢俘馘渠魁以狥进河南按察使寻迁广东□布政使理军兴时殷尚书自督府定章程分布水陆兵至宿饱率仰给关中既捷论功同被赏格及□□西左辖惟衡石出入斤斤宗藩缺禄有年□□□噪执券求补公既给岁禄以其羡者当左券而倍销之宗人驩然刀布虽诎可以疗饥刀笔虽嬴犹画饼耳迁应天府府尹葢奉　明诏汰老疾而简精弥至则省费轻繇务与圻内休息当入计权府库而摄之丞史仓皇白失金公色自若巳而得金以告公色自若吏退而吐舌曰公度如裴晋国吾侪幸有生何丞以锾金充资斧公避席曰安取此对曰羡也例有之公谢生平不侵一赫蹏无论羡矣则又曰资斧不具行将安之公笑曰吾上计者三悉取诸岁禄之仂不足则持之以俭交际取成礼耳多亦奚治狱务当人心无事苛细时有逢掖父子逆妇而贫徧告庶司诬以不女庶司不能难公听之召博士立之庭正色厉声而讯是皆博士弟子宁以论财之故加处子以不令之名尔则非夫吾不忍布之爰书以蔑名教则皆惭服以好合终焉进南京户部右侍郎以督军储兼宪职公洞晳利弊上五便事絜令行之三载质成赠大父永安父与俱通议大夫南京户部右侍郎大毋郑毋俱淑人内子汪封淑人荫一子入监亦越二载上疏乞骸骨归及　上总揽万几　诏录诸耆旧都给事中周邦杰御史韩国祯等并列公名推毂之监大夫部使者逓举境内人材簉羽相及公不更驾□居南楼期诸班白者角弈小饮暇则课诸子经艺岁人比则羣举宗子弟而面试之自公起家继□后而举南宫者二人举泽宫者九人 

　　◆郎中 

　　户部郎中致仕陆公恺墓志铭（丘浚） 
　　户部郎中林君性之墓志铭（唐顺之） 

　　○户部郎中致仕陆公恺墓志铭（丘浚） 

　　丘浚 
　　公姓陆氏也恺讳也元之字也吴中姓望首顾陆公之远冑出自唐宰相贽也陆氏世居常之晋陵今籍于武进邑虽并而仍其地也曾祖文富壻于金生子朝宗出舅氏后姓其氏而承其系也是公之祖考二公者皆德秉义潜德而弗仕也迨公之考讳渊始仕而南乐教谕改奉化卒而诰赠奉政大夫户部郎中以公贵也公生而粹清开敏殊甚既长而所嗜好惟笃意于诗书众咸知其有志也尝随尊甫教奉化遇有新编奇文即手自钞录竆昼夜之力以研究之不少怠以肆也年甫二十又一即以毛氏诗领京闱荐书时正统甲子岁也明年合天下士试礼部居前列入对　大廷　赐进士出身第其甲在二也观政天官时冢宰则西昌王公少宰则句曲曹公爱公敦谨而于侪辈中待之独异也尝以进士奉使边方总戎者循常例有所馈公却之至于再三置之而罔睨也一时仕者咸以出入禁闼荣而公独求之南以毋氏在堂便于奉侍也掌铨者嘉公孝诚特有南京吏部之除其阶六品验封清吏司主事也封部掌封爵　诰命及荫叙然惟吏役难公一以公心处之因其人之能否而用之各当其剧易也曹务简而日多暇得以从事于文籍故其学识日进而大有所造诣也既而丁外艰起复改主事户部监督在京草场不动声色未旬浃而尽革累年之宿弊也九载绩最升秩郎中莅官于南京之河南清吏司所司者田土钱粮公清以律巳勤以莅事而吏弊以清大官长所器也乃岁乙酉长子简发解京闱明年进士及第第三人擢翰林编修公喜曰吾家书香今有继也即寄声编修俾复祖姓而陆氏千年之家枋始复其旧而不迷其所自也公之弟曰怡曰愉皆登名乡榜愉寻登甲科刑部主事至是简偕官于朝公曰吾可以休矣乃幡然乞　恩以求致也归家之日日与乡之耆彦饮宴歌咏以乐太平而凡官政得失私家短长畧不形于言议也公有至性事二亲而能先意承志未尝有所违忤致政家居太夫人犹无恙昕夕奉养备至岁节及诞日率子侄称觞上寿人咸以荣曰毘陵显官虽多致仕而归亲犹康徤者仅见于是也公性好文而于五七言诗尤其所长语与意俱到体格浑成评者谓其殆将骎骎于汉魏也平生志尚古朴见世日趋于巧而间有不趋世好者而又不恒其德故以恒拙自号而因以名其藁所以□示其意也公生永乐壬寅卒于成化癸亥十干十二支一周天而又加以二纪也夫人徐氏先卒赠宜人继萧夫人封如徐氏公之配也男子四人长即简由编修升侍讲今右春坊右谕德次节郡庠生次范次筹公之嗣也女子四人长聘于陆次聘于邵其二人者尚幼穉也孙男含章其次某森露豆角皆将明经以继其世引而勿替也简归将以卒之年某月日葬公于某原以予于公有夙契求予以铭以墓之志也简予主京闱考时所取多士之魁也而公之弟怡亦予会试所取士也予于公有一面之素而又于乃子有斯文之契此所以序而铭之不辞而用以贻其来裔也铭曰当世所重曰惟甲科间世再见巳荣其多陆氏一门登名者四圭组蝉联父兄子弟揆厥所元起家地官甫冠即仕未艾遽还才不尽施泽未徧及留其有余以还造化峩峩新阡藏魄于兹刻铭玄室永矣其诒 

　　○户部郎中林君性之墓志铭（唐顺之） 

　　唐顺之 
　　林氏之先自莆田徙居晋江之永福里君高祖梅征孝廉不就父嶤县学生方贡于大学会君贵推恩封承德郎户部主事母李氏赠安人君讳性之字帅吾一用其号自少受书于主事君君学既有所受而精之以思多所自得其所说易中庸时义自庠生时诸经生则已遵信之如前辈人已而久不第诸经生则益遵信其说如已第者所居教授常数十人佥事萧君请以子师宾礼之佥事有所属吏以赃败因私于君曰君脱我我厚谢君君曰某书生耳知师授弟子经他非所敢闻也其人愧谢去嘉靖元年举于乡八年举进士授浙江丽水县知县三年擢南京户部山西司主事监龙江天策诸卫仓丁主事君忧□□改户部浙江司主事尚书梁公材所知委监龙□□北口仓三年迁贵州司员外郎监天津仓以□乞以南京遂迁南京户部广西司郎中过家病卒年五十二君人悃愊质讷葸葸细谨世俗一切钩□□□凿空笼罩之巧非特有所耻而不亦若其□有所必不可移而之然者以是居乡亦以是□以足待其良吏民亦以是待其顽吏民所至未尝一有所变其始令丽水也或以丽水岩邑非击搏不可集事君唯唯然竟不变久之邑亦以治而豪黠吏空手坐曹中至不能具饘糜山谷素捍文网之民有十余年名捕不能得而涕泣顿首归诚于君之一言者邑故有窑课后窑户以课重徙尽则均其课于并窑居人之不窑者至君疏除其额凡若于会造籍时里中以窜绝自言者三十余户吏以无故减三十余户且得罪君竟减之守令本以盈课额多户口功最而君之令葢如此律令仓法最重坐者往往累死而老仓曹方收粟时贪升斗之贿不择美恶干湿岁久浥烂辄系死不能赔死则连系其妻子坐监龙江仓时款款戒语其属曰奈何以升斗故坐重法乎顷之适有浥烂坐罪者君辄愀然曰奈何以升斗故坐人重法乎遂命发数仓粟与其浥烂者均给于军曰此一军所亏粟粒耳于是诸属感泣至不忍犯法其在龙庆以商贾边储所本商贾病则粟不来粟不来则边人坐困故一切条去其所不便高其价以招之自是粟溢于廪而君得以时其出纳以济边人之急至在天津时值仓粟空又寒冻饷道阻军无所食君即奏请发旁近德州仓粟给天津军三月食或谓于法不得相借君不止巳而朝廷竟从君议当是时微君一军几讻讻君本细谨畏事户部慎出纳守尺寸法不敢失至其越法有所移用如天津时事而曲法有所宽贷如龙江仓时事有足多者仕宦十五六年历县令户曹最久家无多赀割田四十以给族人之不能婚与葬者居乡缩缩循谨甚既卒邑诸生具君行谊请祀君乡贤祠有司核实如诸生言君娶云云余尝识君于同年中以他人忠诈险易非久与之处不能知至君固可望而知也之铭曰百姓之誉可以非道干乡曲之闻可以诡行葢得其暂也或然而久则未尝不忒惟君既去而邑人以思既没而乡人是式吾据是以铭庶几不蔽乎君之德 

　　◆员外郎 

　　户部员外郎郑公普墓志铭（王慎中） 
　　柯希斋维骐传 
　　南京户部陜西清吏司郎中华冈王公嘉封□志铭（无竑） 

　　○户部员外郎郑公普墓志铭（王慎中） 

　　王慎中 
　　嘉靖壬辰进士待铨吏部凡若干人江南北巨县以缺令告者数十县之人仕都下各其县择令交欲得郑君而无锡有秦凤山尚书与诸朝官显者十数人竟其县得郑君他县不能得皆若有失无锡诸显者与尚书公交相贺以得郑君其时予方佐铨司以与无锡以郑君受德于其县人无锡故名富而多仕者令者往往朘取殄用其财而逆以机数构嫉士大夫君至按都鄙赋役之籍资以诹访得其礼俗所由坏叹曰兹邑生迫而敛重若此乃谬以富得名民方以偷侈遨佚招四方之目其奚以免因语民以奢败俭存设陈得失禁戒明白发于惇恻自以裁贬一身服御率至其张具上官馆遇过客交际士大夫举损于旧度丰约之中使财仅足以成礼而不浮尤吝兴作舍馆舟舆苟有可因不妄变革曰劳民以悦人非吾心也既不匮财以伤民心始稍取境内一二巨室横放难谕者重寘之法以示威曰如是足以致刑矣一与民相安宽平暇则与士大夫相宾接驩不失节士大夫惮以私溷君听退敕其家亦莫敢有挠也客或见君坐县堂从容不苛庭中常空异于东西行过县所见怪胡能然君曰惟不扰人以日累耳君固精经学善举子业邑子多才而讲习乖刺文不傅于经君指授大义日开刀益邑子咸知所以文至今科目接迹犹出君门下士多张运使公恺清德纯行一乡耆望张给事选以直谏废□□进士问病免家□吾文学君敬事运使公与给事进士游加亲贡□□□羽能诗老儒李黼工注诂皆优与礼君与□□□□温而有辨又不苟然也巡抚中丞部使者□□□廉无锡治行畿内最交荐之君性活简寡迎将又无钱治芭苴以买进秩满仅得南京户部主事以去留都民曹事简君益深□□户读书耻与嬛捷之士竞泊如也以其间古文词据理确质有儒术之体重自掩匿不求以名在职随事展力未尝苟且而恶皦皦维杨置分司榷□有大小二关旧皆征之君往司榷谓其府史曰征利而是针细发密虽取赢胡足贵通其小关恣舟有莫谁何之榷计以足乃知诸细密者非专国□□也最资员外郎郎中擢云南府知府未赴郡以□□□丧免侍母不忍去左右居岁余母病卒始免父丧母勉之行君恋恋膝下竟得奉母之终君户部以其官封父殖庵公元户部员外郎母任氏太宜人在无锡迎父母□禄养治丧葬合礼于二亲生卒具致其情克名子服除赴铨骤感疾卒年五十有六君名普字汝德人外浑朴不立町畦而中斩然有限界色词绝去夸污择处其中临事酬物诚欵有足动人予尝叹世末难与成功高患招忌卑患取侮每谓君持养济其所禀两去其患宜可游世遇合伸于获用遽以是止甚以君恨 

　　○柯希斋维骐传 

　　莆阳文献甲于天下缙绅之士蜚英而振采者项背相望也近禩以来若陈孝廉之独行黄后峯之忠耿林贞肃之高迈方简肃之纯正郑山斋之卓立自余不可枚举操尚不同钧之不诡于圣人世所称鞠君子也乃若柯公奇纯具臻众美闇然自修当以何道而称说之彼其体曾史之淑性兼商偃之文学总五经之眇论雠百家之异同敦悦道训力行仁义非其人不交非其地不履葢天性然也方其射策甲科辄誉流朝宁间无不人人愿纳交者而厚自秘戢不少露锋颕色温而庄貌恭而泰言议非由衷不吐望之知有道长者也巳而江南户部主事以非其好不禄也而移疾请告归乌石山中聚旧业而抽绎之别淆乱订是非会万于一可以辍食而不可以辍学可以却名利而不可以溷性灵及门之士执经而问难者日益云集先后至四百余人传授靡倦要以行先慨近世学者乐径悟而惮积累窃禅家之说以揜孤陋作左右二录明其意着讲篆二卷以辨心术端趋向实志以存□畏密操履实功而其极以宰理人物成能天□实用至于学之次第恳恳致意于诚之一字谓心与理一之谓诚言与行一之谓诚终与始一之谓诚公葢允蹈之也又录所答问厘心解学解经解上下传解史解六卷多儒先所未发门人共服膺之梓而传焉宋旧史契丹女直与宋并帝时号宋辽金三史葢出于元儒所修冠屦莫辨褒贬不公公乃着宋史新编二百卷会三史一而以宋正统辽金列于外国传以尊中国瀛国二王升于帝纪以存宋统正国诸叛臣之名以明伦升道学于循吏以重道厘复补漏击异订讹阅二十寒暑始克成书泰泉黄公佐序谓西汉之书不得专美于前是编行则三史废稽天运陈人纪莫之或先矣又作史纪考要十卷凡班氏之讥评爽实汉书之增损乖义少孙之补缀乱诸儒之纪载异同胥辨正之而天文历律发明尤详又以莆阳文献自嘉靖以来屡经兵火惧其遂湮也乃撰次二十卷以接山斋郑公岳之笔曰续莆阳文献志是书也与宋史新编俱以三品论人谓求道德之士于三代之下必欲如古圣贤难矣但能忠信廉洁以礼义进退以名节自砥砺此其根本也根本既立虽乏功业文章不足病根本一丧即富贵功名鄙庸人耳何足取哉于是褒表不及者颇哓哓然哗之而公不恤也书一入词终身不忘至耋犹不释卷虽博极坟索而下问孳孳葢不自黹假如此着有诗文集十卷续集四卷杂着二卷总六籍之膏腴会百家之型范跨唐凌汉彬彬大雅矣乃公不欲以此自名故命曰艺余云公家居五十年历夷狄患难困矣而所守弥固凡百可欲无一足以淆其心人之知不知世之用不用漠如也厌末俗侈靡乃韦布之素绝迹于公府一介非义不苟取予人亦罔敢以货干者先业无尺寸之增庐毁于寇则粥田以成小筑余产仅给家众率俭以资廉至义所当略无靳惜若重构柯山祖祠乌石山崇恩祠复先陇之侵于豪右者祀先罔或不虔急义周贫于周亲族党尤兢兢以佐其急朞功不与饮宴居常接人无戏言无苟笑正襟端坐肃肃如也雍雍如也间发一二言榷道艺及治体人材明若观火喜扬人善而讳人之短然处友论事不废规讽士夫游从者每劝以砥行立言不朽图观风之使钦其德者莫不推毂马葢不可屈指名也大要谓公问学渊源志节淬厉闭门著作文章可以训矢志清修爵禄曾不入心虽遭兵燹乱离之余守贞介一如处子尝从京朝士夫之后甘竆约不异寒生德行堪范俗老成夙具典刑葢实录云公名维骐奇纯其字别号希斋莆阳望族徽州知府西坡公英第四子方其齿踰弱冠释褐南宫亦既遇矣曾不一日食于公家而浩然长往希踪考盘饮泌之流其清才亮节非不表着于时也而徒以无君侧之奥援又不一通书于政府卒栖迟林壑以老上之不能黼黻皇猷次之不得以其著作鸣国家之盛谓之何哉乃知力田不如逢年固昔人所长慨者乎公生于弘治丁巳卒于万历甲戌享年七十有八 
　　论曰好修在巳用舍由人乃今征于柯公益信诸观风之使非有一觏之驩也而抗章推毂孳孳如不及乃若身依日月之际出入排阊阖呼吸成风云非不足于力也同榜而举联辔而游岂其未炙颜色者哉而徒以无尺书之通格不以闻此其故予不知之矣假如以彼易此则其进用宁在人后哉于乎末俗之常非所以语于贤达之致也
  </div>
  <div class="pagination">
   <a href="国朝献征录_page58.html">
    上一页
   </a>
   <span>
    ...
   </span>
   <a href="国朝献征录_page54.html">
    54
   </a>
   <a href="国朝献征录_page55.html">
    55
   </a>
   <a href="国朝献征录_page56.html">
    56
   </a>
   <a href="国朝献征录_page57.html">
    57
   </a>
   <a href="国朝献征录_page58.html">
    58
   </a>
   <span class="current-page">
    59
   </span>
   <a href="国朝献征录_page60.html">
    60
   </a>
   <a href="国朝献征录_page61.html">
    61
   </a>
   <a href="国朝献征录_page62.html">
    62
   </a>
   <a href="国朝献征录_page63.html">
    63
   </a>
   <a href="国朝献征录_page64.html">
    64
   </a>
   <span>
    ...
   </span>
   <a href="国朝献征录_page60.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
