<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1837 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1837 页/共 1860 页
  </h1>
  <div class="content">
   ○又谕曰、苏凌阿奏、前往浒墅关严查税银亏短一案。已于摺内批示。苏凌阿自上年署理督篆。迄今几及一载。地方事务。不过循分办理。未见认真整饬。今因安徽新任巡抚尚未到任。复令前往兼署抚篆。近来安省吏治。甚为废弛。不可不实力整顿。著传谕苏凌阿、将浒墅关税银一事。查办完竣具奏后。即速驰赴安徽。一切勉力妥办。倘再不加意认真。致负委任。苏凌阿自思当得何罪也。　　

○以刑部侍郎宗室僧保住、兼镶白旗汉军副都统。　　

○以山西按察使祖之望、为云南布政使。　　

○甲寅。谕、本日据军机大臣等议驳伍弥乌逊等奏、塔尔巴哈台所属达尔达木图等处、开挖金厂一案。请仍交该大臣会同伊犁将军、再行查核具奏等语。达尔达木图等处。究属新疆。如令开挖金厂。纠聚多人。未免滋生事端。且所得有限。于事无益。著交明亮、宜绵等、嗣后达尔达木图等处。严禁开挖金厂。仍令各派妥干官兵。不时稽查。如有不肖之徒。妄行偷挖。著照例从重究办。以示惩戒。　　

○豁除西藏三十九族番民每年贡马银、三百九十一两有奇。　　

○乙卯。夏至。祭于地方泽。上亲诣行礼　　

○幸圆明园。　　

○丙辰。上以秋狝木兰自圆明园启銮。　　

○谕、据魁伦查奏、闽省近日洋盗增多。由于漳泉被水后。粮价昂贵。浦霖等办理不善。以致贫民流为匪党伍拉纳现住泉州。饥民围绕乞食。又伍拉纳素性躁急。加以钱受椿德泰迎合怂恿。办理各案亦多未协等语。上年漳泉二属。偶被水灾。经朕特降谕旨。加倍赏恤。宽免秋粮。并屡饬该督抚加意抚绥。务俾穷黎均沾实惠。乃浦霖等并不董率所属。实心经理。甚至总督驻劄泉州。饥民围绕乞食。尚不认真筹办。又无一字奏闻。伍拉纳之罪。此节尤为重大。殊出情理之外。该督现赴台湾办事。著先行摘去翎顶。俟回至内地。即行革职。交与魁伦等质审。其闽浙总督印务。著长麟就近驰驿、速往接署长麟未到之前。著交魁伦兼署。浦霖、伊辙布、前已有旨解任来京。亦著革职。如伊等业已自闽起程。此时想尚在浙江一带。著交吉庆、派员截留解闽。以备质讯。钱受椿、著交军机大臣行文押带之员。即由途次革职拏问。迅速小心解往福建。勿致疏虞。其德泰、亦著革职。交广东督抚将伊拏问。派委妥员小心迅速管解前往。交魁伦等一并归案审办。　　

○又谕、据哈当阿奏、拏获附和贼匪首夥各犯审明一摺。内称陈光爱等聚众滋扰。时有匪犯李聪明、纠人附和。经该处义民李登元、李必魁等、并不袒护族人。将该犯设法拏获。始得究出余犯。并据魁伦奏、义民帮同官兵收复城池。拏获首逆。甚为得力各等语。此次台湾贼匪陈周全等、纠众滋事。经义民等招集多人。诱获贼首。业经降旨、将该义民首查明、加赏官职。并将本年应纳钱粮。概予宽免。李登元等于诱获李聪明等犯。并不回护本族按名拏获。不致漏网。实属出力可嘉。所有该义民等明年应纳钱粮著再加恩查明住址一体豁免至贡生李登元、武生李必魁俱著赏给六品职衔。以示朕奖励良善。恩施无已至意。　　

○又谕曰、奇丰额奏、查知五德在监督任内。办理不善。以致关税短少缘由一摺内称五德人本无能。自到任以后。所有关税事务。全靠伊子笔帖式永泰办理。而永泰年轻惟知事事从刻。反致商贾裹足不前。经臣访知。面告五德、令其好好管教等语。所奏殊属非是。五德到任之后。任听伊子办理关税事务、以致商贾裹足。该抚近在同城。且曾署理织造印务。既已见闻确切。彼时即应据实参奏乃隐忍多年。直待朕此次降旨询问始行具奏殊负委任自系该抚与五德同为内务府人员不免心存袒庇奇丰额前于巴宁阿在两淮盐政任内、与商人交结联宗一案经朕降旨询问并不据实具奏朕以其究系巡抚格外施恩未经与董椿一律革职治罪今于五德办理关税不善一事又复知情不举尤属徇庇奇丰额著传旨严行申饬。令其将因何袒护不奏之处。激发天良。据实明白回奏。仍先交部严加议处。　　

○又谕、朕此次巡幸热河所有经过地方著蠲免本年地丁钱粮十分之三。　　

○谕军机大臣曰、玉德奏、二麦收成分数一摺。内称合计通省约收六分有余东省上年雨雪优渥播种二麦较广。虽雨泽稍愆而所种既广于民食足资接济等语朕思山东与直隶接壤本年直隶麦收。已及九分。而山东仅六分有余。自因该省春间雨雪本未普沾。入夏以来。雨泽又复短少。是以麦收分数。较为歉薄。玉德身任巡抚。于地方民事漫不经心。并不将缺雨之处。豫行奏闻酌筹接济。甚属非是。现据该抚将各社仓谷石出借。以济民食。若再不尽心经理。任听属员浮冒。实惠不能及民。则是该抚自取重戾恐不能仰邀宽宥也。将此谕令知之。　　

○是日。驻跸南石槽行宫。　　

○丁巳。谕、昨据奇丰额奏、五德在苏州织造任内。办理不善。以致税银亏短一摺。业经降旨、将奇丰额交部严加议处矣。奇丰额前于巴宁阿在两淮盐政任内有与商人交结联宗等事经朕降旨询问。并不据实具奏。朕以其究系巡抚。未经与董椿一律治罪。已属格外施恩今于五德办理关税不善一事。又复知情不举。若非朕降旨询问。竟欲始终袒护。实属辜恩溺职。断难复膺巡抚之任。奇丰额著即革职来京。交与军机大臣究讯。所有江苏巡抚员缺。著费淳调补。费淳未到江苏之前。著布政使张诚基、暂行护理。惠龄虽有老亲。但安徽巡抚员缺。现在一时不得其人。惠龄著仍留安徽巡抚之任俟简放有人。再行回京侍养。以示体恤。　　

○又谕曰、福康安、和琳奏、四月二十、二十一等日、进剿逆苗。攻克苏麻寨一带贼巢。逼近西梁一摺。此次官兵分路进攻。攀援险阻。不避矢石。贼匪据险抗拒。潜出滋扰。我兵倍加奋勇痛歼贼众。打仗二日一夜。未能憩息。连克构皮寨、清水塘、小红岩、大坪山、喇耳柳瓦山梁直抵苏麻贼寨。擒拏贼目活贼八十余名。杀贼六七百名。焚烧苗寨四十余处。此皆由福康安和琳调度有方。将士用命。始能痛歼贼众。所向无前。且自剿贼以来。官兵冒雨进兵。备尝艰苦。现在天气炎歊。湖南自必更甚。福康安、和琳、督率官兵等、冒暑进攻。不辞劳瘁。实属可嘉。所奏打仗出力情形。几于不忍披阅。福康安、和琳、俱著交部议叙。并著查明出力之侍卫章京、镇将备弁等、一体咨部议叙。其此次打仗之绿营官兵、及屯畨等、俱著赏给一月钱粮。以示朕奖励勤劳。恩加无已至意。　　

○又谕、昨已降旨将伍拉纳革职。交魁伦等审办。闽省吏治废弛已极现在清厘查办一切。正关紧要非福康安前往。不足以资整顿福康安著即调补闽浙总督。计此时逆苗贼首石三保等、当已就擒。福康安于拏获贼首后。著即驰赴新任。伍拉纳回至内地。听候魁伦等质讯明确后。即著派员解送来京交军机大臣严行究讯。所有云贵总督。著勒保调补其陕甘总督员缺。著宜绵补授。　　

○又谕、此次巡幸热河。天气炎热。所有沿途清道泼水兵丁四百二十名。著加恩每人赏给一两重银锞一个。以示体恤。　　

○谕军机大臣等、昨因奇丰额不将五德在苏州织造任内办理不善等事、早行具奏。业经降旨、将奇丰额革职。所有江苏巡抚员缺。已将费淳调补。费淳未到任之前。著布政使张诚基、暂行护理矣。但江兰现由湖南军营赴滇。费淳必须俟江兰到任。交代后。方可前赴新任。未免尚需时日。张诚基究系藩司护篆。江苏事务殷繁。或恐照料难周。前因安徽省阜阳县民人呈控该县重徵一案。曾降旨令苏凌阿前往审讯并即兼署安徽巡抚印务。江苏地方较为紧要现在将届伏汛。苏凌阿正须前赴清江浦防汛。著传谕苏凌阿、于赴苏查办浒墅关税务事竣。即行回至清江浦。可以就近照料江苏安徽两省。于一切地方应办事务。实力整饬。不必前赴安徽。以致鞭长莫及。张诚基业经准令来京陛见。此时如已起程。于何处接奉谕旨。即于何处转回苏省。兼护抚篆。俟费淳到任后。再行来京陛见。亦不为迟。将此传谕苏凌阿等、并谕张诚基知之。　　

○又谕曰、福康安、和琳、屡次董率官兵。剿办贼匪。所向克捷。连日天气炎热。湖南想必更甚。官兵触署进攻。至于两昼一夜。不能安憩。实在出力可嘉。几不忍披阅。所惜吴半生先由苏麻寨、过大乌草河、往上下西梁。未得即就生擒。蒇事稍需时日。然苗匪寨落。想不过如僻小村庄。相距亦必不远。况官兵攻得一处地方。则贼匪失去一处巢穴。如此逐层攻围。想吴半生石三保、石柳邓、吴陇登、穷无所之。将必聚集藏匿。更可一鼓成擒。除将福康安、和琳、及在事出力将弁。交部议叙外。并加赏福康安、和琳小荷包各一个香袋各三个。额勒登保德楞泰、穆克登阿、达音泰纶布春、小荷包各一个以示嘉奖福康安等当鼓舞弁。兵益加勉力务擒首恶。捷音到日尚当特沛恩纶酬庸懋赏。至此次福康安等歼贼甚多。而官兵无一受伤者皆仰赖上天恩佑。事机顺利。想可克日蒇功。现在攻克之苏麻寨地方。总在黄瓜寨、鸭保寨左近。为湖南东南一带方向。前此朕方虑贵州为石柳邓起事处所。恐其复行窜入。勾结煽惑。兹军行所至。渐与镇筸相近。距黔较远。可见贼匪尚无扰截黔省后路情形。此等乌合贼众。屡经官兵歼戮。不过东西奔窜。以冀苟延残喘。无难悉数擒获。伫盼捷音速至。　　

○以山西冀宁道张曾谊、为山西按察使。广东惠潮嘉道庄肇奎、为广东按察使。　　

○是日。驻跸密云县行宫。　　

○戊午。谕曰、盛住曾在内苑、热河当差。现经革职亦不便令伊在家闲住。盛住著照穆腾额之例。赏给圆明园拜唐阿。令其效力赎罪。　　

○又谕曰、穆和蔺、著加恩赏给四品顶戴。在哈密领办事务。　　

○谕军机大臣等、据李奉翰等奏、东省各属、于五月初一日具报得雨一二三寸至三四寸不等一摺。山东地方。自三月后总未得雨。昨据玉德奏、麦收仅六分有余。望泽甚殷。现在大田陆续播种。正藉膏泽滋培。时当暑日酷烈。其得雨三四寸之处。已不为沾透。若得雨仅止一二寸。更不足以资接润。著传谕玉德、查明现在缺雨处所。曾否续得透雨。及大田能否及时长发。现在市集粮价。有无昂贵之处。即行详查据实速奏。毋得稍有讳饰。致令失所。以副朕勤求民隐至意。　　

○是日。驻跸要亭行宫。　　

○己未。谕、本日由要亭至古北口。途次泥泞。修垫兵丁。甚为踊跃著加恩每人赏一两重银锞一个。　　

○是日。驻跸两间房行宫。　　

○庚申。谕、近来外省题到杀死一家二命之案。俱命内阁票拟军机大臣会同三法司速议签进呈。今思朕已启跸幸避暑山庄。军机大臣俱随至热河。仅有阿桂留京。伊本管理刑部事务。何必又票交军机大臣。若实两处会合。转致迟事。嗣后凡遇巡幸。所有此等题本。俱著票三法司核拟速奏签。以归核实。　　

○又谕曰、琳宁等奏、前次请豁各城积欠时。仅照五十九年冬季造送册内开报。尚有锦州凤凰二属。因灾缓徵之项。未经列入。理合据实陈明等语。所有锦州凤凰二属。五十九年以后、因灾缓徵米共二千二百九十六石五斗零。地租银共四千一百二十九两七钱零。著加恩一体豁免。琳宁、伯麟、暨承办司员。著交部分别议处。　　

○又谕、本年驻跸热河绿营兵丁一体当差。著加恩各赏给一月钱粮。　　

○是日。驻跸常山峪行宫。　　

○辛酉。旌表守正捐躯广西象州民韦正妻黄氏。　　

○是日。驻跸喀喇河屯行宫。　　

○壬戌。上诣热河文庙行礼。　　

○诣永佑寺行礼。　　

○是日。驻跸避暑山庄。至八月戊戌皆如之。　　

○癸亥。遣官祭关帝庙。　　

○谕曰、福康安、和琳奏、官兵攻克上下西梁等处苗寨一摺。前据福康安等奏、四月二十、二十一日等日。攻克苏麻寨一带。痛歼贼众。焚烧苗寨。官兵冒暑进攻。不辞劳瘁。业经降旨。将绿营官兵、及屯畨等、各赏给一月钱粮矣。此次官兵于四月二十八日、由苏麻寨进攻雷公山一路。俱系峭壁悬崖。官兵攀援险阻。不避矢石。贼匪往来冲突。抵死抗拒。官兵复佯为彻退。分投设伏。乘势攻剿。遂将山梁夺据。擒获多名。焚烧苗寨。歼毙贼匪无算。实属奋勇出力。所有此次打仗之绿营官兵、及屯畨等、俱各再赏给一月盐菜口粮。以示朕奖励戎行。恩加无已至意。　　

○谕军机大臣曰、福康安等奏报、官兵攻克上下西梁等处。吴半生虽已受伤。又退入猿猴寨、狗脑坡尚未擒获。贼匪屡经官兵痛加歼戮。计穷力竭自必辗转窜匿。以冀苟延残喘。然其窜匿之处。不过猿猴寨、狗脑坡、及鸦酉、鸭保等处。想亦距上下西梁不远。官兵奋勇直进。再将各该处巢穴攻破。吴半生更将逃往何处。自无难克期就擒。妥速集事现在官兵愈进愈远。该处山深箐密。节节可通一切粮饷军火必须安台运送。派兵接护防贼抄截。谅福康安等心思周到。必能筹虑万全。但宜加倍留心。勿致稍有阻碍。又据福康安等奏、贼匪又纠约花苗。节节抵御。现设法离间。用计解散等语。所办亦是。黑苗既知畏惧。自不敢再行帮同贼匪、抗拒官兵。若花苗与之纠结。蒇事未免有需时日。自应及早设法。以为解散贼党之计。但黑苗花苗系何种类石三保、石柳邓商同起事时。闻系红苗。但伊二犯究系何种吴半生、又系何苗。吴陇登、前于办理勾补寨时曾经出力此次石三保等起事时。吴陇登初尚不肯从逆。因伊子怂恿附从。该犯父子又系何苗。此时福康安等、如何设法离间。未据声明。想福康安等离间之法。或于石三保、石柳邓中招致一人。或招致吴陇登、使之互相擒献。虽亦用兵权宜之计。但该犯等狡诈无常。且自揣屡次抗拒官兵。法所难宥。或权时归附。见福康安等、防范稍疎。又心怀叵测。不可不虑。著传谕福康安等、如石三保等赴营乞降时。务须倍加严肃。小心防范为要。　　

○甲子。谕、前据魁伦奏、风闻各属仓库空虚。昨钱受椿来京。复令军机大臣传询。据称漳泉二府仓谷。均非实贮。其余各属亦多短缺等语。是该省亏空情弊显然。现已将该督抚藩司等革审。并交魁伦等详细严查。前年因浙江省福崧、柴桢、通同侵那。审明治罪。曾降旨将籍隶浙江之科道、停升示儆。此次闽省仓库多属空虚。尤非浙省可比。现因查明科道中并无籍隶福建之人。是以未经交部议处。但科道职司纠察。有风闻言事之责。闽省亏空累累。即别省科道等、岂竟毫无闻见。何竟无一人奏及。著传旨通行申饬。嗣后遇有此等地方重大事件。务当据实奏闻。毋得自同寒蝉。致蹈素餐而忝言责。　　

○又谕曰、额勒春、僧保住、现往新疆换班。所有吏部左侍郎员缺。诺穆亲现署吏部印钥。即著诺穆亲兼署左侍郎。其刑部右侍郎员缺。目下办理秋审事务。正资熟手。刑部尚书侍郎中。除胡季堂外亦少谙习刑名之人。前因查拏刘之协、关系紧要。是以将阿精阿补放河南巡抚。今该犯日久未获。是阿精阿在豫。亦属无益。念其由刑部司员出身。于刑名自为练习。阿精阿著署理刑部右侍郎。并著接奉此旨。即将河南巡抚印篆。交与吴璥、暂行护理。即行来京供职。所有河南巡抚员缺。著景安补授。景安曾任该省藩司。于一切情形。素所谙悉。伊现往陕西山西审案。著俟所办各案完竣。拜发奏摺后。即由该处迳赴新任。将地方事件部署妥协。秋汛过后。再行请旨来京陛见。亦不为迟。　　

○又谕曰、贺长庚奏、官兵经过沿途应付口粮。俱于仓贮兵米内支给。无需向街市采买。是以虽值办理军务之时。民间粮价仍属平减等语。各省仓储。经朕屡降谕旨饬查近年渐归实贮。此次黔省大兵剿办苗匪。需用米石甚多。今沿途应付。俱于仓贮内支给。市价不至腾长。贺长庚所办尚好。著交部议叙。其该管道府。著该督抚查明、咨部议叙。再滇省兵丁。亦经檄调至楚。协同剿捕。而湖北、湖南、两省调兵一万有余。为数尤多。经过沿途。在在皆须应付。其所用粮石。是否皆动用仓谷。不至市价增昂之处。并著各该督抚详细查明。如能照黔省之办理妥协者。即据实奏明。将该藩司、及道、府、一并交部议叙。　　

○乙丑。谕军机大臣曰、福宁奏、痛剿四堵坪贼匪一摺。此次差强人意。不料福宁竟有此举自系抵镇筸以后。一味畏葸。漫无布置。今闻福康安、和琳、统率川黔劲旅。屡破贼匪。成功在即。福宁系本省总督。转不能与贼打仗。实属靦颜。思掩其从前之怯懦。但贼既纷纷逃窜正应乘胜追剿。乃称兵力略单。未能轻进。仍是无能。究不满意。又据奏、四堵坪在万山之中。向称沃壤。现剿散苗匪。该处未割二麦尚有十分之五。居民认明收获等语。四堵坪既在万山之中。自系苗寨地方何以内地居民。又到彼耕种。是否即系客民积年侵占之地。著俟办理善后时。务派妥员逐一清查。如此项地亩。本系民产。自应仍归民种。如本系苗产。为客民所占。今虽剿散苗匪。若即给予民种。将来苗民必致藉为口实。又启争端。莫若竟给良苗耕种。以清界址而杜后患。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百七十八


大清高宗法天隆运至诚先觉体元立极敷文奋武孝慈神圣纯皇帝实录卷之一千四百七十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。五月。丙寅。谕军机大臣等、据管干贞奏、自盛住到淮关后。每船上银。随喜怒增减。或上银一百六十两。或上银八十两。又有未发单者等语。各省粮船。例准带货一百二十六石。盛住即为税课起见。亦应查明各该帮船。例外多带若干。收税若干。何得任意增减。因命军机大臣传询盛住、据称帮船过关查验时、其在一百二十六石以内者、仍照例免税。惟例外多带货物。按则徵收。缘所带货物有多寡不同。而输税则例。又有轻重不等。是以收银多少不能画一。收银之后。俱发有连根印票。一存关署。一给旗丁收执等语其言又与管干贞所奏互异。前已有旨令苏凌阿、刘朴、将盛住所徵粮船税银。是否尽收尽解。抑或少报入已。严查具奏。著将本日管干贞所奏、并盛住所称、各情节。一并发交该督等、就近秉公严查。其收税时有无任意增减之处。据实查核具奏。毋得稍为回护。将此谕令知之。　　

○丁卯。谕、现在户部左右满侍郎。俱已出缺。惠龄家有老亲。著补授户部右侍郎。俾得就近奉侍。以示体恤。户部现无满洲侍郎。而钱法堂事务。尤关紧要。惠龄接奉此旨。即将湖北巡抚印篆。交与布政使汪新护理。即行迅速来京供职。
  </div>
  <div class="pagination">
   <a href="清实录乾隆朝实录_page1836.html">
    上一页
   </a>
   <span>
    ...
   </span>
   <a href="清实录乾隆朝实录_page1832.html">
    1832
   </a>
   <a href="清实录乾隆朝实录_page1833.html">
    1833
   </a>
   <a href="清实录乾隆朝实录_page1834.html">
    1834
   </a>
   <a href="清实录乾隆朝实录_page1835.html">
    1835
   </a>
   <a href="清实录乾隆朝实录_page1836.html">
    1836
   </a>
   <span class="current-page">
    1837
   </span>
   <a href="清实录乾隆朝实录_page1838.html">
    1838
   </a>
   <a href="清实录乾隆朝实录_page1839.html">
    1839
   </a>
   <a href="清实录乾隆朝实录_page1840.html">
    1840
   </a>
   <a href="清实录乾隆朝实录_page1841.html">
    1841
   </a>
   <a href="清实录乾隆朝实录_page1842.html">
    1842
   </a>
   <span>
    ...
   </span>
   <a href="清实录乾隆朝实录_page1838.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
