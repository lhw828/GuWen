<!DOCTYPE html>
<html>
<head>
    <meta charset="UTF-8">
    <title>国朝献征录 - 第 78 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 78 页/共 245 页</h1>
    <div class="content">　　欧大任 
　　岭南在国初称五先生诗嘉靖中盖有梁比部云梁比部者讳有誉字公实南海人也父世骠以进士为御史转福建按察佥事有风宪名公实质颖貌古童时日诵数千言长益湛思博核自六经以逮百氏外家小史靡不研究弱冠补博士弟子员厌训诘括帖语与余及陈绍文吴旦黎民表陈冕黎民衷梁孜黎民怀梁柱臣讲业于黄先生所以古诗文共相劘切尤砥砺行谊海内学士大夫往往诵余岭南诗癸卯公实举于乡庚戌成进士当铨注辄称病后期乃授比部郎朝夕曹署明清单辞审视桎拲大司寇以下咸重之贵臣以谗论死下狱虽不贷于法意悲怜之为之洗沐左右皆感慨泣下狱中一囚为一权力者所恶当公实亭谳时欲其文致成狱竟不从颂系宽释之边人少时被虏入漠逮长奔归侦者得之以为间谍讯得其情竟宥其死治狱务平反文无害省中称长者居曹日无事得以博综邃学多所譔着求当□古作者不屑为今人诗请沐辄从谢山人榛宗考功臣昊舍人国伦同舍郎李攀龙王世贞徐中行唱和为乐都人无不标目七子焉旅食三年萧然一室敛避权贵无所造谒袁州当国建安为冢宰闻其才子计致门下逊谢不往居比部岁余即上疏谢病归奉母太孺人婆娑家园课两弟有兆有贞学皆成三梁殆竞爽矣构拙清楼以居左右唯太史公书杜少陵集扄户吟哦罕通宾客绣衣直指郡国二千石诸诸颂功德者恒以病辞郡中少年司其闲燕驾逼出游终不得一幸临况也修复粤山旧社招邀故人相与发愤千古之事见余南粤赋秦关铭任嚣城赵陀墓诸篇喟然曰吾党狂简亦斐而成章矣于是作咏怀十五诗社中人自以为不及也陈绍文黎民表梁孜与公实游白云蒲磵巾舄所临翱翔八极所赋有一死生齐物我意巳而遣书约余游罗浮曰丈夫生当龙蠖岂能局促效辕下驹上世之士蜚遯云霞览辉千里足下能有意乎时予隐西樵不克偕公实东□未至罗浮而歹一疾竟卒年三十六有比部集八卷行于世子逄登郡学诸生世其家欧大任曰柱下有云君子得其时则驾不得其□则蓬累而行公实一仕即□岂卑娵蓬累为高乎彼其学无所不关直以属书离辞指事类情成一家言树不朽之闻于斯世得矣千古在前将旦暮遇之其生也有涯其知也无涯孰能以灵光大玄为子云文考恨哉公实雅不欲名然名者实之宾也观今海内人人知梁比部矣 

　　○承德郎刑部山西清吏司主事一山王公爱墓 志铭（陈于陛） 

　　陈于陛 
　　余习闻先文端论学之旨以为学贵不言而躬行假徒侈眇论而靡益身心即娓娓性命与绮语何异乃今观秀水比部王先生抑何笃行君子也余不及接其论议然颇闻其学有实际心窃向往之昨岁为儿曹择师则门人项廷坚陈孟常交口推王生汝翼汝翼者先生伯子也一日手沈宪副所为状以墓道之石请余既夙慕王先生又见汝翼内行淳备益信先生为真理学非空言夸诩者遂不辞而志之按状先生讳爱字体仁别号一山故占大同戎籍五世祖讳义洪武初改隶嘉兴千户所遂为秀水人义生思聪思聪生鼎鼎生玭玭生朴为徐闻令有德政徐闻公年五十始生先生因名之曰爱先生自童少奉以周旋每从方外讲导养术后乃从事讲学因悟儒家体受二字苞举玄门尊生之意践形尽性皆自爱也于形一有亏于性一有染皆非自爱也先生羹墙父训终其身卒成大儒云生而孱弱十龄外始受章句然读书辄解大旨寻补博士员徐闻公捐馆家日落先生身任门户气亦日壮巳而闻一庵唐先生讲学苕中则负笈从之游得闻讨真心之说巳又因沋给□石云而受业于龙溪王先生王故王文成高第其言致良知甚具先生往来吴越间以两先生言相印可益悟艮知不参情识即名真心一落情识即非真心两家互相发明初无抵牾自是学益有进沈给谏终养归遂延先生家塾诲其子宪副霓川相与谭道讲德莫逆于心缔为姻娅先生潜心理窟不拘拘制义绳尺每试辄诎而嗜学日益甚癸卯举于乡凡五上南宫辄报罢先生不为动其好言学如诸生时公交车往来益遍交海内诸名流相与推明师说其游南雍也会故人永康程公为大司成倡会鸡鸣山以先生为之长风动金陵己未举进士场中得其文惊叹以为陆子静之流铨选时次当内补有介故相分宜挤之者时乡人为太宰欲右先生力辞乞就教乃得顺天府学至则与诸生日夕讲究诸生闻所未闻心开目明而先生又以身示之鹄蹈履绳墨都人士瞿然顾化长安诸生鲜衣怒马游冶少年之习为之一洗壬洗迁国子监丞其陶铸六馆诸生如所以教京兆者癸亥擢刑部山西司主事则又曰高皇帝律令即尧舜钦恤心法是吾学所为致用也有二儒士籍相袁公庇哗饮禁中逮治比部先生执法不少贷时□公贵倨甚人谓宜往谢先生曰法如是何谢为袁公闻而怒曰王郎岳岳欲折相君角耶先生弗顾然自是倦游有嘉遁意寻以迁葬得请归逡廵未上丁卯穆皇帝即位考察京朝官犹以前太宰同里故署不及晋江黄司寇力争之不得因叹谓诸曹郎曰吾方谓王主事持法太过柰何言不及哉先生闻报了不介意亦绝口不自明独其好言学至老不倦与唐王两先生及诸同志研讨日益精凡天真文湖之会岁必至顾不欲以标榜为名高自请告归凡十年堂中悬八戒以自警守徐闻公故业室不益榱田不拓畔萧然寒素即饘粥不给晏如也至于急人之难慷慨赴义又奋身不辞上虞同年徐公学诗以论劾分宜削籍贫甚至不能为子娶妇先生罄橐中百金以完其婚他行谊多类是性朗豁温夷绝无城府人遇之者如坐春风然动有检括寸寸尺尺毫不敢踰越盖先生之于学直以心体而身践之岂与夫世儒炎炎詹詹徒以言语著作为声名者比哉先生少善病自闻道来战胜神王壮岁遂寡疾平居淡泊无他好独好射好奕每出必弢弓以从与客奕至忘寝食角巾散步疏髯广额逍遥如神仙人皆以为王先生目得大还何论耆耋乃辛未秋忽病带下数日寖剧殁时神色不乱顾谓诸子曰我生平无善状惟于此学稍有窥见庶几得全归以无负尔祖命名之义从容咏黄鹤诗而逝先生之于道深矣 

　　○刑部司狱王敏传（方孝孺） 

　　方孝孺 
　　王进德者名敏台之宁海人其上世多为儒以进士□予宋而从兄王业字蕴德尤文而贤进德儿时从长□窃观县庭见县令威仪甚盛叹曰吾岂不足为彼耶从兄闻而奇其志因令入县学为诸生同舍治经为文辞者易进德年少问其文法靳不以告进德愤且奋兼日夜攻习不休踰年辄出其上进德气刚有廉隅不与人为狎其所为事每欲异恒人其家固贫当其为学饥渴归取杯水饮休休然若饫梁肉者人非其类虽欲饮食之不能也尝与友夜读空舍中夜半邻女叩门求宿甚哀其友欲纳之进德扣门厉声骂曰吾在此谁敢入因疾呼使闻于外其友愧谢不敢出声女逸去后学舍诸轻荡士指目进德相戒不敢为非义或饮酒欢笑闻其欵步即皆畏避始易之者至是皆叹服之会太学征郡县士遂贡于京师试列高等廷议遣太学生分教北方赐衣陛见以行进德得太原时天子方注意太学学中少年被宠顾异甚入预近事外官见诸生秀才从京师来奔走伺候□贵戚重臣其分教者亦多骄横奴视吏民不为礼□德独以礼自约束如平时不后过涯分守令敬爱退相语以为儒者不可媚犯藩镇主将苦其清介□巳欲试其所为召使饮酒床帏妇人偏室酒酣内进德其中钥门以去进德入见媍人大呼排门取厩马乘之逃还主将惊谢称之以为难后征分教诸生还京师郡邑恐其人入奏发巳罪多赂以金钱贪者受至数百千缗进德一揖辞父老即行无毫发私奉旨监收嘉兴新城粮后督舟运粮输蜀峡江悍急行者多舍舟陆行为自全计进德坐舟中不顾曰王事君命也死生天命也祗君命以俟天命何以陆为后自全者多以失舟获罪进德拜监察御史旬以例免归再起为刑部司狱坐微法轮作赦归暴疾五月以洪武十五年五月初八日卒于家年三十有一进德容貌端伟有威重慎交与不挫屈于人而善事父兄得孝敬意其所从学从兄蕴德方进德卒时为纪善于燕王府还书与弟琦相吊极痛惜之琦有文章谨操行有名然常语人谓不若进德叶伯巨居升郭浚士渊皆奇士伯巨以上书论分封事死浚亦言事后以它事死二人皆负豪气不服人至称进德则自谓圭如也赞曰金华胡翰先生高介人也尝与余论独行□自言于衢得一人曰□琟余昔至京师见琟故尝□□□□敝衣绳履问累然卒□穷死然其论议□荦不少贬而进德亦喜琟为人古所称方以类聚者进德与琟之谓耶迹进德操持可谓笃义君子矣而所遭乃如此子罕言命其以是夫 

　　焦太史编辑国朝献征录卷之四十七终 

　　●焦太史编辑国朝献征录卷之四十八 

　　南京刑部一（尚书） 

　　◆尚书 

　　资善大夫南京刑部尚书东安施公礼墓表（郑雍言） 
　　资德大夫正治上卿南京刑部尚书丽水薛公希琏神道碑（彭时） 
　　资政大夫南京刑部尚书钱塘杨公墓碑（彭时） 
　　南京刑部尚书耿九畴传 
　　资善大夫南京刑部尚书谥清惠耿公九畴墓志铭（彭时） 
　　南京刑部尚书刘孜传（实录） 
　　赠太子少保谥庄懿南京刑部尚书周公墓志铭（刘珝） 
　　资政大夫南京刑部尚书观庵张公瑄墓志铭（童轩） 
　　刑部尚书郑公时传 
　　南京刑部尚书郑时传（实录） 
　　资政大夫南京刑部尚书赠太子少保翟公□墓志铭（李东阳） 
　　南京刑部尚书陈公道神道碑（刘徤） 
　　南京刑部尚书赠太子少保谥清简樊公□□状（顾清） 
　　南京刑部尚书潘公蕃传（戚元佐） 
　　资德大夫正治上部南京刑部尚书赠太子□保立齐吴公洪神道碑（费宏） 
　　资德大夫正治上卿南京刑部尚书刘公□□状（文征明） 
　　资德大夫正治上卿南京刑部尚书赠太子少保戈公瑄墓志铭（石珤） 
　　荣禄大夫南京刑部尚书陈公寿墓志铭（杨一清） 
　　资政大夫刑部尚书太子太保谥康敏赵公鉴墓志铭（严嵩） 
　　资善大夫南京刑部尚书梧冈孟公凤墓志铭（刘玉） 
　　南京刑部尚书谥简肃方公良永墓志铭（彭泽） 
　　南京刑部尚书周伦传 
　　南京刑部尚书顾公璘传（京学志） 
　　资善大夫南京刑部尚书赠太子少保箬溪□公应祥行状（徐中行） 
　　南京刑部尚书谥荣靖翁公漙行状（孙应奎） 
　　南京刑部尚书冯公岳家状 
　　南京刑部尚书林公略传 
　　南京刑部尚书行庵陈公其学志铭（余继登） 

　　○资善大夫南京刑部尚书东安施公礼墓表（郑雍言） 

　　郑雍言 
　　施公讳礼字仲节其先镇江丹徒人曾祖亨潜德弗仕祖廷宗有文武方畧元季以武功历官至镇江帅府万户侯父伯诚承大父命赴都请给告身既至适青徐兵起道梗不得归慕东安风土淳美遂定居焉由是世为东安人公身长广额自幼才识过人孝亲友兄乡党称之名闻上官即选为邑庠弟子员读书为文不烦师资制行尤迥出辈流未几以诗经领乡荐洪武丁丑登进士第历行人司副河南参议以方正寡合罢免寻起任淮安府知府复以絓误被谪所居岑寂行橐萧然略无怨怼意衣食惟资僮仆耕种一贫如洗优游自得若忘羁旅者永乐三年被召回京除山东道监察御史九载升大理寺丞寻迁少卿至署行在刑部事升行在刑部右侍郎九载升刑部尚书平恕之心益坚蘖之操愈励蒙廉慎宽惠之褒封及于祖父母父母妻室焉公措履方正性度宽平慎威仪寡言笑犯而不校断狱剖决如流未有不得其理者同寅诸公每比拟于皋陶之复作又尝闻公为御史时有曰吾于此职不敢以讦为直以察为明惟就事论事识者巳谓公有大臣体自是扬历中外经事四朝始终一致于一动一静鲜不由于礼义雍容廊庙于以崇尚名节于以保完正气有不可一言一事葢尽其为人者讣音之辰上即遣官谕祭每自痛泣天不福朕失吾皐陶也敕赐修坟墓立碑石以表异之噫生顺死安一代重臣又复何愧庸书其□于墓以示不朽云 

　　○资德大夫正治上卿南京刑部尚书丽水薛公希琏神道碑（彭时） 

　　彭时 
　　天顺二年秋七月二十有八日南京刑部尚书薛公以疾终于私第之正寝讣闻　天子嗟悼遣官谕祭且命有司营葬公讳希琏字廷器姓薛氏栝之丽水人高祖以来世有积德祖讳福赠刑部尚书祖妣氏赠夫人父讳道铭累赠监察御史刑部右侍郎加赠刑部尚书妣方氏加赠夫人公生而颕异聪敏年十二选补邑庠弟子员读书一过即知大义小心端慎如老成人识者以公辅期之永乐癸卯领浙江乡荐宣德五年登进士第寻诏归进学后三年赴召观政兵部拜贵州道监察御史负气敢言不事讦直正统元年按治于河南克持风裁骎骎有时誉矣又明年巡京市塌坊塌坊者四方百货所聚也利博而奸生商贾患之京尹以为言　上命察之不踰月而权豪罔利者屏息上下便之考最赐敕进文林郎五年廷选宪臣俾奉玺书分行天下举备荒之政公直江西所至以便宜刬奸弊广储蓄增筑陂塘以兴水利变通有法宽猛得宜吏服而民赖之能声益着事竣擢刑部右侍郎八年畿内广平等府旱且蝗命公往视至则黜赃吏蠲逋负弛征输严令捕蝗蝗乃息□月大雨者三苗稿复苏民以不流亡未几往理凤阳等处屯田宿弊一清军民两利十年巡抚直隶保定淮安等一十二府事有便不便者施罢不俟日尤急于宣上德达下情民用感悦十三年夏复往凤阳赈饥民赖以济是岁闽寇邓茂七作乱师征踰年始克之而郡县凋弊尤甚公受命镇守其地抚辑人民既而残寇罗丕复起公请调兵讨之昼夜筹度知贼党迫胁者众遣人抵其垒谕曰若等皆平民苟能自新吾当上请贳若罪不然将殄灭之无遗育乃巳尔无悔不日降者数万计先是有迯入海者闻之亦弃兵自縳诣麾下待罪公悉释之使归田里其负固不服者纵兵击之擒斩殆尽闽寇乃平以功升刑部尚书景泰三年行考察政命公之山东公廉问以实罢黜贪鄙者二百五十余人顷之山东旱蝗公祈祷于泰山雨而蝗息经营赈贷活饥民百八十余万口是年赐诰进资德大夫正治上节赠封父母妻如其秩天顺改元　上简贤图治任公以南京刑部尚书公益感激用法明审而存心一以仁恕刑无冤滥至是卒享年六十公为人忠厚端详气貌温雅事父母笃于孝敬居丧哀毁如礼教子弟严而正与朋友交和以诚居官谦约不以贵势骄人御众宽而有制用兵持刑不杀无辜尤谙练政务前后奏疏百余章皆忧国爱民之计至于处大事决大议一言而定人莫测其际呜呼公可谓有德有烈者矣是宜刻石墓道以贻久远且以彰我朝任贤使能之盛 

　　○资政大夫南京刑部尚书钱塘杨公墓碑（彭时） 

　　彭时 
　　天顺戊寅十一月二十一日南京刑部尚书杨公卒于家又明年庚辰其弟宜之子埏会试来京请于予曰先伯父历任于朝几三十年功名事业着于中外惟是墓隧之碑宜有文以诏□世而缺焉敢以为请倘一言庶几其不朽也言□因授予状按状公讳宁字彦谧姓杨氏世为钱塘人曾祖本仁祖源俱隐德弗耀父讳升有文学行谊卒官徽州府学教授因留家焉公生而颕异甫三岁祖父引至膝下口授以诗即应口成诵八岁能通大学语孟十一而能属文十八即以春秋魁永乐丁酉京闱乡试两赴会试中乙榜不就宣德庚戌中第二甲进士第一人寻诏归进学壬子赴召明年拜刑部主事谳狱明恕蔚有时名正统己未麓川宣慰思仁发反寇虐邻境朝廷命将征之简文臣有才识者随征公其首也师次麓川境贼遣人欵军门约降主将欲许之众莫不喜公独进曰不可兵未加而敌降是诱我也许之惧有后悔弗听又曰必欲许之请严兵以备不虞又弗听固请不巳众谓公迂檄令督运于金齿不旬月贼众奄至士卒多陷比还京将兵者率以失机被谴公独蒙褒赏升郎中岁辛酉大举伐麓川总督兵部尚书王公骥知公料敌之审也仍以公行师入境王公指授诸将进取方畧以公督战乃渡江攻上江贼砦贼矢石如雨公奋不顾身督战益力士卒咸用命遂克之又进攻杉木笼山贼栅险拒守公曰贼狃于前胜当多方以误之使不暇并力乃可图王公用其言令诸将各视形便以进诸道俱奋连破七砦斩陶孟翥等余□奔溃遂乘势捣贼巢围之贼以死守昼夜攻战不□因乘风举火烟焰涨天贼不知所为死锋镝及堕崖溺水者不知其数师还　上亲宴劳于奉天门赐公白金楮币升刑部右侍郎壬戌丁母袁夫人忧甲子奉命参赞云南军务至则练兵伍督耕屯兴利去害不以私挠而于怀抚远人尤尽心焉先是有头目恭项者常効力随征公于是请置陇川宣抚司以恭项为宣抚用旌其义民夷悦服有言腾冲险要宜城之以控制蛮夷者　上命公往城或谓公其地险恶多瘴非时之辄死盍徐图之公曰我知奉命而巳遑恤其它即往相地度工计费勉励将士使效力越□旬有五日而毕工因建学舍选生徒令务学以变夷风自为文刻石纪其事先是麓川贼首逸于□至是公以城完民且效顺谋所以致贼计乃简锐师若将有所向者先遣使奉词责缅缅人惧求出贼自效卒诛大憝函其首以献自是朝廷无南顾之忧丙寅侍郎侯琎代公还朝丁卯暨戊辰春　上以清明谒祭三陵俱命公留守未几闽浙东广草寇窃发师征未宁江右密迩三境惧有侵轶患朝廷命公巡抚公至按视郡县当贼冲者增城垣立排栅以断要路团集乡兵训以武艺贼有侵轶者辄击斩之以故贼闻风畏避不敢犯公于是时益镇以简静睱则徧历诸郡宣上德达下情崇奖学校询求民瘼而弛张之远近畏慕景泰初还京奏对称旨有金织文绮羊酒之赐明日拜礼部尚书与毘陵胡公恊心政务济宽以严人谓得体后二年以病足艰于步履调南京刑部在刑部五六年断狱一用宽恕民以不冤蒙赐诰赠曾祖祖父俱尚书曾祖妣祖妣妣俱夫人天顺改元致仕家居踰年以疾卒春秋五十有九讣闻遣官赐祭营葬公天资孝友年十四适其父教授承诏预修永乐大典公随侍至京既而父疾且卒公于侍汤药备棺敛无不致谨扶柩归葬于钱塘及第进士归母夫人在堂朝夕侍养谨甚会其第宜领乡荐而公亦被召乃谓弟曰母之所生惟我与尔今俱出母何恃以为养邪弟感其言养母以寿终乃仕公友爱其弟无间终始待乡党朋友一以信义事上以忠莅政以□临民驭众严不刻宽不缓所至有惠于人而性识机警才器宏伟处事务存大体众中出言清辩有条听者忘倦故识与不识无不称道其为人而慕仰之其学博览经史尤长于春秋自少即驰名场屋所作诸文有白云稿卧云稿藏于家 

　　○南京刑部尚书耿九畴传 

　　南京刑部尚书耿九畴字禹范山西平定州人父綗任河南卢氏县教谕遂占籍焉九畴永乐甲辰进士宣德中授礼科给事中正统初升两淮盐运司同知巡行诸场痛革宿弊丁母忧盐场数千人诣阙乞留之寻升盐运使戊辰以诖误逮至京师事白升刑部右侍郎未几有边警命留守京城凤阳岁凶盗起奉敕抚安乃留英武飞熊诸卫军耕守以杜奸宄觊觎之心招徕流民七万余户两淮鹾政自九畴去任多废乃命兼理之复举行焉又命巡抚江北诸郡景泰初审录诸郡重囚多所原宥有诬何菊家杀人者九畴验无实释菊人服其明代还复镇关中革弊黜贪威望大振边将请于临洮诸卫添取防兵朝廷下九畴议九畴言边城士卒不少为将者果能严纪律精练习勤抚恤则人人自奋丑虏不足虑不然添兵徒冗食耳又以边民春夏就田耕作秋冬入堡避寇言边将所以御寇卫民请止其移不能卫者罪之言切时弊转右副都御史仍镇其地有司买羊角以供灯费疏止之继以灾异诏求直言九畴上疏愿延儒硕以广聪明公赏罚以别忠邪择守令以惠黎庶简将帅以固边疆优诏答之天顺改元　上复位谓□□曰耿九畴廉正人也即召为都察院右都御史九畴自幸遭际首言五事　上皆嘉纳之时边情不宁将臣怠命九畴将率诸道御史劾之事泄反为所诉下狱出为江西右布政使寻升四川左布政使明年召为南京刑部尚书天顺四年八月以疾卒遣官谕祭有司营葬九畴天性廉介自奉俭约敦崇古道慕赵清献公为人严毅不挠权贵敬惮虽累遭谗困而不变所守自号恒庵 

　　○资善大夫南京刑部尚书谥清惠耿公九畴墓志铭（彭时） 

　　彭时 
　　公姓耿讳九畴字禹范别号恒庵其先束鹿人后徙乐平今为卢氏人父祖以上在金元时多名德具载耿氏家乘父讳絅永乐初卒官卢氏教谕因留家焉妣和氏初娠公时梦神人自冠山至觉而公生公幼颖敏秀发七岁公授以大学书受四日背诵终篇不一字遗父甚奇之弱冠补弟子员中永乐丁酉河南乡试登甲辰进士第宣德中擢行在礼科给事中考最赐敕赠父如其秩封母太孺人妻高氏孺人正统初以大臣言鹾政之弊思救以人特升公两淮都转运司同知公通变有法弊革利兴公私便之尝条□复灶户均撘爪出赈济节样盐立刑官数事而均节二者为着令及丁内艰去民攀留不得伏阙请还公者三千人乃起复公为运使公至循法责效政声益彰门绝私谒虽童子亦颂其廉顷之以诖误就逮事白廉能益彰超拜刑部右侍郎公持巳平恕用法不苛屡以疑狱持同官可否比上闻多是公议时侍郎丁公鈜□精法律独推重公曰耿公明决吾辈所不及也寻独领部事一时刑狱号称清平未几中州民流渡淮者众患且不测公奉命之凤阳巡视抚安因请以英武等九卫官军留屯田以守复招徕流冗俾附籍得户七万余婚姻树畜许与土著相通奸不得发境内晏然两淮鹾政自公去后辄废至是公兼理之更张条戒曲尽事宜仍奏罢岁漕江南羡米易盐法以登正课公私始复称便寻奉命兼巡抚杨□淮安滁和诸府州宣布德意令行禁止间录重囚究心平反得原者二十六人代还民歌思之岁壬申赐诰进通议大夫赠祖父父俱刑部右侍郎祖妣妣俱淑人妻进封淑人是年奉命镇守陜西至则绳违纠贪威望大着累疏止边将添兵之请罢边民拘那之制申饬边防具有方畧明年改都察院右副都御史仍镇陜西会有灾异求直言公以延访儒硕进讲经筵精选举申赏罚任守令简士卒为弭灾要务条具以陈且言乞加放黜以警庶位闻者叹伏耀州民为妖言守臣以反闻逮捕三百余人公曰此本狂妄实非反也悉以减死论天顺元年　上复正宸极思公廉正可大用驿召至京特升右都御史俾总台纲间召见便殿嘉奖甚至时公之子裕任给事中公言父子同在法从非宜乃改裕官翰林公感激图报益力首进五事其一崇廉耻以励士风其二清刑狱以召和气其三劝农桑以厚民生其四节粮赏以劝军士其五重台谏以振纲纪悉见嘉纳适有玺书戒饬风宪公因激励台属风纪为之肃清断狱无冤羣情悦服时武臣有怙宠挠法者公将率台属劾正之反被诬构及当廷辩同官者惴恐辄扳引冀免公独引以自归曰此实出某意也闻者多之既而左迁江西右布政使命下即行不色愠俄迁左布政使莅四川振作蜀藩肃于内台明年召拜南京刑部尚书介特自将不阿势近益以直枉洗冤为巳任君子谓得大臣体天顺四年八月廿九日以风眩疾卒年六十有五讣闻遣官祭葬如礼公体貌丰厚不妄言笑性孝友遇亲忌日哀恸如初丧事其兄如父闺门如对大宾行巳外和内刚好善嫉恶出于中诚敦崇古道视流俗若将凂焉论事是非不苟尤严于君子小人之辨坐是恒与人寡合居官莅政以忠勤为本所至有惠于民廉洁正直之操终始不渝所上章疏多经国大体诗文雅正类其为人然不喜留稿有耿氏家乘西秦奏稿藏于家 

　　○南京刑部尚书刘孜传（实录） 

　　实录 
　　南京刑部尚书刘孜字显孜江西万安县人举进士授监察御史正统己巳之变有献南迁之议者孜时巡按辽东驰奏乞斩言者以安人心既及期当代众议以边务方殷孜为将士所惮遂更留一岁寻擢山东按察使冉迁左布政使荐升右副都御史巡抚南畿浙西财赋自周忱后代者多有纷更孜下车首访忱善政斟酌举行不事烦扰民甚便之未几迁南京刑部尚书孜惩南部法令久弛一切矫之以严人多惮之成化四年六月卒年五十八讣闻赐葬祭如例孜廉慎精审然执法过严或流于刻不喜其人偶有过犯因事中之甚至深文巧诋云 

　　○赠太子少保谥庄懿南京刑部尚书周公墓志铭（刘珝） 

　　刘珝 
　　成化二十年五月六日南京刑部尚书周公卒于家春秋七十有八讣闻　上遣官谕祭命工部营葬域赠太子少保谥庄懿公讳瑄字廷玉别号葵轩世为山西阳曲人祖考讳温甫考讳杰皆以公贵赠资政大夫都察院右都御史祖妣任氏妣张氏赠夫人公幼异凡儿资政公甚爱之时有谭曾二先生皆国初名贤亟遣从学洪熙乙巳选入郡庠为生员宣德乙卯登乡试会试中乙榜不就入太学学益进正统甲子□吏部铨授刑部江西司主事精究法意谳狱明审尚书金公于羣属中独器重公凡大狱必以委之有死罪囚累诉其枉公乃微服访之累月一日至城南闻村姥言其事果冤囚得释给事中翟让御史刘训给燕山左卫钞诬官盗取下法司公辨其诬由是贤声大着丁卯奉命录南北畿重囚所至多平反者己巳北征部属当扈从者率多托疾公毅然请行被重创而还景泰初升署河南司郎中事有校尉受赃纵真盗而以宿雠寘其间欲陷之死公力辨之校尉□坐公视狱有囚八百人时天暑惧有病死者三日尽发遣之众以为有片言折狱之才时刑部阙右□郎吏部推公代之公益尽心以洗冤泽物为巳任辛未陪幸太学有彩币之赉顺天河间二府民饥敕公往赈之二府素无畜积又连遭大水公条奏八事一裁省各处冗官二停征当岁粮草三添减军士粮草如□四免追久负马赢牛羊五暂罢供应柴炭夫役六皇庄湖泊之利恣民悉取七招商中纳盐粮损其斗数八□水次官仓之粟济民事下户部不能皆从而招商借粟之说尤以为难　上闻诏特从公议公又为之具耕牛种子以便于民时亢旱苗稿公行部至武清恳告于上下神祗是夕大雨明日至沧州尚书马公家居谓公曰昔有御史雨今为侍郎雨矣秋大熟戊寅升左侍郎有二品袭衣之赐癸未命掌工部事又命掌都察院事成化乙丑今　上改元命公祭告中镇霄山及晋代渖三府先生因得过家省墓会族乡人以为荣未还升右都御史总督南京粮储至则严告戒袪宿弊有侵盗为奸数辈悉惩以法谪戍远边仓场为之肃然南京守备大臣辄欲校斛以侵公公上疏劾其非六科十三道复交章论之由是守备者被切责乃己未几上南京城守事宜八条及每岁朝京多所建明戊戌南畿籴贵诏公发京庾之粟贱鬻之以平其价民食不艰畿辅乃安是岁升南京刑部尚书公告戒诸司事非会勘者不得出五日以是无滞狱尝值瘟疫轻罪悉纵遣之曰有事则召对欢声载道南部起自洪武间至是倾圯公得请重修而益以私俸轮奂一新甲午以考满乞休致　上勉留继又上章复固留冬以三载满入见始得允公先世业医无由产迨公仕毕力公家不及私且久住金陵乐其风土遂仍归江南寄籍江宁葢公之归也日与故人亲戚饮燕登眺甚乐久之失明子经闻□请归省见公饮食谈论如旧意其福寿方殷未艾也经还朝后三年而公不可作矣年七十六子八人长即经天顺庚辰进士历翰林检讨累升左春坊左中允次纶太学生次纮成化戊戌进士南京吏科给事中次紞次缙次绅次綖次维惟公德性宽宏气度详雅修髯长身议论英发平生所历官皆循序而得不枉道以千人在国子时同堂生相邻丧妻无所得槥公因家人送赀至倾橐与之为主事时有罪人贫不能输官纸将鬻幼子诀别不忍闻公以折粮绢偿之还其子事亲最孝遇时节老犹悲泣出入两京法司□四十年无毫发伤人害物之举至于领赈贷□□庾活民利国之功尤多故位登八座寿几八袠子孙二十余人策名甲科联官清要以并承于公后则公之荣名始终庆泽宏远一时岂多见哉 

　　○资政大夫南京刑部尚书观庵张公瑄墓志铭（童轩） 

　　童轩 
　　公讳瑄字廷玺别号古愚晚号安拙翁再号观庵系出宋忠定公后世家句容曾祖日宣元滁学教谕因侨寓于滁国初徙江浦遂占籍居焉祖克让忠信孝友为乡人所重考俊民行在左军都督府都事以言事谪戌保安卫后用荐至京公时甫十岁妣丧随考与姊李恭人僦屋以寓行装屡空考后授知县德清日趋公务公每旦受书于李参人考爱而器之曰吾祖有掩遗骸数万者吾门昌大其在是儿乎后果以公贵祖考俱累赠资政大夫南京刑部尚书祖□□妣郑黄朱顾俱赠夫人初正统间公为县学生始业举子受礼经于姊夫李公侃寻中应天府辛酉乡试刊其经义于录明年李偕公同登壬戍进士观政户部李公后官至都察院佥都御史公以师礼事之终身奉李恭人如其母未尝少衰甲子授刑部四川司主事时司寇俞公士悦待属甚严每称公贤能以励诸司戊辰以外艰去职景泰辛未服阕仍除湖广司主事明年升员外郎时太子少师兼吏部侍郎江公渊奉命南京等处公干奏公才能欲与之俱适江以忧去不果是冬升四川司郎中癸酉升知府吉安吉安民号徤讼日不下数十百人公断如流且屡辩疑狱痛革吏弊发奸摘伏如神吉民畏服然吉俗信鬼岁刻木以像神且冠裳聚众迎送以徼福泽公禁之弗听出遇诸途遂叱令弃像水中民首倡者悉寘诸法无何公遘重疾郡之长老皆曰神为崇也请复者公执弗许病亦寻差郡民给路引者前例每引取银四分谓之堂食前守悉为巳有公遵旧制秪收楮币一贯仍为公费丙子夏郡大饥公申上司不候报辄发廪以赈民赖存活者多郡学诸生有匮乏者辄分俸给之若彭教罗伦曾彦辈皆为伦魁实公所造就也僚属廉而贫者家有婚丧皆设法助之又建阁于学以藏御书建祠于郡以祀忠节文庙府治桥梁道路皆修治完整公私一新时巡抚都御史韩雍气焰烜赫郡邑皆望尘罗拜惟公不为屈葢公居官刚正严明吏部每考治绩恒居天下第一天顺庚辰遂由郡守升广东右布政使去吉之日老稚扳留不获复建亭刻石以图不朽公至广曾广西流贼越境攻破属邑连山公督官军擒杀贼首莫文章等筑城堡改邑治民赖以安贼徒周公转等啸聚于阳江县黄江屯岁久道路不通新兴县顽民邓李保纠结流贼杀害居民逋负粮差者几二十年官不敢诘公皆剿除之甲申流贼复来刼掠民被害尤甚公复会兵追杀贼乃遁去大藤峡蛮贼屡肆猖獗朝廷两出师给彩银牌等以旌军功公累受彩一十八疋银牌一十四面特赐公大红织金云鹤衣一袭银锭宝钞尤多又尝躬督各属造预备仓六十二处修理陂塘圩山四千六百六十六处修筑广州新会等府县城垣一十二处广袤寻丈若干甃以砖石俱因民利而利之无一怨者戊子转左布政使先是各该吏典知印承差会同巡抚三司等官参拨公曰此布政司事也专之人莫敢侵己丑冬公满九载当赴京军民千余奔走乞留于是巡抚镇守等官交章荐公学行才识刚方仁惠乞留在任以慰民情诏可其奏辛酉朝廷锡诰命有操存端方才识通敏之褒封赠三代壬辰奉敕升都察院右副都御史巡抚福建初所属郡县多无粮储公命各建仓廪劝富民出粟以备凶荒民至今赖之沿海官军先因事减支俸粮三十余年遂以为例公知其贫命依旧支给官军感惠立石颂德闽安镇出海有二港胜国时有铁索横截港口以□海寇岁久废没公奏命所司造铁索三每索长百有余丈两山维以铁桩中以船二十只驾之小港如大港之制而索差短由是海寇绝迹莫敢往来山寇林寿六魏怀三等攻刼镇城岁久不获其镇守等官屡被责公至尽皆成擒福安寿宁县等地邻江浙强贼羣聚阻塞道路公擒贼首叶旺叶春余党尽散朝廷降敕褒之镇守太监卢胜暴横公以闻遂革去镇守人民称快闽俗信阴阳拘忌有殡于家十余载者公督属责葬不数日出葬者七千余棺甲午秋又奉敕巡抚河南风纪益振诸司少有不职公或知之辄惶惧谢罪时按察使何乔新副使陈选并有廉能声公奏闻旌异后俱至大用人谓公知人河南军粮二十七万石先在元城县交兑公以为元城非河南所属难以钤制改置仓于彰德水次军民称便乙未秋公以例入京议事因奏时宜若安插流民责成守令修举武备甄拔滞才等一十八事该部皆议而行之河南大饥公发廪赈济仍于城四门及各寺观设粥以给饥者出官库衣布以给寒者无居止者查关厢空屋土窑以处之活民不啻万数戊戌改南京刑部左侍郎因见广东司事繁即添主事一员累岁系逮罪囚不旬月间各得其情问拟如律自是狱无冤滞□寅秋以都御史侍郎通九载考满赴京升本部尚书南京御史何舜宾等坐赃罪徽州富民许通叟强夺人田当道为嘱公不听咸正以法丁未春公齿七十有□□章恳乞谢事寻授诰命赠封三代如制公居家□□□爱每遇初度未尝茹荤饮酒岁时祖考忌辰亦必斋戒祭祀诸弟妹六人侄四人婚嫁教育之事公皆身任之先世产业悉让诸弟仍以俸资周之虽疏远宗族亦使得所初公将生母梦神授一儿既而诞公容质俊丽目光烱然孩提时性识聪敏稍长博□经史屡以学问师范于人为诗文才思溢出下笔立就自成一家且天性俭约于物无所嗜好惟聚书万卷居官几五十年自奉如寒士其视势利葢泊如也一日偶得疾未属纩前数日犹作送储考功赴召序闻地震起坐作诗皆忠君爱国之语人多诵之平生所著有香泉稿二卷粉署余闲稿一卷凝清集八卷闽汴纪巡录十七卷奏议八卷南征录三卷安拙类稿若干卷公生于永乐丁酉卒于弘治甲寅春秋七十有八公既卒　上遣礼部致祭于家工部造墓域于江宁县安德乡唐家山之原 

　　○刑部尚书郑公时传 

　　郑时字宗良简重端悫植性孝友登进士任监察御史以戆直出令内乡都御史王竑力荐之超补延平郡守有异政民咸颂之立去思亭以纪其绩成化丁亥父母继殁闻丧即刻奔赴庐墓三年有白兔驰扰之异有司欲上其事公极力追止会岁饥发廪为粥里人贷券悉焚之历官都御史巡抚陜西陜大饥公百方赈恤民赖全活时矿盗猖獗设策弭息而宁羌等处山谷深阻寇藉为薮乃奏设县治巡司职专攻守未几寇皆遁去成化末有左道嬖幸者公上言利国保民五事辞多切直触时讳寻谪贵州参政弘治改元　上嘉其忠荩召为左副都御史进兵部侍郎寻转司寇三载屡疏请老诏允之命给尚书诰命以归囊无余资家仍旧产居六年以寿考终赠太子少保　赐葬祭至今乡评重之 

　　○南京刑部尚书郑时传（实录） 

　　实录 
　　南京刑部尚书郑时字宗良直隶舒城县人景泰五年进士授山西道监察御史历延平福州一府知府四川左参政按察使湖广左布政使进都察院右副都御史巡抚陜西适关中大饥盗□时督属擒其□魁而谕散其余党地方以宁成化末上疏言尽诚□以格天心明礼仪以绝妖妄减进贡以苏困穷绝传奉以杜侥幸重名器以待有功五事当道有恶其过直者左迁贵州参政弘治初复升右副都御史抚治勋阳再巡抚湖广召为南京兵部左侍郎进南京刑部尚书以年老乞休疏三上始允弘治十二年八月卒年□十有七讣闻赠太子少保　赐祭葬如例时居官有廉慎名居亲丧尝庐墓三年有白兔驯扰之异云 

　　○资政大夫南京刑部尚书赠太子少保翟公□墓志铭（李东阳） 

</div>
    <div class="pagination">
<a href="国朝献征录_page77.html">上一页</a><span>...</span><a href="国朝献征录_page73.html">73</a><a href="国朝献征录_page74.html">74</a><a href="国朝献征录_page75.html">75</a><a href="国朝献征录_page76.html">76</a><a href="国朝献征录_page77.html">77</a><span class="current-page">78</span><a href="国朝献征录_page79.html">79</a><a href="国朝献征录_page80.html">80</a><a href="国朝献征录_page81.html">81</a><a href="国朝献征录_page82.html">82</a><a href="国朝献征录_page83.html">83</a><span>...</span><a href="国朝献征录_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
