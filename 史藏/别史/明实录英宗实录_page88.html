<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 88 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 88 页/共 263 页</h1>
    <div class="content">　　○毛怜卫右都督李撒满答失里奏愿居京自效  上从之赐名曰忠
　　○甲申  上御左顺门召礼部尚书胡濙等谕之曰洪武以来寺院庵观已有定额近年往往私自创建劳扰军民其严加禁约除以前盖造者遇有损坏许令修理今后不许创建敢有故违者所在风宪官执问治以重罪若纵容不问一体究治不宥
　　○建献陵卫及府军忠义等卫仓
　　○授陇川宣抚司头目刀木立刀怕年曩换罕贤歹俱为百夫长仍赐冠带从总兵官沐昂等言也
　　○镇守狭西兴安侯徐亨奏西安左等卫军人倒死牧马属岁荒歉无从陪偿乞暂停徵俟丰稔之年追纳从之
　　○直隶安庆府通判胡暕等坐受属县馈金为巡按监察御史周铨所按暕等亡入京讦奏铨酷刑逼陷状且言逼陷人有至死者都察院请收暕等验状事果涉铨以闻  上命锦衣卫遣官并执铨鞫之
　　○敕巡抚辽东右佥都御史李纯曰辽东东北地方广阔军马众多官军俸粮马草俱凭供给近年都司卫所多私役军余将膏腴者耕种收利入己硗薄者拨与军屯有名无实致军人饥寒切身今特命尔代副都御史李浚巡抚提督屯种并管收支粮草务在区画得宜敷宣德意一应官吏人等除军职具奏外其余就行拿问盖国家以边务为重简任贤能人臣奉职以忠信不欺为本尔或不谨悔将无及钦哉
　　○乙酉敕谕沙州卫都督佥事喃哥都指挥使克罗俄领占赤斤蒙古卫都督佥事阿速指挥佥事薛令及头目人等曰今阿端地面使臣舍黑把哈兀丁等朝贡回还朕念其道里遥远已敕甘肃总兵镇守官遣人护送至尔处尔等宜各令人马护送至哈密地面然后听其自去毋致疏虞用副朝廷优待远人之意如尔等不严切钤束部属致强横之徒于路有所侵挠尔等之罪并治不宥
　　○礼部尚书胡濙奏三月十五日殿试举人请执事官  上命武英殿大学士杨溥吏部尚书王直兵部尚书徐晞刑部尚书金濂工部尚书王卺右都御史王文户部左侍郎李暹通政使李锡大理寺卿俞士悦翰林学士陈循曹鼐侍读学士苗衷为读卷官
　　○丙戌哈密忠顺王倒瓦答失里等遣使臣哈只马黑麻泰宁卫都督拙赤遣指挥同知失连帖木儿等来朝贡驼马及玉石等物赐宴并彩币表里纻丝袭衣有差升失连帖木儿为都指挥佥事仍命哈只马黑麻失连帖木儿等赍敕及彩币表里归赐其王及拙赤等
　　○丁亥满剌加国使臣谟者那锡兰山国使臣耶巴剌谟的里哑等乞赐纱帽及钑花金银带从之
　　○戊子  上御奉天殿策试举人商辂等一百五十人制曰自昔二帝三王致理之道必选任贤才以敷政化安中国而抚四夷其见诸载籍靡不足为后世法也下迨汉唐宋贤明之君亦皆锐意于斯而其人才治效有可以比隆于古欤洪惟我  太祖高皇帝奉  天明命统一华夷德威所被罔不臣服  太宗文皇帝嗣登大宝制治保邦光前裕后  列圣相承咸隆继述是以群贤汇进教化旁洽海内乂宁夷狄宾服功德之盛吻合古昔而无间朕缵承鸿业仰惟  祖宗之彝宪是训是行屡诏中外简拔贤才亦得人为用矣诚欲九德咸事野无遗贤举错之法尚有可行者乎申敕诸司修明治理亦既建立事功矣诚欲百工惟时庶绩咸熙督劝之典尚有可举者乎内而中国生齿之繁因其性而教养之矣诚欲使皆阜厚化成同归于至治尚何所加乎外而蛮貊近悦远来因其俗而怀抚之矣诚欲使皆讲信修睦相安于永久尚何所施乎夫治道有本而推行有序不法诸古无以施于今泥于古而不通于今亦不足以为治诸生明于道艺必讲之有素悉著于篇朕将览焉○敕云南总兵官左都督沐昂参赞军务右侍郎杨宁曰得尔等进缅甸卜剌浪木叶书约尔等及木邦罕盖法至贡章付贼首思任发而罕盖法书又称卜剌浪欲讨地方执送贼首俱未的确敕至如缅甸及木邦报至尔等审察事情酌量区处不可擅动军马或为所乘堕其奸计如有实报亦宜遣书奖谕令其解来重加升赏尔等为国重臣宜严重持久以待贼情之变切不可轻忽损国威令惟熟思审处务图万全以副委托之重
　　○升松潘卫正千户李鉴为指挥佥事从夷民奏保也
　　○先是云南都指挥佥事万珹临安卫指挥使华嵩俱坐罪降珹为事官嵩充军立功至是总兵官沐昂奏珹等甸尾剿寇功  上命珹为指挥同知嵩为副千户俱守边卫○镇守狭西右都御史陈镒奏臣巡视甘肃一路城堡壕堑浅狭不堪御寇宜令开浚深广其小堡城上多设械器四面各置小楼以备瞭望递运所及马驿堡内军余人等亦给械器操练令掌堡驿所百户督之自庄浪抵肃州一带山口虽各拨军埋伏哨守然不过百十人或二三十人若贼众突入岂能抗御其狭小路口悉宜砌塞余宽广山口及平漫沙场宜掘壕堑于墩台外以防奔突又宁夏洛阳川地当要冲宜立哨马营守备已上事宜俱委官修治第恐各官因循怠慢沮抑事机乞戒饬之上曰然兵部其移文总兵等官提督各营堡守哨官如议修饬敢有怠慢废事者重罪不宥
　　○永康侯徐安点闸安定门守卒卒有为他官所役者安遣别卒拘之不至杖所遣卒至死事觉下锦衣卫鞫验刑部论当赎徒还爵从之○四川黑虎寨贼首多儿太尝掠茂州境为官军所获与誓而释之未几复究诸寨叛夷入掠  上命鸿胪寺序班祁全往谕诸寨令擒多儿太来献者悉宥罪至是擒至京命集四川来朝番人诛多儿太枭其首行劫处以徇协从者俱不问以全有招抚劳命升一级
　　○有四人共盗一驴杀之者法司以禁例俱当死并以其户丁充边远军大理卿俞士悦等谓律同谋共欧人致死者为首死余从者俱杖今以一驴杀四人则是驴命反重于人矣请敕法司今后遇二三人或四五人共杀马牛驴骡者止坐其为首者一人死从之
　　○己丑华阳王悦燿妃徐氏薨妃潞州卫指挥使徐亨女永乐十二年册封至是薨讣闻  上遣中官赐祭命有司营葬
　　○庚寅  上亲阅举人所对策赐商辂等一百五十人进士及第出身有差
　　○西北方天鸣有声如鸟群飞
　　○辛卯宴进士于礼部命太师英国公张辅待宴
　　○升兵部武库司主事吴宁为职方司郎中职方司主事邹干为武选司员外郎
　　○都指挥佥事委铎奏奉敕带领官军往赤斤蒙古沙州等卫抚安夷人关过行粮除用度外剩有八十余石例应偿官被番夷人等求讨已行给散乞免偿为便从之○勒保定伯梁＜王卸-卩＞都指挥佥事马亮署都指挥佥事申忠曰命尔等提督大营五军官军往草场牧放马匹务要依时喂养无致瘦损仍禁约官军生事扰人蹂践苗稼并游荡逃回等顷俟秋后还京操练将实数开报兵部毋隐瞒作弊自取罪愆
　　○壬辰赐状元商辂朝服冠带诸进士钞各五锭
　　○襄陵王冲炑奏近于城北一里许筑菜园一所欲于良辰美景之际奉母妃游玩以适其情从之
　　○山西洪洞县奏本县普润驿滨汾水东以雨久堤岸坍决逼仓廒房宇请移置以远其害从之
　　○癸巳状元商辂率诸进士上表谢恩
　　○升四川叠溪千户所正千户李荣为松潘卫指挥佥事茂州卫百户谢真为副千户以擒番寇功也
　　○设四川名山县直隶青县僧会司置官降印记
　　○乙未开除狭西平凉府平凉县韩王坟地粮二十七石有奇山西平阳府临汾县平城郡主坟地粮五石有奇潞州潞城县黎城王坟地粮四石有奇
　　○命剌麻赏思隆为禅师先是赤斤蒙古卫都督佥事阿速等奏保思隆在边累效劳力又深晓佛法乞升其职故有是命
　　○礼部尚书胡濙等奏四川都司承差伍守初伴送番僧剌麻星吉等赴京进贡验其批文无星吉之名究其所以未经四川都司起送乃潜自跟随国师朝贡兹又告乞支应下程请俱送法司治罪  上曰俱宥不问番僧还与下程
　　○福建缘海民有伪称行人正使官潜通爪哇国者巡按监察御史陈永劾奏总督备倭署都指挥佥事王胜福建都司都指挥佥事贾忠等不严巡督俱宜究治  上命胜自陈忠等令巡按御史责状俾戴罪供职仍住俸三月
　　○丙申四川道士李太蒙私习六甲阵图等书且自为奏＜锍-釒＞令其徒上之有将星失色于层霄列曜少明于广汉明臣失位良将无权等语有司执送京师法司坐妖言当斩从之
　　○丁酉庆成王美埥奏自永乐元年颁降仪仗经今四十余年俱各敝坏不堪为用请赐新者  上曰今百姓艰难姑用旧者待丰年造之
　　○敕谕朝鲜国王李祹曰曩者倭贼出没王境王已生擒失剌沙也门等解来今复获其余党沙弥歹剌遣陪臣唐孟贤械送至京益见王忠诚卫国之心良用嘉悦然蠢尔倭寇凭负海岛鼠窃狗偷罔有悛心王宜严守备以保民生若复寇边朝廷必命官军剿灭之或复侵轶王境王宜调遣将臣捣其巢穴尽俘其类用宁边患则王之功烈将匹休于古之贤藩而垂令誉于无穷矣王其钦承之
　　○迤北鞑靼哈撒并脱脱迷失同妻忽秃鲁哈密鞑靼速答克伯帖木儿等来归贡马  上命迷失克伯帖木儿为头目哈撒速答为所镇抚俱于南京锦衣卫安插月支食米二石仍赐彩币表里纻丝袭衣纱布房屋床榻器皿等物
　　○己亥庆成王美埥奏近年连遭父母及妻丧费用浩繁虽有禄米一千石宫眷众多供膳不足兹欲为母修斋所缺彩币等物乞念亲亲少赐一二  上曰今百姓多艰朝廷事务成从减省请自从俭为之
　　○擢第一甲进士商辂为翰林院修撰周洪谟刘俊俱为编修
　　○命故少师兵部尚书兼华盖殿大学士杨士奇子＜禾道＞为尚宝司丞
　　○命推官刘琚行人吕囦刘文知县王镗胡拱辰莫源为两京监察御史琚等从吏部选送都察院理刑至是以考中擢之
　　○升河南卫辉府同知张亨为本府知府时知府缺属县民赴布政司称亨莅政宽平乞为奏补其缺布政司以闻故有是命
　　○漕运总兵官都督佥事武兴言巡按御史吴镒奏称造船官军多支物料欲减其半且追惩其多支者工部移文臣等议臣等以造船物料皆永乐宣德定例其彼此之不均者以船之多寡也况皆工部委官躬视放支岂有他弊必如所言诚恐船料薄小有误漕运负累官军其造船止令提举司而罢官军诚军之便然恐工力不足乞仍旧为便上曰旧例岂可擅改造船宜坚致敢有侵欺物料致不坚固者监督及修造官军皆重罪不宥过支物料船已修完者免追未完者促之使完○庚子鸿胪寺卿杨善等奏本寺鸣赞多缺欲同礼部官于国子监选监生声音洪亮者五十人赴寺演习习成之日从公择四人送吏部奏请选除从之
　　○命亦力把里使臣马黑麻为副千户速来蛮为百户嘉其奉使来朝也
　　○云南路南州土官知州秦福湖广九溪卫桑植安抚司土官佥事谭潮等各遣人贡马赐钞彩币表里有差
　　○辛丑敕谕镇守狭西右都御史陈镒巡抚河南山西左少卿于谦曰近得监察御史马恭奏狭西远近饥民求食者日有二千余人饿死数多高陵渭南富平等县居民俱闭门塞户逃窜趁食及尔谦奏祥符县境内屯聚男妇千余原武县境内亦屯聚千余俱系饥民朕自即位以来屡诏轻徭役蠲逋负慎简官僚善加抚字今岁未为荒歉而民流移如此盖由府州县官尸位素餐苟且度日稍有科差则放富差贫徵收税粮则横加科歛或徇势要所嘱督追私债甚于公赋或为豪猾所饵通同侵渔无所不至以致小民不能存活弃家业携老幼流移外境奸民倡诱屯聚成群官吏不敢盘诘又闻各卫所官多不爱惜军士往往剥削克害此等不才官员虐害军民俱当治罪其职居方面风宪者亦皆同流合污视官吏贪污民生疾苦若不相干徒以行移巧为遮饰原其情罪俱不可宥今姑置不问遣敕戒饬各令正佐能干官分巡所属抚绥军民招集流徙有缺食者量发官廪或劝富家出粟赈贷凡官府不急之务悉为停止果有军民不便事务具实奏来或有饥民逃移至境务须设法安插赈恤仍严加禁约但有奸民诱惑良善者拏解赴京其被诱之人悉加宽宥照例安插尔等为国重臣受朕委任宜体国恤人往来安抚夙夜尽心从长区画俾军民乐业庶副委托其有司官果有贪暴不才及阘茸无能者起送赴京军官具奏处治钦哉并分敕狭西河南山东山西都布按三司及直隶保定大名真定河间顺德广平六府各如前敕
　　○升哈密等卫都指挥使脱脱不花为都督佥事都指挥同知狭西丁为都指挥使指挥同知亦鲁伯为都指挥佥事滕吉思为指挥使指挥佥事可儿加为指挥同知正千户速南加失瓦撒为指挥佥事以指挥同知结都思加子土儿只开代职故指挥同知保童子绰失加袭职
　　○命剌麻答麻监藏为崇善禅师赐之敕命
　　○户部右侍郎焦宏奏浙江处州府松溪县小苏等七处银坑矿脉枯竭坑首人等递年折纳钞贯艰难乞与除豁为便从之
　　○壬寅满剌加国使臣谟者那等奏请赐国王息力八密息瓦儿丢八沙护国敕书及蟒龙衣服伞盖庶仗天威以服国人之心又云国王欲躬亲来朝所带人物数多乞赐一巨舟以便往来  上命所司造与之
　　○癸卯升吏部等衙门郎中洪英为山东左布政使知府李文定为福建左布政使少卿宋杰为狭西右布政使郎中夏希纯为右参政左参议吴杰为湖广右参政郎中林厚为山西右参政给事中刘海为狭西右参议郎中李宁为贵州右参议员外郎高信为河南左参议右给事中侯臣为广西右参议郎中罗恪为山西右参议周得琳为云南左参议监察御史方册为福建按察使郑颙为云南按察副使给事中黄纯为江西佥事提调学校监察御史邝杰为浙江佥事王骥为福建佥事俱管银场监察御史王瑛评事杨铎俱为狭西佥事监察御史郑观为广西佥事寺副张茂给事中白琮郎中楼文昌谢琬主事崔恭陈顺张智治中高应经历朱华盐运副使孔哲知县张铎俱为知府从吏部会官推举也
　　○命狭西凤翔府知府扈暹复任升正三品俸暹九载任满吏部考最当迁擢巡按监察御史张文昌为民奏乞复任故有是命
　　○是月浙江宁波府疫军民死者六千六百余人
　　大明英宗法天立道仁明诚敬昭文宪武至德广孝睿皇帝实录卷之一百二十七
明英宗睿皇帝实录卷之一百二十八
　　正统十年夏四月甲辰朔日食
　　○享  太庙
　　○遣中官祭司灶之神
　　○乙巳升礼部精膳司主事顾谦为祠祭司郎中以任满九载也
　　○除山西太原府阳曲县屯留县主坟地税粮四石有奇
　　○浙江福建各银场先有诏罢之后遣户部右侍郎焦宏往勘宏言银场宜复开但奸弊百出须遣廉干御史一员巡闸又言诸场矿脉多寡不同消长无时其少者宜量减多者宜量增俱令巡闸及该管官以实具闻  上命监察御史曹祥往浙江京卫带俸都指挥佥事沈辚任浙江都司同布按司堂上委官巡闸提督浙江各银场监察御史冯杰往福建调四川都指挥佥事吴刚任福建行都司同布按司堂上委官巡闸提督福建各银场都御史王文言往者银场不开诸坑首匠作纠合亡赖千百成群盗采甚至相讐杀劫掠乡村有司捕之輙肆拒诛之不胜及闻开银场冀复旧役始忻然退散若此徒者使与诸提督官吏通弊将无不至矣宜严禁之不许其复旧役除公用器具给于民凡提督官吏诸坑首匠作有仍称课不及额掊歛民财及侵盗官银者一切治之如律徒流以福建浙江易地充驿递夫徒如本限流四年期满民宁家官吏黜为民死罪亦易地充沿海边卫军庶奸顽知警良善获安从之
　　○秦王志＜土絜＞奏镇守狭西右都御史陈镒潜通乐妓诸淫秽状且言鞫所通妓俱验并得其所尝与白金诸物  上命镇守狭西兴安侯徐亨及巡按御史按察司官体实亨等言王所奏俱诬及逮所通妓至京亦变初辞如亨等体状  上置镒不问敕秦王谨守礼度毋轻听小人邪言
　　○广东左参议杨信民奏自投提调学校官以来监临上司嫌于侵职巡历所至置之不问如广东诸处阻山隔海提学官不过岁一至而已虽曰职专徒为文具乞罢之便事下礼部议尚书胡濙等言提学之官俱出大臣建白廷议推选难遽停罢但中间实有不职者遂至因循废弛请申饬之凡布按二司所至处自应提督考校府州县提调正官每月朔望宜照例诣学考其勤惰今乃彼此推调略不加意是非设官之过实由旷职之弊  上曰学校废弛大是弊事尔等即同都察院官察诸不职者以名闻朕将黜之其司府州县提调官拘牵小嫌故行避事及巡按御史不举奏者皆不可不治今姑宥之尔等即以朕意通行戒饬濙等又言在外各官一时不能悉其贤否且无实可指请但令巡按御史询察纠举庶得其实  上从之仍命濙等察实以闻
　　○丁未赐沈府稷山悼靖王佶焆子名曰幼土□共沁水悼怀王佶熅子名长曰幼塐次曰幼土□丽次曰幼堮
　　○大宁都司都指挥佥事刘能老疾以其子安代为指挥使
　　○赐序班祁全千户李荣等一百五十五人彩币绢布有差以入番招谕功也
　　○免山西都司平阳卫去岁被灾屯粮二千三十七石
　　○直隶宁国府知府范旭言今之庆贺  圣节正旦冬至在外各司俱于布政司行礼唯各府有卫各州县有千户所者武臣称其品级之大要为班首纷争不一乞定礼仪  上命礼部议行
　　○己酉兴平王府教授贾宾初得命赴任故越期冀有罪别调及至府复不守礼法数抗王竟坐诬奏府属为王所奏法司论当赎徒还职  上命杖六十黜为民
　　○庚戌秦府审理正秦弘纪善陈彬等交章奏承奉正刘全内典膳侯介等十七人从臾王凌辱府属棰死军校诸不法事  上命都察院遣锦衣卫官并弘等执鞫之仍以书谕王
　　○命发辽东广宁等库收贮故衣就于彼易米上仓以足军用先是永乐宣德间工部及山东布政司造运青红蓝绿布绢纻丝衣于广宁等库收贮市易马驼及赏赐野人至是年久支用不尽至有浥烂损坏者都御史王翱李纯及太监亦失哈等会计上闻故有是命
　　○辛亥赐文武百官晏
　　○乌思藏大宝法王遣剌麻锁南屯祝等贡舍利氆氇等物赐彩弊等物有差
　　○徙贵州安南千户所于罗渭山从千户范喜言也
　　○守备独石等处左都督杨洪尝请给旗牌以号令军士  上不允洪乃自置小箭旗二十木牌二十以为交锋缓急之节事闻工部论其专擅  上以其军中事置之不问○壬子命番僧温卜监参于容为都网给印以其尝为向导入若巴赊归诸寨招谕生番也
　　○甲寅命拆临清德州河西务仓三分之一改为通州及在京仓时各仓皆空闲而通州京仓皆不足故也
　　○哈密忠顺王倒瓦答失里遣使臣阿力沙赤斤蒙古等卫指挥羽鲁伯等来朝贡驼马赐宴并彩币表里等物有差
　　○都督佥事李达卒达永乐元年以功自都指挥使奉命镇守洮州七年帅师征西宁申藏等簇禽其贼首宣德十年升右军都督佥事赐白金彩币镇守如故正统九年致仕至是卒达年八十八岁在边余四十年兵威甚著番人畏服效顺贡献不绝朝廷嘉之
　　○乙卯升都察院右佥都御史罗亨信为右副都御史
　　○命工部右侍郎王佑同太监尚义董修大功德禅寺
　　○命狭西延安庆阳二卫召商纳马中盐每上马一匹给盐一百二十引中马一百引俱于小盐池不次关支
　　○戊午升肉迷等处使臣指挥佥事哈只阿黑蛮为指挥同知正千户哈只为指挥佥事
　　○狭西定边营都指挥李珍卒缺官提督操守以都指挥佥事王荣代之从太保成国公朱勇所举也
　　○己未宣府总兵官武定侯郭玹奏臣所部操备官军下班者例不给口粮今沿边新河等口宜加修理暂拨下班官军一千九百余名往彼供役口粮仍宜给之俟工成住支为便从之
　　○庚申  上谕户部臣曰近得巡按山东监察御史所奏恤患济民事俱可施行逃民复业缺食者给粮赈济待安居二年后丰收之时偿官流移就食者酌量接济识其乡贯姓名给过粮米免偿仍令布按二司提督府州县官于秋成时籴粮预备无令仓廪空虚他所逋负者俱俟秋成补解尔等其慎行之
　　○沈王佶焞奏臣弟黎城王佶燏薨后岁禄截日住支妻子用度不给乞照旧给赐从之
　　○命剌麻赏思隆为崇教禅师给银印敕命赐彩币以其有预征回回之功故加旌擢令其协助头目抚治人民也
　　○辛酉车□军民宣慰司遣头目并广东茂名县猺首林以成等来朝贡金银器皿象马香蜡等物赐钞币有差
　　○靖江王府仪宾戴瑄坐詈洛清乡君为王所奏  上命革去冠带俟三年无过以闻
　　○巡按贵州监察御史虞祯奏都指挥佥事张景诛求所部白金等贿无厌因而杖守御千户至死请究其罪从之
　　○壬戌设山东灵山卫学置教授训导各一员从本卫指挥张忠奏请也
　　○巡按山西监察御史熊璘劾奏按察使曹习古低直市货及私宿酒妇诸不法状请究其罪从之
　　○癸亥给交城王美垸长女万泉县主并仪宾张瑛岁禄六百石本色四百石折色二百石
　　○赐吏部左侍郎李敩户部右侍郎焦宏刑部右侍郎薛希琏丁铉诰命并封赠其祖父母父母妻从敩等奏请也
　　○甘肃总兵官宁远伯任礼奏掌庄浪卫事都指挥佥事蒋祯擅殴守备都指挥佥事李贵屡索军余豆麦有被逼抑而死者  上命巡按御史收鞫之寻赎杖还职
　　○故正一嗣教真人张懋丞嫡孙元吉当袭封其族叔祖懋嘉欺其幼欲夺之劫其所＜扌嶲＞金玉诸器物并奏＜锍-釒＞沮不使行懋丞妻＜扌嶲＞元吉潜诣京懋嘉亦偕至相与竞于真武庙为道录司官所发法司鞫懋嘉赎徒  上命杖之发朝天宫洒扫其祖天师庙
　　○甲子山西左布政使马璘以老疾乞致仕从之○乙丑升国子监司业赵琬为左春坊左谕德仍管司业事助教李洪孔铎翁瑛俱为翰林院检讨仍管助教事俱以任满九载考称也
　　○并顺天府通州北阙递运所于通州递运所从监察御史陈镒言也
　　○靖远伯王骥奏宁夏操备官军初分两班半岁一更后以边报日急三年一更日久贫难况防冬军少又选附近官军舍人余丁益之致一户有五六人三四人在边者烦劳尤甚请定为一年一班前班正月放回十月初诣边次班官军协同备冬至来年正月放回过期不至者罚班庶边有备而人不劳  上善其议命兵部移文缘边总兵镇守官遵行之
　　○丙寅升河南按察司副使荣华为本司按察使华专理河道兑粮九年考最故升之仍理前事
　　○安南国王黎浚遣陪臣陶公僎等来朝贡金银器皿犀角象牙沉香等物赐宴并钞文绮金织罗袭衣有差
</div>
    <div class="pagination">
<a href="明实录英宗实录_page87.html">上一页</a><span>...</span><a href="明实录英宗实录_page83.html">83</a><a href="明实录英宗实录_page84.html">84</a><a href="明实录英宗实录_page85.html">85</a><a href="明实录英宗实录_page86.html">86</a><a href="明实录英宗实录_page87.html">87</a><span class="current-page">88</span><a href="明实录英宗实录_page89.html">89</a><a href="明实录英宗实录_page90.html">90</a><a href="明实录英宗实录_page91.html">91</a><a href="明实录英宗实录_page92.html">92</a><a href="明实录英宗实录_page93.html">93</a><span>...</span><a href="明实录英宗实录_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
