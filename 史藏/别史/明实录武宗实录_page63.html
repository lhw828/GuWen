<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 63 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 63 页/共 127 页</h1>
    <div class="content">　　○贼刘三等自遂平趋朱皋永顺宣慰彭明辅及都指挥曹鹏等以土军追击之贼仓卒渡河溺死者二千人斩首八十余级分守湖广太监周景巡抚都御史李士实奏至赐敕奖励明辅等量加赏劳所获功次令纪功官速勘以闻□山东临胊安丘二县雨雹
　　○己酉建州左卫女直都指挥使朵儿只等各来朝贡马赐宴并赏金织衣叚等物有差
　　○庚戌  孝宗敬皇帝忌辰  奉先殿行祭礼遣驸马都尉蔡震祭  泰陵
　　○辛亥升布政司右参议蔚各为广西右参政
　　○初吏科都给事中杨禠言大臣三品以上三年考满例得荫子近年士风渐靡虽政绩无闻屡被劾者亦自陈乞有伤治体请敕该部于考满时参酌舆论可否取自  上裁有被劾得实及年远违例奏扰者治以罪或人品才望素著亦被劾者具实以闻吏部尚书杨一清等议覆自今两京三品以上官考满复职已给诰命者本部查其历履询其行实果堪荫录移咨礼部奏请其曾被劾或虽未被劾而素誉有亏及杂流出身者俱不得与至于身后恤恩子孙陈乞者赠官由本部查议而其谥号葬祭礼部亦须先会本部议其人品资望方与具奏若庸碌无补及屡被劾者俱已之间有人品才望素著虽尝被劾或因一事之失或出一人之见不致亏损名节者该部各具实奏请定夺见任官不许輙自陈乞其被劾得实去职及故久大臣子孙违例妄奏者罪之议上既得俞旨礼部尚书傅圭等奏驳之曰荫子入监葬祭谥号乃本部职掌今欲预定恩荫于考满到部之时先议葬祭谥号于礼部具奏之始与职掌会典并见行事例不合又荫子不许自陈乞与例亦不相同即如其说既经考称复职又已请给诰命则其人之贤可知矣旋又察其历履询其行实不免有高下其手之嫌葬祭请谥俱有定法行之已久今必先行吏部会议方与查例不免有往来移文之扰况每遇前项事务必待该司查报至日然后具奏吏部又未尝不与知也其陈乞之举固为可厌必欲一概禁之似又难行盖春宫侍从者多论功于既没之后不得不陈奉使海外者多非三品之官不得不陈至于补荫之子继嗣之子及三品以上应得恩典而没未久者不得不陈但当罪其违例陈乞者其余事宜仍旧属之礼部其称间有人品才望素著或因一事之失或出一人之见而被劾者该部各具实奏请此虽旧制所无而处置得宜则其可行者也乃从圭所议既而一清又以诸司职掌荫叙列司封部下为言得仍前旨适侍郎王琼乞荫子入监吏部为覆请圭复争曰言者建白吏部覆议皆谓大臣不得自陈乞琼乃大臣自乞者而吏部又为之请殊戾前奏且礼部掌行荫叙已数十余年莫有非之者何至今日改之且职掌此条特言荫官非为荫子入监言也岂有国子监既属礼部而其事有不属者乎竟令吏部掌行之是时一清方柄用圭卒为轧然其是非固自有在也
　　○巡按直隶御史陆鳌劾奏巡抚顺天等府都御史李贡才不胜任比年刘六倡乱贡不能抚捕以消未形之患远处遵化偷安苟全遂使群凶纵肆京师震骇乞正其罪＜锍-釒＞入下所司知之
　　○浙江杭州府地震有声
　　○壬子户部左侍郎邵宝奏母有疾乞归省许之
　　○部部左侍郎毛纪以母刘氏年逾八十乞归养不允
　　○六科都给事张王□赞十三道监察御史谢琛等劾奏参将杨义熊伟姜义赵曰□永御贼无功成钊坐视王杲之死不赴救副总兵许泰兵胜而骄俱宜重治太监陆訚都御史陆完师老于外亦宜切责给事中毛宪复言都指挥桑玉纵贼受贿退缩丧师当斩都御史甯杲起于罢黜不思感奋大城之败死者且四百人请执付法司治之兵部议覆得旨泰革其升职降署都指挥同知仍领兵杨义等各降一级并所部人马俱收回原营操练杲曾犯矢石与避贼者有间令戴罪杀贼完令与訚协谋平贼无再迁延玉钊已系狱俟议处
　　○云南楚惟府自是日至甲子地连震声如雷
　　○癸丑升肇庆府知府程杲为湖广按察司副使
　　○甲寅江西抚州东乡贼平初贼王珏五徐仰三传杰一揭端三等聚万余人作乱总制都御史陈金调两广目兵及汉达官军讨之令参议蕃都指挥陆潮等屯毋城佥事高宾都指挥王爵等屯黎虚佥事李嘉言都指挥杨懋屯野塘副总兵张勇总统官军土官岑流□土岑猛统目兵分道并进败贼于熟塘再克于南＜土燎＞复连捷于赤岸荫岭擒仰三斩珏五杰一端三等前后斩首万一千六百七十三级俘七百五十余人破二百六十五栅金勇及纪功御史曹仿巡按御史江万实咸以捷闻赐敕奖励及流□土猛皆赏银币有差奏捷者升赏如例是役也目丘之功居多然夷性贪残金不能抚御居民大被屠戮巨族数百口有阖门无噍类者所掠妇女皆指为贼属载之数十艘而去始流□土兵以强弩射贼趫捷如飞贼大窘既而索赏于金金靳不予乃受贼饵纵之使逸于是桀黠者多不死紏聚尚数千人金急于成功遂下招抚之令又高自夸诩谓为伟绩军储半入归橐媒取富贵而戕民养寇遗患无穷士民莫不切齿云
　　○乙卯  仁宗昭皇帝忌辰  奉先殿行祭礼遣驸马都尉马诚祭  献陵
　　○丙辰夜北方流星光如碗起紫微东蕃东北行至近浊有四小星随之
　　○丁巳大帽山贼张时旺黄镛等聚众攻劫城邑数年间害及三省至是都御史周南调广东江西官兵击之于龙牙遂擒时旺义民林富攻镛于铁坑斩之指挥孙堂等破其诸寨斩首二千三百四十八级俘百八十人南奏至赐敕奖励有功并阵亡者令纪功官分别等第奏闻
　　○戊午山西太原府地震
　　○己未升致仕翰林院检讨刘瑞为山西按察司副使提调学校
　　○庚申工科给事中潘埙言都察院右都御史王鼎屡劾而尚留南京兵部尚书刘机已废而复用鼎奸贪大著机非刚正之器皆不可复当重任＜锍-釒＞入命所司知之
　　○降都指挥佥事莅鉴为指挥佥事调抚宁卫带俸差操鉴以参将分守保定坐逗遛失事罢至是纪功给事中御史复劾其罪降之
　　○辛酉授推官李楫毛伯温知县周广李稳程昌陈言张翀孙泰行人孟津董建中陈天锡杨时周刘澄甫余珊谢阶曹铨进士沈圻刘成德王金刘士元刘景宇郑一初陈实马陈图汪珊为试监察御史广浙江道洋圻江西道稳昌山西道楫成德金山东道建中伯温士元河南道天锡景宇狭西道言贵州道时周广东道澄甫广西道余珊湖广道一初云南道翀南京福建道实南京江西道阶南京贵州道陈图南京广西道汪珊南京四川道鍷南京湖广道泰南京狭西道
　　○吏部尚书杨一清等以修省上言每旦视朝听政帝王恒规  陛下每月视朝不过一二非所以闻于外夷训于后世也愿继今昧爽视朝日令诸司奏事黼座仅临于数刻纶音不越乎数言未足为劳而可以收权纲决壅蔽示百官之承式耸万方之视听矣右者天子退朝深居燕息以养天和出警入跸防范备至窃闻  龙舆常幸豹房驻宿累日后苑练训兵戎鼓炮之声震骇城市以  宗庙社稷之身而不自慎惜此群臣所以夙夜不能安也愿自今高拱穆清深居禁密戎嬉游无度之劳以保心体之和远混杂不经之所以消意外之虑自然血气循轨精神内固上帝孚启圣之祥后宫衍多男之庆  宗祧至计莫急于此至于经筵日讲  陛下嗣位之始时常举行近岁讲期甫临輙闻报罢劝讲之官殆为虚设且一心之微攻之者众不游心于诗书理义则放情于宴安逸乐固其所也愿自今祗循旧典时御经筵非隆冬盛暑不可輙罢仍举行日讲故事亲近儒臣讲论经史则聪明有所开发治道日益明畅天下至乐无以逾此而百凡好尚皆不能夺之矣惟俯垂听纳见之施行实  宗社万亿年灵长之福批答曰朕已知之矣
　　○罢柴沟堡守备指挥刘杲万全左卫守备都指挥李忠新河口堡守备指挥阎林以龙门卫纳级都指挥佥事甯汉代忠万全右卫纳级都指挥佥事秦洪代杲开平卫指挥佥事葛镇代林
　　○宥惠安伯张伟死革其太保并禄米闲住都御史马中锡死狱中先是贼刘六杨虎等倡乱霸州都指挥桑玉受贿纵贼伟与中锡奉命督参将宋振等征剿中锡河间人虑祸及其家輙出榜文招抚贼佯投首益肆劫掠杨虎等流入河南山西刘六等转向湖广已而复合势张甚中锡与偮坚持初议屡为贼所绐竟不穷追仍戒各处防守官军遇贼无杀而振畏缩又屡失机尝于枣强城上语贼以中锡意纵令缓去于是纪功御史及科道官劾其罪令法司逮问中锡既死拟伟振及玉皆当斩狱上诏伟缓师误事当寘重法但念其祖为  先朝戚里姑宥其死振发戍边卫玉准拟监候
　　○初广西兴安全州徭贼为乱千户谢表率官军营于石铳守备指挥王浚称病不行以曹武代守武复弛备千户张昇等亦不赴调贼觇表兵寡夜斫营纵火表文旗军二十九人俱焚死事闻赠表指挥佥事仍令其子世袭浚等俱逮问
　　○壬戌命广西都司都指挥佥事彭泽本都司掌印升桂林右卫指挥使裴纲为署都指挥佥事佥书管事
　　○山西解州地震有声　　○癸亥先是镇守云南总兵官□昆巡按御史张羽各奏新兴等银场因镇守内臣自令其下率人采取伪称矿脉微细岁课不足遂将军夫口粮逼令折银掊克扰害乞如福建等处例一切封闭而释军夫已得俞旨至是镇守太监张伦又奏云南绝徼再无别税比浙江福建内地事体不同且各场天役又皆四方流移仰给于此一旦封闭恐生他变乞容臣自备工役采取如旧户部以为不可乃仍从昆羽议
　　○建州右卫进贡夷人石勒厄等至阳樊驿贼刘六奄至杀之死伤者二十九人被虏而回者三人事闻兵部请加优恤以示怀柔于是命石勒厄等五人各袭升一级赏银十两四海二十四人银十两被虏者五两
　　○初四川江西湖广河南两广盗起皆调用土兵所至残害又甚于贼至是给事中王良佐言土兵骚扰由土官纵之请降敕约束又口粮止于原调名数而一人所携不下二三人亦宜量资给之兵部议请敕五道付总制总兵等官誊黄遍谕各土兵头目约束所部不许扰害地方违者执军门斩首所携家属许留一人给之行粮多者遣还如有功厚赏从之
　　○升赏汀州杀贼有功并阵亡官军百户向升等三百七十人有差
　　○甲子传旨调分守怀来太监王刚镇守宣府
　　○兵部言今山东河南四川江西等处盗贼虽累捷奏其势稍摧而首恶尚存犹足招诱无赖不及今平之恐后转剧请谕各总制监督提督总兵巡抚等官务在亲督将士克期成功命即驰谕之
　　○乙丑参将李鋐所部军士杀居民报功提督官请治鋐诏以时方用兵姑宥之降敕切责侍事宁日通查功过以闻军士抵罪
　○丙寅大帽山之役推官莫仲铭知县蒋玑指挥杨泽为贼所执副使杨璋参议郑毅等坐停俸至是璋率兵攻挂坑障佥事凌相等攻大峰障擒贼首刘隆李四仔并俘其党二千二百余人仲铭等皆脱还都御史周南以捷闻赐敕奖励升赏奏捷者如例隆及四仔命即所在斩首示众诸有功者御史劾实具奏
　　○巡抚湖广都御史李士实抚治郧阳都御史刘琬奏汉土官军于罗田麻城蕲水擒斩贼五百八十余人其焚死并溺河者无算诏纪功官速查功次以闻生擒者再审无冤斩之　　○盗杀总督南京粮储都御史马炳然刘六等五百余人由团风夺船溯流至夏口炳然自蜀携家赴南京适与贼遇贼易服伪称吏胥迎之遂登舟杀炳然投之于江其妾吴氏亦自沉而死既而贼焚劫汉口指挥满弼等追及之擒斩六十人其一中箭溺水死获其尸众以为即刘六云始炳然过武昌三司官出候炳然接之倨时已闻贼在夏口炳然发舟众相视不以告遂遇害事闻赠炳然右都御史赐葬祭谥毅愍荫一子为国子生吴氏有司旌表三司掌印及守巡者各停俸
　　○丁卯停分守保定参将王忠兵备佥事甯溥都指挥高瑛陈玺等俸令戴罪杀贼
　　○罢山东总督备倭指挥同知胡俊以提督都御史陆完等劾其素无将略亏损官军故也
　　○戊辰升广西布政司左参政张吉为湖广按察司按察使云南左参政任鉴为云南按察使
　　○雷震江西余干县万春寨旗竿状如刀劈者
　　○河南贼趋徐州黄家闸渡河都指挥杨鼎率兵追之伪僧首功提督都御史陆完等劾奏鼎虚增贼级及徐州兵备副使冯显纵贼渡河漕运都御史张缙总兵顾仕隆不能防遏俱宜究治命停显俸鼎令纪功官并勘功罪以闻缙仕隆降敕切责
　　○山西平阳府知府张忠侵盗科罚赃至万事败谪戍肃州卫遇赦奏辩都察院以忠赃滥太甚若准例放免恐不足惩戒贪污得旨仍谪戍　　○狭西都指挥费梁坐事被逮巡按御史宋琏杖之梁愤恚死其弟走愬冤下巡抚者按状而逮琏系诏狱琏亦奏辩遂以用法过当黜为民都指挥房怀布政使田彭按察使冯清以承勘为琏隐护各夺俸一月时清已迁官乃宥之
　　○己巳副总兵署都督同知张俊病免以白玉代之玉既系狱太监陆訚为之请复令随征至是訚又请以代俊得仍充副总兵后边宪萧翀援此亦皆得复职云
　　○庚午提督都御史陆完等奏副总兵刘晖参将温恭败贼于冠县斩首百七十八级刘六男仲淮及刘彦高者皆死指挥张勋又败贼于平原斩钱老虎等是时贼得脱者仅二百余人捷至兵部因言晖恭奋勇剿贼比之许泰姜义辈畏缩者不同请加奖励益令自效从之有功及阵亡者仍令纪功官勘奏　　○辛未山西太原府地震有声
　　○壬申四川卭雅嘉定三州及资县地震
　　○癸酉巡抚云南都察院右副都御史顾源以疾乞致仕许之
　　○妖贼赵景隆以白莲教惑众自称中原宋王复出紏集赵淮蒋三杨林杨玉千余人皆绛色衣巾作乱自河南归德济阳集转掠至鄼阳城巡视侍郎丛兰令武平卫指挥石坚亳州知州张思齐等率兵击斩之并擒其党五百余人余悉角□羊散捷至赐敕奖励奏捷人赏纻丝衣一袭新钞千贯有功者令查勘以闻
　　○刘宇卒宇字至大河南均州人成化壬辰进士授上海知县升监察御史出按贵州法多钩距以事谪为镇远之施秉知县初至尝暴于土官同知及诸郡请肉袒以谢乃得释弘治初复起为瑞州知府转广东按察副使寻改山西升山东按察使所至多刚愎自用亦能有声进都察院右佥都御史巡抚大同赞理军务擢有副都御史仍抚旧镇正德丙寅以虏警升右都御史总宣府大同军务时瑾专政宇克边储首以万金赂之遂论修边功赐金帛荫子为锦衣卫百户丁卯召宇入掌院事加太子少保宇恃瑾横恣御史有所拂輙鞭朴之寻升兵部尚书加太子太传转吏部尚书加光禄大夫柱国少傅屡授玉带蟒衣之锡瑾乡人张彩为文选郎中部事皆由彩出宇充位而已瑾欲用彩为吏部尚书乃加宇大学士入文渊阁仅三日听以省墓归越二年卒于家
　　明武宗毅皇帝实录卷之八十七
　明武宗毅皇帝实录卷之八十八
　　正德七年闰五月甲戌朔鲁府奉国将军健木□□潜出境将以事愬于朝主者遏之复还礼部谓于法当禁革禄米三之二仍谕王严加钤束及治其左右为之谋者
　　○乙亥初沈府襄垣王仕＜土匮＞与镇国将军仕埭坐事降为庶人仕＜土匮＞子成铎成铚仕埭子成鍜俱未封至是管府事镇国将军仕坏为之请礼部议成铎等皆其父未革爵时所生宜封成鍜尝冒封复革请如例给半禄许之
　　○提督都察史陆奏贼由枣林闸渡河掠鲁桥指挥宗敏守济宁杜守勋守谷亭不能邀击宜逮治命姑停其俸
　　○赠狭西扶风县知县孙玺为光禄寺少卿赐祭荫其子为国子生初玺承委修略阳县城会盗至失所在略阳知县严顺言与俱遁渡白水江而溺玺子绍相奏辩以为父登陴拒守凡五日力屈而死盗投之江中下巡按御史审核如绍相奏乃有是命
　　○丙子调徐州兵备副史冯显整饬九江兵备以柳尚义代之先是有旨复尚义为副使令用之要冲吏部乃谙以更显  辽东懿路城自五月晦至是日火三作毁官民庐舍甚众人有死者
　　○丁丑升狭西左布政使洪远为都察院右副都御史巡抚云南
　　○升赏宁阳县破贼有功官军一百一十三人有差都指挥李瑾赏银二十两纻丝二表里
　　○戊寅升狭西右布政使田彭为左布政使
　　○广西布政司右布政使杨守隅以疾乞致仕许之　　○以江西署都指挥佥事陆潮充左参将分守广东雷廉高肇地方
　　○以阵亡参将王杲庶子四儿为世袭百户优给杲以蒙村之死赠都指挥同知其子佐袭指挥使至是佐言杲第用死于胡虏玺死于蒙城皆乏嗣乞加录兵部议可故有是命
　　○贼杨寡妇掠潍县指挥乔刚御之贼少脚佥事许逵复败之于高苑令指挥张勋邀之于沧洲米家屯凡俘斩二百七十五人都御史陆完以闻命纪功官核实具奏
　　○己卯命顺天府官祷雨
　　○传旨以御马监太监崔安守备南京广东看守珠池内官监太监史泰镇守贵州
　　○录江西太平营破贼功升赏官军五百十二人有差都御史周南赏银二十两彩币二表里
　　○庚辰大学士李东阳上＜锍-釒＞曰臣因疾乞休蒙命医遣问慰留戒谕申以顾命之言责以君臣之义臣惶悚震惊身无措伏念顾命之言  先帝敷遗之明训君臣之义圣人立教之大端使臣才尚能为力犹可勉正当多事岂可求安但臣之衰病日甚于前屡勤恩命身愈无措是将有玷于风化之首亦焉能有益于政治之大哉伏望潣察其情早赐休退  上曰先帝顾命委重于卿明训具在其何忍忘朕以卿才优力称不惜恳留正欲补益大政吏部即往谕此意可亟出勿复辞
　　○升山西按察司按察使高友玑为狭西布政司右布政使辽东苑马寺卿夏暹为广西右布政使
　　○获贼首方四歹□桀于市方四四川仁寿县人本王姓佣于同里方克古因冒其姓徙居贵州思南业耕贩避杨友兵复＜阝步＞石阡之龙泉坪后与曹甫等作乱为土官所击奔真州及南川江津盗汪长孙应之其势益张遂破江津县伪称行军都督营于鹤山坪施州土兵与战失利乘胜破綦江佥事马昊率猡□□回土兵击败之奔婺川复劫梁山阴与甫不协相攻众遂散乃变姓名潜走开县义官李清获之总制尚书洪钟以闻赐敕奖励清授土官巡检赏银百两昊以礼奖劳　　○给鲁府故辅国将军渐夫人许氏暨子女养赡米岁五十石
　　○兵部以太仆寺马匹兑给将尽马价亦支费过半请开纳马例军民舍余人等愿纳银二十两者准马一匹授以冠带荣身以上递加至正七品散官者马三匹银七十其武职则纳银百五十两者准马七匹授百户镇抚以上递加至指挥使者马二十五匹银五百俱免杂泛差徭知印承差则纳银百三十两者准马六匹在外以听缺久近在京以办事历役久近为加杀杀者至马一匹银三十吏典则纳银八十两者准马四匹亦以听缺办事历役久近为加杀加者至马七匹银百五十俱免历役考试授以冠带阴阳医学僧道官之生徒补缺免考选及军职袭替免比试总小旗免并枪民间子弟愿充知印承差吏典者纳银准马各有差从之
　　○辛巳录山东青城破贼功升赏官军六百七十六人有差署都指挥同知李瑾升一级先任左布政使姜洪右布政使夏时各赏银五两彩币一表里
　　○壬午升狭西按察司副使胡经为山西按察使云南布政司右参政赵文奎为辽东苑马寺卿
　　○免沁州守御千户所屯田子粒有差以被贼残害也
　　○命倒马关守备署都指挥佥事卢英山东备倭
　　○命广东备倭都指挥佥事郭宇掌江西都司印以锦衣卫都指挥佥事王良代之
　　○抚治郧阳都御史刘琬奏南召知县李玺获贼首刘三上蔡人赵秀等获赵风子及其弟鐇桐柏知县李聚斩朱千户乞如例升赏兵部议令都御史彭泽及纪功官核实庶功赏不滥从之　　○癸未户部覆监察御史吴祺等所奏节财用事下廷臣议谓京储岁额四百万石以三十万运送蓟州止存三百七十万兵荒蠲免额常不允计今年放支之数乃至四百九十余万入不供出国用艰窘累请沙汰冗员禁革投充军匠皆不施行乞稍为之限制军匠传升者不得铨注文职衙门民匠传升者不得铨注锦衣卫所各色军匠月支米一石者革其口粮直米新收军匠勇士非旧额者减月粮之半其余不急工程冗滥职役俱乞停罢庶几可救目前之急得旨匠官俸给各减三分之一新收军匠月粮至一石者各减一斗余皆仍旧竟不能有所损焉
　　○罢河南按察使邢义纪功给事中吴玉荣劾其衰病废事故也
　　○录山东郯城蒙阴破贼功升赏署都指挥佥事袁杰等九十六人有差
　　○给抚宁侯朱麒禄米岁一千二百石本色八百四十折色二十
　　○甲申升两浙都转运盐使司运使梁辰为云南布政司左参政山西按察司佥事傅习为狭西副使
　　○复设辽东苑马寺永宁监录事一员从抚按官请也
　　○降山西按察司副使白翱为两淮都转运盐使司同知坐流贼劫略不能督捕也
　　○河南纪功给事中吴玉荣奏咸宁伯＜亻凡＞钺帅师击盗于光山参将神周姚信指挥周镛为左副总兵时源参将金辅为右大败之斩千三百九十八人盗溃奔六安州奏至各赐敕奖励升赍奏者职一级
　　○御马监太监崔安守备南京奏乞参随二十七人许之兵部奏中官出守者例止参随五人宜减其例外者  上曰业已许之不为例
　　○乙酉升福建泉州府知府程琯为两浙都转运盐使司运使　　○复山西按察司佥事张贤职初贤坐纵贼当降黜都察院明其无罪故复之
　　○录直隶南宫县崔虎店破贼功升赏官军百八十九人有差都指挥李鋐指挥侯赟各升一级
　　○录甘肃大沙河破虏功升赏官军二百六十九人有差参将李恺都指挥李凤各赏银二十两副总兵徐谦银半之各彩币二表里指挥王源银五两彩币一表里
　　○丙戌大学士李东阳上＜锍-釒＞言人臣报国之心无穷而干事之力有限臣诚衰老鞭策不前伏望天恩特令休退  上曰卿连章求退至情已悉但时方多事朕为天下留卿元臣进退所关甚大有疾宜善调摄其亟出以副眷怀
　　○升狭西布政司右参政陈璘为河南按察司按察使
　　○都御史丛兰以贼破泗宿等州睢宁定远等县劾奏兵备佥事李天衢署都督佥事马昂守备署都指挥万广指挥纪志纲等之罪时广已革任天衢丁忧得旨志纲等逮治昂令戴罪击贼初贼攻定远城中妇女自尽者百六十四人及破固镇执驿夫董銮妻茆氏欲污之不屈抱其女赴井死至是兰奏及之旌茆氏曰贞烈诸自尽者令纪功官劾实具奏
　　○巡抚山东都御史张凤奏所选民快乞令侍郎杨潭给以粮草户部议许之时潭与凤不协因奏凤喜功好动今山东疮痍未复乃选调民快远近骚然又欲以公帑给之不当予且语侵户部尚书孙交谓与凤同年所请必允于是交以嫌奏移兵部详议谓山东民快前此皆取殷富之家各有人丁帮贴准其徭役凤今所选乃一时招集者既无帮丁又不给粮人情诚有弗堪宜令凤佥拨帮丁俟有调发乃如官军例给饷其在本处操守者勿给仍令潭与凤同心布公无生嫌隙从之
　　○命以淮杨二府暨杭州钞关船料银十万两输南京籴米从内外守备官奏也
　　○贼自河南入罗田转掠黄陂都指挥陈表与战败之乃还据罗田都指挥潘勋保靖宣慰彭翰等击破之俘斩凡五百八十余人报至令纪功官勘实仍严缉土兵勿扰地方
　　○丁亥监察御史张景晹奏盗贼猖獗商货不通正阳等九门收受钱钞乞量减免户部覆请正阳等七门减十之二朝阳东直二门减十之三从之　　○雷震四川成都卫门及教场旗杆
　　○戊子  上御奉天殿传制遣彰武伯杨质恭顺候吴世兴通政司右参议任良弼忻城伯赵槿礼部右侍郎李逊学兴安伯徐良武平伯陈熹成安伯郭宁宣城伯卫璋为正使工科都给事中谢讷工部郎中顾可学尚宝司少卿李天赋刑部郎中方学中书舍人孔孟富礼部员外郎吴期英翰林院编修陆深行人范辂鸿胪寺左少卿张昱为副使持节册封楚世子荣＜氵戒＞为楚王鲁府高密康穆王长子健栻为高密王晋府义宁僖裕王长子知爀为义宁王夫人李氏为义宁王妃晋靖王庶第六子表檈为荣泽王辽府湘阴恭简王长子宠湳为湘阴王夫人刘氏为湘阴王妃周府封丘温和王庶第五子同铬为封丘王中城兵马指挥孟景女孟氏为荆王妃西城兵马指挥周政女周氏为淮王妃东城兵马指挥杨钺女杨氏为肃府淳化王妃南城兵马副指挥王藤女王氏为周府会稽王妃东城兵马副指挥沉云长女沈氏为浦江王妃东城兵马副指挥李法女李氏为代府枣强王妃
　　○升湖广布政司左参议方璘为狭西右参政
　　○咸宁伯仇钺言都司指挥同知陈珣骁勇有谋讨贼河南屡立战功乞加将领之名以便行事命充游击将军
　　○南京御史周期雍奏江西调至狼兵所在輙肆荼毒奸污妇女劫掠财物毁坏屋宇良民横罹锋刃者不可胜数至于士族亦有阖门受戮之惨且载所掠妇女金银抵南京贸易违禁货物此皆总制都御史陈金纪律欠严故也乞赐敕切责并戒谕狼兵头目严加约束其越境者令法司鞫治良民被害者令有司加意宽恤会南京守臣亦奏所获狼兵韦晃等三十人且请治巡捕官耿辉等失察之罪得旨金写敕切责晃等令江西巡按三司会问被掠男女给还其家辉等宥之
　　○录山东裴子岩破贼功升赏指挥郭琮等三千二百六十八人有差
　　○己丑总制都御史张泰奏虏亦卜剌散掠甘肃丰稔渠等处为指挥同知吕桧所袭复由观音山突至太平堡牧于红泉都指挥王杲童杰王琏夹击之追至松山前后斩首凡百三十二级  上赐泰敕奖励升其奏捷者职一级其有功官军令巡按御史审核以闻
　　○江西右参政董朴以御盗失事调广西未行都御史陈金奏其才可用乞令仍旧领兵候盗平赴任已而竟从所请仍任江西
　　○淮王发银四百两助江西军饷赐敕褒谕
　　○庚寅巡抚大同都察院右佥都御史谢绶卒绶字朝章山东朝城县人成化甲辰进士授任丘知县弘治初进南京四川道监察御史升湖广按察司佥事守制改四川正德五年升南京太仆寺少卿六年升大理寺少卿旋升都察院右佥都御史巡抚大同赞理军务明年卒于大同赐一祭如例绶刚介其在任丘得民心有指挥奉巡按御史之命道任丘不逊绶收鞫下狱既而释之其人愬于巡按巡按遣兵隶来絷绶绶即往任丘吏民危之相率随行者以千计绶止之吏民默踵其后以理直御史竟不能加害其历官之政多类此
</div>
    <div class="pagination">
<a href="明实录武宗实录_page62.html">上一页</a><span>...</span><a href="明实录武宗实录_page58.html">58</a><a href="明实录武宗实录_page59.html">59</a><a href="明实录武宗实录_page60.html">60</a><a href="明实录武宗实录_page61.html">61</a><a href="明实录武宗实录_page62.html">62</a><span class="current-page">63</span><a href="明实录武宗实录_page64.html">64</a><a href="明实录武宗实录_page65.html">65</a><a href="明实录武宗实录_page66.html">66</a><a href="明实录武宗实录_page67.html">67</a><a href="明实录武宗实录_page68.html">68</a><span>...</span><a href="明实录武宗实录_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
