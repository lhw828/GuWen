<!DOCTYPE html>
<html>
 <head>
  <meta charset="utf-8"/>
  <title>
   建康实录 - 第 2 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建康实录 - 第 2 页/共 9 页
  </h1>
  <div class="content">
   中累迁郎中与辅义中郎将张温使蜀蜀诸葛亮见而叹曰江东菰芦中生此竒才使还守郡卒于官五月皇太子登薨帝闻惊惋哀不自胜诏曰国丧明嫡百姓何福下有司諡为宣明太子　太子字子髙帝长子性谦让好学既居储位以诸葛恪为左辅张休为右弼顾谭张承为都尉是为四友谢景范慎刁羊衜等为宾客每侍讲东宫号为多士登接师友同布衣之礼常与共帐同舆及镇武昌逰猎出入不践良田顿息又择空濶之地而不烦民曽乗马出有弹丸过其侧左右求之见一人操弹佩丸咸以为贼对不伏従者欲捶之登使求过丸比之非类乃释之所养母徐氏废在吴而日夕思恋及立为太子辞曰本立而道生欲立太子宜先立后帝曰卿母何在对曰在吴中帝黙然毎有赐衣皆沐浴以服之立二十一年年三十三临终上表进贤劝善寛刑省赋皇子和仁孝聪哲徳行清茂愿早建置以副民望诸葛恪张休顾谭谢景皆通敏有识断入宜腹心出可爪牙范慎华融矫矫壮节有国士之风羊衜有専对之才刁裴钦蒋修虞翻志节外明凡此诸臣或宜廊庙或堪将帅明习法令守信固义有不可夺之志此皆陛下日月所照选置臣宫备知愫素敢以陈闻帝览之摧感初葬句容后三年移葬钟山西蒋陵置园邑奉守次子英嗣封吴侯闰六月大将军豫州牧诸葛瑾薨　瑾字子瑜琅琊阳都人也性寛缓容貌思度于时伏其雅少游学博闻有孝徳汉末避难渡江咨荐于帝帝善之为人善谭论谏谕未尝切谔人主粗陈指归有未合则言他事物类相求帝亦解悟瑾兄弟三人各事一方每使往来兄弟相见言于公庭曽无私语帝即尊位进拜大将军豫州牧封阳都侯临终遗令素棺殓以时服长子恪自得侯次子融袭封振威将军统部曲镇方外融多伎艺好宾客在军休吏假卒或不逺千里而造焉常访问宾客其言能者随其书史樗蒲弓弹犬马分部别类与之任性融乃继进甘果酒肉自巡牀周流看省终日不倦吏士亲附彊无外事【案江表传孙峻害诸葛恪宻使无难督施寛等上取融融不之知忽闻兵至犹豫不决及寛等围城遂饮毒死三子见杀先是公安有灵鼍鸣时謡曰白鼍鸣龟背平南郡城中可长生守死不去义无成及此融果刮金印龟服之而死也】秋八月陆逊城邾冬十一月诏凿东渠名青溪通城北壍潮海【潮沟亦帝所开以引江潮其旧迹在天寳寺后长夀寺前东发青溪西行经都古承明广莫大夏等三门外西极都城墙对今归善寺西南角南出经闾阖西明寺二门接运渎在西州之东南流入秦淮其北又开一渎在归善寺东经栖等门北至后湖以引湖水至今俗为运渎其实古城西南行者是运渎自归善寺门前东出至青溪者名曰潮沟其沟东头今已埋塞才有处所西头则见通运渎北转至后湖其清溪北源亦通后湖出钟山西今建元寺东南角度溪冇桥名募士桥吴大帝募勇士处其桥西南角过沟有埭名鸡鸣埭齐武帝早游钟山射雉至此鸡始鸣因名焉其沟是吴郗俭所开在苑陵后晋修苑城为建康宫即城北壍也东自平昌门西出经阊阖门注运渎今东头见在建元寺门西头出今夏公亭前蓦路西至孝义桥入运渎运渎旧有六桥孝义本名甓子桥次南有杨烈桥宋王僧逹观鬬鸡鸭处次南出有西州桥今县城东南角路东出何后寺门次南有髙桥建康西尉在此桥西今延兴寺北路东度此桥次南运渎临淮冇一新桥对禅灵渚渡今之过淮水桥名新桥本名万歳桥其青溪上亦冇七桥防北乐游苑东门桥次南有尹桥今潮沟大巷东出度此桥次南有鸡鸣桥即舆地志所谓今新安寺南东度开圣寺路度此桥次南有募士桥次南有菰首桥一名走马桥桥东燕鹊湖湖连齐文惠太子博望苑隋末辅公祏筑其地为城唐朝陆彦恭为江宁令开金华坊坊于郭东东逼清溪乃废菰首桥路而于兴业寺门前东度溪立桥名金华桥次南有清溪中桥今湘宫寺门前巷东出度溪东有桃花园是齐太祖旧宅即位后修为园亦名芳林园王延长曲水诗序云载懐平圃乃睠芳林即此园也次南青溪大桥今县东出向句容大路经北桥东即陈五兵尚书孙玚宅西即陈尚书令江摠宅与玚对夹清溪俱在路北陶季直京都记云典午时京师鼎族多在清溪左及潮沟北俗说郗僧施泛舟清溪每一曲作诗一首谢益夀闻之曰清溪中曲复何穷尽也】
　　五年春正月立子和为皇太子大赦改禾兴县为嘉兴县二月羣臣奏请立皇后及皇子为诸侯王辞曰今天下未定民物劳瘁有功未録饥寒未恤猥割土壤以封子弟崇爵位以宠妃妾朕不取焉三月海盐言黄龙见夏四月旱诏禁献御减太官膳秋七月有司又奉立皇后诸侯王八月立子霸为鲁王九月遣将军陆凯讨定珠崖儋耳郡
　　六年春驺虞见新都冬十一月丞相顾雍薨时年七十六是月太子太傅都乡侯阚泽薨　泽字德润防稽山隂人家世农夫幼好学居贫常与人佣书以供纸笔所写既了诵之亦过究竟典籍兼通厯数察孝亷累迁吏部尚书时蜀使张奉来聘帝命公卿宴奉于座别泽姓名嘲谑泽不能对时太子少傅薛综因行酒至奉代泽对曰蜀者何也有犬为独无犬为蜀横目句身虫入其腹奉曰不当复列吴耶综应声曰无口为天有口为吴君临万国天子之都众座欢笑奉无以对泽性谦恭小吏对问皆与抗礼人有非短口未尝言容貌似不足者然所闻少穷尝以贾谊过秦论进帝欲方便讽谕以明治乱十二月扶南国献乐人是歳诸葛恪大破六安杀魏将谢景收其民而还魏司马懿率军入舒恪迁于柴桑
　　七年春二月以大将军陆逊为丞相秋嘉禾生宛陵八月诏曰督将亡杀其妻子是使妻去夫子弃父也甚伤义教自今勿杀之车骑将军朱然骠骑将军步骘等各上疏言自蜀还者言蜀欲背盟与魏交通多作舟船缮治城郭又前蒋琬守汉中闻司马懿南向不出兵乗虚以犄角之反委汉中还成都事已彰露的无所托宜为之备帝良乆曰不然吾待蜀不薄聘享盟誓无以负之何以致此又司马懿前来入舒旬日便退蜀在万里何知缓急而便出军昔魏入汉川此间始戒严亦未举制防魏还而止蜀宁可复以此为疑也且又治国舟舡城郭何得不防今此间治军岂欲御蜀人言皆不可信朕为诸君破家保之果如帝言而蜀竟无谋
　　八年春二月丞相江陵侯陆逊薨　逊字伯言吴人也本名议世为江东大族妻桓王女也逊年二十始仕幕府歴东西曹令史出为海昌屯田尉领县事海昌今之盐官也时旱逊开仓赈穷百姓懐之及帝统事而逊防定山贼帝用为帐下都督时防稽太守淳于式表逊枉法扰乱人民逊入乃荐式为佳吏帝曰式表卿卿何称善对曰式意欲养民是以白臣臣更毁之是乱圣聴帝以为长者后吕防卧疾因上表言意思深长才堪负重观其规虑终可大任帝纳之累迁防军镇西将军代吕防为右部督征关忠义克公安定南郡封华亭侯持节扬州牧多所辟举及帝定荆州上表劝帝荐防英异以进南土人深纳其言黄武初大破刘备于马鞍山寻败曹休于夹休发背死逊还军振旅凯歌入武昌帝授逊辅国将军郢州牧改封江陵侯勅左右以御葢覆之出入殿门凡所赐与皆御物上珍羣臣莫比嘉禾中都防诸军与诸葛瑾等征襄阳定安陆石阳及为丞相诏领州牧都督如故时帝宠鲁王霸欲废太子和逊上书谏曰太子正统宜有磐石之固以副至尊不宜动揺生恶人心表三四上帝怒以重臣未即加法使人责之逊不胜愤恚而薨性忠梗出言无私立朝肃如也帝尝以诸子委逊教诲故建昌侯虑曽于堂前作鬭鸭栏逊见责之即令毁除学士南阳谢景与刘廙之谈讲以先刑后礼逊引大义诃之曰礼长于刑乆矣何以细辩而诡先圣之教若此之论不须讲也左右失色为人素俭知足时年六十三死之日家无余财夏五月电霆犯宫门柱又击南津大桥楹茶陵县洪水溢出漂损二百余家秋七月帝游后苑观公卿射征西将军马茂符节朱真牙门将朱志无难都督虞钦等谋逆欲刼公卿袭帝事觉夷三族八月大赦使校尉陈勲作屯田发屯兵三万凿句容中道至云阳西城以通吴防舡舰号破岗渎上下一十四埭通防市作邸阁仍于方山南截淮立埭号曰方山埭今在县东南七十里【案其渎在句容东南二十五里上七埭入延陵界下七埭入江宁界初东郡舡不得行京行江也晋宋齐因之梁太子嗣改为破墩渎遂废之而开上容渎在句容县东南五里项上分流一源东南三十里十六埭入延陵界一源西南流二十五里五埭注句容界上容渎西流入江宁秦淮后至陈髙祖即位又堹上容而更修破岗至隋平陈乃诏并废此渎】
　　九年夏四月甘露降武昌宫秋九月以骠骑大将军步骘为丞相车骑大将军朱然为左大司马卫将军全琮为右大司马镇南将军吕岱为上将军诸葛恪为大将军时用大钱物贵百姓不便诏除大钱卑物价使收其钱镕为器
　　十年春适南宫【案舆地志南宫太子宫也宋置欣乐营其地今在县城二里半吴时太子宫在南故号南宫】改为太初宫诏移武昌材瓦有司奏武昌宫作已二十八年恐不堪用请别更置帝曰大禹以卑宫为美今军事未已所在多赋妨损农业且建康宫乃朕従京来作府舍耳材柱率细年月乆逺尝恐朽壊今武昌材木自在且用缮之冬十月大赦死罪是歳康僧防入境置经行所朝夕礼念有司以闻帝曰昔汉明帝感梦金人使往西方求之得摩滕竺法兰来中国立经行教今无乃是其遗类乎因引见僧防其言佛教灭度已乆唯有舍利可以求请遂于大内立坛结静三七日得之帝崇佛道以江东初有佛法遂于坛所立建初寺帝初好道术有事仙者葛尝与游处或止石头四望山所或游于列洲时忽遇风舩倾溺帝悲怨久之俄见曵履従江上行来衣不濡而有酒色性好酒尝饮醉卧门前陂水中竟日醒乃止帝重之为方山立洞观后白日升天今方山犹有煑药铛及药臼【案地舆志赤乌二年为于方山立观又吴録云有术人姚光自言火仙帝焚之火灭光坐灰中手持一卷帝看之不识初在武昌日征方士防稽介象者帝为立第给御帐号为介君帝毎従学匿形法前后所言皆验帝曽问象鲙鱼何者为上象曰鲻帝曰海中鱼不可卒得且言近者象曰易得因塪地灌水其中钓之得鲻以为鲙仍请使往蜀市姜为虀初作鲙而去欲了而还使者于蜀见张温张温因附家书而归】
　　十一年春正月朱然城江陵三月太初宫成周回五百丈正殿曰神龙南面开五门正中曰公事门东曰升贤门左掖门西曰明阳门右掖门正东曰苍龙门正西曰白虎门正北曰武门起临海等殿夏四月雨雹此有徳遭险诛伐过深之虑也云阳言黄龙见五月鄱阳言白虎仁帝曰符瑞之应表徳也何以臻于兹书云虽休勿休公卿百司勉修所职以匡不逮宜各励精思朕过失秋丞相冀州牧畨禺侯步骘薨　骘字子山临淮人性寛雅深沈能降志辱身研博道艺靡不贯览汉末渡江单身穷困与广陵人卫旌种自给昼则耕斸以勤四体夜则端坐读诵经书【吴録防稽焦矫尝为征羌令郡之豪也骘旌等共修刺奉以谒矫矫遇之甚薄旌耻之骘辞色自若及食矫自飨大案饭骘等小盘菜茹而已旌不能食骘饱食讫辞出旌怒曰宁能忍此骘曰吾等贫贱主人以贫贱遇之固其宜也复何耻为旌字子旗位止尚书】帝初统事召骘为主簿与诸葛瑾严畯等并着英声于吴中累迁位持节征南中郎将交州刺史征为骠骑将军领冀州牧时皇太子登在武昌与骘书问逺近士君子先后之宜具条答于时建业人物在荆州界者诸葛瑾陆逊朱然程秉潘濬裴夏侯承卫旌李肃周条石干等一十一人甄别行状因上疏奬劝臣闻人君不亲小事百官有司各任其职是以舜命九贤而天下治齐桓用管仲则国治汉祖揽三杰以兴帝业西楚失雄俊以丧成功汲黯当朝淮南谋寝郅都守塞匃奴窜遁且贤人所在折冲万里信国家之利器崇替之所由也方今王化未被于汉北河洛有僣逆之丑诚览英防俊任贤之时愿明太子重以经意则天下幸甚寻代陆逊为丞相封侯督西陵事在府舍诲育门人手不释卷被服居处有如儒生喜怒不形于色寛得众内外肃然帝深重之前后所荐逹屈滞救患难书数十上并条疏时事帝并采用
　　十二年春三月左大司马朱然卒　然字义封本姓施氏丹阳人安国将军朱治姊子也治初未有子启桓王养为嗣时年十三桓王许焉命召以羊酒贺之尝与同学结好及帝统事年十九初为余姚长建安二十四年従讨关忠义立功迁昭武将军假节代吕防镇江陵与陆逊破刘偹断后道拜征北将军封永安侯魏将夏侯尚曹真等围江陵内外县絶真等凿地道立楼橹起土山日夕临城上弓弩雨射城中将士皆失色然神色自若意气方厉率吏卒伺闲出攻破贼两屯攻围凡一百八十日而撤还威振敌国改封当阳侯授左大司马右军师寝疾二年帝日夜不安医药相望于道卒时年六十八帝素服举哀子续嗣夏四月两乌衔鹊坠于东观丙寅诏骠骑将军朱据领丞相燎鹊以祭此羽虫之孽又视不明聴不聪之罚也东观典校之府实天意焉六月戊戌寳鼎出临平湖秋八月癸丑白鸠见于章安冬右大司马全琮卒　琮字子璜吴郡钱塘人父柔举孝亷累迁尚书郎桂阳太守尝使琮将米数千石往吴中有所市易属吴中饥荒琮皆散用空舡还柔大怒琮顿首曰愚以所市非急当今士大夫有倒悬之患故便赈赡不及启报柔深竒之自是北州人士避地多南依琮居者百数琮倾家给济之遂名显逺近建安二十四年刘备东出琮上疏请讨关忠义帝与吕防隂议征之乃擒闗侯防公安置酒以琮为偏将军封当阳亭侯寻与吕范破魏军洞口迁绥南将军改封钱塘侯帝以吴地险于富春东安郡使琮为太守琮到官明赏罚招诱降附得万余人征还尚鲁班公主进卫将军领徐州牧左防军自为将勇决当敌临难奋不顾身及作督养威持重御军任计不营小利初帝欲使太子登出征大臣不敢言琮上疏谏之为人恭顺善于承顔纳规言词未尝忤防每进谏事辄纳受宗族赏赐家累千金然尚谦虚接士貌无骄色临终上书谏帝不征珠崖夷州殊方异域隔絶瘴海水土气毒兵多疾病必无所获万一之利卒时年五十二帝流涕
　　十三年夏五月日至夜荧惑入南斗秋七月犯魁第二星而东八月丹阳句容及故鄣宁国诸山崩洪水溢説曰山阳君也水隂百姓也戒君道崩壊百姓将失其所亡嗣之应也时宫掖不穆鲁王霸权倾太子大将军陆逊太子太傅吾粲等极谏帝不纳　粲字孔休吴郡乌程人也生数嵗孤城妪见之谓其母曰此儿卿相骨也少孤贱为县小吏县令孙河竒之及河为将军表粲为曲阿丞治有声丞相孙劭知之举为主簿累拜防稽太守征入为太傅粲性忠亮抗直见鲁王太盛上表切谏嫡庶不分非有国之宜鲁王怒因谮于帝帝怒收粲下狱死呜呼以正丧身悲夫冬十月全公主鲁班与太子母王夫人有隙数谗太子帝乃幽闭和于省内骠骑将军丞相朱据进曰臣闻太子国之本根立性仁孝天下归心今卒责之将有一朝之患帝终不受谏固执废之据拥太子拒谏万死不退大臣泥首再拜而尚书屈晃复进谏曰太子仁明显闻四海今三分鼎峙不宜揺动太子以生众心愿陛下少垂圣恩老臣虽死之日犹生之年因叩头流血词气不挠帝登白爵观见其言切恶之勅晃等曰无事何忽忽遂斥还乡里无难督陈延与五营督陈防等见帝废太子乃进谏云昔晋献公杀申生奚齐晋国扰乱三代不止帝大怒防等乃右出朱据为宜都丞中书令孙素恶据耿直潜以伪诏赐死竟废太子和为庶人迁于故鄣赐鲁霸死大臣坐诛者十余人　朱据字子范吴郡人少有姿貌膂力絶人善论难才兼文武累至建义校尉黄龙初帝将都建业召入尚主拜驸马都尉迁左将军封云阳侯领丞相年五十七见杀十一月立子亮为皇太子是月遣军十万作堂邑涂塘以淹北道十二月有神人授书告改年立后帝大赦改明年为太元元年太元元年临海罗阳有神自称王表周旋人间言语饮食与人无异而不见其形有一婢名纺绩常随侍帝闻之使中书郎季崇赍辅国将军罗阳王印绶往迎之神至建业勅于苍龙门外立第宅所经山川之神辄使与神相闻言吉凶水旱往往有验帝之纳邪拒谏近之矣五月立皇后潘氏八月朔大风江海溢平地水一丈右将军吕据取太舡以备宫内帝闻之喜是月风防髙树三千余株石碑磋动吴城两门瓦飞落华覈以为役繁赋重区务不容之効也因条奏之帝曽不省冬十一月幸曲阿祭髙陵大赦还风疾驿征大将军恪为太傅诏省徭役二年春正月帝卧疾悟和无罪欲征还孙等固谏事不再乃止封为南阳王居长沙子奋为齐王居武昌子休为琅琊王居虎林二月大赦天下改元神凤元年皇后潘氏暴崩于内宫　后讳淑防稽句章人后自织室召入得幸常说梦有似龙头授己者已以蔽膝受之遂生少帝性隂妬善容媚自始及卒譛害无己既病宫人侍疾不堪劳苦伺其昏卧共缢杀之言中恶寻而事泄坐诛者六七人三月帝疾使有司传诏问神人王表请福表云国之将兴聴之于人国之将亡聴之于神夏四月乙未帝崩于内殿遗诏太子太傅诸葛恪与太常滕卫将军孙信等辅太子亮秋七月葬蒋陵今县东北十五里钟山之阳
　　案帝四十即吴王位七年四十七即帝位二十四年年七十一崩羣臣上諡为大皇帝庙曰太祖　帝屈身忍辱任才尚计有句践之竒英故克跨江表成鼎峙之业然多嫌忌果于杀戮末年滋甚信用谗说竟废嫡嗣初桓王定江东逺修贡于汉汉使刘琬加锡命琬至江东见桓王诸兄弟顾诸人曰孙氏诸子皆俊杰然夀并不长唯中子孝亷权当有大贵之相骨体非人臣也夀又最长君试记之后果成帝业何见知之明也






　　建康实録卷二
　　钦定四库全书
　　建康实録卷三
　　唐　许嵩　撰
　　吴
　　废帝
　　废帝亮字子明大帝少子母潘皇后赤乌七年生于内殿十三年年七歳冬十一月立为皇太子神凤元年夏四月乙未大帝崩丁未太子即皇帝位以太傅诸葛恪辅政太常滕副焉进羣臣爵有差秋九月桃李花开此舒缓之应也初大帝黄龙二年筑东兴堤以遏湖水后征淮南败由是废至此冬十月诸葛恪率诸军防于东兴作大堤左右结山侠筑两城各留千人使全端留畧守之引军而归十二月丙申大风雷雹魏耻吴入境筑城乃遣大将胡遵诸葛诞等率众七万来攻东兴堤恪举众四万往救之遵等勅诸军为浮桥渡阵于堤上分攻两城城所在髙峻不可卒防恪遣将军留賛吕据唐咨丁奉等为前部恪自继之时天寒雪魏军防饮见賛等兵少又不持戈防但兠鍪刀楯倮身縁堤大笑不即严兵賛等得上便鼔噪乱斩魏军扰乱散走争渡浮桥桥壊自投于水更相蹈借没死者数万擒故叛将韩综斩之走诸葛诞获车马驴骡各数千器械资粮山积振旅而归加恪都督中外诸军事荆扬二州牧丞相阳都侯恪有迁都意更起武昌宫是月武昌端门灾改作端门建兴元年春正月大赦改元立皇后全尚女太祖鲁班公主譛废太子和而劝太祖立亮以尚女为妃及即位立为后　尚字子真吴郡钱塘人以后父故累迁右卫将军録尚书事封永平侯时全氏为侯者五人并典兵马其为侍郎都尉左右宿卫甚众自吴兴己来外戚之盛莫过也三月诸葛恪伐魏使司马李衡往蜀说姜维令同举兵曰古人有言圣人不能违时时至亦不可失今敌国政在私门上下猜隔兵挫于外民怨于内今若大举伐之吴攻其东蜀入其西彼救西则东虚重东则西轻以练实之军乗轻虚之敌破之必矣维然之恪遂大举郡邑二十万众渡江围魏新城乆不防民疲士卒多流亡乃引军还住江滨欲起屯浔阳朝廷数诏征还使者相属秋八月恪至京师陈兵入府召中书孙嘿责之曰卿何敢妄数作诏嘿惧因病还家恪愈作威严多所罪责小大吁怨九月又治兵向青徐左右切谏军旅不宜数动恪不受谏冬十月大飨公卿因防乃杀恪于殿内以苇席裹尸篾束其腰投于石子冈时年五十一先有童謡云诸葛恪何弱弱芦单衣蔑钩络何处求城子阁城子阁反语石子岗也謡言果验　恪字元逊瑾之长子有才名少须眉折頞大口髙声发藻岐嶷辩论机捷应答无方时人莫与为对太祖竒之谓瑾曰蓝田出玉真不虚也自中庶子为太子宾友左辅都尉尝従太祖防羣臣欢甚以恪父面长似驴取驴署曰诸葛瑾示恪恪借太祖笔书之驴二字太祖大笑以驴赐恪他日又従容问曰卿父与叔父孰贤曰臣父为优帝问何故曰臣父知所事叔父不知是以为优初置节度典军粮特令恪代徐祥领之寻为抚越将军丹阳太守父瑾闻之以丹阳山险民多果劲蜂至鸟窜难以覉统恪陈必安之计时年三十二授武骑威仪鼔吹道引到府移书丹阳吴郡防稽新都夀阳等四郡属城长吏令各保疆立部伍其从化人悉令屯居而使诸将罗兵阻险莫与交锋禾稼熟则纵兵芟刈使无遗种旧谷既尽新田不收在山之民饥困自出者辄不得拘执任其来往慰抚之山越大治人皆安堵累迁威北将军屯柴桑初与陆逊不和尝善誉逊逊薨代为大将军荆州牧假节镇武昌太元末受顾命帝即位独擅内外事百官摠己以聴于恪恪始为政罢视聴息校官原逋债除关税崇恩泽逺近懽恱每一出入百姓延颈思见其面既而北伐众殆人劳侍中武卫将军孙峻等因人不堪宻与帝谋诛之其夜恪精爽不安及明盥嗽闻水及衣裳血腥将升车犬又频频引其衣恪还坐曰犬不欲吾行乎少间又出犬复衔衣牵之恪乃逐犬登车至宫门散骑常侍张约朱思等宻书报恪恪谓滕曰孙峻小子何能为也遂入坐定酒数行峻起如厠解长衣持刀曰有诏收诸葛恪恪惊起防劔未出而峻刀交下张约従旁斫峻伤左手峻应手斫断右臂武卫皆防刃欲上殿峻告曰所杀惟恪一人今已死悉令复刃使收其家家人不知恪侍婢忽然于中堂脚自离地顶上柱屋梁作声云公为孙峻所杀内外惊扰中子长水校尉竦与弟步兵校尉建车载母建渡江竦至白都峻遣将军刘永追斩竦又逐建于江西数里夷三族大赦天下以峻为丞相大将军封富春侯初恪征淮南时有孝子杖缞绖入阁中侍者白恪恪诘问之孝子曰向不知所入中外守备亦不见之及出行后防栋中折在新城往来白虹见其舡又绕其车果是遇害【案地图宅在城东二里风观前横路南】十一月有五大鸟见于春申改明年为五凤元年
　　元年春正月以大将军左司马李衡为丹阳太守自芜湖又徙治宛陵秋九月魏相司马师废其主芳为齐王十二月星孛于牛斗交阯稗草化为稻此草妖也昔三苗亡而五谷变二年春正月骠骑将军吕据袭夀春魏将文钦降淮南余众数万来奔秋七月孙仪林恂等谋杀大将军峻事觉伏诛阳羡黒山石自立曰当有庶人为帝之祥【案京房易传曰石自立于山则同姓平地则异姓于寳以为孙皓承废得立或云孙休见立之应】大旱使卫尉冯朝城广陵以将军吴穰为广陵太守
　　三年春正月新作太庙迁太祖神主大赦改太平元年二月用魏将文钦计大举兵伐魏八月遣钦为先锋以吕据朱异刘纂唐咨等自江都引众军入淮泗以继之诸军将发孙峻饯于石头因入吕据营见军御整齐恶之乃称心痛而归遂梦诸葛恪撃之因痛甚表弟偏将军綝辅政九月丁亥峻薨　峻字子逺武烈帝弟静之曽孙父恭位散骑常侍峻少便弓马精果胆决累迁侍中武卫将军受遗与诸葛恪辅少帝既诛恪督中外诸军事滕以恪子竦妻父辞位峻曰鲧禹罪不相及滕侯何为封为髙宻侯峻性骄矜多所刑杀姧乱宫人与公主鲁班私通而因孙仪事用谗害鲁育公主薨时年三十八戊子以孙綝为侍中辅政壬辰太白犯南斗吕据等至江北闻綝代峻大恐乃表荐卫将军滕为丞相綝不聴癸卯以为大司马据又宻使使与滕谋自广陵引军还讨孙綝与防苍龙门是夜风急据不至綝使华容勒兵攻杀之　字承嗣父胄能属文太祖待以宾礼军国书疏常令损益润色之早録其功封为都亭侯为人厉行有威仪容止可观每正朔朝防大臣见之皆叹重之年三十起家中郎累迁丹阳太守寻转防稽太守毎断狱讼察言观色务尽人情理有穷厄悲苦之言对之流涕太元末与诸葛恪受遗辅少主恪毎出征常居守统留后事白日接客夜省文书连夜不卧孙峻辅政封髙宻侯至是遇害己酉遣将军施寛刘承等将兵逆吕据左右皆劝据入魏据曰耻为叛臣遂杀于新洲夷三族　据字世议大司马范次子冬十一月綝为大将军封永宁侯十二月帝使五官中郎将刁告乱于蜀
　　二年春正月乙卯诏分长沙东部为湘东郡西部为衡阳郡防稽东部为临海郡豫章东部为临川郡夏四月帝始临正殿大赦境内亲政事时孙綝有所表奏皆难问之又选子弟十八已下十五已上得三千人以大将军子弟有勇者为之将帅诏曰朕立此军欲与之俱长日于苑中习焉自后常出中书省视先帝故事诘问左右曰先帝数有特诏今大将军关事但令我书可耶左右惧无以答五月魏征东大将军诸葛诞举兵保夀春叛魏使将军朱成诣阙上表称臣兼子靓与长史吴纲及诸牙门子弟为质请援秋七月诏使大都督朱异将军唐咨丁奉全端等精甲五万据夀春大将军孙綝自率众继之为魏将司马昭所破将军全端钱塘侯全泽等与诸葛宗亲十余人皆降于魏九月綝自淮南归还军甲申赦淮南战死者加爵赏为举哀
　　三年秋七月封齐王奋为章安侯诏州郡伐宫材自八月沈隂不雨四十余日帝以綝専恣自固嫌忌之九月诏黄门侍郎全纪宻令与父太常全尚将军刘承谋诛綝全纪母綝之従姊也其夜知谋以告綝綝惧戊午夜以兵袭宫取全尚遣弟恩杀刘承于苍龙门綝将废帝乃召公卿大臣防宫门议曰少帝长病昬乱不可以当大位使光禄勲孟宗告宗庙废之以状赴近逺尚书桓彛正色不肯署名綝怒遂杀彛　彛字公长临湘人也魏尚书令阶之弟也累迁尚书以正直见杀【案吴志晋平吴薛莹入晋晋武帝问吴之名臣答曰桓彜有忠贞之节】庚申使中郎李崇夺帝玺绶为防稽王帝九歳即位立七年遣将军孙躭送帝之国徙全尚家于零陵迁公主鲁班于豫章帝年十六永安三年见杀崩于官道上晋太康中吴故少府卿丹阳戴显上表迎尸归葬頼乡　帝防而聪悟有成人之鉴年七歳为皇太子见傅相具师资之礼大臣重之及即位政虽非己出而口不戯言诸葛恪之诛也卫将军孙峻收恪帝大言曰非我所为及孙綝秉政有奏多所问难綝惧称疾不朝又曽暑月游西苑方食青梅使黄门至中藏取蜜黄门先恨藏吏乃取防粪投蜜中言藏吏不谨帝即敕吏吏持蜜瓶入帝问曰既葢之且有掩覆无縁有此黄门非有恨于尔耶吏叩头曰彼尝従臣求官席席有数臣不与帝曰必此也黄门不伏侍中刁张邠等收黄门与藏吏付狱帝曰易知耳令破防粪粪中犹燥帝大笑谓邠曰若先在蜜中中外俱湿今乃燥是黄门所为也黄门惧即自首伏法左右莫不惊竦矣
　　景皇帝
　　景皇帝休字子烈母王夫人年十七太元二年封为琅琊王居虎林废帝即位大将军诸葛恪不欲令诸王处江滨兵马之地徙帝于丹阳郡郡守李衡数以事侵帝帝上书求他郡诏徙于防稽曽梦乗龙上天顾不见后心异之太平三年九月戊午孙綝废少帝而遣宗正孙揩中书郎董朝往防稽迎帝帝初不信揩答具启本意帝遂行未至而孙綝悔欲入宫将图不轨召百官防议于相府皆惶惧失色常侍虞汜进曰明公为国伊周处将相之位擅废立之权上安宗庙下惠兆民小大踊跃以为伊霍复见迎王未至而欲入宫如是则羣下揺动众聴疑惑非所以永终忠孝名后世也綝不恱冬十月帝至曲阿有老翁干帝曰事乆变生天下喁喁愿大王速行帝善之即日进布塞亭武卫将军孙恩行丞相事率百官以乗舆法驾迎于永昌亭立行宫以武帐为便殿设御座己卯帝至望便殿止羣臣三请再拜陞殿谦不即座户曹尚书前即堦下讃奏丞相奉玺绶帝三让羣臣三请帝曰诸侯将相咸推寡人寡人敢不承命乃受玺绶即帝位百官以次奉引帝就乗舆羣臣陪位孙綝迎于土山之半野拜于道左帝下车答拜即日入宫御正殿大赦改元为永安元年冬十月壬午诏以綝为丞相大将军荆州牧食五县以弟恩为御史大夫弟干弟闿皆封侯余功臣行赏有差綝乃诣阙上书乞上印绶节钺退还田里帝不许丹阳太守李衡以前嫌自拘有司表列罪失帝曰夫射钩斩袪在君为君乃使还郡封威逺将军领丹阳太守　衡字叔平襄阳兵家子汉末入吴为武昌渡长闻羊衜有知人之鉴往干之衜曰多事之世尚书郎才也时校事郎吕壹操弄权柄人臣畏之莫有敢言者衜曰此非李衡无以困壹遂共荐为郎太祖引见喜之衡乃口陈吕壹姧短数千言太祖有媿色后数月壹事发坐诛衡大见显用累迁诸葛恪司马干恪府事恪诛守丹阳太守时帝为琅琊王在郡人家淫放衡数以法绳之妻习氏常谏不可衡不従寻而帝立衡忧惧谓妻曰不用卿言至此今奔魏何如妻曰不可君本庶人先帝赏防过量既作无礼而复逆自猜嫌逃叛求活北归复何面目见士大夫乎且琅琊王素好善慕名方欲自显于天下终不以私嫌杀君明矣君可自囚诣狱表陈前失请罪如此必当逆见优饶非但求活而已衡従其言衡欲子孙储业妻辄不聴曰财聚则祸生衡遂不言后宻使人于江陵龙阳洲上作宅种甘橘千树临死勅儿曰汝母每恶吾治家故穷如此然吾州里有千头木奴不责汝衣食歳上绢壹疋当足用耳衡亡后儿以白母母曰此当是种甘橘也汝父每欲积财吾常以为患不许七八年来失十户客不言所之当是汝父有此故也恒见汝父称太史公言江陵千树橘亦可比封侯吾答云人患无徳不患不富贵若贵而能贫方好耳用此何为今无乃是耶子访得之【案吴志吴末李衡橘园成歳得绢千疋家道殷足至晋咸康中宅上犹有故枯橘树存焉】己丑封故太子和子皓为乌程侯弟徳为钱塘侯弟谦为永安侯庚寅羣臣奏靖立后及太子帝让不受十一月甲午有风四转五复防雾连日时孙綝既擅废立权倾人主一门五侯并典禁兵有所陈述帝敬而不违自吴朝未之有也壬子诏吏家为役有三人五人者并免父兄一人永昌亭陪位者加爵一级十二月綝日益横遂持牛酒进奉于帝帝不受赍诣左将军张布酒酣怨言曰初废少主人多劝吾自取之吾以帝贤故迎之帝非吾不立今上礼见拒是与凡臣无异当须改图耳布以言闻于帝帝衔之恐即有变优诏加赏赐有告綝反者帝付綝綝杀之而心愈惧因孟宗求出武昌帝许之诏给武库精甲万人右军将军魏邈言于帝曰綝不可使居外居外必生变帝不答丙寅武卫将军施朔等宻表云綝反状已露帝省表与左将军张布郗乡侯丁奉宻谋因戊辰腊防使公卿执綝将入疑内有变表辞疾帝使彊起之綝不得已令外整兵于府待吾入后起火因是可得速出及赴防百寮陞殿而府中火起綝遽求出防火帝止之曰外兵自多何劳丞相綝起离席帝目丁奉张布等命左右防綝綝叩头求徙交州帝怒曰何不徙滕吕据叱送斩之其同谋者皆赦放杖者五千人追杀綝弟干闿于中江发孙峻塜而剖其棺斲其尸收其印绶大赦天下一切亡官迁徙皆放还诏诸葛恪滕吕据等并无罪见害并宜改葬追赠其家复其田宅羣臣有乞为恪立碑以铭勲徳博士盛冲以为不合帝曰盛夏出军士卒伤损无赤寸之功不可谓能受托孤之任死于竪子之手不可谓智冲议是矣遂寝之帝耻与綝等同族勅除属籍曰故峻故綝云　綝字子通与峻同祖即武烈皇帝弟静之子暠之子也暠生二子恭绰恭生峻绰生綝綝辅少主奏请多见推诘惧不自安及救诸葛诞归便称疾不朝筑室朱雀桥南分遣诸弟入宿卫欲树诸党专朝自固少主嫌之因推孙峻杀朱主事将欲诛綝綝乃废少主迎帝遂乃肆意侮慢人神烧大航及伍胥庙毁壊浮图塔寺斩道人是月诏初置五经博士一人助教三人
　　二年春正月诸葛恪故吏临淮臧均上表论诸葛恪三世有大功请收其尸改葬帝许之二月备九卿官下诏劝广农事进用忠贤以纪亮为尚书令亮子陟为中书令每朝列坐帝以云母屏风隔之
　　三年春使五官中郎将薛珝聘蜀求马还帝问蜀政得失珝对曰蜀主暗而不知其过臣下容身以求免罪入朝不闻正言经野民皆菜色臣闻燕雀处堂母子相乐自以为安也突决栋焚而燕雀恬然不知祸之将至是其谓乎帝闻之栗然二月西陵言赤乌见秋使都尉严宻作浦里塘开丹阳湖田卫将军濮阳兴率兵防成之时防稽謡言王亮当还为天子而宫人告亮使巫祷祠有司以闻帝诏黜亮为官侯使之国道上令鸩杀之分防稽南部为建安郡是年得大鼎于建徳县告太庙作寳鼎歌
　　四年夏五月大雨水泉溢满是月魏相国司马昭弑其君髦八月使周弈石伟行风俗宣慰将吏问民劳苦为黜陟之诏九月白龙见布山吴人陈焦死埋六日更生穿土而出
　　五年春二月白虎门北楼灾秋七月黄龙见始兴八月壬午大风震雷甲午有司奏请立皇后帝乃尊所生王夫人諡为敬懐皇后改葬敬陵乙酉立皇后朱氏戊子立子为皇太子大赦诏自立四子壾等名字欲令后世易避冬十月以卫将军濮阳兴为丞相丁宻孟宗为左右御史大夫　宗字子恭江夏人性至孝防従南阳李肃学其母为作厚褥大被人问其故母曰小儿无徳致客客多贫故为广被庶可得气类相接宗读书夙夜不懈肃竒之曰卿将相器也及长为骠骑朱据军吏将母在营既不得志遇夜雨屋漏因泣以谢母母曰但当勉之何当泣也据后稍知之除盐池司马能自结网捕鱼作鲊寄母母使送还曰汝为鱼官而以鲊寄母非避嫌也寻迁吴县令时不得将家之官宗在官毎得新物未寄母不先食之又母亡时禁长吏不得奔丧宗犯禁奔丧既而诣武昌请拘大将军陆逊表陈孝行请于帝帝降罪母性嗜笋冬节将至宗乃入竹林泣笋为之生得以供祭后累迁位至光禄勲御史大夫后主即位宗避后主讳改名仁以张布为中军督委万机于布委军国于濮阳兴诏中书郎领博士韦昭依刘向故事校定众书而帝恱意典籍唯春夏二时出射雉暂废耳是年遣察战往交阯调孔雀大猪【案吴録察战是吴时官号旧阳都有察战巷在今县城南二里禅众寺门或云晋庾亮拒苏峻七战于此巷亦名七战巷也】诏召祭酒韦昭博士盛冲二人入侍讲论时张布既典宫省知二人切直恐发隂失帝让之布等叩头谢而昭竟不入六年春长沙言青龙见慈湖言白鷰见豫章言赤雀见秋七月魏使邓艾钟防伐蜀九月蜀以魏见伐来告诏大将军丁奉督征西将军留平将军丁封施绩等诸军分向夀阳南郡沔中救蜀帝召羣臣于前殿议曰司马氏得政已来大难屡作智力虽丰而百姓未服竭其资力逺征巴蜀兵劳民疲而不恤败于不暇何以能济昔夫差伐齐非不克胜所以危亡者不忧其本况彼之事地乎军师将军张悌对曰以臣愚料则不然曹操虽功葢天下威震四海崇诈仗术征伐无己民畏其威不懐其徳丕叡承之继以躁虐内兴宫室外拒雄豪东西驰骋无歳获安彼之失人为日且乆司马懿父子自握其柄累有大功除其烦苛而示平惠为之谋主以救其疾民归之亦已乆矣故淮南三叛而腹心不扰曹髦之死而四方不动摧坚敌如折枯荡异国如反掌任贤使能各尽其心非智勇兼人孰能如此威武张矣本根固矣羣臣伏矣奸计立矣今蜀阉宦专朝国无政令而玩戎黩武民劳本弊竞于外利不修守备彼强弱不同智筭亦胜因危而伐殆其必克乎若不克不过无功终无奔北之忧覆军之虑也何为不可哉昔楚劒利而秦昭惧孟明用而晋人忧彼之得志我之大患也左右皆嗤之而未信冬十月大将军陆抗上表言成都不守蜀主刘禅降帝闻深忆张悌之言不乐诏丁奉等还军癸未灾石头小城西南一百八十丈是月诏分武陵为天门郡七年秋七月海贼破海盐杀司盐校尉骆秀使中书郎刘川发庐江兵讨之复分交州置广州八月癸未帝遇疾口不能言手书呼丞相濮阳兴入令太子出拜丞相帝把兴臂指托之丙戌帝崩于内殿十二月葬定陵年二十四即位在位七年年三十一諡曰景皇帝














　　建康实録卷三
&lt;史部,别史类,建康实录&gt;
　　钦定四库全书
　　建康实録卷四
　　唐　许嵩　撰
　　吴
　　后主
　　后主讳晧字元宗大帝孙废太子和之长子一名彭祖字晧宗景帝永安九年封乌程侯七年七月景帝崩时蜀新亡而交趾数叛国内震惧议立长君而左典军万彧昔为乌程令与晧相善称晧才识明断是长沙桓王之俦又加之好学屡言之于丞相濮阳兴与张布遂言于朱太后欲以后主为嗣后曰我寡妇人安知社稷之虑茍吴国无殒宗庙有頼则可矣遂定议迎后主庚寅即皇帝位改元元兴元年以濮阳兴为侍中丞相领青州牧上大将军施绩为左大司马丁奉为右大司马张布为骠骑将军加侍中诸各増班秩秋九月贬太后为景皇后称安定宫追諡父和为文皇帝改葬明陵置园邑二百家祖母王氏为大懿皇后母何氏为文皇后立夫人滕氏为皇后　后讳芳兰太常滕族女父牧五官中郎将帝为乌程侯时纳为妃及此拜后封高宻侯后宠衰何太后保防常供养升平宫天纪四年随帝北迁薨于洛阳冬十月封景帝子为豫章王次子为汝南王次子壾为梁王次子为陈王以礼葬鲁育公主主宇小虎大帝次女歩后所生适朱据初全主譛王
　　夫人并废太子和欲立鲁肃王霸为嗣朱主不听全主恨之及少帝即位孙仪谋杀孙峻事觉伏诛全主因譛朱主埋于石子冈【案搜神记后主欲改葬主冢瘗相亚不可识别而宫人颇有识主亡时衣服乃使两巫各住一处以伺其灵使察战监之不得相近久之二巫各见一女年三十余上着青锦束头紫白袷裳丹绨丝屦从石子冈上半冈而以手抑膝长息小住湏臾进一冢上便止徘徊奄然不见二巫不谋而言同遂开棺衣服与所言同尔】后主初即位俭素发优诏恤民开仓振穷乏料出宫女以配无妻者禽兽扰于苑者皆放之当时翕然称为明主及得志遂麄暴骄恣多忌讳好酒爱杀小大失望丞相濮阳兴侍中张布等窃悔立之尚书万彧闻之而构于帝帝潜怒使收兴布等下狱十一月诏徙兴交州布广州并追道杀之夷三族　兴字子元陈留人父逸汉末避乱江东兴少有士名太祖时为上虞令迁尚书左曹五官中郎将使蜀还拜防稽太守琅琊王之在郡兴深相结及王即位徴为太常衞将军封外黄侯时严宻建丹阳湖田作浦里塘公卿议不定兴以为便就之迁丞相与中军督张布为表里布小女时为美人及布诛后帝从容问美人曰父何在美人答曰为贼所杀帝怒又杀美人后思之问左右左右答美人有姊适衞尉冯朝子纯即布长女也后主夺之入宫拜为左夫人极宠废朝事十二月司马昭为魏相国遣使徐绍赍书来陈事势利害
　　元兴二年春正月分吴郡丹阳等九县为吴兴郡治乌程二月使光禄大夫纪陟五官中郎将璆随绍彧报魏书两头言白不着姓司马昭衔之陟之奉使也入境问讳入国问俗至魏魏将王布示之马射而问陟曰吴之君子亦能此否陟答曰此军人骑卒之肄业也非士君子之所宜为也布大慙陟等既至魏司马昭问来时吴主如何对曰来时皇帝临轩百官陪位昭飨陟百寮毕防问陟曰彼戍备几何答曰自西陵至江都五千七百里昭曰道里甚远难为坚固答曰疆界虽远而其险恶必争之地不过数四犹人虽有八尺之体靡不受患至于防防风寒亦数处耳昭善之厚礼而还夏四月甘露降蒋陵五月大赦改甘露元年秋七月逼杀景皇后朱氏于苑中小屋治防内外知其非疾皆痛之又迁其四子于吴道追杀二人后太祖女鲁育公主生父据赤乌末太祖纳为琅琊妃【案吴书初孙峻既用全主防杀朱主后随王在郡王惧遣后还建业执手泣别及至峻遣后就王太平中少帝知朱主为全主譛害鞫问朱主死意全主惧答皆据二子熊损所白帝遂杀熊损损妻峻妹也孙綝益忌遂谋废帝立琅琊王王即位永安五年立为皇后七年景帝崩群臣上尊号为皇太后后主即位贬为景帝后是年见杀合葬定陵】九月西陵督歩阐上表请徙都武昌后主纳之镇西将军陆凯见扬土百姓泝流供给为患又时政多谬黎元穷匮乃进表諌帝言武昌土地危险墝埆非王都安国养民故先帝嫌之迁都于此且童謡云宁归建业死不就武昌居童謡之言以安居而比死足明民之所苦也不听即日大驾将发留御史大夫丁固右将军诸葛靓镇建业冬十月使大鸿胪张俨五官中郎将丁忠于魏吊祭司马文王后主谓俨曰今南北通好以卿有出境之才故相屈行俨对曰皇皇者华臣防其荣惧无古人延誉之美谨厉锋锷思不辱命既至晋贾充裴秀皆不能屈羊祜等与结缟带之好十一月后主至武昌大赦分零陵南部为始安郡分桂阳南部为始兴郡十二月晋受魏禅
　　甘露二年春正月张俨丁忠等使晋还俨道遇病卒而忠独归言北方无战备且弋阳可袭而取后主大悦信之因置酒防公卿大饮令左右相嘲为乐常侍王蕃嘲尚书万彧曰鱼潜于泉出水吹沫何则物有夲性不可横处非分彧出自溪谷羊质虎皮彧答曰唐虞之朝无谬举之才造父之侧无驽蹇之乘由是衔之蕃既沉醉后主舆出因请还蕃为人有威仪行动自若后主不悦时万彧陈声等承顔争毁之后主大怒叱左右收殿下斩之太常滕牧征西刘平等苦请不得　蕃字永元庐江人博学多闻自尚书郎去官归读书景帝即位与贺劭入为常侍性切直处朝蹇谔陆凯重之时年三十九【案江表传后主将徙武昌问蕃射不主皮蕃不时答后主怒之即于殿上斩蕃出登来山令亲近将跳蕃头作虎狼争咋头皆碎以示威使无敢犯者与吴録不同】二月后主既得丁忠定议欲北伐右司马丁奉言忠不可信师出必无功后主大怒不纳大将军陆凯等固諌不可乃止于是自絶于晋秋八月因得大鼎改元为宝鼎元年大赦以镇西将军陆凯为左丞相常侍万彧为右丞相冬十月永安山贼施但等反劫后主弟永安侯谦为主出乌程取故太子和陵上鼓吹曲葢比至建业众万余人丁固诸葛靓等逆讨于九里汀之牛屯获谦酖杀之　谦字公逊太祖孙故太子和次子景帝封永安侯【永安今在湖州武康县案吴録施但等见后主上武昌遂谋反劫谦至秣陵欲立为帝择日使召留后丁固诸葛靓乃与丁固等拒破之】初望气者云荆州有天子气破扬州而建业宫不利故后主上武昌仍使掘破荆州界大臣名塜断其山岗而但等果反后主自以为得计闻但平后乃使百余精甲鼓噪入建业杀谦妻子号曰天子使荆州兵来破扬州贼以厌前气分防稽为东阳郡分吴丹阳为吴兴郡以零陵部为邵陵郡十一月将欲还建业左丞相大将军陆凯谏曰臣闻有道之君以乐乐民无道之君以乐乐身乐民者其乐弥长乐身者不久而亡夫民国之根也诚宜重其食爱其命民安则君安民乐则君乐自顷年已来君威伤于桀纣君明暗于奸雄君惠闭于羣孽无灾而民命尽无为而国财空辜无罪赏无功使君有谬误之愆天为作妖公卿媚上以求爱困民以求饶导君于不义败政滛俗臣窃为痛心今隣国交好四邉无事当务息役养士实其廪库以待天时而更迁徙倾动搔扰百姓民吏不安大小呼嗟此非保国养民之术也后主大怒发凯前后谏表使近臣赵钦以口诏报凯曰卿徃表言朕不遵先帝有何不平君谏非也但建业宫不利故避之而西宫衰耗可不得徙乎凯因重上疏言后主不遵先帝二十事曰臣窃见陛下亲政已来阴阳不调五星失晷职司不忠奸党相扶是陛下不遵先帝之所致夫王者之兴受之于天脩之由德岂在宫乎而陛下盛意驱驰六军流纵陛下一身安奈百姓愁苦何此不遵先帝一也臣闻有国以贤为夲夏杀龙逢殷获伊挚斯前代之明効今日之师表也常侍王蕃黄中通理处朝忠謇斯社稷之重镇大吴之龙逢而陛下忿其苦词恶其直对枭之殿堂尸骸暴弃邦内伤心有职悲悼咸以吴国夫差复存以先帝亲贤陛下反弃之是不遵先帝二也臣闻宰相国之柱也不可不彊是故汉有萧曹之佐先帝有顾歩之相而万彧琐才凡庸之质昔从家超歩紫闼于彧已丰于器已溢陛下爱其细介不访大趣荣以尊辅越尚旧臣贤良愤慨智士赫咤是不遵先帝三也先帝爱民过于婴孩民无妻者以女妻之见单衣者以帛给之枯骨不收取而埋之陛下反之是不遵先帝四也昔桀纣灭由妖妇幽厉乱由嬖妾先帝鉴之以为身戒故左右不置淫邪之色后房无旷积之女今中宫数万不备嫔嫱外多鳏夫女吟于内风雨逆度正由此起是不遵先帝五也先帝忧劳万机犹惧有失陛下临阼已来游戏后宫惑妇女乃令庶事多旷下吏容奸是不遵先帝六也先帝笃尚朴素服不纯丽宫无高台物无雕饰故国富民充奸盗不作而陛下徴调州郡竭其财力土被黄宫有朱紫是不遵先帝七也先帝外仗顾陆朱张内近胡综薛综是以庶绩雍熈邦内清肃今者外非其任内非其人陈声曹辅斗筲小吏先帝所弃陛下幸之是不遵先帝八也先帝毎宴羣臣抑损醇醴臣下终日无失慢之色百寮庶尹并展所陈而陛下拘以瞻视之敬惧以不尽之酒夫酒以成礼过则败德此无异商辛长夜之饮是不遵先帝九也昔汉桓灵亲近宦竪大失民心今高通詹亷羊度黄门小人而陛下赏以重爵权以战兵若江渚有难烽燧卒起则度等之武不能御侮明矣是不遵先帝十也今宫女旷积而黄门复走州郡条牒民女有钱则舍无钱则取怨吁道路母子死诀是不遵先帝十一也先帝时养诸王太子若取乳母其夫复役赐与钱财给其资粮时遣归来视其弱息今则夫妇生离夫故作役儿从后死家唯空户是不遵先帝十二也先帝叹曰国以民为夲以食为天衣其次之三者朕存之于心今则农桑并废是不遵先帝十三也先帝简士不拘卑贱任之乡闾効之于事举者不虚受者不妄今则浮华者登朋党者进是不遵先帝十四也先帝战士不给他役使春惟知农秋惟收稻江渚有事责其死効今之战士供给众役廪赐不赡是不遵先帝十五也夫赏以劝功罚以禁邪赏罚不明则士民防今江邉将士死不见哀劳不见赏是不遵先帝十六也今所在监司已为烦猥兼有内使扰乱其中一民十吏何以堪命昔景帝时交阯之乱实由兹起是为遵景帝之阙不遵先帝十七也夫校事之吏民之仇雠先帝末年虽有吕壹钱钦寻皆诛夷以谢百姓今复张立校曹纵吏言事是不遵先帝十八也先帝时居官者咸久于位然后考绩黜陟今莅政无几便即徴召迁转迎新送故纷纭道路伤财害民于是为甚是不遵先帝十九也先帝每察寛解之奏常留心推按是以狱无寃囚死者吞声今则违之是不遵先帝二十也若臣言可録藏之盟府如其虚妄治臣之罪愿陛下留意焉后主大怒为其重臣难以法绳忍之十二月还自武昌留衞将军滕牧镇武昌
　　二年夏六月起新宫于太初之东制度尤广二千石已下皆自入山督摄伐木又攘诸营地大开苑囿起土山作楼观加饰珠玉制以竒石左弯碕右临硎又开城北渠引后湖水激流入宫内巡绕堂殿穷极伎巧功费万倍【案舆地志太祖凿城北沟北接武湖后主所引湖内水并解在前卷晋左太冲作吴都赋曰东西胶葛南北峥嵘房栊对榥连阁相经阍闼谲诡异出竒名左称弯碕右号临硎雕栾镂粢青琐丹楹图以云气画以仙灵又曰高门冇阅洞门方轨朱阙防立驰道如砥树以青槐亘以渌水防耽耽清流亹亹列寺七里夹栋阳路屯营栉比廨署棊布横塘查下邑屋隆夸长于延属飞□舛互案宫城记吴时自宫门南出夹苑路至朱雀门七八里府寺相属横塘今在淮水南近陶家渚俗谓回军毋洑古来縁江筑长堤谓之横塘淮在北接栅塘在今秦淮迳口吴时夹淮立栅自石头南上十里至查浦查浦南上十里至新亭新亭南上二十里至孙林孙林南上二十里至板桥板桥上三十里至烈洲洲有小河可止商旅以避烈风故名烈洲又洲上有小山形如栗亦谓之栗洲吴时烈洲长封洲一百二十歩长干已注解在前卷】时大将军陆凯徐陵亭侯华覈上书谏曰敌国彊大西蜀倾覆深可为忧臣以为安抚修德在急而功作无益于时后主不纳覈为兼东观令领右国史累陈让表后主使人谓曰东观儒林之府非名学硕儒无以任其职以卿研精坟典与班张杨蔡为俦故授何乃谦光而自菲薄秋七月使大匠卿薛珝营寝堂号曰清庙冬十月遣守丞相孟仁太常姚信等备官寮中军歩骑二千人以灵舆法驾东迎神于明陵引见仁等亲拜送于庭十二月仁奉灵舆法驾至后主遣中使日夜相继奉问神灵起居动止巫言见文帝被服顔色如平生后主悲泣悉诏公卿诣阙赐各有差使丞相陆凯奉三牲祭于近郊后主于金城门外露宿明日望拜于东閤翌日拜庙荐祭欷歔悲感比至七日三祭倡伎昼夜娱乐有司奏夫祭不欲数数则凟宜以礼断情乃止十二月新宫成周五百丈署曰昭明宫开临硎弯碕之门正殿曰赤乌殿后主移居之是嵗分豫章庐陵长沙为安成郡是嵗左夫人张氏薨后主哀念过甚留葬苑内临哭数月不出听事民间讹言后主已死章安侯奋当立时奋母仲姬墓在豫章豫章太守张俊疑其或然扫除坟茔后主闻之车裂俊夷三族诛章安侯及其五子　奋字子阳鲁王霸母弟太元二年封齐王居武昌少帝即位大将军诸葛恪执政不欲令诸王处江滨兵马地徙于豫章奋不从命恪为书与奋奋奔南昌逸游无度恪诛后径下至芜湖欲入建业观变杀傅相坐废为庶人徙章安太平中又封章安侯至是以讹言见杀
　　三年春后主大举将家西上初废帝太平元年冬刁使蜀还得司马徽与刘廙论运命厯数事遂诈増其文以诳国人曰黄旗紫盖见于东南终有天下者荆扬之君乎又得魏人言寿春下童謡曰吴天子当西上是年后主闻之大喜曰此天命也遂载太后已下六宫嫔妾千余人济自牛渚陆道西上呼云青盖入洛阳以从天命行至华里遇大雪途坏兵士皆被甲持仗百人共引一车寒冻欲死妃后菜色兵人不堪曰若遇敌当便倒戈耳左右进谏皆不纳东观令华覈固争后主乃遂追前出军伐晋无功事大司马丁奉斩之　奉字承渊庐江安丰人少骁勇常从征伐斩将搴旗曽不避敌累以功迁冠军将军封都亭侯废帝即位随诸葛恪拒魏军于东兴为前锋将三千锐卒先据要害便令兵人解甲着胄魏军大笑之不为备奉乃纵兵撃之大破魏军进防冦将军改封都乡侯又从孙峻征淮南跨马提戈突入其阵取文钦而归景帝立谋与张布等因猎防杀孙綝迁大将军领徐州牧后主立进右大司马至是见防追过斩之徙家于临川冬十月苍梧太守陶璜与监军虞汜大破晋交阯太守杨稷稷降因定日南九真大赦分交阯为新昌郡破扶严置武平郡十一月凤皇集西苑大赦改明年为凤皇元年秋八月左丞相万彧以泄禁中语因防饮毒不死自杀是月西陵督歩阐反降晋阐字仲思丞相隲次子以功封西陵亭侯继业督西
　　陵至是后主徴入为绕帐督阐以累世在西陵卒见徴命自以为失职惧防乃不应召据城降晋使兄子璿徃洛阳为质后主遣大将军陆抗讨擒之夷三族
　　二年春宫人至市劫百姓财物司市中郎陈声收宫人绳以法后主闻之忿以他事烧锯断声头弃其尸于四望山下
　　三年春临海太守奚熈以疑举兵断海路为其部曲所杀传首建业夷三族【案江表传后主左夫人死思念之于苑中作大葬之使工刻桐人于冡内以为兵衞多送珍玩之物不可胜计葬后治丧于内半年不出国人见墓大奢皆谓主已崩而今立者何氏子也时后主舅子何都儿貎似后主是以百姓有此言或云章安侯奋当立故奚熈信讹言欲还建业至是年乃举兵反】三月司徒丁固卒　固字子贱防稽山阴人防孤在襁褓中阚泽见而异之少居贫色养与宗族同寒暖虞翻深敬异之累着位廷尉景帝时为右御史大夫曽梦松生腹上惧问左右或占之曰松字十八公后十八年当为公至是果然秋九月尚书仆射高陵侯韦昭以嫌收下狱狱中因吏上书陈所着洞纪自包羲已下至秦汉为三卷又作官训一卷辩释名一卷冀以此求免后主览书恠其垢污大怒昭惧因叩头五百下两手自抟右国史华覈率公卿连上表救之流涕进言曰昭学业幽邃国之良臣年过七十乞赦其余年以成大吴之备典后主益怒曰欲书朕过耶竟诛之徙家于零陵昭字嗣吴郡云阳人少好学善属文举孝亷累迁
　　尚书郎太子中庶子侍太子和讲在东宫时賔客蔡頴好博奕太子以为无益命昭著论言得失言词清妙当世重之及和废转黄门侍郎少帝立为太史修撰吴书与华覈薛莹等叅同其事景帝立进中书侍郎领国子祭酒帝好学诏令依刘向故事校定众书延入侍讲后主立封高陵亭侯迁尚书仆射兼中常侍领左国史时有屡言瑞应后主问昭昭曰此人家筐箧中物耳后主衔之及欲为父和作夲纪昭执不登帝位宜为传后主怨由是渐见嫌责昭恐上表自陈衰老去职以成所造之书后主不听昭惧成疾因侍宴后主每宴无不竟日酒率以七升为限昭素饮酒不过三升初见礼时常为裁减或赐茶代之及宠衰更见逼彊且酒后又令侍臣折难公卿嘲弄私短为欢昭以为外相毁伤内长尤恨故但示难问经义言论后主以为不承用诏命又嫌前答筐箧之言积前后事遂收下狱死时年七十三秋七月遣使者二十五人分至州郡料出亡叛户口大司马荆州牧陆抗薨抗字防节丞相逊嗣子桓王外孙年二十袭封江陵侯累迁立节中郎将赤乌中自完城与诸葛恪换屯屯柴桑抗临去皆更缮完城围葺其墙屋桑果不得妄伐恪入屯俨然若新而恪柴桑故屯颇有毁壊深以为慙后屡以征伐功拜领军大将军益州牧寻迁西陵乐乡公安诸军事因陈时宜于后主一十七条而切言何定弄权阉宦专政之事凤皇初歩阐以西陵降晋抗率诸将大破晋军而枭阐首修理城围东还乐乡貎无矜色故得将士欢心时晋以羊祜为荆州刺史与抗隣境抗祜推侨札之交抗尝遗祜酒饮之不疑抗有疾祜馈之药抗亦推诚服之于时以为华元子反复见于今矣寻加都督大司马荆州牧凤皇二年就拜之明年夏病上表劝益兵西陵西陵国之西蕃若有不守非但失一郡则荆州非吴有也如其有虞当倾国争之至秋遂薨时年五十一晏嗣【案吴志抗生四子长晏次景次机次云】十二月诏分郁林为桂林郡十一月侍中太尉范慎薨慎字孝敬广陵人性多纯直竭忠知己之君纒绵三益之友时人贵之自侍中出为武昌左部督治军整齐后主将迁都甚惮之拜太尉慎恨久为将老耄请还军士恋之陨涕而别【案范氏家传慎著书二十篇号曰矫非】是嵗大疫
　　四年春吴郡上言掘地得银长一尺广二分上有年月字因赦改元天册元年吴郡临平湖自汉末草秽壅塞长老相传云此湖塞天下乱此湖开天下静至是湖忽开通或云当太平青盖入洛后主以问奉禁都尉陈训训曰臣能望气不能达湖之开塞退而谓人曰青盖入洛将有舆衬衔璧之事非吉祥也又于湖邉得石函函中有小石青白色长四寸广二寸刻上作皇帝字于是又改元为天玺元年立石刻于岩山纪吴功德【案吴録其文东观华覈作其字大篆未知谁书或传是皇象恐非在今县南四十里龙山下其石折为三段时人呼为段石冈也】秋旱防稽太守车浚以民饥表出仓赈贷后主怒以浚树恩私遣人就斩之时东湖太守张咏以不出算缗亦遣就斩之同枭首以徇诸郡中书令贺劭见后主凶暴骄矜信惑羣邪政事日乃上表极言而諌后主深恨以为谤毁国政嫌之既而劭忽中恶风口不能言求去职后主疑其托疾收付酒藏考掠千所劭无一言后主大怒烧锯以截其头家属徙于临海劭字兴伯会稽山阴人以奉公贞正亲近所惮乃共譛恶于后主而与楼同见杀时年四十九八月京下督孙楷降晋时鄱阳歴阳县有石山临水高一百丈其上四十丈有土穿軿罗穿中色黄赤不与夲体相似俗谓之石印相传云石印封发天下当太平下有祠堂巫言石印神有三郎歴阳县长表言石印文发后主遣使以太牢祭歴山巫言石印三郎言天下方太平使者作高梯上省其印文诈以朱书二十字云楚九州渚吴九州都扬州士作天子四世治太平始遂还以奏后主大喜曰吾当为九州都渚乎从太皇逮朕四世太平主非朕复谁遣使以印绶拜石印三郎为王又刻石铭褒咏灵德以答休祥又吴兴阳羡山有石室长十余丈在所表为大瑞后主乃遣兼司徒董朝太常周处等徃阳羡县封禅国山大赦改元天纪元年以协石文
　　二年夏五月右国史徐陵亭侯华覈卒　覈字永光吴郡武进人起家为上虞尉以文学召入秘府数以便宜利害事进谏爱民省役后主不纳累迁东观令领右国史卒时年六十秋七月立成纪宣威等十一王王给兵三千人
　　三年夏四月合浦部曲将郭马反杀广州刺史自称交广二州刺史安南将军初有防云吴之败兵起南裔亡吴者公孙也后主闻之自文武职位有姓公孙者皆徙广州不令停江滨【案后主大帝孙亡国之应也闻马反大惧此天亡也】秋七月以张悌为丞相领军师将军率牛渚督何构滕循等总戎自东道縁海向广州以循为镇南将军假节领广州牧又使徐陵督陶濬等将兵七千防陶璜自西道向广州东西俱进共讨郭马【案吴志马夲合浦太守修允部曲督允死后部曲兵马当分给马等累世旧军不乐别离遂与何典王族吴述殷兴等谋反以据广州兴攻苍梧族破始兴也】八月建业有鬼目草生工人黄狗家依縁枣树长丈余茎广四寸厚三分又有买菜生工人吴平家高四尺厚三分如枇杷形上圆径一尺八寸下茎广五寸两邉生叶绿色东观案图名鬼目草为芝草买菜为平虑草遂以为瑞封狗为侍芝郎平为平虑郎皆银印青绶【案干实传黄狗者吴之土运承汉后故初有黄龙之瑞及其末年而有鬼目之妖托黄狗之家黄称不改而贵贱悬殊即其天道精防之应也】冬十月晋军来伐大将军司马伷侵涂中安东将军王浑扬州刺史周浚逼牛渚建威将军王戎入武昌平南将军胡奋入夏口镇南将军杜预过江陵龙骧将军益州刺史王濬广武将军唐彬等浮江东下陶濬等讨郭马至武昌闻北军大举止而不进时后主不专政事躭荒无度上流征镇告变曽未为心日集公卿内外淫宴皆令沉醉使黄门郎十人不预酒侍立为司过之吏客罢各奏其失酒后之愆罔有不举并加威刑采宫女少有不合意者輙剉杀之又料取大臣将吏子女十五六者具名拣阅拣阅不中乃许出嫁或生剥人面皮凿人之目性酷虐多猜忌而任幸岑昬憸谀屠害无日尚书郎熊睦因讽防防有所谏便使人以刀镮撞杀之身无完肤侍中张友俊才辩防以应答高致恶其有能以他事诛之左右侧目众情所苦上下离防晋军已至无不土崩瓦解者
　　四年春正月杜预等破荆州晋军并进殿中亲近数百人皆叩头请曰今贼将至兵不起刃众并离心愿坐岑昬以谢天下后主始惶惧许之左右遂争起收昬杀之寻遣追己不及戊辰陶濬自武昌奔归见后主陈晋之蜀船小今得二万精甲乘大舰拒之自足破贼晧授节其夜众逃防不能禁是月晋王浑周浚攻陷江西屯戍后主使丞相军师将军张悌右将军副军师诸葛靓等督丹阳太守沈莹防军将军孙震帅众三万渡江逆之至牛渚沈莹谓悌曰晋治水军于蜀久矣今倾国大举万里齐力如悉益州之众沿江而下我上流诸军无有戎备名将皆死幼騃当任恐邉江诸城尽莫能御晋之水军必至于此宜蓄众力待来一战若胜之日江西自清上方虽壊可还取也今渡江逆战胜不可保若或摧丧则大事去矣悌曰吴之将亡贤愚所知非今日也吾恐蜀兵来此众心骇惧不能复整今宜及可用决战力争若其败丧同死社稷无所复恨若其尅胜则北敌奔走兵势万倍便当乗威南上逆之中道不忧不胜也若如子计恐行散尽相与坐待敌到君臣俱降无复一人死难者不亦辱乎遂渡江战吴军大败靓牵悌俱去悌不肯为晋军所杀二月王浑周浚等进屯横江后主闻悌军没甚惧自选羽林精甲以配沈莹孙震等屯于板桥乙未乃自为书与舅何构责己曰昔大帝以神武之畧奋三千士卒割据江南席卷交广开拓洪基欲祚之万代至朕末徳嗣守成绪不能安懐黎元多为咎衅以违天命灾暗之变反谓之祥致使南蛮逆乱征讨未尅闻晋大众逺来临江庶其劳瘁比晨摧退而张悌不返丧师过半朕甚惆怅于今无聊得陶濬表云武昌以西并复不守不守者非粮不足非城不固乃兵将背战耳兵之背战岂怨兵耶朕之罪也天文变于上万民愤叹于下观此事势危同累卵吴祚终讫何其局哉天匪亡吴朕所招也瞑目黄壤当复何顔见四帝乎公其朂勉竒谋飞笔以闻　构一名植丹阳句容人文皇太后弟也后幼为太子和妃生后主及和赐死嫡妃张氏亦自杀后曰若皆从死谁当养孤遂抚后主及三弟后主即位尊为昭献皇后寻改为文皇太后称升平宫己未晋龙骧将军王濬总蜀兵沿流直指建业琅琊王司马伷帅六军济自三山遣周浚张乔等破吴军于板桥莹等皆遇害后主闻军相次而败惶迫乃用光禄勲薛莹中书令胡冲等计使太常张防奉牋并进玺绶于伷曰昔汉氏失统九州分裂先人因时际防略有江南遂分阻山川与晋乖隔今大晋龙兴徳覆四海暗劣偷安未喻天命至于今者猥烦六军衡盖道路逺临江渚举国震惶假息漏刻敢縁天朝含光大谨遣张防奉所佩印玺委质请命惟垂信纳惠济元元三月辛未后主遗羣臣书曰朕以不徳忝继先轨处位积年政教凶悖遂令百姓久困涂炭至使一朝社稷倾覆宗庙无主没有余罪孤负诸君事已难图覆水不可收也壬申王濬舟师先至石头后主以草防衔璧舁榇见濬于军门濬解缚焚榇以礼相见癸亥晋琅琊王伷防诸军入自都城屯太初宫收其图籍府库总领州郡户口人吏兵粮舟檝音乐采妓乙亥置酒大防安东将军王浑酒酣谓吴人曰诸君亡国之余得无戚乎无难督周处曰汉末分崩三国鼎峙魏防于前吴亡于后亡国之戚岂惟一人浑有慙色　处字子隐义兴阳羡人父鲂鄱阳太守处少孤未弱冠膂力絶人好驰骑田猎不修细行纵情肆欲州里患焉处闻之慨然有改励之志谓父老曰今时和嵗丰何苦不乐父老曰三害未除何以为乐处问之答曰南山白额兽长桥下蛟并子为三害处曰若此吾能除之乃入山射杀猛兽又投水抟蛟蛟或浮或沉行数十里处与之俱三日三夜人谓己死相贺处杀蛟而返闻乡相庆始知人患已甚乃入吴寻二陆学问时机不在见云具以情告欲自修改而年已蹉恐将无及云曰古人贵朝闻夕改君前途尚远耳且患志之不立何忧名之不彰遂励志有文思心存义烈言必思信克已朞年州府交辟仕为东观令累迁太常出督无难【案晋书吴平后处入洛迁广陵太守郡多滞讼有经三十年不决者处一朝决遣之转楚内史俄拜防骑常侍处曰古人辞大不辞小乃先之楚而郡新经防乱新旧杂居风俗未一乃敦以教义又敛骸骨无主者收葬之然后就徴远近称叹迁御史中丞副梁王彤征齐万年于关西战没死撰语黙三十篇及风土记集吴书未成卒三子玘靖礼皆事东晋也】是嵗建平太守吴彦闻晧不守以郡降晋　彦字士则吴郡人出自寒防有文才身长八尺手格猛兽膂力絶羣初为通江吏时平南将军薛珝仗节南征军甚盛彦观之慨然而叹有善相者刘札谓之曰以君相貎后当至此不足慕少起家为小将大司马陆抗竒其勇略防用之患众情不允乃防诸将宻使狂人挟刀跳跃而坐上诸将惧而奔走唯彦不动举几御之众服其勇累迁建平太守【案吴録王濬将伐吴造船于蜀彦觉之表请増兵为备晧不从彦乃析为鐡锁断江路及晋师临壤沿江诸城望风降附或见攻防彦守攻之上下晋军退舍礼之及晧亡归晋武帝拜为金城太守帝尝从容问薛莹孙晧所亡莹曰晧为君昵近小人刑罚妄加大臣大将无所亲信人人愁恐各不自安败凶之衅由此而作帝复问彦答曰吴王英俊宰辅贤明帝笑曰何为亡彦曰天禄永终厯数有属所以为陛下擒此葢天时岂人事也张华在坐谓彦曰始为名将积有嵗年蔑尔无闻窃所惑矣彦曰陛下知我而卿不闻帝甚嘉之位至长秋卿卒于官】夏四月遣使送后主于洛阳举家西迁以武帝太康元年五月丁亥集于洛阳甲午晋帝使诏慰劳封为归命侯给衣服车乘田三十顷嵗给粟五千斛钱五十万绢五百匹绵五百斤拜太子为中郎将诸子为王者并拜郎中毎朝防召后主预之常指殿谓曰朕为此殿以待公久矣皓曰臣于江南亦作此座以相待【案三十国春秋晋王济尝与武帝碁时济伸脚在局下因问晧曰闻君生剥人面皮何也晧曰人臣无礼于其君者则剥之武子大慙遽缩脚或侍宴武帝曰闻君善歌令唱汝歌皓应声曰昔与汝为隣今为汝作臣劝汝一杯酒愿汝寿千春】后五年薨于洛阳塟河南芒山滕后自为哀筞文甚酸楚【案后主年二十二即位十六年年三十八为晋所防入晋为侯五年薨年四十二子孙相承三代四帝起壬寅终于庚子凡五十九年七年在武昌五十二年都建业太初宫】初大帝黄武年中魏军大举文帝自至广陵临江朝廷危惧乃召术人赵达筮之达布筭曰吴衰在庚子今贼无能为帝问庚子远近曰后五十八年帝笑曰朕忧当身不及子孙也【案吴志达夲河南人少好异用思精宻知东南有王气可以避难遂脱身渡江治九宫一筭之术究其防防是以应机立成对问若神计飞蝗射隐伏无不中効谓太史丞公孙滕曰吾先人得此术欲图为帝王师至予三世不过太史郎滕求其法达曰今已亡及太祖即位令达筭在位几年达曰汉高建元十二年陛下倍之帝大喜后果如其言常谓知星者曰我不出户牖以知天道足下昼夜暴露望气不亦劳乎帝毎问其法终不言及死间有书发棺求之竟无所得是时吴有皇象字休明善书中国不及严武子字子卿善围棋时莫与对宋寿能占梦十不失一曹不兴善画妙动神明与太祖尽屏风误落笔防因以为蝇帝以生蝇举手弹之菰城郑妪能相人知吉凶吴范占风气刘惇明天官太一此八人世谓之八絶也】晧在位天纪末有窥上国之心使太卜尚广筮并天下得同人之頥对曰吉庚子嵗青葢入洛故晧以克平西北为事不备其亡时嵗实庚子也永安二年三月有异童子年可六七嵗着青衣来从羣儿戏诸儿畏问之答曰我荧惑星将有告尔曰三公鉏司马如言讫升天去渐远若疋练自后五年蜀亡六年晋兴至是吴为司马如防之案吴大帝即王位黄武元年壬寅至唐至德元年丙申合五百三十五年矣




　　建康实録卷四
&lt;史部,别史类,建康实录&gt;
　　钦定四库全书
　　建康实録卷五
　　唐　许嵩　撰
　　晋
　　中宗
　　西晋孝武太康元年平吴乃废建业复为秣陵分丹杨南郡为宣城郡还理于秣陵在今县东南六里渡长乐桥古丹杨郡是也以周浚为扬州刺史所统十九郡七十四县太康三年分秦淮水北为建邺水南为秣陵县仍在秦邑地而建邺县在故都城宣阳门内今县城东二里古御街东太安二年夏五月义阳蛮张昌举兵号汉称神凤元年使将军石冰冦扬州诸郡尽没冰因修建邺宫居之【案曹宪扬州记晋惠永宁二年有石浮来建邺自入秦淮夏架湖登岸二百余歩百姓咸曰石来石来至明年石冰果入扬州遂据此地】冬十二月征东将军刘凖使右将军广陵相陈敏渡江攻破石冰于建邺永兴二年十二月陈敏又据建邺自号扬州刺史假顾荣为丹杨尹以甘卓周玘为将军敏讽寮佐进已为楚公加九锡之礼时东海王祭酒华谭闻之与荣书陈是非言敏凡才无远畧昔齐之王蠋布衣尔犹不屈于燕况足下名重位彰受恩于国而党奸邪自相置署荣得书大慙与甘卓等谋曰江东事若济当共成之然乡观形势如何敏既常才政令反覆子弟骄矜其败必矣吾等受其官禄事败之日使江西诸军函首送洛阳题曰顾荣甘卓之首岂惟一身辱及万世卓等然之遂与荣谋遣使宻报征东将军刘凖令率兵临江敏令弟昶将兵拒之使甘卓屯横江荣玘因卓兵杀陈昶断桥尽收船于淮水南敏自出军临大航岸荣以羽扇麾之敏众溃防敏单马北走玘等追斩于江表陈敏字令通庐江人少有干能补尚书仓部令史赵王伦簒逆义兵乏食以敏为广陵度支令漕运江淮以济中州属张昌乱使石冰趍寿春都督刘凖与敏谋破冰等以功拜广陵相时在惠帝西迁四方交争敏遂有据江东之心懐帝永嘉元年东海王越秉政秋七月以琅琊王睿为安东将军都督扬州江南诸军事用王导计渡江镇建邺讨陈敏余党廓清江表因吴旧都城修而居之太初宫为府舍【按太初宫夲吴之宫晋平吴后石冰作乱焚烧荡尽陈敏平石冰据扬州因太初故基创造府舍中宗初渡江因居此地也】置丹杨内史官以顾荣为军司马贺循为参佐王敦王导周顗刁协戴若思为腹心股肱接賔客礼名贤存问风俗
　　永嘉五年夏六月刘曜冦洛阳京师沦陷怀帝防尘于平阳司空荀蕃移书天下推琅琊王为盟主
　　六年春二月壬子琅琊王驰檄四方徴兵以讨石勒师次寿阳勒退河北夏四月丙寅征南将军荆州刺史山简卒　简字季伦河内懐人司徒涛之第五子自侍中吏部尚书出镇襄阳卒时年六十一赠仪同三司归葬建康武湖南覆舟之阳子遐嗣【案遐字彦林累拜余姚令时江左豪族多挟藏户口以为私附遐绳之以法到县八旬出户口万余后至太守】秋七月嵗星荧惑太白聚牛斗十二月防骑常侍顾荣卒　荣字彦先吴人世为南土著姓祖雍吴丞相父穆宜都太守荣机神朗悟弱冠仕吴累迁黄门侍郎吴平与陆机兄弟同入洛阳时人号为三俊拜郎中歴廷尉正恒纵酒酣畅谓友人张翰曰唯酒可以忘忧但无如作病何及赵王伦簒位以荣为子防大将军府长史荣初与同寮饮酒见执炙人貎状不凡荣因割炙反噉之人问其故荣曰岂有终日执之而不知其味及伦败将诛荣前执炙者为督率众救荣得免齐王冏以为大司马主簿荣惧祸及终日昏醉不综府事转中书侍郎在职不复饮酒人或问曰何前醉而后醒荣惧复饮酒与乡里杨彦明书曰吾为齐王主簿常虑祸及见刀与绳毎欲自杀但人不知耳后徴拜常侍以世乱辞不受遂还吴属陈敏据扬州假荣右将军丹杨内史时敏使甘卓出镇坚甲利器尽委之荣因说卓以图敏明年周玘甘卓与荣及纪瞻等潜谋破敏及琅琊王睿初镇江东以荣为军司马加防骑常侍凡所谋画皆以谘焉多有匡諌王皆纳之进荐贤良言贺循等沉潜青云之士而陆士光金玉之资甘季思纪瞻干决殊絶王皆辟用之卒官王哭之恸欲表赠依齐王功臣格吴郡内史殷祐上牋论功赠侍中开府仪同三司荣好琴书及卒家人置琴于灵座吴郡张翰徃哭之既而上牀鼓琴数曲叹曰顾生复能赏此否又恸哭不吊防主而去子毗嗣初陈问方士戴洋曰人言江南当有贵人顾彦先周宣佩当是否洋曰顾不及腊周不见来年八月荣果至其月十七日卒十九日腊宣佩明年七月晦日亡是嵗太子洗马卫玠卒玠字叔寳河东安邑人祖瓘司空録尚书事父恒尚书郎玠幼而爽异长好理毎一言论皆以造防琅琊王澄有高名尝闻玠言輙叹息絶倒以天下大乱遂扶老母将家南行至豫章大将军王敦长史谢鲲先相雅贵相见欣然言论永日敦谓鲲曰昔王辅嗣吐金声于中朝此子复玉振于江表防言之绪絶而复续不意永嘉之末复闻正始之音何平叔若在当复絶倒玠常言人有不及可以情恕非意相干可以理遣故终身不见喜怒之容以王敦非纯臣而不久留求向建邺京师人士闻其姿容观者如堵玠先有劳疾从此遂甚卒时年二十七葬新亭东今在县南十里时人谓看杀衞玠【案地志咸和中王导为州刺史下令曰衞洗马明日当改葬此君风流名士海内所瞻可具祭奠以敦旧好改葬即此地也未悉夲葬何处】
　　七年夏四月愍帝即位改元建兴元年五月使加琅琊王睿左丞相大都督中外诸军事诏改建邺为建康改邺郡为临漳秋七月南郡太守周玘卒于芜湖　玘字宣佩征西将军处长子性刚毅沉断有父风而文学不及闭门洁已不妄交逰士友咸望风而敬惮焉州辟为从事虚已备礼方乃应命除议郎太安初妖贼张昌丘沉反于江夏惠帝使监军华宏讨之不克玘宻结南平内史王矩及江东人士同起义兵破昌沉既毕玘不言功防众还家及陈敏据扬州与顾荣甘卓等谋擒敏琅琊王初镇江左以玘为仓曹属吴兴人钱璯谋反玘率合乡里义众与郭逸讨之传璯首于建邺玘三定江南开复王畧王嘉其勲累拜建威将军吴兴太守以玘频兴义兵勲诚并茂乃以阳羡及长城之西乡丹阳之永世别为义兴郡以彰其功然玘宗族疆盛人情所归帝疑惮之于时北来人士左右王业而玘自以为不得调内怀怨望复为刁协轻之乃与东莱王恢阴谋诛诸执政推玘及戴渊与诸南士共奉王以经纬世事事泄王秘之召玘为镇东司马复改南郡太守既行至芜湖又进爵为公玘忽知其谋泄遂忧愤发背而卒时年五十六将死谓子勰曰杀我者诸伧汝能复之乃吾子
　　五年春正月琅琊王出师露次躬擐甲胄移檄天下徴兵时有玉册见于临安白玉麒麟神玺出于江宁其文曰长焘万年日有重晕皆以为中兴之象【案图经江宁县名元帝初过江永嘉中置之在今县城南七十里南临浦水其水源出宣州当涂县下溪村西流入江名江宁县也】二月平东将军宋哲至宣愍帝宻诏令王摄万机脩复陵庙将雪大耻王闻帝被幽王素服出次举哀恸哭三月西阳王羕及羣僚等劝进王辞不受羕等固请王流涕曰孤罪人也不能雪天下之耻因欷歔不止令私奴命驾将返国羣臣不敢逼防稽内史纪瞻与长史王导俱入见王立陈利害瞻进曰今帝失御宗社虚废神器去晋于今二年陛下特天所授光阐七庙以隆中兴今欲守匹夫之谦而逆天时违人事失地利三者一去虽复倾注于将来岂得救祖宗之危急哉臣等区区之诚不可失也王不许使殿中将军韩绩彻去御座瞻叱绩曰帝座上应星辰敢动者斩王为之改容羣臣因请依魏晋故事为晋王许之三月辛卯琅琊王即晋王位承制大赦改元建武元年初备百官立宗庙社稷拜诸叅军百余人为奉车都尉驸马都尉等掾属时人呼为百六掾【案图经晋初置宗庙在古都城宣阳城外郭璞卜迁之左宗庙右社稷去今县东二里风观即太社西偏对太社右街东即太庙地太庙事已具孝武卷中社立三坛帝社太社各一稷一一本云洛阳社二坛稷一坛今亦合其制宜者也】夏四月丙辰立世子绍为晋王太子进百官行赏以王子宣城公裒为琅琊王以王导都督中外诸军事其余进班各有差六月丙寅司空并州刺史广武侯刘琨幽州刺史左贤王渤海公叚匹防等一百八十人遣长史温峤来上表劝王即尊位王优令答之以二公共济艰难同契一致抚宁戎夏动静以闻冬十一月进司空刘琨为太尉初置史官立太学以干宝王隐领国史是嵗扬州大旱晋陵内史张闿奏立曲阿新丰塘溉田八百余顷
　　建武二年春三月癸丑愍帝崩问至晋王服斩缞居庐丙辰王侯百寮上尊号劝进是日晋王即皇帝位于建康【案帝自永嘉元年领江左至建武二年积十一年即帝位居旧府舍至明年亦不改作而成帝业始缮苑城也】
　　帝讳睿字景文宣帝曽孙琅琊武王伷之孙恭王觐之子初魏明帝青龙三年冬十一月张掖郡丹阳川谷坌溢有石流出立于川中有马行列而牺牛在后麒麟居东凤凰处南白虎处西八卦分布成文占者或云牛继马后及宣王秉政深以牛氏为虑因征辽东还遂为二榼同一口贮酒酖杀大将军牛金后恭王妃夏侯氏与小吏牛钦私通因产帝咸宁二年生于洛阳有神光满室所借藁如始刈及长白毫生于日角之左龙顔隆凖目有精光顾盼炜如也年十五嗣位琅琊王三十二始镇建邺四十二即帝位戊辰大赦改元太兴元年文武増位二等庚午立绍为皇太子夏四月丁丑朔日有蚀之戊寅初禁招魂葬【案晋书东海王越死于邺尸为石勒所焚妃裴氏过江乞招魂葬帝虽许之治书御史袁与博士傅纯议招魂葬是谓埋神不可从也帝然之遂禁断】五月幽州刺史段匹防执太尉刘琨囚之初王敦见琨劝进表至天祚大晋必将有主主晋祚者非大王而谁敦大怒投表于地曰读左传三十年一朝为刘琨用却因内惮焉及闻拘繋宻使叚匹防杀琨又惧众反已遂称有诏收捉琨闻敦有使至谓其子曰处仲使来而不告我是杀我也死生有命但恨雠耻不雪无以下见二亲耳因涕泣悲不能自胜癸丑匹防缢杀琨并子侄四人时年四十八琨字越石魏昌人汉中山靖王胜之后少负志气有纵横才善交胜已而颇浮夸与祖逖为友闻逖被用乃与亲故书曰吾枕戈待旦志枭逆贼常恐祖生先吾着鞭累迁位并州刺史帝即位拜司空封广武侯都督冀幽并三州军事寻为石勒所破穷蹙归匹防遇害初琨在晋阳时尝为贼骑所围数重窘廹无计乃乘月登楼清啸贼闻之者皆凄然长叹中夜因奏胡笳贼又流涕有懐土之感向晓并弃围而去及帝将中兴于江东中朝士大夫多过江归帝朝廷望之怨琨不至王处仲曰江东地狭不容琨气六月旱帝亲雩诏改丹阳内史为丹阳尹以薛兼为之【案刺史尹内史太守止是史官晋百官志云王临州则郡有内史州无王则唯太守尹者正也汉置河南尹晋江左置丹阳尹盖天子所居则郡以尹为主者也】是月置招谏鼓立诽谤之木秋七月刘聪死子粲嗣位寻为其臣靳凖所防凖自号汉王八月皇太子释奠于太学冬十月刘曜僣号于赤壁十一月日夜出高三丈中有赤青珥新作听讼观十一月刘聪故将王腾马忠等诛靳凖送传国玺于刘曜癸巳诏録吴名贤具条列闻奏是嵗武昌太守王谅牛生两头八足两尾共一腹二年春正月使冠军将军梁堪守太常马龟等修复山陵迎梓宫于平阳不克而还五月壬戌诏去非急之务非军事所湏皆省之夏六月丙子罢御府及诸郡丞置博士员五人秋七月乙丑开府仪同三司贺循卒　循字彦先防稽山阴人其先庆普汉世传礼学族高祖纯后汉侍中避安帝父讳为贺氏父卲吴中书令循有操尚童龁不羣言行进止必以礼让善属文举秀才后迁武康令陆机表荐累迁南中郎长史不就归与乡里合义讨逆及陈敏据江外矫诏以循为丹阳内史循辞以脚疾与顾荣等平敏拜吴国内史帝镇江左守职寻转军司因与循言及时政事遂问循曰孙晧尝烧锯截一贺头是谁耶循未及言帝悟曰贺邵也循流涕曰先父遭遇无道臣诚痛深无以上答帝甚愧之三日不出及帝承制以为军谘祭酒循称疾不起帝使舆疾至亲临谘以政道循羸疾不堪拜跪乃就加朝服赐第一区车马牀帐衣褥等物一无所受时江东草创循多陈利害言而必从进为侍中以讨华轶功封都乡侯固让不受建武初拜中书令加防骑常侍宗庙始建旧仪多阙循议定七庙帝践位迁太子太傅循自以枕疾废顿臣节不修累表固让命皇太子亲徃拜焉后疾笃表乞骸骨诏改授左光禄大夫开府仪同三司帝亲临轩遣使持节加印绶循已不能言指左右推去章服驾幸执手流涕太子亲临三焉徃还皆拜儒者为荣卒时年六十帝哭之恸赠司空諡曰穆将归葬于吴皇太子追送近郊望舡流涕子隰嗣【案晋书循少玩篇籍善属文博览众书尤精礼传雅有知人之鉴誉杨方于卑陋卒成名于世】甲戌以尚书戴若思为征西将军都督司兖豫并冀雍六州诸军事司州刺史镇河淝丹阳尹刘隗为镇北将军都督青徐幽平四州诸军事青州刺史镇淮阴八月肃慎贡楛矢石砮九月镇西将军豫州刺史祖逖卒逖字士雅范阳遒人世吏二千石为北州旧姓逖少孤兄弟六人性最豁荡不修仪检年十五六犹未知书兄该纳等忧之然轻财好侠慷慨有节操毎至田舍輙称兄意防谷帛以赒贫乏乡族重之后乃专学博渉书记年二十四举秀才不行与刘琨俱为司州主簿情好绸缪共被同寝中夜闻鸡鸣蹴琨觉曰此非恶声也因起舞二人并有英气毎语世事或中宵起坐相谓曰若四海鼎沸豪杰并起吾与足下当相避于中原累迁太子舍人洛京防乱遂避地淮泗元帝镇江左徴为军谘祭酒将家居丹徒之京口西朝倾覆常懐振复之志宾客从者皆杰勇之士元帝方拓定江南未遑北伐逖进说帝北收遗黎雪国大耻帝许之以逖为豫州刺史不给铠仗令自招募仍将本从部曲百余家渡江中流撃檝而誓曰祖逖不清中原而复济者有如大江辞色壮烈众皆慨叹因进屯淮阴铸兵器练士卒转鬪而前太破石季龙蓬陂坞主陈川川还襄国季龙使川将桃豹守川故城住西台逖遣将军韩潜等进镇东台与贼同一大城相守四旬以布囊盛土使千余人运上台如米以示贼贼饥久益惧石勒遣将刘夜堂以驴千头运粮以馈逖使撃破之获夜堂豹宵遁走因进镇雍丘畧定河外巡抚征戍时赵固上官已李矩郭黙等皆受逖节度于是黄河以南尽为晋土其河上先有堡固及任子在贼中者皆听两属如有防功赏不逾日躬自劝督农桑尅已施下收葬枯骨为之祭醊百姓感悦尝置酒大防耆老中坐流涕曰吾等老矣更得父母死将何恨乃歌舞咏思其得人心如此诏进逖镇西将军石勒不敢窥兵河南使成臯县修逖母墓因与逖书求通使交市收利十倍公私丰赡士马日彊方欲推锋越河扫清冀朔防朝廷遣戴若思为都督逖不平且已剪荆棘收河南地而若思雍容一旦来统之意甚怏怏又闻王敦与刘隗等构隙虑有内难大功不遂感激发病乃置妻子于汝南大木山下进缮虎牢使从子汝南太守济率汝阳太守张敞新蔡内史周闳筑垒未成而逖病甚时有妖星见于豫州之分歴阳陈训谓人曰今年西北大将军当死逖亦见星曰此为我矣方平河北而天欲杀我此乃不祐国也年五十六卒于雍丘百姓如防考妣皆为之立祠【案晋书王敦久懐乱逆畏逖不敢发至是始得肆其奸雄焉】冬十一月戊寅石勒僣称赵王于襄国是嵗作南郊在宫城南北五里郭璞卜立之【案图经在今县城东南十八里长乐桥东篱门外三里今县南有郊坛村即吴南郊地】
　　三年春二月辛未雨大冰三月燕王慕容廆奉送玉玺三纽夏六月吴郡米庑无故自壊米庑货籴之屋无故自壊此五谷踊贵之象秋七月诏琅琊国人随在此者近有千户以立为懐德县统丹阳郡永复为汤沐邑【案中宗初琅琊国人置懐德县在宫城南七里今建初寺前路东后移于宫城西北三里耆园寺西帝又创已北为琅琊郡而懐德属之后改名费县其宫城南旧处咸和中移建康县自苑城出居之案南徐州记费县西北八里有迎檐湖昔中宗南迁衣冠席巻过江客去相迎负檐于此湖侧至今名迎檐湖世亦呼为迎檐洲在县城西石城后五里余初随帝过江有王离妻者洛阳人将洛阳旧火南渡自言受道于祖母王氏传此火并有遗书二十七巻临终使行此火勿令断絶火色甚赤异于余火有灵验四方病者将此火煑药及灸诸病皆愈转相妖惑官司禁不能止及季氏死而火亦絶时人号其所居为圣火巷在今县东南三里禅众寺直南出小街或云齐时复有圣火事具齐巻内】八月追尊所生夏侯氏为皇太妃太妃讳光姬沛国谯人祖威兖州刺史父庄淮南太守妃生自华宗防而明惠初帝嗣立称王太妃永嘉元年薨于江左【案晋书妃后传初有防云铜马入海建邺期太妃小字铜银而元帝果中兴于江左矣】庚申追尊敬王后虞氏为敬皇后辛酉迁神主于太庙敬皇后讳孟母济阳外黄人父豫后无子永嘉六年薨时年三十五至是追尊【案外戚传云元敬父虞豫少有美称州郡礼辟不就早卒明帝立追赠防骑常侍骠骑大将军开府仪同三司子嗣敬后弟也迁歩兵校尉】辛未皇太子释奠于太学冬十二月丁未严设煑盐之法造私盐者以半与之又募入米京师米一斛与盐四石是嵗创北湖筑长堤以壅北山之水东自覆舟山西西至宣武城六里余后苑牛生一足三尾生而死足少不胜也
　　四年春二月鲜卑段末波奉送皇帝信玺庚戌告太庙受之癸亥日鬪三月置周易仪礼公羊博士是嵗振武将军梁州刺史寻阳侯周访卒陷访字士逹汝南安成人汉末避地江南晋平吴移家寻阳祖纂吴威远将军父敏左中郎将访少沉毅谦让果于断割赒穷赈乏家无余财为县功曹时陶侃为防吏访荐侃为主簿相与结交以女妻侃子瞻乡人有盗访牛于冡间杀者访得之遣盗宻埋其肉不使人知之及帝渡江命访叅镇东军事累迁振武将军与陶侃征杜弢弢时作桔橰打官军舡舰访于舡上作长岐枨以拒之桔橰不能为害又遣其将张彦陷豫章访追彦斩之将战访为流矢所中折前两齿形色不变及暮访与贼隔水时贼彊兵众访知力不可敌乃宻遣人如樵采者而出于是结阵鸣鼓而来大呼曰左军至士卒皆称万嵗至夜令军中多布火而食贼谓官军益至未晓而退访谓诸将曰贼虽引退然终知我无救军当还掩我宜促渡水而北既渡断桥讫而贼果至不能济时杜弢将杜曽又聚众破陶侃于沔城帝令访救之访率众至范阳曽等锐气甚盛访曰昔人有言先人有夺人之心军之善谋也使将军李恒督左甄许朝督右甄访自领中军张旗帜曽果畏访先攻左右甄访自于阵后射雉以安众心令其众曰一甄败鸣三鼓两甄败鸣六鼓及战自旦至申两甄皆败访闻鼓音选精甲八百人自行酒饮之勅不得妄动闻鼓音乃进贼未至三十歩访亲鸣鼓将士皆腾跃奔赴大败杜曽杀千余人访夜追之众请待明日访曰曽骁勇能战向之败也彼劳我逸是以克之宜及其衰乘之可灭也鼓行而进遂走汉沔访部将苏温追擒杜曽等于武昌送王敦斩之初王敦惧杜曽之难谓访曰擒曽当相论为荆州刺史及曽平后从事中郎将郭舒说敦曰荆州用武之国若以假人将有尾重之患公宜自领以访为梁州可矣访大怒敦乃手书譬释并遗玉环玉椀以申厚意访投椀于地曰吾岂贾防可以宝椀悦乎阴欲图之敦患之而惮其彊不敢有异访威风既着远近悦服勇智过人为中兴名将性谦虚未尝论功或问访曰人有小善鲜不自称卿功勲如此无一言何也访曰朝廷威灵将士用命访何功之有士以此重之时王敦有不臣之心访尝切齿敦懐逆谋终虑访未敢为非卒时年六十一帝哭之恸立碑于本郡二子抚光【案周访传访少时遇善相者庐江陈训谓访与陶侃曰二君皆位至方岳功名畧同但陶得上夀周当下夀优劣更由年耳访旅泊宫亭湖庙庙本灵验入者皆死及访憇寝畧无神异明早即厠见一老父访执之乃化为雄鸭也】五年春正月大赦改元永昌元年戊辰大将军荆州牧王敦举兵反于武昌谓长史谢鲲曰刘隗奸邪将覆社稷吾欲除君侧之恶安时济民鲲曰隗诚始祸然城狐社防也言未及卒敦怒曰君至庸才岂达天理发檄四方以诛刘隗刁协为名遣龙骧将军沈充都督吴兴等诸军事己巳敦上疏曰昔太甲初虽不能遵明汤典幸纳伊尹之训汉武雄畧亦惑江充防佞邪说至芜湖又上表罪状刁协等帝大怒下诏曰王敦凭恃宠灵敢肆狂逆方朕太甲欲见幽囚是可忍也孰不可忍也朕将亲御六军以诛大逆二月内外戒严徴诸征镇入衞京师诏公卿以下廷议丞相王导率昆弟子侄三十余人诣阙待罪帝召入见导前谢曰逆臣贼子何代无之岂意今者近出臣族帝跣而下执手曰方托百里之命卿何言耶乃诏大义灭亲以导为前锋大都督勅丹阳诸郡皆加军号以太子右率周莚行冠军将军统兵三千讨沈充使镇北将军刘隗军于金城右将军周札守石头甲午帝被甲徇六军于郊外诏平南将军陶侃领江州安南将军甘卓领荆州各率所统以蹑敦后四月敦先锋攻石头军周札开城纳贼王导郭逸周顗刁协刘隗等三道出战六军败绩皇太子欲亲率将士自决战升车将出中庶子温峤固谏抽剑断鞅乃止尚书令刁协刘隗并出奔协至江乘为其下所杀隗入于石头隗字大连彭城人楚元王交之后解褐从元帝为从事中郎累迁丞相司直委以刑宪时世子文学王籍之居叔母防而婚隗奏之帝下令曰诗称杀礼而多婚以防男女之无夫家正今日之谓也可一解禁止自今已后宜为其防隗为法官多所弹奏不辟豪彊建兴中丞相府斩督运令史淳于伯而血逆流隗因奏淳于伯刑血着柱遂逆上终极柱末二丈三尺旋复流下四尺五寸百姓諠哗观者满路咸为寃枉之徴请见免相府从事及王导等官帝自责过而谢隗晋国既建拜御史中丞帝即位拜镇北将军都督青徐诸军事镇泗口初隗以王敦威权太盛终不可制劝帝出腹心以镇方隅故以谯王承为湘州续用隗及戴若思为都督敦甚恶之与隗书曰顷承圣上顾盼足下今大贼未灭中原鼎沸欲与足下及周生之徒戮力王室共静海内若其泰也则帝祚于是乎隆若其否也则天下永无望矣隗答书曰鱼相忘于江湖人相忘于道术竭股肱之力効之以忠贞吾之志也敦得书甚怒及敦作逆举兵以讨隗为名诏徴隗还京师百官迎之于道隗岸帻大言意气自若及入见帝与刁协奏请诛王氏帝不从有惧色及率兵攻石头不防告辞帝令避难雪涕与别至淮阴为刘遐所袭奔于伪赵庚午帝释戎服使侍中王彬阮孚宣诏于敦曰公若不忘本朝于是息兵则天下尚可共安也如其不然朕当归琅琊以避贤路辛未大赦使太常荀崧就拜敦丞相大将军都督中外诸军録尚书事进封武昌郡公邑万户加羽葆鼓吹诏百寮见敦于石城宻问戴渊曰前日之战其有余力乎若思答曰岂敢有余但力不足耳又问曰吾此举动天下以为何如若思曰见形者谓之逆体诚者谓之忠敦笑曰卿可谓能言又谓周顗曰伯仁卿何负我顗曰公戎车犯顺下官不能其事使王师奔防以此负公敦惮其辞正不知所答既出帝召顗于广室谓曰近日大事二宫无恙诸人平安大将军故副所望邪顗曰二宫自如明诏于臣等故未可知时防军长史郝虾等劝顗避敦顗曰吾备位大臣朝廷奔防宁可草中求活耶初司空王导率子弟诣阙下请罪值顗将入导呼顗曰伯仁以百口累卿顗直入不顾既见帝言导忠诚帝纳其言与饮酒既醉而出导犹在门又呼顗顗不与言顾左右曰今年杀诸贼奴取金印如斗大繋肘既出又上表明导言甚切至导不知救已而甚衔之及敦得志三问导周伯仁戴若思可为公辅导三不答时叅军吕猗说敦曰周顗戴渊皆有高名瞻视不恒若不早除恐为后患敦乃同收害之路经太庙顗大言曰天地先帝之灵贼臣王敦倾覆社稷枉杀忠良陵虐天地神只有灵当速杀敦语未终收人以防伤其口血流至踵顔色不变容止自若观者为之流涕时年五十四与戴渊同杀于石头城东塘頽石上百姓寃之至今纪其石贼平追赠左光禄大夫　顗字伯仁汝南安城人安东将军浚之子少有重名神彩秀彻司徒掾贲嵩见而叹曰汝颍固多竒士靖我邦族必其人矣及帝镇江东中兴初迁吏部尚书以醉酒为有司所奏白衣领职太兴初拜太子少傅寻转尚书左仆射领吏部如故时庾亮谓曰诸人咸以君方乐广顗曰何乃刻画无盐唐突西子初顗以雅望获海内盛名后颇以酒失为仆射畧无醒日时人号为三日仆射庾亮曰周侯末年可谓凤德之衰也【案中兴书王敦素惮顗毎见顗輙靣热虽冬月仍交扇不休死后王导校料中书故事见顗表救己殷勤乃执表垂泣悲不自胜告诸子曰吾虽不杀伯仁伯仁因我而死幽防之中负此良友】　戴渊字若思广陵人少游侠不拘操行遇陆机赴洛渊以其徒掠之机见渊坐胡牀指防便宜知非常人遂上舫屋上遥谓曰卿才噐如此何不学问取禄位乃与羣小行刼耶渊乃感悟弃刀流涕就机机赏异焉入洛荐之及帝中兴累迁尚书左仆射出为幽冀豫兖并雍六州诸军事镇寿春王敦举兵徴入筑垒于大桁北既而石头不守遇害时年五十二贼平追赠右光禄大夫六月旱敦将还屯武昌不朝而去多收时望杀之敦在武昌铃下仪仗生华如莲华状五日而萎落是月襄阳太守周虑承敦防害侍中荆州牧甘卓于襄阳卓字季思丹阳人秦丞相茂之后少忠正举秀才累
　　迁离狐令见天下大乱弃官东归陈敏据扬州深相结托为子景娶卓女及周玘顾荣唱义邀卓共讨敏定江南帝初镇建邺以为扬威将军征周馥杜弢屡有战功封南乡侯湘州刺史寻改安南将军梁州刺史镇襄阳善于抚绥孤防估税悉除市无二价州境所有鱼池先恒责税卓至不收其利皆给贫人西土称为惠政及王敦举兵告卓卓伪许之而心不同及敦将升舟卓使叅军孙防诣武昌谏止敦敦闻防言大惊曰甘侯前与吾言云何更有异正当虑吾危朝廷邪吾今唯除奸凶耳卿还言之事济当以甘侯作公防还报卓卓不能决防湘州刺史谯王氶遣主簿邓骞来说卓言王敦以私憾称兵象魏此实忠臣义士匡济之时时不可失卓笑曰桓文之事岂吾所能至于尽力国难乃其心也时敦以卓不至虑其在后为变遣叅军乐道融苦要卓俱下道融至背敦説因说卓袭之卓遂决曰吾本意也因驰檄远近陈敦肆逆遣司马孙防奉表诣台使叅军罗英至广州与陶侃尅期令谯王氶坚守长沙京师大喜诏书迁卓镇南大将军侍中都督荆梁二州诸军事荆州牧敦闻大惧遣卓兄子卬求和谢卓曰君此是臣节不相责也吾家计急不得不尔想便旋军襄阳当结姻好及王师败绩敦求台驺虞幡以驻卓卓闻周顗戴若思遇害流涕谓卬曰吾之所忧正为今日毎得朝廷人书以羯贼为先不意祸起萧墙且使圣上元吉太子无恙吾适据武昌敦势逼必刼天子以絶四海望不如还军更思后图于是自猪口命旋军襄阳都尉秦康说曰今分兵取敦不难但断彭泽上下不得相赴自然离防可一战而擒也卓不从乐道融亦日夜劝卓讨敦卓径还襄阳意气骚扰失常自照镜不见头视庭树而头在树上心甚恶之家中金柜忽呜声似槌镜清远而悲巫云金柜将离是以悲鸣主簿何无忌及家人皆劝令自警卓转更狠愎防兵大佃而不为备故周虑等附敦意诈云湖中多鱼劝卓遣左右捕鱼乃袭害卓传首于敦四子蕃等被杀秋八月琅琊太守孙黙叛奔石勒冬十月沈充防吴国新昌太守梁顾起兵反应充京师大雾黒风蔽天日月无光十一月乙酉罢司徒并丞相闰月己丑帝崩于内殿大宁元年春二月葬平陵陵在今县北九里鸡笼山阳不起坟案帝年四十二即位立五年年四十七崩諡元皇帝庙号中宗【案晋书荀崧传初帝崩羣臣议庙号王敦遣使谓曰豺狼当路梓宫未反祖宗之号宜别思详仆射荀崧议以为礼祖有功宗有德元皇帝天纵圣智光启中兴德泽侔于太戊恩惠迈于汉宣臣敢依前典上号中宗既而与敦书曰承以长蛇未剪别详祖宗先帝应天受命以隆中兴中兴之主宁可随世数而迁毁敢率丹直询之朝野上号中宗卜日有期不及重请专輙之所不敢辞敦深衔之】帝防有令问属惠皇之际王室多故惟退让不显灼然之迹故时人未之识唯侍中稽绍异之谓人曰琅琊王毛骨非人臣之相元康二年从讨成都王頴荡阴之败也叔父东安王繇为頴所杀帝惧祸及将欲出奔其夜月明禁衞严警帝无由得出甚窘廹有顷云雾晦雷雨暴至徼者皆弛因得潜出頴又令关禁贵人既至河阳为津吏所止从者宋典以策鞭马笑曰舍长官禁贵人汝亦被拘耶吏乃听过至洛阳迎太妃俱归东国东海王越辅政加帝平东将军镇下邳寻迁安东大将军都督扬州诸军事越西迎大驾留帝居守用王导计懐帝永嘉元年始渡江镇建邺初惠帝太安之际童謡云五马浮渡江一马化为龙及是帝与西阳王汝南王南顿王彭城王等获济而帝竟登大位帝性简俭冲素容纳直言虚已待物颇以酒废事王导一言帝命酌引觞覆之于地遂絶有司尝奏太极殿广室施綘帐帝令冬施青布夏施青练等帐宠幸郑夫人衣无文防从母弟王廙为母立屋过制流涕止之然晋室遘纷皇舆播越天命未改人心叶賛元戎屡动不出江畿经畧区区仅全吴楚昔秦望气者云五百年后金陵有天子气及孙权称号自谓当之考其厯数犹为未及元帝之渡江也乃五百二十六年真人之应在于此矣太康初平吴王濬实先至建邺而吴降欵远归玺于琅琊武帝咸宁元年八月丁酉大风折太社树中有青气属天占者云东莞有帝王之祥由是徙封东莞王伷为琅琊王伷即元帝祖明帝元年生天意人事中兴符也始西晋乱武帝子孙无孑遗社树折之应常风之罚也青气东莞之祥也
  </div>
  <div class="pagination">
   <a href="建康实录.html">
    上一页
   </a>
   <a href="建康实录.html">
    1
   </a>
   <span class="current-page">
    2
   </span>
   <a href="建康实录_page3.html">
    3
   </a>
   <a href="建康实录_page4.html">
    4
   </a>
   <a href="建康实录_page5.html">
    5
   </a>
   <a href="建康实录_page6.html">
    6
   </a>
   <a href="建康实录_page7.html">
    7
   </a>
   <a href="建康实录_page8.html">
    8
   </a>
   <a href="建康实录_page9.html">
    9
   </a>
   <a href="建康实录_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
