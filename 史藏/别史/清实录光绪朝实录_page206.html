<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 206 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 206 页/共 1316 页</h1>
    <div class="content">
帮总纂官程棫林恭辑监修总裁世恭阅五月二十六日正总裁那恭阅六月十五日专司藳本陆恭覆阅壬子九月十九日　　

徐恭阅九月十三日　　

荣月日副总裁唐月日　　

宗室宝恭阅六月初九日

　　

郭恭阅七月初二日　　

熙月日初校修改上卷贰拾玖签秦曾源恭校陈恭阅八月二十八日覆校修改上卷捌签宋子联详校宗室麒月日总校修改上卷贰拾贰签商衍鎏总校蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百十九　　

光绪六年。庚辰。九月。丙寅朔。上诣钟粹宫。问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至乙未皆如之。内

记注　　

○正白旗护军统领明瑶请假。以额驸公符珍署正白旗护军统领。明发　　

○戊辰。直隶总督李鸿章奏。筹拨吉林防务军械。请饬部拨还银两。下部知之。摺包　　

○己巳。谕内阁。此次恭送穆宗毅皇帝圣容。实录。圣训。玉牒。册。宝。前赴盛京。除绿营官兵照旧例派出外。护军统领。前已派出恩全。仍著酌派章京护军校。带领护军二十名。由京城恭送至山海关。再行回京。并派盛京副都统谦德。署礼部侍郎绵宜。带同该处派出官兵。先期启程。迎至山海关。敬谨送至盛京。以昭慎重。岐元等仍照旧例出郊跪接。不必远迎。至派出乾清门侍卫。一切应得之项。著照大门侍卫一体给与。护军营官。计日应得路费银两马匹等项。著照行围官兵之例给与。至此次随往之官员兵丁夫役人等。著世铎、隆勤、恩全、妥为约束。毋许稍有扰累。其按站住宿处所官员等。如有令地方官豫备公馆。需索供应者。该王等据实□□□尔□奏。并将该地方官一并□□□尔□处。事竣后并饬令同日进城。毋许逗遛。恭请玉册回京之日。仍著隆勤沿途弹压。一体办理。以昭严肃。现月　　

○谕军机大臣等。本日已有旨、将富升调补盛京副都统。山海关副都统。即令谦德补授。富升即著迅赴新任。将奉天海防及练兵事宜。会商岐元。认真筹办。不得稍涉诿卸。致滋贻误。岐元务当和衷共济。以期于事有裨。现派谦德恭迎实录。仍著该副都统赴山海关。迎接至盛京。俟富升到任后。交卸篆务。姚田俟谦德到山海关交替后。再行起程。将此由五百里各谕令知之。洋务　　

○又谕。山东现办海防。关系紧要。浙江提督吴长庆。勇略夙著。素称得力。著刘坤一传知该提督。酌带亲兵。前赴山东。帮同周恒祺办理防务。所有山东在防各军。著周恒祺、吴长庆、节制调遣。吴长庆接奉此旨。著克期起程。与周恒祺晤商。将该省防务并练兵事宜。妥筹布置。随时和衷商办。务臻周密。以期有备无患。将此由五百里谕知刘坤一、周恒祺。并传谕吴长庆知之。洋务档　　

○总理各国事务衙门奏、同文馆学生请假。逾限半年。请除名。并将所得保案撤销。以重馆规而重名器。从之。摺包　　

○出使俄国大臣曾纪泽奏、参赞繙译等员。办公专勤。请准留洋当差。以资熟手。报闻。摺包　　

○出使美日秘国大臣都察院左副都御史陈兰彬奏、行次英国。探悉秘鲁被兵。未能前进。拟暂驻等候。报闻。摺包　　

○调山海关副都统富升为盛京副都统。盛京副都统谦德为山海关副都统。明发　　

○予积劳病故、随使美日秘国参赞叶源浚、照军营例优恤。摺包　　

○庚午。以灵应夙著。颁山西壶关县风穴山风伯神庙扁额曰清和六合。灵石县绵山介神庙扁额曰绵田旌善。现月　　

○护理山西巡抚布政使葆亨奏、永济县例贡柿霜。灾后难办。请援案豁免。允之。摺包　　

○两广总督张树声等奏请仍留总兵邓安邦在粤办理防务。又奏请将记名提督王孝祺等留粤差委。琼州镇总兵黄廷彪等暂缓入都。留粤办理海防。并允之。　　

○又奏、延请绅士前太常寺卿龙元僖等、筹办团防事宜。又奏、饬署陆路提督杨玉科等、添募壮勇。进扎威远炮台山后。与水师提督并力扼守虎门。并报闻。　　

○以太常寺卿敬信为内阁学士兼礼部侍郎衔。现月　　

○辛未。谕军机大臣等。溥楙等奏、直隶应解广恩库各款。请饬年清年款一摺。据称长芦运司应解广恩库生息银两。各州县应解地租。如遇灾歉。向不在应豁应缓之列。该运司州县等藉口欠解。致应放之款。无从筹发等语。广恩库用项支绌。该省应解各款。自宜迅速报解。著李鸿章严饬所属、嗣后务将生息银两暨地租。按年解清。毋任藉词延欠。另片奏、长芦运司欠解正款另款息银。自同治十二年以后。至光绪五年止。共欠解九千余两。请饬筹解等语。著李鸿章饬令该运司将欠解息银。先行筹解四千两。以济要需。其余欠解之款。分年补解。原摺片均著钞给阅看。将此谕令知之。现月　　

○又谕。著礼部拣派通事。伴送朝鲜国赍奏官卞元圭。前赴天津。候李鸿章询问一切。现月　　

○又谕。李鸿章遵筹朝鲜请派匠工学造器械一摺。朝鲜为东北藩服。唇齿相依。该国现拟讲求武备。请派匠工前来天津。学造器械。自应俯如所请。善为指引。本日已谕令礼部拣派通事伴送该国赍奏官卞元圭赴津。俟该员到后。著李鸿章询问一切情形。再行奏明办理。李裕元致李鸿章书函。并致送礼物。即可收受。从厚酬答。以联情谊。并著酌度情形。作书答覆。俾知领会。将此谕令知之。现月　　

○直隶总督李鸿章奏、酌调山东登荣水师弁兵、来沽操演、备碰快船购到配用。报闻。摺包　　

○派惇亲王奕誴暂署宗人府银库印钥。现月　　

○以记名提督吴永安署贵州安义镇总兵官。摺包　　

○壬申。谕军机大臣等。鲍超奏、酌改队伍情形。请饬接济军火一摺。据称现令提督徐连升等、带领兵勇。驰赴天津。所需铜帽洋药。请饬天津机器局源源接济等语。著李鸿章遵照叠次谕旨。酌量办理。鲍超募勇成军。即著迅赴防所。毋庸来京请训。将此由五百里各谕令知之。洋务　　

○盛京将军岐元奏、遵旨酌拨旗营。往营口扼扎。恳饬拨库款。为添练饷需。下部议。摺包　　

○云贵总督刘长佑等奏、歼除各匪首情形。得旨。仍著督饬文武各员。严缉余匪。以靖地方。摺包　　

○陕西巡抚冯誉骥奏、蒲城等州县被灾情形。得旨。著即督饬各地方官妥为抚恤。毋令一夫失所。摺包　　

○湖广总督李瀚章奏、筹备饷需。未能远离省城。本年应阅营伍。请展至来春举办。允之。　　

○以记名提督周有全为湖北郧阳镇总兵官。调广西右江镇总兵刘玉成为云南开化镇总兵官。现月　　

○旌表刲臂疗父疗夫烈妇。浙江会稽原任陕西澄城县知县马式金女。安徽桐城候选知县张聪昂妻马氏。摺包　　

○癸酉。谕军机大臣等。俄国议约。现尚未定。各处防务。尤应加意筹办。以备不虞。叠经谕令各该将军督抚等严密备御。为日已久。布置当确有把握。未雨绸缪。总宜慎之又慎。仍著该将军督抚等、懔遵叠次谕旨。各将应办防务。赶紧认真筹画。务期一律完固。不得稍涉因循。致干咎戾。各省修筑炮台。必须坚固合法。方足以资守御。著李鸿章等加意讲求。俾可适用。奉天吉林黑龙江一带。应否择要兴筑。著岐元、铭安、定安等察看情形。奏明办理。吉林现设护江关、防范水路。第恐船坚力猛。不能阻其冲突。并著铭安、喜昌、吴大澂、先事图维。冀有实际。闻英人戈登、前有呈李鸿章各条。于用兵机宜。不无可采。著该督悉心体察。酌核办理。中国自设立机器船政各局。制造船械。原为豫备自强之计。必当日求精进。不得稍涉虚糜。著李鸿章、刘坤一等认真讲求。以期制胜。将此由五百里。密谕李鸿章、岐元、铭安、定安、刘坤一、何璟、张树声、吴元炳、谭钟麟、勒方锜、周恒祺、裕宽、喜昌。并传谕吴长庆、黎兆棠、吴大澂知之。洋务　　

○又谕。前据惇亲王奏、现在各营所存军需火药。并工部局内所存军需火药。通计不过百十万斤。铅丸炮子。存储更属无多。须随时添造等语。著该衙门赶紧督催办理。洋务　　

○盛京将军岐元等奏、奉省西路各厅州县承办要差。请以实银核销。得旨。此次承办要差。著照所请。给发实银。惟当核实报销。不准稍有浮冒。别项差务。不得援以为例。摺包　　

○甲戌。谕内阁。诚端奏、明代陵寝左右。有开垦地亩各情一摺。据称前往昌平州致祭明陵。查有开垦宫墙左右地亩十数余顷之多。并有砍伐树木情形。询之地户。称系现在升科等语。此项地亩。是否应行开垦。并树木被伐情形。著顺天府督饬昌平州、确切查明。据实具奏。现月　　

○乌里雅苏台将军杜嘎尔等奏、蒙古三音诺彦部落贝子衔札萨克辅国公额尔奇木济尔噶朗报效屯地。拟请奖叙。得旨。著该衙门将额尔奇木济尔噶朗已经得有何项加恩之处。查明具奏。候旨施恩。摺包　　

○山东巡抚周恒祺奏、曹属匪徒蠢动。派队查拏。得旨。仍著该抚督饬防营。会同各该地方官。严缉首要各犯。务获究办。并随时严密防范。以遏乱萌。摺包　　

○派蒙古札萨克头等台吉车德恩丕勒济雅赴乌里雅苏台军营。帮带马队。摺包　　

○乙亥。谕军机大臣等。御史邓承修奏、广东惠州府为该省东路屏蔽。湖水回环。夙称险要。奸民占种田亩。致全湖积淤。甚至耕及湖底。请饬严禁。并设法疏浚。以资保障等语。此项开垦湖地。究竟始自何年。于该郡形势。是否实有关系。该御史所奏按亩丈量。注销田契。豁免租粮。浚复旧址各节。有无窒碍。并应如何严禁私垦之处。著张树声、裕宽。确切查明。酌议具奏。原摺著钞给阅看。将此各谕令知之。现月　　

○湖南巡抚李明墀奏、前浙江提督黄少春在籍开募成军。即赴浙办理防务。报闻。摺包　　

○赏中城朝阳阁、东城卧佛寺、育婴堂、南城打磨厂、西城长椿寺、甎塔胡同、北城圆通观、梁家园、各粥厂。每月粟米三百三十石。明发　　

○赏清化寺街崇善堂、梁家园百善堂、大清观公善堂、三处暖厂。暨教子胡同礼拜寺、各小米三百石。朝阳门外南海会寺、崇文门外玉清观、各粥厂。暨冈子上兴善暖厂、各小米一百五十石。明发　　
</div>
    <div class="pagination">
<a href="清实录光绪朝实录_page205.html">上一页</a><span>...</span><a href="清实录光绪朝实录_page201.html">201</a><a href="清实录光绪朝实录_page202.html">202</a><a href="清实录光绪朝实录_page203.html">203</a><a href="清实录光绪朝实录_page204.html">204</a><a href="清实录光绪朝实录_page205.html">205</a><span class="current-page">206</span><a href="清实录光绪朝实录_page207.html">207</a><a href="清实录光绪朝实录_page208.html">208</a><a href="清实录光绪朝实录_page209.html">209</a><a href="清实录光绪朝实录_page210.html">210</a><a href="清实录光绪朝实录_page211.html">211</a><span>...</span><a href="清实录光绪朝实录_page207.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
