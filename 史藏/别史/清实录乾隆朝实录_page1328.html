<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1328 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1328 页/共 1860 页
  </h1>
  <div class="content">
   ○命编修郑际唐、在尚书房行走。　　

○礼部题、朝鲜国王李昑、遣使表贺万寿、冬至、元旦、三大节。及进岁贡方物。赏赉筵宴如例。　　

○丁未。祭先师孔子。遣协办大学士程景伊行礼。　　

○戊申。祭大社、大稷。上亲诣行礼。　　

○诣畅春园、问皇太后安。　　

○幸圆明园。　　

○己酉。谕曰、文绶、著实授四川总督。其湖广总督员缺、仍著富勒浑调补。俟大兵凯旋后。即行赴任。　　

○又谕、昨日朕恭祭社稷坛。德明赞礼错误。德明平日唱赞妥善。经朕加恩擢用侍郎署理副都统。自宜感激。益加敬谨。乃屡次错误。殊属不堪。无福承受朕恩。著革去侍郎、及署副都统。在赞礼郎上行走。伊此次派出扈从。仍令其随往。　　

○定西将军协办大学士尚书公阿桂、定边右副将军尚书公丰昇额、内大臣明亮奏、臣等派兵于二十二日夜、分攻贼巢左手两寨。未能即克。因于二十五日夜、攻克其东北之木工寨。并附近石卡四座。现督兵赶拏木栅。运炮轰击。又绰窝土司彭楚克喇布坦来营。称愿随同入觐。实为效顺。可使霍尔各部土司、闻风兴起。臣已赏给花翎鼓励。谕军机大臣曰、逆酋当此穷蹙之时。尚敢负嵎抗拒。实为可恶。阿桂等、惟当一意轰击贼巢。速期摧破。毋致羁延。又阿桂奏、绰窝土司彭楚克喇布坦、愿随各土司入觐。番众之性。不耐炎热。所有轮班入觐之土司等、已许其十一月起身。于岁内到京。绰窝土司、亦应一例妥办。　　

○又奏、据逆酋令头人将张坤忠送出。系属要犯。兹派解赴京。谕军机大臣曰、张坤忠以内地兵丁。甘心投降贼番。为之助恶。自应解赴行在。严审治罪。著传谕文绶、即速檄饬川省委员沿途小心管解。遄程行走。　　

○督理粮饷吏部侍郎刘秉恬奏、臣前奏汶川存米、就近拨往草坡。今草坡一路。兵数渐少。而汶川为楸砥一路必由之径。取用较增。因即饬令粮员、将前项米石停运。并令保县至楸砥各站内、有存米较多处。俱赶运萨拉。以便分拨。人夫一项。向来里夫不足。多系雇募贸易之人。充当客夫应用。近来凯旋在即。商运既停。贸易小民。颇有散归者。恐以后各站雇夫短少。因派员于关隘要口。谕以新得之地。均须设镇安营。口外尚有买卖。不必急归。各站贸易人。渐已安心乐业。夫力自可裕如。报闻。　　

○署云贵总督觉罗图思德奏、新改腾越镇、龙陵协、添拨兵丁。及永昌协应留驻防兵。均系新移。未谙边营兵制。必须将应习马步弓箭、鸟枪、藤牌、杂技、分别定期。令该营备弁、督率操演。至上年提督彻防后。派驻曩宋。今南甸安设重兵。又在曩宋以外。应令署提督锦山、移驻南甸。总兵吴万年、兼署腾越镇。仍令该提镇于适中之地、半月会操一次。其龙陵兵、即令驻守镇将合操。报闻。　　

○庚戌。谕曰、侍郎袁守侗、现派随往山东。所有顺天府府尹事务、著胡季堂暂行兼署。　　

○又谕、社稷坛之有拜殿。原以备致祭之日。或有风雨也。今年偶值风雨。所司移拜位香案于殿中。余仍列于坛上。是朕独得蔽栋宇。而神位牲醪。并皆露设。非所以昭妥侑。朕心深切不安。虽社稷之制。不设栋宇。以承天阳。是乃就坛壝而言。至神牌平日原系尊藏神库。未尝不在屋宇之内。则祭享时、偶因风雨移奉殿内。又何嫌忌乎。且拜殿甚宽。想当缔造之初。未必不豫为临时移奉计。祗以未尝经之事。所司遂依例陈设。不知所据。嗣后祭时、或遇大风雨。所有神位、祭品、乐虡、应如何移就拜殿之处。著大学士九卿、会同太常寺、敬谨详议具奏。寻奏、临祭时、如请驾前十刻、或值风雨、及阴云、太常寺即将祭品、乐虡、移设拜殿。恭请神位于殿内致祭。如不及十刻。仍照旧例行。从之。　　

○大学士九卿等议奏、遵旨酌拟明代殉难诸臣、分别予谥。伏考历代易名。祗为饰终常制。而胜国遗忠。并膺茂典者。实旷古所未有。谨按顺治九年。世祖章皇帝轸念明末甲申殉难之臣。自范景文以下二十人、及刘文炳、巩永固、卫时春、张庆臻、锡谥有差。乾隆四年。皇上允廷臣请、于明臣赵撰、复予旌谥。兹奉旨详议追奖。臣等伏读钦定明史、及辑览二书。诠次厘定。义法精严。盖自万历以降诸臣效节始末。具载二书者。臣等分析考稽。而以大清一统志、与直省通志、互核同异。至建文诸臣。遗闻轶事。附会不经。表忠致身等录。无足徵据。应一以正史为断。其中区别流品。斟酌典章。谨拟数条。一、诸臣所处时地不同。素行亦不一。应定为专谥、通谥之法。其生平大节卓然。又艰贞自靖者。宜特予褒崇。按名定谥。其平时无甚表见。而慷慨致命。则汇入通谥之例。较著者为忠烈、忠节。次则为节愍、烈愍、一、天启崇祯间已经议恤者。毋庸再给。至福王时、及唐桂二王、虽有赠谥。而偏私挂漏。臧否益淆。应据实综核更正。一、明臣既邀赐谥。宜有所附丽表彰。应于各原籍、令有司设牌、入祀忠义祠。其里居失传。则于授命之所附祀。请敕下翰林院、撰议专谥、通谥、文各一篇。交礼部刊发直省。令所在如式造木榜、填书某官姓名谥字。载事实于后。悬祠内。其后嗣愿于祠墓立碑者、听。其阖门遇难者、应入祀节孝祠。一、诸生韦布。甚至姓名无考。如山樵市隐。遂志成仁。谥所不及。应均入忠义祠。其有妻女同殉者、如前例。一、明臣如杨所修、王大年、李应荐、张捷、杨维垣辈、虽临危不屈。而名丽阉党。不便滥邀谥典。其因马士英骤迁。如杨文骢、抗节可矜。进身究可议。若方岳贡、邱瑜、殉难见于一统志。以正史律之。则有遗憾。而一时勋戚之臣。明史谓大半以兵死者。原不在尽节之数。又如张鹤鸣之排熊廷弼。苏观生之构难桂王。皆偾事可诛。而马吉翔、蒲英、表里为奸。其入缅偕亡。益无足道。且有于甲申谒贼苟免。后乃坚拒王师。如傅鼎铨、张家玉、卫允文、吴尔埙者、均屏而不录。至楼琏、草诏而后自经。梅殷、入朝而复遇害。亦不得比于完节。一、明史久经钦定颁行。谥法难于各传添载。请照明史格式、另编一册。冠以原奉谕旨。次载诸臣议疏。及所拟专谥通谥清单。一体成书。与明史相附而行。又议驳左都御史张若溎奏、请交直省督抚、采访明季殉节事迹。伏查文集说部。原非一无可据。然如李国桢误国辱身。而谷应泰纪事本末。乃谓其激烈殉义。吴继善降贼被杀。而吴伟业作传。乃称其大骂捐躯。此等亦复不少。且有文献无徵。而仅据其子孙呈报之词。又将何所考核以辨其诬信。况天下之节义一也。皇上褒崇奖恤。原主于扶植纲常。即间有未发之幽潜。亦无不正气咸伸。漏泉同感。所奏应无庸议。谕曰、大学士九卿等、将明季、并建文时殉节诸臣。悉按史乘核查。拟子专谥、通谥、及应入忠义祠者。分册具奏。甚为允协。著照所议行。其进呈各册。于姓名事实。摘具梗概。颇见详备。著名为胜朝殉节诸臣录。交武英殿刊刻颁行。即以原颁谕旨。录冠卷首。仍附载廷臣所上议疏。朕特制诗篇。题识简端。用以垂示久远。至大学士等议覆、张若溎奏请勒限访查一摺。所驳亦甚是。张若溎固为善善从长之意。但现在廷臣等考核厘次。以明史及辑览为据。旁及一统志、及各省通志。参互考证。其仗节死义者。已有三千六百余人。是因世近可徵。而朕加恩访录。已迥非汉唐宋诸朝所可及。不可谓不多。今既各加旌典。俾得共与阐扬。于崇奖忠贞。风励臣节之道。已无遗憾。即使再加搜采。亦未必能广至千人。于此事全局。有何增益。而稽诸文献无徵之余。必至真伪混淆。转不足以昭传信。且恐有司询访。不免于胥吏辈藉端滋扰里闾。更非朕轸恤遗忠之本意。此事亦著照所议、无庸办理。并以此旨、及议驳稿、备载卷首。仍将此通谕知之。　　

○谕军机大臣曰、新选贵州铜仁府知府单国佐、昨请训时、看其人甚平常。且系甫经捐纳。初次筮仕。于知府方面要任。恐非所宜。著传谕裴宗锡、于单国佐到任后。留心察看。如于地方一切事务。不能经理。难胜知府之任。即据实奏闻请旨。毋得稍事姑容。致滋贻误。　　

○又谕、向来养心殿太监等、遇有一应零星活计。辄传唤造办处各项匠役整理。漫无稽核。殊属非是。圆明园等处亦然。宫殿重地。岂容外人出入。即有应行修整之事。亦应告之总管内务府大臣等、派员放匠。不当任听太监等、专擅径行。昔皇祖时、曾有谕旨饬禁。载在宫史。今相沿日久。太监等又复漫无顾忌。不可不实力整顿。著交总管内务府大臣、将太监传唤匠役进内之事。严行禁止。嗣后如前必须放匠修整活计之事。俱令呈明该总管大臣、派员查点。仍将某处放进次数、于年底汇摺具奏。　　

○又谕、昨据阿桂等奏、逆酋将张坤忠缚献。止令散番送至营门。其头人阿木鲁绰窝斯甲、总在官寨相近。不肯远离等语。甚属可恶。贼番等诡诈百出。总难深信。今将张坤忠送出。其心未尝不知畏惧。现在官兵奋力用炮轰击。逆酋自更窘迫。或率其弟兄头人等、诣营请罪乞降。亦未可定。但恐其投降时、随行人众内、暗藏袖枪施放。图逞奸谋。所关非小。不但将军参赞等、当加意慎防。即领队大臣等、亦不宜稍有疎忽。从来受降如受敌。业经屡降谕旨。将军等自当凛遵。但恐正当大功告成之时。将军等或因其率众出降。遂尔稍涉大意。朕偶计及此。甚为悬注。著再传谕阿桂等、如索诺木等有求降之事。务须设法严防。慎之又慎。以成全美。将此由六百里加紧传谕知之。明日即启銮恭谒两陵告功。礼成、巡幸山东。伫望红旗、于此半月内驰至。　　

○蠲免江苏上元、江宁、句容、溧水、高淳、江浦、六合、山阳、阜宁、清河、桃源、安东、盐城、高邮、泰州、东台、江都、甘泉、仪徵、兴化、宝应、萧县、海州、沭阳、如皋、长洲、吴县、常熟、武进、阳湖、无锡、金匮、江阴、宜兴、荆溪、丹徒、丹阳、金坛、溧阳等、三十九州县。并镇江、淮安、大河、扬州、仪徵等、五卫。乾隆四十年分、旱灾额赋。　　

○辛亥。上诣畅春园、问皇太后安。　　

○自圆明园启銮、谒东陵。　　

○谕、朕因平定两金川。祇谒两陵。礼成、恭奉皇太后巡幸山东。告成阙里。所有沿途经过地方。著加恩蠲免本年钱粮十分之三。　　

○又谕、朕恭谒陵寝。向俱出派王大臣、祭奠沿途王等园寝。嗣后原任大学士傅恒坟墓、亦著入于祭奠之内、一体出派。　　

○是日、驻跸烟郊行宫。　　

○壬子。谕曰、各部郎中、员外、俸满截取知府时。令该堂官。酌量堪胜繁简、分别出具考语。保送引见。其有不胜外任者。即行声明留部。各该堂官、自应慎重甄别。以副因材器使之意。乃相沿日久。各部堂官、于俸满人员、率多徇情取悦。惟户部近日、尚有列为简缺、及因不胜外任留部者。亦不过一两人。其余各部、则多以繁缺保送。殊非核实办公之道。知府为方面大员。于吏治民生。甚有关系。岂容以不堪胜任之员。滥竽贻误。况各部保送人员。遇有贪黩等事。原举之堂官。处分甚重。该堂官即欲瞻徇情面。宁不自顾考成乎。嗣后各部堂官、于俸满截取人员、务须秉公察核。分别宜繁宜简、及不胜外任、据实办理。不得仍前滥送。又各部院司员补放御史。向曾禁止、不令仍兼本衙门办事。嗣因各部院欲得谙练人员。仍准各堂官保留、兼原衙门行走。诚以公务为重。特予通融酌办。乃近年以来。凡部院司员补放御史者。该堂官率以熟手奏留兼办。竟似成例相沿。漫无区别。于政体既属未协。且御史有稽察部务之责。一经留部。则兼吏部者、必不肯纠举吏部之事。兼户部者、必不肯纠举户部之事。其他可以类推。久之恐滋流弊。势必至仍前降旨停止。该堂官虽欲留实能办事之人。亦不可得。岂非因博爱以自误乎。嗣后由各部院改补御史者。非实系练习部务、必不可少之人。该堂官不得擅行奏留。此二事、各该堂官从前所办。均属非是。并著饬行。　　

○谕军机大臣等、前年钟音来京陛见。曾奏及段秀林、人平常。在浙江提督任内、于所属营员。意存护庇。不能实力整饬。彼时有守备高必升、因署绍兴协右营都司。滥刑责打队目兵丁一案。经钟音委员访查。该提督始行揭报等语。段秀林、绿营习气。虽不能保其必无。以朕观之。尚为称提督之任者。且自调任古北口提督、两载以来。朕留心体察。见其精力尚强。办理营务。颇为妥协。亦不闻其有取悦属员之事。以现在提督而论。或黄仕简、稍能过之。若甘国宝、不过与之相仿。而李国柱、则远不能及。是段秀林、尚属提督中之较优者。何以钟者称其平常。至其不揭守备一事。顷于行在召见段秀林询及之。据称右营绍兴协守备粮房。私通县书。豫支兵丁米票。经署守备章凤勇、搜获散米账簿。禀知署都司高必升。随将队目兵丁、追票责打。以致众怨沸腾。段秀林即将应参各官、揭报督臣会参。适督臣亦有所闻。已密饬访查。而提督揭文。先到二日。遂疑办事抢先等语。段秀林于高必升劣迹、一经讯明。即行揭出。不得谓之袒庇属员。且止揭报督臣。并未自行具奏。亦不得谓之抢先办事。钟音前此因何陈奏不实。又钟音奏、广德办事不能妥协。巡抚余文仪甚嫌其人。昨广德来京请训。朕面加饬诘。据广德奏、余文仪熟谙刑名。广德每遇案件。必禀商办理。从不敢偏执己见。巡抚余文仪、亦并未憎嫌。惟总督钟音、常因论事参差。不甚惬意。因检阅余文仪奏属员贤否摺。所注广德考语。并无贬词。是钟音所言余文仪嫌广德之处。已不足凭。近复询之蒋允瀄。据奏广德办事。颇为认真。惟见总督时、讲论公事。词气不能和婉。常被总督面斥。蒋允瀄曾劝其在上司前、不应激切太过。广德自言中有所见。口不能忍。遂不免径直招尤等语。是广德之不悦于钟音。更为有据。两司为帮助督抚之人。本不宜随声附和。如办事果能认真。即或有过于戅直之处。正属可取。督抚方当加之赏识。岂可转因此芥蒂于中。设广德实有不妥之处。钟音见以为非。不妨在朕前据实陈奏。岂可嫁名余文仪、以快夙嫌。如此存心取巧。其何以副倚任封疆之意。甚非其寻常素履。岂以地远、朕不能悉知乎。以上二节、著传谕钟音、令其据实明白回奏。　　

○是日、驻跸白涧行宫。　　

○癸丑。孝康章皇后忌辰。遣官祭孝陵。　　

○是日、驻跸隆福寺行宫。　　

○甲寅。上谒昭西陵、孝陵、孝东陵、景陵。俱未至碑亭。即降舆恸哭。步入隆恩门。诣宝城前、行告功礼。躬奠哀恸。王以下文武大臣官员、随行礼。　　

○至孝贤皇后陵寝奠酒。　　

○两金川平。露布至行在。遣侍郎和珅、赴畅春园、问皇太后安。并奏贺。　　

○定西将军协办大学士尚书公阿桂、定边右副将军尚书公丰昇额、内大臣明亮奏、臣等督兵将噶喇依贼巢、合力攻围。其官寨外札木什克各寨。尚在死力拒守。臣等昼夜督攻。初三日望见札木什克寨内、及各卡贼众。情形散乱。臣海兰察、额森特、均即带兵直下。臣富德、舒常、亦带兵过河。贼人出寨跪降。所有各散寨、均经官兵占据。并将官寨东取水之处占断。是晚各至官寨墙下围定。贼人叫称索诺木明日出降。至初四日早、索诺木跪捧印信。带同兄弟、并伊妻、及其大头人、喇嘛、大小头目、二千余人出寨。乞免诛戮。伏查金川贼酋。穷凶极恶。为西南边外之患。今悉就擒俘。而助恶头人。无一幸脱。除将贼酋贼目、遵旨槛送京师。其家属、大头人、喇嘛等、陆续起解外。谨将武功全蒇。恭驰露布奏闻。谕军机大臣等、今日正当祇谒东陵告功。回桃花寺驻跸。适阿桂等所奏红旗递到。此实仰赖皇祖默佑。是以捷报不期而至。朕回銮至圆明园。即启程展谒西陵。礼成、恭奉皇太后巡幸山东。告成阙里。计四月二十六日、至黄新庄。于二十七日、举行郊劳大典。著传谕阿桂、令其约计程期。在军营起身。与丰昇额、海兰察、额森特、福康安、普尔普等同来。至明亮、拟授为该处将军。毋庸来京。并著阿桂于富德、舒常内。酌留一人。同明亮办事。其余领队大臣侍卫等、应带何人同来。应留何人、分带后队凯旋兵丁。并著阿桂酌定。此次平定金川。实皆阿桂一人功绩。深堪嘉尚。兹班师在迩。特解亲御黑狐腿黄马褂。先行随报赏赐。　　

○又谕曰、将军阿桂等奏报、攻克噶喇依贼巢。全境荡平。俘馘同献。红旗于二月初四日、自军营驰发。今于二月十二日未刻、递至桃花寺行在。沿途仅行八日。实为迅速。所有赍递红旗之兵部员外郎六十五、著照上年额尔克图之例。赏戴花翎。其办理台站驰递文武各员。均属可嘉。著该部查明、同兵部捷报章京各员。一并议叙。各站差弁兵夫。并著该部查明、照例议赏。其驰送红旗到行在之各站员等、同捷报章京等、并著行在兵部查明、先行赏给紀疋。　　

○又谕曰、鸿胪寺卿江兰、在兵部行走。兼管行在捷报。颇属奋勉。亦著加恩赏戴花翎。　　

○督理粮饷调任四川总督富勒浑、四川总督文绶奏、南路章谷以外至军营、章谷以内至打箭炉各站。大兵现将凯旋。存米渐次运竣。均可次第卷裁。报闻。　　

○是日、驻跸桃花寺行宫。　　

○乙卯。遣官祭关帝庙。　　

○谕曰、将军阿桂等奏报、攻克噶喇依贼巢。逆酋索诺木、及其兄弟莎罗奔、甲尔瓦沃杂尔、斯丹巴、并两土妇、及助恶之大头人丹巴沃咱尔、阿木鲁绰窝斯甲、尼玛噶喇克巴等、悉行擒获。金川全境荡平。武功耆定。驰递红旗。随摺奏贺。披览深为欣悦。前因两金川以内地土司。敢作不靖。暴侮邻疆。初以蛮触相寻。乃番人常性。不值劳师远涉。屡经该提督诫谕歛辑。乃野性难驯。反覆违约。甚至狼狈为奸。负恩反噬。非复可以口舌化诲。此而不慑以兵威。大示惩创。则懦弱之土司。几无以自存。且逆番平日、有抢至维州桥之谣。若听其鸱张肆横。久之必至扰及内地。何以绥靖边圉。惟当扫灭叛番。以图一劳永逸。否则后患滋深。此朕数年来不得已而用兵之苦心也。兹将军阿桂、统率将士。不惮艰劳。殚心谋画。我八旗劲旅。奋勇争先。汉土各兵。有所效法。亦皆踊跃用命。屡建殊勋。两金川之地。随以次荡平。逆酋兄弟、及党恶之大头人等、现皆擒获俘献。露布驰闻。大功全蒇。从此即于其地设镇驻兵。番境宁谧。各土司得以永庆安全。此皆仰赖上苍默佑。宗社鸿庥。朕喜慰之余。倍深敬畏。朕现在祇谒两陵。礼成后、恭奉皇太后巡幸山东。告成阙里。计四月二十六日、回銮至黄新庄。并谕将军等、率凯旋兵众。如期而至。即于二十七日、举行郊劳之典。翼日献俘庙社。并御午门受俘。所有一切事宜。及功成应行典礼。著各衙门查例具奏。并将武成原委。宣示中外知之。　　

○又谕曰、将军阿桂等奏、金川全境荡平。逆酋兄弟、及助恶头人、悉皆擒获。大功告成。红旗报捷。此皆仰赖昊苍鸿佑。朕惟日凛敬寅。而边徼辑宁。从此铭勋偃武。实由圣母福庇。诒庆滋长。归善显扬。尊崇宜备。谨拟加上皇太后徽号。朕率王公大臣等、共申庆贺。以昭慈闱燕喜。所有应行典礼。著内阁博考彝章。交各该衙门、敬谨具仪以闻。　　

○又谕、现在平定金川。大功告成。所有郊劳献俘。并祭告坛庙等事。一切应行礼仪重大。礼部承办者多。该部堂官、办理恐未能周到。永贵、平日颇为精细。且原系礼部尚书。著回礼部办事。仍兼署吏部事务。理藩院尚书素尔讷、现在兼署都察院。不必兼署礼部。　　

○又谕、现在平定金川。大功告成。文绶系总办军需之员。著交部议叙。其承办之司道、及文武各员。著文绶、查明咨部议叙。　　

○又谕、此次进剿两金川。所需军粮。分路运供。特派刘秉恬、鄂宝、颜希深、郝硕等、董司其事。并命富勒浑、在口外总理。自督运以来。办理妥协。用能转运无误。今大功告成。宜加录叙。富勒浑、刘秉恬等、俱著交部议叙。其办运粮饷各站员、及督办之本省大员。均属奋勉出力。并著文绶、富勒浑、查明一并咨部议叙。　　

○又谕曰、阿桂等具奏、攻取噶喇依等处出力官兵。请赏给职衔、及巴图鲁名号。其领队大臣舒亮、总兵刘国梁、应请一并赏给巴图鲁名号。赏戴花翎等语。著照所奏、副都统舒亮、赏给穆腾额巴图鲁名号。三等侍卫达萨奈、赏给法福礼巴图鲁名号。额勒登保、赏给和隆武巴图鲁名号。赶福、赏给苏哷巴图鲁名号。健锐营委前锋参领哈当阿、赏给噶布实显巴图鲁名号。瓦寺都司扎克塔尔、赏给通托克巴图鲁名号。仍各赏银一百两。总兵刘国梁、著赏戴花翎。二等侍卫延达克巴图鲁托尔托保、著授为头等侍卫。三等侍卫济叶特巴图鲁巴达玛、著授为二等侍卫。蓝翎侍卫雅尔江阿、济沁特、伍绍、德布星额、俱著授为三等侍卫。呼伦贝尔奖赏蓝翎披甲鄂尔阔勒图、布克兑、俱著授为蓝翎侍卫。鸟枪营委署章京常存、著授为额外鸟枪副护军参领。鸟枪护军校花连布、著授为额外鸟枪委署护军参领。健锐营蓝翎长格洪额、火器营蓝翎长定柱、俱著授为额外护军校。黑龙江骁骑校那延泰、著授为额外佐领。索伦奖赏蓝翎领催福僧额、著授为额外骁骑校。遇有该营本处缺出。即行补放。健锐营前锋多隆武、五十四、富勒瑚讷、德兴、永宁、永恰、著升授鸟枪护军校。宁福、伍保住耀宁阿、火器营护军苏克精额、文保、额勒谨、同贵、阳春、俱著授为额外蓝翎长。遇缺即补。蓝翎侍卫乌礼善、骑都尉果昇阿、鸟枪护军校赛图尔、卓灵阿、呼伦贝尔奖赏蓝翎骁骑校巴津达尔、索伦奖赏蓝翎领催特勒登额、副将高瑹、参将罗江鳞、赫伦、都司杨柱、潘成玉、格腾布、木坪都司包天禄、著赏戴花翎。吉林骁骑校额勒谨、七品委官留保、善德、领催色森保、舒林保、前锋乌三保、披甲保明、扎兰泰、黑龙江前锋章武、披甲巴瑚、索伦领催孟库、森特、噶坦保、披甲孟库、诺昆泰、呼伦贝尔披甲默德讷、都司张起麟、土把总车尔都、著赏戴蓝翎。　　

○又谕曰、阿桂等奏、军营出有总兵各缺。查有副将高瑹、李文英、前经奉旨、遇有总兵缺出。酌量补用。又副将嵩安、打仗奋往。为人明晰。请即将该员升补等语。均著照所请、四川重庆镇总兵员缺、著高瑹补授。湖南永州镇总兵员缺、著李文英补授。广东高廉镇总兵员缺、著嵩安补授。　　

○又谕、年来征剿金川。军粮等项。皆官为办给。而负任运供。不免稍资民力。川省百姓。踊跃急公。甚属可嘉。业已叠次加恩。将乾隆四十年以前应徵钱粮。特令该督等查明分数。分别酌免。兹金川全境荡平。逆酋兄弟、及助恶头人、悉就擒获。红旗报捷。大功告蒇。用是广沛恩施。以昭优恤。著该督文绶、将川省节年应徵缓带钱粮。查明承办运务地方。就其出力轻重。差务繁简。分别妥酌。或全行蠲缓。或量其分数蠲缓之处。详细核定。计将军阿桂、此时尚未起程。并著会同查办。迅速奏闻。候朕特溥渥恩。用副嘉惠劳民至意。　　

○谕军机大臣曰、土妇札什纳木、前经设计投出。情尚可原。竟可毋庸解京。伊子诺尔布湛都尔、现在革布什咱。即可发回、令其完聚。再革布什咱土司纳旺被害之后。并未另袭土司。伊子诺尔布湛都尔、是否可以承袭。著阿桂查明、奏闻办理。至金川地方。既已设镇安营。止宜令兵丁屯粮驻守。如兵丁不敷。于该处降番内、择其妥当者。在彼耕作。仍遵前旨、于出力土兵内、拣选妥人。作为头目管理。方为妥协。此一节。交文绶、桂林、办理。　　

○又谕、据刘秉恬奏、促浸水源。来自松潘口外。经过从噶克、党坝、而入其境。水势颇觉深阔。儹拉之水。发源于孟笔山、巴朗拉等处。水源不远。水势亦比促浸较小。两水均系自东北而趋西南。至明正司所辖之章谷地方。汇而为一等语。该二处水源大小不同。而所趋方位。均在西南。据称至章谷地方、汇而为一之处。是否无误。并此水现系何名。下流究归何处。其境距川省内地不远。所有水名、及水势源委。自无难确勘而知。查一统志载、宁远府属有若水。源出西番。至会理州西、与金沙江合。亦名泸水。今刘秉恬摺内、所称促浸、儹拉、二水会归之处。是否即系泸水与金沙江合流。抑系别为一水。著文绶、桂林、确查具奏。再据刘秉恬奏称、该处临河一带。可以开矿采金。是以一则呼为金川。一则呼为小金川等语。该处雍中喇嘛寺、现有大金顶。则产金自属不妄。若果产金沙。恐该处众番、及内地奸民、前往偷采。聚众滋事。自宜严查饬禁。设金沙果多。又不知官为勘验试采之为愈。今两金川之地。现议设镇安营。此等事宜。亦总督、提督、所宜留心办及者。并著文绶、桂林、详细查明。妥酌具奏。将此一并传谕知之。　　

○户部议准、云南巡抚裴宗锡疏称、发古、万象等厂。兼办箐口、革浪河、茨营山等处铜觔。采获渐多。无从堆贮。请于发古厂、建盖官房十二间。万象厂、建盖官房十间。从之。　　

○调任四川总督富勒浑奏、索隆古一路台站。系随军转运。暂时安设。今科斯果木一路。平坦易行。应将索隆古、则朗噶克丫口等站裁彻。功噶一路、原设额马。不敷三路大兵、驰递文报之用。已饬于南路各台、抽调健马应用。其逆酋索诺木之家属头人。一路护解。尤当加意周防。现已飞调梭洛柏古、大板昭等处之兵。豫先分派各站。建立木城。严行看守。并传知口内文武各员、一体遵照。报闻。
  </div>
  <div class="pagination">
   <a href="清实录乾隆朝实录_page1327.html">
    上一页
   </a>
   <span>
    ...
   </span>
   <a href="清实录乾隆朝实录_page1323.html">
    1323
   </a>
   <a href="清实录乾隆朝实录_page1324.html">
    1324
   </a>
   <a href="清实录乾隆朝实录_page1325.html">
    1325
   </a>
   <a href="清实录乾隆朝实录_page1326.html">
    1326
   </a>
   <a href="清实录乾隆朝实录_page1327.html">
    1327
   </a>
   <span class="current-page">
    1328
   </span>
   <a href="清实录乾隆朝实录_page1329.html">
    1329
   </a>
   <a href="清实录乾隆朝实录_page1330.html">
    1330
   </a>
   <a href="清实录乾隆朝实录_page1331.html">
    1331
   </a>
   <a href="清实录乾隆朝实录_page1332.html">
    1332
   </a>
   <a href="清实录乾隆朝实录_page1333.html">
    1333
   </a>
   <span>
    ...
   </span>
   <a href="清实录乾隆朝实录_page1329.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
