<!DOCTYPE html>
<html>
<head>
    <meta charset="UTF-8">
    <title>国朝献征录 - 第 243 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 243 页/共 245 页</h1>
    <div class="content">
　　○佛心慈济妙辩大师别峯大同公塔铭（宋濂） 

　　宋濂 
　　华严建宗始于帝心大士帝心作法界观门及□□还源观以传云华云华传贤首贤首既终而其徒慧苑等悉叛师说后百有余年僧统清凉国师遥遵遐车丸丕弘教绪国师传圭峯圭峯传奥后又复废逸朗现父子相继而作补葺粗完现传璇璇传源二师阴搜阳阐其宗于是乎中兴源传仲仲传观观传会会传心心传悟悟号竹坡自吴来越开法景德教寺越之有贤首教自悟始悟传介介传琼琼传东山萃冥承国师之旨大能发越受学者至千余人萃传□□遇遇传今佛心慈济妙辩大师同公上遡圭峯□□有六代矣公讳大同字一云其号别峯越之上□□氏子世推簪缨之族父友樵母陈氏姙师巳十月父见庞眉僧振锡而行问僧来自何所曰昆仑山也竟排闼而入父急追之寂然无有也既出闻房中儿啼声笑曰儿岂向来浮屠耶幼极俊爽览诸载籍辄会其玄奥父授以辞章之诀握笔翩翩辄有可观遂以缵承家学属之母独叹曰是子般若种也可俾其缠绕尘劳乎命舍家入会稽崇胜寺从僧贵游巳而鬀受菩萨戒会春谷讲经景德公复往依之获□五教仪玄谈二书谒怀古肇师受四种法界观怀古春谷皆东山犬弟子深于华严之学者也公天分既高又加精进之功凡清凉一家疏章悉摄其会通而领其枢要义趣消融智光发现识者心服之春谷升主宝林华严教院召公谓曰子学精且博矣恐滞于心胷以成麄执曷从事思惟修以涤之乎公即出钱塘见佛智熙禅师于慧日峯下旧所记忆者一切弃绝唯存孤明耿耿自照如是者阅六暑寒佛智嘉其有成欲縻以上职不听而去俄上天目山礼普应本禅师普应见巳期之如佛智公将久留普应曰贤首之□日远而日微矣子之器量足以张大之母久淹乎□也赞清凉像而遣之公喜曰吾今始知万法皆本一心不识孰禅那而孰教乘内外自此空矣亟还宝林见春谷且告之故春谷曰可矣乃命之司宾寻升上座当时相从者皆宏伟之龙象公分讲杂华玄门会元统宗必极其所言宋故官徐天佑王易简闻之相与崇奖弗置声光焕着五尺童子皆能知其名郡守范侯某怜春谷僧腊巳高风之使让其席公毅然不荅侯设伊蒲供延公亲与之语公曰有是哉所贵乎道者在明师弟子之分垂训后人苟乘其耄而攘其位岂人之所乎明公纵爱我厚名义不可犯也侯不觉离席把公臂曰别峯诚非常人也元延佑初始用荐者出世萧山净土寺公自念圭峯以来累叶相丞其间或绝或续系执法者之贤否遂发弘誓力持大法晨讲夕演虽至于劳勚弗敢少懈天历初朝廷新设广教都总管府遴选名山主僧一归至公升公住景德重纪至元中行宣政院迁主嘉禾之东塔公不赴时宰臣领院事乃改宝林宝林清凉肆业之地人咸公荣公固守谦退迟回不上州□邑尹山林友社交疏延请亦不允至第二疏始投□而起仿终南山草堂故事建高斋辟幽舍招徕俊又浙东西莫不担登蹑屩争集轮下公竭忱开授比景德尤勤法筵之盛不减东山时公复念许玄度皮道舆萧詧三公程师孟汪仲举二郡守有修建塔庙之勋立五贤祠以世祀焉至正初顺帝御宣文合近臣有以公之道行闻者帝嘉之特赐金襕伽黎衣帝师大宝法王亦以六字师号隐然作镇江南宗门恒倚之以重状元忠介公泰不华守越病旱无以穰佥谓非公不可公爇香臂上以请雨即澍公莅事一纪余以疾固辞坚卧崇福庵中未几部使者持节行郡迫起之元季寺焚于兵公奋然有创演法堂及方丈室皆六楹间堂以实三藏梵典室以修首楞严期殿阁门庑将次第经营而时事日棘公因退处瞻博迦室年垂及于八十矣　皇明御极四海夏化设无遮大会于钟山名浮屠咸应诏集　阙下入见于武楼独免公拜跽之礼命善世院护视之次日复　召赐食禁中及还复有白金之赐洪武二年冬十二月得疾久不瘳口占辞众语端坐而蜕实三年春三月十日也世寿八十一僧年六十五越七日遵治命就城南竹山准法阇维余炉瘗焉所度弟子泰来元善如坻性澄慧朗智僊诣总该其嗣法分布列剎者则妙心大衍皋亭善现高丽若兰景德仁静姜山明善延寿师顗南塔国琛福城大慧景福性澄妙相道偁法云道悦小宝林日益净土梵翱也公神宇超迈伏犀插脑长身而玉立美谈吐王公贵人轻重教门者公发论衮衮弗休其挺巳卫道理或不直虽斧锧在前不少挫气中岁稍涉魔事至中之以危去公不顾下帷却扫日味华严其人一旦自毙然其游心文翰宾接贤公卿燕飨赆遗唯恐不尽其意永康胡公长孺吴兴赵文敏公孟俯巴西邓文肃公文原长沙欧阳文公玄乌伤黄文献公溍武威余□宣公阙咸乐与公交函诗往来无虚岁岁晚与安阳韩庄节公性李著作孝先唱酬于水光山色间尤极其情趣扶植他宗无尘毫猜忌闻其贤也敛袵不睱继江恩师少林学也荐之主天衣天岸济师台衡教也挽之尸圆通至于甄别人品摩厉后进三宗屡得其人古林茂师之主保宁驭下过严楚僧无赖者数人将愬之于公府公偶遇于旅邸设丰食食之从容谓曰吾虽不识古林闻其禅林名德子等将不利之君子以何如人不如且巳否则罹大咎也众沉吟良久稽首列拜而去事遂寝公性至孝自恨蚤丧父养母纯至及亡春秋祭祀无阙且请名臣书父母羣行树碑于墓生平无躁进意高丽渖王遣参军洪瀹施大藏经于二浙瀹自负通内外典不复下人入越见公茫然如有失力言于王邀公游燕都将振拔之过吴辞以疾而还持律甚严不敢违越抚世酬物终始如一不以久近碍而散其诚逮革代之后囊无一钱唯存书史五千卷尽散其徒之能文者著述颇多未脱稿辄人持去其外集曰天柱稿录公自着诗文曰宝林编类聚古今人寺所作者也呜呼贤首之宗不振久矣凛乎若九鼎一丝之悬公独能撑支震耀使孤宗植立于十余传之后凡五十年非贤者其能致是乎濂总修元史开局于善世院茹获识公公以濂文献公门人时相过从慰劳者甚厚及公既殁公之徒总该又与濂仲子中书舍人璲游乃奉天衣万寿禅寺住持元瀞状来求铭久未及而璲该请之愈力今该以材获选俾返初服河间长芦都转运盐使司判官又移书申言之今家食多暇据状所书推原传授行业之详而铭文辞虽繁而不杀者称人之善法当如尔也铭曰　中天调御说大华严最胜种智万有俱含煌煌帝心冥承遐受昏蒙之中凿开户牗炽极而衰微焰欲灰不有清凉曷振其颓黄龙入梦鳞鬣照日首枕尾蟠台之南北曾未再传离而去之诸帅继兴是考是毗载之则升委之则坠丕弘在人道何行废奕叶之余灵承者公搴华茹滋号法雄谓彼杂华如来智海于觉定中而得自在帝珠出现宝镜临空交光互照俗俱融不善效之或胶于相若不刬除孰非吾障旋光内烛耿耿孤明一法不立廓落无营安住毗卢灵慧自发内外皆空观心无物出世度人从者如林据摩尼坐扬清净音旃檀熏心醍醐灌顶香味所加动静双领　诏下九门召入　禁廷恩光赫赩佛日增荧贤自之宗非公谁寄慧力之施护焉至报缘巳终轻如蜕蝉定光常寂白虹在天龙鬼兹塔阴飙飒爽沙尘有生望门稽颡 

　　○故灵隐住持朴隐禅师元瀞公塔铭（宋濂） 

　　宋濂 
　　呜呼人之生也出没气化之中因成果随夙有一定之业世雄氏所谓假使日千刼所作业不亡者一旦遇合虽大觉法王亦或有所不免故濂于朴隐禅师之事恒若有伤焉师住杭之灵隐入院甫浃日寺之左右序言曰寺政日繁乏都寺僧司之师曰若等盍选其人乎众咸曰有德现者称多才昔掌崇德庄田能辟其莱芜以食四众傥以功举其谁曰不然师诺之先是勤旧有闻歆现之获田利率无赖比丘请于前主僧代之及现之被选也大惧发其奸私走崇德县列现过失县令丞寘不问未几有健令至上其事刑部刑部讯鞫既得实以师寺长失于检察法当缘坐移符逮师或问师曰此三年前事尔况师实不知且不识闻宜自辨数可也师笑曰定业其可逃乎至部部吏问曰现之犯禁尔知之乎曰知之曰既知之当书责款以上师操觚如吏言尚书暨侍郎览之大惊咸曰师当今名德也恶宜是有审之务得其情师了无异辞于是皆谪陜西民闻亦大悔且泣曰闻草介耳岂意上累师德蚤知至此虽万死不也师弗顾行至宝应谓从者道升曰吾四体稍异常时报身殆将尽乎夜宿宁国禅寺寺之住持总虚了□与师旧游一见甚讙师女弟之夫陈义安时青州卫知事移戌凤阳以道经寺中师悦曰吾遗骸有所托矣是夕共饭犹备言迁谪之故不见有惫色明旦忽端坐合爪连称无量寿佛之名泊然而逝实洪武十一年正月十九日也义安与总虚其龛敛以俟师之季父至道衋然伤心遣其法孙梵译走宝应焚其骨而还骨间舍利丛布如珠县大夫及荐绅之流来观皆叹息而去其年四月八日至道同其徒结竁于山阴和塔祖陇之侧瘗焉呜呼师初以童子从弘教大法师立公于大报恩寺大师使其祝发受戒于昭庆濡律师师嶷然有远志韩庄节公性以道德辞章下帷授徒师亟性从之韩公察其精敏首开以羣经要旨次训以文程度俯仰变化开阖曲折悉洞然于心胷伸纸引墨思源源而不可遏韩公之抚几称善大岸济法师以佛海大弟子通台衡止观诸书开讲于虎林之集庆师又往从之法师析三千性具之义及四明孤山同异之辨波澜浩荡廉陛高严师能一一领解台宗诸大老竞以书聘之欲令出门下师不从元叟端禅师说法双径山人尊之□当代妙喜师又往从之入门叟厉声一喝师若闻□霆声黏缚尽脱遽稽首作礼叟曰汝果所何见邪复问荅四三转皆惬叟意叟顾左右曰是般若位中人也遂录弟子命归侍司寻迁掌记室师年巳二十七矣久之出游建业大龙翔寺寺主广智全悟欣公贯儒释二家行文世模范不轻与人见师等特盛称之继往临川谒虞文靖公集虞公尤称之一留九十日乃还它若黄文献公溍蒙古忠介公泰不华翰林学士危公素其同辞称师无异于虞公名闻行宣政院元至正十六年请师出世会稽长庆寺升天衣万寿禅寺四方问道者闻风来归师以气衰倦于将迎营精舍一区而归老焉即前所谓和塔处也元亡皇明龙兴召天下名桑门建会锺阜升济幽灵轮番说戒师与上竺东溟日公五台壁峯金公特被召入内庭从容问道赐食而退巳而辞归和塔若将终身焉洪武九年冬十二月灵隐虚席诸山交致疏币延师主之师不得巳而赴未及期年而崇德之祸作矣呜呼世之学浮屠者不不多习教者不必修禅修禅者未尝闻教师则兼而有之且通儒家言文又足以达其意敷闸大论发挥先哲释门每于师是赖千百人中不能一二见焉竟以无罪谪死苟不归之于定业将谁尤哉师殁后一年译请虎丘大师仁公疏事状以濂与师友也来征铭呜呼师于死生空矣譬如云影谷音曾无系着何假于铭哉然不见诸纪载恐无以曰师于天下后世濂因详着其事而勒诸碑葢诚有伤于中也师生越会稽县父倪机母严氏皆号士族其□元瀞其字天镜别号朴隐一时闻人多纪咏之容貌魁伟襟怀煦然如春世间机穽捭阖之术不识何物性尚风义断江恩公与师缔忘平交断江卒师刊布诗集请虞公铭其塔三主名山起废补坏具有成绩寿六十七腊五十三三会语有录二卷诗文曰朴园集葺若干卷所度徒弟曰自宗曰梵咏曰梵谔等若干人嗣法而住院者曰禅慧智湛曰龙山普明曰昭福楚麘等又若干人云铭曰我观羣生所作惟业黑白虽殊影向无别因缘合并如磁引铁神应自然牢不可脱于越之□降生良缁气□轩然欲吞虹霓义理蚕丝自何而推辟其通途非东鲁书乃经乃史载攻载读擿其幽微罔不昭烛形诸篇翰龙锦盈东掷地铿然声迥金王此亦□迹盍返其性具之旨何妙弗臻圆通万类不□丝□从而学之捷如转轮文槖教筌弸中彪外苟或滞之触境斯碍曷若观空超然无对拔剑一麾千军咸退本既茂矣末则有光手掘玄珠三镇道场扶衰振弊作世法幢以何因缘魔力遂疆訾金非纯斥玉非璺笑谈受之容色非愠我初无生死亦吾分执斩风于风奚损古先至人横罹凶危委以大顺理亦类斯顾兹有众倚若蓍龟身亡道随宁不遐思天能胜人是非自定外物去来岂伤吾正我造铭文用白师行万里无云一天如镜 

　　○上天竺慈光妙应普济大师东溟慧日公碑□（宋濂） 

　　宋濂 
　　皇□受　天明命奄有方夏鸿仁惠泽覃及幽明于是有学僧伽奉　诏入京　上御奉天殿丞相御史大大暨百僚咸在而僧伽鱼贯而见时东溟大师年最高白眉朱颜其班前列　上亲问以升济沉冥之□□□速其故　上悦顾众而言曰迩来学佛者唯饱□优□沉霾岁月而巳如金刚楞伽诸经皆摄心之□□何不研穷其义苟有不通质诸白眉法师可也自后数召见字而不名人皆以师荣及建钟山法会请师说毗尼净戒闻者开怿时洪武五年春正月之望也师辞归杭之上天竺山日修西方赡养之学寘心合道不杂一念十二年秋七月朔日梦青莲花生方池中华色敷腴清芬袭人既寤召弟子妙修曰此生净土之祥也吾去人间世不远乎至四日趺坐书颂合爪而寂世寿八十又九僧腊七十有三其月十日奉全身藏于山之西峯妙应塔院妙修乃具行业来言曰先师有坠言吾死非宋学士不可以铭吾塔执事尝与先师游敢援斯故窃有所请濂前年幸谒师见师精神浮动眉宇间戏谓师曰法力所摄师之四体当益强岁岁上京师必过虎林必与师谈辨如今日也师曰学士固未艾老身石火电光尔乌能久乎遂一笑而别岂意师果翛然而西往乎铭何敢辞师讳日号东溟天台赤城人宋丞相贾魏公诸孙志慕空门往县之广严依平山等公落发桑门时子庭训公讲台衡之学于赤城师走轮下而受其说依科指授便能领其大义触类而长日增而日益子庭叹曰投丸下峻坂不足以喻其迅疾也北峯之道其藉之以大昌乎自是子庭一属意于师历代相承微旨所以扶正斥邪伐异归同者无不言之师之学沉浸醲郁而名动一时矣一旦假寐似见有竹横地下竹上所凝者白粥粲然师因卧而餐之及觉言于子庭子庭曰竹粥与竺同音子得就地以食其缘殆在上下两天竺之间乎子宜亟行师即持瓶锡而出远度浙河拜竹屋净公于上竺观音教寺竹屋见之谓其众曰此郎不凡他日当嗣主兹山不可以少年易之迁燥刚之地遇之如宾友会有营缮之役施金帛者接踵而至勤旧僧欲揭示氏名以励其余选工书者众卒无以应师扬袖出曰吾试之霞布云舒精采焕发竹屋兄之尤喜且曰吾前言果不谬矣翘翘苍松挺出于荆榛之上者非其类也邪命典宾客寻更掌僧藉竹屋既示寂越溪澄公自演福来继其后越溪甚器师延居后堂之版首未几出世吴山圣水越溪念之弗忍舍复招还山处以上座以表仪四众吴楚闽蜀之士趼足而至者动以百计师随其性窦浅深而疏导之作人之盛当时罕有其比元重纪至元四年行宣政院采诸人望以主列剎而师获主荐福历三暑寒下竺灵山教寺灾至正元年宣政使高公纳麟谓非师无以膺起废之任移师莅之师至修普贤大士殿云间大姓蔡氏邀师至家施钱十万缗师过姑苏大致香楠材曾未几何大雄宝殿成蔡卒其妻夏氏刻佛菩萨洎观音大阿罗汉诸像黄文献公溍实文记之四年高公又迁住上天竺子庭所谓上下两天竺之征至是益验矣师知缘契在斯夙夜注心罔敢怠遑走募多金之家初修大殿次建三解脱门次铸巨钟构危楼以冠之次营重阁讲堂上祠诸祖下讲法之所若白云堂选佛场诸寮宇一一皆完复罄巳槖甓通涂自普门达于三门凡寺制所宜有无不具焉帝师大宝法王嘉师法行赐以金襕法衣及慈光妙应普济大师之号十六年师自念人贵知止没将焉求竟挝鼓而退隐于会稽山水间飘飘然如野鹤孤云人不知其师江浙行省丞相达识帖穆尔公方领宣政院事遣使者以物色访之力请还山躬帅僚属以迎师知其诚复再正法席前后所住凡二十五年　国朝洪武改元始获谢事于塔院师躯干修伟眉长三寸余其白胜雪目晴闪闪射人道德余光所照不问耄倪见师经行曰我白眉和上来也争持香华以供养居常颜面严冷片言不妄发即发虽对王公大臣未尝出一软媚语至于诱掖后进辞色温如春阳天台四明所著诸书循环开授止而复初听者咸谓披青云而见白日其在京时舆论以瓦官升元教寺乃天台初释法华道场不可久废乃以其事上闻即天界禅林别建室庐以存旧号请师开山师升座说法九府大浮屠皆俯首以听风声所被遐迩翁然归心焉师所度弟子甚众其在下竺则圆具等十人上竺近二百人而妙思妙本妙修最先嗣其法系者则思齐行枢允鉴允忠良谨普智文会元秀景梵各阐化于四方今继师住上天竺者即妙修也濂闻法智尊者中兴天台之道五传至比峯尤盛北峯诸子无不竞爽而佛光桐洲剡源最良剡源之孙曰越溪而相□之孙则玉冈也师佛光再传之嗣视越溪玉冈法门兄弟先后同荷大法摄受有情法筵特江南之最柰何越溪玉冈同年化去而耆德伟望唯师之存岿然如鲁灵光耸人瞻敬三十八年之间其弘宗助教有功多矣苟不勒诸庙妙之碑何以垂示罔极而慰学者之思哉乃从妙修之请而述铭曰　人天之际所贵推诚能贯铁石可达潜寘世之修学思□无生舍此不务其将孰营倬彼大师时俊英依□攻义分疏寻经春蒸卉木水翻建瓴天延法胤神□符祯出演鸿宝丕昭性灵龙鬼夜听宝华昼零肯昧道器一混渭泾飞楼矗矗涌殿亭亭栋吻兽欔程础石离擎琅函饬凤华簴铿鲸一实所感百物交并有仆必起无废不兴惟心所证诸缘莫撄尘毫无累体用咸贞罄竭表里脗合幽明出言石坠转盻霜凝释门蓍蔡利海章程属兹象末倚作金城岂期莲蕚遽生净泓三宗抱戚四众含情魂游乐国魄閟泉扄世相□废人文是征后千百载尚信斯铭 

　　○尹山崇福寺永隆禅师塔铭（道衍） 

　　道衍 
　　非常之人非常□□非常之事必非常之人也理之固然也夫佛圣人之教神变化利幽明天人之向仰神龙之拱翼求其法多奋然不顾其形命非拟特雄伟非常之人其可能乎如萨埵之饲虎达王之代鸽药王之焚身仙人之截体是也今隆禅师者讵非其伦也欤禅师讳永隆姑苏施氏子在襁褓即不茹荤血惟佛法是慕年逾冠白父母求出家遂舍入尹山崇福寺投礼天泉泽法师之孙永定祝发僧洪武甲子试经给祠部度牒受具戒师志力苦澹耿耿与常人殊乙丑九月十五日夜师闻空中天神报曰此时创于梁之天监毁于元之丙申逮今三十年吾受佛嘱卫此伽蓝师能重建当阴相之师乃感天神之言遂化募众檀剌指血书华严法华二大经以立愿书时笔端出舍利烨然有光人罔不骇异信敬师裒资庀材先剏大雄殿舟往三衢构大木过钱塘江飓风飘筏将入海舟之众皆叹泣师曰吾之所非出于巳天神来报故尔吾以天神大权焉可妄而不阴相乎俄顷风转回筏抵江山木商黄有亮异之与同友曰奇哉殿成当造大佛像以报辛未八月殿乃成二十五年壬申朝廷度僧师引其徒赴京师试经请给度牒时沙弥三千余人其中多有不□记经欲请者于是上怒送锦衣卫皆籍军师慈悯无可捄二月二十四日诣奉天门奏闻欲焚身以求免上允二十五日勑内臣以武士严卫其龛至雨华台师出龛望阙拜辞入龛索楮书偈曰三十三年一幻身洞然性火见全大明佛法兴隆日永祝皇图亿万春又取香一瓣书风调雨顺四字语内臣曰烦奏上遇旱以此香蕲雨必验湏臾秉炬自焚烟焰凌空异香扑人羣鹤飞翔于龛顶良久火余敛舍利无算二十七日上以三千余人悉宥辠给与度牒时大旱上召僧录司官迎师所遗之香到天禧寺率众祈雨以三日期至夜即降大雨上喜而谓羣臣曰此永隆雨于是御制落魄僧诗以彰之四方之人闻莫不感慕流泪而称颂者是年秋八月其弟子时习函灵骨归葬于尹山而塔焉永乐二年甲申春庐州童福宗居士以师行实一通来京师请余铭其塔呜呼凡血气之属以贪爱本奚肯拔一毛以利于人乎今禅师者德感天神重建梵剎又能舍全体以捄众难岂非挺特雄伟非常之人也哉故衍弗敢让乃序以铭曰　形生之徒贪爱本丐其内施一毛焉肯孰肯舍身以济厥众大心上士始克勤勇吁嗟禅师天神佑翊重建宝坊紧访之力吁嗟禅师不昧因果如彼药王如彼萨埵但知利生宁恤猛火奏闻于上上乃曰可吁嗟禅师积薪自焚羣鹤翔空烟焰成云感动圣主信非常人三千得度且泣且诉吁嗟禅师道高于世不断不常无来无去函是灵骨塔藏于尹师之德风千古不泯 

　　○僧录司右善世南洲溥洽法师塔铭（杨士奇） 

　　杨士奇 
　　洪熙元年八月十八日　上御便殿召僧录司右善世溥洽入见慰劳甚至遂奏乞还南京大报恩寺以终老从之赐佛像经钞若干缗给驿舟命中官护送既至明年宣德元年七月廿有八日微疾呼寺之住持惟实付后事留偈诀别其徒云清净自在中还得如是住一切大安乐清净自在住遂化春秋八十有一僧腊六十有九停龛旬余颜色如生其徒举龛于长干西南之凤岭奉全身建塔焉贵戚名卿士庶方外耆耄送者万余人讣闻　上遣行人王麟莅祭于是其徒圆濪慈霔等奉惟实所状事行介礼部尚书胡公求塔铭而少师吏部尚书蹇公助之言按状师讳溥洽字南洲晚号迂叟又称一雨翁者人即其所居轩号之也姓陆氏宋宝章阁待制游之后世居会稽之山阴祖某仕元饶州余干县尹父仁甫母余干周氏师生于至正丙戌自幼闿爽颕异父教之诗书悟解日益进未齓巳志慕出世法有老长戏之曰仙人本是山人作师应声对曰凤鸟终非凡鸟众惊异之每入招提瞻佛像辄敬礼膜拜父母知不可遏命于郡之普济寺礼雪庭裕公师既受具戒上天竺谒东明日公一见器重之命典宾客□□矩从容秩然丛林老宿多推服以难能而愽□□典虽寒暑夙夜不懈巳而从具庵玘公于普福讲求要旨凡诸经范□□小大之义靡不贯串而旁通儒书间以余力诗文多有造诣玘公命首忏事行三昧法而自是进于止观明净之道及玘公还演福广陶铸来学师偕同志二三辈奋进其中沛然有所自得洪武辛亥出世主孤山玛瑙讲寺戊午全室泐公等奉诏注楞伽金刚心经师时侍玘公在焉训释考订多所帮助癸亥住苏州北禅寺学徒云集师开演五时八教如来一代施化之仪郡之乐善者咸心悦诚服率其子弟日诣讲下请受法华经旨师敷析要义无智愚高下人人满所欲而退一时宗门耆硕如九皋声公启宗佑公咸共嗟赏谓吴中法席繇宋迄今可盛矣又六年主杭之天竺苏之学徒从往者甚众乃循慈云故事建金光明护国期忏七昼夜众讲贯无虚日岁余　太祖皇帝闻其贤召僧录司右讲经玉音褒谕有通东鲁之书愽西来之意之语葢知之深居长干西丈室三年时梦观主天禧其徒由高者夜梦诣师室及门有二神人兠鍪金甲护卫甚严叱止曰高寺主在是既觉□师告所□且曰□□代吾师乎踰月梦观卒有旨命师兼□□禧而四方学者归向益盛法益振教益流□□□隆勋尊贵戚趍走敬礼者接踵户外又三年升右□□遂升左善世　太宗皇帝举义师道衍公有□□□字□　上即位召衍至自北京命上教事师以左善世□□而巳居右　上嘉从之永乐四年诏修天禧□□□落成之日　车驾临幸命师庆赞祥光烨煜□□□□　天颜愉怿时有任觉义者忌师之宠构□□之左□右觉义疏斥师不辩自处裕如既而　上□其心复右善世　仁宗皇帝临御以老宿数被召□礼遇特厚命居庆寿寺松阴精舍以自佚而赐赍屡加葢师历事　列圣一以至诚而言动必祗礼□虞物以和驭众以宽接引来学随材具深浅而开□之咸有成而去解后逄掖士喜商论文事三四十年间巨缁老衲有文声者师与衍公首衍公既进位太子少师赐名广孝其晚岁于师尤厚有疾将化之前一日　太宗皇帝亲临视之问所欲言独举师□到不及他事葢两人知契最深云尝有问师寿几何曰九九不过焉有日供畦蔬者一日师劳之曰勤尔久矣更用尽七月至是皆验师所著有金刚经批注附录二卷应制及与名人倡和诗若干卷　国家建法会一切科仪文字皆师定以贻范于后其所度弟子圆悟大沾僧录右觉义慈雨涯志了若干人得法弟子僧录左善世闻晟右善世圆靓鸿义玄妙广惠禅师右善世行杲左觉义守行右觉义惠朗德润集庆云山僧纲都副智达善启上天竺住持碧潭等若干人铭曰　天台之源启于鹫岭教观显示焕乎炳炳如狮子吼如海潮音浩乎洋洋闳愽雄深以大总持妙尽佛意作宪垂范沿远有嗣千岁之下传暨洽公公所自出伟儒其宗明爽夙成与佛有契一瞻金像如悟宿世捐弃爱念皈命慈父秉心之坚金石非固道之难致海阔天高力探精思靡夕靡朝昉其思之沉潜反复逮其发之芬华秾郁如山之载如川之输木颉之无尽挹之有余奕奕讲筵鸣皷其镗四众拱听如闇得明名山巨剎屡主法席来学来依奔走填溢誉闻四驰升闻黼扆褒之扬之有来玉旨尔正尔徒无间远邦　国迎厘民迂祥祗事为国迎厘民迓祥祗事　列圣眷顾宠命有赫敦中蠧天鉴靡忒无往不复世龄八十聪明疆固咲挥玉麈从谷嘱付灵蜕所藏竺复荫之中天秋月朗朗清辉□ 

　　○今言 

　　溥洽字南洲浙江山阴人洪武初荐高僧入京历升左善世靖难兵起建文君设药师灯忏诅　长陵金川门开又建文君削发　长陵即位微闻其事囚南洲十余年荣国公疾革　长陵遣人问所欲言言愿释溥洽　长陵从之释其狱时白发长数寸覆额矣走大兴隆寺拜荣国公床下曰吾余生少师赐也仁宗复其官卒年八十二 

　　○灌顶广善西天佛子智光大国师事实（杨荣） 

　　杨荣 
　　大国师名智光字无隐姓王氏山东武定州庆云人也父讳全母董氏生元至正戊子十二月十六日自幼聪慧阅书辄不忘年十五至心向善辞父母出家北京吉祥法云寺僧礼西天迦湿弥罗国板的达萨诃咱释哩国师传天竺声明记论遂受心印玄旨洪武己酉以佛道高深弘广未易窥测遂游五台诸山屡得瞻礼文殊圣相人咸骇异以缘契不浅岁甲寅奉太祖高皇帝命于钟山译其师板的达四众弟子菩萨戒词简理明众所推服丙辰秋奉命访补陀造天目明年寓宁国之水西泛彭蠡谒东林于匡庐江南名胜踪迹殆徧参诸尊宿语契豁然甲子春与其徒惠便等奉使西域过独木绳桥至尼巴辣梵天竺国宣传圣化众皆感慕巳而谒麻曷菩提上师传□刚鬘坛场四十二会礼地涌宝塔其国起敬以非常人遂并西番乌思藏诸国相随入贡比还再往复率其众来朝太宗文皇帝念其往返劳勤复与论三藏之说领会深奥大悦之乙酉擢僧录司右阐教明年俾迎大宝法王葛哩麻及还敷对多所毘赞赐图书舆服法供之具诏居西天寺升右善世丁酉召至北京与谕诸经称旨恩遇甚至俾居崇国寺赐国师冠金织袈裟禅衣诸物仁宗昭皇帝嗣位宠锡封号赐诰曰朕惟佛氏之教以大智慧而成无上之道以大方便而开普度之门上以翊卫于邦家下以利安于品类自昔有国家者莫不崇奖褒异以隆其教尔智光安心寂静持戒精严方便慈悲弘深利益克光扬于佛道式敬事于朝廷宜有褒荣以旌善行今特封尔圆融妙慧净觉弘济辅国光范衍教灌顶广善大国师尔尚益加精进永丕阐于宗风懋乃忠诚式辉光于宠命钦哉赐金印冠服复赐孔雀销金伞葢旛幢及银镀金携垆盆鑵供器法乐几案坐床舆马诸物悉备仍广能仁寺居之宣德戊申宣宗章皇帝奉圣母太皇太后慈旨出内帑所剏北京晹台山大觉寺功德利济无间显幽特命大国师居之以佚其老并勑礼官度僧百余人其徒恩德至厚无以加矣大国师乃出累朝所赐金帛及众所施者倩工累石塔于寺侧期以栖神于他日今上皇帝即位之初加封西天佛子语词曰朕惟佛之道清净慈悲化度万有功德高广利济无穷自昔有国家者莫不崇奖褒异以隆其教今圆融妙慧净觉弘济辅国光范衍教灌顶广善大国师智光夙究三乘精严戒行事我祖宗始终一诚肆朕嗣承大统命修荐扬之典上资皇考宣宗章皇帝在天之福益笃精虔宜有崇奖兹特颁诰印加封圆融妙慧净觉弘济辅国光范衍教灌顶广善西天佛子大国师于乎丕扬宗范式昭佛道之兴隆普济有情用赞皇图于永久钦哉赐玉印宝冠金织袈裟禅衣时服棕舆鞍马定器之类前后遭遇列圣眷待之隆如此而其性行纯实简静非众所及朝廷凡命修建大斋惟诚惟恪每入对天颜惟以利济万有说仁宗所赐仪仗出入屏不敢用上知之遣中贵人问故对以平生但持经戒非有汗马之劳宠锡所临谨受藏之足矣用之岂不益过耶上尝御便殿召问对复如前深叹异之故制词极其褒重师于经藏之蕴旁达深探所译显密经义及所传心经八支了义实名经仁王护国经大白伞葢经并行于世人言其功不在鸠摩罗什之下其中外弟子数千人各随其器宇引掖之上首则有僧录司右讲经月纳耶实哩禅师吾巴帖耶实哩左讲经帖纳实哩左觉义吾荅耶实哩拶耶实哩衣钵侍者左觉义纳耶实哩左觉义禅牒实哩右觉义三曼荅实哩及高僧褒然领袖者数十人及以□字授诸生擢美官者亦十数人寿龄既高智益精敏有求而问之者即恳恳开说不厌不怠非养之有素讵能然耶宣德十年六月十三日示寂享年八十有八僧腊七十三未寂之先十数日以经诠衣钵及身后事悉付其徒而戒之各勉精进及期其徒请留偈示众荅曰大乘法门无法可说众复恳请扬言云空空大觉中永绝去来踪实体全无相含虚寂照同既俨然而化三日入龛又三日掩龛举体柔和容貌如生讣闻上悼叹之遣官赐祭文曰尔梵学精专毘尼严洁深造妙解了彻三乘历事五朝惟诚惟敬民祈福国祝厘计其初终多效劳绩臻于高寿翛然示化闻讣兴叹重失老成灵爽不亡服斯谕祭勑有司具葬仪增广其塔并创寺宇赐名西竺举龛□旦朝贵僧俗送者填溢道路至茶毘所至善大慈法王说偈举法炬□至薪下其龛顶智火迸出烟焰五色光明昭灼既毕遗骨皆金色得设利盈掬茔洁如珠既葬其徒有进其遗像者上亲制赞词书之曰托生东齐习法西竺立志坚刚秉戒专笃行熟毘尼悟彻般若澄明自然恬澹潇洒事我祖宗越历四朝使车万里有绩有劳摅沥精虔敷陈秘妙玉音褒扬日星垂曜寿康圆寂智炳几先云消旷海月皎中天特摭其大槩序次而铭之曰佛法本来自西天慈悲清净功德全大善愿力广且渊法门种种开方便三千世界复太千万有利济超无边乹坤以来至道传古无后今无前灯灯有续相绵延国师出世了诠精严戒行息万缘游方徧历名山川一朝奉使西翩翩皇明圣化式昭宣诸城国土皆周还往复一再参玄玄三昧契合何充然归来驻锡侍御筵敬事列圣惟惓惓纯明简静志操坚荣华过眼澹不迁大斋普度心益虔但愿苍生离垢缠翻译经说纷连篇廓而授之弟子贤寿高慧普多福田宗风大振周八埏五朝恩遇孰与肩荣封厚赍何骈阗光扬名教由后先阴翊皇度亿万年 

　　○晓庵法师善启塔铭（钱溥） 

　　钱溥 
　　师讳善启字东白号晓庵俗姓杨氏苏之长洲人五世祖庆宋发遣常州主管学事赠左朝奉郎家吴之支硎山值兵徙北郭父永年性好善称杨佛子母陆氏师甫能言通佛典父母异之命入无量寿院礼永茂院主浮屠既长屏迹龙山穷日夜力于经史百氏不辍声誉隐然日起少师姚公广孝善世洽公南洲皆器重之而典记于洽公者甚久永乐元年荐主苏之永定寺六年主松江延庆寺逾年擢本府僧纲司副都纲寻应　召纂修永乐大典预校大藏经　赐金织袈娑衣一袭时三殿灾诏求直言师上疏陈利病不报内交沈少卿民望王侍讲希范王赞善汝王陈检讨嗣初益深造诣与璧庵完公辈同还有江行倡和诗一卷与甫里赵公宗文酬倡尤多岁遇牡丹开时必盛集题赏钱塘瞿公宗吉雄于词赋常用一韵往复几百首词锋益锐海内皆传焉正统八年十一月八日卒距洪武三年十一月十五日世寿七十五僧腊六十以其示寂之岁十二月二十三日弟子庆暲等与其侄是升奉柩归葬于旧隐治龙山边治命也既葬且二十年于塔铭尚未之作者志葢有待乎叨居侍从之列利泽不加于民空言无补于世则亦负师期望久矣兹使交还获访墓于龙山下见其塔铭尚虚则溥亦何待而不言哉天以交之深者知必至也言之伙者情必厚也昔宣德间大理卿胡公槩廵抚东吴威声大振于师独加敬礼时溥方冠欲应乡举谒公师忽见而喜之遂入白于公得预乡举然溥亦始聆论议察其动止毅然一儒者由是往还款洽数日不见必折简招之简类欧语作字有帖意见必肃衣焚香啜茗坐语移时去则且谈且送或闭户发箧出古人迹对阅评品如论宋仲温陈文东二先生书宋笔正锋陈或偏锋故宋优于陈吴中称高杨张徐近代四杰然季廸众作皆得体如律仿刘长卿选兼韦应物皆人所不到宜其最文则法柳完元遇有作必朗诵数篇得其意趣然后下笔而诗则宗季廸也然皆不务蹈袭以奇至论儒释之辨曰且各其教又曰东鲁垂道西竺见性皆莫先于厚本故虽离父母养生送死一务从厚与兄弟极友爱抚诸侄教养兼至交四方宿儒名缁必以诚未尝见惰容然非其人亦未尝与交此韩子谓墨名□儒行者也溥也荷师期待既久倘以余齿无负于斯世则亦无负于所知矣姑书此以与其徒庆□等刻石于墓而且系以铭曰唐有师畅曰喜文辞宋有惠勤亦号能诗畅田韩子儒行以彰勤藉苏公得附欧阳顾今东白有学有德旁邃诗文兼此二释岂无韩苏俾世有闻我何人也敢预斯文龙山之阳齐闉之比寂焉渊焉于此埋玉奔走几年始遂吊谒有言莫酬庶永其碣 

　　○玉芝大师法聚传（徐渭） 

　　徐渭 
　　□□大师名法聚姓□氏嘉禾人也始去俗从师海□之资圣寺与董从吾翁谒阳明先生于会稽山中□独知□持诗贽先生器之答以诗至金陵参梦居禅郡于碧峯寺问如何不落人圈缋居与一掌师大悟自是往湖郡居天池山其弟子名祖玉者与渭方外交结庐于山阴镜湖之滨师往来吴越间数至其地渭数往候之或连昼夜不去并得畧观其平生所著论多出入圣经混儒与释一然好胜者或以此诋之谓师苦于文而疏于道夫语道渭则未敢至于文葢尝一究心焉者渭观师之文未尝苦也所谓疏于道者其又可信乎然渭尝令师代济法师荅白居易问未了佛法书又令作首楞严昧晦空一章解合千有余言据案落笔应手而成奥旨精辞一时皆彻则师之道概可知矣若其人峻洁圆转举止潇然王公贵人见其人至不敢屈而庸夫竖子一闻其教辄兴起自愧反其所曲儒小士多诋释遇师与立谈顾趋而事之舍所学而从彼不可以观道乎师居天池山二十余年登坐说法者凡几每说众至若干人退而警悟趋道者甚众而其所尝侍奉弟子往来山中亦多至数十人皆冲然自得修行清□循雅有常度间或以诗闻于世所至人皆知其师之徒也嘉靖癸亥五月十九日忽示微疾一日召徒众谓曰吾将行矣沐浴更衣覆而逝阅一年将以闰二月十六日藏骨于某所其徒某某抱诸遗事走数千里道来京师请铭于兵部侍郎蔡公而渭适以尚书李公聘寓京得见之取其遗摭其大者之传 

　　○玉芝大师塔铭（蔡汝楠） 

　　蔡汝楠 
　　玉芝大师法聚姓富氏嘉禾右族子生于弘治壬子十一月廿九日终于嘉靖癸亥五月十九日寿七十有二年方髫齓肄儒业淹通经藉因从师于海盐之资卖寺后数年阳明王先生开讲于稽山闻良知之指若机缘遂以偈贽谒王先生先生荅以诗今载集中有荅人间良知诗云人即此僧也至金陵参梦居禅师于碧峯寺阁问何如不落人圈缋居与一□□霍然大悟自是徙居武康天池构玉芝精舍禅坐其□□□□□集者颇众浙之东西著名耆宿听所诵□莫不□快主事一庵唐公郎中龙溪王公往往访□山中证儒释大同之秘天池去德清纔三十里余□服居山中时往来尤密力赴四川提刑荅以偈语谬以子韶比余而以杲老自寓余心知其欲□究竟而世程相羁未暇问也顷岁兵侍其徒明源以示寂闻怅然失此禅友且叹世之知师者不曰师诗僧则曰推禅而附儒呜呼师岂惠休齐巳之伦哉谓儒释两无所底非知师者巳余营荆子山悦其负峯而面原构廓然堂师适至援笔铭曰儒曰太公释曰无圣不二不一水月空镜非心物伍物不我竞海印森罗寂感斯应妙圆致止曰惟正定余归自青原师见访扣云公至青原邹祭酒如何论个事韵青原讲语师诵之师和曰曾参作圣功探颐罔师法纷纷千古下舆论多执着昨见碧霞翁披榛辟芜说良知众妙门洞然启诀指我视听机不声色辍玄珠出罔象走盘恒自活静于动弗踰明与暗相彻物来斯顺应未应名未发在迷本不亏悟亦无所得秽伏江水澄影现秋空月溢目烟寒辉掬手不可掇万有镜中象历历布森列拟心纔有无宝器成决裂见忘道自智私乃多惑一念微与危慎之在甄别二偈皆文不加点而证学独余谓其闯于道也讵止诗哉诗人王君寅选其工者行于世而此类多不选然实禅学本色之精者即所赠余而其它参荅若此者多矣余故曰师于儒释非混东方之词西方之旨师非□诗触之成声拈来是道尔其于禅也殆庶几乎祖钦明源辈葬师于本山而征余记因记其尝酬余者以例参荅且异乎今之知师者铭曰声之诗齐之儒诗其无上呪耶儒其无二法耶 

　　○御制周颠僊传 

　　颠人周姓者自言南昌属郡建昌人也年一十有四岁因患颠疾父母无暇常拘于是颠入南昌乞食于市岁如常颠如是更无他往元至正开失记何年忽入抚州一次未几仍归南昌有时施力于市户之家日与俦人相杂暮宿闾阎之下岁将三十余俄有异词凡新官到任必谒见而诉之其词曰告太平此异言也何以见当是时元天下承平将乱在迩其颠者故发此言乃曰异词不数年元天下乱所在英雄据险杀无宁日其称伪汉陈友谅者帅乌合之众以入南昌其颠者无与语也未几朕亲帅舟师复南昌城降朕抚民既定而归建业于南昌东华门道左见男子一人拜于道傍朕谓左右曰此何人也左右皆曰颠人朕三月归建业颠者六月至朕亲出督工逄颠者来谒谓颠者曰此来何对曰告太平如此者朝出则逄之所告如前或左或右或前或后务以此言先有时遥见以手入胸襟中似乎讨物以手置口中问其故乃曰虱子复谓曰几何对曰二三斗此等异言大槩知朕之不宁当首见时即言婆娘反又乡谈中常歌云世上甚戈动得人心只有臙脂胚粉动得婆娘嫂里人及问其故对曰你只这般每每如此及告太平终日被此颠者所烦特以烧酒醉之畅饮弗醉□□又来仍以虱多说于是制新衣易彼之旧衣新衣至朕视颠者旧裙腰间藏三寸许菖莆一茎谓颠曰此物何用对曰细嚼饮水腹无痛朕细爵水吞之是后颠者日颠不巳命蒸之初以巨缸覆之令颠者居其内以五尺围芦薪缘缸煅之薪尽火之后揭缸视之其烟凝于缸底若张绵状颠者微以首撼撼小水微出即醒无恙命寄食于蒋山寺主僧领之月余僧来告颠者有异状与沙弥争饭遂怒不食令半月矣朕奇之明日命驾亲往询视之至寺遥见颠者来迓步趋无艰容无饥色是其异也因盛肴羞同享于翠微亭膳后密谓主僧曰令颠者清斋一月以视其能否主僧如朕命防颠者于一室朕每二日一问问至二十有三日果不饮膳是出巳人也朕亲往以开之诸军将士间是争取酒肴以供之大胞弗纳所饮食者尽出之良久召至朕与共享食如前纳之弗出酒过且酣先于朕归道傍侧道右边待朕至颠者以手画地成圈指谓朕曰你打破□桶做个桶发此异言常是时金陵村民闻之争邀□养一日逄后生者俄出异词噫教你克军便充军又闲中见朕常歌曰山东只好立一个省未几朕将西征九江特问颠者曰此行可乎应声曰可朕谓颠者曰彼巳称帝今与彼战岂不难乎颠者故作颠态仰面视房之上久之稳首正容以手拂之曰上面无他的朕谓曰此行你偕往可曰乎可询毕朕归其颠者以平日所持之拐擎之急趋朕之马前摇舞之状若壮士挥戈之势此露必胜之兆后兵行带往至皖城无风舟师难行遣人问之颠者乃曰只管行只管有风无胆不行便无风于是诸军上牵以舟薄岸泝流而上不二三里微风渐起又不十里大风猛作扬帆长驱遂达小孤朕曾谓相伴者曰其颠人无正语防闲之傥有谬词来报焉当江中江豚戏水颠者曰水恠见前损人多伴者来报朕不然其说颠果多知弃溺于江中至湖口小江边意在溺死去久而归颠者同来问命往者何不置之死地又复往来对曰难置之于死语未既颠者猝至谓朕欲食朕与之食食既颠者整顿精神衣服之类若远行之状至朕前鞠躬舒项谓朕曰你杀之朕谓曰被你烦多杀且未且纵你行遂糗粮而往去后莫知所之朕于彭蠡之中大战之后回江上星列水师以据江势暇中试令人往匡庐之下颠者所向之方询土居之民要知颠者之有无地荒人无惟太平宫侧草莽间一民居之以颠者状示之谓民人曰是曾见否对曰前者俄有一瘦长人物初至我处声言好了我告太平来了你民者用心种田语后于我宅内不食半月矣深入匡庐无知所之朕战后归来癸卯围武昌甲辰平荆楚乙巳入雨浙戊午平吴越下中原两广福建天下混一洪武癸亥八月俄有赤脚僧名觉显者至自言于匡庐深山岩壑中见一老人使我来谓　大明天子有说问其说乃云国祚殿廷仪礼司以此奏朕思方今虚诳者多□驭宇内至尊于黔黎之上奉上下于两间善听善见恐贻民笑故不见不荅是僧伺候四年仍往匡庐意在欲见朕不与兄但以诗二首寄之去后二年使人询之果曾再见否其赤脚云不复再见又四年朕患热证几将去世俄赤脚僧至言天眼尊者及周颠僊人遣某送药至朕初又不欲见少思之既病人以药来虽假合见之出与见惠朕以药药之名其一温良药两片其一曰温凉石一块其用之方金盆子盛着背上磨着金醆子内吃一醆便好朕遂服之初无甚异初服在未时闻至点灯时间身肉内搐掣此药之应也当夜病愈精神日强一日服过二番乃闻有菖蒲香醆底有丹砂沈坠鲜纯异世有者其赤脚僧云某住天池寺去岩有五里余俄有徐道人来言竹林寺见请往视之某与同往见天眼尊者坐竹寺中少顷一披草衣者入某谓天眼曰此何人也对曰此周颠是也方今人主所询者此人也即今人主作热尔当送药与服之天眼更云我与颠者和人主诗某问曰诗将视看对曰巳写于石上某于石上观之果有诗二首朕谓赤脚曰还能记乎曰能即命录之初见其诗麤俗无韵无联似乎非诗也及遣人诣匡庐召致之使者至杳然矣朕复以是诗再观其词其宇皆异寻常不在镌巧但说事耳国之休咎存亡之道巳决矣故纪之以示后人 

　　○张人正常碑铭（宋濂） 

　　宋濂 
　　洪武丁巳冬十二月五日四十二代天师张公薨于龙虎山私第年四十有三礼部尚书张筹奏闻　皇帝嗟悼者良久且曰朕欲命其徧祠五岳今一至嵩山何大数止此耶遂亲制文遣前浙江行省参知政事安庆吊祭使仍令其子宇初袭掌教事戊午春宇初奉公冠剑权厝南山先墓之次至十有二月某日卜宅兆而瘗之宇初恐遗德未能大白于世与羣弟子辑成书使张致和即金华山中请铭神道之碑濂幸辱与公游义不可辞公讳正常字仲纪姓张氏信之贵溪人汉留文成侯四十六代孙也重纪至正乙亥夏六月十三日其父太玄人坐而假寐忽见神人飞空而至曰余自华葢山来游君家愿见容也及觉而公生紫云覆庭红光照室人以祥征年七岁双目烂烂如岩下电容止异羣童后三岁太玄出游五岳名山指相传雌雄剑及玉刻阳平治都功印曰龙星再集于亥吾儿当持此大振玄风太玄渡淮化去而公之仲父嗣德继主其教仲父薨众论咸属于公公力让仲父子正言正言薨公始嗣实至正乙亥之岁太玄之悬记至是始验公升广筵开演道家玄旨四海学徒闻者耸然领解时天下大乱经箓秘而不传者十年公乃启黄书赤界紫素丹刻之文授其徒胡合整比以行奉贽来受者川赴云蒸剑失其一流落鄱阳李氏家夜生光恠公访而合之辛丑　上统大将亲取江西知天运有归遣使者上笺述臣顺之意乙巳公朝京师　上一见悦曰曈枢电转法貌昂然此汉天师苗裔也　诏褒美之锡燕者再兼有金缯之赐丙午复入觐京城士庶人求灵符者日以千百计侍史不能给闭关拒之乃相率毁关而入公叩齿集神濡豪篆巨符投朝天宫井中人争汲之湏臾水皆竭见土弗止饮者疾瘳　上嘉之令作亭井上号曰太乙泉及还山复诏中贵人赐以织文金衣仍下中书给驿券之以便朝觐洪武戊申　上登大宝位建号改元公人贺锡燕于便殿内降制书授以正一教主嗣汉四十二代天师护国阑祖通诚崇道弘德大人之号仍俾领道教事给以银印视二品设其僚佐曰赞教曰常书久之陛辞而归　上御谨身殿从容谓曰卿乃祖天师有功于国所以家世与孔子并传以迄于今卿今体之以清静无辅予至治明予汝嘉赐曰金十二镒新其宅第己酉春　上召公入朝踰月永顾问者四锡燕者一三月十二日　上将通诚于　天帝致斋三日御衮冕服亲署御名于章勑太常设乐手授于公俾祝而焚之礼成燕公于文楼羣弟子飨于别馆复有金缯之赐庚戌夏　上录公之功特勑吏部改赠公父二十九代天师太玄辅化体仁应道大人嗣成正一教主太玄弘化明成崇道大人改封公母明慧慈顺仙姑胡氏恭顺慈惠淑静玄君玄君时年八十朝野以荣是年秋　上复召见问以鬼神情状更给银印壬子秋复颁制诰以宠之冬十有二月复召入觐癸丑春将还　上命留弟子以司秘祝之事丙辰秋　上遣使召公公忽先期而至　上喜曰卿之来何与朕意相符邪明年之秋朕将遣使祠嵩岳诸神卿当妙拣清修之士与其偕来丁巳夏公率羣弟子汪弘仁等入觐锡燕午门之城楼　上举爵谓公曰卿宜罄此一觞勑内侍出御制历代天师赞示公曰他日当书以赐卿翼日诏公从太师李韩公善长祠嵩山分遣重臣与公弟子代祠羣望自公而下赐衣各二袭楮帛有差既还锡燕如初公自返故里志趣异常一日置酒与昆弟酣饮慨然叹曰五岳名山先子欲游而不可得嵩山中峯乃吾祖得太清丹经之所今藉　天子威灵幸一至焉燕曦景于层霄邈浮埃于浩刼吾志将有在矣君子疑其言未几示以微疾端坐榻上属弟子方从义曰吾无以报国家宠恩尔等宜左右我子孙以赞宁谧之化命取剑印授其子曰我家千五百年之传在是汝其勉之死生数也吾之不死者其光赫熹四属寰瀛先天地不知其始后天地不知其终也举手作一圆象嘿然而化是夕大崕石崩声闻数十里云公幼警敏灵箓秘文之属皆不习而通岁屡旱禹步召风雷精神达于寘漻甘霖即降或有魑魅所凭者授以片符辄潜影不见公悯兵戈疫厉之余沴气不消举行玄坛旧典修坛墠建阴阳鼎而炼度之其征验尤伙然其天性夷旷洁而不缁如超万物之外故以冲虚子自号最爱佳山水仙迹灵踪所在必穷幽极深动至累日忘返当适意时欲乘白鹤与羣仙翱紫青之上其于人间事未尝因此少辍其奉玄君备极孝养暨殁葬祭咸尽礼度兵祸相仍兵赀募人兵捍御乡井人赖以安公之玄裔备见世家兹不载惟公生平神明之冑简素端凝用道体而胶轕游氛无自入于念虑澄静之久大光自发所以受知　圣君入朝京师天宠骈蕃声闻四达至于死生之际又能不动声色超然坐脱如行者之返故庐非有道者岂易致哉是宜铭 

　　○张三丰人传（蓝田） 

　　蓝田 
　　三丰人张氏名全一字玄玄其号曰三丰或又号曰□□或曰留文成侯之苗裔云身长七尺丰姿魁伟龟形鹤背大耳圆目须髯如戟顶中作一髟告手中执方寸寒暑惟一衲一蓑笠静则瞑目旬日所啖斗升辄尽或三五日一飡或辟榖数月自右也经书一览即成诵不忘或处穷山或游市井或日行千里嬉嬉自如傍若无人有请益者终日不荅一语及至议论三教经书则络绎不绝每吐辞发语专以道德仁义忠孝本无虚诞祸福欺逞于人心与神通神与道一事事皆有先见之理应显莫测人咸以神仙称之洪武初人武当山遍历诸峯披奇览胜修炼于天柱峯西南清微妙代岂尝语耆旧云此山异日必大兴也时五龙南嵒紫霄俱毁于兵三丰去荆榛拾瓦砾粗创之乃命丘玄清住五龙卢秋云住南岩刘古泉杨善澄住紫霄又卜展旗峯北陲结庐曰遇宫庵前有古木五株三丰独栖其下久则猛兽不据樱鸟不博人皆异之又小望仙台之左结庐曰会仙馆语弟子周德曰尔可善守香火成立自有时来非在予也洪武庚午拂袖而去形迹杳然辛未朝廷遣三山高道使于四方清理道教高皇帝曰有张玄玄者可请来竟不之遇后居宝鸡县之东金台观癸酉九月二十日自言当辞世留颂而逝县人杨车丸山等置棺殓讫临葬发视之三丰复生后入蜀见蜀献王登大邑县鹤鸣山往来者半年又入武当或游襄郢间永乐丁亥正月初六日文皇帝慕三丰至道遣行在户科都给事中胡濙司摄监太监朱祥致香奉书于名山洞府访求三丰来朝壬辰二月初十日御制书曰皇帝敬奉书仙张三丰先生足下朕久仰仙渴思亲承仪范尝遗使致香奉书遍诣名山虔请□仙道德崇高超乎万有体合自然神妙莫测朕才质疏庸德行菲薄而至诚愿见之心夙夜不忘敬再遣使谨致香奉书虔请拱俟云车夙驾惠然降临以副朕拳拳仰慕之怀濙等廵游天下虽穷乡下邑车丸迹无所不到在湖广间最久丙申秋还朝濙丁内艰乞终制不许寻进礼部左侍郎丁酉复廵江浙诸州癸卯复自均襄还朝然三丰竟不得见也文皇帝又尝赐右正一虚玄子孙碧云制曰朕敬慕仙张三丰老师道德崇高虚化玄妙超越万有冠绝古今愿见之心愈久愈切遣使秪奉香书求之四方积有年岁迄今未至朕闻武当遇庵实仙老师鹤驭所游之处不可以不加敬今欲创建道场以伸景仰钦慕之诚尔往审度其地相其广狭定其规制悉以来闻朕将卜日营建尔宜深体朕怀尽力以成恊相之功钦哉又尝赐碧云诗曰福地洞天游欲徧逍遥下土骖虬螭若遇仙张有道言伫俟长相思又尝槉隆平侯张信驸马都尉江昕礼部尚书金纪工部侍郎郭进等率领官军夫匠三十余万修建遇宫名曰玄天玉虚宫建天柱峯大顶金殿石垣名曰太岳太和宫建五龙宫名曰兴圣五龙宫建紫霄宫名曰太乙宫紫霄宫建南岩宫名曰大圣南岩宫建会仙馆遇宫建妙化岩清微宫皆命官铸印司之玄风大振果符三丰之言云天顺己卯四月十三日睿呈帝制曰朕仕仙风道骨得天地之元秘典灵文集阴阳之正子顾长生久视之术成超凡入圣之功旷世一逄奇踪罕见尔仙张三丰芳姿颕异雅志孤高存想专精炼修坚定得仙箓之宝诀饵金鼎之灵膏是以名隶丹台神游玄圃去来倐忽岂但烟霞之栖隐显渺茫实同造化之妙兹特赠尔通微显化人锡之□命以示褒崇于戏脱形不老永物外之逍遥抱道绝伦益动园中之景慕尚期指要式惠来英 
　　张三丰辽东人一云名君宝字全一一字玄玄生有异质龟形鹤骨大耳圆目须髯如戟顶作一髻手持方尺　笠一衲寒暑御之不餙边幅人以张邋遢日行千里静则瞑目旬日所啖斗升辄尽或辟榖数月自若也处山林游城市嬉戏自如傍若无人有请益者竟不荅一辞经籍典坟过目成诵与人议论三教等书如悬河倾注洪武初至大和山修炼结庵玉虚宫庵前古木五株师栖其下久则猛兽不距鸷鸟不博人益异之尝入天柱峯遍历诸山语乡旧云兹山异日当大显于时五龙南岩紫霄刈荆榛拾瓦砾但觕创焉命丘玄清居五龙卢秋云居南岩刘古泉杨善澄居紫霄又寻展旗峯北邮卜地结草庵奉玄帝香火日绎言于黄土地卜地立草庵名会仙馆□弟子周德曰尔但善守香火成立自有时来不在予也至二十三年拂袖游方而去常往来于长安上□庵陇西杨仕敏乃岷州卫指挥杨其二家初仕□□三丰闻其啼声曰此英物也后果贵显二十四年　太祖皇帝遣高道访于四方了不可觅召丘玄清至悦之拜监察御史超擢太常卿　成祖御极命礼科给事中胡濙道箓任一遇致书遍诣名山访求未获后寓德安太平山与山下人宗显者尤密其童子常从之游童子语人曰张尝出游必予偕往但令予闭目余一日开目窃视乃空中也三丰闻之不乐遂遣童子辞去父老登山别三丰揖众仗坐旋下山取火往返四十里顷刻至又市豆腐一提归三丰曰此提板乃唐邑西关王宅物父老我还之至问王宅市豆腐时父老登山日也唐邑去太平山百四十里回觅三丰不知所在今石榻药碾犹存 
　　张三丰辽东懿州人张仲安第五子也有仙术所言时事悉征验由是人多崇信之元末居宝金鶪台观忽留颂而逝土民杨軏山买棺敛之临窆觉棺中展动有声发视之乃复生以小鼓一腔留其家去入秦游蜀登武当山时至襄邓间洪武二十四年　诸求之不得永乐中　上遣礼科都给事中胡濙道录任一愚岷州指挥杨永吉遍诣天下名山访之又勑正一道士孙碧云建宫武当候之终不遇天顺三年诰赠通微显化人天顺未或隐或见有亲炙问以大道者专以仁义劝人事皆先见叩之响应候往来鹤鸣山中将半载竟失所在尝至甘州张指挥家遗一中袖及葫芦天顺问镇守甘肃总兵宫王敬患中满疾诸医不能疗以中袖火煅服之愈成化初定西侯蒋琬总兵官宴守臣于幕下集伶人搬演三度城南杂剧时座客有谈及三丰者因出葫芦传玩之忽自震碎所留杨氏小鼓虽戞大镛不能混其声后亦亡去尝游扬州琼花观有题琼花诗曰璚枝玉树属仙家未识人间有此花清致不沾凡雨露高标犹带古烟霞历年既人何曾老举世无双莫漫夸便欲载回天上去拟从博望借仙槎语意清旷葢自况也玉堂漫笔云相传永乐初遣胡忠安公廵行天下以访邋遢张仙人即张三丰名通号玄玄子天师之后寓居凤翔宝鸡县之金台观修炼洪武壬申常应蜀献王之召辞还山金时人也都太仆玄敬尝予言苏城人家有三丰手笔葢与刘太保秉中冷恊律起敬同学于沙门海霅者南阳张朝用尝记三丰遗迹云三丰陕西宝鸡人元时于鹿邑之太清宫学道与朝用高祖毅相识往来其家亲密亦爱朝用之父叔廉元末兵乱叔廉避地宝鸡洪武中三丰亦来宝鸡与西关李道士白云先生交契相厚朝用时方年十三三丰见之问曰汝谁家子荅曰吾父柘城张叔廉也兵乱徙家于此三丰曰我张玄玄也昔柘城时多扰汝家名毅者谁荅曰吾高祖也三丰曰吾曾见其始生时童子其勉力读书后当官至三品越月朝用与李白云送之北去见其行足不履地云朝用官詹事府主簿忠安公以其常识三丰荐之均州知州与同往寻访竟无所遇而还十五年　文皇再遣宝鸡医官苏钦等赍香书遍访夕山求之又遣龙虎山道士奉书云皇帝致书仙张三丰先生足下朕久仰仙渴思亲承仪范尝遣使致香奉书遍诣名山虔请仙道德崇高超乎万有体合自然神妙莫测朕才质疏庸德行菲薄而至诚愿见之心夙夜不忘敬再遣龙虎山道士□致香奉书虔请拱候云车夙驾惠然降临以副朕拳拳仰慕之怀敬奉书或云此举实托之以别有所忠安行时有密勑云又淮安王宗道字景云学尝仙与三丰往来永乐三年国子助教王达善以宗道识三丰荐　文皇召见文华殿赐金冠鹤氅奉书□徧访于天下名山越十年足迹满天下竟□□□ 

　　○邓炼师神谷碑（宋濂） 

　　宋濂 
　　呈上既抚有方夏修天地自神之祀生民祈福祥弭灾疠以非有道之士不足以交神明洪武四年乃诏龙虎山嗣汉天师张公正常择其徒之可者以名闻诏至阙下问以雷霆鬼神之事于是邓君仲修等述感化之由以对　上说赐坐锡燕　诏馆之朝天官祠祷之事多属焉五年春三月不雨　上以农病播种忧之仲修奉　诏设坛场行驱召风雷之法天大雨赐白金若干雨后三年秋七月复不雨御史大夫率仪曹承　诏临视祷三日不效仲修退坐斋室默运玄化出杖剑一叱云合雨如注是岁冬无雪诏李韩公及丞相至　上命以祷期三日雪至期果然　上甚宠异之每召见与语尝赐以诗及御注道德经命与住持朝天宫宋宗修祠祝科仪行于世十年奉命之会稽祭帝禹及宋阜穆二陵还明年张公卒于是仲修请归视张公葬而仲修亦老矣乃请于公之子嗣师曰吾身虽处辇毂下然兹山师友之所居吾心未尝违去也嗣师知其意以琵琶之峯郭坞之原仲修更名曰神谷顾其门人曰吾仙游时藏吾遗蜕于此既而复来京师与余言其故且曰吾幸从先生游吾家必得先生铭然孰若及吾存而见之余曰仲修学长生久视之术固蕲不死余将托仲修而长存而仲修及欲属余以不朽平然余厚仲修不敢辞仲修名某今以字行临川人生时有双鹤飞翔之异年十二入山之紫微院师留君敬斌十八服道士服尝出游见道人于仙岩石上授以纵闭阴阳麾斥鬼物之法又从隐者野庵金志阳传性命之说龙虎大丹之秘世之硕师皆礼重之累赞其教于山中尝提点温州玄妶观主流之龙翔宫四方人愿传其道者甚众其所得者葢深矣余固不能尽知也然仲修弟子余言仲修丧父尽礼嘉禾生其陇上哭母哀泉之涸其行又有出于所见之外者而余与仲修交甚久观其卑让不伐言语若不出口呜呼学道者固如是哉铭曰老子之道冲以夷显可用世微守雌厥文五千意易知今之宗者皆其支留留侯孙号天师玉章宝剑大绛衣指麾呵叱运化机枢役鬼物如羣儿东南名山雄且奇左龙右虎相委蛇函灵蓄恠郁靡施天使道术鸣于斯传世四十嗣不衰前者既倡后辄随百千弟子杰者谁邓君挺然态豹姿弱龄恍遇生安期授以宝诀行如飞野庵之叟发垂颐躬崖屹坐辟两扉稽首长跽叩幽微语以一气凝丹基心得其意忘其辞虚极静笃中赫熹赤光射牗如渴蜺小试余技世推呼吸雷电囚蛟螭玺书下征祝国厘禜祈旱涝捷斯须龙颜每兴叹咨岁时竹宫常侍祠霞裳瑶冠光陆离功利默默被烝黎容色不老难端倪寿命岂与恒人齐胡此丘穴深巇欲藏冠剑诳后来神仙不死谁谓非所示者幻同人游行八极当来归千载弗朽征斯碑 

　　○冷恊律谦传 

　　冷谦字启敬武陵人号龙阳子元中统初与邢台刘秉忠从沙门海云游无书不读尤邃于易及邵氏经世天文地理律历众伎皆能通之至元间秉忠入拜太保参中书谦乃弃释业儒游于霅川与故宋司户参军赵孟俯于四明史卫王府覩唐李思训之画忽发胸臆效之不月余山水人物悉得其法而傅彩尤加纤细神品幻出由此以丹青鸣于时隶淮阳遇异人授以中黄大丹出示平叔悟之指悟之如巳作至正间百数岁矣缘发童颜如方壮时以黄冠隐居吴山顶上飘然有尘外之趣值红巾之乱避游金陆以方药济人如神国初　皇祖闻其善音律召太常寺恊律郎谦承命者考正宗庙雅乐音律及锺磬等器乐舞之制称　旨后以画鹤之诬遂隐瓶仙逝　泠谦字启敬湖湘人国初恊律郎郊庙乐章多所撰定谦有故人贫不能自存知谦得毕术求济于谦谦曰汝命薄吾指汝一所有赢金二锭可以资助但勿过取不听吾戒吾与汝皆不利也乃于壁间画一门一鹤守之令其人高犬门门忽自开入其室金玉烂然盈目其人恣取以出而不觉遗其引他日内库失金守藏吏获引以闻执其人讯之词连及谦因并逮谦谦将至城门谓逮者曰吾死矣安得少水以捄吾渴守门者以瓶汲水与之谦遽以足插入瓶中其身渐隐守者惧罪遂携瓶至御前　上问之辄于瓶中奏对上曰汝出见朕朕不杀汝谦自言臣有罪不敢出　上怒碎其瓶片片皆应终不知所在与左慈事绝相类上按籍录库中金果余二锭 
　　张三丰尝跋谦所画蓬莱仙奕图有所谓画鹤之诬者即此事也并录其辞曰蓬莱仙奕图者龙阳子湖湘冷君武陵人名启敬龙阳其号也中统初与邢台刘秉忠仲晦从沙门海云书无不读尤邃于易及邵氏经世天文地理律历以至众技多通之至元秉忠参与中书省事君乃弃释从儒游霅川与故宋司户参军赵孟俯子昂于四明史卫王弥远府覩唐李思训将军画有顷发之胸臆遂效之不月余其山水人物窠石等无异将军其笔法傅彩尤加纤细人品幻出由此以丹青鸣当时隶淮阳遇异人授中黄大丹出平叔悟之旨颖然而悟如巳作之至正间则百数岁矣其绿发童颜如方壮不惑之年时值红巾之暴君避地金陵日以济人利物方药如神　天朝维新君有画鹤之诬隐壁仙逝则君之墨本绝迹矣此卷乃至元六年五月五日余作也吾珍藏之予将访冷君于十洲三岛恐后人不知冷君胸中丘壑二昧之妙不识奇仙异笔混之凡流故识此特奉遗元老太师淇国丘公览此卷则神清气爽飘然意在蓬瀛之中幸珍袭之且以后会云时永乐壬辰孟春三日三丰遯老书 

　　○周尊师玄小传（宋濂） 

　　宋濂 
　　周尊师名玄字玄初世居嘉禾后迁于姑苏其父月心通阴阳家言用达官荐其学教授母林氏玄初生八岁教授君殁独随母以居踰四年忽有庞眉翁类道人剑客者过之爱玄初精神溢目不类尘中人制道家冠服被之玄初果喜又三年会上道院施如意囊囊贮诸物集四方人使探钩取之玄初欣然仰天祝曰我诚探得第一即离俗无疑巳而果然乃走嘉禾紫虚观从李拱瑞道士拱瑞南谷杜人高第以道行闻既得玄初授劾召鬼神之术开元寺沙弥狐所媚羸瘁垂死玄初嘘气禁呪之狐即跃出众杀狐其疾辄愈范庭芳之子曰孟奎庭芳钟爱如重璧蛇鬼侵之沈痼不能脱玄初飞符往劾蛇鬼遂绝玄初不以巳足寻受灵宝大法于曹桂孙会吴越被兵游魂出厉玄初建坛陈醮祠白鸐五十回翔坛上久而后去及浮河爇灯二灯飞起高悬柳枝人惊以神功万夫长沈实母殁痛念之弗置聘玄初修祠事实因问曰闻君能召鸐有诸玄初曰然遂趣神要之素羽翩翩自空而来凡四十又二若果属其指呼者实喜复问曰君能致吾母魂魄乎曰可即前纸旌令童子执之玄初左右顾视作叱啸声旌重将压地母降于童音声威仪如平生实与家人环之以泣初霅川有神师曰莫洞乙呼云役雷狎蓻衣如儿戏晚授其徒王继华继华授张善渊善渊授徒宗浩宗浩欲授人无契意者见玄初因以其秘示之自时厥后雨晹有弗若郡二千石县大夫俱致书称弟子请玄初禜之屡有奇应其尤异者洪武戊申京师旱夏五月至于秋七月不雨太师李韩公方秉钧轴亟命左司郎中刘允中迎玄初致雨是月庚寅设雷坛于冶城山研朱书铁符投杨子江中波涛遽兴玄初夜坐斗下存神窈冥霓光烨烨遶身达旦辛卯玄初握剑上坛召风师霆伯誓之俄阴云蔽空大风拔木雨降如翻盆韩公曰此法师雨□四民观者佥曰此法师雨也玄初曰未也明日辰时再降雨乃足尔至期复果然有黑龙蜿蜒见西方迨午始霁韩公以币赠玄初弗受竟拂袖东归朝绅嘉之以文辞道其功者不可悉数明年庚戌　上欲问鬼神情状于道家者流嗣天师张人与玄初皆被　召赐燕于光禄寺礼遣其还又明年辛亥秋九月己卯　上召玄初至京见于武楼从容赐坐访雷霆所以神之故玄初对曰天地之间无踰阴阳者因其运转故有神神与人合者也雷非人无以知雷之天人非雷无以知人之天天人相孚本同一理尔　上悦今年壬子春三月不雨中书右丞相汪公命玄初致祷仍于冶城山建坛其应如初玄初人多内功兼好泽物葑门石桥废费将巨万计玄初谈笑成之初主丹霞道院尝一新其祠庙继住持常熟致道观观丹井芜没且久玄初求得之重甃以甓作亭覆其上玄初尝构来鹤轩于丹霞密林间披鹤氅衣执黄庭经一卷焚香默坐人竞称之鹤林高士云太史公曰予游江南见玄初凤凰亭上方曈烨然长眉耸然傲晲于万物之表窃意缑山仙人乘鹤吹笙而猍下也亟往叩长生久视之要玄初乃言曰混沌之时一气孔神无形与声入之无门子盍索于呼吸之根乎其体中虚玄象之初不依物以居枝扶而叶疏能黜其知守其愚则羣阴尽销而纯阳独舒矣子盍慎诸予敬受之以还而未之能行也然而玄初之役使鬼神者其能始斡天道之枢欤仰玄初孝于亲一日不见辄悬悬如饥欿欿然若有所疑经曰孝弟之至通于神明玄初所以能变化者其或有系于是欤非欤 

　　○大上清正一万寿宫住持提点张公友霖碑录（宋濂） 

　　宋濂 
　　龙虎名山蟠蜛上饶之区重冈复峦自中闽来若翠蕤戎旃环卫其背而云林三十六峯森列内向如拱如趋如冠剑而迎至琵琶之峯止焉大川西泻仙岩拔起天半而绝其冲灵气翕合郁仙人所都历代以来其侍祠竹宫而峻涉崇班者相继乎后先或葆熙餐醇于岩谷之下声光烨然多与名荐绅相埒及其终也飞解腾化游神丹台下上埃氛曾不得以凂之如吾张公修文葢亦其中之有闻者欤公讳友霖修文其字也信之贵溪人父汉良有驯行人称文穆先生母汪氏公之生也有霞光香气之异居亡何老父秋发缤纷忽曳杖而至顾文穆曰言尔儿方外之器也宜谨视之言讫失老父所在年十二志恬虑冲皦皦如孤鹤独立文穆以其生有玄征俾入龙虎山从周尊师复礼游尊师学行融洽贯老易一涂公昼夜穷研而交其说以九经渊源百氏支缕折毫分而极其根抵之所会阅六年始着道士服事周君贵德弟子时性心渊隐匡庐金志阳居武夷二人者世号仙翁修丹之七依之者成市公皆蹑屩□簦往拜其坐下传其二皇内文九鼎丹法所谓延龄度世者颇领其幽玄归参天道运化三洞四辅海岳洞府日月星斗诸书或合或离类有以取舍之复自叹曰吾春秋方盛抚世微权要不可无见也乃出力于诗章古文辞课之于虚无扣之于寂寞葢混混乎其不可竭也虞文靖公集以文雄海内公书数千百言暨所谓杂着一编遣其徒张自宾往质之文靖深加敬叹与之相辨难者甚至自是及门受业者日众其徒之求文户外亦屦满矣公则又曰此当寘之二毛巳在颠其尚不求归宿之地乎于是刊落葩藻与道夷犹至和熏蒸四体盎晬泉渟谷虚冥契玄极有不知岁月之易迁者嗣天师太乙明教广玄体道大人张公嗣德嘉公玄学渊邃辟教门讲师修文辅教简正法师兼元坛修撰太乙之绪再传实四十二代而张公正常起承之入我　国朝锡以护国阐祖通诚崇道弘德大人之号累　诏至南京公皆辅行翊赞相导靡不备至洪武辛亥秋八月更辟教门高士寻提点太上清正一万寿宫而诸宫观事咸莅焉未几与高行道士黄棠吉邓仲修同被　召公奏对称旨赐食禁中而退冬十月　大驾幸钟山崇禧寺复燕劳有加明年壬子春公屡乞还山　上欲属以禜祈之事命中书留之且有白金之赐秋七月公示微疾于朝天宫谓仲修及丹霞炼师周玄曰盍趣宫主宋玄相见乎既至正襟危坐从容言曰身非我有性本虚空生浮死休处世一梦吾将观化于冥冥之中矣遂操觚赋诗一章翛然而逝是月十又七日也频貌鲜泽冗体柔弱仙经所载尸解者可信弗与仲修力营其后事往白仪曹因以其事闻　上之恻然后三日奉遗蜕焚于石子冈执绋从者至数千人火既炽有五色祥烟盘旋于其上云公自呼铁镰子有文集若干卷亦以铁矿名世寿六十又七所度弟子即自宾自宾纯饬好修与翰林羣公游交誉其贤今崎区道涂函灵骨以归将与其子若孙吴保和张敬安谋以某年月日葬于龙虎山之天峯件系羣行来征濂之铭濂闻老子之旨可以治国可以修身可以炼其大者与孔氏或不异也公以超颕之资屡求贤师思兼孔李之学而通之其视死生若旦暮泊然无所系累者固宜也岂古所闻有道之士非邪濂也不敏何足以铭冠剑之藏勉狥自宾之请而述之山中有方壶真人高风莫攀君子拟其陶隐居之伦当能濂删而正之 

　　○李素希传 

　　李素希字幽岩号明始韬光太师洛阳人元末弃家来游武当洪武初住持五龙宫后复退隐于自然庵含光守默不与人接永乐三年榔梅结实遣道士易本中上贡诏命道士万道远赍　勑赐以表里钞锭四年棚梅仍实复遣道士吕正中进　赐赍如前是年诣朝谢　恩赐坐便殿咨以理国治身之道惟以道德经清静无之旨对　上悦礼待甚厚赐还本山永乐十年　勑遣太臣创建宫观三十余处经营之始询访古迹旧规皆一一陈之常以手加额愿皇图万岁天下太平永乐十九年六月初五日嘱门徒曰此去各宜清修学道今教门大兴吾去无憾矣语毕端坐瞑目而逝世寿九十三时户部主事王和在焉翌日焚化骨齿皆青人皆讶其尸解也冠剑藏于黑虎涧之上 

　　○丘玄清传 

　　丘玄清西安富平人幼从黄得祯出家洪武初求游武当见张三丰仙举五龙宫住持有司以贤才荐于朝授监察御史赐之室力辞弗受转太常卿诰封二代每遇大祀天地时　上宿斋宫谘以雨旸之事玄清奏对有验　上深敬焉公余黄庭道德不辍于口闲则凝神坐忘一夕谓门徒曰明日乃吾全归之辰至期端坐而逝寿六十七　朝廷遣礼部侍郎张智谕祭还葬五龙宫黑虎涧之上 

　　○柴道人传 

　　柴道人者号五溪昆山人故太学生也其父奇叔父泰皆举进士奇仕至应天府尹道人颇籍世赀有心计工研桑之策家饶富平生未尝一涉玄典会其母死之京奏乞恤典还至润州忽于丹中作书数通展而图封之付其家人先归曰吾朝谒武当便还耳比家人归发书视之乃遍谢诸姻党语且与其妻诀家财巨万田若干顷书数千卷令尽散内外族人当是时道人生子方七岁而妻之祖父尚事父大理寺寺丞两家门阀方盛众惶骇莫识所亟遣人追至武当业巳入山祝发头陀矣其游武当尝居南岩宫师事麸子李传其炼气之法昼夜趺坐岩畔而巳其家知不可强则岁遗金布来问无恙不道人漫不置省第受布归所主道士而挥其金嘱勿再来一日持□行乞均州道中遇州倅出触其驺倅怒笞之巳知柴道人降舆惶恐谢罪道人曰吾自失退退于官人何与也了无怍沮李化去更入伏牛山修道后二十余年复返武当访范小仙适靖江王以金施范范纳久道人叹曰吾茧足数千里来何意汝必有所得也而乃尚湏人豢养耶遂掉头去或以闻茫茫尾至光化呼之畧无转顾意步履如飞范度不能及再拜目送之恸哭而返赞曰汉书爯尚子平婚嫁既毕遂去游五岳以奇事藉令婚嫁晚则五岳终不得游耶柴道人以壮年贵介子一旦洒然别妻子散家产而蜕脱埃土盍其所尤瑰恠岂自有所遇耶或神仙谪籍偶在凡间终当逸去耶若此类者可以存而不议矣  

　　○尹山人传（彭辂） 

</div>
    <div class="pagination">
<a href="国朝献征录_page242.html">上一页</a><span>...</span><a href="国朝献征录_page238.html">238</a><a href="国朝献征录_page239.html">239</a><a href="国朝献征录_page240.html">240</a><a href="国朝献征录_page241.html">241</a><a href="国朝献征录_page242.html">242</a><span class="current-page">243</span><a href="国朝献征录_page244.html">244</a><a href="国朝献征录_page245.html">245</a><a href="国朝献征录_page244.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
