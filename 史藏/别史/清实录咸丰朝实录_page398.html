<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 398 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 398 页/共 502 页</h1>
    <div class="content">○拨江西漕折银二十万两。陕西四川司库银各十万两。解往湖南。以备军需。　　

○以湖南永州剿贼出力。予记名道员刘长佑、以按察使用。赏都司李金旸、花翎。革郴桂失事知州胡镛、张济远职。　　

○予河南阵亡总兵官邱联恩、在南阳地方、并原籍、建立专祠。州判史存礼、吏目王庭兰、在睢州合建专祠。史存礼侄博良、博学、暨团勇杨可智等、赏恤如例。一并附祀。　　

○癸卯。颁朱谕。朕闻香山卧佛寺西墙外。地名樱桃沟。有石板一块。下有涌泉。可注于玉泉山飞淙阁。汇为瀑布。若此水畅旺。转达昆明。即可提牐济运。著派绵勋、钱宝青、明日前往该处查勘具奏。寻奏、遵查泉源虽不甚旺。而下注不息。计达七八里之遥。如能引归长河。于济军不无裨益。报闻。　　

○谕内阁、全庆、廉兆纶奏、请将欠交剥船各员、摘顶勒交、并请饬筹办回空剥船一摺。本年海运米数较多。现在漕船陆续抵津。应用剥船。必须赶紧交齐。方敷转运。乃各该管州县欠交船只、尚有一百九十余只之多。实属不知缓急。交河县知县李镜瀛吴桥县知县陶治安、均著摘去顶带。勒限三日。如数交清。傥再迟延。即行从严参办。其余短交各员。亦著勒限严催。傥交不是数。一并参处。至剥船到通验收后、回空迅速。方能周转无停。所有通坝一切事宜。著刘昆、崇纶、体察情形。妥商筹办。务令剥船及早回空。俾得辘轳转运。以利漕行。　　

○谕军机大臣等、本日据胜保等奏、张元龙率众投诚。同日收复凤阳府县城池。及临淮关隘。刻下招抚之费。自不可缓。胜保等前奏推广捐例八条。除该部议驳各条外。其议准之候补班人员、准捐候补班先用。保举人员、准捐入候补班。及军务省分人员、准于邻近军务省分、通融捐升改捐。军营带队差委人员、准捐免赴部投供各条。均经照议准行。想该部业已行文知照矣。至伊兴额、前因胜保劾其欺饰乖谬。业经革去头品顶带。交胜保差委。惟其人久历戎行。打仗尚称勇往。著胜保酌分马步各队。令其剿贼立功。以赎前愆。不可置诸闲散之地。现在临准既已收复。道路已通。舒桐庐巢等处。贼势方张。正当乘此机会。督率各军。力图南路。其北路剿匪事宜。有傅振邦、关保等、联络声势。即可责成剿办。胜保一军。不致仍为北路牵掣。此次张元龙新降之众、留充勇丁者、自不乏骁健之材。当令随同官军剿贼立功。勿使游手散处。致难于约束。是为至要。将此由六百里谕令知之。　　

○赏率众献城投诚捻首张元龙、三品顶带。花翎。以都司用。妻刘氏四品封典。　　

○甲辰。谕内阁、刘昆、崇纶奏、请将海运米石、暂行截卸通仓一摺。天津运米剥船。现已陆续抵通。若待上游放水下注。里河水势畅旺。挨次转运。恐停船待验。不能迅速回空。所有抵通米石。著照该侍郎等所请、验收后暂行截卸通州中西二仓。俾得迅速转运。所有车脚等项。准其作正开销。惟经纪船户人等、起卸米石。向有偷漏搀和情弊。今既多一番起卸。更恐弊窦业生。著该侍郎等、督饬司员坐粮厅、严密稽查。毋令藉端舞弊。　　

○谕军机大臣等、本日据兵部都察院衙门奏、盛京驿丞陈五福等、遣抱告王永祥、呈控首驿驿丞于国宝、克扣马乾各一摺。此案首驿驿丞于国宝、于奉文禁革陋规之后。辄敢煽惑左司郎中庆龄、用言说导。并句合外郎张岱、驿丞常广安、何思诚等、将所领马乾实银一万一千九百余两、截扣至五千余两之多。实属胆大妄为。目无法纪。亟应彻底讯办。以肃邮政。左司郎中庆龄、因驿丞李滋山等、未允其言。竟藉端将该驿丞办革。即难保无通同分肥情事。并据原呈内、有业已连衔禀呈上司。不但未能禁革。而庆龄复行堂札等词。兼恐侍郎讷尔济、亦有知情徇庇之处。著玉明、倭仁、将该驿丞所控各节。详晰严究。据实奏参。毋稍回护。兵部都察院原摺、并原呈清单各件。均著钞给阅看。将此谕令知之。　　

○免直隶密云调防官兵应扣整装银。　　

○乙巳。谕内阁、载垣等奏、请饬催两江山东河南欠解银两、以济要需一摺。两淮盐课、应解圆明园生息银两。历年积欠至三十二万余两之多。其山东河南、于应解皖饷内、各划出银二万四千两。尤系紧要之需。均经降旨饬催。迄今仍未解到。实属任意延玩。此项银两。系圆明园八旗、内务府三旗、及枪营公用要需。著何桂清、崇恩、瑛棨、严饬该运司、及各该藩司、即将此项积欠、并改拨银两。迅速筹解。毋再延宕。　　

○又谕、户部奏、遵议夔关摊缴薓价一摺。此项摊缴薓价。前经内务府奏请准其作正开销。兹据该部奏称、夔关税银。向为支发兵饷之用。若有动缺。恐不敷支放。是以前议令其缴回正税。自行筹摊。惟据该督王庆云奏称、近来税务减色。若再令该关缴还。未免赔累。可否免其追缴。请旨遵行等语。所有咸丰五六七等年已缴薓价。准其作正开销。无庸追缴。其自八年起。著即照向章二千四百余两之数。由该关自行筹解。不得仍动正项。　　

○谕军机大臣等、诚明奏、山海关防兵二千名。每月需饷九千余两。经直隶总督知照奏准于关税项下动支。惟查上年察哈尔官兵所提饷银。系于备存米价银四万两内提用。现在无此钜款。实属不敷支提。请饬另行筹备等语。山海关防兵、饷需紧要。既据该监督奏称、关税难于兼顾。尚属实在情形。所有该处防兵、每月应放饷银九千余两。著恒福另行筹款。以供支放。将此谕令知之。　　

○又谕、僧格林沁等奏、请饬调游击冷庆、回任办防等语。直隶通永镇标北塘营游击冷庆、在河南带兵防剿。现在捻匪窜回皖境。务省防务较轻。天津办理海防。北塘海口、最关紧要。著瑛棨即饬该员迅回北塘本任。以资得力。将此谕令知之。　　

○惠亲王等奏、遵议两江总督何桂清等奏洋药关税、请酌量减轻一摺。查洋药一项。前奏推行各关照上海税则、每百斤收银三十两。各省均已遵照办理。何独江苏各关、仅徵税银数两。应令江海关监督、设立印票。填注商名。并洋药若干斤。应交关税银若干两。给该商持赴经过税关、验票纳税后。换票放行。即将原票缴回。仍令各关查照上海科则。一样输课。即将所徵税银。按三个月造册报部。以重税课而昭核实。至洋药徵收厘捐。本与关税有别。原定银二十两。既于军饷有裨。应毋庸再加银十两。以免该商藉口。此后洋税启徵时。仍饬令该商照常厘捐。不得以洋税抵作捐厘。以杜牵混。从之。　　

○丙午。上诣时应宫、福佑寺、拈香。　　

○还宫。　　

○谕军机大臣等、庚长奏、南北运河来源告竭、请饬山东迅即开坝一摺。据称江苏运河、以东省河水及微山湖为来源。现因来源告竭。舟楫阻滞。于饷道商贩厘捐税项、诸多窒碍。且两岸民田。灌溉攸资。自应量为疏洩。新任河督黄赞汤、到任需时。瑛棨暂行兼署。相距较远。著崇恩就近督饬该管道厅。察看实在情形。斟酌办理。务使开坝之后。于江苏境内实有裨益。而于东河蓄水设防各事宜。仍无妨碍。方为妥善。庚长摺著钞给阅看。将此由五百里谕令知之。　　

○又谕、张芾奏、官军进攻建德、叠获胜仗、请饬江西巡抚、令总兵普承尧、暂留会剿一摺。逆匪麕聚建德。并分股肆掠丁香树一带。经副将王梦麟等、带兵往剿。适普承尧驻军青山桥。拨兵分路夹攻。连破贼营。毙贼约以千计。剿办甚为得手。现在杨载福水师、未能前往建德。郑魁士能否分兵助剿、亦尚未定。惟普承尧一军、越境会攻。深资得力。自应暂留该处。将建德之贼。悉数埽除。并可将景德镇大股匪徒。次第攻剿。俾贼踪不致蔓延鄱阳等处。实于江西地方。均有裨益。著耆龄即饬该总兵暂留建德会剿。俟该处并浮梁一律肃清。再行调回九江。并著张芾先行就近知照该总兵、遵旨办理。将此由六百里各谕令知之。　　

○蠲缓山东济甯、金乡、嘉祥、鱼台、钜野、五州县。并临清、济甯、二卫被扰地方新旧额赋。　　

○上以常雩祀天于圜丘。自是日始。斋戒三日。　　

○丁未。谕内阁、玉明奏、拟请将候补人员分缺间用一摺。盛京候补防御、骁骑校、由军功保举及捐输遇缺者较多。若必将此两项人员、悉行先补。则存营官兵。拔擢无期。未免向隅。著照该将军所请。此后防御骁骑校遇有缺出。各按该翼该旗分别先后。准其先将军功人员请补。次将捐输已引见人员咨补。次将存营官兵当差奋勉者、拟定正陪请补。以三缺为一轮。周而复始。其军功及由存营官兵请补人员。均照定章分别送部引见。以示平允。　　

○以礼部尚书麟魁、署管国子监事。　　

○以直隶捐输军饷。永广天津县学额三名。　　

○戊申。上诣皇乾殿行礼。关帝庙拈香。　　

○谕内阁、恒福奏、请将短交剥船之州县、分别摘顶议处一摺。现当剥运南粮紧要之时。武清等州县应交船只。各有短少。香河、雄县、全数未交。实属任意延玩。武清县知县石衡、香河县知县黄曾、雄县知县淩松林、均著摘去顶带。沧州知州卞宝书、已因另案摘顶、著交部议处。以上各员。著该督勒限严催。傥再迟延。即行从严参办。　　

○又谕、胡兴仁奏、剿捕余姚县匪徒、一律肃清、并查明肇衅玩误之绅富县令、分别参办一摺。浙江余姚县匪徒、因绅富平日收租苛刻。业佃不和。乘机煽惑。酿成劫犯围城之事。经该抚派令委用道胡元博、署甯绍台道麟趾等、前往晓谕解散胁从。并派游击黄全友、带兵相机剿办。首匪宣士文等、胆敢纠众围烧村庄。杀毙绅富。胡元博等分兵进攻。追至余姚、上虞、交界地方。将宣士文拏获。其盘踞里山匪首徐六耀、亦经该员等督带兵勇攻破木卡。立时捦获并生捦匪目多名。夺获枪炮旗帜多件。首要各犯。均就地正法。城乡一律肃清。办理尚为妥速。此案、因绅富平日收租苛刻。积怨肇衅。该绅士邵元照等、把持官府。立碑县堂。复雇勇拏人。以致酿成事端。实属胆大妄为。候选光禄寺署正邵元照、著即革职。举人张文翰、生员洪宗敏、俱著斥革。一并交地方官严加管束。其平日收租苛刻之职监史杰、监生符方增、著一并褫革。以示惩儆。前任内阁学士朱兰、虽不知有设局刊碑等事。惟以在籍大员。当乡愚滋事时。并不善言劝谕。辄自避居府城。以致酿成世案。著交部严加议处。同知署余姚县知县崔家荫、于乡民赴县请减租谷时、并不亲往勘验成灾分数。辄批令按七五折完纳。实属擅断妄为。余姚县知县贾树勋、到任后仍照原批。复轻听绅士之言。雇勇拏人。亦有不合。均著交部议处。巡检张鹏程、与匪首宣士文来往。以致阖邑士民控告。实属卑鄙。著即斥革。永不叙用。黄春生一犯。仍著严拏务获惩办。所有在事出力员弁兵勇、及捐赀出力各绅董、均著胡兴仁择尤保奏。以示奖励。　　

○浙江巡抚胡兴仁奏、拟饬甯绍台道仲孙懋、驻万松岭。已革游击杨国正、驻流芳岭。带勇防堵。得旨。浙省将领、非止杨国正一人可用。故作周旋。以为免罪地步。所请断不准行。　　

○以浙江省城办团出力。赏在籍三品顶带前兵部右侍郎戴熙、二品顶带。副将王邦庆、总兵衔。游击沈荣海、林台三、花翎。余升擢有差。　　

○以安徽亳州剿匪出力。赏武举高兆祥、花翎。以都司用。予阵亡外委王大元等、祭葬世职。　　

○己酉。常雩祀天于圜丘。遣豫亲王义道、恭代行礼。　　

○上幸圆明园。　　

○谕内阁、和春等奏、江浦官兵连获胜仗一摺。三月十五十八等日。张国梁派李若珠、冯子材等、各带所部、捣贼中紧。击败九洑洲悍匪。复有另股万余。围扑周天培营垒。该总兵挥兵突出。斩馘无数。该逆又在浦口之西筑垒。张国梁选派劲兵、夺其要隘。杀贼无算。余悉夺路而逃。其西南贼营。亦经周天培同时攻克。三战三捷。乘势趋九洑洲大路。共夺毁贼营卡垒二十余座。逆势挫衄。自行撤退。至二十五日。我师三路进兵。杀贼数百名。近处逆垒。一律踏平。贼势已形穷蹙。著和春、张国梁、督饬将弁、水陆分路堵剿。无任蔓延。　　

○又谕、胜保等奏、进剿霍山贼匪、立克县城一摺。官军克复六安后。败匪分窜。经茅念劬等、跟踪追杀。毙贼无数。直至霍山北面。该署县王自簵、见大队齐到。奋勇进攻。立将守陴之贼、全行击退。乘势登城。贼向东门出窜。我兵入城。一面追杀。毙贼数百名。生捦百余名。夺获炮械多件。将霍山县城克复。其舒城来援之贼。先经我军于白洋铺地方截剿。歼贼千名。大获全胜。逆匪分踞霍山、为六安掎角。经官军先后克复。办理尚为得手。在事出力员弁兵练。著并入克复六安案内。择尤请将奖。候朕施恩。　　

○谕军机大臣等、和春奏、六合逆匪围扑官兵营盘、派兵援剿等语。该逆纠合六合城中贼党。由西北至东北。直犯官兵营垒。富明阿等、分投迎击。该逆复由马鞍山分股抄袭。并过河东、大肆凶扑。富明阿、张玉良、均各受伤。以此逆焰鸱张。亟应厚集兵力。以遏凶锋。和春现派兵勇四千。交总兵熊天喜统带。渡江援剿。著即饬令前进。如兵力不敷。仍当酌量调拨。悉力堵剿。该逆麕聚六合。不独仪扬一带、岌岌可虞。且恐逆踪东窜、扰及夭长、盱眙、窥伺清江。富明阿务当激励将弁。会合江南援军。奋力剿击。迅克六合。以扼要冲。毋令该逆分窜。将此由六百里谕令知之。　　

○又谕、据胜保奏、六安、霍山、相继克复。惟防兵单薄、请饬将防豫之军。移劄霍六一带等语。霍六为窜犯楚豫要道。既经克复。即须重兵扼守。方免疏虞。官文等前因贼扰湖南郴桂等处、派兵往援。未能深入皖境。自系实在情形。胡林翼驻劄黄州。多隆阿为前敌。如现在布置已臻周妥。亦可酌量分拨前往霍六。联络皖军。既以固豫省东面门户。即以防该逆抄越楚军后路。该大臣等、务当悉心妥筹。毋致顾此失彼。将将此由六百里谕令知之。　　

○以克复安徽霍山县城。开复署知县王自簵处分。免已革副将卢又熊罪。仍留营效力。　　

○予江南六合江浦阵亡游击洪禄、把总万加才、祭葬世职。　　

○庚戌。谕内阁、惇郡王奕誴第五子。著命名载津。　　

○谕军机大臣等、前因甯国需饷甚急。谕令胡兴仁按月筹解银十四五万两。迅即解往。兹据郑魁士奏、甯防攻剿吃紧。就现有兵数。不敷调遣。必须稍添兵勇。方足以资剿办。请饬浙省月拨饷银十四五万两。按期拨解勿迟等语。现在甯防各路俱形吃重。总因兵力单薄。不能迅速歼除。自应酌添兵数。力筹饷需。著胡兴仁仍遵照前旨。按月凑足银十四五万两。克期解赴甯防。毋稍迟误。将此由六百里谕令知之。　　

○以内阁学士伊精阿、为繙译会试正考官。翰林院侍讲学士桂清、为副考官。　　

○以已革辅国公景崇侄纯堪袭爵。　　

○予江西彭泽阵亡知府刘胜鹤、祭葬世职如道员例。都司曾昭仁、守备李锡福、千总张福元、把总萧东汉、外委贺忠信等、祭葬世职。　　

○辛亥。谕内阁、特普钦奏、遵查带兵协领禀报病伤、情词互异一摺。吉林委营总伯都讷协领常升、前因到防时、禀称伤发不能乘骑。恳请回旗调理。现经查讯。与在防所禀雨歧。且年岁亦有不符。并查明该员面受予伤。早经平复。步履如常。请伤发不能骑马、尤为牵强。实属有心取巧。希图规避。常升著交部严加议处。以示惩儆。　　

○军机大臣彭蕴章等、议覆山西巡抚英桂奏称、大同镇马步守兵势难裁减。豫省军务紧急。自应添募新兵。拟将前次裁兵节省项内、每年提银一万四千两。解交河南。作为添募之用。应如所请。从之。　　

○缓浙江杭嘉湖三府被灾地方。暨衢处严各卫所额赋有差。　　

○蠲缓河南鹿邑、考城、获嘉、祥符、陈留、浚、安阳、临漳、内黄、杞、汲、延津、沈邱、新乡、淇、滑、光、鄢陵、西华、扶沟、封邱、襄城、淮甯、二十三州县。被水被旱地方额赋有差。　　

○壬子。谕内阁、张高基徐之铭奏、兵练围攻城外回众肃清一摺。云南省回众。上年就抚后。于南城外江右馆驻劄。时聚悍回抢劫讹诈。并劄营于碧鸡关要路。经张高基等、饬署安甯州知州庆安、招集练目谢连科等、暗袭碧鸡关回营。击毙回众七百余人。嗣官兵与各乡团、叠次分攻。将木栅攻破。歼毙首匪马占魁。并贼目十余名。又攻破白马庙弥勒寺回营。毙匪二百余人。兵练遂进攻江右馆。歼毙悍匪十余人。回众穷蹙。各分散归籍。回匪久踞云南省城外。诸多不法。该练目等转战两月。将该匪全行驱逐。省城得以肃清。实属著有微劳。著张亮基等、择其尤为出力者、奏请奖叙。以示鼓励。　　

○又谕、徐之铭奏、请展缓举行恩科乡试一摺。云南省现在军务未竣。各属士子、多有办理团练防守事宜。未能赴试。本年乡试。难以如期举行。所有云南省已未恩科乡试。著准其展缓。俟辛酉科后。再为举行。　　

○谕军机大臣等、前有旨、令德勒克多尔济、俟俄罗斯国呈递鸟枪一万杆、炮位五十尊、运至库伦时。奏闻办理。兹据德勒克多尔济奏、该夷坚欲由海船行走等语。现在和约已换。业经准其由海口进京。此项枪炮、将来送至海口。著僧格林沁、恒福、遴派明干员弁、前往晓谕。令该夷船停泊拦江沙外。毋须前进。另换内地船只装载。运送到津。于明示体恤之中。仍暗寓堤防之意。谅该大臣等、必能慎重妥办也。将此密谕知之。　　

</div>
    <div class="pagination">
<a href="清实录咸丰朝实录_page397.html">上一页</a><span>...</span><a href="清实录咸丰朝实录_page393.html">393</a><a href="清实录咸丰朝实录_page394.html">394</a><a href="清实录咸丰朝实录_page395.html">395</a><a href="清实录咸丰朝实录_page396.html">396</a><a href="清实录咸丰朝实录_page397.html">397</a><span class="current-page">398</span><a href="清实录咸丰朝实录_page399.html">399</a><a href="清实录咸丰朝实录_page400.html">400</a><a href="清实录咸丰朝实录_page401.html">401</a><a href="清实录咸丰朝实录_page402.html">402</a><a href="清实录咸丰朝实录_page403.html">403</a><span>...</span><a href="清实录咸丰朝实录_page399.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
