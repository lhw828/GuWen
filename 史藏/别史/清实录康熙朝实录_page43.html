<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 43 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 43 页/共 681 页</h1>
    <div class="content">○己巳。安徽巡抚张朝珍、因星变求言之诏、条奏三事。一、说事过钱、与受财人同罪、新例未当。一、大功以上之亲、容隐叛犯、妇女皆拟流徙、于律义有悖。一、流徙人妻子无罪、与犯人同解、情有未忍、此后愿留愿去、听从其便。下部知之　　

○庚午。以故三等阿思哈尼哈畨谈布长子喀代、袭职　　

○谕户部、工部、河道转运粮艘、通利商贾、关系国计民生、理应肃清积弊、乃便行旅往来。向因河道船只、有豪强之徒、不遵国法、擅设牌扁旗帜等项。曾经治罪禁止。近闻复有棍徒、或冒称钦差、或指称辅政大臣名色、设牌树帜、张大威势、恣意。横行。嗣后除特奉钦差外。如有前弊、该督抚及沿河各官、不时严察拏究、指名题参、从重治罪。倘该管官失于觉察、被旁人首发、一并严处、不贷　　

○壬申。浙江总督赵廷臣疏言、驻防满洲各旗家仆、有新经收买、未及逾年者、声音装束、与本地居民无异。卖身之时、亲朋里甲、不得而知。一旦逃回、原籍之人、留宿留饭、事发牵连、似属可悯。嗣后驻防旗下。凡收买新人。地方官验契印照、仍出示晓谕本县地方。俾知某人卖身旗下、不许容留。倘复逃走、有人窝藏、查系报部有档、与已买一年以上者、照例究罪。如未经报部有档、并未及一年者、分别酌议。下部知之　　

○癸酉。孝端文皇后忌辰。遣官祭昭陵　　

○乙亥。浙江巡抚蒋国柱疏言、浙省地狭民稠。无尺土不输将国课。驻防满兵樵采、未免病民。请于额饷外、每月加给柴价银两。下部议　　

○蒋国柱又疏请、凡谋杀、故杀、强盗案内牵连、罪不应死各犯、在赦前者、概与宽释。下部知之　　

○丙子。广东总督卢崇峻疏报、香山县知县姚启圣、招抚蜑寇黄起德等、共四千余人。下部察叙　　

○丁丑。安徽巡抚张朝珍疏言、凡印官清丈地亩、弓正等随之者甚众。凡供应造册绘图等费、俱出之里民。大县约费千余金。以臣属计之、其费不下数万。臣属赋役、每年足额、素无土地不清之弊。即如苏松未经清丈之前、钱粮亦有完无欠。是丈量实无关于国课也。倘蒙停止清丈、即可省天下金钱百万矣。下部议　　

○戊寅。福建总督李率泰疏报、铜山抢大林等、出没海滨、提督王进功、施琅、标下将弁、率师进剿、各有斩获。下部察叙　　

○兵部议覆、广东总督卢崇峻疏言、粤省边界地方、各应留一出海口子。香山县、由水路以顺德石矶边界为口子。广海卫、由陆路以城冈堡边界为口子。大鹏所、由陆路以归善淡水边界为口子。平海所、由陆路以归善边界白云墟为口子。海门所、由陆路以潮阳边界南关里为口子。以便官兵运粮行走。地方官给与验票。设立口子处、拨官兵防守、稽察验票放行。如借端在海贸易、通贼妄行、地方保甲、隐匿不首者、照例处绞。守口官兵知情者、以同谋论处斩。不知情者、从重治罪。从之　　

○己卯。四川总督李国英疏言、全川已经恢复、当因地设防。酌议增减。督标抚剿五营兵五千名、慕义侯谭弘下兵三千名、龙安城守兵五百名、应裁。永宁镇标、原设中左右三营兵三千名、应裁一千名。重夔镇标、原设中左右三营兵三千名、应留。又左右水师兵二千名、应裁。石泉、原设兵五百名。应裁二百名。雅黎、原设兵一千名、应裁二百名。峨边、原设兵一千名、应裁三百名。潼川、绵州、应设守备一员、兵五百名。叠溪、原设游击一员、兵五百名、应增中军守备一员、兵二百名。建武、应设游击一员、中军守备一员、兵七百名。大坝、应设守备一员、兵三百名。龙场坝、应设守备一员、兵二百名。叙州、马湖、二府、应设游击一员、中军守备一员、兵一千名。马边、应设守备一员、兵五百名。仁怀县、应设守备一员、兵五百名。黔江、彭水、二县、应设游击一员、中军守备一员、兵一千名。巫山、应设游击一员、中军守备一员、兵一千名。重庆府、应设城守副将一员、左右二营游击各一员、中军守备各一员、兵二千名。合州、应设守备一员、兵五百名。达州、应设游击一员、中军守备一员、兵一千名。大昌、大宁、二县、应设游击一员、中军守备一员、兵一千名。太平县、应设都司佥书一员、兵五百名。通巴、应设守备一员、兵五百名。顺应府、应设守备一员、兵三百名。广元县、应于川北镇标三营内、拨发一营官兵驻防。其督标、提标、成都府城守副将、松潘卫副将、城守守备、漳腊游击、威茂参将、龙安参将、小河游击、平畨守备、建昌镇标、遵义镇标、川北镇标、云阳水师镇标官兵、俱应照旧。通省经制、合计兵四万五千名。以马二步八、战守各半定额。从之　　

○庚辰。兵部议叙广东省将弁、削平百峰古井等处功。得上

□日、据称将百峰古井等处贼党、共擒斩四千有余、多获船只器械。有功官员、议加一等者、著加二等。纪录一次者、著加一等　　

○辛巳。户部题、山东六府旱灾、请敕巡抚、确查分数、照例蠲免。并支动临清仓米麦四万石、德州仓米麦二万石、并见存库银六万两、及常平仓所存谷石赈济。得上□日、每府著各推贤能满官二员、前往赈济、务令亲验给散、勿得推委胥役、肆行侵欺。如百姓有以遗漏具告者、亦著亲身审问给与、俾得均沾实惠。毋致死亡离散。其被灾地方、著该督抚速察具奏　　

○升辽东副都统达都、为辽东将军　　

○壬午。云南巡抚袁懋功疏报、康熙三年分、开垦荒地二千四百五十九顷。下部察核　　

五月。丙戌朔　　

○己丑。以木恰、为福陵总管　　

○辛卯。户部议覆、湖广总督张长庚疏言、归州、巴东、长阳、兴山、房县、保康、竹溪、竹山等州县、久为巨逆盘踞、人民逃窜。今贼巢已平、难民渐归、愿就耕种、苦无农器。请酌给牛种、听其开垦、三年后起科。应如所请。从之　　

○甲午。夏至。祭地于方泽。遣大学士苏纳海行礼　　

○乙未。四川总督李国英疏报、建昌番猓跳梁、总兵王明德、遣官兵深入贼巢、剿平一十九寨。下部知之　　

○丁酉。定直隶各省总督、报灾迟延、照巡抚处分例　　

○发山西布政司库银七万三千余两、忻、崞等七州县仓谷、命郎中孟古尔岱、员外郎索泰、会同督抚、赈济云镇三关饥民　　

○礼部遵上□日议覆、一品以上大臣、刀带撒袋鞍辔等项、酌量准用绿松石、宝石、珊瑚。四品以上官员、止许刀带撒袋等项、酌量准用。三品以上官员、准其一人前引。六品以上官员、准其用踢胸。其余概行禁止。得上□日、三品以上官、刀带撒袋等物、准用绿松石、珊瑚、宝石。四品以上官、准用踢胸。其出兵处官兵用踢胸、各从其便。余如议。向来定例、未尽遵行、皆尔部未经严饬之故。以后著照此定例、通行严加申饬、如有违者、稽察处治　　

○戊戌。遣官祭关圣帝君　　

○己亥。山东总督祖泽溥。以疾求解任。允之　　

○予故辅国公塔海、祭葬立碑如例　　

○辛丑。江南总督郎廷佐疏报、淮安、凤阳、二府属各州县旱灾。直隶巡抚王登联疏报、大名府属十一州县旱灾。俱命速发常平仓谷、赈之　　

○壬寅。以故遵义侯郑鸣骏子郑缵成、袭爵　　

○癸卯。以故三等阿思哈尼哈畨珍初恳子瓦尔答、袭职　　

○河南总督刘清泰、以疾求解任。允之　　

○免江宁左卫等十五卫、沿江坍荒田赋、俟招垦复熟起科　　

○升参领辛泰、为辽东副都统。参领满邳、为宁古塔副都统　　

○甲辰。予故刑部侍郎李敬任、祭葬如例　　

○乙巳。兵部议覆、平西王吴三桂疏言、水西乌蒙既平。滇省额兵、应行裁汰。各营镇共裁去兵七千二百名。内将一千八百名、存为广罗蒙景二镇、云州、马龙二营、添设之用。实裁去兵五千四百名。除总兵以下官、另行改补外、实裁去官、副将一员、参将一员、游击一员、千总二员、把总四员。其忠勇等五营、悉行裁去。应如所请。从之　　

○丙午。先是、礼部议、钦天监应添设满洲官员。天文科、灵台郎二员。漏刻科、挈壶正二员。回回科、博士二员。此三科、各添笔帖式二员。历科、添五官正一员。俱选用精通满汉字之人。其观象台观看天象、每日有天文科汉官一员、天文生五名、其添设满官、毋庸议。奉上□日、观看天象、关系重大、应令满官兼看、天文科满官、应作何添设、著再议具奏。又天文科、见有天文生四十名、著添十名、一班用十人。一更著用二人。至是、礼部会同吏部议奏、天文科、应再添满官五员、共为七员。每日轮派满汉官各一员、赴观象台、观看天象。内四员、授为灵台郎。三员、授为博士。从之　　

○广东总督卢崇峻疏言、阵亡茅田司巡检党重瓒、应请予恤。礼部议、微员无予恤之例、应照康熙元年六月死。难生员罗肇桢例、令该督抚给扁旌奖。从之　　

○丁未。议政王贝勒大臣、九卿科道会议、吏部题请裁并督抚一疏。得上□日、湖广、四川、福建、浙江、四省。仍各留总督一员。贵州总督、裁并云南。广西总督、裁并广东。江西总督、裁并江南。山西总督、裁并狭西。直隶、山东、河南、设一总督、总管三省事。其凤阳巡抚、宁夏巡抚、南赣巡抚、俱裁去。伊等应驻何地。著确议具奏　　

○戊申。免山东乐陵等十一州县、康熙三年分旱灾额赋有差　　

○调镶蓝旗蒙古都统孙塔、为满洲都统　　

○庚戌。平西王吴三桂疏言、水西初定、残黎东作无资、请发军前银三万两有奇、买牛种散给。并发军前米一万五千石、赈济贫民、督令乘时耕种。从之　　

○辛亥。户部议覆、山东巡抚周有德疏言、济南、兖州、东昌、青州、四府旱灾。麦田颗粒无收。登州、莱州、二府、麦田收十分之二三、秋禾亦间有布种、饥民不至如四府之甚、请将奉上□日散赈银六万两、米六万石、尽发四府赈济、其登、莱、二府、止免本年额赋。应如所请。从之　　

○壬子。吏部议覆、平西王吴三桂平定水西、请设流官一疏。水西地有十一则溪。应设三府。将胧胯、的都、朵你、阿架、四则溪、设为一府、建府治于比喇。将法戈、火著、木胯、架勒、四则溪、设为一府、建府治于大方。将以著、则窝、雄所、三则溪、设为一府、建府治于水西城。原设分巡毕节道应改为整饬三府分巡贵宁道、兼管永宁赤毕等卫、驻劄比喇。三府应各设知府一员、通判一员、经历一员、司狱一员、儒学教授一员。内比喇再设推官一员、承理三府刑名大案。其三府应易新名、即令该藩拟定具题。从之　　

○以云南广罗总兵官赵良栋、为贵州比喇总兵官。云南忠勇右营总兵官刘之复、为贵州大方总兵官。云南忠勇前营总兵官李如碧、为贵州水西总兵官。云南义勇中营总兵官王会、为广罗总兵官。忠勇后营总兵官塔新策、为贵州定广总兵官。贵州思南总兵官王平、为安笼总兵官　　

○癸丑。户部议覆、平西王吴三桂疏言、伪总兵罗大顺投诚、其原管地方、应编入贵州新添卫、土田照例科粮。应如所请。从之　　

六月。丙辰朔。以升任福建总督朱昌祚、为直隶山东河南三省总督　　

○丁巳。谕吏部、兵部、总督巡抚提督总兵等官、系文武官员表率。管理军民钱谷刑名事务。责任重大。果能公忠体国、洁己爱民、不受贿赂、不听嘱托、严饬所属各官、各效公忠、共襄化理、则大小各官、自应悔改前非、力图修治。凡地丁钱粮、俱系额徵、该管官妄行私派、及额外苛索、以致小民苦累至极。至于兵丁按月支饷、亦受侵克之累。近者水旱灾异屡见。兵民困苦。总由文武大小各官、止图利其身家、而于书吏衙役之肆行侵渔、并不能严禁所致。以后务须奉公洁己、抚恤兵民、革除旧弊、以副委任之意。若仍不改前非、复蹈故辙、以致兵民不得其所。必从重治罪　　

○河南宣武卫世袭一等阿达哈哈番郑勷国疏言、乞录功臣后裔、敕部试用。兵部议、向无袭职入卫之员、自请叙用之例、不准所请。得上□日、郑勷国自愿效力、著照所请行。又此等有世职官员、愿效力者、尔部酌量具奏录用　　

○升镶蓝旗蒙古副都统夸岱、为蒙古都统　　

</div>
    <div class="pagination">
<a href="清实录康熙朝实录_page42.html">上一页</a><span>...</span><a href="清实录康熙朝实录_page38.html">38</a><a href="清实录康熙朝实录_page39.html">39</a><a href="清实录康熙朝实录_page40.html">40</a><a href="清实录康熙朝实录_page41.html">41</a><a href="清实录康熙朝实录_page42.html">42</a><span class="current-page">43</span><a href="清实录康熙朝实录_page44.html">44</a><a href="清实录康熙朝实录_page45.html">45</a><a href="清实录康熙朝实录_page46.html">46</a><a href="清实录康熙朝实录_page47.html">47</a><a href="清实录康熙朝实录_page48.html">48</a><span>...</span><a href="清实录康熙朝实录_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
