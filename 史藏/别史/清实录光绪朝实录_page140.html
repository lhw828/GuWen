<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 140 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 140 页/共 1316 页</h1>
    <div class="content">○予办赈积劳病故山西候补直隶州知州夏宝仁祭葬恤荫加等。摺包　　

○追予安徽石埭等处御贼阵亡方超群等、殉难殉节方林氏等、分别优恤旌表如例。摺包　　

○旌表湖南湘阴县节妇陈曹氏、陈任氏。　　

○准山西河东道缓解旧欠京饷五万两。新欠京饷十五万两。济赈需。　　

○壬子。理藩院奏、遵旨。议覆历年带兵剿匪出力贝勒等奖励。得旨、青海副盟长多罗贝勒拉旺多布吉、札萨克头等台吉达阔等。追剿贼匪。异常出力。洵属可嘉。贝勒拉旺多布吉著加恩赏用紫缰。札萨克头等台吉达阔著加恩赏戴花翎。并均著加恩挑在乾清门行走。以示奖励。明发　　

○两江总督沈葆桢奏、任满请觐。得旨、著俟来□山戊不□春融。病体全愈。再行来京陛见。摺包　　

○又奏、接准部咨。各省防营。奏准统减一成。以半年为限。江苏现存防勇一万七千余人。除分驻江甯苏松扬徐各处外。沿江守护炮台之勇。本苦不足。赖淮勇弥缝其阙。现经直隶督臣李鸿章裁撤淮勇十四营。内分防江苏者五营。以江苏防营统计。所少已不止十分之一。合之近年所裁成大吉两营。高吉彪两营。万化林一营。改调福建宋国永两营。所少已逾十成之三。若再将各防营勉强议裁。恐民气难驯。戎心易启。兵力愈形单薄。防务益难支持。江苏留防各营。除从前业已议裁外。拟请勿遽再减。下部知之。摺包　　

○以弹压酿命。提审潜逃。革山东守备张启贵职。严缉审办。摺包　　

○癸丑。以祷雨灵佑。颁直隶昌平州凤凰山都龙王庙扁额。曰祥徵时若。现月　　

○以绅商捐集钜款。有裨荒政。寅感灵贶。俯顺舆情。颁上海果育善堂关帝庙扁额。曰昭德扬仁。广东东华善堂关帝庙扁额。曰神威普佑。浙江湖州仁济善堂关帝庙扁额。曰惠周泽洽。上海丝业会馆关帝庙扁额。曰仁敷地纪。现月　　

○谕内阁、李鸿章奏、审明村董捏户侵赈。差役藉端索费各案。分别讯结一摺。直隶交河县董事江庆云、于上年办理冬赈时。经该县知县派令查户放粮。竟敢捏造户口。侵吞赈粮十四石有奇。胆玩已极。该犯虽已病故。幸逃显戮。仍著李鸿章饬属于该犯家属名下。追缴粮石。毋任玩延。该县知县徐城、失于觉察。业经革职。著毋庸议。元城县知县孙堃、于差役徐得良因案索取规费。经衿民常鸣盛等控告。乃提讯时。不向徐得良严切根究。辄因原告顶撞。遽行重责锁押。且平日于应责之人。多任性苛虐。实属纵役骫法。业经革职。著永不叙用。以示惩儆。现月　　

○直隶总督李鸿章奏、芦岸因灾积引甚钜。拟请暂行减新销旧。自光绪五年起。将本年应领额引暂停二十万道。以四年为限。即以积引八十余道。分年带销。下部议。摺包　　

○以参领忠瑞为西安左翼副都统。明发　　

○以办理海运。予直隶天津道刘秉琳等升叙加衔有差。摺包　　

○以擒获著名巨盗。予直隶南宫县知县牛昶熙花翎。北河试用州判吴文焕补缺后以知县用。　　

○旌表江苏阳湖县烈妇方赵氏。吴县节妇袁蔡氏。　　

○拨三成船钞给京师百善堂常年经费银三百两。公善堂常年经费银二百两。摺包　　

○蠲缓直隶开、东明、长垣、三州县灾歉地方额赋有差。现月　　

○甲寅。谕内阁、岐元奏、缉获要犯。讯明正法。请将出力员弁奖励一摺。逆匪苏臣、前在昌图边外蒙古宾图王旗地方。纠众械斗。嗣后到处抢杀。抗拒官兵。屡拏未获。现经岐元、派令提督左宝贵、督饬员弁。将该犯拏获到省。讯明正法。洵足以昭炯戒。在逃夥犯。仍著饬令严缉务获究办。以靖地方。所有出力之都司宛自贵、著以游击尽先补用。守备杨建德、著赏换花翎。典史候选通判杨文圃、著开缺仍留奉天以通判本班尽先补用。现月　　

○又谕。延煦奏、帮办司员。未能出力。请旨更换一摺。据称刑部派往热河之候补主事萧育东、浮躁性成。无知妄作。办事未能得力等语。著刑部于正途汉主事内。另拣熟悉刑名之员。前往接办。萧育东即撤回原衙门行走。并著该堂官随时察看。如仍前躁妄。办事不能得力。即行据实□□□尔

□奏。现月　　

○谕军机大臣等、左宗棠奏、覆陈新疆情形一摺。据称北路迪化等处。自克复以来。招来开垦。户口日增。南八城地方富庶。现办开渠丈地铸钱徵厘诸事。俱有端绪。开设行省。于天时人事。机有可乘等语。新疆议设行省。事关创始。必须熟筹于事前。乃能收效于后日。该大臣为长治久安之计。因时变通。所奏不为无见。刻下伊犁未经收还。一切建置事宜。尚难遽定。其余南北各城。应如何随宜经理之处。即著悉心筹画。次第兴办。总期先实后名。俟诸事办有眉目。然后设官分职。改设郡县。自可收一劳永逸之效。所有办理情形。并著随时详悉具奏。至所奏三年以内。每年请饬指拨银五百万两。俾得斟酌损益。定为永图等语。著军机大臣会同户部议奏。将此由五百里谕令知之。剿捕　　

○以捕务废弛。革驻扎奉天辽阳州都司丁春喜等职。摺包　　

○勾到山东、山西、直隶、热河、等省情实罪犯。停决山东斩犯二人。山西斩犯二人。直隶斩犯一人。余六十一人予勾。　　

○乙卯。东陵守护大臣毓橚等奏、补栽树株。请饬择吉。得旨、孝东陵西下马牌南。应补栽蟠龙松一株。著钦天监按照方向。选择吉期。知照毓橚等敬谨办理。现月　　

○河南巡抚涂宗瀛奏、豫省大祲之后。司库周转为难。恳将奉拨京饷。及东三省西征粮台。乌塔科三城、乌鲁木齐、伊犁、哈密、西甯等处。月饷口粮。缓至明年麦秋后。察看情形办理。并将应解漕折银两。尽数留存。以济要需。下部议。摺包　　

○先是翰林院侍讲张佩纶奏、闽海关榷税。请改归督臣。谕令福州将军庆春等查覆。至是奏称、税务之旺衰。不系军督之更易。改章循旧。其要总在得人。傥能剔除毙窦。招来客商。官吏皆洁己奉公。榷务自日有起色。就目前闽关而论。似当认真办理。不宜改弦更张。报闻。摺包　　

○丙辰。谕内阁、广寿、贺寿慈奏、遵查北运河上游情形。请分别疏筑一摺。据称详查潮白温榆两河。泛滥淤塞情形。拟将通州东北浮桥。东西两岸缺口。坚筑堵塞。以免潮白西灌温榆之患。另将沙窝村铃铛口两处缺口修补。于白马河南岸起。至西浮桥西岸止。斜筑长堤一道。以为北关保障。至温榆改道之处。宜裁湾取直。挑穵旧河。俾循故道。新旧河相接之处。筑攩水坝二道。其东岸通大道处。另筑一堤。使河流不至东灌。并将下游自下关口起。至小河口止。及白马河下游淤浅处所。均挑穵疏通。使漫流仍由温榆而下。庶有裨益。请饬筹款兴修等语。著照所请。即由直隶总督会同仓场侍郎。自行筹款。赶紧兴修。以卫民生而济漕运。现月　　

○又谕、前因铭安奏片重复。当经谕令明白回奏。兹据奏称、具奏时未将应行删改之片撤出。以致重复入奏。实属异常疏忽。自请议处等语。铭安著交部议处。现月　　

○又谕、侍读学士广安奏、旗兵困苦。请将甲米照旧变通。以恤兵艰。并请将喇嘛口粮酌量变通各摺片。著户部议奏。现月　　

○又谕、内阁侍读学士广安奏、请严禁佐贰各员。擅受民词等语。佐贰杂职营汛各员。不准擅受民词。例禁綦严。若如该侍讲学士所奏。近来佐贰等衙门差役繁多。武营汛地。巧立掌标老将名目。接受民词。私设刑卡。武断案件。贪赃不遂。即牒详州县。颠倒是非。鱼肉小民各情。殊堪痛恨。著各直省督抚随时访察。严行禁止。如有此等情弊。即著严□□□尔□惩办。毋稍姑容。将此通谕知之。现月　　

○又谕、内阁侍读学士广安奏、请严禁赌博。以清盗源等语。赌博一事。最易藏奸。刻下天气严寒。盗窃之案。层见迭出。亟应严禁赌博。以清其源。著步军统领衙门、顺天府、五城御史、严行禁止。有犯必惩。毋得视为具文。虚应故事。现月　　

○谕军机大臣等、刘长佑等奏、官军剿办临安各匪。歼擒首要现饬摉捕安抚。并移军查办纳楼土目一摺。临安等处匪徒。乘闲窃发。聚党至数千人之多。蔓延至数郡之广。其势甚张。经刘长佑等调兵剿捕。擒获首要各逆。次第扑灭。即著饬令在事员弁。将未获匪首。上紧缉拏。仍查明被害村寨。暨就抚民人。分别妥为绥辑。其纳楼土目普保极等。并著购拏务获。以期净绝根株。所有各府州县及各营汛。尤为出力官绅暨阵亡兵弁。著准俟事竣后。汇案奏请奖恤。将此由四百里各谕令知之。现月　　

○浙江巡抚梅启照奏、浙海关洋税徵不敷解。请将续拨京饷。缓至来年解部。下部议。摺包　　

○又奏、遵照部议裁去留防严州楚军副前营勇丁五成。其余水陆各营。均遵减十成之一。统计浙江防营九千七百四十九员名。内实裁去弁勇长夫一千二十三名。并上年所裁红单船广勇。节省饷需。已在十万两以外。下部知之。摺包　　

○云贵总督刘长佑等奏、署东川营守备孙士诚、串同诬奸。捆殴本管营官。请将孙士诚照光棍例斩决。下部议。摺包　　

○以协运豫赈出力。予直隶按察使丁寿昌等升叙加衔有差。摺包　　

○蠲缓江苏高淳、上元、江甯、句容、江浦、六合、山阳、阜甯、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、如皋、泰兴、三十三州县。暨淮安、大河、扬州、徐州、镇江、五卫。被旱被水荒废地方新旧额赋漕粮。并通、海门、溧水、三厅州县被灾地方额赋有差。现

月

　　

○丁巳。谕内阁、巡视东城御史庆寿等奏、请将缉凶不力之司坊官议处一摺。本年九月闲。朝阳门外中街地方。觉罗荣普住宅。有白昼持刀入室。伤毙人命。窃取财物一案。该司坊官车恩霖等、月余尚未弋获赃贼。实属怠玩。车恩霖、张吉贞、均著先行交部照例议处。仍勒限严缉务获。傥限满无获。即行据实□□□尔□办。现月　　

○谕军机大臣等、丁日昌奏、因病未能赴闽。特举得力员绅。藉资臂助。并酌拟办法。开单呈览各摺片。办理中外交涉事件。总以就案办案。迅图了结。方免耽延贻误。枝节丛生。福建乌石山焚毁洋楼一案。历时三月。办理尚无就绪。丁日昌所拟办法各条。尚属妥协。已据函商何璟等酌办。即著何璟、吴赞诚、李明墀、按照丁日昌所拟各条。迅速酌核办理。并将丁日昌所保龚易图、吴仲翔、王荣和、方勋、吕文经、各员绅。酌量调派差遣。以联下情而达民隐。丁日昌因病体未愈。未能迅速启程。仍著俟病势稍痊。即行驰赴闽省。会商妥办。何璟等责无旁贷。仍不得专候丁日昌到闽商办。致滋延误。丁日昌原摺片单。均著钞给何璟、吴赞诚、李明墀、阅看。将此由五百里密谕李鸿章、沈葆桢、何璟、丁日昌、吴赞诚、并传谕李明墀知之。洋务　　

○勾到朝审情实罪犯。停决绞犯一名。余五名予勾。现月　　

○戊午。圣祖仁皇帝忌辰。上诣寿皇殿行礼。遣官祭景陵。内记注　　

○谕内阁、明年三月二十六日。穆宗毅皇帝孝哲毅皇后梓宫永远奉安山陵。朕于三月二十一日。恭奉慈安端裕康庆昭和庄敬皇太后慈禧端佑康颐昭豫庄诚皇太后启銮。所有应行典礼。并一切事宜。著各该衙门及直隶总督敬谨豫备。现月　　

○以明年三月二十六日穆宗毅皇帝孝哲毅皇后梓宫奉安。先期由隆福寺奉移惠陵隆恩殿。命钦天监于明年三月二十四二十五两日内。敬谨选定一日。并拣择吉时具奏。现月　　

○己未。谕内阁、杜瑞联奏、前奏委解三起头批京铜片内。声称头二两起。业经交清。经户部以情形不符。奏请饬查。兹查前片将头二两起按批解部交纳字样。误写交清。实属率忽。自请察议等语。杜瑞联著交部察议。现

月

　　

○谕军机大臣等、刘坤一、张兆栋奏、儋州客匪句结临高县匪徒滋事。现筹剿办情形一摺。广东儋州客匪。因临高县土民粜谷争斗启衅。辄敢聚众肆扰。实属形同叛逆。现经刘坤一等调派兵勇。饬署琼州镇总兵何明立前往督剿。即著饬令妥筹剿捕。将该匪迅速扑灭。毋任句结蔓延。所有首要各犯。及随同焚杀各夥党。务当悉数歼除。不准一名漏网。其被胁之人。即行妥为解散。俾免株连。并著督饬该道府等查明本案启衅根由。秉公办理。以昭平允而杜后患。雷琼道王澍现在因病交卸。既据刘坤一等奏称该员熟悉地方情形。即饬仍将剿捕事宜。会同该地方官筹办。俟事竣后再行回省。以资得力另片奏、设立洋务公所。派员专办等语。中外交涉事件。关系綦重。专设公所派员经理。转恐机事不密。有损无益。福建所设商局。即有此弊。仍著刘坤一、张兆栋、将交涉事务。随时督饬属员。悉心妥办。所奏专设公所之处。著毋庸议。将此由五百里各谕令知之。现月　　

</div>
    <div class="pagination">
<a href="清实录光绪朝实录_page139.html">上一页</a><span>...</span><a href="清实录光绪朝实录_page135.html">135</a><a href="清实录光绪朝实录_page136.html">136</a><a href="清实录光绪朝实录_page137.html">137</a><a href="清实录光绪朝实录_page138.html">138</a><a href="清实录光绪朝实录_page139.html">139</a><span class="current-page">140</span><a href="清实录光绪朝实录_page141.html">141</a><a href="清实录光绪朝实录_page142.html">142</a><a href="清实录光绪朝实录_page143.html">143</a><a href="清实录光绪朝实录_page144.html">144</a><a href="清实录光绪朝实录_page145.html">145</a><span>...</span><a href="清实录光绪朝实录_page141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
