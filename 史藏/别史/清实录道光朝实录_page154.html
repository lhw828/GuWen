<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 154 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 154 页/共 848 页</h1>
    <div class="content">
○丙子。上奉皇太后还宫。　　

○谕内阁、福珠隆阿奏、分别派认参商官私引地。并将所欠帑本官租等项银两议归有著一摺。江公源即查有圻、上年因无力办运告退。除该盐政查明、有著帑本银四十三万八千八百八十四两零。及无著帑本银四十二万三千九百九两零。由参课拨补外。该参商尚欠交正杂帑利官租至二十七万三千六百余两之多。虽据呈出房产家什变抵。断不能敷欠交之数。该盐政率请将不敷银两。亦归参课弥补。似此纷纷效尤。于帑项大有关系。查有圻、著即革职。并查明变抵不敷若干。严行著追。该盐政于欠款最多之商。不能实力著追。率为此奏。殊属含混。且仅请将查有圻交部议处。亦属徇庇。福珠隆阿、著交部议处。寻议降三级调用。得旨、改为降四级留任。　　

○以拏获盐枭出力。予两淮候补盐大使锡绶等升叙有差。　　

○添建河南考城县游击守备千总衙署、教场火药局兵房墩台、并封邱县墩台。从巡抚程祖洛请也。　　

○丁丑。上诣皇太后宫问安。　　

○谕内阁、黄鸣杰奏、请调剂漕帮疲累运丁。浙省漕白等帮。上年减歇停运。丁船在次坐食。用费较增。其运丁船、因回空守候日久。归次稍迟。均不免疲累。自应设法调剂。俾得迅速开行。著照所请、准其将本运余米二万八千四百余石。照案留南变价。除每船提银十八两。俟回空给丁济用外。余银六万二千二百两零。著概行贴补各帮运费。所有应还县库欠款。加恩再行展缓一年。自道光五年冬运起。按限扣还。此内极疲各帮。并准其循照成案。暂于运库本年春季报拨公费款内。提银七万两。分别借给。仍将出借各帮银数。咨部查核。亦自道光五年冬运为始。分限五年扣还。免其输息。以恤丁力而利漕运。　　

○又谕、富俊奏、请赏发书籍清文条例。吉林乃我朝根本之地。俗厚风醇。八旗臣仆。于国语骑射而外。自当教以清汉文艺。近来该将军衙门遇有旗民交涉事件。定拟罪名立案。多用汉文。必至清文日渐生疏。自应更正以敦旧俗。其满洲蒙古官学。并未颁发书籍。坊间购买。讹舛甚多。亦应颁发官刻善本。以资矜式。著武英殿查照该将军单开各种书籍。装钉齐全。豫备该将军派员祗领。　　

○又谕、据蕴端多尔济代奏、新放盟长索诺木旺楚克、副盟长巴勒我尔济、呈请来京谢恩。自系伊等诚悃。惟盟长俱有应办事务。毋庸同来。索诺木旺楚克、著即作为本年年班来京。巴勒多尔济、著即作为次年年班来京。　　

○旌表守正捐躯江苏清河县民魏金山聘妻王氏。　　

○戊寅。上奉皇太后启銮。恭谒东陵。　　

○诣东岳庙拈香。　　

○诣皇太后行宫问安。　　

○谕军机大臣等、本年因南河运道浅阻。重运未能畅行。不得已引黄济运。权宜办理。虽屡经饬谕在事诸臣详慎速筹。而节据孙玉庭等所奏情形。不过以分投督办、竭力催趱为词。于各帮船此次北上。将来回空。果不致停淤阻滞之处。总未切实陈奏。殊觉空言无补。现据奏高宝一带。仅止有十余帮在彼停泊。待水放行。朕思江浙河道较近。漕船进发尚易。至江广在后各帮。能否跟接前进。且全数渡黄以后。所有回空。必须饬令埽数归次。方为尽善。又漕船过竣。各河尚需挑穵。以便回空行走。若赶紧兴办。届期能否集事。朕以漕粮为天庾正供。惟恐贻误仓储。宵旰焦劳。无时不深廑念。诸臣身任地方。既经委任。当此漕务吃紧之际。定应胸有成算。岂可以虚言搪塞。竟无一结实把握之语。孙玉庭等接奉此旨。除实力催提、依限趱渡外。务将江广各重运。严饬衔尾遄行。不准藉词停阻。将来回空时。各帮内亦不准有一船滞留河北。其各激发天良。将所谕情节。一一据实具奏。以慰悬注。如稍有揜饰。此时重船竟不能保其全渡。回空又致有阻滞。无论船只多寡。朕惟孙玉庭等是问。恐不能当此重咎也。再昨据奏、定于本月初九日开坝。启放之后。铺水畅注若何。现已渡过几帮。著即由驿奏闻。嗣后将渡黄帮次随时驿奏。毋许稍存玩视。致干罪戾。将此各谕令知之。　　

○免跸路经过地方本年额赋十分之三。　　

○是日。驻跸烟郊行宫。　　

○己卯。上诣皇太后行宫问安。　　

○是日。驻跸白涧行宫。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、张师诚奏、酌筹州县各官养廉。请暂由司库支放。以清垫欠。江苏省州县各官养廉。从前本系先解司库。自嘉庆四年以后。改为留属坐支。即不赴司请领。其捐摊银款。各州县每以无关考成。延不完解。以致江苏两藩库垫款。各积有数万余两。是州县徒有岁捐之名。而无济用之实。恐日久垫款日增。无所底止。自应量为变通。著准其援照山东湖南二省、由司给领成案。将江苏省州县各官养廉。自道光五年春季为始。暂行解司。按季请领。随时扣归垫款。所扣银两。著饬令该藩司等先尽本任新捐。次及远年陈欠。俟扣收清楚。再行奏归州县留支。以清库项。所有完欠分数。著照山东省一律归并地丁奏销案内、合参议处。俾知儆惧。　　

○协办大学士直隶总督蒋攸铦等奏、查验台米止有气头霉变。并无廒底。斛数相符。非有搀换之弊。得旨、台米气质不坚。海运炎蒸。易于霉变。何以止有气头。反无廒底。仍著蒋攸铦等确查明白覆奏。其恳免仓场侍郎、及天津县知县察议赔偿之处。俟奏到时再降谕旨。　　

○除江苏六合县坍没民卫田四顷有奇额赋。　　

○免江苏华亭县坍没民田漕粮。　　

○是日。驻跸隆福寺行宫。　　

○辛巳。上恭谒昭西陵。孝陵。孝东陵。景陵。裕陵。俱未至碑亭。即降舆恸哭。步入隆恩门。诣宝城前行礼。躬尊哀恸。王以下文武大臣官员。均随行礼。　　

○诣皇太后行宫问安。　　

○谕内阁、朕于本日恭谒祖陵。礼毕。前至宝华峪亲阅万年吉地。虽现办工程。不过十分之一。而在工承办各员等、敬谨将事。尚属奋勉。所有户部郎中牛坤、著加恩赏给四品顶带。并发给小卷缎一百件。一两重银锞一千个。交英和等查明在工人员。分别赏赉。以示鼓励。　　

○又谕、魏元煜等奏参、厅员镶筑坝工。甫经堵合。即致蛰塌等语。本年启放御黄坝后。黄水溜势涌激。致将束清坝门埽刷蛰过水。经该督等督同抢办堵合。惟该同知镶筑此项坝工。甫经堵合。即致蛰塌。非寻常疏忽可比。知府衔里河同知张栋、著即革职。所有钱粮。著落全赔。不准开销。其束清坝以外五道引河。黄水灌入。虽未掣溜。间有受淤之处。著一并责令赔挑。工完、由该督等验收。毋任稍有草率。该革员现有承办高堰石工。及里河运口以下埽塌工程。应责成一手经理。著准其留工效力。俟重运全数渡河。各工一律完竣。再行核办。　　

○又谕、松廷等奏、西藏扎什伦布寺内办事人等。向来并未设有业尔仓巴等缺名目。现在班禅额尔德尼咨请赏给该业尔仓巴敦珠批结、与小商卓特巴尼邓二名。四品顶带。管马达琫敦珠策忍、五品顶带执照各一张。查明该处寺院僧众事务颇繁。仅止该商卓特巴一名管理。恐有不周。自系实在情形。著加恩准其将业尔仓巴敦珠批结等、分别给与顶带。发给执照。松廷等即饬令班禅额尔德尼、嗣后即照此次所请。作为定额。不得再有增添。该番目等出缺时。仍照前定章程。拣选补放。不准私行挑补。以杜弊端。　　

○大学士前任两江总督孙玉庭等奏、引黄济运。流弊孔多。向后情形。尚难豫定。得旨、实心体国之臣。不应出此含混之语。又奏、多派干员。加紧提催。以期早过一帮。即多得一帮之益。批、即此观之。非豫占地步而何。又批、总当一律趱渡。不可先留退步。若不全数渡黄。责有攸归。朕断不能宽宥。懔之勉之。　　

○福建台湾镇总兵官蔡万龄等奏报、捦获凤山县奸民许尚等。得旨嘉奖。赏道员方传穟、署总兵官赵裕福、花翎。余议叙升赏有差。并赏恤伤亡兵丁等如例。　　

○赏跸路经过看守各行宫弁兵半月钱粮。　　

○是日。回銮。驻跸桃花寺行宫。　　

○壬午。谕内阁、朕昨因祗谒东陵。见昭西陵景陵及朱华山后身一带地方。松林树枝。多有被虫蚀伤之处。风水重地。所种仪树海树。均关紧要。若不实力摉除。任令滋生延蔓。殊于树株有碍。且朕所见数处如此。恐此外虫伤之树。尚复不少。著继昌随时查看。设法捕捉。并严饬夫役人等。遇有松虫处所。立即剔取。务期净尽无遗。以昭整肃。　　

○又谕、御史熊遇泰奏、江海关商船出口。请照定例纳税放行。江海关商贩货船。除例禁出洋者。向准其纳税放行。前因运往北省销售茶船。不谙南洋沙线。势难偷越。亦经该督等议请弛禁。不必概令由内河行走。原所以体恤商旅。兹据该御史奏称、嘉善松江交界一带地方。有江苏织造衙门胥吏人等。私雇巡船。藉端讹索。遇有重载商船。逼令由内河行走。是以关榷为胥役营私之地。不可不加以严禁。著该督抚等详查确访。除向例禁止出洋船只。饬令沿海口隘严查禁止。仍令由内河行走外。所有贩往北省茶船。及不在出洋例禁商贩货船。一体实力稽查。于出口时验明照例纳税放行。仍严禁夹带违禁等物。毋许偷漏。并著该督抚及织造等严查胥役。如有假借巡查各色。留难商船。滋事纷扰者。即严行惩治。以安行旅。　　

○以故哈萨克公库库岱子阿济、袭爵。　　

○给安徽天长县被水灾民一月口粮。　　

○是日。驻跸白涧行宫。　　

○癸未。上诣皇太后行宫问安。恭送皇太后还绮春园。　　

○谕内阁、本日据已革御史捐员外郎衔蒋诗、呈进畿辅水利志一百卷。著发交蒋攸铦详细阅看。如有可采择之处。据实具奏。　　

○旌表守正捐躯甘肃静宁州民赵希柱妻杨氏。　　

○除陕西咸阳县被水冲坍民田九顷五十一亩有奇额赋。　　

○是日。驻跸烟郊行宫。　　

○甲申。孝昭仁皇后忌辰。遣官祭景陵。　　

○上幸南苑。诣元灵宫。永慕寺。行礼。　　

○旌表守正捐躯河南卢氏县民郭恕女鳌姐。　　

○是日。驻跸旧衙门行宫。　　

○乙酉。上行围。　　

○诣关帝庙拈香。　　

○谕内阁、青海蒙古年班扎萨克遇有事故。例准本旗协理台吉代替。乃玛吉格策楞、因患病未愈。辄敢私令别旗章京顶替。旺扎尔多尔济车布腾、又复包揽代往。致有贻误。均属不合。扎萨克台吉玛吉格策楞、旺扎尔多尔济车布腾、俱著交理藩院议处。　　
</div>
    <div class="pagination">
<a href="清实录道光朝实录_page153.html">上一页</a><span>...</span><a href="清实录道光朝实录_page149.html">149</a><a href="清实录道光朝实录_page150.html">150</a><a href="清实录道光朝实录_page151.html">151</a><a href="清实录道光朝实录_page152.html">152</a><a href="清实录道光朝实录_page153.html">153</a><span class="current-page">154</span><a href="清实录道光朝实录_page155.html">155</a><a href="清实录道光朝实录_page156.html">156</a><a href="清实录道光朝实录_page157.html">157</a><a href="清实录道光朝实录_page158.html">158</a><a href="清实录道光朝实录_page159.html">159</a><span>...</span><a href="清实录道光朝实录_page155.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
