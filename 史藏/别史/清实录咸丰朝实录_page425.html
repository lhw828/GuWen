<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 425 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 425 页/共 502 页</h1>
    <div class="content">
○以湖南官军剿歼广西窜匪、并捦斩贼渠。赏同知魏喻义、花翎。副将陈品南父母封典。余升擢有差。　　

○以湖南官军援剿广东贼匪出力。予道员王文瑞父母封典。张运兰等、奖叙。予阵亡参将彭声发、祭葬世职。如副将例。　　

○以接仗失利。湖南永州营守备向东昇、革职逮问。　　

○以湖南桂阳、兴甯、宜章、江华、永明、等县城被匪窜陷。革知县董继芳、彭嗣昌、吴清鹓、林周培、唐淳灿、参将常明、钟万升职。均逮问。参将彭定太、革职留营效力。　　

○上以冬至、祀天于圜丘。自是日始。斋戒三日。　　

○壬辰。谕内阁、御史高延祜奏、丁忧人员署理地方、与例不符等语。各省丁忧人员。例应回籍守制。原不准其署理地方。前据恒福奏请、以丁忧奏留差委之候补知县恩泰、署理临榆县员缺。系因山海关防务紧要。人地实在相需。是以降旨允准。以后各省不得援以为例。　　

○谕军机大臣等、玉明等奏、奉天盗风日炽、请饬热河派员合拏等语。据称奉天省西北一隅。时有结夥盗贼。出没无常。皆因西北清河、松岭子、黎树沟等、边门外地方。均系热河属界。一经派员往拏。匪党闻风出边。星散藏匿。本省委员。难于越境访缉。请饬热河派委妥员。合力兜截。自系为慎重捕务起见。奉天与热河交界地方。向为盗贼渊薮。若非两处兜截。必致此拏彼窜。著常清、拣派妥员。带领兵役人等、会同该地方官、与奉天各员。合力缉拏。以期净绝根株。毋稍疏懈。将此谕令知之。　　

○军机大臣等奏、宗室、觉罗、养赡银两。未经分别年岁。请旨遵行。得旨。仍照原拟。不必分别年岁。　　

○山西巡抚英桂、奏报拨解湖北饷银一万二千两。业已启程。得旨。虽未能按月如数解齐。亦须源源接济。以重军饷。　　

○蠲缓山西萨拉齐、清水河、二厅被水被雹地亩新旧额赋有差。　　

○癸巳。上诣皇穹宇行礼。　　

○诣关帝庙拈香。　　

○谕军机大臣等、据劳崇光奏、密探夷情、请饬令天津、山东、妥为防范等语。夷人之必来报复。及轮船之外、兼用马队。或由北塘登陆、窥伺炮台后路。均在意计之中。节经谕令僧格林沁、亟筹防范。其如何布置情形。尚未据该大臣覆奏。兹据劳崇光探闻、＜口英＞夷调兵万余。驾驶火轮船。于明年正二月。由粤赴津。水陆并进。并调有黑夷马队一千名。浅水火轮船名根钵者五十只。其意似将以大队轮船。在大沽牵掣我军。而潜用浅水船装载陆兵至北塘。乘虚登陆。此等诡谲伎俩。自应加意防维。开春如果夷船驶至。不遵理谕。恃强登陆。如劳崇光所奏情形。该大臣应如何设法抵御。著与恒福会同筹画。与北塘布置事宜。一并迅速具奏。劳崇光奏片、著钞给阅看。将此密谕知之。　　

○又谕、劳崇光奏、探闻＜口英＞夷欲图报复、约于明年正二月闲到津、并闻欲分扰登州、请饬一体严防等语。夷人挫败之后。力图报复。原在意中。现据劳崇光探明、＜口英＞夷调集水陆兵丁一万余人。陆续到粤。并有黑夷马队一千名。浅水火轮船五十只。均俟来年正二月闲。到津决战。并拟分兵前往登州滋扰。使我备多力分。难于兼顾。其用计实属诡谲。登州介上海天津之间。且对岸即旅顺口。地方紧要。惟此时若遽议建筑炮台。拨兵防守。过涉张皇。转恐招之前来。不如于陆地暗中设备。较有把握。文煜前经奏称、于十月二十五日、由省启程。前赴登莱青三府、查办事件。著即将登州海口情形。详加履勘。其何处口岸、为该夷所可到。何处陆路紧要、足资扼截。应如何调派官兵。遴委得力将弁管带。择要分布。勤加操练。以资堵御之处。均即妥为筹画驰奏。至劳崇光所称、该夷陆战。全恃火器。有进无退。是其所长。而不能随机应变。胜之之道。当以奇兵蹙之、疑兵误之、等情。著文煜与镇将等、讲求陆地取胜之法。庶可有备无患。不致临事无措。劳崇光奏片、著钞给阅看。将此密谕知之。　　

○改丁忧升授江西按察使张敬修、为署理。命速赴新任。　　

○改铸江苏元和、浙江云和、陕西白水、三县知县印信。从巡抚徐有壬、胡兴仁、曾望颜请也。　　

○以湖北官绅团防出力。赏道员毛鸿宾、同知衔方宗埙、花翎。武生方煜、蓝翎。城守尉长顺、二品顶带。知府启芳等、加衔升叙有差。　　

○以带兵逗遛。降四川游击丁鸣岐、为把总。　　

○予安徽石牌长安等处阵亡守备唐应国、黄万胜等、祭葬世职。　　

○追予广东阵亡在籍郎中宋蔚谦、于花县本籍建立专祠。把总张得兴、祭葬世职。　　

○缓徵两淮富安、安丰、梁垛、东台、河垛、丁溪、草堰、刘庄、新兴、庙湾、伍佑、板浦、临兴、中正、十四场被水灶地新旧额赋有差。　　

○甲午。冬至。祀天于圜丘。遣恭亲王奕恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○停次日朝贺。　　

○谕军机大臣等、德楞额奏、皖豫逆匪偪近东省、请添调兵丁一摺。逆匪北窜。虽因运河蓄水未消。不能径过。欲在利国驿、扎筏抢渡。德楞额疮口未愈。带病扼守韩庄。兵力甚单。仅恃运河一带团练乡勇。以为捍御。该处为东境门户。傥令阑入北路。势必蔓延。山东省现无重兵可调。著瑛棨、关保、即饬黄良楷、由永城管带兵勇二千名。迅速回至山东韩庄等处。随同德楞额防剿。勿稍迟误。将此由六百里谕令知之。　　

○又谕、傅振邦奏、官军连克两圩。贼复纠众紧围濉口营盘。请调马队二千。并请将博崇武等暂革留营各摺片。傅振邦分兵三路。进偪淮北。连克两圩。该贼啸聚夥党。绕西北一带。直趋濉口。并图扑徐城。濉军更番迎击。该匪愈聚愈众。环筑木圩。北面处处贼踪。情形万分危急。自应添调劲旅。以解重围。惟吉林、黑龙江、本已无兵可调。天津夷务未竣。官军亦难抽拨。胜保前调德楞额马队五百名。曾谕令攻克怀远后、仍折回韩庄。现在濉营被围。自应先其所急。著袁甲三即饬令此项马队。赴傅振邦军营。协力攻击。此外如有可拨之军。务即迅速调派。会合兜击。以杜北窜。博崇武、胡元昌、带兵回宿。已降旨暂革留营。著傅振邦严饬该员等、迅赴濉口救援。以赎前愆。傥不知愧奋。即著从严参办。毋稍姑容。将此由六百里各谕令知之。　　

○以江北濉营督队不力。革副将博崇武、参将胡元昌职。留营效力。　　

○乙未。谕内阁、前据刑部具题、湖北民人萧汶秀、殴伤胞叔萧怔礼身死罪名一案。当交军机大臣、悉心核议具奏。兹据彭蕴章等奏称、此案萧汶秀、于伊父萧怔明、棍殴伊胞叔萧怔礼时。趋出夺棍。并将伊叔扶坐。是该犯于期亲尊长。初无干犯之心。后因萧怔礼之子萧汶美、将伊村斥。该犯拾棍吓殴。适伤萧怔礼偏左殒命。是萧汶秀欲殴堂弟。适伤胞叔。即与误伤无异。该署抚胡林翼、拟以斩决。实与情罪未符。况既云适伤。又称有心逞凶。殊属两歧。刑部等衙门具题时。于原题内两歧之处。未经驳斥。亦属疏漏。萧汶秀一犯。著照彭蕴章等所请、改为斩监候。入于明年秋审情实办理。所有该省承审审转各员、并刑部等衙门堂司各官。著一并交部分别议处。　　

○又谕、杭州织造恩麟奏、办运不敷、请援案筹拨一摺。据称本年赶办大运。仅将余存银两发给。不敷之数尚多。请饬拨办理。著浙江巡抚罗遵殿、转饬该运司、不论何款。连实解津贴、共筹足银三万两。照案开销。务于明年三四月内。全行拨解该织造衙门。毋稍迟误。　　

○户部奏报、本月二十九日。稿房失火。延烧大堂各司。请将员外郎舒度等、交部严议。并各堂官、自请交部严议。得旨。舒度等、均著暂行革职。俟讯出有无情弊。再行传质。瑞麟等、未能防范。实属疏忽。著一并交部严加议处。至此案、著归入派审王大臣严审具奏。若仍有抵赖狡猾之处。即行夹讯。　　

○予直隶东明县殉难知县杜胜集、巡检王又＜火阜＞、祭葬世职。以堵御不力。革千总杨三元、把总杨凤仪职。并逮问。　

大清文宗协天翊运执中垂谟懋德振武圣孝渊恭端仁宽敏显皇帝实录卷之三百二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。十二月。丙申朔。谕内阁、恽光宸奏、知县饰词冒功、请旨惩办一摺。江西前署长甯县拣发知县仲鹍、于贼匪窜扰安远时。并未前往援应。乃辄敢以带勇救援、打仗数十次、杀贼一千余名、力解城围等词具详。经该抚查明并无其事。实属饰词冒功。胆玩已极。仲鹍、著即行革职。以示惩儆。　　

○又谕、恽光宸奏、请将捏报军功之代理。知县革职等语。本年六月间。贼由景德镇窜出。代理德兴县知县补用县丞陈庆兰、捏报系由该员督勇、协助官军截杀。贼始不敢窜扑该县等情。兹据查明、逆匪实系由景德镇、径窜浮梁。并无图窜德兴县、经官军截回之事。陈庆兰捏报冒功。胆玩已极。著即革职。以示惩儆。　　

○又谕、蒋霨远奏、贼匪阑入湄潭县城、请将援剿不力之提督严议一摺。贵州思南一带匪徒。窜入湄潭县境。经提督蒋玉龙、驰往援剿。与署知县廖遇春、分劄要隘。协力堵截。杀贼百余名。十月二十一日。贼复纠集大股。直扑县城。蒋玉龙于山王庙、尖山坪等处接仗。廖遇春、亦带练接应。各毙贼数十名。另股悍匪数千。田松烟铺抄至。官兵众寡不敌。以致县城失守。提督蒋玉龙、援剿不力。咎有应得。惟究由饷缺兵单所致。蒋玉龙、著改为交部议处。其廖遇春、及在城文武下落。著该抚查明。分别办理。　　

○又谕、成凯奏、兵米久未关领、请饬速筹接齐一摺。绥远城驻防满洲营八旗官兵。应领归绥二厅、军需仓谷接济米石。自上年八月起至今。共积欠米三万一千二百余石之多。自应速筹接济。著英桂赶紧设法动款筹买。迅速解往。以济兵食。　　

○谕军机大臣等、寄谕署四川总督曾望颜、有人奏、四川叙州、被围日久。请饬迅派精兵赴援、并将庸懦不职之知县查办一摺。据称叙州为水陆交通之区。孤城久困。恐有疏虞。官军见贼即逃。俱无斗志。宜宾县知县汪觐光、平时不洽舆情。临事毫无准备。被贼长驱直入。夺踞要隘。该县在署饮酒。形同聋聩。请饬查办等语。川兵疲玩已久。毫不足恃。已据曾望颜、奏调陕甘精兵前往。著即迅速催提。仍饬皂升等、就现有兵勇。实力攻剿。立解城围。毋得迁延干咎。并查明汪觐光、庸懦各情。严参惩办。不得以叙州未失。辄称保守有功。量从末减。至署守备余振海、把总安定国、见贼先逃。以致署总兵马天贵阵亡。前已降旨。交该署督查明、如系临阵溃逃。即行正法。著仍遵前旨。确切查办。原摺著钞给阅看。将此谕令知之。　　

○又谕、前因粤西逆匪、图由黔省窥蜀。恐田兴恕一军。不足以资扼截。谕令骆秉章等、酌留萧启江、在粤追剿。毋任贼踪他窜。本日据蒋霨远奏、探闻首逆石达开。现已窜入庆远。裹胁不下十余万。自罗城至藩墨渡、连营二百余里。十月二十六日。分股由六合墟渡河、窜踞德胜。偪近南丹。意欲由黔入蜀。请饬田兴恕、速行回黔。由都匀一带迎剿等语。田兴恕一军。前据骆秉章奏明。俟探明黔中消息。再行前进。现在贼匪欲由黔入川。独山、荔波、均形危急。谅骆秉章已令进兵。惟贼氛业已偪近。著饬该副将、星驰前往。毋稍延缓。至该逆人数众多。自应厚集兵力。以资围剿。萧启江一军。前因曹澍钟奏称、因楚中檄调。急欲回军。曾降旨仍令暂留粤西。昨据曾国藩奏称、并未调回湖北。所有萧启江兵勇。仍著骆秉章、接济兵饷。由曹澍钟饬赴庆远一带。追剿石逆。毋令蔓延川省。以保完善之区。刘长佑所带兵勇。如粤西军务渐定。亦著与萧启江同往。以助兵力。将此由六百里各谕令知之。　　

○又谕、蒋霨远奏、请饬催四川等省拨饷一摺。据称贵州贼匪鸱张。势甚危急。兵勇因欠饷日多。皆无斗志。而粤匪石达开、欲图假道黔境。窥伺川疆。防堵尤形紧迫。通盘筹计。非数十万重饷。断难济急。请饬催四川、湖南、陕西、山西、山东、各督抚。将欠解黔饷。迅即筹拨。以资接济。自系实在情形。黔省与川楚。唇齿相依。黔匪一日不靖。即川楚一日不安。若听其饷匮兵饥。防剿何能得力。日久将不可复问。著曾望颜、骆秉章、文煜、英桂、谭廷襄、于欠解该省饷项。无论何款。迅即筹拨解往。俾资协济。毋任缺乏。将此由六百里各谕令知之。　　

○江西巡抚恽光宸、奏请己未恩科并补行乙卯。正科武闱乡试、展缓举行。从之。　　

○以浙江续捐军饷。再永广乡试中额一名。　　

○予江西殉难县丞蔡福田、从九品叶瑜、祭葬世职。廪贡生林冈凤、赏恤如例。　　

○丁酉。谕军机大臣等、僧格林沁、恒福奏、遵筹海防布置事宜。绘图呈览。并遵保山海关统兵大员各等语。用兵之道。不宜稍涉游移。僧格林沁等、以夷情愿和则应在沪。欲战则必来津。大沽海口。仍以鸡心滩为界。傥夷船驶入。毁我防具。自应开炮轰击。使官兵有所适从。不致懈怠。其或在外游驶。即派员迎至北塘。告以彼处有人看待。看其如何情形。再行驰奏。随机应变。均甚妥协。其北塘陆路。暗伏地雷。不使占踞炮台。并有马队可以截击。又挑穵环濠。布置事宜。亦属周密。所请调察哈尔马一千匹。本日已谕令庆昀、速行照数挑选。于明年二月内。解抵防所。所需调健锐等营、京兵二千名。亦已谕令各该营、挑选候调。惟京营津二百余百。必令一日夜赶到。恐人马疲乏。仍须先期数日奏调方妥。至此项京兵。宜选精锐者列为前敌。其次方令防守城濠。而所筑环濠。据称约三十五里。仍应拣选练勇之中可恃者、协助兵丁。以资守御。山海关地方紧要。自应谋勇兼优之员。方足以资捍卫。所保奕山、赛尚阿。俱未惬朕意。仍著该大臣、再行酌保。候旨派往。僧格林沁办理夷务。竭尽心力。卓著战功。勤劳在外。瞬阅一年。朕心嘉悦之余。尤深廑系。此时防务稍松。著该大臣于本月中旬。即行来京陛见。以慰朕念。并可面授机宜。俟来春再行赴津。该大臣来京之前。须将一切防务。交明乐善、西淩阿、暂行管理。恒福、驻劄大沽。呼应较灵。并著暂缓回省。与乐善等妥为防守。至该大臣等另片奏称、津沽布置情形。无妨令何桂清、劳崇光等、告知该夷。令来决战等语。虽为先声夺人起见。然办理军务。惟当自筹善策。不必夸示敌人。转似激之使来。所奏著毋庸议。将此密谕知之。　　

○挑八旗两翼健锐营官兵各五百名。外火器营官兵四百名。内火器营巡捕营圆明园八旗营官兵各二百名。备天津防所调用。　　

○调察哈尔马一千匹。赴天津防所备用。　　

○戊戌。命于大高殿设坛祈雪。上亲诣行礼。　　

○遣惠亲王绵愉、诣时应宫。恭亲王奕诣宣仁庙。惇郡王奕誴、诣凝和庙。醇郡王奕譞、诣昭显庙。钟郡王奕詥、诣关帝庙拈香。　　
</div>
    <div class="pagination">
<a href="清实录咸丰朝实录_page424.html">上一页</a><span>...</span><a href="清实录咸丰朝实录_page420.html">420</a><a href="清实录咸丰朝实录_page421.html">421</a><a href="清实录咸丰朝实录_page422.html">422</a><a href="清实录咸丰朝实录_page423.html">423</a><a href="清实录咸丰朝实录_page424.html">424</a><span class="current-page">425</span><a href="清实录咸丰朝实录_page426.html">426</a><a href="清实录咸丰朝实录_page427.html">427</a><a href="清实录咸丰朝实录_page428.html">428</a><a href="清实录咸丰朝实录_page429.html">429</a><a href="清实录咸丰朝实录_page430.html">430</a><span>...</span><a href="清实录咸丰朝实录_page426.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
