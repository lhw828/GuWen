<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 99 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 99 页/共 127 页</h1>
    <div class="content">　　明武宗毅皇帝实录卷之一百四十三
　　正德十一年十一月戊寅朔钦天监进正德十二年大统历  上御奉天殿受之赐文武群臣颁行天下
　　○己卯升宁国府知府杨凤为狭西按察司副使
　　○荫故兵部尚书项忠孙铠刑部右侍郎杨茂元子羙弁俱为国子生
○刑科给事中徐之鸾言迩者都民争言京师西角头新设花酒店房或云车驾将幸其问或云朝廷实收其利臣以为  陛下为天地民物之主四海之有孰非其富乃至竞锥刀之利于娼优之馆乎请亟罢之不报  万全都司天鼓鸣
　○庚辰准荫国初弘文馆大学士罗复仁曾孙兴为国子生复仁吉水县人洪武初为弘文馆大学士至是兴累奏乞恩荫吏部议复仁事在国初文卷已无可考况有定例弘治十年以前病故者不许滥及兴奏不宜许诏特予焉
　　○辛巳升山东布政司左参政
　　○壬午  恭让章皇后忌辰遣内官祭  陵寝
　　○湖广贼贺璋罗大洪等平初璋等聚众肆劫嘉鱼知县陆槐招之来几复叛义官方宸诱璋至其家格杀之其党拥众拒敌宸遇害后贼党皆就擒大洪亦为蒲圻知县张佩所获事闻诏太监杜甫都御史秦金总兵官杨英各赐敕嘉奖仍各赏银二十两彩币四表里巡按御史及守巡官半之槐佩及诸有功者量加赏劳宸杀贼功多死事无后特赠府检校立石表其墓而赐之祭
　　○升松江府同知侯自明为四川按察司佥事
　　○巡抚湖广都御史秦金奏安陆卫右所官军先年调襄阳护卫前项运船未有所处乞将安陆卫轮戍靖州旗军二百三十六名掣回本卫讫免其上班并将奉例改编新军数内摘拨以足二百二十五名之数照例支料修船分拨委官管运其靖州缺班仍于武沔安福等卫通融拨补户部覆奏从之
　　○癸未裁革重庆府捕盗通判一员从抚按请也
　　○初广东海洋贼数百人屡入广海卫城劫掠无敢捕之者间捕得送官指挥赵莹朱椿輙纵之至是巡按者寘莹等于法且劾守巡参政张恩副使汪鋐兵备佥事程文隐匿贼情及都指挥欧儒布政使方良节按察使汪获麟不能举察俱当究治诏宥之仍停俸有差获麟以迁任免
　　○广东廉州府地震有声
　　○甲申以灾伤免湖广武昌汉阳襄阳常德德安荆州黄州岳州八府沔阳安陆二州山西太原平阳二府泽潞二州属县税粮有差
　　○先是山东都指挥佥事狄公唐与都指挥高岱为流贼所败俱谪戍岱寻以斩获功止降二级至是公唐援岱例奏辩亦降级为指挥使
　　○乙酉升福建车转运盐使司运使黄衷为广东布政司右参政
　　○巡抚湖广都御史秦金奏言湖广地方大水加以征苗用兵钱粮缺乏乞请淮盐十万引并借该角□羊户部备边事例银二万四千四百余两以济目前之急及停徵被灾州县钱粮查复各王府奏讨山场湖荡税课局河泊所诸项课税仍拟还官以备郡王以下禄米其湖广省城各处盐商凑集仍炤先年旧规俱赴武昌府挂号每舡纳银二两或三两入官贮库按季类角□羊布政司以备不虞支用户部议覆从之
　　○升户部郎中黄阅古为福建都转运盐使司运使
　　○戊子升福建按察司佥事蔡天祐为山东布政司左参议
　　○赏宁夏宣家沙窝等地方获功官军银布有差
　　○己丑赏左都督朱宁工部尚书李燧银二十两纻丝二表里侍郎俞琳刘永银十两纻丝一表里郎中赵经主事孔凤千户沈麟皆织金纻丝衣一袭及所副该吏旗校匠役等四十一员名升赉有差以修理象房毕工也一役之微而恩赏之滥如此
　　○宁府护卫指挥使王麒纵其下收买私盐于长芦为侍郎蓝章所劾下巡按御史逮问至是宁王宸濠为请诏释之
　　○辛卯升光禄寺少卿张玠为太仆寺少卿大理寺右寺正潘鉴为福建按察司佥事
　　○狭西肃州卫地震
　　○壬辰六科都给事中叶相等言迩来月不数朝朝或入夜今冬至正旦令节在迩天下诸司官朝觐及宗藩四夷皆入贺朝廷举动四方仪法不可不慎伏愿夙兴视朝以示法天下十三道御史屠侨等亦言  陛下莅政十有一年免朝日多视朝日少诸司百辟惟知有左顺门之趋候而已伏望罢顺门之传旨复奏事之旧规俱不报
　　○癸巳荫南京都察院右副都御史赵鉴子岳为国子生
　　○昏刻月犯井宿西扇北第一星
　　○以山西布政司银六万两给大同军饷
　　○甲午升兵部郎中杨钦为光禄寺少卿
　　○夜月犯天樽西第一星
　　○丙申  冬至节遣驸马都尉马诚崔元林岳分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○冬至节  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼
　　○文武官命妇朝贺  太皇太后  皇太后于宫中
　　○免群臣宴赐以节钱钞
　　○尚膳监言供御磁器不足乞差本监官一员往饶州提督烧造工部言江西兵荒相继而饶州逼近姚源伤困尤甚若差官必多带无名人等供费不訾民何以堪乞止命镇巡官督该府以不足之数如式烧造进用为便不从
　　○先是凤阳奉侍  皇陵太监郭旺监丞秦宗往白塔寿春等王坟所怒中卫指挥霍璋不迎令家奴殴之遂死事闻命刑部郎中萧海往会巡抚等官勘问海等还奏  皇陵内臣与该卫素无统属即坐以威力主使律但其事若因公恐失之重若拟因公罪则璋实死非命恐失于轻宜令三法司并科道官会议定罪于是刑科都给事中王爌等劾海奉命为勘官不能依律直断乃展转迁就持两可之说实为旺等开幸免之路以脱己祸非忠朝廷者事下都察院议请再勘讯并逮旺宗得旨事已明不必再勘宗当重治姑从轻降二级旺革管事俱令看守皇城
　　○庚子司礼太监赖义传旨给事中吕经潘埙升一级补外时经为吏科都给事中埙为兵科都给事中吏部请循旧例以年劳推升不许乃授经为蒲州同知埙开州同知
　　○壬寅升山西按察司佥事刘泽为本司副使
　　○癸卯鲁府诸郡王多不睦世孙健杙惩祖怠纵凡事过为裁损诸郡王尤怨之于是有诈为安丘东阿阳信等王移文于巡抚者其辞云馆陶郯城新蔡宜城等王以禄米不给久怀怨望世孙健杙违例造妃坟于钜梁山离府城三百余里将潜结矿贼与馆陶等王共谋作乱盖其事皆虚而印信亦伪镇巡官知其相倾害也以状闻下都察院议以为事涉诡秘不必深究宜敕世孙健杙并镇巡等官会集诸王谕以礼法俾尚和睦仍毁其伪书补给禄米坟地果太远宜勘明改葬诏从其议
　　○夜月掩犯氐宿东南星
　　○甲辰荫户部尚书石玠侄练故南京工部尚书张宪子珩俱为国子生
　　○乙巳十三道御史王金等奏迩者内批升调吏科都给事中吕经兵科都给事中潘埙于外臣等切观今日用舍违宜爵赏太滥贪污窃位奔竞肆行尚书以传奉而骤得卿相以乞怜而苟安铨曹之失职甚矣功次冒滥边备废弛党逆者得以袭官失机者得以幸免推举悉由乎风旨是非不恤乎人言本兵之废坠极矣经坟给事吏兵二科其所以参驳论列与公卿大臣争可否者将各举其职以忠于  陛下  陛下不察乃堕小人之计阳与而阴夺之臣等恐天下之人将以此而规朝廷之好尚软熟同风廉耻道丧卒有意外之虞谁复发其机而杭摄之乎伏望收回成命将经坟仍复旧职则耳目之司无所尘蔽敢言之气不至摧折矣六科给事中邵锡等亦以为言俱不报时王琼在兵部以埙论事不屈执驳太多深忌之假手内降出之于外遂连及经云
　　○赐都御史马中锡字天禄直隶故城人成化乙未进士授刑科给事中擢云南佥事以忧不赴服阕除陕西寻改提学未几迁副使久之不为大理少卿弘治九年迁右副都御史巡抚宣府寻以病去十八年用荐起辽东巡抚正德九年擢兵部右侍郎寻转左有冒功迁官者中锡抑之忤逆瑾意改南京工部寻勒致仕复拥其在辽东时储粟损腐械送辽东狱责之陪偿遂褫为民瑾诛复起巡抚大同刘七等扰山东迁右都御史往督军务连败贼于河间泊头遂迁左已而贼势转炽中锡请抚之而焚劫如故言官劫其为贼所愚且故城路冲计绥兵以保卢暮乃并惠安伯张伟徵入诏狱凡八越月感疾遂卒年六十有七十一年巡按御史卢追讼其冤谓贼实听招而佥事许承芳忌之密请益兵以疑其心后虽更受中锡约束方至军门而徵入之命下矣朝廷是其言赐祭一坛中锡历官俱有可观而忤瑾得罪尤为时所重招降之谬未必尽如言官所论而刘七辈横行猖獗其可招者或不免于怯云
　　○右佥都御史王云凤卒云凤字应诏山西和顺县人成化甲辰进士授礼部主客司主事迁祠祭司员外郎中副使杨茂元言事获罪上疏救之又奏太监李广恣不法乞正典刑会  郊祀云凤骑而入坛遂得罪谪陕州知州广败乃升陕西提学副使条约甚严再升山东按察使亦以严明称母丧去官逆瑾罗织罚米千余石家遂县罄张彩为吏部言于谨擢云凤国子祭酒司务孙璁者瑾女弟之夫也亦恬瑾势云凤尝与往还璁后为瑾所疎以病免归云凤不知也复郊饯之瑾语人曰孙总何人也士大夫至往饯之云凤祭酒亦可尔邪遂改南京通政寻谢病归复起为右佥都御史巡抚宣府在任仅两踰月凡上数十疏如建储及免调边军皆及之会父丧去官至是卒云凤好奇立异锐于取名然中实靡定为节不忠人多薄之
　　明武宗毅皇帝实录卷之一百四十四
　　正德十一年十二月丁未朔  上视郊祀牲是日车驾暮出比还宫已夜分边军驰骑拥门扈从群臣几不得入有为蹂践者
　　○己酉以冬无雪令顺天府官祈祷
　　○辛亥命锦衣卫署都指挥佥事赵承序练武营坐营管操
　　○癸丑兵部奏定南方征剿蛮寇赏格由对敌擒斩二级搜捕二级升者俱止本身著为例从之
　　○郑府丹阳王见淕薨王简王第十一子母俞氏成化庚子生弘治辛亥册封至是薨辍朝一日赐祭葬如例谥曰靖和
　　○升勇士营坐营管操指挥佥事神周为都指挥同知周先任都督同知充山西副总兵再以失律降级夤缘起用至是复自陈有功兵部覆请  上特加升焉
　　○命魏国公徐俌子天赐为南京锦衣卫指挥佥事从俌乞也
　　○甲寅改南京都察院右副都御史赵鉴为都察院右副都御史清理浙江福建等处盐法
　　○赏西宁马鞍山等处擒斩番贼有功官军人等银绢有差
　　○夺分守辽阳副总兵孙文俸三月分守开原右参将孙棠二月提调都指挥王钦五月以清河并镇北堡失事也
　　○丁巳荫太子太保礼部尚书兼武英殿大学士靳贵子懋仁为国子生以三年考满也
　　○镇守大同总兵官时源既被逮惧罪托疾乞归刑部持之诏以源既有疾听归俟愈日巡抚官奏处
　　○巡按直隶监察御史张士隆奏参将石壐先以失机革任仍假未缴之敕擅畜家兵张大声势其子指挥坚奎并改任大宁都司都指挥张宪等俱大肆豪恶当以法治之都察院覆请得旨玺已致仕勿问并宥坚罪惟逮奎宪等仍以状闻
　　○戊午命左都督刘晖充总兵官署都督佥事传岂充左参将都督命事张椿充右参将同在团营东官厅操练官军待用
　　○己未升工部营缮司郎中赵经为太仆寺少卿仍管营缮司事初内官监太监刘养以经营建有劳为乞升擢仍不妨原务吏部言经屡被论劾宜在所黜  上特从餋言令升一级吏部乃拟授山东右参议职衔不允遂有是命经先知濮州贪声已著及官工部值乾清之役与内外权奸交通窃官帑不下数十万盗尝夜劫其家恣令取之盗出不胜负戴所遗金帛狼籍于路性尤淫多畜姬妾每饮权贵家輙召妓纵狎未几死死之日朱宁令官校以治丧为名□其家暨归独妻子数扶榇得出其囊橐姬妾皆归宁矣
　　○先是有旨修东西两路边关墩台壕堑都御史臧凤东路起山海至居庸李王□赞西路起紫荆至龙泉至是讫工提督军务都御史彭泽请量加赏兵部谓凤王□赞先皆失事仅可赎罪其巡关御史萧鸣凤屠侨及其余有劳者宜如泽言乃赏鸣凤侨各纻丝一表里余令巡抚官量赏之
　　○罢大同游击将军署都指挥卢卿升大同后卫指挥陈钰为署指挥佥事代之
　　○云南楚雄大理二府豪化景东二卫俱地震
　　○庚申湖广容羙宣抚司宣抚田秀爱其幼子世宗将谋逐其兄白俚俾而以世宗袭职白俚俾恨之诱强贼杀其父及世宗事闻下镇巡等官验治凌迟处死土官唐胜富张世英等为白俚俾奏辩当坐诏以夷獠异类难尽绳以法令戒饬之
　　○户部覆巡抚大同都御史王宪议处边储事一大同镇虏等卫地在极边北虏不时侵犯地多抛荒其屯粮草束先年事例厚腴者徵收本色沙薄者石折银三钱草每束折一分军民两便徵收易完所当遵守一土兵抽选宜如例免粮五石若改充正军已食粮者不得优免其节年征进获功已升授官旗等职役者宜令所免粮自正德二年俱全徵留本府补支王府禄米一弘治十四年以来召募抽选军丁宜拣选精壮者留以应役老役残疾者悉从沙汱从之
　　○赏霸州等处擒斩叛贼获功官舍旗军人等银钞并彩叚绢布有差
　　○辛酉  贞惠安和景皇后忌辰遣仪宾杨淳祭  陵寝
　　○改巡抚狭西右副都御史萧翀于南京都察院
　　○清理两淮盐法南京刑部右侍郎兼都察院左佥都御史蓝章乞致仕许之初巡按御史王金劾章耽声乐渎货利纵子通□受贿又为买民间女为妾有旨留用已而两京科道交论之至谓章先任巡抚克军前赏犒之物盗曹雄投沙之赃吏部议令自陈以全体貌会章亦自陈乞令给驿归
　　○壬戌终养监察御史陈茂烈卒巡按福建御史王应鹏奏其清修苦节贫且无后请加恤典以励士风礼部议茂烈孩提之性富贵莫移冰檗之操始终弗□□角羊□殆儒者之高蹈也宜如应鹏奏令有司树坊表宅赐以名额或附入乡贤祠岁时修祀仍优给其家从之
　　○宣府怀来卫地震
　　○癸亥赏宣府独石军川墩获功旗军人等银布有差
　　○甲子以南宁伯毛良管红盔将军侍卫良初以侍卫调坐营管操至是请兼领许之
　　○丁卯升巡抚大同右副都御史王宪为户部右侍郎兼都察院左佥都御史巡抚狭西
　　○升翰林院编修景晹为国子监司业
　　○宁夏卫地震
　　○戊辰太监张玉请往狭西甘肃等处买办进贡诸物既得旨兵部奏狭西地方屡经虏患公私困乏乞留玉勿遣进贡诸物宜令镇巡官酌量措办角□羊京不听
　　○升翰林院编修崔铣为本院侍读以九年秩满也
　　○吏科等科右给事中邵锡等言迩者工部郎中赵经升太仆寺少卿降级指挥神周升都指挥同知物论太骇经贪淫无厌已屡被论劾周才非御侮尝失误军机不加黜罚复骤升用窃恐奸佞之徒妄求非分复援此例蹑踵而至请亟罢黜以塞小人奔竞之路十三道御史王相等亦劾之俱不报
　　○己巳以河间府水灾命发德州水次仓粟米一万五千石长芦盐价二千六百两顺德广平大名三府及本府所属州县仓库钱粮以赈之从户部议也
　　○户部左侍郎杨潭奏运道自土桥至朝阳门凡四十五里宜用石铺砌以便转输给事中石天柱等言运道之坏但可随时修补而已用石之说劳费不赀况今宫寝未成此非所急而潭以为请妄矣遂止
　　○庚午升兵科左给事中黄钟户科左给事中汪玄锡俱为都给事中钟吏科玄锡兵科兵科右给事中朱鸣阳户科右给事中陈沾礼科给事中王江刑科右给事中王良佐俱为左给事中鸣夏吏科沾礼科江刑科良佐工科
　　○云南景东卫地数震
　　○辛未太监温祥传旨升都指挥同知神周为后府都督同知指挥詹冕为都指挥佥事
　　○云南大理府雷震
　　○壬申升巡抚宁夏右副都御史边宪为南京刑部右侍郎大理寺左少卿胡王□赞为都察院右佥都御史巡抚大同
　　○鲁王阳铸忿兖州知府童旭屡禁治其私人遂诬奏旭不法事旭亦奏辩诏遣刑部郎中盛茂锦衣卫副千户蓝章会山东镇巡官勘问既而茂以后期为华所奏被逮乃遣官校执旭下镇抚司鞫之至是镇抚司以旭辞不承服请仍械送山东镇巡官覆勘得旨旭奏辩明且干王府人众姑存大体皆已之仍赐书戒饬鲁王旭改别府
　　○癸酉兵部覆整饬武备侍郎赵璜奏河间府所属沧州盐山兴济南皮静海诸县灾伤请发本府贮库银二千一百余两赈之仍暂免今年应拨寄养马三千匹停征备用马一千五百匹及查拖欠倒失马匹之不能追陪者具奏定夺报可
　　○乙亥周府崇善王安氵□宫薨王惠王第六子母王氏成化辛卯生初封镇国将军弘治己酉袭封崇善王至是薨辍朝一日赐祭葬如例谥曰恭顺
　　○升锦衣卫指挥佥事潘昇为广东都司署都指挥佥事佥书管事昇太监忠之侄朱宁逼其献宅尽有其赀因令陈乞得升外虽酬之实逐之也
　　○以灾伤免直隶凤阳淮安扬州三府徐州所属州县及凤阳等卫洪塘颍上等所狭西庄浪西宁二卫税粮有差
　　○命左都督刘晖辽东选精兵三千一百三十三人以参将一人统之榆林游击将军杭雄充参将选补所部军如辽东之数各团操听调
　　○以岁暮祫祭遣定国公徐光祚驸马都尉游泰告  太庙及  懿祖皇帝  熙祖皇帝祧庙
　　○丙子祫祭  太庙
　　○以明日正旦节遣驸马都尉马诚崔元林岳分祭  长陵  献陵  景陵  裕陵  茂陵  泰陵
　　○遣仪宾周钺祭  恭仁康定景皇帝
　　○遣内官祭  恭让章皇后陵寝
</div>
    <div class="pagination">
<a href="明实录武宗实录_page98.html">上一页</a><span>...</span><a href="明实录武宗实录_page94.html">94</a><a href="明实录武宗实录_page95.html">95</a><a href="明实录武宗实录_page96.html">96</a><a href="明实录武宗实录_page97.html">97</a><a href="明实录武宗实录_page98.html">98</a><span class="current-page">99</span><a href="明实录武宗实录_page100.html">100</a><a href="明实录武宗实录_page101.html">101</a><a href="明实录武宗实录_page102.html">102</a><a href="明实录武宗实录_page103.html">103</a><a href="明实录武宗实录_page104.html">104</a><span>...</span><a href="明实录武宗实录_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
