<!DOCTYPE html>
<html>
<head>
    <meta charset="UTF-8">
    <title>国朝献征录 - 第 120 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 120 页/共 245 页</h1>
    <div class="content">　　黄汝亨 
　　余于古人中每慕汲长孺寇莱公赵清献包孝肃一辈人我明如海忠介庞中丞庶几匹之而今乃得吾年友二固王子王子性忠鲠赤心铁面自征拜留都侍御史其夜之所思昼之所无念不以除殃席善锄奸匡正安社稷保生灵汲汲论绣斧所指有埋轮破柱敛手避骢之风裁而值此荐绅比肩共戴之朝至于水火其形玄黄其血士大夫弱者噤口庸者歧足巧者如黄悍者如鸷贤者仰屋浩叹如飘风疾雨之至而王子独立敢言率先众正一无所回顾南中清议所出盈庭之讼视轻重王子一出人人不降色输心奉九鼎者今其疏稿若干章具在也素所蓄积毕之靖献而经术世务洞然胷中足以称志展笔读其辞披沥心血百折九回若惟恐其言之不畅事之罔济者不知者嫌其过于愤激而其中则无而岂惟爵禄不入于心即一切非誉祸福置之度外古所称凖绳之官直方其道者巳识者谓王子浩气岳立天必长永其年以砥柱中朝益树鸿巨之业奈何令此人死也王子在南中妇人小予皆呼之阎罗士君子称之龙图老子其殁也悲痛叹息之声自负贩而冠葢如出一口殁之前一日犹据座批案皆地方要切事既殁吾辈入哭于时寒风腊雪犹以敝焦纱帷所覆布被陈絮而巳槖中如洗至无以棺敛同官周汪诸公检其赎锾余饷则巳先期悉括其数下郡县令买谷贮庾备赈济以报嗟乎王子介至此乎如此而有言岂肯尸位眊笔含垢扬清又岂区区以小忠小廉买名声于朝而尽言以翘人过者同日语哉呜呼王子殆以汲寇赵包诸公之直节而摅贾生苏明允之文采所谓千载上人凛凛犹有生气者王子不死矣王子两令有德政所作诗英辞劲骨词人所不及汇在别集不具论云 

　　焦太史编辑国朝献征录卷之六十六终 

　　●焦太史编辑国朝献征录卷之六十七 

　　通政司 
　　南京通政司 

　　◆通政司 

　　掌司事尚书 
　　掌司事侍郎 
　　通政使 
　　左右通政 
　　左右参议 

　　○掌司事尚书 

　　太子少保礼部尚书张文质传（实录） 
　　掌通政司事工部尚书赠太子少保郑公绅神道碑（孙升） 

　　△太子少保礼部尚书张文质传（实录） 

　　实录 
　　太子少保礼部尚书张文质字允中直隶昌黎县人正统七年举进士授工科给事中景泰中升都给事中以音吐鸿鬯选通政司右参议天顺初进左通政复进通政使成化中加兵部左侍郎工部尚书俱仍掌通政司事既而加太子少保改礼部尚书管部事岁余以母丧去服除仍以礼部尚书掌通政司事后言官所劾致仕弘治五年四月卒赐祭葬如例文质人重厚有容居家以孝称历官四十余年无过举其子忱亦举进士兵部郎中 

　　△掌通政司事工部尚书赠太子少保郑公绅神道碑（孙升） 

　　孙升 
　　工部尚书致仕郑公卒子锦衣卫指挥佥事珑以闻诏赠太子少保赐祭葬公讳绅字公佩别号敬庵其先保安州望族高祖思明徙保定府之涞水县思明生秀秀生友以从兄征进都匀东苗西堡有功授锦衣百户世袭遂定居都城友生表以从征大同有功晋副千户累指挥佥事赠百户君如其官两世近臣又皆菜单见而都城之郑渐着公指挥君长子当承荫乃顾雅嗜文墨年十余受书不释手指挥君侍朝蚤起公必先焉归入户辄闻读书声定省唯时色词以恭指挥君暨毋胡相顾喜曰世称读书人明理道习孝敬吾儿信然大吾门必此儿也令就学于司徒李公李公大奇之一时同学多士鲜或之先焉名起都城籍甚举正德丁卯顺天乡试甲戌进士乙亥授户部主事己卯父指挥君卒侍疾执丧务竭其情既葬庐于墓侧百日以母命归处中门外不入私□不与宴会者三年辛巳补户部晋员外郎寻迁鸿胪寺右少卿癸未左少卿丙戌乡戊子居母丧庚寅起任通政司右通政癸巳左通政丙申通政使是岁□宗庙工完赠祖若父如公官祖母母皆淑人己亥扈从南狩赐衣带银瓢三事巳晋工部右侍郎以慈庆慈宁二宫工及城垣皷楼京仓诸工数赐金币庚子以皇穹宇工加俸二级及金币之赐巳晋尚书掌通政司事俸食一品甲辰考绩赠祖若父如公官祖母母皆夫人公自入官三纪凡九迁不出都城门而累绩近列晋位上卿恩每逮其先人时子珑由荫阶典禁狱累晋今官孙崇孝以公荫补太学生且向用郑氏数世武文迭兴语都城华阀咸推毂郑氏公曰吾其止足时矣遂上疏乞老得俞旨是岁乙巳公既赐休甚适乃故都城居也朝大夫旧游及诸后进知公名数就公访政理舆马相属公一切谢避之乃于都城之南里许筑居号南池书院引泉种树鼓棹中流城隅而江湖若也就访者又至乃又去都城数十里于西山得冷泉之胜筑居号北泉书院偕朋旧子姓数辈以往间来南池复往钓鲜茹美探幽寻乐悠悠乎浴沂风雩之怀而香山洛社之俦矣公之诗曰世多君子扶皇极天放闲人养太和都城人诵焉公事父母孝事仲父如所生仲父持家政有干济劳公念之文勒石墓所示不忘与诸从兄弟约曰□尔我视也毋有余不足论也吾党今则七人矣其先一身耳愿世世同堂合食毋改于今日约定俸入不问所费久之食指以千计势不得终合公乃悉捐先世遗业让诸兄曰弟吾固食公家人也乌用此诸兄弟感泣弟纹幼公教之学后以乡进士仕至济南府同知故所师事李公寝疾独招公受遗嘱如子公治后事如所生同学友病疫且死不能语执公手授之千金竟不语乃后公卜居定业安处其妻子子长以所余金还焉居官门无私谒而公亦未尝干人以私涞水迩都城邑侯有夫役之馈者公曰吾家世邑人也乃今讵可私役邑人谢之居身不喜无益之劳所在正襟屏息坐竟日因以敬名庵卒之前数日手书遗亲戚朋旧备道情故曰吾其长别矣呜呼□哉公宦箧凉薄无厚遗乃后卜筑两地乐隐十余年供具不乏则今指挥君竭情善承之也余闻之都城人又闻之先伯兄伯兄与今指挥君同官锦衣同试武科称莫逆交乃语曰水积泽深善积福臻若公者行善终身承先启后以称于世曰德门宜矣公卒嘉靖己未六月十七日距生成化己亥十一月十日享年八十有一 

　　○掌司事侍郎 

　　李孜省传（实录） 
　　掌通政司事工部右侍郎谢宇传（实录） 
　　掌通政司事礼部右侍郎沈禄传（实录） 

　　△李孜省传（实录） 

　　实录 
　　孜省江西南昌人初吏待选京师成化丁酉因太监钱义何兴以祈祷术见先帝试之验传授太常寺丞言官劾之改上林苑监丞未几传升通政使司右通政赐金冠法剑各一图书印三文曰忠贞和直曰妙悟通玄有所奏请用以封进孜省又采取符箓诸书以献宠信日隆八年间官至礼部左侍郎掌通政司事恃恩骄恣有忤巳者必害之工部主事张吉兵部员外郎彭纲劾之皆被谪孜省益自肆遂并吏部尚书尹旻及其子编修龙所与往来太仆少卿张燧给事中袁升工部侍郎谈伦主事王范翰林侍讲学士焦芳修撰曾彦编修王勑司经局洗马罗璟礼部郎中刘绅员外郎杨棨吏部郎中郑宏兵部郎中邹袭等并以次谪降士大夫皆畏之亦有阴附以媒进者于是致仕副都御史刘敷右都御史礼部郎中黄景左通政南京礼部侍郎尹直兵部左侍郎工部尚书李谷吏部尚书通政使边镛佥都御史李和南京户部左侍郎其同僚通政司参议元守直张璞陈琬俱进品秩又采取时论所推若学士杨守陈少詹事刘徤都御史李敏侍郎李嗣大理寺□张锦冯贯及吏部侍郎徐溥学士倪岳南京国子监祭酒刘宣通政黄孔昭左都御史余子俊等皆密封推荐缙绅之进退多出其口人亦无敢言者矣孜省巳戍边卫遇赦当还太监蒋琮言孜省罪大不当赦复械系至京下锦衣卫狱孜省不胜考持至是死 

　　△掌通政司事工部右侍郎谢宇传（实录） 

　　实录 
　　掌通政司事工部右侍郎谢宇字伯宽湖广耒阳人景泰初命入文华门与内侍同学国子监生授中书舍人历升礼部员外郎太常寺少卿并本寺卿兼司经局正字于内阁制勑房书办前后几四十年　上登极以东宫侍从恩升工部右侍郎掌通政司事秩满升俸二品弘治六年闰五月卒赐祭葬如例宇善楷书亦工绘事性警敏善得人意指享有荣禄以终其身子汝赐举进士 

　　△掌通政司事礼部右侍郎沈禄传（实录） 

　　实录 
　　掌通政司事礼部右侍郎沈禄字汝学顺天府宛平县人由举人授通政司经历禄妻今　昭圣慈寿皇太后之姑弘治改元　皇太后正位中宫禄遂超迁本司右参议俄转左甲寅进右通政戊午进通政使壬戌改礼部右侍郎仍掌司事正德元年十二月卒于官赐祭葬赠礼部尚书禄以恩泽致位九卿遭逢之异近世所无有然其人笃于友爱少失怙其兄浙江佥事举教之有成后举致政家居禄事之甚恭抚遗孤曲尽恩义人以是多之 

　　○通政使 

　　通政司通政使贺银传（实录） 
　　太子少保通政使司通政使咸宁李公锡行状（杨鼎） 
　　通议大夫通政使司通政使宜石柴公义墓志铭（杨一清） 
　　通政武东杨公载鸣行状（胡直） 
　　通政使汪公宗元传（郡志） 
　　通政使李公际春传（杞县志） 

　　△通政司通政使贺银传（实录） 

　　实录 
　　贺银台州临海人洪武中桃源县学教谕用荐升宛平县知县　上起义靖难银率县僚吏给兵士刍饷永乐二年升通政司右参议九年升工部右侍郎坐事降工部营缮司主事十七年升通政使银素阙廉誉及侍郎坐累籍没其赀甚厚复官遂改行其卒也家具萧然时永乐十八年九月 

　　△太子少保通政使司通政使咸宁李公锡行状（杨鼎） 

　　杨鼎 
　　公讳锡字天禄先世居平阳大父曰克让以公贵赠通议大夫通政使始徙家西安之咸宁父曰荣读书习礼乡里号善人历赠通议大夫通政使母康氏历封太恭人再赠淑人生公于洪武乙丑二月年十五入郡校弟子员永乐戊子岁二十二中陜西解首明年会试礼部中乙榜优等授蒲州学正己亥九载满献绩来朝升行在吏科给事中壬寅丁父忧洪熙改元冬制终转礼科宣德丁未给勑命授征仕郎赠其父给事中封母太孺人辛亥迁右通参议甲寅给诰命授奉政大夫父母俱进封赠乙卯升右通政正统戊午再给诰授中宪大夫父母亦俱赠癸亥转左通政甲子升通政使景泰庚午又给诰授通议大夫赠祖父皆如巳官祖母母皆淑人壬申加太子少保癸酉以夙疾休政归公自幼颕敏过人见者奇之既长弟子员苦志勤力昕夕匪懈不事浮华不近声色学正时毅然以师道自居凡教人立心□行皆以身先之故出其门者成器而足用黄门时整饬典雅小心缜密得近臣体在通政时封驳章奏通达下情虽倥偬繁剧而井井有条无壅滞之弊又能不察察小失有大臣德量以至处家教子居丧闲退无一不得其宜所以入官四十余年历事五朝无小过可纪宜乎身荣存没官封祖考家用平康厥嗣繁衍而其实足以传于后世也耶 

　　△通议大夫通政使司通政使宜石柴公义墓志铭（杨一清） 

　　杨一清 
　　正德辛未间予在吏部尝求刑曹之明习法令不利诱势屈者尚书刘公及两张侍郎以主事柴君义对进员外郎巳而闻先是有刘信者以殴伤人被诬系狱君当鞫之时刘瑾专政庇其所厚者属君坐信死君曰枉坐非辜义不敢也瑾衔之方图中伤而瑾败大诛得免祸予叹曰法官矣是年冬会鞫重囚于朝予当执笔尚书命君读狱辞明朗有节有所矜疑予诘问之应答如流无弗中肯綮予益喜识之明年壬申通政司官缺员　武庙诏吏部求称是任者廉得数人而君在列引入内廷试之有旨用君遂握通政使司右参议予以君之才不止此而出纳命令所系甚重且柄用之阶不忍□也比予得谢归江南十越岁嘉靖乙丑再起废西征事宁召还入内阁而君巳进擢左通政矣次年丙戌　今上亲擢通政使以其音吐洪畅容止端重甚眷注之尝命近臣传谕通政司官奏事当一如柴义越二年戊子冬十月二日君方出造亲友家归至内室勿得疾不能言予同僚石门翟公君姻家也闻而往视急延医诊之巳不可药遂卒翟公既经纪其丧属予一言铭诸幽可无辞按翟公所述状君姓柴讳义字时中别号宜石其先浙之仁和人隶腾骧右卫籍遂家于京师曾祖秀春祖清父润以军功授锦衣卫百户封通政使司右参议母黄氏封太宜人君生颖脱侪辈知孝敬父母性俱方严髫年就遣外傅督之学苦志经史遂举乡荐登弘治乙丑进士所得俸资俱上之太宜人一毫不私蓄尤笃友爱作屋数间悉以让其兄仁弟礼居之鞠其幼甥周尚文如巳出比长捐俸助聘资俾之有室性宽厚与人处谦谦持谨言温而气和人乐亲之下至臧获吏仆未尝见其有疾言遽色家居衣服饮食甚俭朴萧然如未仕时生成化癸巳□月二十九日寿纔五十有六　上闻其卒甚悼惜命所司赐祭葬如例 

　　△通政武东杨公载鸣行状（胡直） 

　　胡直 
　　方嘉靖末荫臣窃魁柄颐指天下士平时爰书赫蹏以示铨臣列某当内某外某上某下一日飞数楮若传闺阁语虽太宰以下咸拱听奉若画一而一时幽明庆罚之枢尽归私家于时予邑武东杨公以铨部郎适管选事柄家挟所又凭乡故关说弥繁要在必从公心厌薄之久之以其来楮掷地作色不可柄家遂大衔忌者乘之进熟谮伤公竟落职左官闽之将乐典史由是中外缙绅想望风采叹曰是大浸将稽天乃有兹砥石何其特立也公之名遂燀布中外矣公既出一时当事者咸弭耳愓息争先役士大夫风习之大变岁壬戌柄家既败天下名流唯冀公一朝还朝与当涂共济然公竟逡廵补外服稍迁至银台而病作矣未几公竟不起此岂独一邑一家之戚巳哉公家居武山之东故号武东载鸣名虚卿字也上世华阴人南唐虞部侍郎辂来居庐陵二世徙吉水至宋盛时曰允素始繇吉水徙泰和又十三世曰景行举元进士官翰林待制事载史传又三世文贞公士奇大显于世又再世太仆公昱乃公之曾大父也昱生雯雯生天柱公训天柱公性严重有家范以贡补华亭学官迁岷府黎山王教授以公贵赠吏部员外郎娶刘封太安人以正德甲戌十月廿三日生公公生而方面或言类文贞幼颖敏殊常儿五岁就外傅静重不佻弄七岁业举子至九岁天柱公方试有司归即以所试目试公公立就又尝族人着勿斋赋有奇思天柱公曰汝大贤后当绍先烈宁学近时士止科第著称耶未几着资圣录一卷言治安事曰吾将执此以献天柱公笑而火之曰非小子先务也岁戊子以童子就试邑侯及督学使者皆首诸生补弟子员岁丁酉踰冠今元相徐公督学试吉安士得公定名虚位论大加赏异曰是能从韩文脱胎者江南第一卷也名益振是岁举省闱高等戊戌第进士天柱公方教谕华亭　先皇帝出幸承天公得从例归省如华亭时人荣之己亥补广东潮州府推官公天性方棱既居官益砥砺操节广中吏故有贴班银曰助衙钱公至首罢免有乡宦自闽寄香茶公不启封还之馈遗请托尽绝至刑名出入未尝不规规焉措意也常曰推官法吏法生杀人易耳一付吏人手鲜不奸又或视上官指下上其手其谓法何故公于谳狱亭疑一主公正而行以详慎文出躬裁吏人袖手无能弊穴者时公方盛年然称敏练推第一云潮故有桥税异时监者干没其间入恒寡公监未一月辄倍其入以是在潮凡一岁再被荐踰年丁外艰闻丧即行每痛天柱公未面诀语辄涕泣免丧补登州府推官登海国嚚讼动连数百人当道闻公至则故知名也多委艰大事公亦毕力自效不避怨瘁不数时庭无滞狱囹圄遂空代廵党公荐公有清玉洁鉴空衡平之语时谓知言丁未行取补吏部稽勋司主事历升考功员外郎满考得赠封其父母公在部感激思报而当时士习事体日垂公乃退自淬厉力谢馈谒昒爽入署勑家人钥宅舍务绝宾亲独行一志然遇贤者未尝不款接咨诹人材貇貇不自怠居部凡七稔始晋掌铨事时公于人材臧否既考镜瞭晰乃首择其望而淹者拔若干人摘其圯而幸者抑若干人曹中吏多匿善缺市厚贿故应选士有数年不得出者选君未皇稽也公乃示应选者各呈报其乡之缺官不踰月缺尽出公于二大选中按次除补无复壅滞欢声载道往时外寮文凭付权贵家僮转鬻各外省承差至必索厚利廉吏尤苦之公建白按季类付廵按御史分致其属一时大便公管选凡五易□士论翕然顾独与柄家私心刺縿或公危公不之撼也甲寅春行取天下官□有推官郭某者素善文公少尝偕友人读其文韪之时在念至是因按其前考语最遂置取列而郭适以它事被参柄家遂谪此訾公而甘心之公既蒙谴过家起居太安人即赴将乐未一岁量移惠州推官道经嵢峡舟覆漂荡五十里幸免于难方覆时公自检考生平无欺君父伤人害物事可质天神决未当死既出未见有恇憾意扪发帻犹故也识者异焉是夜宿野舍赋诗自慰又着嵢峡志谢城隍祭役人咸有文门人黄侍御缉刻以传而公自序题曰困喻录公文至惠州也当道不欲烦以吏事公因固请中丞王公乃从士民愿以惠志托公公殚精摅思凡阅月书竣其有关郡邑利病兵赋善窳一篇之中反复致意务永鉴而随事抒谟翼教卫道意肫如也学士文人传诵谓足驾武功安阳二家矣未几得召复南吏部主事进考功郎中故事南考竣当陟卿寮公又以地望久次人也复因考察贰于旧寮再出四川佥事时论滋不平而公分廵川西树利剔蠧无几微不堪之色时川有采木重役使者鳞鳞载道日费千百公条布慎委手注出纳随时批答事无少壅吏抱文书睨视莫敢出气抚台黄公代廵郭公相与叹曰是绝无觖望之气者二公不以常数遇荐皆重语亡何擢广东督学副使公即毅然以复古道正士风任其造士先德行后文艺首揭义利诸士辨别布行冠婚丧祭饮射仪则而亮节峻履又足以表导之至文行品题明若观火公若执衡士无敢哗潮令某者墨而苛公曰予奉玺书击贪墨清化源是不可贷竟去之潮人至今树石黉宫以志感颂广大夫士谓自魏庄渠欧阳石江以来盖仅覩公云庚申夏转福建参政遭母丧奉柩归诸有司各赙金帛悉峻拒之既出境无敢以丝发献者持丧必稽于礼参酌文贞公遗约不敢帛不设晕举乐邑缙绅倡人咸服焉癸亥再免服入都当事以公久淹当处京堂公蹙然曰仕无崇卑顾建树何若耳今某免服再仕求不负所学以忝先臣何遽以崇秩相加也竟不能夺仍补河南参政时论愈高公谓公固难于权贵挤忌之日而尤难于庙堂推挽之辰公闻自若也公未至汴即有通政之擢海内志士闻者弹冠相庆而当轴益有意显用之乃公竟一疾以逝盖癸亥十月四日也嗟乎此岂人也哉公天性笃伦谊奉太安人曲尽至情友其兄寒松公及弟能卿无不怡怡寒松先逝抚遗孤尤厚遇天柱公故友虽下劣必侍坐出入四方谨奉文贞公像以随曰异日吾得见烈祖无腼颜也尝经纪从叔给事公之丧与殡送侍御党公周恤其后士林义之生平怜才好善若出饥渴见人一语之工无不嗟羡弥日或手自抄录迄其身无倦意盖公自图史之外无它嗜玩素不问家有无诲其子首上德谊薄势利不得口官势呌嚣乡里又刻文贞公遗诫诫之家居未尝一干有司其廉隅有人或难堪者尝大书晚节二字于堂内其励志如此 

　　△通政使汪公宗元传（郡志） 

　　郡志 
　　汪宗元湖广崇阳人登进士授行人乙未迁南京工科给事中改兵部武选主事己亥改尚宝丞历少卿乙巳迁南京太仆寺卿修马政条例迁太常卿修太常志辑国朝名臣所建白经济考庚戌迁副都御史总理河道漕流以通会时柄臣严嵩嗛其不附巳罢福建参政寻转右布政使外御倭寇内察民所疾苦复三运八运之法岁省民金万余厘其赋正办杂办檄汀建诸盐商使画疆而鬻又檄南台洪塘去其互税盐利以兴而商不告病后二年始转江西左布政使治如闽政化大行无何转应天府尹改顺天晋通政使久之公避怨引例自陈勒致仕归家奉母杨太夫人欢甚卒赐祭葬所著有经济考皇明文选春谷集若干卷 

　　△通政使李公际春传（杞县志） 

　　杞县志 
　　李际春字应元嘉靖乙卯举于乡明年成进士授行人时琉球中山王请封应往者各以计脱公独毅然请行适倭寇浙闽往返艰危中几三载初解维时飓风大作波浪兼天不分昼夜舟刺刺有声若分崩然众皆股栗公独危坐神色不动俄而红光烛天若有神绯衣峩冠拥护得免事见使琉球录中　天子嘉劳擢尚宝丞累迁至通政使时江陵相用事中外多倾附之公独抗直不阿由是有中伤意公叹曰大丈夫以七尺躯何至作儿女态向人孅趋取容乎遂投袂而归旁构园圃莳花卉于其中名其堂曰逸亲父病不解衣而寝居丧哀毁骨立岁时大腊辄痛哭流涕其天性笃孝如此万历癸未病卒朝廷遣官谕祭 

　　○左右通政 

　　通政司左通政赵居任传（实录） 
　　通政使司右通政陈嘉猷传（实录） 
　　通政使司右通政刘文传（实录） 
　　通政使司左通政徐世英传（实录） 
　　通政使司右通政赵侃传（实录） 
</div>
    <div class="pagination">
<a href="国朝献征录_page119.html">上一页</a><span>...</span><a href="国朝献征录_page115.html">115</a><a href="国朝献征录_page116.html">116</a><a href="国朝献征录_page117.html">117</a><a href="国朝献征录_page118.html">118</a><a href="国朝献征录_page119.html">119</a><span class="current-page">120</span><a href="国朝献征录_page121.html">121</a><a href="国朝献征录_page122.html">122</a><a href="国朝献征录_page123.html">123</a><a href="国朝献征录_page124.html">124</a><a href="国朝献征录_page125.html">125</a><span>...</span><a href="国朝献征录_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
