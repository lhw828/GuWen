<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 68 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 68 页/共 216 页
  </h1>
  <div class="content">
   ○下嫁正黄旗和硕额驸福僧格之郡主故。遣官致祭　　

○己巳。刑部疏奏。未杀人之首盗、与伤人之夥盗。原拟斩决。若越狱脱逃被获者。请照杀人盗犯、于本地方斩决枭示。其未杀伤人之夥盗。系免死发遣之犯。如越狱脱逃者。照未杀人之首盗、于本地方斩决。若因越狱杀伤兵役者。亦拟斩枭。文武官有能拏获盗犯越狱。及中途脱逃。并从遣所逃回者。照拏获名数、分别加级纪录。从之　　

○添设直隶布政司经历一员。理问一员。按察司经历一员。从置直隶总督蔡珽请也　　

○庚午。贵州巡抚何世璂、奏请训上□日。以便遵守。安辑民苗。抚绥地方。奉上谕。地方要务。朕既未亲历其境。安能悉知。即有所见。亦不过得之传闻。总赖尔等大臣。无欺无隐。据实入告。君臣同心商酌则可耳。至于居心立志应如何处。朕今一一谕示于尔。若能实力遵奉而行。于地方吏治、自大有裨益也。不可惟务虚名而废实事。不可但求洁已而不奉公。不可以因循为安静。不可以生事为振作。毋偏柔善以盗宽仁之誉。毋事姑息以邀属员之感。毋徇友朋之情而欺主。毋受权要之托而诳君。黔省钱粮有限。尔之操守。朕所素知。再者、武备不宜轻视。稍致懈弛。当十分留心。时加鼓励。苗夷虽蠢而无知。然亦人也。若地方有司、实意矜恤。令其知感。营伍严肃。令其知畏。朕可保其永远无事。恩威二字。万不可偏用。偏用之。目前虽有小效。将来必更遗大患。非为国家图久安之策。朕所不取。鉴别属员。不可尽以科甲为人材。而视他途为市井小人。自古用人无方。贤愚岂宜如此区别。凡事虚衷秉公。切勿预蓄成见。平心以待。彼来此应。何事不得其理也。勉之勉之。莫负朕倚任之重　　

○辛未。谕内阁。仓差甚有关系。小京官内未必有人。御史又各有职掌。汉监督、著将候补候选道、府、同知、知州、有情愿效力者、报名吏部户部。会同九卿拣选引见。如任内果能效力。以应升之缺即用。满监督、著部院挑选笔帖式保送引见。如能实心效力。以主事即用。若系中等、仍回原职。下等者、革退　　

○户部议覆。山西总督管理巡抚事务伊都立疏言。积贮仓粮、必须就近收贮。庶缓急足恃。请于阳曲等州县、增建仓廒。每年动银四万两、采买谷石、以备接济。遇青黄不接时、酌量粜卖还项。应如所请。从之　　

○工部议覆。兵部左侍郎副总河嵇曾筠疏言、豫省郑州薛家寨等处、堤身卑矮。大溜顶冲。请增修埽埧等工。以备捍御。应如所请。从之　　

○壬申。授故奉恩将军达里伯子海澄、为奉恩将军　　

○癸酉。谕议政王大臣等。据差往策妄阿喇布坦处众佛保等奏称、臣等与策妄阿喇布坦议定疆界。仍欲以索尔毕岭至唐奴山阴之哈喇巴尔鲁克山为界等语。其事暂且不能完结。朕思巴尔库尔吐鲁番之兵丁。理应撤回。著议奏。寻议、策妄阿喇布坦怙恶不悛。輙敢指占地方以图幸得。乃自取灭亡也。皇上爱惜官兵。以出征年久。令即撤回。应将巴尔库尔吐鲁番官兵。俱行撤回。但撤回之后。策妄阿喇布坦、或遣人往哈密地方。盗取马匹牲畜。亦未可定。查哈密地方。现驻兵五百名。应于安西兵内、再拨五百名。派副将游击各一员。管辖驻劄。令其远设斥堠。严加防范。俟哈密建城完工。将五百兵再行撤回。安西将军富宁安、前降上□日调回陛见。应带领大兵来京。再、甘州现有京城满洲兵三百余名。亦令都统查克旦带回。并撤所设军站其自嘉峪关、以至安西、沙州、哈密。应留军站、以备递送。从之　　

○甲戌。怡亲王允祥奏言、臣查修水利。遍历关隘。所过正定府。衢通九省。地界重边。向设总兵官一员统辖。自奉裁后。改设副将。隶于督标。事多牵制。防汛每多废弛。请复设总兵。以资控制。以靖地方。得上□日、著照所请。复设直隶正定总兵官。以南营参将张起鹏补授　　

○乙亥。谕内阁。督抚提镇。俱系朝廷简用之大臣。其因公晋接。自有一定之礼仪。不应过卑过亢。以违制度。乃间有督抚倨傲妄行。而提镇等遂卑躬屈节、以为谄媚者。如年羹尧当日。视提镇等如同奴隶。每令其披执进见。常鼐在江南时、令两司侍立于傍。此皆妄诞不法之甚。嗣后督抚提镇相见。务遵会典所载一定仪注。傥有违例披执者。一经发觉。定将倨傲谄媚之人。一同治罪。又属员谒见上司。遇应穿公服之日。只用补服。不许擅用朝服。向日屡申明禁。近来仍有违背不遵者。今晓谕后。若再有此等。察出必加重处　　

○升山东沂州副将杨鹏、为河南南阳总兵官　　

○户部议覆。兵部侍郎杨汝谷疏言、直隶州县存仓米谷。已皆发赈。请再运奉天米十万石至天津。又截南漕米十万石。分贮河间保定两府适中之地备用。应如所请。从之　　

○礼部议覆。江西巡抚裴＜彳率＞度疏言、白鹿书院。已经修葺。请于各省荐举孝廉方正中、简发一人。授以官职。或于词臣中遴选文行兼优者为掌教。应不准行。得上□日、朕临御以来。时时以教育人材为念。但期实有益于学校。不肯虚务课士之美名。盖欲使士习端方。文风振起。必赖大臣督率所司。躬行实践。倡导于先。劝学兴文。孜孜不倦。俾士子观感奋励。立品勤学。争自濯磨。此乃为政之本。至于设立书院。择一人为师。如肄业者少。则教泽所及不广。如肄业者多。其中贤否混淆。智愚杂处。而流弊将至于藏垢纳污。若以一人教授。即能化导多人、俱为端人正士。则此一人之才德。即可以膺辅弼之任。受封疆之寄而有余。此等之人。岂可易得。当时孔子至圣。门弟子三千余人。而史称身通六艺者、仅七十有二。其余不必皆贤。况后世之以章句教人者乎。是以朕深嘉部议。不肯草率从裴＜彳率＞度之请也。其奏请颁发未备之典籍。亦不知未备者是何等书。不便颁发。至于奏请特赐匾额。当年既经圣祖仁皇帝赐以御书。朕亦不必再赐　　

○西安巡抚图理琛、奏请动存库银六万两。采买豆草。以为西安兵丁备用。得上□日、图理琛向任广东布政使时。密奏不准官兵预支俸饷。广东及各省、原有岁暮预支两月钱粮之例。伊亦固执不行。以致兵丁度岁艰窘。怨谤繁兴。抚臣年希尧强之而后给发。随经具摺奏闻。比时朕恐图理琛在广东未必相安。故改调西安。旋因西安巡抚员缺。遂尔擢用。今图理琛奏请预支银两。采买豆草以备用。是图理琛为布政使时。则但知有钱粮、而不知有兵丁。今为巡抚。又但知邀兵弁之欢心。而不复计钱粮之出纳。身为大臣。乃偏执已私。遂至前后大相矛盾。况雍正元年题定、兵马豆草折银之例。悉照酌中之价。若遇丰年价贱。兵丁可得余银。若遇歉年价贵。许该管上司题请增给。是兵丁原无歉年匮乏之虑。今西安兵丁之豆草。请预买以备用。则他处兵马之豆草。独不当预备乎。图理琛身在西安。即欲加厚于西安之旗标兵丁。岂此外兵丁。皆不当蒙惠乎。若一视同仁。使天下兵丁、皆有备用之草豆。其事果能行乎。文武大臣。各有职任。彼此不得干预。西安总统满洲兵马。乃将军之事。延信以宗室而为将军。经理军务。乃其专责。图理琛此奏。即有益于兵丁。亦当与延信□妥同奏。今妄凭臆见。独自敷陈。显欲侵将军之职掌。延信既在同城。于图理琛此奏。知而不阻。亦属不合　　

○丙子。吏部议覆。山西总督管理巡抚伊都立、疏奏增设移驻官弁事宜。一、朔平、宁武二府。请添设经历各一员。老营堡、雁门所。添设巡检各一员。一、太原府驻劄宁武之中路同知、请改为宁武府盐捕同知。驻劄偏关。大同中路管粮通判、改为大同府粮捕通判。大同府右卫西路同知、改为朔平府管理粮饷同知。左卫理事同知、改为朔平府总捕理事同知。移驻朔平府。一、万亿宁化二仓。改隶宁武县。神池、利民、八角三仓。改隶神池县。五寨仓、改隶五寨县。其大同西路之常盈库、常丰仓。改为朔平府常盈库、常丰仓。一、神池堡守备、改为神池营守备。五寨营把总、改为五寨县把总。镇西卫守备、改为镇西城守备。均应如所请。从之　　

○丁丑。谕各省乡试正副考官。朕御极以来。屡次开科取士。凡属考官。皆择人品端方、素行谨恪者为之。而诸臣果慎守法度。洗涤弊端。各省榜发。士林皆无异议。但闻试官之内。偶有学问不及。而所取之文。未尽满人意者。是以去年朕将在京科目出身官员。应开列正副主考者。通行考试。分别等第。记名以备简用。今乡试届期。将记名人员、掣签命往。使典试事。夫文行原无二理。岂有文艺优通。而品行卑劣者。况国家以文章取士。尔等以文章发科。今膺鉴衡之任。若文优而行劣。使天下之人。谓文章一道。全无足凭。则是读书通籍之人。贻玷于名教。国法尚可容乎。料尔等必无此事。但朕慎重科场大典。不得不谆谆告诫。尔等其共加勉励。勿负朕心　　

○戊寅。升镶蓝旗护军参领傅泰、为本旗汉军副都统　　

○兵部议覆、贵州铜仁府正大营同知冯光裕条奏。湖南平溪、清浪二卫。与贵州思州府接壤。去湖南省会辽远。请改归贵州管辖。应如所请。再查湖南天柱县。与贵州黎平府接壤。应改隶贵州。四川东川府。与云南寻甸州接壤。应改隶云南。就近管辖。从之　　

○己卯。孝端文皇后忌辰。遣官祭昭陵　　

○调两江总督查弼纳来京。以直隶马兰口总兵官范时绎、署理两江总督。銮仪使董象纬、署直隶马兰口总兵官。总理三陵事务　　

○庚辰。谕宗人府。允禟、著交与都统楚宗、侍卫胡什里、驰驿从西安一路来京。沿途酌量派兵看守。伊之妻子家口著总督岳钟琪、巡抚图理琛、石文焯等。派地方官兵。严行看守　　

○又谕。贝勒满都护、庸鄙卑污。所以皇考圣祖仁皇帝不令承袭贝勒。而用伊弟海山。其后海山获罪禁锢。无应袭之人。不得已、方令伊承袭。屡蒙皇考圣祖仁皇帝厚恩。官至议政大臣。领侍卫内大臣。管理正白旗三旗都统事务。伊并未尽心办事。竭力供职。不但不思图报高厚之恩。反入允禩、允禟、允禵、保泰、苏努、阿灵阿、鄂伦岱之党。实为深负我皇考之人。朕虽知之甚悉。然朕即位以来。特望伊悛改。谆谆教诲。加以深恩。令伊在总理事务处、协同行走。伊毫无竭诚效力、改悔前非之意。惟欲阻挠政事。摇乱人心。阴险奸伪。无所不至。从前不孝于父。不友于兄弟。众所共知。实为党与中之巨魁。伊并不知朕之心迹。可令伊每日侍从行走。朕亦欲悉其性情也　　

○谕大学士等。去岁畿南被水。朕轸念民生。除截漕赈济、种种加恩外。又特命怡亲王等、亲身前往。查勘地理情形。以除水患。以兴水利。今一切工程事务。虽有分发效力人员。但地非素经。人非素辖。恐有呼应不灵之处。必得本处地方官。公同实心协办。始克有济。且事权必欲专一。方可奏功。凡直隶地方文武官。于水利事务。务须与分发效力人员。秉公和衷协助。如有漠视推诿、及阻挠者。俱著怡亲王题参。有实力奉公者。亦著怡亲王保题　　

○吏部等衙门议覆、山西总督管理巡抚伊都立疏奏。新改朔平、宁武二府。请各设教授一员。训导一员。取进文武童生各十五名。右玉、偏关二县。各设教谕一员。训导一员。取进童生各十五名。宁武县。设教谕一员。取进童生各八名。左云、平鲁、阳高、天镇四县。各设训导一员。取进童生各八名。神池、五寨二县。各设训导一员。取进童生各六名。应如所请。从之　　

○辛巳。谕九卿等。朕从前曾降谕上□日。凡遇理事之日。若有大风雨雪。著在京官员等、即不必来圆明园。朕自改期另传。昨日原拟今辰理事。乃夜来下雨。朕即传谕诸臣、不必前来。而城中官员、俱已行至西直门。闻上□日始回。昨夜既有风雨。在京大臣等、理应遵照前上□日。何必多此往返。嗣后有特上□日所传之官员。若有风雨无阻字样。则不论风雨。即著前来。若朕御门之日、过有大风雨雪。伊等即互相传谕。不必前来　　

○调礼部左侍郎阿克敦、为兵部左侍郎。转礼部右侍郎三泰、为左侍郎。调兵部左侍郎塞楞额、为礼部右侍郎。兼管兵部侍郎事　　

○壬午。谕内阁。据总河齐苏勒奏报。朱家口水势＜阝步＞长。东岸坝台、大埽冲陷。现在防守修筑等语。黄河水性无定。将来或有漫溢。河水旁引。恐有夺河之患。齐苏勒在工年久。历练老成。清慎勤三字、均属无愧。朕所深知。但年已望七。恐精力稍减。河工勤劳。思虑有不及处。两广总督孔毓珣、素谙河工事务。伊从前屡请陛见。今准其来京。著先至河上、详勘水势。协同齐苏勒、细加商酌妥议。两广总督印务。著兵部侍郎阿克敦、前往署理　　

○以翰林院侍讲学士张照、为云南乡试正考官。编修顾仔、为副考官。江西道御史赵城、为贵州乡试正考官。编修戴瀚、为副考官　　

○调正蓝旗蒙古副都统岳尔岱、为正白旗满洲副都统。镶白旗蒙古副都统岳兴阿、为正蓝旗蒙古副都统。升正蓝旗参领李淑德、为镶白旗蒙古副都统　　

○调贵州大定总兵官丁士杰、为福建漳州总兵官。升陕西督标副将姚文玉、为湖广镇筸总兵官　　

○癸未。吏部议覆、怡亲王祥疏奏。直隶水利营田、事务殷繁。请设立满汉司属各四员。水利营田使经历一员。应如所请。从之　　

○山东巡抚陈世倌疏报。济宁等十五州县卫、开垦雍正二年分田地九十五顷有奇。下部知之　　

○甲申。谕大学士等。弭盗之法、莫良于保甲。朕自御极以来。屡颁谕上□日。必期实力奉行。乃地方官惮其繁难。视为故套。奉行不实。稽查不严。又有藉称村落畸零、难编排甲。至各边省。更藉称土苗杂处、不便比照内地者。此甚不然。村落虽小、即数家亦可编为一甲。熟苗熟獞。即可编入齐民。苟有实心。自有实效。嗣后督抚及州县以上各官、不实力奉行者。作何严加处分。保正甲长、及同甲之人。能据实举首者。作何奖赏。隐匿者。作何分别治罪。其各省通行文到半年以内。被举盗犯。可否照家长自首之例。暂治以轻罪。举首之盗。傥有从前未经发觉之案。地方官可否从轻处分。以免瞻徇畏缩。著九卿详议具奏。再、盗案疏防。文武各有处分。虽著有成例。但其中尚有分别。凡山海大盗。聚众多人。土獞苗蛮。成群劫夺。及响马老瓜等贼。聚有窝穴。势难擒捕者。当责之弁兵。如久无缉获。则文武一例处分。情罪俱当。若盗止十人以下。踪迹散处者。则捕役力能擒制。虽事发潜逃。亦能躧探。而营汛弁兵。各有职守。势难远缉。此等盗犯。似当专责州县。武职处分。可否酌量从轻。庶情法得平。中无枉抑。著九卿一并确议具奏　　

○兵部议覆、原任兵部侍郎牛钮、条奏。各直省驿站马匹一事。先经臣部将应增应减之处。行令各该督抚详查去后。今据各该督抚陆续具题到部。臣部详加查勘。应以驿路之远近。道途之险易。分别裁减。著为定例。从之　　

○裁云南松林驿、归并炎方驿。沾益驿、归并倘塘驿。从云南巡抚杨名时请也　　

○乙酉。吏部遵上□日议覆。稽察内务府御史员缺。于内务府郎中员外等官选授。所办事件。年终赴京畿道刷卷。其升转照各部院司官升转御史之例。不兼内务府职衔。凡有题参事件。不必会同内务府总管列衔。如有徇隐、照例议处。并各设笔帖式二员。得上□日、内务府所办稿案。不必送京畿道刷卷。余依议　　

○吏部议覆。山东巡抚陈世倌等疏奏。请将直豫两省所辖贾鲁河等二十五处地方。拨归山东曹县统辖。以清地界。其曹州州同、并请移驻桃源集。以资弹压。应如所请。从之　　

○丙戌。署山西巡抚高成龄疏言、平遥县盗犯魏二越狱。疏防知县高大有、因公出境。请照例免其处分。得上□日、魏二系为首恶盗。知县高大有、并不严行监禁。竟致越狱脱逃。殊属不合。著交与该抚并高大有、务将魏二拏获。如不能拏获。将该抚议处。高大有从重治罪。至内称高大有因公出境。并未声明前往何处。著将高大有因何事派委、前往何处等情。交与该抚察明具奏。傥有徇隐。将该管各上司一并治罪。再、各省似此奏称因公出境者甚多。此内每有上司官员。瞻顾情面。受属员请托。掩饰具奏等弊。部中不行详察、即照该督抚所请议覆。以致地方官员、俱漫不经心、疏忽怠玩。应如何分别议处。著九卿定议具奏。寻议、嗣后凡斩绞重犯越狱。该管官、除赴部引见、委解钱粮、奉调查审案件、及承办要务等事、因公出境、以及奉调入闱者。该督抚即于疏内声明。吏部仍照因公出境例查议。该管官或委署邻邑。或檄调赴省等项公出时。斩绞重犯、越狱脱逃者。仍照越狱定例处分。至军流徒罪等犯、与斩绞重犯有间。该管官员。或因公出境。以致越狱脱逃。该督抚、亦务将该员于某月日、因何事公出何处。逐一声明、到部察核。仍照因公出境例议处。如有并非因公出境。该管上司瞻顾情面。受属员请托。捏称因公出境。掩饰具奏者。将该管上司、照徇情例降二级调用。该管有狱官、照规避例革职。从之　　

○丁亥。以都察院左都御史福敏、管翰林院掌院学士事　　

○升内阁侍读学士僧格、为内阁额外学士　　

○九卿议覆。怡亲王允祥疏言、滏阳河、发源河南磁州。州民拦河筑坝。致直属之邯郸、永年诸县。争水讦讼。事关两省。文移动经岁月请将磁州改属广平府滏、阳一河。全归直隶统辖。应如所请。从之　　

○云贵总督仍管云南巡抚事杨名时疏言、通省丁银。请于通省成熟田地内、按亩摊徵自雍正四年为始。永为定例其屯军丁银。将无主影射田土清查渐次抵补。从之　　

○戊子。谕吏部云南、贵州、四川、福建、广东、广西等省。地处边远。凡选授教职。每旷缺迟久。其作何补授之处。该部议奏。寻议、远省教职。请将应选人员。由部截定人数。照科分名次。填写执照。给发各该抚。令其挨次具题选补。并将到任日期报部。从之　　

○以镶蓝旗满洲副都统伯马兰泰、署镶蓝旗护军统领　　

○户部议覆。署四川巡抚罗殷泰疏言、川省州县。多属以粮载丁。绅衿贡监等、尽皆优免差徭。请将优免之名永行禁革。与民一例当差。查川省以粮载丁之州县。绅士原无丁银无庸优免。得上□日、向来徵收钱粮。每私立儒户宦户名色。偏累小民。已经降上□日严禁而丁粮差徭。或借绅衿贡监之名。包免巧脱。情弊多端。罗殷泰所奏、禁革绅士优免之处。固属太刻。而部议但就其错处指驳。其余未曾详议。亦属朦混。著九卿详议具奏。寻议、照例优免本身一丁。其子孙族户滥冒。及私立儒户宦户、包揽诡寄者。查出治罪。从之　　

○兵部遵上□日议奏。正定副将、既改为总兵官。应将标下两营、改为镇标。复设游击二员。以现有之守备二员、即为游击中军守备。复设千总一员。再设城守龙固营守备一员。把总二员。添设马步兵二百三十五名。从之　　

○四川巡抚法敏疏言、川省边界番夷。干犯法纪者。请一面会同督抚提镇具奏。一面相机擒拏正罪。并请严饬督抚提镇、约束沿边弁员。务以安戢边境为主。不得一毫需索。以致开衅生事。得上□日、治内地、当先宽而剂之以严。治边夷、宜先威而继之以恩。方克有济。朕非好大喜功、偏于残忍之主。此数处番夷。咸沐圣祖数十年宽仁厚德。自应倾心向化。总缘地方官不实心任事。苛求见小。激出事端。复隐匿养奸。致令伊等恩不知感。威不知畏。所以大不法之案。重见叠出。今若照尔迂见而行。尔能令所属各员、尽皆一尘不染乎。傥再有不法事出。将不肖员弁正法。以谢罪于番夷乎。抑别有料理之法乎。若漫然不料事之始终。亦并无深谋远虑。止据无稽之迂谈。奉为指归。信而不疑。是岂封疆大臣之识见耶。今尔所见。亦不可谓全无用处。但尚非其时。俟将此历来不法之积习。极力振作。整顿一番。使伊等凛然知法当遵。知威可畏。然后再行尔此奏。严饬将弁属员。遵守弗违。彼时可保地方百姓、永远享昇平之福也　　

○己丑。谕内阁。各省耗羡银两。与营伍中数分公粮。存贮公所。原为本省本营之中、或有公事需用。或为各官养廉。使地方营伍。备用有资。不至派累兵民。乃通权达变之法。其来久矣。并非正项钱粮可比也。迩来督抚提镇中小心拘谨者。恐目前经手。将来无以自明。具摺奏请咨部。以记出纳。原系见小之举。该部祗应存案。此并非开销正项钱粮也。若将耗羡银两、俱比照正项具题报销。相沿日久。或有不肖官员。指耗羡为正项。而于耗羡之外又事苛求。必至眙累小民。此风断不可长　　

○裁广西太平府龙州流官吏目缺。从两广总督孔毓珣请也
  </div>
  <div class="pagination">
   <a href="清实录雍正朝实录_page67.html">
    上一页
   </a>
   <span>
    ...
   </span>
   <a href="清实录雍正朝实录_page63.html">
    63
   </a>
   <a href="清实录雍正朝实录_page64.html">
    64
   </a>
   <a href="清实录雍正朝实录_page65.html">
    65
   </a>
   <a href="清实录雍正朝实录_page66.html">
    66
   </a>
   <a href="清实录雍正朝实录_page67.html">
    67
   </a>
   <span class="current-page">
    68
   </span>
   <a href="清实录雍正朝实录_page69.html">
    69
   </a>
   <a href="清实录雍正朝实录_page70.html">
    70
   </a>
   <a href="清实录雍正朝实录_page71.html">
    71
   </a>
   <a href="清实录雍正朝实录_page72.html">
    72
   </a>
   <a href="清实录雍正朝实录_page73.html">
    73
   </a>
   <span>
    ...
   </span>
   <a href="清实录雍正朝实录_page69.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
