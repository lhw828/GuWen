<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 240 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 240 页/共 263 页</h1>
    <div class="content">　　○敕谕公侯驸马伯都督等官曰大臣以忠君为本忠君以守法循理为先能守法循理然后可以永保禄位且如昭武伯曹钦其家人百户曹福来在逃所司已奏行捕治钦乃自令家人曹亮不给文引寻获于私家捆打夫职官有罪当送法司家人出外当给文引钦任情行事如此揆之理法实难容恕朕念其初犯姑从宽贷尚虑尔公侯驸马伯都督亦或有似此者今后尔等凡百行事各宜循理守法毋自专以干常宪毋自纵以违旧章庶几不失大臣之体尔等其钦承朕命毋忽
　　○是日夕东方有黑气起须臾蔽天
　　○庚子司设监太监曹吉祥及其侄昭武伯钦等反命怀宁伯孙镗等率官军讨之钦败死执吉祥下狱初正统间吉祥征麓川又征福建选达官能骑射者百十人随征天顺初诸达官与吉祥亲党及门下无赖随吉祥以夺门迎驾功累受升赏者甚众皆感戴吉祥后石亨败随亨冒升赏者俱自首改正独随吉祥者不动吉祥复日犒诸达官月给以米银布遂相与为死党诸达官日出入其门惟恐吉祥败而已随之黜退也吉祥亦自以与石亨同功一体之人亨既被诛愈不自安至是钦又私自执掠曹福来为言官所劾锦衣卫密遣人伺察之益急先石亨败时预降敕戒谕朝臣然后收系亨至是复降敕谕钦度不免遂谋反会怀宁伯孙镗奉命征西钦使其党掌钦天监事太常寺少卿汤序择是日天未明视朝遣将钦欲以是时举兵入先夕召诸达官及其党群饮于家厚赠之时镗候陛辞宿于朝房达官都指挥使马亮等恐事败自钦家逸出走告恭顺侯吴瑾广义伯吴琮时瑾琮亦以陪祀罢宿朝房急趋以告镗同于长安右门隙入＜锍-釒＞以闻  上即召吉祥缒入宫城锁系之令皇城四门京城九门毋开顷之钦以亮等逸出知事泄遂于中夜自往锦衣卫指挥同知逯杲宅执杀杲遣其党杀左都御史寇深于西朝房斫伤内阁学士李贤于东朝房遂攻皇城东西长安门不得开纵火焚之门内守卫官军拆御河岸砖石堆塞各门贼往来啸呼于各门外镗召太平侯张瑾同击贼瑾不敢出镗谓其二子曰征西官军多从京城宣武门出尔往号召之曰法司强贼反狱获者有重赏且不可出城于是官军稍集至二千人甲兵皆具镗谓之曰尔等不见西长安门火耶曹钦反矣其党不多当奋勇杀之朝廷必不惜升赏众皆诺从镗逐贼至东长安门钦去攻东安门途遇恭顺侯吴瑾追杀之复纵火焚东安门天渐曙钦党稍稍散去钦遇镗子軏于路軏奋刀斫钦中膊钦气慑率数骑走安定东直齐化各门求出门俱不开遂窜归其家拒官军镗督军与战顷之会昌侯孙继宗亦集兵至时大两如注钦率家众及达官犹出战数次镗令军士能杀贼获其财者即与之于是官军奋呼而入钦投井死遂毁其宅尽掠其财物其兄都督铎弟指挥铉及堂兄都督浚皆为众所杀并其亲党同谋之家皆一空焉诸达官逸出者先*祺解护故不死钦持杲头示贤曰我非此贼岂有今日之举尔可与我奏所以举兵复讐之意贤不得已从之钦以此释贤去顷之贤闻官军围钦宅乃上＜锍-釒＞曰贼虽被围未尽擒杀宜速晓示有能擒获贼党者即以其官与之  上得＜锍-釒＞知贤在甚喜明日召贤褁伤入见慰劳之
　　○吴瑾克忠之子也闲习武艺精于骑射正统十四年随父北征方父叔与虏对敌瑾亦在阵中发矢射虏洎父叔矢尽而已瑾守之不动虏执以北行其酋长嘉其忠义遂释之还京袭父爵天顺初以勋戚随侍应对称旨  上悦之赉予甚厚命掌左军都督府事至是为贼钦所害追封凉国公谥曰武壮赐葬祭子鉴嗣
　　○寇深字文渊直隶唐县人永乐间为郡庠生驰京告乡人谋不轨得为国子生宣德初擢刑部主事寻升员外郎正统元年升山西按察司副使十一年召拜都察院右佥都御史命镇守四川松潘深至修筑关堡城池六十余所哨台三百七十余座平治饷道开凿山泉下人便之诸番由是送款以功升左副都御史食二品俸景泰二年召还未踰月复奉命提督辽东军务时妖贼李福惠谋作乱即遣都指挥周英捕获之五年虏寇犯边深分遣将士追剿擒斩辽左以宁七年还京议事值母丧有诏起复之  上复位命深终制未几复起视事升左都御史至是贼钦所害赠少保谥庄愍遣官谕祭命有司营葬深为人强劲敢任事百僚敬惮之然无学术重以贪鄙残刻朝士有忤之者虽睚眦必报初谄事曹钦父子已而疏之故及于祸云
　　○逯杲直隶安平县人初为锦衣卫校尉能通案牍指挥刘敬等倚为腹心天顺初擒千户刘勤于朝班遂以杨善荐授百户寻以擒妖贼功升副千户又以曹吉祥荐升指挥佥事石亨死升指挥同知杲性阴险残忍于事无所避尝奉  旨伺察中外之不法者屡摭拾群臣细故滥及无辜坐罪者甚众朝野侧目其死也人皆快之方其得志时虑为仇家所攻退居杜门绝客非素厚者不敢干以私故为  上所宠任云
　　○夜晓刻彗星在井四度光芒长一尺余尾指西南
　　○辛丑命公侯伯朱仪等分守皇城六门都城九门以反贼党未尽擒也
　　○壬寅  仁孝文皇后忌辰遣官祭  长陵
　　○命抚谕都人及保定等处达官凡为反贼所胁从者无得惊疑
　　○京城内外军民有假捕贼抢夺平人财物者  上命锦衣卫缉获数十人杖之通衢以示众间有抢夺贼党财物者释之
　　○癸卯命广义伯吴琮掌左军都督府事右军都督佥事赵辅掌本府事
　　○曹吉祥伏诛  上出吉祥命群臣廷鞫之具伏诏磔于市并磔钦铎浚等尸以徇
　　○甲辰命江西湖广二布政司出官库银一万二千两有奇赴广西给赐征蛮官军
　　○礼部尚书石瑁等奏本年十一月十一日恭遇  万寿圣节是日又遇冬至节二节俱该在朝文武群臣行庆贺礼然致词各异又  万寿圣节不传制冬至节传制今请通致词曰兹遇律应黄钟日当长至恭惟  皇帝陛下万寿圣节应乾纳祐奉天永昌臣某等诚欢诚忭敬祝  万万岁寿然后惟以冬至制辞传答群臣又各王府及诸在外文武衙门二节各有庆贺表若前后宣读不无重复请通宣表目又通宣表文曰忻逢长至恭遇  圣旦其在外文武衙门至日行告天祝  寿礼宜曰今兹冬至恭遇  圣旦圣寿益增  上从之
　　○乙巳湖广长沙府攸县奏自去冬至今夏民间大疫死者十二三
　　○丙午辽东定辽中等卫寄居女直纳答住等来朝贡马赐宴并彩币表里等物
　　○太常寺少卿掌钦天监事汤序等伏诛序始以天文生出入吉祥曹钦家冒迎驾功累升至礼部侍郎后以占侯天文失实降少卿怀怨望达官陈守忠丁顺白忠等亦以附吉祥冒迎驾功升都督同知等官至是序为钦选举兵日时守忠顺忠从钦犯阙俱被执磔于市籍没其家
　　○以诛曹吉祥曹钦致书遍告亲王宗室
　　○夜晓刻慧星仍见井宿至丙寅夜始灭
　　○丁未赠故锦衣卫指挥同知逯杲为本卫指挥使
　　○蠲应天并直隶太平池州安庆宁国凤阳淮安扬州庐州诸府南京锦衣等卫滁和徐三州去年被灾税粮子粒米麦五十九万七千七百石有奇草八十五万九千五百包有奇
　　○戊申命三法司锦衣卫会审官军人等所捕反贼曹钦党与有及无辜者速释之
　　○徙直隶含山县界首马驿于清溪桥从有司奏也
　　○修湖广镇远卫城垣
　　○达官都督同知也先帖木儿从曹钦反既败越城逃至通州民瓜田中盗食瓜民欲殴之也先帖木儿穷蹙吐实民执送镇守官械赴京法司论当凌迟处死  上命锦衣卫禁锢之
　　○己酉升达官都指挥使马亮阿的纳俱为右军都督佥事都指挥同知帖木儿孛罗完者秃俱为都指挥使故指挥使故指挥同知脱脱台子袭为指挥使以亮等同报曹钦贼情故也
　　○升湖广按察司副使罗箎为本司按察使
　　○庚戌以平反贼曹吉祥曹钦等大赦天下诏曰我国家受  天明命以至仁大德抚有四海  列圣继统传序在予致治保民盖有年矣暨予中历险艰赖  天眷人归复正大位维时内官吉祥武臣石亨偕众迎复掩为已功朕信之不疑厚以爵赏官其子弟各数十人而彼肆欲无厌黩于货利结为表里窃弄威权少疏抑之輙怀异志然石亨事败已正典刑而优宠吉祥无异平昔不期吉祥里恶蓄奸日甚一日与侄男曹钦阴养死士谋为不轨乃于今年七月初二日早遽行反逆戕害朝臣焚毁禁门罪恶滔天人神共愤朕即时命将发兵诛之元恶授首同恶悉除浃日之间都城清肃此实  上天垂佑之灵  宗社无疆之福也夫武以戡乱愧未发于先机仁以惠民期益臻于至治所有宽恤事宜条列于后一自天天顺五年七月初二日昧爽以前除谋反大逆真犯死罪不宥外其余已发觉未发觉已结正未结正悉皆宥免一自天顺元年七月十二日以后内外衙门问发一应罪囚做工运甎运炭运灰纳米纳榖纳草盖房等项并煎盐炒铁摆站充囚兵膳夫斗级军伴仪从悉皆宽免各还职役宁家有赃官吏监生知印承差并行止有亏者原籍为民有侵盗系官钱粮草束等项凡追赃未完者悉皆蠲免文武官员为事住俸禄者自诏书开读日为始俱照旧关支一内外衙门见监罪囚有牵连强盗人命事无显迹曾经检勘提人因无身尸赃仗等项原问官吏拘于成案难以归结及情可矜疑者悉皆宥免一南北二监监生坐堂历事听选记名等项数多中间有愿告归者不为常例俱与在外九品职名冠带闲住其在吏部听选官员严加拣选有年未及七十精力衰惫不能任事者令其冠带闲住及该授七品八品九品官等候年久有愿告从九品并杂职用者听一天顺六年各处该徵税粮马草以十分为率夏税小麦减免二分秋粮减免三分马草减免五分自天顺二年十二月以前拖欠税粮马草已徵在官未起解者就于本处仓场交收未徵者悉皆蠲免其广东广西狭西被贼劫掠去处军民不得耕种无徵税粮子粒自天顺四年十二月以前悉免追徵一云南福建浙江闸办银课止许于本坑采矿煎办若矿脉微细煎办不及课额者具实奏闻区处不许科歛辏补扰害小民违者听巡按御史举奏拏问一广东广西近因蛮寇生发已遣大军剿捕其中多有良民被贼驱胁为恶因而惧罪不敢复业者诏书到日许令自首免罪有能擒杀蛮寇许赴军前呈报一体升赏一各处卫所逃故等项军人有因户无壮丁将年幼户丁纪录在官者有单丁亲老无人养赡者俱照军政条例收发附近卫所着役纪录仍行原卫开豁军伍再不许移文勾扰违者罪之一各处清理起解逃故等项军起解有违批限一年之上军发边卫解人发附近卫所充军者及有因违限在逃等项事未发露者悉与宽免军还原卫解人宁家着役当差一在京各营在外各边及各处军民骑操孳牧原养骑养马匹种马马驹自天顺五年七月初二日以前一应倒死亏欠走失被盗等项尽行蠲免一各处派办物料除供用器皿外其余胖袄裤鞋铜丝铁线针条青花绵镀白铜丝黄石猫筀竹长节猫竹苦竹篾片薥秸等项及岁办皮翎觔角芒苗苕廿□帚檾麻连包荆条磨盘松木板蓆草蒲草栀子槐花蓝靛鱼油翎鳔折收生熟铜黄白麻商税课钞折纳皮张岁进野味等料拖欠采烧柴炭自天顺四年十二月以前悉皆蠲免已徵在官者仍旧起解其正统年间以前拖欠并纳欠派办军器物料经隔年远者亦各停免一人有才兼文武或学行异等或谋勇出众者许所在官司开具姓名实迹奏闻以凭徵用一近侍风宪职当言路凡朝廷政事得失天下生民利病文武百僚贪暴奸邪皆所当言近年以来多畏避权势习为缄默今后有当言者须直言无隐言或不切亦不加罪于戏戡定之后事莫急于变通通变之宜治莫先于仁惠惟尔中外臣庶各究乃心体予至意
　　○敕成山伯王琮佩征虏前将军印充总兵官镇守辽东都指挥佥事李安充右副总兵分守贵州
　　○辛亥升大理寺卿李宾为都察院右都御史
　　○浙江严州府奏今夏多雨蚕丝少收民间该输绢帛乞每匹折收白金五钱从之
　　○永顺伯薛辅以聘曹钦女为妻官军执送都察院审不与谋反命释之
　　○壬子锦衣卫镇抚司以大赦天下录见监罪囚以闻诏释安乡伯张宁兵部郎中何宜内官刘添孙等三名石亨等家人九名余仍监之马云等以奉使失职仍追原赏
　　○癸丑中元节遣官祭  长陵  献陵  景陵
　　○升大理寺左寺丞董方为本寺右少卿云南道监察御史吴琛为右寺丞
　　○命天顺元年正月官军于反贼曹吉祥下冒功升三级者俱革所升复原职役调补外卫后军都督佥事穆义中军都督佥事鲍政亦在冒升之列  上以义令其弟完者秃先报贼情政随官军杀贼俱不降调
　　○革海宁伯董兴爵复原职右都督往广西听调杀贼降运粮参将都督佥事黄鉴为广西桂林中卫指挥使以俱系反贼曹吉祥姻戚也
　　○致仕南京吏部尚书曹义卒义字子宜应天府句容县人永乐中以举人选入翰林院译夷字举进士为翰林庶吉士十六年授编修转礼部仪制司主事仍于翰林供事宣德十年升吏部文选司员外郎正统中九年任满升本司郎中寻升本部右侍郎十四年虏寇犯边京师戒严义与中贵守朝阳东直二门又奉命独守崇文门景泰改元升南京吏部尚书天顺元年  上复位奉表来贺命致仕赐以玺书至是卒年七十六讣闻遣官谕祭令有司营葬义为人平易不检时荐举方面得以高下其说人多馈遗之亦善营利在吏部家人犹多为贾典选几二十年无清誉第笃于友道而不遗故旧云
　　○乙卯赐岷府南渭王音戴嫡长子名曰膺金□＜姊-女＞定安王嫡长子名曰聪潏
　　○蔚州卫带俸都指挥赵旺锦衣卫带俸都指挥侯通致仕千户冯益伏诛旺通皆吉祥钦腹心同谋为逆益浙江慈溪县人初为教官坐事戍边以军功升千户后附钦得调锦衣卫钦反时益为之谋主钦败下狱鞫具服并其二子诛之籍没其家
　　○木星昼见于未位
　　○丙辰  太宗文皇帝忌辰遣官祭  长陵
　　○代府仪宾徐廙以罪坐赎徒戴民巾至是会赦宥复官
　　○丁巳辽府沅陵王贵燏奏臣故母谢氏乃父辽简王夫人蒙恩命归葬于简王墓侧臣欲与弟衡山王侄衡阳王等躬视修造坟墓葬祭日俱赐躬往以尽人子之情从之
　　○巡按河南监察御史陈璧同都布按三司奏自六月终霖雨黄河溢涨七月初四日决汴梁土城当时筑塞砖城五门以备至初六日砖城北门亦决城中稍低之处水深丈余官舍民居漂没过半公帑私积荡然一空周府宫眷并臣等各乘舟筏避于城外高处速召邻近州县官多率舟筏赴城救济军民然死者已不可胜纪许州襄城县亦奏水决城门渰没官民庐舍死者甚众  上命工部右侍郎薛远往视之远陛辞赐敕谕之曰黄河冲决为患非小卿须多方设法消除水患筑塞河堤务令坚完仍巡视下流开通＜锍-釒＞浚以洩城中积水尤先抚恤被灾之家有缺食者于附近官廪出粟给之或劝谕富家赈贷被灾田亩蠲其租税官舍民居以次修理须水患止息事妥民安然后回京
　　○命营建楚王府以先是被火也
　　○反贼曹钦妻贺氏当给付功臣家为奴法司以其速钦谋反情犯甚重请斩以示众上命磔于市
　　○浙江按察司佥事郑建乞致仕从之
　　○戊午进封怀宁伯孙镗为怀宁侯以平反贼曹钦功也镗与兵部尚书马昂先受命西征至是俱止不行
　　○镇守庄浪奉御进保奏达贼入寇甚急乞兵为援  上敕守备兰县右都督冯宗佩平虏副将军印充副总兵都督佥事赵胜充左参将李杲充右参将统原选官军往击之命兵部右侍郎白圭及起王竑为左副都御史俱参赞军务竑天顺初罢为民至是特复其职用之
　　○狭西都司都指挥佥事黄玉奏宣德间西安诸卫军士月粮以十分为率八分支米二分折钞其轮班备边者在边在途一体关支近制在卫止六分支米余悉折钞而备边者惟在边之日得支往还在途悉不得支以此军士艰苦逃窜者多乞如宣德间制关支为便  上曰边士艰苦其允所请在卫者仍遵近制
　　○羽林前卫带俸指挥姚智等二十人坐附吉祥冒升都指挥等官下狱按无及状法当释都察院等官谓其交结情密私恩尚在请悉革冒职调两广边卫带俸差操  上从之
　　○楚府攸县郡君卒遣官赐祭命有司营葬
　　○己未命太平侯张瑾掌前军都督府事
　　○命故金吾右卫指挥使刘端子顺羽林前卫指挥佥事张杰叔谦旗手卫指挥佥事汪海子彬济州卫指挥佥事刘通子泰南京济川卫指挥使陈璇子铎府军左卫指挥佥事王荣子瑄俱袭职燕山左卫指挥同知王温子荣府军右卫指挥同知孙镛子琮羽林前卫指挥佥事张安子瑛俱代职
　　○庚申加会昌侯孙继宗太保给诰命
　　○命修蠡县城以被水坍坏也
　　○夜月犯毕宿
　　○辛酉兵部奏奉旨会文武群臣议得虏酋孛来三上书求遣使讲和宜顺夷情选谙晓夷语素有名望者往彼开谕如其诚意请和即令退兵远牧而我兵亦得暂息以待如其谲诈邀求无厌候通事还即与拒绝往来堤备剿杀  上允所请命指挥佥事詹昇假与都指挥使充正使都指挥同知窦显充副使以行
　　○命出狭西布政使司官库银三千两付太监王清给赐征虏官军
　　○狭西庄浪卫奏虏寇连年入境虏掠畜牧践踏禾稼人不聊生乞发官廪验口赈济从之
　　○壬戌敕左军署都督佥事董□□良往直隶扬州等处总督备倭都指挥佥事管斌往狭西兰县镇守地方
　　○赠故翰林院庶吉士杨瑛为本院编修瑛早朝遇曹钦贼党被伤而没  上悯之故有是命
　　○夜月犯井宿钺星寻又犯井西北第一星
　　○癸亥命右军署都督佥事刘纪实授都督佥事锦衣卫指挥使门达为都指挥佥事仍掌卫事金吾左卫指挥同知张通为指挥使俱以曹钦反时守卫效劳故也
　　○给怀宁侯孙镗岁禄一千三百石内米九百石余折钞
　　○甲子升刑部主事赵章为狭西按察司佥事
　　○乙丑命工部侍郎霍瑄督修京城为雨所坏者
　　○给辽府辅国将军豪圢岁禄八百石奉国中尉豪垛豪埢岁禄各二百石俱米钞中半兼支
　　○顺天府霸州浙江绍兴府各奏六月间雨涝伤禾狭西西安延安诸府卫各奏今夏亢旱二麦不收事下户部覆视以闻
　　○修河西务耍儿渡口
　　○丙寅命工部右侍郎吴复往直隶保定等府抚民
　　○丁卯兵部奏达贼寇万全右卫等处虏去人畜其镇守参将都指挥佥事陈安左少监阮化州右监丞严顺等先次失机已蒙恩宥今又失机难再宽贳宜选人更代及宣府总兵官陈友副总兵董斌太监王受长随张遐都督同知白玉在边镇守不能御贼以致误事俱合究治  上曰陈安阮化州严顺且不代俱令从实回奏其余失机官巡按御史究治之陈友董斌王受张遐白玉且宥之
　　明英宗睿皇帝实录卷之三百三十
明英宗睿皇帝实录卷之三百三十一
　　天顺五年八月戊辰朔
　　○己巳敕谕迤北太师淮王孛来口比得凉州总兵官奏进太师文书前后三纸其间事情俱已尽知所言拘留使臣并无此事恐是小人捏构以为衅端且往者我朝廷与尔北边国土遣使往来和好最久其后背约构怨常在北边其中是非得失朕与太师各自知之上天神明所共鉴也事在已往彼此不必深究今年以来太师部下人马深入庄浪等处抢掠财畜残害人民边将出兵追捕两有所伤在朝臣宰屡请动调天下大军并力攻剿朕体上天好生之德爱惜生灵不曾动调大军今太师文书中累累以爱惜多人性命要相和好为言似此言语方能上顺天道下合人心虽古之大丈夫不过如此朕一览之再三嘉悦特遣正使都指挥詹昇副使都指挥同知窦显赍敕前来谕以朕意若太师果有和好诚心宜即晓谕部下人马散归北边差遣使臣照旧往来朕厚以礼物赏赐决不追咎前失且世间道理莫大于顺天恤民自古以来奉顺天道爱惜民命者无不久远享福背逆天道伤害民命者无不立见灾祸太师宜深体此意弃细故行大道永远和好使南北人民各安享太平之福使臣行间念太师在外劳苦特赐织金彩叚表里用表朕怀是日又赐孛来下大头目阿罗出等十余人织金彩叚五十表里皆命遣去使臣赍与之
　　○庚午乌思藏剌麻温卜阿蒙葛等来朝贡方物赐钞彩币表里纻丝袭衣等物
　　○命修南京工部
　　○辛未敕谕昌化王仕墰曰王尝乞封次子成镞所司查得成镞年方十岁例不当封已行知会今王又奏先年造册误书成镞生年今实一十五岁仍乞赐封所司参看先年造册既误今年请名如何亦开十岁岂有两度错误是王溺于私爱欲早封故增添年岁妄称错误如此以礼法论之教授虽缺而署事之官不行谏止亦当究治既遇恩例置之不问王自今以后凡百行事务存诚信不可徇私虚妄自陷于有过之地特兹以谕王其戒之
　　○锦衣卫捕获反贼曹吉祥管家并同居内使张鉴等五十三名奏请拟罪  上以其不知反情悉宥之
　　○宁夏总兵官都督同知翁信监收边粮与狭西佥事李观交章诬奏不法事敕责自陈至是各陈诬状且会赦  上命皆宥之
　　○癸酉修汉中府城
　　○夜木星犯钩钤星月犯罚星
　　○甲戌致书襄垣王逊燂曰比得王奏蒲州知州徐孚及千户孙伦等违法非一中多牵指他事恐王一时轻信下人譛愬之言不及详察虚实遂以陈奏今其事虽在革前然不可不见明白已令都察院移文巡按监察御史会同三司官从公体勘奏闻书至王宜自省前本所奏何事是实即从实奏来不可概将虚事枉害人若一事涉虚与御史等官体勘不同非惟不足以全令名是亦自重其过也王其审察毋仍前轻易妄为专书以达惟王亮之
　　○乙亥晓刻老人星见于丙位
　　○丁丑释奠先师孔子遣吏部尚书王翱行礼
　　○书复襄王瞻墡曰蒙遣承奉副施兴赍本问安称贺足见叔父亲爱至情然吉祥此贼朕初以其旧人而待之优厚不知其包藏祸心如此今虽歼灭而予心犹以不能辨之于早为慊也继今以后尚冀叔父匡其不逮以隆  宗社之福兹因施兴还专书以复惟叔父亮之
　　○浙江左布政使梁楘卒楘字叔车江西泰和县人故春坊赞善潜之子正统丙辰进士授刑部主事能辨冤狱他司不能辨者上官悉以委之有衔冤幽禁二十五年者以楘辩得出正统丙寅荐升广西按察副使进广西左布政使寻升浙江左布政使天顺庚辰朝觐官受旌异者十人楘与焉有袭衣宝镪之赐宴于礼部明年秩满乞致仕不听还任阅两月而卒楘和厚平易未尝以辞气如人乡党宗族皆有恩惠其操守澹素始终如一日云
　　○戊寅祭  大社  大稷
　　○召南京锦衣卫指挥佥事吕贵于锦衣卫管事
　　○己卯命前军署都督佥事张荣充副总兵协同镇守宁夏
　　○论剿反贼曹钦功升带俸金吾左卫都指挥使张旺留守后卫都指挥使常荣金吾左卫都指挥使滕鬼里赤锦衣卫都指挥使王铨金吾右卫都指挥使王顺为五军都督佥事锦衣卫指挥使袁彬为都指挥佥事仍管本卫事其余奋勇当先并生擒贼徒官军二百三十余名俱升一级怀宁侯孙镗子軏阵伤而殁赠义勇卫百户子孙世袭
　　○命故云南都指挥佥事蒋昱子震袭为曲靖卫指挥使
　　○赏擒斩反贼曹钦有功官军通三千一百六十四人广义伯吴琮银二十两彩叚三表里都指挥各银六两指挥各银五两千百户等官各银四两旗军人等各银三两其被伤都指挥加银四两指挥加银三两千百户等官加银二两旗军人等加银一两
　　○庚辰遣顺天府官祭宋丞相文天祥  上谕户部臣曰广义伯吴琮能报逆贼曹钦反谋事又效力杀贼勤劳可嘉其加岁禄二百石
○辛巳命兖国复圣公颜回六十世孙议袭五经博士主奉祀事以议父希仁卒故命继之
　　○兵部奏五军都督府官多缺乞会总兵官同吏部尚书兼翰林院学士李贤等荐补  上曰尔兵部会总兵官推举后凡保官审囚之类俱不必会同翰林院先是法司审囚吏兵二部保官俱会翰林院贤等＜锍-釒＞言乞勿与至是兵部复请故有是命
　　○壬午加兵部尚书马昂太子少保工部尚书赵荣兼大理寺卿俱以与剿反贼曹钦故也
</div>
    <div class="pagination">
<a href="明实录英宗实录_page239.html">上一页</a><span>...</span><a href="明实录英宗实录_page235.html">235</a><a href="明实录英宗实录_page236.html">236</a><a href="明实录英宗实录_page237.html">237</a><a href="明实录英宗实录_page238.html">238</a><a href="明实录英宗实录_page239.html">239</a><span class="current-page">240</span><a href="明实录英宗实录_page241.html">241</a><a href="明实录英宗实录_page242.html">242</a><a href="明实录英宗实录_page243.html">243</a><a href="明实录英宗实录_page244.html">244</a><a href="明实录英宗实录_page245.html">245</a><span>...</span><a href="明实录英宗实录_page241.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
