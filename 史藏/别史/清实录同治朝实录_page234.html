<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 234 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 234 页/共 505 页
  </h1>
  <div class="content">
   ○以浙江永康县绅团随同克复城池。永广学额三名。　　

○以巴里坤城击贼出力。擢千总芮林以都司用。并赏花翎。武举赵万海等蓝翎。余升叙有差。　　

○以吉林、黑龙江、战马倒毙疲乏。革协领常海、营总全福、参领阿克敦、佐领巴彦达赉等职。仍留任。　　

○以四川松潘厅全境肃清。予总兵官周达武以提督提奏。赏总兵官向芝寿、王照南、巴图鲁名号。守备黎佐清花翎。从九品陆辉蓝翎。余升叙开复有差。予阵亡都司刘义霖等祭葬世职加等。　　

○予贵州镇龙山等处阵亡副将刘洛望、千总龙会云等、祭葬世职加等。　　

○庚寅。谕军机大臣等、本日伯彦讷谟祜到京。备述马贼情形。与麒庆、文祥等所奏。大略相同。现在各旗年班蒙古来京在迩。当令其商议妥协后。随同伯彦讷谟祜迅即回旗。豫调马队。协同防剿。文祥等届时即可斟酌情形。相机调遣。会合夹击。以杜奔窜。热河兵力。本不足恃。窜扰朝阳贼匪。为数太多。亟应添兵剿捕。文祥等前奏于月之二十六日。由山海关起程赴奉。刻下是否业已成行。甯远系必由之路。由甯远赴朝阳。不过一百数十里。傥文祥等能带马步各队。先剿朝阳之贼。将贼匪偪向东趋。而以大军急蹑其后。与奉省官军两面夹剿。或可聚而歼旃。著文祥等酌度机宜。妥筹办理。如别有所见。亦著将军情缓急。详悉奏闻。朝廷不为遥制也。正在寄谕闲。据恩合奏、探悉贼匪大概情形。暨徐占一现尚安静。及花里雅春力解广甯之围各摺片。贼匪王起等纠众围扑广甯。经协领花里雅春督兵奋击。力解城围。甚属可嘉。现在王起一股。窜及朝阳。周荣、姜三疙疸一股。由孟古勒津地面。窜至法库边门滋扰。其势方张。恩合已咨调富平阿。统带马步各队回省布置。即著该将军将省城防护事宜。妥筹办理。并与恩锡等督饬各路兵勇。及地方文武。随时防剿。毋得株守畏难。任贼滋蔓。盘踞金州皮口贼目康泳＜?兴心＞等缴械投诚。真伪均未可定。恩合务当妥慎筹办。于该降人等到省后。严密防范。随时察看。毋堕诡谋。徐占一覆辙具在。总当引以为鉴。至恩合所奏徐占一现尚安静。不可复行激变等语。著文祥等于到奉省后。察看情形。妥为筹办。其康泳＜?兴心＞等之投诚。是否足恃。并著与恩合详筹处置。毋稍大意。恩合等摺。著钞给文祥等阅看。将此由五百里各谕令知之。　　

○又谕、御史王师曾奏、山东东路防守单弱。请饬带兵提臣。总办青莱各府团练一摺。据称发捻各匪。不得逞志于西。势将乘虚东窜。在藉提臣傅振邦。统带兵勇。驻扎青莱交界。所带步兵不过七八百名。难当逆匪大股。请饬该提督督办登莱青三府团练。凡三府弁兵。悉归节制。并饬兼办沂州团防等语。前因青州一带。为东省膏腴腹地。谕知阎敬铭饬令傅振邦前赴青莱一带。挑选各营兵丁千名。择要扼守。王师曾所奏各情。是否有可采择之处。著阎敬铭斟酌办理。原摺著钞给阅看。将此谕令知之。　　

○又谕、鲍超奏、会合旧部抵防。并请督办大臣调度一摺。发逆大股。盘踞嘉应州城。江闽粤三省地界毗连。此剿彼窜。非合三省兵力。四面围歼。势将复行滋蔓。尤须有督兵大员。节制调度。方足以一号令而齐进止。现据鲍超奏称、各军越境会剿。未进之先。各存意见。临期之际。牵制堪虞。争功诿过。窒碍多端。非督师大臣亲临前敌。驱策群力。不免耽延时日。虚糜军饷等语。该提督老于戎行。洞悉军情利弊。所奏深合机宜。左宗棠前辞节制三省之命。朝廷未经允准。叠经谕令视贼所向。驰赴江粤督兵会剿。该督旋因贼陷嘉应。奏明带兵赴粤督剿。著即调齐江闽粤三省官军。四路进偪。务乘贼势穷蹙之余。就地歼除。不可再令贼踪他窜。又成燎原之势。并著该督亲往嘉应视师。以期呼应灵通。鲍超所部。现已会齐驻扎会昌。听候左宗棠调遣。著该督即约会闽粤各军。订期前进。并檄令鲍超所部。合力进攻。毋得稍分畛域。坐失机宜所有鲍超军营粮饷。即著该提督行知广东江西各督抚。严檄地方官设法转运毋许贻误前经谕令曾国藩将鲍超一军。酌调赴豫。剿办捻匪。现当江粤军务吃紧之时。鲍超驻军会昌。距嘉应甚近。即著该提督暂缓赴豫。俟发逆荡平后。再行听候曾国藩檄调入豫。助剿捻匪。将此由六百里谕知左宗棠、并传谕鲍超知之。　　

○又谕、前据曾国藩奏、鲍超一军。赴豫有益。当经谕令曾国藩酌量檄调。本日据鲍超奏称、驰抵江粤边界。已于本月十二日。移扎会昌。现闻康逆大股。盘踞嘉应州城。拟即由会昌前往嘉应会剿等语。发逆窜扰粤东。势尚猖獗。鲍超就近由江赴粤。剿办此股。必能得手。此时若将该军改调赴豫。则舍近图远。往返又需时日。疲于奔走。殊失机宜。就目下军情。揆其缓急。莫若即将鲍超一军。暂留江粤。剿办此股发逆。以期迅速蒇事。所有鲍超一军。即著该大臣暂缓檄调。俟发逆剿平后。再行饬令赴豫助剿。近日豫省贼势若何。刘铭传等军。有无战事。均著随时详细奏闻。以慰廑系。将此由六百里谕令知之。　　

○又谕、本日据明绪奏、伊犁需饷急迫。前由乌科两城分解伊塔两城之饷银五万两。业经奉旨严催。至今尚未解到。虽接据明谊广凤等咨报起运。屡次派员迎提。毫无音耗。伊犁现在无力添派马队迎护。该两城竟不派兵护解。以致饷银分毫未到各等语。前据明谊等奏、由绥远城解到各省协饷。应拨伊塔二城者。已陆续添派委员。协同该二城迎提员弁。解至科城。添换兵弁转运。现在乌里雅苏台止存新疆银六千两。是此项库存五万两。早由乌城解交科布多转运。何以至今尚未解到。实属任意迟延。贻误军事。即著明谊、车林敦多布、麟兴、查明此项银两。因何不到之处。迅速具奏。并著广凤、奎昌、将此项饷银五万两。即行多派弁兵。趱催护送。迅速解交伊塔两城。俾济急需。其续到之饷。并著迅速解运。毋得稍涉迟延。致干重咎。科城库存饷银。先后分解各城数目日期。并著广凤等、迅即开具详晰清单具奏。以备查核。将此由六百里各谕令知之。寻明谊等奏、前项饷银五万两。已派员运至科城。即交伊犁迎提委员运往。计明绪此次发摺后。已可解到。报闻。广凤等奏、科城本年共解过伊犁银十五万两。遵将现存指拨伊犁各城饷银细数。缮具清单。并将解运日期陈明。仍咨催各城迎提。以期无误。得旨、嗣后遇有应解饷银。仍当迅速起解。不准稍有耽延。致干咎戾。　　

○以奉天广甯守城出力。予协领花里雅春以副都统＜??闲＞放。　　

○予闻变捐躯奉天广甯县知县煜斌妻瓜尔佳氏旌恤如例。　　

○辛卯。谕内阁、都察院奏、道员宝贤以寻觅父骨等词。遣抱告赴该衙门呈递。据称山西道员宝贤。因催磺来京。现已差竣。伊父尚那布。前于咸丰十年在江苏溧阳县战殁。迄今骸骨未收。呈请发往江苏差委。寻觅父骨等语。宝贤著准其前往江苏。寻觅父骸。以遂孝思。所请发往江苏差委之处。著不准行。　　

○谕军机大臣等、刘长佑奏、遵派官兵前赴朝阳剿匪。择要驻防关隘。并调兵出省防边各摺片。沿边各口。地势延长。建昌营地偏于东。三屯协地偏于西。刘长佑现商令徐廷楷多设侦探。觇贼所向。于紧要之区驻扎。以便援应。著即照所拟办理。并拣调通永镇精兵五百名。作为徐廷楷亲军。即著刘长佑饬令该提督勤加训练。一面饬令游击阿洪阿等。在各关隘相度地势。严加备御。以免贼骑闯越。刘景芳所部马勇二百名。前经有旨。谕令随同文祥、福兴进剿。文祥、福兴、能否先剿朝阳之贼。尚未可定。刘长佑所拟添调之天津镇兵五百名。并归该副将管带速赴朝阳之处。即著刘长佑迅速咨知文祥、福兴、妥商办理。以免歧误。该督现挑步勇千名。马勇三百余名。交总兵刘荣带往沿边防御。并遵旨出省亲往督办。务即迅速驰往北路。察度各关隘情形。督饬徐廷楷认真巡防。仍一面挑选劲旅。会同派出官兵。迅赴朝阳。实力剿洗。不可稍涉迟缓。将此谕令知之。　　

○旌表夫亡殉节浙江举人潘锳妻缪氏。　　

○抚恤琉球国遭风难夷如例。　　


大清穆宗继天开运受中居正保大定功圣智诚孝信敏恭宽毅皇帝实录卷之一百六十二　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。十二月。壬辰朔。上诣绥履殿问慈安皇太后安。平安室问慈禧皇太后安。至庚申皆如之。　　

○奉慈安皇太后慈禧皇太后幸漱芳斋。侍午膳。　　

○谕内阁、曾国藩奏、查拏闹饷勇丁。照法严办。并将获咎之营官讯明定拟一摺。本年五月闲。总兵唐义训、道员金国琛、所部徽州休甯各营。哗噪索饷。当经曾国藩将该镇道等奏参查办。兹据曾国藩奏、遵将滋事各勇丁查拏正法。并将营官等研讯确情定拟。请分别革职发遣等语。此案候选同知唐义谟、代统唐义训部众。于兵勇闹饷滋事。未能严明约束。业经革职。著无庸议。参将伍彩胜、虽因病不能弹压。惟该营哗噪。尤为凶横。纪律殊属不严。著即行革职。副将王玉藻、王俊南、虽讯无克扣情事。惟平日办事不公。营务弛坏。均著即行革职。副将赵仁和、守备赵友交、匿饷不发。众证确凿。赵仁和著即行革职。赵友交著革去守备。发往黑龙江充当苦差。前任皖南镇总兵唐义训、甘肃巩秦阶道金国琛、前虽离营过久。回防太迟。此次认真查办。毫无徇纵。尚知愧奋。唐义训、金国琛、所得降级留任处分。著准其注销。　　

○谕军机大臣等、官文、郑敦谨奏、郭军援豫获胜。并贼势东趋。请饬鲍超取道黄麻。迎头截击。吴昌寿奏、正南股匪。窜至光罗。官军追剿获胜。并收复构林关寨各摺片。张总愚等前由潦口袭踞构林关。经官文等檄饬姜玉顺等军。会合豫军进剿。贼势穷蹙。乘夜弃寨。向邓州一带奔窜。遂将构林关收复。现在张逆在新邓滋扰。其势甚炽。赖牛等股。又分扰遂汝正确。大股直抵信阳。逆氛渐偪黄孝。鄂省边防。正当吃紧。著官文等严饬成大吉。速赴孝感之三里城小河溪一带迎剿。毋令阑入鄂境。如该匪被击北窜。官文等仍当速饬各军。跟踪追蹑。以收聚歼之效。吴昌寿奏、发捻各逆。围攻光山县之杏山寨。并攻扑州城。均经官军击退。现饬马德昭滚营前进。务将光州踞匪剿洗等语。是东南逆股。不但窥伺鄂边。势将蔓延皖境。豫省兵力。不敷调遣。曾国藩有节制诸军之责。自必统筹全局。力图兼顾。著即迅催刘铭传督率所部。会同马德昭等。剿徐光州一带踞匪。毋稍迟误。李昭庆训练马队。计已将次成军。并著饬赴豫省会剿。与步队相辅而行。则剿办自易得手。光州毗连霍六。该匪乘隙他窜。是其惯技。乔松年务当饬令英翰督兵迎击。堵剿兼施。毋得株守一隅。贻误事机。张逆一股。虽经姜玉顺等进剿。屡有小胜。而逆焰未衰。必须豫省兵勇。紧蹑贼后。两面夹击。方可迅速奏功。著吴昌寿严檄宋庆等督队前进。与姜玉顺、谭仁芳等军。分路兜剿。如再迟延玩误。即著据实严参。毋得稍涉瞻徇。致干咎戾。汪逆窜踞嘉应州城。昨据鲍超驰奏、拟由会昌赴粤剿办。是鲍超一军。急切不能到豫。官文亟须另筹兵力。扼扎黄麻。岂可专待此军。致滋贻误。吴寿昌另片奏、副都统安住所带马队。倒毙马匹。请免其赔补等语。安住马队。既据该抚查明黑龙江倒毙之马。其原领之时。已形疲瘦。并非该营总等有心玩视。所有黑龙江大淩河战马倒毙三百八十九匹、著从宽免其赔补。嗣后该副都统安住。务当督饬该营总等尽心牧养。俾令一律膘壮。如再有倒毙。即责令该营总等照数赔补。决不宽贷。正在寄谕闲。据曾国藩奏、遵覆寄谕。现拟派李昭庆于正月统带万人赴豫。与刘铭传分途进剿。该大臣亦于正月进驻周家口。并先将湖团设法遣散安插等语。所筹均属妥协。著即饬令李昭庆就已练之兵。现有之马。先行带赴豫省。与刘铭传会合剿贼。湖团构衅已久。与居民争执。各不相下。若不早为之所。恐致酿成臣案。曾国藩拟由济甯兖曹一带。察看情形。著即会同吴棠、阎敬铭、妥筹赀遣。将通捻之团。认真惩办。以绝后患。吴棠、阎敬铭、务将东省难民迁徙铜沛者。妥为安插。俾曾国藩无东顾之忧。得以克期赴豫。督剿各匪。将此由六百里各谕令知之。　　

○又谕、明绪奏、孤城久困。请饬催俄兵助剿一摺。伊犁久被贼困。该逆近复分扰锡伯索伦两营。焚毁囤粮。情形日见猖獗。关内援兵。虽已叠次严催。而节节梗阻。尚难克期前进。借用俄兵一节。屡经总理各国事务衙门王大臣、与俄国在京公使商办。该使以事多为难。总未应允。看来该公使于此事未能主持。明绪现令荣全前赴俄国阿里玛图地方。与该国领兵官江达拉勒会商。借兵数百名前来助剿。并借贷粮食火器等物。所筹亦是急则治标之法。即著该将军体察情形。妥筹办理。但期于事有济。朝廷亦不为遥制。所请饬总理各国事务衙门知照住京公使。飞咨西悉毕尔衙门催兵等语。已谕令该衙门办理。明绪身膺重寄。惟当激励兵民。同心固守。相机剿办。以副委任。将此由六百里谕令知之。　　

○以河南光州、罗山、剿匪获胜。予都司李承先等升叙有差。　　

○予河南南阳等处阵亡参将张仕顺等祭葬世职加等。　　

○予故甘肃巴里坤镇总兵官成发翔祭葬恤荫。入祀湖南昭忠祠。并于衡山县原籍建立专祠。　　

○豁免湖南长沙、善化、湘阴、益阳、攸、茶陵、衡山、安仁、巴陵、临湘、华容、十一州县。暨荆州、荆左、荆右、沔阳、岳州、五卫节年民欠额赋。并漕折漕费耗羡银。　　

○癸巳。谕军机大臣等、长善奏、遵筹守御事宜等语。石门寨为迤北各口入大道总汇之区。经刘长佑酌调驻扎滦阳三岔口之通永镇标兵三百余名。移往防守。长善复商令山永协挑选弁兵三百名备调。并于冷口等处挑出枪兵。以资协守。即著刘长佑、长善、悉心会商。妥筹守御。旗营兵数甚单。必须与绿营联络一气。方足以壮声援而利攻剿。所有山永协绿营。及防守北边之通永镇标官兵。如遇缓急。除由该营驰报该管各官外。即著长善就近指麾。相机调遣。至冷口等处驻防旗兵。如有应行调派之处。亦著刘长佑、徐廷楷、就近筹画。妥为调度。傥该官兵互相推诿。即著刘长佑等彼此会商。严行参办。务使旗绿各营。声势相联。和衷共济。以期共殄逆氛。长善所称驻扎□□散河桥之天津镇标为步兵三百名。拟移防喜峰口。至三屯营迤东界岭口。亦关紧要。应拨兵一二百名前往驻守等语。著刘长佑、徐廷楷、相度地宜。妥筹调拨。将此谕知刘长佑、长善、并传谕徐廷楷知之。　　

○又谕、吴棠奏、陈国瑞患病疯狂。押送回籍。请旨革职。并请饬湖北督抚派员妥视各摺片。本日已降旨将该总兵革职矣。所有该革员售盐资本。提充淮徐兵饷。宝应田产归公。战马交营各节。均著照所请行。其另存现银二万五千两。已由吴棠封解官文。即著官文、郑敦谨、饬司存储。分年交陈国瑞收领。以资回籍生计。该革员现既病疯。即使他日就痊。而喜怒无常。性情犷悍。官文等亦不可再任以兵事。致滋贻误。第念其从前宣力戎行。战功叠著。今竟成废。情殊可悯。官文等务当随时派员妥视。毋令失所。其疯疾能否痊愈。并著随时察看具奏。以副朝廷保全爱惜之至意。原摺片著钞给官文、郑敦谨阅看。将此各谕令知之。寻奏、陈国瑞业经到籍。察看病势。渐可痊愈。其胞兄陈光荣、堂兄陈光藻、出结领回原籍应城县医治。解到银两。存汉黄道库。以备该革员随时支领。俾资养赡。报闻。　　

○又谕、李瀚章奏、遵筹湖南省东西两路防剿情形等语。汪逆窜至粤东。嘉应失陷。虽距湘境稍远。惟该逆豕突狼奔。纷扰靡定。仍恐窥伺江楚。湖南边境防务。未可稍松。著李瀚章督饬赵焕联等严密防范。毋稍疏虞。刘连捷等军。劳勚日久。即著陆续裁撤。俾资休息。欠饷仍由湖南江西补给。并著知照刘坤一妥为办理。黔省苗匪。经该抚檄令周洪印等越境分路剿办。现在楚黔毗界肃清。而黎平天柱。匪类尚多。时虞出没。仍著檄饬周洪印督率各军。□□穴□又□捕余匪。毋令稍留遣孽。总期激励士卒。步步进规。为次第廓清之计。傥黎平等处稍有警信。仍即相机援应。以固边防。将此由四百里谕令知之。　　

○又谕、赵长龄奏、遵旨驰赴庆泾一带查办事件。杨能格奏、营员带队抢掠。枪毙生员。攻堡淫掳。偪毙多命。并带队抢夺粮台饷银各摺片。览奏实深诧异。前因杨能格奏参周显承狡诈把持侵蚀帑项带队勒捐等情。当经谕令赵长龄先赴庆泾一带查办。如讯有端倪。即将周显承奏请革职严审。兹据杨能格奏、周显承亲带三营马队至甯州。亲兵各入民家。抢掠淫掳。无所不至。枪毙增生栗承祚。复分队驻酒头堡及太昌城外。将两处百姓。抢掠一空。经该州知州张抡文哀求撤兵。周显承不允。令游击张润槐往东乡良平镇店头堡。堡民闭门不讷。委员裴辅晋在彼办理。启门放兵勇入。百姓逃避。死伤无数。凡近店头堡之庄堡多处。均被抢掠。并路劫布客。声言即往北乡。闻雷正绾到泾。周显承始行折回。仍留二营分扎南北乡。又将河南解存陕西藩库协饷银三万两。在长武县库内。带队劫去。似此丧心病狂。倚势虐民。大为地方之害。若不严行惩办。何以肃军律而儆效尤。周显承著即行革职。交赵长龄拏问。其同恶相济之游击张润槐、把总裴辅晋、均著革职。一并归案审办。赵长龄现由西安赴庆泾一带。著即将周显承等提解。秉公逐款审办。毋稍宽纵。周显承如有不服拘拏情事。或至激成祸变。著杨岳斌、雷正绾、杨能格、派兵严密防范。雷正绾现已到泾。著将周显承招集之溃勇。并所带各营。妥为抚驭统带。相机进剿。其留甯州之二营。著即撤回。毋任别滋事端。杨能格摺片。著钞给杨岳斌、赵长龄阅看。正在寄谕闲。据杨岳斌奏、请派刘蓉节制泾州各营。驻扎长武等处一摺。刘蓉现已仍署陕西巡抚。岂能出省远驻长武。周显承所招溃勇。本系雷正绾旧部。仍归雷正绾统带。自无兵将不习之虑。雷正绾受朝廷倚任之重。务当振刷精神。力图报称。固原平凉泾州等处。均须兼顾。若有疏失。惟雷正绾是问。杨岳斌另片奏、曹克忠一军。未能调赴东路。伊犁军械。请俟驿路通畅。再行补制解往各等语。均著照该督所请办理。又片奏、请将甘省秦州一带叛产。变卖充饷。著即督饬藩司。遴派公正员弁。认真经理。期于兵民两有裨益。毋任吏胥舞弊。其陕西各处叛产如何办理之处。著刘蓉迅速妥筹具奏。杨岳斌片。著钞给刘蓉阅看。将此由六百里谕知杨岳斌、赵长龄、刘蓉、并传谕雷正绾、杨能格知之。　　

○又谕、寄谕陕西巡抚赵长龄。本日据杨能格奏、周显承劫饷扰民各节。业经有旨将周显承革职拏问。谕令该抚秉公查办。正在寄谕闲。复据杨岳斌奏、雷正绾部下精兵健卒。均经泾州收集。若使军械足用。即可责其立功。惟与雷正绾互有猜疑。暂难合并。若迫使听雷正绾调遣。军心惶惑。哗溃堪虞等语。与杨能格所奏。词多歧异。杨能格所参周显承各节。如果属实。必须秉公执法严惩。雷正绾业已回驻泾州。该提督旧部。能否恪遵调度。抑或军心涣散。雷正绾竟难挽回。赵长龄现赴泾州。著即将雷正绾军营近日情形。严密访查。据实具奏。如雷正绾挟回自重。该将领等无所适从。则泾州各营。自应另行派员统带。曹克忠威望颇著。如能接统其众。即著知照杨岳斌。一面奏闻。一面调派。如曹克忠不克赴泾。杨岳斌即当另派妥员。前往接替。毋误事机。该抚于此事务当妥滇办理。不可稍涉偏执。以顾大局。杨岳斌摺。著钞给阅看。将此由六百里密谕知之。　　

○又谕、传谕护山西巡抚王榕吉。杨岳斌奏、遵查拨解巴里坤饷。驿站未通。请饬由杀虎口监督径解等语。巴城需饷孔殷。亟须设法筹拨。惟关内外道途阻滞。自应改道妥解。以昭慎重。即著王榕吉将杀虎口监督应解巴里坤饷银。派委妥员。由草地一路解至乌里雅苏台转运。以济要需。毋稍延缓。　　

○以病狂滋事。革浙江处州镇总兵官陈国瑞职。　　

○甲午。谕军机大臣等、劳崇光、张亮基奏、清镇县城失守旋复一摺。逆首何得胜、自盘踞开州后。分股由修文县境。直扑清镇县城。贼众兵单。遂于十月十八日失守。经全祖凯等会同赵德昌所部。驰往援剿。奋力攻击。贼势不支。弃城败遁。仍向修文边境窜去。当将清镇县城收复。办理尚为迅速。著张亮基督饬在事文武员弁。探贼所向。银踪追剿。并檄饬赵德光等军。相机截击。迅埽逆氛。此交出力各员。准其择尤保奖。毋许冒滥。劳崇光因清镇失守。赴滇大路梗塞。改于十月二十四日起程。现在行抵何处。著兼程前进。毋得藉故逗遛。安义镇总兵赵德昌、自署理提督以来。于贵州军务。未能办有起色。著张亮基饬令速赴四川。交崇实、骆秉章、差遣委用。贵州提督。本日已明降谕旨令周达武补授矣。周达武未到任以前。贵州提督。著赵德光暂行署理。贵州军务紧要。周达武所部兵勇。著崇实、骆秉章、选派得力之员接统。饬令周达武速赴贵州新任。以重职守。将此由六百里各谕令知之。　　

○礼部以明年元旦礼节请。得旨。是。照例行礼。奉慈安皇太后慈禧皇太后懿旨。停止筵宴。其在外公主福晋命妇进内行礼之处。并著停止。　　

○以四川建昌镇总兵官周达武为贵州提督。记名总兵官刘宝国为四川建昌镇总兵官。　　

○以记名总兵官马德顺为浙江处州镇总兵官。　　

○以西安旗营防剿出力。予协领柯克僧额以副都统＜??闲＞放。赏佐领瑞昌等花翎。骑都尉苏勒善等蓝翎。余加衔弁叙有差。　　

○以贵州清镇县城被贼窜陷。旋即克复。知县笪佐尧革职留营。免治罪。予阵亡游击蒋占鳌、都司石国泰、黄安邦、祭葬世职加等。　　

○乙未。谕内阁、前据汪朝棨、刘蓉、先后奏参联捷沿途需索各款。当经谕令杨岳斌秉公查办。兹据杨岳斌奏称、联联捷在陕需索各节。该督已拔营在途。无从深悉。迨联捷抵甘肃境内。在会甯勒索供支。拆毁庙宇衙署。纵令兵勇将牲畜牧放民田。残害禾稼。领去草料。变价入己。被控之案不一。泾州送差车辆牛只。两旬之久。并未发还。任听兵丁宰杀牛只。弃置车辆。殴逐送差夫役各等语。联捷奉命带兵出关。到处藉词逗遛。已属怯懦无能。大负委任。复敢肆意需索。骚扰地方。可恶已极。此等劣员。朝廷不难按律惩办。惟将该员立予严谴。联捷转得自便私图。置身事外。伊犁参赞大臣调任哈密办事大臣联捷。著无庸帮办成禄军务。降为蓝翎侍卫。交成禄差遣。仍著迅带所部。克期出关剿贼。傥敢再事逗遛。或另有骚扰不法情事。即将该员按照军法治罪。决不宽贷。　　

○又谕、前因阎敬铭奏保贤能牧令张廷杨等、酌给升阶班次。曾经降旨允准。嗣经吏部查案议驳。兹据该抚奏称、近来人才登进。偏重军营或粮台局务。地方牧令之升途。皆为所占。即照例升调。亦比从前迟滞。致令尽心民事勤慎供职者。人转视为迂拘。于吏治殊有关系。所有前保之员。请仍照前旨给奖等语。督抚明保人员。原应照例送部引见。候旨录用。惟阎敬铭系为整饬吏治起见。且所保亦不如军营劳绩之优。若不准其所请。不足以昭激劝。候补知州张廷扬、杨济、仍著俟补缺后以知府用。知县彭启昆、帅嵩龄、仍著以同知直隶州知州用。候补知州李均、仍著俟补缺后以同知直隶州知州用。试用知州左宜似、仍著以本班尽先即补。即用知县陈凤翥、仍著赏加同知衔。丁忧知县林溥、仍著俟服满后留于山东补用。以示鼓励。　　

○谕军机大臣等、阿克敦布、廉至奏、热河咨调马队官兵。请旨遵行。阎敬铭奏、拏获奉省马贼头目偷越海口。请饬严查沿海各口各一摺。据称马贼窜入朝阳境内。察哈尔左翼四旗边界。防务吃重。且张家口为北路要隘。现在挑兵镇压。尚虑单薄。所奏自系实在情形。所有热河咨调马队五百名。即著无庸派往。阿克敦布、廉至、务当督饬满蒙官兵。勤加操练。严防要隘。以备不虞。热河兵力本单。现值贼氛偪近。亟应添兵助剿。副将刘景芳所部马勇二百名。前已谕令随同文祥等进剿。刘长佑添调之天津镇兵五百名。应否并归刘景芳统带。抑或另派妥员管带径赴朝阳助剿之处。仍著刘长佑咨商文祥、福兴、妥筹调派。如恐此军兵力稍单。并著刘长佑再行酌量添拨。以资厚集。山东登州海口。盘获奉省马贼头目刘瑕先等三名。据供在金州城外。与总目康七分手。渡入东境。句结匪徒。余众均在北岸听信。约期抢船赴沿海各处等语。匪党潜谋句结。偷越海口。亟宜先事防维。所有奉省沿海各处。著恩合、富平阿、恩锡、严饬各该地方官。认真稽查。不得任令匪徒偷渡。阎敬铭仍当饬令所属。于登州一带海口。严密巡缉。毋稍大意。正在寄谕闲。文祥、福兴奏、酌度军情。据实覆陈。并请调洋枪队兵。热河地方情形。派员办理团练各摺片。朝阳之贼。现复窜往东南台吉营子等处。离边已近。法库边门。又有大股贼匪滋扰。贼踪飘忽。难保不复图窜入边内。文祥等拟于行抵锦州后。酌留马步队防守。再行酌量办理。自系稳慎办法。即著察度情形。妥筹布置。现在热河之贼。既已东趋。刘长佑所派之兵。出边后如何探踪截剿之处。仍著咨商文祥等妥筹进止。麒庆亦当饬令派出之兵。蹑踪追剿。不得以贼已东窜。徘徊观望。坐失事机。甯远所属中后所。为山海关门户。著崇厚将备调之洋枪队兵五百名。派护理总兵春霖管带出关。驻扎该处。与锦州防兵互为声援。以杜贼匪窥伺。热河地方。伏莽甚多。但恐操之太蹙。转致匪党固结。办理益形棘手。刘长佑、麒庆、派兵剿贼。务当密饬带兵各员。酌度情形。妥为筹办。毋稍轻率。甯远所属团练。文祥等即饬朱光宇等妥速办理。以资保卫。本日据宝珣奏、奉省派出官兵。见贼辄败。虚糜帑项等语。该省官兵。平时既不训练。临阵又无纪律。以致屡次挫折。实堪痛恨。著文祥、福兴、恩合、认真整顿。如查有首先溃退者。即于军前正法。以肃戎行。文祥等密片一件。著钞给刘长佑、麒庆阅看。将此由五百里各谕令知之。　　

○又谕、奉天马贼。自滋事以来。蔓延日久。未受惩创。闻新任署将军恩合视贼太易。办理剿抚。未合机宜。与各部侍郎。俱未能和衷办事。本日据宝珣奏称、恩合到任以后。剿捕贼匪。已由盛京户部库内。放过银五万八千两。该将军并未时兵册随时咨部查核。现于山海关解到饷银二万两内。先放银一万两。其余一万两。拟留备京兵到省后接济之用。该将军必欲再领二万两。不解何意。请饬查明等情。恩合于派出剿贼官兵。既未将名数造册咨部查核。又思多领饷银。难保无冒滥蒙混情事。著文祥、福兴、于驰抵奉省时。将恩合到任后所派官兵数目。共应需饷银若干两。彻底查明。有无浮冒。据实具奏。该署将军究竟能否胜任。并著文祥等密行查明。迅速具奏。将此各谕令知之。　　

○又谕、杨岳斌奏、遵查联捷被参各情。暨西路告急。请催大兵出关各摺片。哈密办事大臣联捷、奉命出关剿贼。乃敢沿途骚扰。逗遛不前。实属可恶。本日已明降谕旨。将联捷降为蓝翎侍卫。无庸帮办成禄军务。著杨岳斌传知联捷迅赴成禄军营。听候调遣。其所带马步各队。均著交成禄节制。至西路军情。正当告急。成禄总未带兵出关。亦属懈弛。著懔遵叠次谕旨。克日西行。如不知力图报称。有意迟延。则联捷覆辙具在。必当一并执法严惩。不能稍从宽贷也。联捷前次奏称、在好水川一带。招抚四十四村回户。匪首马化漋亦来乞降等语。朝廷虑其为该逆所绐。曾谕令杨岳斌斟酌妥办。现在联捷已令西行。自不敢藉词抚回。再稽进发。所有一切剿抚事宜。著责成杨岳斌妥为筹画。务当分别良莠。相机而行。不得稍有贻误。都兴阿等前因联捷专差佐领德清额持函议抚。情节可疑。曾将该佐领摘顶拘留。现在联捷咨覆已否到甯。并著都兴阿、穆图善、详察情形。与杨岳斌妥商办理。毋堕回匪狡计。至雷正绾一军。叠次谕令收合溃卒。重整军声。力图剿贼。此时若令统兵出关。则朝令夕改。非特无所适从。且恐滋其疑惑。殊为非计。杨岳斌所请量为变通之处。著毋庸议。鹤龄一军缺饷。军士困苦颠连。甚为可悯。著杨岳斌宽筹饷项。源源接济。催令随同成禄出关。毋任逗遛。其成禄等军。并著杨岳斌设法济饷。俾资饱腾。不得稍有缺乏。致令有所藉口。将此由六百里各谕令知之。　　

○又谕、景纹、恩庆奏、审据要犯吐多卜降巴供词。并恳请赏给夷喜罗布汪曲公爵各摺片。该犯吐多卡降巴、于买巴札仓众喇嘛攒集传唤之时。不能弹压僧众。反为首谋。将罗布藏称勒拉木结。擅行接回色拉寺院。次夜复敢纠聚僧众七百余名。各佩枪刀器械。晋藏搬运财物。已属不法。迨衅端已成。经达赖喇嘛同满庆等数次劄谕。令将已革总堪布及为首滋事之人交案惩办。该犯不肯交人。并派兵筑卡。率众抗拒。更属目无法纪。该犯现已据实供认。实属罪无可逭。吐多卜降巴一犯。著即就地正法。以昭炯戒。至所请恳将达赖喇嘛之兄夷喜罗布汪曲赏给公爵之处。前据满庆等奏请。旋经理藩院议准。将达赖喇嘛之父彭错策旺所遗公爵。赏给达赖喇嘛之兄夷喜罗布汪曲。业经降旨允准。该大臣等未接理藩院行知。故有此奏。本年六月十一日清字谕旨。著钞给景纹等阅看。即著宣示达赖喇嘛遵照。所有商上僧俗事务。仍著该大臣等妥为经理。毋稍大意。将此由四百里各谕令知之。　　

○署陕西巡抚刘蓉奏、藩司到任未及三月。请将本年大计展缓举行。从之。　　

○以光禄寺卿祥泰为内阁学士兼礼部侍郎衔。鸿胪寺卿麟书为太常寺卿。　　

○赏瑞敏郡王子贝勒载漪三眼花翎。惇亲王第三子头品顶戴载澜花翎。
  </div>
  <div class="pagination">
   <a href="清实录同治朝实录_page233.html">
    上一页
   </a>
   <span>
    ...
   </span>
   <a href="清实录同治朝实录_page229.html">
    229
   </a>
   <a href="清实录同治朝实录_page230.html">
    230
   </a>
   <a href="清实录同治朝实录_page231.html">
    231
   </a>
   <a href="清实录同治朝实录_page232.html">
    232
   </a>
   <a href="清实录同治朝实录_page233.html">
    233
   </a>
   <span class="current-page">
    234
   </span>
   <a href="清实录同治朝实录_page235.html">
    235
   </a>
   <a href="清实录同治朝实录_page236.html">
    236
   </a>
   <a href="清实录同治朝实录_page237.html">
    237
   </a>
   <a href="清实录同治朝实录_page238.html">
    238
   </a>
   <a href="清实录同治朝实录_page239.html">
    239
   </a>
   <span>
    ...
   </span>
   <a href="清实录同治朝实录_page235.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
