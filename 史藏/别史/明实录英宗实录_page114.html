<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 114 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 114 页/共 263 页</h1>
    <div class="content">　　○四川按察司副使李匡奏四川民散居山泽三五家为村为盗者会其不觉则窃觉焉则强且今旱饥连年盗贼尤众周官荒政十二有曰除盗贼谓凶年贼多当严刑除之也近有一家兄弟数窃乡人牛者事发法当剌臂充囚兵其人虽曰初犯而其未发者屡矣请毋概治以常例湏重加之罪用□□具其余事下都察院以为匡先欲以四川军民擅讦奏者无论情伪概发松潘充军诬十人以上并原告在逃者无论军民改发叠溪充军议奏已不允乃今复欲加徒罪窃盗以重罪而妄援荒政严刑之说况四川连年未以荒报而盗牛者又未尝聚众为乱匡故不守成规执偏见逞小才如此其言不可从也  上是之
　　○癸丑浙江左布政使孙原贞言杭州嘉兴等府在城军民多无祖茔凡有物故悉从火化弃骨水中非其故违法律良由山地各有业主故虽孝子慈孙亦莫能尽其安葬之心考之前代有漏泽园义冢之设乞敕该部会议行文各府县查勘官山地绝户废寺山地及荒闲不堪树艺山地置立义冢缭以垣墙令彼悉得安厝免致暴弃事下礼部议寝之
　　○江西右布政使张斐杖死不服收问者五人刑科都察院恭斐暴酷失牧民之职请正其罪  上命巡按御史韩雍执斐治之
　　明英宗睿皇帝实录卷之一百六十八终
　明英宗睿皇帝实录卷之一百六十九
　　正统十三年八月甲寅朔升顺天府通判沙安为本府治中仍理薪炭安任满九载当升属民保安处事勤慎抚下＜宀十见＞慈乞留复任右侍郎陈恭等以闻故有是命
　　○乙卯直隶凤阳徽州二府各奏五六月阴雨连绵伤害稼穑租税无徵  上命户部覆视以闻
　　○广东都指挥佥事孙旺奏猺贼攻破泷水县治有把总都指挥佥事陈德先行畏避又掩取指挥张玉杀贼功以为己功乞敕大臣前来体勘明正其罪  上曰其令巡按御史同三司公正官从公体勘明白奏来处置德等若再不同心协力运谋效勇致今秋蛮贼不靖俱处以重罪不宥
　　○先是  上以山东饥命罢修泰安州东岳庙后知州陈暠乞以累年人奉神香钱备料募工修造  上不允至是漕运参将汤节言地不甚饥谙如暠言且言讫工乞御制碑文  上曰节欲媚神不知民困始苏可复劳耶其毋行香钱修造任节为之
　　○四川石柱宣抚司舍人马黼泥溪长官司把事田济狭西岷州剌麻锁南坚锉乌思藏番僧班竹儿星吉来朝贡马及氆氇等物赐彩币有差
　　○兵部奏福建强贼邓茂七攻劫沙尤二县杀死千户杨琮虏去千户张能其时延平卫千户张聪及行都司委指挥师镇程俊及都指挥佥事范真参议金敬副使邵宏誉各领军督捕俱不获一贼其畏缩坐视如此乞行巡按御史究治其罪  上曰且俱不问即令御史依前提督奋力捕贼以赎前罪但再退缩误事俱处死
　　○丁巳释奠先师孔子遣户部右侍郎兼翰林院学士陈循行礼
　　○戊午祭  太社  太稷  
　　○调云南左参政钱奂于广西布政司
　　○敕武安侯郑宏建平伯高远往南北直隶并山东等处印烙孳生马六万余匹
　　○夜有流星大如杯色青白光明烛地出天纪西北行至梗河
　　○己未兴平王尚火□舟以卧疾不痊乞敕有司预为营葬地  上曰今狭西百姓累年艰辛姑缓之
　　○升吏科给事中孟鉴为本科都给事中先是鉴任满九载自陈乞复原职从之至是给事中包良佐等又为之奏保升用故有是命
　　○免应天苏州等五府南京锦衣等三十四卫去年被灾秋粮子粒五十五万四千七百余石草二十三万五百余包
　　○给神机营官军马四百二十八匹
　　○庚申擢进士沈纪为广西道监察御史监生王晋为贵州道监察御史包瑛为浙江道监察御史以理刑考称故也
　　○命故四川石砫宣抚司宣抚马真子黼袭职
　　○设直隶淮安府邳州直河口巡检司山东东昌府范县水保巡检司置巡检各一员俱从本处奏请也
　　○辛酉免河南彰德府磁州涉县逃民抛荒地亩租税
　　○脩直隶开州大岗等处堤
　　○昏刻西方有星大如盏起大角发光如碗西行至云中没
　　○壬戌广东右参政郭循奏近制广东税粮岁以其半折银纳京库今沿海诸卫草寇生发调军剿捕用粮浩大仓廪空虗乞自今岁全徵米以供军需事下户部言折银不可輙改请于广东有粮处转运沿海以备供亿其俸粮悉宜樽节官五品以上月支米二分六品以下支三分旗军有家室者月支米八斗无者支六斗庶沿海军粮不致空乏从之
　　○府军卫卒赵旺等自西洋还献紫檀香交章叶扇失敕勒叶纸等物初旺等随太监洪保入西洋舟败漂至卜国随其国俗为僧后颇闻其地近云南八百大甸得间遂脱归始西洋发碇时舟中三百人至卜国仅百人至是十八年惟旺等三人还  上赐之衣钞令为僧于南京报恩寺
　　○都察院奏广东都指挥同知李昇为右参政钟禄所劾已责令捕贼今按察司使黄翰右泰政郭循又奏昇乃原举掌印者意在朋比为奸宜令巡按御史俱逮问从之
　　○中都留守司都指挥佥事张玉坐歛财取妾调之边方
　　○乙丑祭山川城隍等神
　　○遣旗守卫官祭旗纛之神
　　○设广西庆远府思恩县思恩仓大使攒典各一人
　　○广西按察司副使万节为族人发其为御史巡按时贪污事诏逮之
　　○丙寅永寿王志埴奏臣弟镇国将军志埵故子女俱幼未得封乞量赐禄米餋赡  上命岁给禄米五百石米钞兼支
　　○升太常寺少卿兼翰林院侍书程南云为本寺卿仍于内府书办以任满九载也
　　○敕缘边诸将曰近得守备独石都指挥佥事杨俊报境外贼众千余恐是瓦剌潜遣贼徒与先次所胁兀良哈之人来窥边境敕至尔等宜严督哨备遇贼近边少则出兵截杀众则总兵官俱出兵策应及飞报邻近将官一体剿杀务在酌量进止用图万全以清边患尔等其慎之
　　○镇守宣府少监赵琮奏其侄礼在边效劳乞恩授职  上命授锦衣卫带俸所镇抚
　　○贵州按察司按察使林坦以年老乞致仕从之
　　○丁卯直隶顺德府邢台县知县梁瑄奏本县今年税粮除转运京仓并口北外其存留本处及该运临清者一万一千石有奇人民艰难追徵不给请折收绵布从之
　　○戊辰遣顺天府官祭宋丞相文天祥
　　○交城王美垸奏先蒙为臣女万全县主营葬如屯留县主例得地五十余亩房九间几讫工忽奉降式减地五之四房三之二然此地与房实在降式之前乞仍以赐臣  上不允命如今式
　　○乙巳升浙江温州府推官宫安为广东按察司佥事安先以大臣荐举待次于吏部至是升之
　　○锦衣卫带俸都指挥使昌英言译写夷字翰林院修撰许彬闻父丧例应守制缘今外夷朝贡往来不绝番文填委乞令彬暂归奔丧即夺情复任从之
　　○命故金吾右卫指挥佥事张玉子朋袭职府军卫指挥同知高受子通大兴左卫指挥同知韩回子瑛府军前卫指挥佥事程端子瑄俱代职
　　○夜月犯外屏西第二星
　　○庚午复除户部主事龚敩于本部狭西司以丁忧服阕也
　　○辛未礼部奏广西结伦州遣头目方杨进  万寿圣节冬至正旦庆贺表笺俱违制不敬请罪之  上以其远人释不问
　　○福建都转运盐使司运使严贞奏所辖浔美＜氵丙＞州二场积盐颇多乞将今后盐课每引折米一斗于附近官仓上纳以备沿海官军供亿俟积盐支销尽绝仍复煎办从之
　　○浙江杭州府知府高安奏本府属县自国初取勘开铺店及卖酒醋之家岁课钞十万六千八十贯有奇经历年久中有乏绝者其钞岁令巡栏里甲陪补又有新开铺店并卖酒醋之家未经取勘分毫无税以此征歛不均民甚不便请令乏绝者除其税新开者征其税则征歛均而岁课不损矣  上从之仍命户部布其令于天下
　　○壬申南京监察御史吕昌以刑部奏请诸巡视御史不得理讼上言御史朝廷耳目凡事必命以巡视者正欲革其奸毙也岂有陈告奸毙反坐视不为理耶诚如刑部奏则豪强愈肆而御史之遣无用矣宜令今后南京所遣御史讼非所应管者毋得理有告应管奸毙理之如故  上是之但戒其不得生事害人
　　○湖广都指挥佥事陈震儧运如京诈传总兵官武兴言启闸过漕舟作赎徒复职
　　○甲戌秦府宜川王志土□保薨隐王弟四子母张氏永乐八年生宣德元年册封至是薨年二十九讣闻  上辍视朝一日遣官赐祭谥曰庄靖命有司治葬
　　○命监察御史丁瑄往福建抚捕贼寇
　　○命左军都督府左都督刘聚都察院右佥都御史张楷往福建敕之曰福建强贼生发已命监察御史丁瑄前去抚捕恐贼众军寡猝不能制已遣敕选调南京官军达官达军人等听候征剿尔至南京即将所选官军加意操练如遇瑄遣人催接尔等即率之会同瑄及彼处四司官相机征剿有悔降者悉宥其罪但擒首恶以除民患尔等毋徇私妨公偏执己见以误事机钦哉
　　○己亥命故湖广都指挥佥事郭显子宣袭为指挥使
　　○吏部言狭西布按二司及各府州县官俱候任满九载始赴部有违旧例况今边务宁息请令额设官依例赴部其添设管粮等官三年六年赴布按二司考核复职候九年赴部通行考核以凭黜陟从之
　　○先是兵部职方郎中吴宁奏各处偏僻州县清军御史有十余年不一至其地者以致军丁莫清宿毙莫革于是御史自陈罪状  上曰朝廷虑兵政废弛特命尔等清理尔等俱不用心怠慢误事论法难恕且俱记罪今后再奸懒推托妨废兵政者必罪不宥
　　○设南南楚雄府道纪司置都纪副都纪各一员
　　○丙子吏部言近者方面知府缺员停罢会官保举之例其郎中员外郎任满九载亦宜免会官考试仍遵旧制从本衙门堂上官并都察院考核本部覆考奏请黜陟从之
　　○敕宁夏总兵官都督黄真副都御史卢睿等曰得奏尔等何事纵军出境为虏所擒且又素慢军令以致临时调度不齐追贼不及论罪俱不可容姑宥不问尔睿即将失机官依法治罪然此北虏欲得我军缉探边情引众来犯边境宜为之严切提备如再失机必重罪不宥
　　○丁丑南京掌左军都督府事驸马都尉赵辉兵部右侍郎徐琦自输为齐韶逼取选余女子罪宥之
　　○协赞狭西军务右佥都御史马恭奏沿边官马多为军官私用伤死者众宜如骑官马以捕野味致伤死者例指挥以上奏请千百户以下即治罪徵马还官
　　上命千百户亦须奏提
　　○云南总兵官黔国公沐斌等以思机发所馈金银盌驯象夷口并其人使头目送京师  上命以其头目隶锦衣卫餋象
　　○己卯设山东兖州府曹州儒学置学正一员训导三员从知州范希正言本州新设宜建学校以敦厚风化也
　　○巡按直隶监察御史陈鉴言今风俗浇浮京师为甚寇攘窃发畿甸为多此愚者以为迂缓不急之务而知者所深虑也臣推其故有五其一军民之家事佛过盛供餋布施倾赀不恡其二营办丧事率主破家惟夸睹视之美实非送死之益其三服食靡丽侈用伤财其四倡优为蠹淫无极其五赌博破产八九凡此数者前此未尝不禁但禁之不严齐之无礼日滋月炽害治非细请下有司申明国初条例参以前代礼制务使其简而易知畏而不犯则盗贼可以消弭而风俗可以还淳礼部尚书胡濙等以为所言者已尝屡有禁令无庸别作施行事遂止
　　○辛巳升礼部左侍郎兼翰林院侍讲学士王英为南京礼部尚书翰林院侍讲王一宁为礼部右侍郎
　　○巡抚大同宣府右副都御史罗亨信奏  太宗皇帝临御之际诏边士尽力辟地不徵其税  皇上嗣位之初亦有是命今户部遣官于大同宣府经量新辟之地每人除八十亩外余地每亩徵税五升臣窃以为塞北军士守边效劳岁无宁日其余丁无他生业惟事田作每岁自正月伺候接送北虏使臣至二月出境三月始得就田七月又复采草八月以后修关备边十月又将迎接使臣计其一岁之中不得尽力于南亩者十常六七况边境之地砂鹻硗瘠霜早雨迟收获甚薄听其自食庶几仅足若徵其税则人畏难不敢耕种衣食不足必致逃窜彼为户部者但知边境以积粟为务而不知守边以得人为本人心不固虽有粟谁与共守矧今边报频至正宜布恩信以结人心岂可生事以扰之耶乞罢经量  上嘉纳之
　　○巡按贵州监察御史冯靖奏贵州地临极边仓廪空虚军食不继原其所以盖因出纳之际关防不谨乞令布按二司各委堂上官一员轮流巡视各卫所仓库谨其出纳以革奸毙从之
　　○四川按察司副使李匡因松潘卫官径收都指挥佥事王杲椽吏治罪上言松潘番汉接接境蛮贼出没不常杲奉命镇守者也卫官乃敢擅问其军吏可见杲无威令服人卫官藐杲甚于所属况肯受其节制听其调度擒一小吏事虽微而体统之关甚大失今不预处之后必败事宜徵杲诣京别遣智勇武臣代之章下都察院谓杲守边久难卒更此特匡之偏见宜令佥都御史寇深究治从之
　　○福建都指挥佥事邓安为所属百户发其贪淫罪命巡按御史远问之
　　○壬午升广东布政司左参政王来为河南布政司左布政使山东布政司右参议蔡安贵为本司左参政湖广按察司佥事张思安为狭西按察司副使
　　○擢进士金亮为行人司左司副陈方甯良为行人
　　○直隶泗州奏  祖陵东南原置木桥跨水近多朽敝不便经行请督工修葺从之
　　○占城国王侄摩诃贵来遣使臣浦沙怕布坡等奉金叶表贡舞象方物并附奏曰陪臣制班等回自京师祗奉敕旨悯念小国令依前诏三年一贡抚谕谆勤感激无任但昔先王捐馆之时尝有遗嘱令臣继承先志尽忠天朝无亏岁贡今臣始承乏治事未禀朝命一则倾仰朝廷之德二欲不废先王之令故宁受违诏之愆再奉今年之贡伏惟圣明鉴臣此意至于前敕所索西洋失陷官军暹罗流寓人从一一根寻并无踪迹无所发遣臣摩诃贵未死罪死罪谨具奏闻
　　○更定天下州学岁贡生员例令四岁贡三人从狭西同州知州秦铭言也
　　明英宗睿皇帝实录卷之一百六十九终
明英宗睿皇帝实录卷之一百七十
　　正统十三年九月甲申朔哈密忠顺王倒瓦答失里等遣使臣哈三等来朝贡马驼玉石赐宴并彩币表襄绢布等物有差
　　○河南开封府及直隶大名府各奏所属州县六月以来黄河泛涨渰没民庐舍秋田尽被灾伤  上命户部覆视以闻
　　○乙酉擢进士应颢李梁为监察御史以理刑考称故也
　　○修北中门里金水河
　　○丙戌封清江王府奉国将军佐弼嫡长子相逊为镇国中尉
　　○命礼部右侍郎王一宁仍充经筵讲官
　　○升广西道监察御史王永寿为工部右侍郎
　　○赐宁远伯任礼世袭诰券以其收捕沙州部落有功也
　　○命云南故都指挥佥事万瑊子僖袭为指挥使  延安榆林庄塞地震颓其城百二十丈  上命总兵官都督佥事王祯等修完之
　　○四川天全六番招讨使司奏本司厅治倚山滨河累被山水冲坏不堪署事愿自备工料徙置于城东隙地从之
　　○丁亥靖江王府奉国将军佐立卒遣官赐祭
　　○升宁夏守备都指挥同知张泰为右军都督府都督佥事佩征西将军印充总兵官镇守宁夏召宁夏总兵官都督同知黄真还京以真年老有疾也
　　○晓刻土星犯灵台星
　　○戊子升景州知州刘深为福建布政司右参议
　　○户部奏山东临清德州仓收贮小麦数多恐岁久朽烂乞许附近人民借食俟年来秋成抵还粟米从之
　　○兵部奏在京在外各卫所军伍自正统十三年四月以前造册送部转发清勾军士共六十六万六千八百有奇今清军御史盛琦等止清出六万一千二百人其未清出之数较之已清出者殆十倍之其间挨无姓名籍贯者尤多比者本部郎中吴宁建言欲将挨无名籍者经五次回中即与开豁然恐有司因而作弊今拟以十次为限从之革江西袁州府宜春县河泊所
　　○兵部奏直隶仓州同知程旼言漕运总兵官都督武兴参将都指挥汤节督粮经过本州兴起夫八十人节起一百人牵挽私舟臣惟兴等俱系大臣往来既乘驿舟而又以私舟载货扰害沿河人民乞治其罪  上命姑置之
　　○巡按直隶监察御史王震覆宁国知府袁旭杖死人不实诏逮之
　　○晋府镇国将军美垾奏其兄永和王美坞烝其庶母乱其妹致太原左等卫军舍八人入宫同奸其宫人翠儿致死又勒其妃丘氏与所爱者通妃坚不从乃止所烝庶母白氏生一子诡云宫人所育请名曰钟铗兰英刘瓘俱以赂美坞得为仪宾  上命召美坞等至京覆之实遂诛军舍等八人谪英瓘二人充辽东铁岭卫军敕谕美坞曰诸王皇亲议尔黩坏人伦伤败风化罪在十恶不可容朕今谨依  祖训削去王爵降为庶人留尔在京居住尔宜反躬自责痛悔前非以保天年又敕美垾曰美坞子钟录钟铗令为庶人每月给米四石俾看守先王坟园其永和昭定王宫眷及美坞妃眷等仍旧在府居住每岁给米五百石养赡府中事务悉令尔掌管且昭定王妃眷乃尔母属丘妃亦尔嫂氏皆宜以礼奉养不许怠慢钟录等本尔骨肉皆宜视之如子毋令失所府中官军旗校人等皆朝廷赐尔先王之人宜善加抚恤毋或扰害尔尤须谨慎忠厚照管周至必使亲疏大小之人皆得其所府中闺门内外有别尊卑秩然斯无外议不玷先德尚戒前车之覆致克治之诚益勉学修德亲贤好善庶保职位于长久如犹蹈覆辙有乖礼法阳诛阴谴亦不可逭矣古人云祸福无门惟人所召尔其敬慎之
　　○敕浙江江西三司并巡按监察御史各选官军三千委都指挥一员领赴福建听都督刘聚等调度
　　○四川都指挥同知施祥为下人发其夺水利强取女子及杀害人诸罪巡按监察御史执其妻究之有验命逮问之
</div>
    <div class="pagination">
<a href="明实录英宗实录_page113.html">上一页</a><span>...</span><a href="明实录英宗实录_page109.html">109</a><a href="明实录英宗实录_page110.html">110</a><a href="明实录英宗实录_page111.html">111</a><a href="明实录英宗实录_page112.html">112</a><a href="明实录英宗实录_page113.html">113</a><span class="current-page">114</span><a href="明实录英宗实录_page115.html">115</a><a href="明实录英宗实录_page116.html">116</a><a href="明实录英宗实录_page117.html">117</a><a href="明实录英宗实录_page118.html">118</a><a href="明实录英宗实录_page119.html">119</a><span>...</span><a href="明实录英宗实录_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
