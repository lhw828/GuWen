<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 39 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 39 页/共 1316 页</h1>
    <div class="content">荣恭阅正月二十四日副总裁唐恭阅二签三月初六日　　

宗室寿恭阅四月二十四日

　　

郭恭阅二签六月二十日　　

熙恭阅闰六月初九日　　

王恭阅三签七月初三日初校修改上卷贰拾玖签万云路恭校宗室麒恭阅一签九月初六日覆校修改上卷叁签刘翼经详校蒙古总裁恩恭阅冬月二十七日



大清德宗同天崇运大中至正经文纬武仁孝睿智端俭宽勤景皇帝实录卷之二十五　　

光绪二年。丙子。春正月。癸巳朔。上诣奉先殿堂子行礼。　　

○遣官祭太庙后殿。　　

○率王以下文武大臣诣慈寍门。庆贺慈安端裕康庆皇太后慈禧端佑康颐皇太后礼成。　　

○御太和殿受朝贺。　　

○诣大高殿寿皇殿拈香行礼。以上均内记注甲午上诣钟。粹宫问慈安端裕康庆皇太后安。长春宫问慈禧端佑康颐皇太后安。至壬戌皆如之。内记注　　

○赏给载瀛载津委散秩大臣。外记注　　

○缓徵直隶霸、文安、大城、良乡、新城、雄、安、高阳、任邱、天津、静海、开、元城、大名、东明、长垣、丰润、安平、通、武清、香河、保定、清苑、安肃、蠡、河闲、献、肃甯、东光、青、沧南皮、盐山、无极、沙河、南和、任、鸡泽、遵化、武邑、武强、饶阳、深泽、四十三州县被灾歉收村庄。本年春徵新赋正杂粮租。并展缓原贷仓谷有差。现月档　　

○乙未。高宗纯皇帝忌辰。上诣寿皇殿行礼。遣官祭裕陵。　　

○闽浙总督李鹤年奏。福建巡抚丁日昌现未接篆。暂将关防封存。得旨。前已谕令丁日昌接印任事。毋许固辞矣。摺包　　

○丙申。缓徵山东邹平、齐河、禹城、长清、东阿、滨、邹、峄、汶上、寿张、菏泽、曹、濮、范、朝城、博平、乐安、金乡、鱼台、济甯、齐东、东平、海丰、蒲台、滕、阳谷、寿光、钜野、郓城、观城、朝城、聊城、嘉祥、三十三州县。暨东昌济甯临清三卫。被水、被旱、被风、被雹、沙压、并续被黄水漫淹、各屯村。本年上忙额赋并地租杂课。现月　　

○丁酉。上以孟春享太庙。自是日始。斋戒三日。　　

○戊戌。谕内阁、御史吴鸿恩请饬举行宣讲一摺。宣讲圣谕广训。钜典昭垂。自应认真举办。乃近来各地方官。往往视为具文。实属不成事体。著顺天府五城实力奉行。并著各直省督抚学政。督饬地方暨教职各官。随时宣讲。毋得有名无实。另片奏。请饬学政严密关防等语。科场舞弊。例禁綦严。若如该御史所奏枪冒顶替等弊。仍所不免。并有教职与承差句通作弊情事。殊堪痛恨。著各直省学政。随时稽查。如有前项情弊。即著严行究办。以端士习而肃官方。现月档　　

○旌表夫故过门守志、四川云阳县贞女姜氏、汶川县贞女姜九姑、张五姑、现月档　　

○乙亥。世祖章皇帝忌辰。遣官祭孝陵。　　

○谕军机大臣等。李鸿章等奏鄂省试办开采煤铁一摺。据称湖北广济县所属阳城山差煤甚旺。兴国州所属山地兼产铁矿。两处均可开采。现由李鸿章、翁同爵、筹拨资本制钱共三十万串。拟即派员设局试办等语。此事为该省创办。必须详细筹画以期悉臻妥协。翁同爵即饬令道员盛宣怀妥为经理。并饬道员李明墀会同筹办。督饬地方文武。认真稽查弹压。毋任滋生事端。仍著李鸿章、沈葆桢、随时督筹查察以防流弊。至煤铁所售价银。即著照所拟。提还湖北直隶资本。俟提清后。即以此项余利。作为江海筹防经费。该督等务当督饬各员。将支发各项。核实动用。毋稍虚糜。将此由四百里各谕令知之。现月档　　

○又谕。前据左宗棠奏。出关需饷孔亟。拟借洋款。由沈葆桢查照台防成议办理。当交该衙门速议具奏。兹据总理各国事务衙门户部奏称。西征军务紧要、请饬各省迅解协饷。并准其借用洋款等语。西征军饷。前经该部议令将上年指拨各省关的饷一百二十万两。由该将军督抚查明欠解若干。限一个月内全解。至积欠西征军饷二千六百十余万两。限一年内提解一半。并经该部会同总理各国事务衙门奏明。各督抚应将西征海防各饷。各按各款清解。不得因有海防拨款。将西征各饷延欠嗣经谭钟麟奏。请提年终一月满饷。该部议照成案。于浙江等省积欠协饷内。提银六十万两据左宗棠奏、称各省关应解协饷。截至上年十月止。仅收过银二百六十余万两。比常年短至一半。其指提年终一月满饷。仅据浙江四川山西报解银十五万两。此外尚未起解。实属延玩。著该将军督抚遵奉前旨。查照该部各前奏。将指拨出关的饷。及年终一月满饷即行照数完解。不准稍有蒂欠。各省关原协添协西征各饷。江苏月协银八万两。江西月协银六万两。福建月协银四万两。河南月协银一万五千两。除同治十二年改拨毅军运费外。仍月协穆图善饷银一万两。湖北月协并应协穆图善饷银八万两。广东月协银七万两。湖南月协银一万两。山东月协银一万二千两。山西月协并应协穆图善饷银五万两。又河东月协雷正绾饷银五千两。安徽月协银二万两。四川月协银四万两。闽海关月协雷正绾饷银二万两。浙江月协银十二万两。各该省历年拨解之数。有过半者。有不及一半者。惟湖南止解三分之一。河南拨解不及十分之一。广东福建四川欠解亦多。殊属不成事体。著将河南暨湖南、广东、福建、四川、各藩司。先行交部议处。并著照所议。将光绪元年以前积欠旧饷。除专案指提外。暂予缓解。其自光绪二年起。所有应协西征新饷。著该将军督抚。查照每年应协款目。按三四年前拨解之数。力筹措解。统于每年年终核计。如不能照原拨添拨数目解至八成以上。即将该藩司监督、照贻误京饷例。由该部指名严参该将军督抚务当实力督催。严饬各该藩司监督。按月源源报解。俾济要需。至借用洋款。本非善策。前经该衙门奏明。嗣后无论何省。不得辄向洋人筹借。惟左宗棠因出关饷需紧迫。拟借洋款一千万两。事非得已。若不准如所请。诚恐该大臣无所措手。于西陲大局。殊有关系。著沈葆桢即照左宗棠所奏。妥速筹议。奏明办理。以期无误事机。除按照成案。由各关分年拨还洋商外。即由该部所议各省应协西征新饷款内。自本年起。分年拨还。国家经费有常。此次筹借钜款。系合天下之力。办西陲军事竭十余年之力。办今日军事。似此办法。实属可一而不可再。左宗棠当仰体朝廷筹饷之艰。振刷精神。将新疆军务。迅速筹办。著即会商金顺。＜闲＞选精锐。鼓行而西。以次剿除乌鲁木齐吐鲁番等处贼匪。绥靖边疆总期早日告竣。藉纾饷力。傥稍事迁延。徒糜钜款。则以后供支。势将曷继左宗棠素顾大局。谅不至日久无功。致干惩处也。将此由六百里谕知左宗棠、文煜、沈葆桢、李鹤年、刘坤一、翁同爵、张兆栋、吴元炳、裕禄、刘秉璋、杨昌浚、丁日昌、丁宝桢、鲍源深、李庆翱、谭钟麟、王文韶、并传谕文格、李文敏、知之。剿捕档　　

○浙江学政胡瑞澜奏。遵旨查办葛毕氏案。恭陈案情歧异情形。得旨此摺著交刑部归案讯办。摺包　　

○以青饶洛坠济克美为商上三品总堪布。现月档　　

○庚子。享太庙。遣睿亲王德长恭代行礼。　　

○遣官祭太岁之神。外记注　　

○以兵部左侍郎崇厚署左翼总兵。现月档　　

○以吏部左侍郎恩承兼署户部左侍郎。兼管三库事务。现月档　　

○以正蓝旗满洲副都统尚宗瑞署正蓝旗护军统领。　　

○以镶黄旗蒙古副都统阿昌阿署镶黄旗满洲副都统。外记注　　

○辛丑。兼署湖广总督湖北巡抚翁同爵。奏。请将江夏县浒黄巡检。移驻均州孙家湾地方。以资弹压。下吏部议。摺包吏部议覆俟查　　

○旌表割臂疗姑。户部左侍郎荣禄继母颜札氏现月档　　

○壬寅。是日立春。礼部进春山宝座。顺天府进春牛图。　　

○癸卯。孝全成皇后忌辰。遣官祭慕陵。　　

○以京师去冬得雪稀少。已交春令。农田待泽甚殷。遣恭亲王奕诣大高殿。恭代祈祷行礼。惠郡王奕详诣时应宫。贝勒载澂诣昭显庙。镇国公奕谟诣宣仁庙。辅国公载濂诣凝和庙。拈香。现月档　　

○以攻克越南者岩贼巢予升任广西巡抚前广西布政使严树森、调任四川布政使前广西布政使文格、优叙赏左江道周星誉、守备周辛杰等、花翎。同知魏鼎薰、府经历吴庆芾等、蓝翎副将李玉书、巴图鲁名号。余攻叙加衔开复有差。剿捕档　　

○蠲免浙江杭嘉松属、仁和、海沙、芦沥、鲍郎、横浦、浦东、等场。荒芜沙淤坍废。尚未垦复各灶地荡涂。应徵光绪元年灶课钱粮。现月档　　

○甲辰。谕内阁、裕禄奏。甄别庸劣不职各员。请分别降革一摺。安徽候补知府徐恕曾。才具平庸。难膺表率。著以同知降补。建德县知县路岯、举止轻浮办事任性。宣城县典史童国瑛。躁妄不谨。怀远县主簿田昶龄。声名狼藉。候补县丞舒顼枝。行止鄙陋。均著革职。以肃吏治。现月档　　

○谕军机大臣等。庆春等奏请饬派练军缉捕匪徒一摺。据称多伦诺尔。即喇嘛庙地方。与张家口所辖接壤。该处时有匪徒在路行劫。该旗额兵无多。请由口内派军协缉等语。著李鸿章饬令地方官。酌派宣化练军五六十名。在张家口外至喇嘛庙一带大路。分起往来巡缉。拏获贼匪。即解由宣化镇总兵就近移送道府委员审办。庆春等仍当督饬蒙古官兵。各于本游牧地方。实力兜拏毋稍疏懈。将此各谕令知之。剿捕档　　

○乙巳。谕军机大臣等。内务府奏。光绪元年分内务府经费。经户部奏拨九江关常税银十五万两。除陆续解过外。尚欠银六万两。并摊缴薓价。及带完陈欠银一万两。至今未据报解。请旨饬催等语。内务府经费。关系紧要。岂容任意延宕。著刘秉璋、李文敏、严饬九江关监督。迅将上年欠交银两。星速筹拨。务于二月内解交。以济要需。其本年应解之款。并著依限解清。毋任再有蒂欠。将此由四百里谕知刘秉璋、并传谕李文敏知之。现月档　　

○丙午。宣示成皇帝忌辰。上诣奉先殿寿皇殿行礼。遣官祭慕陵。谕军机大臣等。前据英廉奏。塔城每年请加拨银三万两。以备宣化官兵到防之用。经户部议令左宗棠。查明办理兹据左宗棠奏称宣化官兵。现未到防。自无庸加拨。惟山东等省。应拨该城专饷迄未报解。请旨饬催等语。塔城待饷孔殷。著裕禄、丁宝桢、鲍源深、李庆翱、谭钟麟、饬令藩司迅将欠解专饷。如数筹拨。以济要需。将此由五百里各谕令知之。剿捕档　　

○陕甘总督左宗棠奏。新设之甯灵厅。请拨学额四名。得旨允行。摺包　　

○又奏、请添设平远、海城、两县学额。下礼部议。寻奏。拨固原州三名。灵州一名。添加六名。两县各定额五名。从之。　　

○丁未。上诣大高殿寿皇殿拈香行礼。内记注　　

○陕甘总督左宗棠奏。川楚陕本省会哨连界地方。民情静谧报闻。摺包　　

○缓徵江西南昌、新建、进贤、新喻、莲花、安福、永新、东乡、鄱阳、余干、乐平、万年、星子、都昌、建昌、安义、德化、德安、瑞昌、湖口、彭泽、丰城、清江、新淦、二十四厅县。暨南九二卫。被水、被旱、被虫、各地方。应徵新旧钱漕有差。现月档戊申谕军机大臣等。岑毓英奏、官军剿办甯州匪徒情形一摺。甯州匪徒。经总兵何秀林等督军剿办。歼除首要各附近州城一带。现已肃清。惟＜浦女＞兮乡之通红甸等处。尚为贼踞。岑毓英现令何秀林等移兵前往。会同游击马柱所带练军。克期进剿。著即督饬该军迅速剿办。务将此股匪徒。全数埽荡。毋任再有蔓延。致贻后患。其业经肃清地方。并饬该署知州妥为抚绥。以资安集将此由四百里谕令知之。

现月

　　

</div>
    <div class="pagination">
<a href="清实录光绪朝实录_page38.html">上一页</a><span>...</span><a href="清实录光绪朝实录_page34.html">34</a><a href="清实录光绪朝实录_page35.html">35</a><a href="清实录光绪朝实录_page36.html">36</a><a href="清实录光绪朝实录_page37.html">37</a><a href="清实录光绪朝实录_page38.html">38</a><span class="current-page">39</span><a href="清实录光绪朝实录_page40.html">40</a><a href="清实录光绪朝实录_page41.html">41</a><a href="清实录光绪朝实录_page42.html">42</a><a href="清实录光绪朝实录_page43.html">43</a><a href="清实录光绪朝实录_page44.html">44</a><span>...</span><a href="清实录光绪朝实录_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
