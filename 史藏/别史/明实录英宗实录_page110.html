<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 110 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 110 页/共 263 页</h1>
    <div class="content">　　○楚府景陵顺靖王孟炤无嗣所遗宫眷二十八人无禄养赡  上命所司月给米十石存恤之
　　○命南京太仆寺少卿邓浩理本寺事先是浩从巡抚侍郎周忱督运江南白粮至是忱以减省例奏乞召回故有是命
　　○敕提督辽东军务右都御史王翱等曰瓦剌也先以追捕仇人为名吞噬诸部往者既自北而西又自西而东今又东极海滨以侵女直女直自开国以来役属中国一旦失之是撤我辽海藩篱唇亡齿寒不可不虑已敕女直卫分俾知堤备卿等亦宜严兵为备毋恃其不来恃吾有以待之毋恃其不攻恃吾有所不可攻不来不攻尚须有恃况其必来必攻者乎卿等其慎之
　　○壬戌河南道监察御史万节言国家给授臣子诰敕以劝忠孝具有明例近制内外官九年考称给授然在外者俱得满九年在京有才行者未满九年辄见保升则其父母终不蒙恩于盛世矣乞令在京官两考称职无赃私者许给诰敕事下吏部议尚书王直等言两考保升者许请给前任诰敕  上曰例不宜屡更第如旧行之
　　○甲子赐临泉王美塎庶长子名钟鏶庶次子名钟＜釒具＞
　　○朵颜卫指挥失来乌思藏番僧着失加四川石柱宣抚司土官舍人刘子忠马湖府平夷长官司土僧源澄等贡马赐钞彩币表里有差
　　○丙寅复除监察御史夏诚侯爵于江西等道俱以亲丧服阕故也
　　○南京国子监祭酒陈敬宗言壮而仕老而休此  圣朝之盛制进以礼退以义亦臣职之当然风化所关廉耻攸系况太学为京师首善之地祭酒乃表率师徒之官必资硕儒方称兹选臣学本＜锍-釒＞缪才亦凡庸叨沐升迁实惭冒忝顾兹委任之重奚胜负荷之艰况复老病侵寻耳目昏瞆精神疲惫筋力衰微学识顿减于前时训迪敢期于成效譬犹驽马志在道远钝足策之而弗前蔡藿誓专倾阳衰心振之而益困实有误于后学全无补于明时是以深渊薄冰恒日切于兢惕劳心焦思每徒迫于忧勤既怀贪名徇禄不知止足之羞又重尸位素飡罔知补报之罪乞骸已晚解组维时虽优老之典弗延于菲才而同仁之慈冀及于朽质伏望  皇上弘天地之大德霈雨露之深恩俯赐矜从放归田里俾得＜氵亟＞泳太平之乐优游垂尽之年  上曰敬宗学行老成正需师表后学岂可释去仍令视事不允所请
　　○敕南京户部右侍郎张凤兼管提督南京各处仓分收粮并各场支收象马草束禁约下人毋生事扰人
　　○戊辰四川道监察御史刘甄言昨者孟冬  上享  太庙文官五品以上武官四品以上例应陪祀率多不与又不闻开报事故情由显是各官懈怠偷安罔思人臣报本之意罪莫大焉  上命礼部察究以闻于是察得驸马都尉西宁侯宋瑛等一百九十八人虽称有故未尝报知义勇右等卫指挥等官刘能等十人并无事故却乃恣情慢礼不行陪祭请俱罪之  上曰各官本当问罪姑宥之俾自改悔
　　○己巳升都察院右佥都御史卢睿为右副都御史仍旧参赞宁夏军务
　　○升户部郎中邹来学为通政司右参议督理永平山海等处粮草时来学守制服阕吏部会官举之也
　　○广西总兵官安远侯柳溥言臣父升早代祖职靖难有功累升世袭侯爵又加太子太傅恩幸优隆惧无报补每训臣云为臣死忠所以往时统兵征剿黎贼奋不顾身先锋鼓勇与贼决战致命于阵论法固当有罪而察情实有可矜盖止亡一身未覆全军视彼畏缩亦自有间况臣既蒙袭爵是恩宥及臣父矣此臣所以惓惓有望于追封也伏乞  圣恩贷臣父仓卒轻忽之罪录臣父效死战阵之忠怜臣风木感伤之情察臣移孝为忠之志特赐追封定谥臣生当尽瘁死当结草  上谓吏部臣曰升既失机本难封谥但念升前有靖难之功溥今有守边之劳特与封谥
　　○鞑靼者哈来归  上命居之南京隶锦衣卫月支米一石赐钞布纻丝袭衣房屋床榻器皿等物
　　○庚午晋府西河王美埻言母徐氏卒请赐铭旌明器营葬于考定王茔园内  上命礼部稽例礼部言永乐间郡王母卒有但赐祭者有葬祭俱不赐者  上曰既无例令王自葬
　　○辛未命改运大同籴粮银五万两赴宣府万亿库收供边储从户部奏请也
　　○直隶庐州府奏巢县饥民一千二百九十余户所司已发官廪五千余石验口赈济从之
　　○壬申命故羽林前卫指挥佥事赵昇子信袭职
　　○直隶徽州府广德州滁州山东济南府湖广黄州府襄阳府荆州府岳州府常德府沔阳州四川顺庆府各奏今岁春夏不雨田禾无收  上命所司覆视存恤之
　　○癸酉监察御史林廷举言直隶卫所军官精健壮勇者俱调各营操备其存留者多幼弱不胜任虗縻俸禄甚至经旬累月不诣教场乞敕兵部通行天下都司将原议留军政官员长在卫所管理军务操练兵马庶训习有素武备修举从之
　　○初宣德中建大功德寺占田六顷有奇税粮未除累民包纳至是十八年矣被累者数奏核勘既实  上命除之
　　○山西朔州卫卒有斗敺杀人者按察司论绞卒诉枉移断事司为理得释已而刑部移都指挥佥事张翥勘之翥报如断事司刑部复移按察司卒仍坐绞因劾翥勘不实  上命巡按御史逮鞫之
　　○乙亥先是巡按贵州监察御史虞祯奏贵州蛮贼出没抚之不从捕之不得若非设策控制切恐重为边患臣观贼所居清水江等处皆是峭壁悬崖仅通一迳出入彼得恃险以为恶我亦得乘险以御之若将江外山口尽行闭塞江内山口并津渡俱设关堡就调土兵守把则在山者无从而出在外者无从而入虽欲紏结为非不可得矣又于要路立哨堡调委官军守把遇贼出劫随即体究经何关堡将守把之人问罪仍乞推访蛮寨头目素有才干者保为办事官俾其提督土兵劝喻蛮夷盖彼通其言语知其情伪而夷性各从其类不生惊疑倘有他策亦可集事事下兵部覆奏从之
　　○卯刻日生左珥赤黄色鲜明未久散
　　○丙子  诚孝昭皇后忌辰遣官祭  献陵
　　○南京户部查理各处黄册具其埋没户口田粮之弊以闻请罪有司  上曰诏赦已前者俱宥不问赦后者见在府州县官吏皆罚俸三月令即改正复有欺慢必罪不宥
　　○丁丑舍人张思震牛琏等以故官子晓习兵法弓马被选令冠带随太保成国公朱勇操练听用奏乞月粮养赡户部请如小旗例给之  上从其请
　　○河南郏县民奏本县旧有瓷窑三十基址见存乞复其旧事下工部案视言地土粗恶不堪造瓷器止可令烧砖瓦依例输课从之
　　○戊寅升安定卫指挥同知辍思恭巴为都指挥佥事辍思恭巴者安定王领占斡＜此夕＞儿之叔父也安定王年幼辍思恭巴佐其管束部属其中资级相等者多不相下安定王遣辍思恭巴来朝贡因附奏请升之故有是命
　　○命安定卫都指挥佥事阿延子察罕卜花袭指挥使
　　○镇守狭西兴安侯徐亨右都御史王文同三司奏西安凤翔二府秋田全收汉中临洮巩昌平凉庆阳五府早种者俱收晚种者遇霜薄收惟延安府并延绥二卫旱伤军民粮草除运给边堡军储外凡有负欠乞暂停徵以节民力从之
　　○襄城伯李隆母夫人金氏卒遣官赐祭命有司营葬
　　○己卯顺天府大兴县民张礼掘地获铜钱七万三千进献  上命礼部给钞偿之
　　○庚辰撒马儿罕回回哈只等来归  上命隶南京锦衣卫月支米二石赐钞布纻丝袭衣并房屋床榻器皿等物
　　○巡按直隶监察御史林廷举言设官分职各有攸司越职侵官古人所戒钦惟  朝廷设立吏部所以进退百官考课铨选具有定制近年各处三司等官及军民人等概将方面有司官员具奏保留甚至拟升某为某官拟改某于某处且改任者以其人为才固不必改也若不才则彼县之民独非民欤保回者以为不贤固不必留也若果贤则专惠一方曷若分惠多方欤矧其所举多以逢迎谀悦为卓鲁以催科掊克为龚黄其抚字心劳者则目为迂懦刚介不阿者则斥为龚愚以致不才官员互相傚习扇惑愚民朦胧保举及至复任之后惟图报上下之私恩何尝念  朝廷之公法紊选法而侵职掌莫此为甚乞敕该部严加禁戢庶使选法明而黜陟惟公事体一而奔竞自杜＜锍-釒＞下吏部议保留之弊诚有如廷举所言者第贤否不可概论真伪难于遥度其中果有政绩得民已满去任者可从所司为民保留其未及九年满去者不许一概保奏请移廷举所言通行警谕从之
　　○辛巳四川叠溪等寨番首戈八折狭西洮州卫番僧领占癿西宁卫剌麻锁南儿加等贡马及方物赐彩币表里等物
　　○改辽东都司辽阳税课司隶山东布政司设广宁等五卫税课司置大使各一员设定辽左等二十五卫库置大使副使各一员俱隶山东布政司从巡抚右副都御史李纯奏请也
　　○夜五鼓月犯太微垣右执法星
　　○癸未命平乡伯陈怀暂掌中军都督府事以襄城伯李隆有疾故也
　　○襄城伯李隆卒隆直隶和州人永乐四年袭父浚爵累扈从迤北征进二十二年充总兵官镇守山海永平寻奉敕守备南京兼掌中后二军都督府事及督操江船提督屯田正统六年召还掌行在中军都督府事兼督操围子手官军寻充总兵官管三千营军马十年奉敕率兵往大同等处巡边至是卒讣闻赐祭命有司营葬隆为人器量弘伟读书知大义临事侃侃不苟为异同制军有纪律人莫敢犯谦己下人务循大体尤敬礼缙绅于少保黄福祭酒陈敬宗以师礼事之始终不怠禄赐之外未尝妄有所取在南京十八年威行惠施远近悦服声誉赫然其召还也泣相送者属于路至今人犹思之
　　○乙酉初唐王造府中便室十余间为镇平县知县所奏左右长史俱坐罪至是王援  皇明祖训王子王孙繁盛小院宫室任从起盖之言请自后修造不多费者许臣自造庶免烦渎诏许之
　　○云南总兵官黔国公沐斌等率官军往腾冲催督夷兵追捕思机发思机发闻之遣其徒来朝贡  上敕斌等曰蜂虿有毒古人善喻此贼设计缓师卿等即遣人谕以祸福许以不死趣其入朝再有延缓亟扑灭之毋贻患将来
　　○四川按察司佥事王琦以老疾乞致仕从之
　　○复建山东曹州州治坛场仓库城隍庙儒学以州复置故也
　　○丙戌哈密忠顺王倒瓦答失里遣千户马黑麻的等亦力把力地面头目革来卜撒亦等遣千户阿力等贡马赐彩币表里仍命马黑麻的等赍敕并彩币归赐忠顺王及革来卜撒亦等
　　○大同总兵官武进伯朱冕等奏山西太原等十一卫所操备官军告保本都司署都指挥佥事江洪署职十有三年廉谨不苛善抚士卒欲得实授职事  上曰官职以待有功非功不可滥授
　　○大宁都司都指挥同知王昇言达官指挥卢耳里嵬等欲以所领达官达军操练然彼非我族类虽已内属野性终存恐其假以操练为名设置兵器有意外之变实为不便  上从昇言
　　○宁夏右参将都指挥同知王荣奏臣守花马氾兴武清水等营三面受敌并无屏蔽寇来侵犯惟马力是赖而原领官军骑少步多乞将客□中盐马匹与各营步兵领去骑操每营增骑兵三百庶缓急得用从之
　　○丁亥湖广左布政使萧宽同巡按御史张文副使邢端考辰州府黔阳县主簿古初老疾送部县民相率伏阙言初到任期年清谨有为化服洞猺委非老疾乞令还任事下巡按御史等官覆核果如民言遂复初职宽等俱罚俸半年
　　○戊子袭封衍圣公孔彦缙贡马贺  万寿圣节赐宴并赐钞币等物
　　○命修武伯沈荣管三千营左右十队并府军前卫军马操练以平江伯陈豫代荣管神机营右哨
　　○先是大同操备署后军都督佥事卜马麟坐罪当斩宥死复职罚俸一年麟不以罚俸状移后府而监察御史何永芳等亦失查究麟仍历俸至是始为该吏举呈都察院谓麟永芳俱难逭罪时麟仍操备大同永芳已升河东狭西盐运使请俱命巡按御史逮治之  上从其言既而宥麟不问
　大明英宗睿皇帝实录卷之一百六十
　　正统十二年十一月己丑朔钦天监进正统十三年大统历  上御奉天殿受之给赐亲王文武百官颁行天下
　　○命故中军带俸都督同知钱贵子钦为锦衣卫带俸指挥使
　　○巡按江西监察御史芮钊奏赣州瑞金县六月淫雨县市水深丈余仓库钱粮俱被漂烂居民溺死者二百余人并南昌吉安临江广信九江饶州抚州七府属县亦被水灾人民乏食  上命户部遣官覆实赈济之
　　○庚寅  今上皇帝生  上之长子也
　　○朝鲜国王李祹遣陪臣成胜等奉表及方物贺  万寿圣节赐宴并金织纻丝袭衣靴袜有差
　　○升大理寺左少卿于谦为兵部右侍郎先是谦巡抚山西河南以父忧奔丧及是起复至京适革山西河南巡抚官乃有是命
　　○灵丘王逊烇令教授米禄选县主仪宾禄与校尉刘通范信受张会谢森金币以其名启王允之既而禄忿通信受贿多以状呈都察院逮治有验当禄通信赎徒禄除名通信还役会森赎杖  上特宥会森释之
　　○监察御史胡拱辰下狱时盗窃山西道赃罚库金币拱辰掌道事坐提督不严故也
　　○辛卯赐吏部左侍郎兼翰林院学士曹鼐户部右侍郎兼学士陈循兵部右侍郎兼侍读学士苖衷工部右侍郎兼侍讲学士高谷等诰命并封赠其祖父母父母妻鼐等进秩未久  上念其辅导有劳故命赐诰既而鼐独陈情乞赠前母从之
　　○壬辰重建城隍庙成御制碑文曰朕惟自古国家建立宗庙社稷朝市之位必营城池以为之固周公相成王作洛筑王城于涧瀍之间为周匹休之地亦所以安辑万民临制四方而耸朝会之观于天下以是知虽文武盛德大功而其久安长治之图不能外乎此也我国家自  祖宗肇建两京皆置城池以永万亿年之定命于  天盖与成周之意若出于一朕承大统夙夜惓惓惟以继述为心迩以京都城垣犹有未尽治者乃命撤其故而新之甃以坚甓于是四周表里确然完固庶几天造地设之所成矣夫成之虽由于人而主之必资于神神以主是为其职人必因是崇其号故其神曰城隍盖古今所同也旧有城隍庙在都城西南隅固陋甚矣朕念弗称其所主也城完之日令更造焉中作正堂后为神寝堂之前为正门自堂左右至门翼以周廊如官司之职掌以案名者十二廊东西中特起如堂者二名左右司正堂以祠城隍之神而旁以居其辅相者各以序置门之外为重门东西置钟鼓楼其后各有舍以栖其守护之人盖总为屋以间计者一百九十其地以丈计者深七十一广四十一有奇材出于官之素具工役于力之常供一无所预于民成不浃旬而功倍于累月孟子所谓不日成之或庶几焉又谓以佚道使民虽劳不怨况无所事于使而民得其完固之安则乐可知而不怨又不足言矣中庸曰致中和天地位焉万物育焉万物之育固本于吾心之中和非有所待于外至于善恶是非隐于民有非人所能知菑害疾疫生于下有非人所能御于是始有待于神之力焉神能公其善恶是非之隐而不爽恤其菑害疾疫之生而不倦则为得其职矣神得其职则人之祠之也虽侈其宫而位列如官府宰治众庶夫岂为过也哉自国都以至于天下郡邑莫不各有其祠秩视其土之吏而春秋则就享祀之示幽明一致也京都城隍又岂非其神之统欤其秩视亦可以推矣庙既落成乃碑而系之以铭曰大明立国修垣墉临制四海古所同保固社稷表无外壮观山河那有穷两京弘建直南北万年洪业肇祖宗汤池凿地临海险金壁列雉造天雄自此而内为朝市曹司邸第栖臣工自此而外为郊郭闾阎田里居民农谁其主此辨方位爰有神奠坤维中典常职任既颛壹守护防卫惟严恭群情真伪隐莫究鉴察是否须明聪人心好恶纷难徇予夺淑慝仗正忠阴阳表里实关系彼此感应宜灵通资神弼我所未逮故兹相方为筑宫阜安民物本朕志宣达丽泽由神躬神之可倚信不爽神之可托心至公凡民疾疫有祷禬期副虔恳苏瘝痌捍御菑患民康豫调顺雨旸臻稔丰诱彼愚昧趋德善保我家国跻盛隆五兵偃戢尘弗起四境平治绩愈崇惟兹建祠我非过时乃昭神享当功崇墉岩岩神所附安如磐石永如嵩
　　○迤北瓦剌使臣至宣府致脱脱不花王及也先之书于杨洪并遗之马洪以闻  上敕洪曰人臣无私交但夷虏以礼相敬不可固拒宜量以礼币答之虏情虽多虚少实料其意亦不过以岁时人使往还烦尔馆待故耳凡接见之际虽以礼貌相接犹必内加关防动以朝廷恩威为言务有以阴折其心使无所窥测则善矣时洪在边颇为虏所惮故往来辄有贶遗意其可啖云
　　○先是罕东卫千户阿束盗哈密马哈密头目脱火赤率众报之道遇赤斤卫指挥锁火者杀之尽掠其人畜而还后以锁火者家属还其子总失加而质其人畜令索还罕东所盗以赎至是交奏其侵害之状  上以敕谕之令各还所掠依番俗偿其死伤且切责哈密忠顺王数其不能戢下之罪
　　○大同总兵官武进伯朱冕等奏脱脱不花王并也先差来朝贡使臣皮儿马黑麻等各带马驼请如例支给草料从之
　　○癸巳太保成国公朱勇奏署都指挥同知李贵督操围子手营年久老练公勤乞实授其职  上命姑仍旧俟有功然后授之
　　○巡抚大同宣府右副都御史罗亨信劾奏总督边储山西右参议张雄延住原任擅委属官代理以致边储岁竟未完军饷有失适维以进表至京  上命锦衣卫执送都察院鞫之
　　○山东按察司佥事陈仲华都指挥佥事张英坐勘济宁左卫屯种地不实都察院请下巡按御史究治从之
　　○夜四鼓东方有星如盏大青白色尾迹有光起自鬼宿东北行至近浊
　　○冬至节遣官祭  长陵  献陵  景陵  上诣  奉先殿  皇太后宫行礼毕出御奉天殿受朝贺大宴文武群臣及四夷朝使  皇太后  皇后免命妇朝贺
　　○甲午文武百官朝亲王于奉天门东廊
　　○乙未安定王领占斡些儿兀者等卫野人指挥秃升哥秃河卫女直指挥歹都纳剌吉河卫指挥阿卜可令河卫指挥马失哈兀者等卫女直头目亦里答肥河卫女直秃八束等来朝贡马及方物赐彩币等物有差
　　○丁酉先是贵州参将都指挥同知郭瑛以不即奏报贼情为兵部所劾至是上章伏罪  上宥之
　　○戊戌沙州卫遗众矮尔丁把剌亦等来归先是沙州之众有散在哈密诸处者及喃哥来附尽驱其家属入塞至是随哈密使臣入朝遂愿留自效命还其妻子分隶东昌平山二卫
　　○己亥  万寿圣节遣官祭  长陵  献陵  景陵  上诣  奉先殿  皇太后宫行礼毕出御奉天殿受朝贺大宴文武群臣及四夷朝使
　　○夜月犯昴宿
　　○庚子山西解州奏民张拾妻侯氏一产三男境内秋粟一茎二穗至五穗者民以来献  上命给赐产子家米钞赐献粟者钞五锭
　　○监察御史蒋诚下狱时百官贺  万寿圣节诚于奉天殿紏仪以趋不及班止于殿外为监察御史韩雍等所劾命刑部逮治之
　　○辛丑晋府临泉王美塎母孙氏奏王薨后山西布政司将岁禄截日住支又欲追收过禄米钞贯缘丧事已费用还官艰难  上命免追
　　○命故木兰河卫指挥同知察罕帖木子失答纳阿古河卫指挥佥事木良古子亦笼哥葛林卫指挥佥事著不浑子撒春卜鲁兀卫指挥佥事哈答子苦女俱袭职
　　○免山东济南等四府所属被灾秋粮一万六千余石马草一万二千余束并负欠赈济仓粮四十一万有余盐钞五十八万有余
　　○壬寅设益实左卫命益实卫都指挥使木当哈掌卫事
　　○癸卯命益实卫故指挥同知锁罗哥秃子脱失袭职升呕罕河卫指挥佥事阿里哈为指挥同知
　　○都人王官孙自言其女有奇相请献入掖庭  上却之
　　○山东布政司奏登州府所属栖霞等县每食盐一引纳钞二百贯折收大绵布八疋缘本处绵花积年少收每遇徵布变易艰难乞但徵钞从之
　　○并云南剑川州桥后盐井盐课于弥沙盐井盐课司管办从布政使何楚英奏请也
　　○甲辰瓦剌使臣皮儿马黑麻等二千四百七十二人来朝贡马四千一百七十二貂鼠银鼠青鼠皮一万二千三百
　　○升福建布政司右参政宋彰为左布政使先是布政使缺员所属官吏军民奏彰久佐方面乞升补之不允至是彰同都指挥佥事邓安进表至京私于权贵又托安具＜锍-釒＞奏保为吏科所劾  上特允安请升之
　　○乙巳敕提督辽东军务右都御史王翱总兵官右都督曹义等曰得奏瓦剌平章领人马于北山驻劄此必也先所遣欲胁野人女直使之归己又窥山川道路险易及我边境兵备虚实尔宜勤瞭望谨巡逻练士马利器械昼扬旗帜夜举烽火使虏知我有备或彼侵扰近边女直宜酌量事情遥为声援若来犯边境则严督官军运谋奋勇殄灭之
　　○命都指挥使杜忠守备山西偏头关时都指挥使马贵卒兵部会官举忠代之也
　　○复除给事中林聪于刑科以亲丧服阕也
　　○命童宽山卫故指挥佥事阿卜兰子阿哈里袭职升兀者卫都督同知剌塔为右都督嘉河卫指挥使捏列秃为都指挥佥事塔鲁木卫指挥同知捏列哥为指挥使卜忽秃河卫指挥佥事把真哥双城卫指挥佥事三角瓦俱为指挥同知
　　○设狭西庆阳府宁州驿马关巡检司置巡检一员以其地多盗故也
　　○丙午礼部奏燕山右卫都指挥佥事崔祥等十人相继卒请如例赐祭从之
　　○丁未命故肥河卫指挥佥事亦失蛮子苦赤哈亦罕河卫指挥佥事答卜纳子塔山哥兀者右卫指挥佥事土八哈子忽答俱袭职
　　○迤北鞑靼阿儿脱台来归自言居也先帐下与平章克来苦出有衔恐见害故来归因言也先谋南侵强其主脱脱不花王王止之曰吾侪服用多资大明彼何负于汝而忍为此天道不可逆逆之必受其殃也先不听言王不为我将自为纵不得其大城池使其田不得耕民不得息多所剽掠亦足以逞又也先尝放其所获夜不收二人归京师非美意实欲窥朝廷所为何如  上命阿儿脱台为南京锦衣卫带俸所镇抚给冠带房舍
　　○庚戌南京府军等十四卫各奏所种屯田因亢旱无收该徵子粒三万六千余石办纳艰难  上命户部覆实除之
　　○辛亥直隶天津右卫所千百户弟男岁负地亩钞贯诏准纳米每亩视民田起科徵米五升三合五勺草一束亦折五升于本卫上仓
　　○通渭王范墅妃钟氏卒妃兵马副指挥锡之女正统十年册封至是卒讣闻  上遣中官致祭命有司治丧葬
</div>
    <div class="pagination">
<a href="明实录英宗实录_page109.html">上一页</a><span>...</span><a href="明实录英宗实录_page105.html">105</a><a href="明实录英宗实录_page106.html">106</a><a href="明实录英宗实录_page107.html">107</a><a href="明实录英宗实录_page108.html">108</a><a href="明实录英宗实录_page109.html">109</a><span class="current-page">110</span><a href="明实录英宗实录_page111.html">111</a><a href="明实录英宗实录_page112.html">112</a><a href="明实录英宗实录_page113.html">113</a><a href="明实录英宗实录_page114.html">114</a><a href="明实录英宗实录_page115.html">115</a><span>...</span><a href="明实录英宗实录_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
