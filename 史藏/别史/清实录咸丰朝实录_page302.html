<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 302 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 302 页/共 502 页</h1>
    <div class="content">
○又谕、蒋蔚远奏请将失守县城、随同收复各员、免其查办等语。贵州思南府经历钟策勋、典史寿其仁于该县失守后。随同该府县招集乡团收复城池功过尚足相抵。惟失守人员、前经通谕随同克复后。祗准酌减罪名。或从宽免罪不准遽请开复。姑念蒋霨远所请、系在未奉谕旨之前。且该府福奎、该署县吴云煦、业经免其查办开缺。此次即照所请。钟策勋著免其开缺。寿其仁、仍留贵州、归候补班酌量补用。嗣后不得援以为例。　　

○贵州布政使文谦、因病解任。以云南按察使海瑛、为贵州布政使甘肃兰州道清盛、为云南按察使。　　

○青海扎萨克郡王古木楚克吉斯们、因病解任以其子济斯默特那木扎勒多尔济袭爵。　　

○以前任陕甘总督易棠节次捐饷永广原籍湖南善化县文武学额各一名。　　

○以收复贵州安南普安县城。并兴义贞丰解围赏知州蒋时淳花翎知县毓昆等蓝翎并各加衔升叙有差。　　

○以四川蒲江剿匪出力赏道员鄂惠游击张明等、花翎知州宣维礼等、蓝翎。并各加衔升叙有差。　　

○戊辰。上御懋勤殿句到朝审情实罪犯。停决斩犯二人绞犯二人余八人予句。　　

○谕内阁、本年各直省办理秋审人犯。经刑部由缓决改情实者。山东六起该抚并该臬司、于秋谳重犯。未能详慎核拟。著交部查明分别议处。嗣后各将军府尹督抚等、务当督同所属。遵照定例。酌核案情悉心究拟固不可失之刻核。亦不可惑于救生不救死之说意存宽厚。故从轻减总期执法持平。无枉无纵。用副朕明慎用刑至意将此通谕知之。　　

○又谕、御史李鹤年奏获咎大员、恐难复膺重任一摺陆应谷前在河南巡抚任内办理军务。未能实力防剿。罪有应得业经罢斥。兹因该员久历外任。是以赏给四品顶带。补授直隶按察使以观后效、向来缘事斥革人员弃瑕录用。仍能奋勉图功者亦复不少。况直隶既非军务省分。臬司专理刑名亦非统辖全省。朕进退人才。一秉大公。如果陆应谷。不知振作。仍不难重治其罪。岂得以曾经获咎人员。逆料其必有贻误概令终身废弃耶。该御史所奏。著毋庸议。　　

○又谕、和春奏、亲督官兵进攻句容、连获胜仗一摺。句容逆匪。凭城坚守。十月十九日。和春同张国梁等、督率兵勇。分途进攻逆匪大股出巢来扑。并分股抄袭我军后路官军三面轰击。和春身先冲突。立毙悍贼三名。余贼惊溃二十五、二十七等日。该逆分股出扑。张国梁督领官兵。连开大炮。击倒执旗。黄衣悍贼数名贼势退下。我军三路追杀。毙贼四五百名砍毙骑马贼数名。贼势大溃此次官兵移营前进。连获胜仗。斩馘多名著即乘胜进攻。迅图克复毋稍延玩。　　

○又谕、乐斌奏、省外各营伍前督臣未及查阅请旨遵行一摺。此次四川未经查阅之省外各镇协营弁兵即著吴振棫亲往认真校阅。　　

○谕军机大臣等、和春奏、督兵亲攻句容、连获胜仗。并镇江溧水剿匪情形。前因皖南紧急。谕令和春拨精兵三四千名。饬傅振邦、带往甯国一带。会同邓绍良相机力剿。溧水一路。另派得力大员督办。兹据和春奏、接得浙江紧信。因傅振邦、未便更易。已调兵勇千余名。由溧水军营、另派得力将弁管带。赴东坝会合堵剿。傅振邦、既留溧水。著即赶紧攻剿。力图克复。此次和春亲督各军。连攻句容。斩馘甚多。该大臣身先将士不避矢石。实甚嘉尚。惟身为统帅。举动须出万全。不但以冲锋陷阵见长。该大臣务当于奋勇之中。加以慎重。十九日出队虽受伤尚轻。殊深系念。著发给如意拔毒散四料赶紧敷治就痊。以慰朕望。将此由六百里谕令知之。　　

○以督办四川军火。赏参将张定川花翎。余加衔升叙有差。　　

○予江南句容阵亡守备黄龙璋、李逢春、把总马万斗、冯开猷外委张仁和、周元亨、祭葬世职。　　

○遣已革江苏巡抚杨文定、戍军台。　　

○蠲缓江苏上元、江甯、高淳、江浦、六合、仪徵、丹徒、江都、句容、溧水、丹阳、金坛、溧阳、宜兴、荆溪、武进、阳湖、江阴、靖江、上海、长洲、元和、吴、吴江、震泽、常熟、昭文、昆山、新阳、太湖、华亭、奉贤、娄、金山、无锡、金匮、太仓、镇洋、崇明、南汇、青浦、川沙、嘉定、宝山、四十四厅州县。既苏州、太仓、镇海、金山、镇江、扬州、六卫。被兵及近贼地方额赋有差。　　

○蠲缓归化城、萨拉齐二厅。被水灾区额赋有差。　　

○己巳。谕内阁、前因绥远城驻防、添演马上枪箭。当经谕令西安、甯夏、仿照办理。兹据萨迎阿奏请于西安驻防满洲营马甲内、挑选二百名演马枪。二百名演马箭。连原派马枪马箭兵。共作为马队八百名。每月操演九次。以资练习。著照所议办理。该将军、与副都统等、务当认真教演。俾该兵丁技艺＜女间＞熟。毋得日久视为具文。　　

○又谕、庚长奏、请试办开垦海口淤滩一摺。黄河海口两岸淤滩。均系旷土。可资耕种。该河督请设法招垦。以裕经费。尚属可行。著遴派妥员、前往查勘。所有该处附近民田荡地。务须分清界阯。毋许侵占。以杜流弊。俟试办有效。再行酌议章程具奏。其丰北、萧南二厅以下、河滩隙地。亦著委员清查。一体酌办。　　

○以江苏六合剿匪出力。赏把总王兆海等、蓝翎。在籍翰林院检讨徐鼒、以知府用都司秦怀扬等、升叙加衔有差。　　

○庚午。上诣大高殿行礼。　　

○谕内阁、何桂清奏、甯国官军连获胜仗一摺。甯国逆匪。负嵎日久。十月二十三日复有大股贼党。自柿木铺等处来援。邓绍良派兵堵截。援贼于杨柳铺等处结垒。二十四日。邓绍良亲督队伍往剿。该逆被击奔溃。邓绍良以夏家渡贼氛日偪。二十五日。亲往督战。毙贼二百余名。其图窜入城之贼。适与副将周天受派往援兵相值。被歼千余名。贼仍不退。邓绍良将领阵贼首击毙。贼众大溃。被歼及溺毙者、不计其数。此股贼匪。以数万之众来扑邓绍良调拨兵勇。分头截剿。七战皆捷实足以褫贼胆。著速将夏家渡一股埽荡即可克复甯郡。所有此次出力员弁。著何桂清查明保奏。其扣留浙省各营武职各缺并著照何桂清所请。准其以皖南管带浙通之川楚将弁升补。　　

○蠲缓山西托克托城厅被水灾区新旧额赋。赈灾民一月口粮。　　

○辛未上诣。寿安宫西所、问如皇太妃安。　　

○谕内阁、大学士文庆、人品端粹器量渊深办事精勤。通达治体。渥承皇考宣宗成皇帝知遇。由翰林洊陟卿贰。在军机大臣上行走。缘事罢职。旋即起用擢任正卿朕御极之初。复因案获咎念其平日服官谨慎。特命督办昌西陵工程悉臻妥协。擢授户部尚书。正值办理军务筹画度支。克尽心力。上年秋复命为军机大臣旋授大学士。仍管理部旗事务。纶扉襄赞。夙夜宣劳。深资倚畀。前以偶梁微疴。给假调理。方冀即日就痊。遽闻在园寓溘逝。悼惜殊深。昨日已赏给陀罗经被。并派贝勒载治带领侍卫十员、前往奠醊本日披览遗章弥深轸恻。著加恩晋赠太保。照大学士例赐恤并赏给广储司银一千两。准其入城治丧。本月二十六日。朕亲临赐奠任内一切处分悉予开复应得恤典该重门察例具奏。用示朕眷念荩臣至意。寻奏上予祭葬。谥文端。　　

○又谕、英隆奏、出征官兵、支过俸装银两、恳免坐扣一摺。咸丰二年热河调出官兵。领过俸装银两。经该部以系属防堵。驳令照例扣还兹据该都统奏称、此项官兵调派后。即由河南、带赴江南军营攻剿。与专事防堵者不同所有此项银两。即著照出征例。免其坐扣。以示体恤。　　

○谕军机大臣等、据叶名琛奏、九月中因水师兵勇在划艇内拏获盗匪李明太等、＜口英＞夷领事官吧嗄哩藉端起衅。辄敢驶入省河。将猎德炮台肆扰又在大黄窖炮台开放空炮自九月二十九日至十月初一日。攻击城垣纵火将靖海门、五仙门、附近民房。尽行焚烧初一日。又纠约二三百人扒城。经参将淩芳、与绅士欧阳泉等、迎击跌毙。初九日该夷由十三行河面驶至。直扑东定台。经兵勇轰坏兵船。并毙其水师大兵头哂吗口□糜咯喱夷匪伤亡四百余名。现在该督等、已守旧城。调集水陆兵勇二万余名。足敷堵剿。绅民等同矢义愤。即咪口□佛两夷、及西洋诸国、俱知该夷无理。未必相助。其势尚孤。叶名琛熟悉夷情。必有驾驭之法。著即相机妥办。至夷酋怀恨。藉口从前不使入城。而上年＜口英＞夷在上海。又称广东总督、拒绝不见。口出怨言。处处要挟。思欲逞其谋利之图。夷心叵测。此次已开兵衅。不胜固属可忧。亦伤国体。胜则该夷必来报复。或先驶往各口诉冤。皆系逆夷惯技当此中原未靖岂可沿海再起风波。宽猛两难之间。叶名琛久任海疆。谅能操纵得宜。稍释朕之愤懑。傥该酋因连败之后自知悔祸。来求息事。该督只可设法驾驭。以泯争端。如其仍肆鸱张。断不可迁就议和。如耆英辈误国之谋。致启要求之患。所有阵亡之抚标中军参将淩芳、著交部加等从优议恤将此由六百里密谕知之。　　

○又谕、叶名琛奏、＜口英＞夷藉端起衅我军两战获胜一摺九月间广东水师兵勇因查拏划艇盗匪＜口英＞国夷酋吧嗄哩欲藉此为词。复作进城之想。竟敢放炮攻击城垣焚烧铺户十月初一初九等日。我兵接战两获胜仗。夷匪伤亡四百余名。并将该夷水师大兵头歼毙。粤省绅团同伸义愤。夷胆已寒所调水陆兵勇业有二万余名。该夷纵极狡横。经此挫败。谅不敢再肆狓猖。且咪唎口□坚口□佛＜口兰＞哂及西洋各国均知此事起衅。曲在＜口英＞夷。未肯相助。其势亦孤。当可悔祸罢兵。本日已谕叶名琛、如果＜口英＞夷自为转圜。不必疾之已甚。傥仍顽梗如故。势难迁就议和。复启要求之渐。叶名琛久任粤疆。夷情素所谙熟。谅必能酌度办理。因思江苏、浙江、福建、沿海地方。向为该夷火轮船熟习之路。傥该夷不得逞志于粤东。复向各海口滋扰。亦当豫为之防。著怡良、赵德辙、王懿德、何桂清、密饬所属地方官吏。如遇夷船驶至。不动声色。妥为防范。或来诉粤东构衅情事。亦著据理折服。俾知无隙可乘。废然思返。仍不可稍涉张皇。以致民心惶惑。将此由四百里各密谕知之。　　

○调镶白旗蒙古都统瑞麟、为镶黄旗汉军都统。以伊犁将军常清、为镶白旗蒙古都统。　　

○壬申。谕内阁、胡林翼奏、甄别府县各员、请旨分别惩办一摺。近来盗风日炽。各地方文武官员、堵剿奸匪。徵解钱粮。岂容以阘茸不职之员。滥竽充数。如该署抚所劾各员、贻误地方。殊堪痛恨。湖北襄阳府知府革职留任海顺、因循畏缩。官声平常。著即革任。候补知府前署荆门直隶州知州潘祥新、经徵钱漕延不批解。著即革职。并勒限两个月埽数完清。如再玩延。予从严参办。署襄阳同知升用知府王恒堂、千总黄世佑、未入流乔恩保、分防樊城汛地。先期逃窜。官声平庸。署襄阳县事拣发知州伊勒哈图、于地方匪徒起事。漫无觉察。以上四员、业经革职留任。均著革任。署汉阳县事应升知县伍继勋、经手厘金延不造报。代理汉川县事候补县丞曹福增、私设抽厘小局。实属贪鄙。通山县知县龙瑞、居心狡猾。擅离职守。代理崇阳县事候补府经历、县丞万景贤、捏报收复县城。应升知县署钟祥县事马效良、操守不谨。性情浮躁。均著革职。利川县知县祁埰、年力衰颓。著即勒令休致以肃吏治而儆官邪此外文武各员并著该署抚认真察看。如有劣迹昭著之员。仍著随时参奏。毋稍瞻徇。　　

○谕军机大臣等、据御史宗稷辰奏、黔楚道梗。通政使严正基、系严如熤之子。熟悉苗情。请饬该员回湖南、拣率乡兵土勇。出偏桥进剿。并饬四川兵、与湖南兵密约夹攻等语。严正基、虽熟悉苗疆形势。但年力渐衰。未必即能得力。所请令其管带兵勇之处。著毋庸议。至湖南大路宜扼偏桥、其径路如鸦喇关等处溪河。直通麻哈八寨、并三厅五砦、皆有山路可通。宜用前明朱燮元、五道并进之法。与今日情形是否相合。贵州兵力单薄。自应川楚合剿。以期迅速蒇事。著吴振棫、恒春、蒋霨远、骆秉章、按照该御史所奏、体察形势。相机剿办、如果川楚两路各出奇兵。分攻腹背。再以黔省主兵、与客兵并力歼除。则办理当易得手。总宜不分畛域悉心筹画。原摺片均著钞给阅看。将此由五百里各谕令知之。　　

○又谕、本日据胡林翼奏、襄樊匪众败窜、现饬兵勇约会川豫两军合力兜剿一摺。襄阳匪徒。本系乌合之众。因兵勇先溃。以致贼势日张。虽经官文等、派兵剿击获胜。而襄樊之贼、窜踞邓州南阳新野亦有贼踪。必须楚豫两省大兵。合力兜剿。克期扑灭。方不致蔓延北窜。既据胡林翼奏、舒保等所带马队。唐训方之训勇。均属得力。即著督饬该员等、会同总兵德恩、邱联恩、三面合击以期一鼓歼除。其随州土匪。并著严饬参将文明等、迅速掩捕。毋许观望。至盐法道常恩、系官文特派带兵剿贼之员。何以迁延不进。致有贻误。是否托词患病希图掩饰。已革游击温发魁、师行无备委弃军械为贼所得显有畏葸逃避情事著该大臣等、确切查明严参惩办以儆怠玩而肃戎行将此由四百里各谕令知之。　　

○以礼部尚书瑞麟、都察院左都御史文彩、为总管内务府大臣。　　

○命户部尚书柏葰、在军机大臣上行走。　　

○赏户部尚书柏葰内阁学士崇纶正黄旗护军统领德全、正蓝旗汉军副都统文丰、在紫禁城骑马。　　

○以河南虎牢关等处办团出力。赏知府德荫花翎。余升效有差。　　

○癸酉。调协办大学士吏部尚书翁心存、为户部尚书。兵部尚书周祖培、为吏部尚书。户部尚书朱凤标、为兵部尚书。　　

○甲戌。谕军机大臣等、德兴阿、翁同书奏、逆匪窥伺江浦、六合、现筹拨兵助剿一摺。江浦县城。日久尚未克复。该逆欲图窜扰浦口、六合、以牵掣扬营后路。已非一日。此次据报沿江下驶之贼。多至数万。是浦口一军。甚为吃紧。该大臣等拨出马队一起。兵力未见甚厚。亟应乘其初到之时。奋力急击。使不得与城中之贼。并为一处。并将江浦县城力图克复。方能保固扬州后路。若徒为添兵保守营盘之计。则前顾瓜州、后顾浦口、徒见分兵益形力绌。况瓜州之贼。时刻思窜。该大臣既调回蕴秀援徐之兵亦应设法进攻。计图克复。未可旷日相持。致令上游之贼。时萌觊觎之心。至焦山等处。水师缺饷、已及五个月。当此攻剿吃紧。急宜速筹接济。俾免兵心涣散。著怡良、赵德辙、饬令该省军需局。速行筹画水师兵饷。解交京口粮台。陆续支发。毋再迟误。前据怡良等奏、火轮船业巳豫备。何以久泊上海。屡改行期。此时江面贼船。络绎下驶。且有木篺多架。正需轮船协剿若任令耽延。岂不坐耗经费。著怡良等、即饬带船将弁迅速起碇。催驶入江。以资攻剿。将此由六百里各谕令知之。　　

○又谕、前因扬州军营、饷需匮乏、谕令山西省每月协济银三万两。陕西省每月协济银二万两。本日据德兴阿等奏、山西省于十一月内、解到银三万两。陕西省尚未解到。山西来文。亦未声明、以后按月如数运解等语。该二省筹拨各省饷需。固属应接不遑。惟扬营指拨款项。为数无多。自应按月如数拨解以资兵食。著王庆云、谭廷襄仍遵前旨谕令拨解之数。按月如期源源解往俾资接济。毋稍延误。将此由五百里各谕令知之。　　

○以剿捕青海番匪出力。赏正盟长郡王乌尔津扎布、双眼花翎。台吉丹木正旺扎勒永隆等、花翎。余奖叙有差。　　

○蠲缓山东菏泽、定陶、钜野、濮、范、阳谷、寿张、肥城、东阿、平阴、齐东、禹城、青城、滨、济甯、鱼台、嘉祥、金乡、郓城、东平、二十州县。暨东昌临清济甯德州、四卫被水被旱被虫灾区。额赋有差。赈贫民一月口粮。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。十一月。乙亥。以江西抚州府城被贼窜陷。已革知府曹燮坤、逮问。都司城善、知县马永炽、革职逮问。予上犹阵亡把总江上选、外委赵飞熊、祭葬世职。额外外委谢子樟、赏恤如例。　　

○以江西义甯防堵不力。革知府朱懋勋职。　　

○蠲缓湖南武陵、桃源、龙阳、沅江、巴陵、临湘、华容、湘阴、益阳、澧、安乡、十一州县。及岳州卫、被水被旱灾区新旧额赋。并各杂课有差。　　

○上以冬至祀天于圜丘。自是日始。斋戒三日。　　

○丙子。谕军机大臣等、本日御史赵元模奏、金陵贼势已穷。惟镇江系苏常门户。久为贼踞。焦山南北。我军均有艇船控扼。圌山关、鹅鼻觜、俱设炮安营。南岸之孟河、江阴、北岸之泰兴、靖江。均节节设防。然扼险之处。以焦山为最要。现在大兵围偪句容。逆匪将铤而走险。镇江水陆两途。亟应防范。请饬各路镇将。激励水师兵勇。将镇城贼匪严密堵剿等语。镇江逆匪。本月余万清在彼攻剿。焦山一带。亦有周士法、泊承升等、水师分布。虽屡次获胜。究未能克复郡城。近日下窜之贼甚众。著该大臣等、查照该御史所奏情形。迅筹剿办。毋再迟延。朕闻逆匪石达开、已入金陵。将城中逆党尽行杀戮。惟洪逆、韦逆、尚无下落。未知是否确实。著即查明具奏。逆匪内讧。大有可乘之机。惟和春等大营。远劄丹阳。鞭长莫及。须将句容等处、先行克复移营仍驻紫金山一带。密迩贼巢。方可观衅而动。万勿坐失事机。该御史另片奏、江苏历年捐输、为数甚多。地方胥吏。以各衙门用项为词。先向捐户索费。请严行查禁。并豫示定期。当堂给与执照等语。商民捐输军饷亟应。迅速奖励。以期踊跃输将。若胥吏藉造册申文名目。勒索规费。何以鼓励人心。著怡良、赵德辙严饬各属。如有此等情弊。即行严禁。所有部颁执照。即饬该地方官当堂给发。以除积弊而惬舆情。原摺著钞给阅看。将此由六百里各谕令知之。　　

○又谕、福济奏、怀远捻氛猖獗。急须马队助剿。并请仍饬察哈尔官兵。速赴桐城等语。前据英桂奏、豫省东南两路剿匪吃紧。除饬伊兴额、关保、原带马队五百名。先赴怀远。其察哈尔官兵五六百名暂留助剿。俟情形稍松。再行分拨。复据邵灿等、以徐州较蒙宿尤为紧要请将伊兴额、仍留徐营。并将袁甲三截留该侍卫所带马队二百五十名调回。当经谕令该漕督等、以伊兴额原带马队。业已派赴怀远。未便折回。兹据福济奏、徐郡城围已解。仍恳令伊兴额马队二百五十名。带赴怀远一带。与关保合力剿办。自应移缓就急。俾蒙怀得此劲旅。迅就肃清。邵灿、庚长、务宜不分畛域。饬将此项马队。飞速调往。其察哈尔马队六百名。并著英桂、交穆腾阿、带赴桐城。毋得各执意见。藉词延误。将此由六百里各谕令知之。　　

</div>
    <div class="pagination">
<a href="清实录咸丰朝实录_page301.html">上一页</a><span>...</span><a href="清实录咸丰朝实录_page297.html">297</a><a href="清实录咸丰朝实录_page298.html">298</a><a href="清实录咸丰朝实录_page299.html">299</a><a href="清实录咸丰朝实录_page300.html">300</a><a href="清实录咸丰朝实录_page301.html">301</a><span class="current-page">302</span><a href="清实录咸丰朝实录_page303.html">303</a><a href="清实录咸丰朝实录_page304.html">304</a><a href="清实录咸丰朝实录_page305.html">305</a><a href="清实录咸丰朝实录_page306.html">306</a><a href="清实录咸丰朝实录_page307.html">307</a><span>...</span><a href="清实录咸丰朝实录_page303.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
