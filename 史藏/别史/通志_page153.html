<!DOCTYPE html>
<html>
 <head>
  <meta charset="utf-8"/>
  <title>
   通志 - 第 153 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 153 页/共 155 页
  </h1>
  <div class="content">
   副货
　　副货后魏时通焉去代一万七千里东至阿富使且国西至没谁国中间相去一千里南有连山不知名北至竒沙国相去一千五百里国中有副货城周匝七十里宜五谷蒲萄有马駞骡国王有黄金殿殿下有金駞七头各髙三尺其王遣使朝贡
　　叠伏罗
　　叠伏罗后魏时通焉去代三万一千里国中有勿悉城城北有彊竒水西流有白象并有阿末黎木皮中织作布土宜五谷宣武时其国王伏陁末多遣使献方物自是每使朝贡
　　拔豆
　　拔豆后魏时通焉去代五万一千里东至多勿当国西至防郍国中间相去七百五十里南至罽陵伽国北至弗那伏旦国中间相去九百里亦康国王之种类也字阿滥宻都城方三里胜兵二千人东北去安国五百里东去乌那遏二百余里西去波斯国四千余里东去州七百里隋大业中遣使贡方物
　　者至拔
　　者至拔后魏时通焉都者至拔城在疏勒西去代一万一千六百二十里其国东有潘贺郍山出美铁及师子
　　迷密
　　迷密后魏时通焉在者至拔西去代一万二千一百里太武正平元年遣使献一峯黑駞其国东有都满山出金玉亦多铁
　　悉万斤
　　悉万斤后魏时通焉都悉万斤城在迷密西去代一万二千七百二十里其国南有伽色那山出师子每使朝贡
　　忸密
　　忸密后魏时通焉在悉万斤西去代二万二千八百二十八里
　　石国
　　石国隋时通焉居于药杀水都拓折城方十余里本汉大宛北鄙之地东与北至西突厥界西至波腊国界西南康居界南至率都沙郍国界王姓石名湼国国城之东南立屋置座于中正月六日七月十五日以王父母烧余之骨金瓮盛之置于牀上廵绕而行散以花香杂果王率臣下设祭焉礼终王与夫人出就别帐臣下以次列坐而飨土有粟麦多良马南去拨汗六百里东南去州六十里其俗善战曾贰于突厥射匮可汗击灭之令特勒甸职摄其国事甸职后以隋大业五年遣使朝贡后不复至唐贞观八年复遣使云【杜还经行记云其国城一名赭支一名大宛天宝中镇西节度使髙仙芝禽其王及妻子归京师国中有二水一名真珠河一名质河并西北流土地平敞多果实出好犬良马又云碎叶国从安西西北千余里有防达岭岭南是大唐北界岭北是突厥骑施南界西至葱岭二千余里其水岭南流者尽过中国而归东海岭北流者尽经胡境而入北海又北行数日度雪岭其海在山中春夏常雨雪故曰雪海中有细道道旁往往有水孔嵌空万仞辄堕者莫知所在防达岭北行千余里至碎叶川其川东头有热海兹地寒而不冻故曰热海又有碎叶城天寳七年北庭节度使王正见薄伐城壁摧毁邑居零落昔交河公主所居之地建大云寺犹存其川西接石国约长千余里川中有异姓部落有异姓突厥各有兵马数万城堡间杂日寻干戈凡是农人皆环甲胄专相卤掠以为奴婢其川西头有城名曰怛逻斯石国人镇即天宝十年髙仙芝军败之地从此至西海以东自三月至九月天无云雨皆以雪水种田宜大麦小麦稻禾豌豆毕豆饮蒲萄酒麋酒醋乳】
　　女国
　　女国隋时通焉在葱岭之南其国代以女为国王王姓苏毗字末羯在位二十年女王之夫号为金聚不知政事国内丈夫唯以征伐为事山上为城方五六里人有万家王居九层之楼侍女数百人五日一聼朝复有小女王共理国政其俗贵妇人轻丈夫而性不妬忌男女皆以彩色涂面一日之内或数度变改之男子皆被髪妇人辫髪而萦之以皮为鞋课税无常其王死若无女嗣位国人乃调敛金钱得数百万还于死王之族买女而立之其地五男三女女贵男贱妇人为吏职男子为军士女子贵者则多有侍男男子不得有侍女虽贱庶之女尽为家长有数夫焉生子皆从母姓气候多寒以射猎为业出鍮石朱砂麝香犛牛骏马蜀马尤多盐常将盐向天竺兴贩其利数倍亦数与天竺及党项战争其女王死国中贵人剥取皮以金屑和骨肉置于瓶内而埋之经一年又以其皮内于铁器埋之俗事阿修罗神又有树神岁初以人祭或用猕猴祭毕入山祝之有鸟如雌雉来集于掌上破其腹视之有众粟则年丰砂石则有灾谓之鸟卜开皇六年遣使朝贡后遂絶
　　拨汗
　　拨汗隋时通焉都葱岭之西五百余里古渠搜国也王姓昭武字阿利染都城方四里胜兵数千人王坐金羊座妻戴金花西去苏对沙那国五百里北去石国五百里东北去突厥可二千余里东去州五千里大业中遣使贡方物
　　吐火罗
　　吐火罗隋时通焉一名土壑宜后魏时吐呼罗国也魏史称吐呼罗云去代一万二千里东至范阳国西至悉万斤国中间相去二千里南有连山不知名北至波斯国中间相去一万里治薄提城城周匝六十里城南有西流大水名汉楼河土宜五谷有好马駞骡其王曾遣使朝贡吐火罗之为吐呼罗音语讹舛或当然也隋史载吐火罗都葱岭之西五百里在乌浒河南即妫水也与挹怛杂居胜兵十万人皆习战俗奉佛多男子少妇人故兄弟通室妇人五夫则首饰戴五角十夫戴十角男子无兄弟者则与他人结为昆弟方始得妻不然终身无妇矣生子属其长兄被服文字与于阗畧同城北有颇梨山南崖穴中有神马国人每牧马于其侧时产名驹皆汗血马其北界则汉时大宛之地南去曹国千七百里东去州六千七百里大业中遣使来贡唐初属西突厥髙宗永徽初遣使献大鸟髙七尺其色元足如駞鼓翅而行日三百里能噉铁夷俗谓为駞马龙朔元年吐火罗置州县使王名逺进西域圗记并请于阗以西波斯以东十六国分置都督府及州八十县一百军府百二十六仍于吐火罗国立碑以纪圣徳帝从之
　　劫国
　　劫国隋时闻焉在葱岭中西与南俱与賖弥国界接西北至挹怛国去长安万二千里有户数万气候热有稻麦粟豆羊马出洛沙青黛婚姻同突厥死亡弃于山唐武徳二年遣使贡寳帯金鎻颇黎水精杯各一颇黎四百九十枚大者如枣小者如酸枣
　　陁罗伊罗
　　陁罗伊罗隋时闻焉在乌荼国北大雪山坡上缘梯登山接七百梯方到其国
　　越底延
　　越底延国隋时闻焉治辛头河北南至婆罗门国三千里西至賖弥国千余里东北至州五千四百里其王婆罗门种类户数万有弓矢刀矟皮甲国法不杀人重罪流轻者杖国无课税其俗事佛书同婆罗门王及庶人翦髪衣锦袍不开缝贫者衣白叠妇人为髻衣裙衫帔长巾俗清洁气候温多稻有羊马多牛出鍮石诃梨勒石蜜麖皮细叠
　　大食
　　大食唐永徽中遣使贡献云其国在波斯之西或云初有波斯胡人若有神助得刀杀人因招附诸胡有胡人十一来据次第摩首受记为王此后众渐归附遂灭波斯又破拂菻及婆罗门城所当无敌兵众有四十二万有国以来三十四年矣初王己死次传第一摩首者今王即是第三其王姓大食其国男人鼻大而长痩黑多须鬓似婆罗门女人端丽亦有文学与波斯不同出驼马驴骡羖羊等土多砂石不堪耕种无五谷唯食驼象等肉破波斯拂菻始有米面敬事天神又云其王常遣人乘船将衣粮入海经涉八年未及西岸于海中见一方石石上有树枝赤叶青树上总生小儿长六七寸见人不语而皆能笑动其手脚头着树枝人摘取入手即干黑其使得一枝还今在大食王处【杜还经行记云一名亚俱罗其大食王号暮门都此处其士女瓌伟长大衣服鲜洁容止闲丽女子出门必拥蔽其面无问贵贱一日五时礼天食肉作斋以杀生为功徳系银帯佩银刀防饮酒禁音乐人相争不至殴击又有礼堂容数万人每七日王出礼拜登髙座为众説法曰人生甚难天道不易奸非劫窃细行谩言安已危人欺贫虐贱有一于此罪莫大焉凡有征战为敌所戮必得生天杀其敌人获福无量率土禀化从之如流法唯从寛葬惟从俭郛郭之内闬之中天地所生无物不有四方辐凑万货豊贱锦绣珠贝满市肆驼马驴骡充街巷刻密石为庐舍有似中国寳轝每至节日将献贵人琉璃器皿鍮石瓶鉢盖不可算数粳米白面不异中华其果有蒲桃人千年枣其蔓菁根大如斗而圆味甚美余菜亦与诸国同蒲萄大者如鸡子香油贵者有二一名即塞漫一名没□女甲反师香草贵者有二一名查塞菶蒲孔反一名蔾芦苃绫绢机杼金银匠画匠汉匠起作画者京兆人樊淑刘泚织络者河东人乐环吕礼又以橐駞驾车其马俗云西海濵龙与马交所产也腹肚小脚腕长善者日走千里其驼小而紧背有孤峯良者日驰千里又有驼鸟髙四尺以上脚似驼蹄颈项胜得人骑行五六里其卵大如二升又有荠树实如夏枣堪作油食除瘴其气候温土地无氷雪人多疟痢一年之内十中五死今吞灭四五十国皆为所役属多分其兵镇守其境尽于西海焉又云末禄国在亚梅国西南七百余里胡姓末者兹上人也其城方十五里用铁为城门城中有盆池又有两所佛寺其境东西百四十里南北百八十里村栅连接树木交映四面合匝总是流沙南有大河流入其境分渠数百溉灌一川其土沃饶其人浄洁墙宇髙厚市平正木既雕刻土亦绘画又有细软叠布羔羊皮裘估其上者直银钱数百果有红桃白防遏白黄李大者名寻支十余人飱一颗輙足越长四尺以上菜有蔓菁萝卜长葱颗葱芸薹胡芹葛蓝军逹廽香韮薤瓠芦尤多蒲萄又有黄牛野马水鸭石鸡其俗以五月为嵗每嵗以画缺相献有打毬节秋千节其大食东道使镇于此从此至西海以来大食波斯参杂居止其俗礼天不食自死肉及宿肉以香油涂髪又云苦国在大食西界周廽数千里造屋兼瓦叠石为壁米谷殊贱有大川东流入亚俱罗商客籴此粜彼往来相继人多魁梧衣裳寛大有似儒服其苦国有五节度有兵马一万以上北接可萨突厥可萨北又有突厥足似牛蹄好噉人肉】









　　通志卷一百九十六
&lt;史部,别史类,通志&gt;
　　钦定四库全书
　　通志卷一百九十七
　　宋　右　廸　功　郎　郑　樵　渔　仲　撰
　　四夷传第四
　　南蛮上
　　南蛮序略　巴郡南郡蛮　板楯蛮　獠　南平獠　东谢蛮　西赵蛮　防柯蛮　兖州蛮　西爨蛮　昆弥蛮　尾濮　木绵濮　文面濮【折腰濮赤口濮附】黑僰濮　松外诸蛮　西南夷序略　夜郎滇【音颠】卭都　莋都【莋音才各反】冉駹【音尨】哀牢【掸国僬侥夷附】
　　附国
　　南蛮序略
　　昔髙辛氏有犬戎之宼帝患其侵暴而征伐不克乃访募有能得犬戎之将吴将军头者购金千镒邑万家又妻以少女时帝有畜狗其毛五色名曰槃瓠【魏畧曰髙辛氏有老妇患耳挑之得物大如茧老妇盛于瓠中覆之以槃俄顷化为犬其文五色因名曰槃瓠】令既下槃瓠遂衔人头造阙下羣臣怪而诊之乃吴将军首也帝大喜而计槃瓠不可妻以女又无封爵之道议欲有报而未知所宜女闻之以为帝皇下令不可违信因请行帝不得已乃以女配槃瓠槃瓠得女负而走入南山止石室中所处险絶人迹不至【今辰州卢溪县西有武山黄闵武陵记曰山髙可万仞山半有槃瓠石室可容数万人中有石状槃瓠行迹今案山窟前有石羊石兽古迹甚多望石窟大如三间屋遥见一石似狗形相传为槃瓠像】于是女解去衣裳为仆鉴之结着独力之衣【仆鉴独力未详或改鉴字为竖者妄也结音髻】帝悲思之遣使寻求輙遇风雨震晦使者不得进经三年生子一十二人六男六女槃瓠死后自相夫妻织绩木皮染以草实好五色衣服制裁皆有尾形【干寳晋纪曰武陵长沙庐江郡夷皆槃瓠之后杂处五谿之内凭山阻险每毎为害常揉杂鱼肉叩槽而号以祭槃瓠俗称赤髀横裙即其子孙也】其母后归以状白帝于是帝使迎致诸子衣裳斑兰言语侏离【侏离蛮夷语声】好入山壑不乐平旷帝顺其意赐以名山广泽其后滋蔓号曰蛮夷外痴内黠安土重旧以先父有功母帝之女田作贾贩无闗梁符传租税之赋【优宠之故蠲其赋役也荆州记曰元陵县居酉口有上就武阳二乡惟此是槃瓠子孙狗种也二乡在武溪之北】有邑君长皆赐印绶冠用獭皮名渠帅曰精夫相呼为姎徒【说文曰姎女人自称姎我也音乌朗反此已上皆见风俗通也】今长沙武陵蛮是也其在唐虞与之要质故曰要服夏商之时渐为边患逮于周世党众弥盛宣王中兴乃命方叔南伐蛮方诗人所谓蛮荆来威者也又曰蠢尔蛮荆大邦为讐明其党众繁多是以抗敌诸夏也平王东迁蛮遂侵暴上国晋文侯辅政乃率蔡共侯击破之至楚武王时蛮与罗子共败楚师杀其将屈瑕庄王初立民饥兵弱复为所寇楚师既振然后乃服自是遂属于楚鄢陵之役蛮与共王合兵击晋及吴起相悼王南并蛮越遂有洞庭苍梧秦昭王使白起伐楚畧取蛮夷始置黔中郡汉兴改为武陵【黔中故城在今辰州沅陵县西】嵗令大人输布一疋小口二丈是为賨布【说文曰南蛮赋也牂东反】虽时为宼盗而不足为郡国患光武中兴武陵蛮夷特盛建武二十三年精夫相单程等据其险隘大宼郡县遣武威将军刘尚发南郡长沙武陵兵万余人乘船泝沅水入武谿击之【沅水出牂牱故且兰东北经辰州潭州岳州经洞庭湖入江也】尚轻敌入险山深水疾舟船不得上蛮人知尚粮少入逺又不晓道径遂屯聚守险尚食尽引还蛮縁路徼战尚军大败悉为所没二十四年相单程等下攻临沅遣谒者李嵩中山太守马成击之不能尅眀年春遣伏波将军马援中郎将刘匡马武孙永等将兵至临沅击破之单程等饥困乞降防援病卒谒者宗均聴悉受降为置吏司羣蛮遂平肃宗初武陵澧中蛮陈从等反叛入零阳蛮界【零阳县属武陵】其冬零阳蛮五里精夫为郡击破从从等皆降三年冬溇中蛮覃健等复反【溇水名源出澧州崇义县也】攻烧零阳作唐孱陵界中【作唐县属武陵郡孱陵县故城今荆州公安县西南孱音仕顔反】眀年春发荆州七郡及汝南颍川弛刑徒吏士五千余人拒守零阳募充中五里蛮精夫不叛者四千人击澧中贼【充县属武陵郡充音冲】五年春覃健等请降不许郡因进兵与战于宏下大破之斩健首余皆弃营走还溇中复遣乞降乃受之于是罢武陵屯兵赏赐各有差和帝永元四年冬溇中澧中蛮潭戎等反燔烧邮亭杀畧吏民郡兵击破降之安帝元初二年澧中蛮以郡县徭税失平懐怨恨遂结充中诸种二千人攻城杀长吏州郡募五里蛮六亭追击破之皆散降赐五里六亭渠帅金帛各有差眀年秋溇中澧中蛮四千人并为盗贼又零陵蛮羊孙陈汤等千余人【零陵县属武陵郡也】着赤帻称将军烧官寺抄掠百姓州郡募善蛮讨平之顺帝永和元年武陵太守上书以蛮夷率服可比汉人增其租赋议者皆以为可尚书令虞诩独奏曰自古圣王不臣异俗非徳不能及威不能加知其兽心贪婪难率以礼义是故覉縻而绥抚之附则受而不逆叛则弃而不追先帝旧典贡税多少所由来久矣今猥增之必有怨叛计其所得不偿所费必有后悔帝不从其冬澧中溇中蛮果争賨布非旧约遂杀乡吏举种反叛眀年春蛮一万人围充城八千人宼夷道遣武陵太守李进讨破之斩首数百级余皆降服进乃简选良吏得其情和在郡九年梁太后临朝下诏增进秩二千石赐钱二十万桓帝元嘉元年秋武陵蛮詹山等四千余人反叛拘执县令屯结深山至永兴元年太守应奉以恩信招诱皆悉降散永夀三年十一月长沙蛮反叛屯益阳至延熹三年秋遂抄掠郡界众至万余人杀伤长吏又零陵蛮入长沙冬武陵蛮六千余人防江陵荆州刺史刘度谒者马睦南郡太守李肃皆奔走肃主簿胡爽叩马首谏曰蛮夷见郡无儆备故敢乘间而进眀府为国大臣连城千里举旄鸣鼓应声十万奈何委符守之重而为逋逃之人乎肃拔刃向爽曰掾促去大守今急何暇此计爽抱马固谏肃遂杀爽而走帝闻之征肃弃市度睦减死一等复爽门闾拜家一人为郎于是以右校令度尚为荆州刺史讨长沙贼平之又遣车骑将军冯绲讨武陵蛮并皆降散军还贼复宼桂阳太守廖祈奔走武陵蛮亦更攻其郡太守陈奉率吏民击破之斩首三千余级降者二千余人至灵帝中平三年武陵蛮复叛宼郡界州郡撃破之东晋时沔中蛮因刘石乱后渐徙于陆浑以南徧于邑落宋齐以后荆雍二州【荆州江陵郡雍州襄阳郡】各置校尉以抚宁之羣酋蛮帅互受南北朝封爵至后魏末暴患滋甚僣称侯王屯据峡路断絶行旅周武帝遣开府陆腾破平之又有别种蛮曰獠徃代出自梁益间自汉中达于卭筰李势时始出巴西渠川广汉阳安资中犍为梓潼布满山谷十余万落为梁益大患及后周平梁益遂从赋役颇同华人然天性暴乱抚御少失扰动随之唐世兵威逺被其黔中蛮曰东谢西赵者自昔不为王臣皆置覊縻州使相摄领自是南宁昆弥诸濮及松外诸蛮徃徃皆稽服焉
　　巴郡南郡蛮
　　巴郡南郡蛮本有五姓巴氏樊氏曋氏【音审】相氏郑氏皆出于武落钟离山【世本曰廪君之先故出巫诞也】其山有赤黑二穴巴氏之子生于赤穴四姓之子皆生黑穴未有君长俱事鬼神乃共掷劒于石穴约能中者奉以为君巴氏子务相乃独中之众皆叹又令各乗土船约能浮者当以为君余姓悉沈唯务相独浮因共立之是为廪君乃乘土船从夷水至盐阳【荆州图经曰副夷县西有温泉古老相传此泉原出盐今水有盐气县西一独山有石穴有二大石并立穴中相去可一丈俗名为隂阳石隂石常隰阳石常燥盛之荆州记曰昔廪君浮夷水射盐神于阳石之上案今施州清江县水一名盐水源出清江县西都亭山水经云夷水出巴郡鱼复县注云水色清照十丈分沙石蜀人见澄清因名清江】盐水有神女谓廪君曰此地广大鱼盐所出愿留共居廪君不许盐神暮輙来取宿旦即化为虫与诸虫羣飞掩蔽日光天地晦冥积十余日廪君思其便因射杀之天乃开眀【世本曰廪君使人操青缕以遗盐神曰婴此即相宜乃与女俱不宜将去盐神受缕而婴之廪君即立阳石上詹青缕而射之中盐神盐神死天乃大开眀也】廪君于是君乎夷城四姓皆臣之廪君死防魄世为白虎巴氏以虎饮人血遂以人祠焉及秦惠王并巴中以巴氏为蛮夷君长世尚秦女其民爵比不更有罪得以爵除其君长嵗出赋二千一十六钱三嵗一出义赋千八百钱其民户出幏布八丈二尺鸡羽三十鍭【说文幏南郡蛮夷布也音公亚反毛诗四鍭既钧仪礼矢鍭一乗郑元注曰鍭犹也物而射之也三十鍭一百二十矢俗本幏作防鍭作镞者并误也】汉兴南郡太守靳彊请一依秦时故事至建武二十三年南郡潳山蛮雷迁等始反叛【潳音屠】宼掠百姓遣武威将军刘尚将万余人讨破之徙其种人七千余口置江夏界中今沔中蛮是也和帝永元十三年巫蛮许圣等【巫县属南郡】以郡收税不均懐怨恨遂屯聚反叛眀年夏遣使者督荆州诸郡兵万余人讨之圣等依凭岨隘久不破诸军乃分道并进或自巴郡鱼复数路攻之蛮乃散走斩其渠帅乘胜追之大破圣等圣等乞降复悉徙置江夏灵帝建宁二年江夏蛮叛州郡讨平之光和三年江夏蛮复反与庐江贼黄攘相连结十余万人攻没四县宼患累年庐江太守陆康讨破之余悉降散
　　板楯蛮
　　板楯蛮夷者秦昭襄王时有一白虎常从羣虎数游秦蜀巴汉之境伤害千余人昭王乃重募国中有能杀虎者赏邑万家金百镒时有巴郡阆中夷人能作白竹之弩乃登楼射杀白虎【华阳国志曰巴夷廖仲等射杀之也】昭王嘉之而以其夷人不欲加封乃刻石盟要复夷人顷田不租十妻不筭【优宠之故一户免其一顷田之税虽有十妻不输口筭之钱复音福】伤人者论杀人得以倓钱赎死【何承天纂文曰倓蛮夷赎罪货也音徒滥反】盟曰秦犯夷输黄龙一双夷犯秦输清酒一钟夷人安之至汉髙祖为汉王发夷人还伐三秦秦地既定乃遣还巴中复其渠帅罗朴督鄂度夕龚七姓不输租赋余户乃嵗入賨钱口四十世号为板楯蛮夷阆中有渝水其人多居水左右天性劲勇初为汉前锋数防陈俗喜歌舞髙祖观之曰此武王伐纣之歌也乃命乐人习之所谓巴渝舞也遂世世服从至于东汉郡守常率以征伐桓帝之世板楯数反太守蜀郡赵温以恩信降服之灵帝光和三年巴郡板楯复叛防掠三蜀及汉中诸郡灵帝遣御史中丞萧瑗督益州兵讨之连年不能尅帝欲大发兵乃问益州计吏考以征讨方畧汉中上计程包对曰板楯七姓射杀白虎立功先世复为义人其人勇猛善于兵战昔永初中羗入汉川郡县破壊得板楯救之羗死败殆尽故号为神兵羗人畏忌传语种軰勿复南行至建和二年羗复大入实頼板楯连摧破之前车骑将军冯绲南征武陵虽受丹阳精兵之锐【丹阳楚也南郡枝江有丹阳故城】亦倚板楯以成其功近益州郡乱太守李颙亦以板楯讨而平之忠功如此本无恶心长吏乡亭更赋至重仆役棰楚过于奴虏亦有嫁妻卖子或乃至自刭割虽陈寃州郡而牧守不为通理阙庭悠逺不能自闻含怒呼天叩心穷谷愁苦赋役因罗酷刑故邑落相聚以致叛戾非有谋王僣号以图不轨今但选眀能牧守自然安集不烦征伐也帝从其言遣太守曹谦宣诏赦之即皆降伏至中平五年巴州郡黄巾贼起板楯蛮夷因此复叛防掠城邑遣西园上军别部司马赵瑾讨平之及汉末天下大乱自巴西之宕渠迁于汉中杨车坂抄掠行旅号为杨车巴氐魏武克汉中李特之祖将五百家归之魏武又迁于畧阳北复号之为巴氐蜀后主建兴十一年涪陵属国人夷反车骑将军邓芝徃讨皆破平之其沔中蛮至晋世刘石之乱渐得北迁陆泽以南满于山谷宛洛萧条郡邑邱墟矣后魏道武定中山声教被于河表泰恒八年蛮王福安率渠帅数千朝于代都求留质子太武始光中拜安侍子豹为安逺将军江州刺史顺阳公是时羣蛮亦复臣属江左宋因晋旧于荆州置南蛮校尉雍州置宁蛮校尉以领之蛮人顺附者输谷数斛无余杂调而宋人赋役严苦贫者不复堪命多逃入蛮无徭役彊者又不供官税结党连羣动有数百千人州郡力弱则起为盗贼种类稍多户口不可知也文帝元嘉十八年天门【今澧阳郡地】溇中令宋矫之徭赋过重蛮不堪命蛮田向求等为宼破溇中虏略百姓荆州刺史衡阳王义季遣兵讨破之二十年南郡临沮当阳蛮反缚临沮令傅骥荆州刺史南谯王义宣遣兵讨破之初雍州刺史刘道产善抚诸蛮前后不附者皆引出平土多縁沔为居及道产亡蛮又反叛至孝武出为雍州羣蛮断道台遣太子歩兵校尉沈庆之连年讨蛮所向皆平孝武即位后大眀中西阳蛮与诸蛮并叛沈庆之率江雍荆河州诸军讨之仅定眀帝顺帝世暴乱尤甚荆州为之虚弊齐髙帝时武陵蛮田思飘武帝时黔阳蛮田豆渠湘州蛮陈双并宼掠州郡其后雍司州蛮北通于魏颇为侵扰永眀中除郢州蛮帅田驷路为试守北遂安左郡太守田驴王为试守宜人左郡太守田何代为试守新平左郡太守以慰安之先是魏文成兴光中蛮王文武龙请降魏拜为南雍州刺史鲁阳侯孝文延兴中大阳蛮酋桓诞拥汉水以北滍叶以南八万余落遣使内属孝文拜诞征南将军东荆州刺史襄阳王聴自选郡县诞字天生晋伪楚桓元之子也元之败也西奔至枚廻洲被杀诞时年数嵗流窜大阳蛮中遂习其俗及长多智谋为羣蛮所归诞既内属居朗陵太和四年王师南伐诞请为前驱乃授使持节南征西道大都督讨义阳不果而还十年移居颍阳十六年依例降王为公十七年加征南将军中道大都督征竟陵遇迁洛师停是时齐征虏将军直阁将军蛮酋田益宗率部曲四千余户内属襄阳酋雷婆思等十一人率户千余内徙求居大和川诏给廪食后开南阳全有沔北之地蛮人安堵不为防贼十八年诞入朝赏遇隆厚卒諡曰刚子晖字道进位龙骧将军东荆州刺史袭爵景眀初大阳蛮酋田育邱等二万八千户内附诏置四郡十八县晖卒赠冠军将军三年鲁阳蛮鲁北鷰等聚众攻逼频诏左卫将军李崇讨平之徙万余家于河北诸州及六镇寻叛南走所在追讨比及河杀之皆尽四年东荆州蛮素安反僣帝号正始元年素安弟秀安复反李崇杨大眼悉讨平之二年梁沔东太守田清喜拥七郡三十一县户万九千遣使内附乞师讨梁其雍州以东石城以西五百余里水陆援路请率部曲断之四年梁永宁太守文云生六部自汉东遣使归附初东荆州表太守桓叔兴前后招慰大阳蛮归附者一万七百户请置郡十六县五十诏前镇东府长史郦道元检行置之叔兴即晖弟也延昌元年拜南荆州刺史居安昌隷于东荆州三年梁遣兵讨江沔诸蛮百姓扰动蛮自相督率二万余人频请统帅于叔兴以为声势叔兴给一统帅并威仪为之节度蛮人遂安其年梁荆州刺史萧藻遣其将蔡令孙等三将防南荆之西南沿襄沔上下讨掠诸蛮蛮酋龙骧将军樊石防叛梁请援于叔兴叔兴遣将与石防督集蛮夏二万余人击走之斩令孙等三将藻又遣其新阳太守邵道林于沔水之南石城东北立清水戍为抄掠之基叔兴遣诸蛮破之四年叔兴上表请不东荆州许之梁人每有防抄叔兴必摧破之正光中叔兴拥所部南叛蛮酋成龙彊率户数千内附拜刺史蛮帅田牛生率户二千内徙州拜为郡守梁义州刺史边城王文僧眀铁骑将军边城太守田官徳等率户万余举州内属拜僧眀平南将军西豫州刺史封开封侯官徳龙骧将军义州刺史自余封授各有差僧眀官徳并入朝蛮出山至边城建安者八九千户义州寻为梁将裴防所陷梁定州刺史田超秀亦遣使求附请援厯年朝廷恐轻致边役未之许防超秀死其部曲遂相率内附其后六镇秦陇所在反叛二荆西郢蛮大扰动断三鵶路杀都督防盗至于襄城汝水百姓多被其害梁遣将围广陵楚城诸蛮并为前驱自汝水以南恣其暴掠连年攻讨散而复合其暴滋甚又有冉氏向氏田氏者陬落尤盛余则大者万家小者千户更相崇署僣称王侯屯据三峡断遏水路荆蜀行人至有假道者周文畧定伊瀍声教南被诸蛮畏服靡然向风矣大统五年蔡阳蛮主鲁超眀内属授南雍州刺史仍世袭焉十一年蛮酋梅勒特来贡其方物寻而蛮帅杜青和及江汉诸蛮扰动大将军杨忠击破之其后杜青和自称巴西州刺史入附朝廷因其所称而授之杜青和后遂反攻围东梁州其唐州蛮田鲁嘉亦叛自号豫州伯王雄权景宣等前后讨平之废帝初蛮酋樊舎举落内附以为督淮北三州诸军事淮州刺史淮安郡公于谨等平江陵诸蛮骚动诏豆卢宁蔡祐等讨破之恭帝二年蛮酋宜人王田兴彦北荆州刺史梅季昌等相继款附以兴彦季昌并为开府仪同三司加季昌洛州刺史赐爵石台县公其后巴蜀西人谯淹扇动羣蛮以附梁蛮帅向镇侯向白虎等应之向五子王又攻陷信州田乌度田唐等抄断江路文子荣复据荆州之政阳郡自称江州刺史并隣州刺史蒲微亦举兵逆命诏田宏贺若敦潘和李迁哲等讨破之周武成初文州蛮反州军讨定之寻而冉令贤向五子王等又攻陷白帝杀开府杨长华遂相率作乱前后遣开府元契刚等緫兵出讨虽颇剪其族类而元恶未除天和元年诏开府陆腾督王亮司马裔等讨之腾水陆俱进次于汤口先遣喻之而令贤方浚城池严设扞御遣其长子西黎次子南王领其支属于江南险要之地置立十城逺结涔阳蛮为其声援令贤率其卒固守水逻城腾乃总集将帅谋进趣咸欲先取水逻然后经畧江南腾言于众曰令贤内恃水逻金汤之险外托涔阳辅车之援兼复资粮充实器械精新以我悬军攻其严垒脱一战不尅更成其气不如顿军汤口先取江南翦其毛羽然后游军水逻此制胜之计也众皆然之乃遣开府王亮率众渡江旬日攻拔其八城凶党奔散获贼帅冉承公并生口三千人降其部众一千户遂简募骁勇数道分攻水逻路经石壁城极其险峻四面壁立故以名焉唯有一小路縁梯而上蛮蜑以为峭絶非兵众所行腾被甲先登众军继进备经危阻累日乃得旧路腾先任隆州总管雅知其路蛮帅冉伯犂冉安西与令贤有隟腾乃招诱伯犂等结为父子又多遗钱帛伯犂等恱遂为乡导水逻侧又有石胜城者亦号险要令贤使其兄龙真据之腾又宻告龙真云若平水逻使其代令贤处之龙真大恱遣其子诣腾腾厚加礼接赐以金帛蛮贪利既深仍请立効乃谓腾曰欲翻所据城恐人力寡少腾许以三百兵助之既而遣二千人衔枚夜进龙真力不能御遂平石胜城晨至水逻蛮众大溃斩首万余级令贤遁走追而获之司马裔又别下其二十余城获蛮帅并三公等腾乃积其骸骨于水逻城侧为京观后蛮蜑望见輙大哭自此狼戾之心辍矣时向五子王据石墨城令其子宝胜据双城水逻平后频遣喻之而五子王犹不从命腾又遣王亮屯牢坪司马裔屯双城以图之腾虑双城孤峭攻未可防贼若委城遁散又难追讨乃令诸军周廻立栅遏其走路贼乃大骇于是纵兵击破之禽五子王于石墨获宝胜于双城悉斩诸向首领生禽万余口信州旧居白帝腾更于刘备故宫城南八陈之北临江岸筑城移置信州又以巫县信陵秭归并筑城置防以为襟带焉天和六年蛮渠冉祖憙冉龙骧又反诏大将军赵訚讨平之自是羣蛮惧息不复为防矣
　　獠
　　獠者盖南蛮之别种自汉中达于卭莋川洞之间所在皆有种类甚多散居山谷畧无氏族之别又无名字所生男女唯以长幼次第呼之其丈夫称阿謩阿叚妇人阿夷阿等之类皆语之次第称谓也依树积木以居其上名曰干兰干兰大小随其家口之数徃徃推一长者为王亦不逺相统摄父死则子继若中国之贵族也獠王各有鼓角一双使其子弟自吹击之好相杀害多仇怨不敢逺行能卧水底持刀刺鱼其口嚼食并鼻饮死者竖棺而埋之性同禽兽至于忿怒父子不相避唯手有兵刃者先杀之若杀其父走避于外求得一狗以谢其母然后敢归母得狗谢不复嫌恨若报怨相攻击必杀而食之平常刼掠卖取猪狗而已亲戚比隣指授相卖被卖者号哭不服逃窜避之乃将买人捕逐若亡叛获便之但经被者即服为贱隷不敢称良矣亡失女一哭便止不复追思唯执楯持矛不识弓矢用竹为簧羣聚鼓之以为音节能为细布色至鲜浄大狗一头买一生口其俗畏鬼神尤尚滛祀所杀之人美须髯者乃剥其靣皮笼之以竹及燥号之曰鬼鼓舞祀之以求福利至有卖其昆季妻孥尽者乃自卖以供祭焉铸铜为器大口寛腹名曰铜爨既薄且轻易于熟食李势在蜀时诸獠始出巴西渠川广汉阳安资中犍为梓潼布在山谷十余万落攻破郡县为梁益之患势为晋将桓温所伐内外受敌所以亡也自是蜀汉衰弱力不能制其后土人东流山险之地多空獠遂挟山傍谷与夏人参居颇输租赋在深山者仍不为编户梁益二州嵗伐獠以禆润公私颇借为利后魏宣武正始中梁汉中太守夏侯道迁举州内附宣武遣尚书邢峦为梁益二州刺史以镇之近夏人者安堵乐业在山谷者不敢为宼后以羊祉为梁州传竖眼为益州祉性酷虐不得物情梁辅国将军范季旭与獠王赵清荆率众屯孝子谷祉遣统军赵眀击走之后梁宁朔将军姜白复拥夷獠入屯南城梁州人王法庆与之通谋众屯于固门川祉遣征虏将军讨破之竖眼施恩布信大得獠和后以元法僧代傅竖眼为益州法僧在任贪残獠遂反叛勾引梁军围逼晋夀朝廷忧之以竖眼先得物情复令乘传徃抚獠闻竖眼至莫不欣然拜迎道路于是而定及元恒元子真相继为梁州并无徳绩诸獠甚苦之后朝廷以梁益二州控摄险逺乃设巴州以统诸獠后以巴酋严始欣为刺史又立隆城镇所绾獠二十万户所谓北獠也嵗输租布又与外人交通贸易巴州生獠并皆不顺其诸头王每于时节谒见刺史而已眀帝孝昌初诸獠以始欣贪暴相率反叛攻围巴州山南行台魏子建勉谕之即时散罢自是獠与诸头王相率诣行台者接踵子建厚劳来之始欣见中国多事又失獠心虑获罪谴时南梁州刺史隂子春扇惑边陲始欣谋将南叛始欣族子恺时为隆城镇将宻知之严设逻遂禽梁使人并封始欣诏书鐡劵刀劒衣冠之属表送行台子建乃启以镇为南梁州恺为刺史发使执始欣囚于南郑遇子建见代梁州刺史傅竖眼仍为行台竖眼久病其子敬绍纳始欣重赂使得还州始欣乃起众攻恺屠灭之据城南叛梁将萧玩率众援接时梁益二州并遣将讨之攻陷巴州执始欣大破玩军遂斩玩以傅昙表为刺史后元罗为梁州以州入梁自此遂絶及周文平梁益之后令在所抚慰其与华人杂居者亦颇从赋役然天性暴乱旋致扰动每嵗命随近州镇出兵讨之其生口以充贱谓之为压獠焉复有商旅徃来者亦资以为货公卿达于人庶之家有獠口者多矣恭帝三年陵州木笼獠反诏开府陆腾讨破之周保定二年铁山獠又反抄断江路陆腾又攻拔其三城天和三年梁州恒棱獠叛总管长史赵文表讨之军次巴州文表欲率众径进军吏等曰此獠旅拒日久部众髙彊宜分兵四面攻之以离其势今若大军直进不遣竒兵恐并力于我未可制胜文表曰徃者既不能制今湏别为进趣若四面遣兵则獠降路絶理当相率以死拒战如从一道则吾得示威恩遣人以理晓谕为恶者讨之归善者抚之善恶既分易为经略事有通变奈何欲遵前辙也文表遂以此意遍令军中时有从军熟獠多与恒棱亲识即以实报之恒棱獠相与聚议犹豫之间文表军已至其界獠中先有二路一路稍平一路极险俄有生獠酋帅数人来见文表曰我恐官军不悉山川请为乡导文表谓之曰此路寛平不湏导引卿但先去好慰喻子弟也乃遣之文表谓其众曰向者獠帅谓吾从寛路而行必当设伏险要若从险路出其不虞獠众自离散矣于是勒兵从险道进其有不通之处即平之乗髙而望果见其伏兵獠既失计争携妻子退保险要文表顿军大蓬山下示以祸福遂相率来降文表皆抚慰之仍征其租税无敢动者后除文表为蓬州刺史又大得人和建徳初季晖为蓬梁总管诸獠亦望风从附然其种类滋曼保据岩壑依山走险若履平地虽屡加兵弗可穷讨性又无知殆同禽兽诸夷之中最难以道义招怀者也
　　南平獠
　　南平獠东距智州南属渝州西接南州北接涪州部落四千余户多瘴疠山有毒草沙虱蝮蛇人楼居梯而上名为干栏妇人横布三幅穿中贯其首号曰通裙美发髻垂于后竹筒三寸斜穿其耳贵者饰以珠珰俗女多男少妇人任役昬法女先以货求男贫者无以嫁则卖为婢男子左袵露髪徒跣其王姓朱氏号剑荔王唐贞观三年遣使入朝以其地渝州
　　东谢蛮
　　东谢蛮渠帅姓谢氏居黔州西三百里南距守宫獠西连夷子地方千里宜五谷为畬田嵗一易之众处山巢居汲流以饮无赋税刻木为契见贵人执鞭而拜赏有功者以牛马铜鼓犯小罪则杖大事杀之盗物者倍偿婚姻以牛酒为聘女归夫家夫慙澁旬日乃出防击铜鼓吹角俗椎髻韬以绛垂于后坐必蹲踞常带刀剑男子服衫袄大口袴以带斜缭右肩以螺殻虎豹援狖大羊皮为饰有谢氏世为酋长部落尊畏之其族不育女自以姓髙不可以嫁人贞观三年其酋元深入朝冠乌皮若注旄以金银络额被毛帔韦行縢着履帝以其地为应州钦州都督府
　　西赵蛮
　　西赵蛮在东谢之南并南蛮别种其界东至夷子西至昆眀南至西洱河山洞深阻莫知里数南北十八日行东西二十三日行其风俗与东谢同赵氏代为酋长有万余户不臣中国黔州豪帅田康讽之唐贞观中首领赵酋摩遣使入朝后率所部内附诏以酋摩为刺史
　　防柯蛮
　　防柯渠帅姓谢氏旧臣中国世为本土牧守隋乱遂絶唐贞观中其酋遣使修贡胜兵数万遂列其地为防州
　　兖州蛮
　　兖州防柯别部与防柯隣境胜兵二万【今黔中郡覊縻州】唐贞观中朝贡列其地为兖州
　　西爨蛮
　　西爨者南宁之渠帅梁时通焉自云本河东安邑人七世祖晋南宁太守中国乱遂王蛮中梁元帝时南宁州刺史徐文盛征诣荆州有爨瓉者据其地延袤二千余里土多骏马犀象眀珠既死子震翫分统其众隋开皇初遣使朝贡命韦世冲以兵戍之置恭州恊州昆州未几叛史万嵗击之至西洱河滇池而还震翫惧而入朝文帝诛之诸子没为奴唐髙祖即位以其子宏达为昆州刺史奉父防归而益州刺史叚伦遣俞大施至南宁治共范川诱诸部皆纳款贡方物太宗遣将击西爨开青蛉弄楝为县
　　昆弥蛮
　　昆弥一曰昆眀在爨之西以西洱河为境即叶榆河也距长安九千里土歊湿宜秔稻人辫首左袵与突厥同随水草畜牧夏处髙山冬入深谷俗尚战死恶病亡胜兵数万汉武得其地入益州部其后复絶诸葛亮定南中亦所不至唐武徳中巂州治中吉伟使南宁至其国谕使朝贡因求内属发兵戍守自是嵗与防柯使偕来
　　尾濮
　　尾濮汉魏以后在兴古郡【今云南郡地】西南千五百里徼外其人有尾长三四寸欲坐辄先穿地为穴以安其尾尾折便死居木上食人俗又噉其老者唯识母而不识父其俗有賔客杀老者以供厨故賔婚有老者必泣其地有稷及陆稻多盐井饶犀象有弓矢革铠以赤猱猴皮垂锡珠翡翠为冠帻按木濮即尾濮也【又扶南土俗传云抅利东有蒲罗人皆有尾长五六寸其俗食人按其地并在西南蒲罗盖尾濮之地名】
　　木绵濮
　　木绵濮产木绵特异生房甚繁房中绵其大如拳
　　文面濮【折腰濮赤口濮附】
　　文面濮其俗劖面以青画之【劖音谗】又有折腰濮其俗生子必折其腰又有赤口濮在永昌南其俗折其齿劖其唇使赤又裸露无衣服
　　黑僰濮
　　黑僰濮在永昌西南山居耐勤苦其衣服妇人以一幅布为裙或以贯头丈夫以谷皮为衣其境出白蹄牛犀象琥珀金桐华布又诸濮之域皆出楛矢【尔雅曰南至于濮铅周书王防卜人丹沙注云卜人西南之蛮丹沙所出今按卜人盖濮人也】
　　松外诸蛮
　　松外诸蛮数十百部大者五六百户小者二三百凡数十姓赵杨李董为贵族皆擅山川不能相君长有城郭文字颇知隂阳厯数自夜郎滇池以西皆庄蹻之裔有稻麦粟豆丝麻薤蒜桃李以十二月为嵗首布幅广七寸正月蚕生二月熟男子氊革为帔女衣絁布裙衫髻盘如髽饭用竹筲抟而噉之象杯贮羮如鸡彛徒跣有舟无车死则坎地殡舎左屋之三年乃葬以蠡蚌封棺父母防斩衰布衣不澡者四五年近者二三年为人所杀者子以麻括髪墨面衣不缉居防婚嫁不废亦弗避同姓壻不亲迎富室娶妻纳金银牛羊酒女所赍亦如之有罪者树一长木击鼓集众其下彊盗杀之富者贳死烧屋夺其田盗者倍九而偿赃奸滛则彊族输金银请和而弃其妻处女嫠妇不坐凡相杀必报力不能则其部助攻之祭祀杀牛马亲聨毕防助以告酒多至数百人唐贞观中数叛乱太宗遣武将军梁建方发蜀十二州兵讨之首领双舎拒战败走杀获十余万建方谕降者七十余部户千万署首领防和为县令以抚之
　　西南夷序畧
　　南夷君长以十数夜郎最大【后为县属防柯郡】其西靡莫之属以十数滇最大【地有滇池因以为名滇音颠】自滇以北君长以十数卭都最大【今之卭州本其地】此皆椎结耕田有邑聚其外西自桐师以东北至叶榆【叶榆泽名后为县属益州郡】名为巂昆眀【巂即今之巂州昆眀又在其西南即今之南寜州诸防所居是其地也巂音髄】编髪【编音步典反】随畜移徙亡常处亡君长地方可数千里自巂以东北君长以十数徙莋都为大【徙及莋都二国也徙后为徙县属蜀郡莋都后为沈黎郡徙音斯莋音材各反】自莋以东北君长以十数冉駹最大【今防州开州首领多姓冉者本皆冉种也駹音尨】其俗或土著或移徙在蜀之西自駹以东君长以十数白马最大皆氐类也此皆巴蜀西南外蛮夷也始楚威王时使将军荘蹻将兵循江上【蹻音居畧反】畧巴黔中以西【黔中即今黔州是其地本巴人也】庄蹻者楚庄王苖裔也蹻至滇池方三百里【益州滇池县其泽在西北泽下流浅狭状如倒流故曰滇池】旁平地肥饶数千里以兵威定属楚欲归报防秦击夺楚巴黔中郡道塞不通因乃以其众王滇变服从其俗以长之秦时尝破畧通五尺道【其处险阸故道才通五尺】诸此国颇置吏焉十余嵗秦灭及汉兴皆弃此国而闗蜀故徼【西南之徼犹北方塞也徼音工钓反】巴蜀民或窃出商贾取其莋马僰僮旄牛以此巴蜀殷富建元六年大行王恢撃东粤东粤杀王郢以报恢因兵威使番阳令【番音婆】唐防风晓南粤【风音讽】南粤食防枸酱【枸音矩子形如桑椹縁木而生味辛蜀人取其实为醤以为珍味也食音嗣】防问所从来曰道西北防柯江江广数里出番禺城下【番音潘禺音愚】防归至长安问蜀贾人独蜀出枸醤多持窃出市夜郎夜郎者临防柯江江广百余歩足以行船南粤以财物役属夜郎西至桐师然亦不能臣使也防上书说上曰南粤王黄屋左纛地东西万余里名为外臣实一州主今以长沙豫章徃水道多絶难行窃闻夜郎所有精兵可得十万浮船防柯出不意此制粤一竒也诚以汉之彊巴蜀之饶通夜郎道为置吏甚易上许之乃拜防中郎将将千人食重万余人从巴莋闗入遂见夜郎侯多同【多同其侯名也】厚赐谕以威徳约为置吏使其子为令【比之于汉县也】夜郎旁小邑皆贪汉缯帛以为汉道险终不能有也乃且聴防约还报乃以为犍为郡发巴蜀卒治道自僰道指防柯江蜀人司马相如亦言西夷卭莋可置郡使相如以中郎将徃谕皆如南夷为置一都尉十余县属蜀当是时巴蜀四郡通西南夷道载转相饟数嵗道不通士罢饿馁离暑湿死者甚众西南夷又数反发兵兴击耗费亡功上患之使公孙宏徃问视焉还报言其不便及宏为御史大夫时方筑朔方据河逐胡宏等因言西南夷为害可且罢专力事匃奴上许之罢西夷独置南夷两县一都尉稍令犍为自保就及元狩元年博望侯张骞言使大夏时见蜀布卭竹杖问所从来曰从东南身毒国可数千里得蜀贾人市或闻卭西可二千里有身毒国骞因盛言大夏在汉西南慕中国患匃奴隔其道诚通蜀身毒国道便近又亡害于是天子乃令王然于柏始昌吕越人等十余軰间出西南夷指求身毒国至滇滇王当羗乃留为求道四嵗余皆闭昆眀莫能通滇王与汉使言汉孰与我大及夜郎侯亦然各自以一州王不知汉广大使者还因盛言滇大国足事亲附天子注意焉及至南粤反上使驰义侯因犍为发南夷兵且兰君【且子余反】恐逺行旁国虏其老弱乃与其众反杀使者及犍为太守汉乃发巴蜀罪人当击南粤者八校尉击之防越已破汉八校尉不下中郎郭昌衞广引兵还行诛隔滇道者且兰斩首数万遂平南夷为防柯郡夜郎始倚南粤南粤已灭还诛反者夜郎遂入朝上以为夜郎王南粤破后及汉诛且兰卭君并杀莋侯冉駹皆震恐请臣置吏以卭都为粤巂郡莋都为沈黎郡冉駹为文山郡广汉西白马为武都郡使王然于以粤破及诛南夷兵威风谕滇王入朝滇王者其众数万人其旁东北劳深靡莫皆百姓相杖未肯聴劳莫数侵犯使者吏卒元封二年天子发巴蜀兵击灭劳深靡莫以兵临滇滇王始首善以故弗诛滇王离西夷举国降【离西夷谓东向事汉】请置吏入朝于是以为益州郡赐滇王王复长其民西南夷君长以百数独夜郎滇受王印滇小邑也最宠焉后二十三嵗孝昭始元元年益州防头姑缯民反杀长吏防柯谈指同并等二十四邑凡三万余人皆反【反并音伴】遣水衡都尉发蜀郡犍为犇命万余人击防柯大破之后二嵗姑缯叶榆复反遣水衡都尉吕辟胡将郡兵击之辟胡不进蛮夷遂杀益州太守乗胜与辟胡战士战及溺死者四千余人眀年复遣军正王平与大鸿胪田广眀等并进大破益州斩首捕虏五万余级获畜产十余万上曰钩町侯亡波率其邑君长人民击反者【钩音劬町音定】斩首捕虏有功其立亡波为钩町王大鸿胪广眀赐爵闗内侯食邑三百户后间嵗武都氐人反遣执金吾马适建龙頟侯韩增与大鸿胪广眀将兵击之至成帝河平中夜郎王兴与钩町王禹漏卧侯俞【漏卧夷邑名后为县俞音逾】更举兵相攻防柯太守请发兵诛兴等议者以为道逺不可击乃遣太中大夫蜀郡张匡持节和解兴等不从命刻木象汉吏立道旁射之杜钦说大将军王凤曰太中大夫匡使和解蛮夷王侯王侯受诏已复相攻轻易汉使不惮国威其効可见恐议者选耎复守和解【选耎怯不前之意也选音息兖反耎音人兖反】太守察动静有变乃以闻如此则复旷一时王侯得收猎其众申固其谋党助众多各不胜忿必相殄灭自知罪成狂犯守尉【言起狂悖杀守尉也】逺蔵温暑毒草之地虽有孙吴将贲育士若入水火徃必焦没知勇亡所施屯田守之费不可胜量宜因其罪恶未成未疑汉家加诛隂勑旁郡守尉练士马大司农豫调谷积要害处选任职太守徃以秋凉时入诛其王侯尤不轨者即以为不毛之地亡用之民圣王不以劳中国宜罢郡放弃其民絶其王侯勿复通如以先帝所立累世之功不可堕壊亦宜因其萌芽早断絶之及已成形然后战师则万姓被害大将军凤于是荐金城司马陈立拜为防柯太守立者临卭人前为连然长不韦令【皆益州县也】蛮夷畏之及至防柯谕告夜郎王兴兴不从命立请诛之未报乃从吏数十人出行县【行音下更反】至兴国且同亭【且音子余反】召兴兴将数千人徃至亭从邑君数十人入见立立数责因断头【数音所具反】邑君曰将军诛亡状为民除害愿出晓士众以兴头示之皆释兵降钩町王禹漏卧侯俞震恐入粟千斛牛羊劳吏士立还归郡兴妻父翁指与兴子邪务收余兵廹胁旁二十二邑反至冬立奏募诸夷与都尉长史分将攻翁指等翁指据阸为垒立使竒兵絶其饟道纵反间以诱其众都尉万年曰兵久不决费不可共【共读曰供】引兵独进败走趋立营立怒叱戏下令格之都尉复还战立引兵救之时天大旱立攻絶其水道蛮夷共斩翁指持首出降立已平定西夷征诣京师防巴郡有盗贼复以立为巴郡太守秩中二千石居赐爵左庶长徙为天水太守劝民农桑为天下最赐金四十斤入为左曹衞将军防军都尉卒官王莽簒位改汉制贬钩町王以为侯王邯怨恨【邯其王名也邯音酣】防柯大尹周钦诈杀邯邯弟承攻杀钦州郡击之不能服三边蛮夷愁扰尽反复杀益州大尹程隆莽遣平蛮将军冯茂发巴蜀犍为吏士赋敛取足于民以击益州出入三年疾疫死者什七巴蜀骚动莽征茂还诛之更遣寜始将军亷丹与庸部牧史熊【莽改益州为庸部】大发天水陇西骑士广汉巴蜀犍为吏民十万人转输者合二十万人击之始至颇斩首数千其后军粮前后不相及士卒饥疫三嵗余死者数万而粤巂蛮夷任贵亦杀太守枚根自立为卭谷王【枚根太守之姓名】防莽败汉兴诛贵复其旧号建武以后西南夷夜郎滇地卭莋冉駹诸国悉皆臣属如先汉时又有哀牢焦侥椫国诸夷自昔不通中国者亦奉职贡有以见汉徳之大也其在隋世则复有所谓附国者距蜀都西北二千余里大业中遣使入贡盖亦西南夷云
　　夜郎
　　夜郎汉时通焉初夜郎有女子浣于遯水有三节大竹流入足间闻其中有号声剖竹视之得一男归而养之及长有才武自立为夜郎侯以竹为姓武帝元鼎六年平南夷为防柯郡夜郎侯迎降赐其王印绶后遂杀之夷獠咸以竹王非血气所生甚重之求为立后防柯太守吴霸以闻天子乃封其三子为侯死配食其父今夜郎县有竹王三郎神是也【前书地理志曰夜郎有遯水东至广鬰华阳国志云遯水通郁林有三郎祠皆有灵响又云竹王所捐破竹于野成竹林今王祠有竹林是也王尝从人止大石上令作羮从者白无水王以剑击石出水今竹王水是也按汉书夜郎侯降封王不言杀之至成帝时犹谓之夜郎王独范史云竹王被杀后封其子为侯与班氏抵牾今两存之】初楚顷襄王之时遣将庄豪从沅水伐夜郎军至且兰防船于岸而歩战既灭夜郎因留王滇池以且兰有防船防柯处乃改其名为防柯【防柯繋船杙也按史记及汉书皆云楚威王时使庄蹻畧巴黔以西至滇池欲归会秦夺楚巴黔中郡因以其众王滇后十余嵗秦灭又按楚自威王后懐王立三十年至顷襄王之二十二年秦昭襄王遣兵攻楚取巫黔中郡地后汉史则云顷襄王时庄豪王滇豪即蹻也若庄蹻自威王时将兵畧地属秦陷巫黔中郡道塞不通凡经五十二年岂得如此淹久或恐史记误谬班固循习而书范晔所记详考为正又按庄蹻王滇后十五年顷襄王卒考烈王立二十五年幽王立十年王负刍立五年而楚灭后十五年而秦亡凡七十年何故云蹻之王滇后十余嵗而秦亡斯又未之详也蹻音渠畧反】防柯地多雨潦俗好巫鬼禁忌寡畜产又无蚕桑故其郡最贫钩町县有桄榔木可以为麫百姓资之【临海异物志曰桄榔外皮有毛似栟榈而散生其木刚作鋘锄利如铁中石更利惟中焦根乃致败耳皮中有似稲米片又似麦麫中作饼饵广志曰桄榔树大四五围长五六丈洪直旁无枝条其颠生叶不过数十似防叶破其木肌坚难伤入数寸得麫赤黄宻致可食也】公孙述时大姓龙傅尹董氏与郡功曹谢暹保境为汉乃遣使从番禺江奉贡光武嘉之并加褒赏桓帝时郡人尹珍自以生于荒裔不知礼义乃从汝南许慎应奉受经书图纬学成还乡里教授于是南域始有学焉珍官至荆州刺史【尹珍字道真毋敛县人也】
　　滇国
　　滇王者庄蹻之后也元封三年武帝平之以其地为益州郡割防柯越巂各数县配之后数年复并昆眀地皆以属之此郡有池周回二百余里水源深广而末更浅狭有似倒流故谓之滇池河土平敞多出鹦鹉孔雀有盐池田渔之饶金银畜产之富人俗豪忲【忲奢侈也】居官者皆富及累世及王莽政乱益州郡夷栋蚕若豆等起兵杀郡守越巂姑复夷人大牟亦皆叛杀畧吏民莽遣寜始将军防丹发巴蜀吏民及转兵谷卒徒十余万击之吏士饥疫连年不能尅而还以广汉文齐为太守造起波池开通灌溉垦田二千余顷率厉兵马修障塞降集羣夷甚得其和及公孙述据益州文齐固守拒险述拘其妻子许以封侯齐终不降闻光武即位乃间道遣使自闻蜀平征为镇逺将军封成义侯于道卒诏为起祠堂郡人立庙祀之建武十八年夷渠帅栋蚕与姑复楪榆梇栋连然滇池建怜昆眀诸种反叛杀长吏益州太守繁胜与战而败退保朱提【县属犍为郡朱音殊提音匙】十九年遣武威将军刘尚等发广汉犍为蜀郡人及朱提夷合万三千人击之尚军遂渡泸水入益州界【泸水一名若水出旄牛徼外经朱提至僰道入江在今巂州南特有瘴气三月四月经之必死五月以后行者得无害故诸葛亮表云五月渡泸言其艰苦也】羣夷闻大兵至皆弃垒奔走尚获其羸弱谷畜二十年进兵与栋蚕等帅连战数月皆破之眀年四月追至不韦【孙盛蜀谱曰初秦徙吕不韦子弟宗族于蜀汉武帝开西南夷置郡县徙吕氏以充之因置不韦县华阳国志曰武帝通博南山置不韦县徙南越相吕嘉宗族实之因名不韦以章其先人恶行也】斩栋蚕帅凡首虏七千余人得生口五千七百人马三千匹牛羊三万余头诸夷悉平肃宗元和中蜀郡王追为太守政化尤异有神马四匹出滇池河中甘露降白乌见始兴起学校渐迁其俗灵帝熹平五年诸夷反叛执太守雍陟遣御史中丞朱讨之不能尅朝议以为郡在邉外蛮夷喜叛劳师逺役不如弃之太尉掾巴郡李颙建防讨伐乃拜颙益州太守与刺史厐芝发板楯蛮击破平之还得雍陟颙卒后夷人复叛以广汉景毅为太守讨定之毅有恵政为夷人所懐蜀后主建兴二年丞相诸葛亮率众南征四郡平之改益州郡为建寜分建宁永昌为云南郡又分建宁防柯为兴古郡焉
　　卭都
　　卭都夷汉武帝所开以为卭都县无防而地陷为污泽因名为卭池南人以为卭河【在今巂州越巂县东南南中八郡志曰卭河縦广岸二十里深百余丈多大鱼长一二丈头特大遥视如戴鐡釡状李膺益州记云卭都县下有一老姥家贫孤独每食有小蛇头上戴角在牀间姥怜而饴之后稍长大遂长丈余令有骏马蛇遂吸杀之令因大忿姥限责出蛇姥云在牀下令即掘地愈深愈大而无所见令又迁怒杀姥蛇乃感人以灵言瞠令何杀我母当为母报讐此后毎夜輙闻若雷若风四十许日百姓相见咸惊语汝头那忽戴鱼是夜方四十里与城一时俱陷为湖土人谓之为陷河唯姥宇无恙讫今犹存渔人采捕必依止宿每有风浪辄居宅侧恬静无佗风静水清犹见城郭楼橹畟然今水浅时彼土人没水取得旧木坚贞光黑如漆有好事人以为枕相赠畟音测】后复反叛元鼎六年汉兵自越巂水伐之以为越巂郡【巂水源出今巂州卭部县西南巂山下前书地里志曰言其越巂水以置郡故名焉】其土地平原有稻田青蛉县禺同山有碧鸡金马光景时时出现【禺同山在今褒州波县王襃碧鸡颂曰持节使王褒谨拜南崖敬移金精神马缥碧之鸡处南之荒深谿回谷非土之乡归来归来汉徳无疆兼乎唐虞泽配三皇华阳国志曰碧鸡光景人多见之前书音义曰金形似马碧形似鸡也】俗多逰荡而喜讴歌与防柯相类豪帅放纵难得制御王莽时郡守枚根调卭人长贵以为军【汉书长贵作任贵】更始二年长贵率种人攻杀枚根自立为卭谷王领太守事又降于公孙述述败光武封长贵为卭谷王建武十四年长贵遣使上三年计天子即授越巂太守印绶十九年武威将军刘尚击益州夷路由越巂长贵闻之疑尚既定南邉威法必行巳不得自放纵即聚兵起营台招呼诸君长多酿毒酒欲先以劳军因袭击尚尚知其谋即分兵先据卭都遂掩长贵诛之徙其家属于成都永平元年姑复夷复叛益州刺史发兵讨之斩其渠帅传首京师后太守巴郡张翕政化清平得夷人和在郡十七年卒夷人爱慕如防父母苏祈叟二百余人【苏祈县属越巂郡】赍牛羊送防至翕本县安汉【安汉县属巴郡】起坟祭祀诏书嘉美为立祠堂安帝元初三年郡徼外夷大羊等八种户三万一千口十六万七千六百二十慕义内属时郡县赋敛烦数五年以卷夷大牛种封离等反畔杀遂久令【遂久故县在今靡州界】眀年永昌益州及蜀郡夷皆叛应之众遂十余万破壊二十余县杀长吏燔烧邑郭剽掠百姓骸骨委积千里无人诏益州刺史张乔选堪能从事讨之乔乃遣从事杨竦将兵至楪榆击之贼盛未敢进先以诏书告示三郡宻征求武士重其购赏乃进军与封离等战大破之斩首三万余级获生口五百人资财四千余万悉以赏军士封离等惶怖斩其同谋渠帅诣竦乞降竦厚加慰纳其余三十六种皆来降附竦因奏长吏奸猾侵犯蛮夷者九十人皆减死州中论功未及上防竦病创卒张乔深痛惜之乃刻石勒铭图画其像天子以张翕有遗爱乃拜其子湍为太守夷人懽喜奉迎道路曰郎君仪貌类我府君后湍颇失众心有欲叛者诸夷耆老相晓语曰当为先府君故遂以得安后顺桓间广汉冯颢为太守尤多异迹云
　　莋都
　　莋都夷者汉孝武帝所开以为莋都县其人皆被髪左袵言语多好譬类居处略与汶山夷同土出长年神药仙人山图所居焉【刘向神仙传曰山图陇西人好乗马马蹋折脚山中道士教服地黄当归羗活元参服一年不嗜食病愈身轻追道士问之自云五岳使我之名山采药能随吾汝便不死山图追随人不复见六十余年一旦归来行母服于冡间朞年复去莫知所之也】元鼎六年以为沈黎郡至天汉四年并蜀为西部置两都尉一居旄牛主徼外夷一居青衣主汉人永平中益州刺史梁国朱辅好立功名慷慨有大畧在州数嵗宣示汉徳威懐逺夷自汶山以西前世所不至正朔所未知白狼槃木唐菆等百余国户百三十余万口六百万以上举种奉贡称为臣仆辅上防曰臣闻诗云彼徂矣岐有夷之行传曰岐道虽僻而人不逺诗人诵咏以为符验今白狼王唐菆等慕化归义作诗三章路经卭来大山零髙坂【山海经曰崃山江水出焉郭璞曰中江所出也华阳国志曰卭来山本名卭莋故卭人莋人界也岩阻峻回曲折乃至山上凝冰夏结冬则剧寒王阳行部至此而退者也有长贫若采八渡之难阳母闳峻并坂名】峭危峻险百倍岐道襁负老幼若归慈母逺夷之语辞意难正草木异种鸟兽殊类有犍为郡掾田恭与之习狎颇晓其言輙令讯其风俗译其辞语今遣从事史李陵与恭防送诣阙并上其乐诗昔在圣帝舞四夷之乐今之所上庶备其一帝嘉之事下史官録其歌焉【东观记载其歌并重译训诂为华言今范史所载者是也今録东观夷语以为此注】逺夷乐徳歌诗云大汉是治【提宫隗搆】与天合意【魏冐逾糟】吏译平端【防译刘脾】不从我来【旁草支留】闻风向化【征衣随旅】所见竒异【知唐桑艾】多赐缯布【邪毗堪绣】甘美酒食【推潭仆逺】昌乐肉飞【拓拒苏便】屈申悉备【局后仍离】蛮夷贫薄【偻让龙洞】无所报嗣【莫支度由】愿主长夀【阳雒僧鳞】子孙昌炽【莫穉角存】逺夷慕徳歌诗曰蛮夷所处【屡让被尼】日入之部【且交陵悟】慕义向化【绳动随旅】归日出主【归且防雒】圣徳深恩【圣徳渡诺】与人富厚【魏菌度洗】冬多霜雪【综邪流藩】夏多和雨【莋邪寻螺】寒温时适【藐浔泸漓】部人多有【菌补邪推】渉危歴险【辟危归险】不逺万里【莫受万栁】去俗归徳【术疉附徳】心归慈母【仍路孳摸】逺夷懐徳歌曰荒服之外【荒服之仪】土地硗确【黎籍怜怜】食肉衣皮【阻苏邪犂】不见盐谷【莫砀麤水】吏译传风【罔译传徽】大汉安乐【是汉夜拒】擕负归仁【踪优路仁】触冐险陕【雷折险龙】髙山岐峻【伦狼蔵】縁崖磻石【扶路侧禄】木薄发家【息落服淫】百宿到洛【理沥髭雒】父子同赐【捕茝菌毗】懐抱匹帛【懐槀匹漏】传告种人【传室呼勑】长愿臣仆【陵阳臣仆】肃宗初辅坐事免是时郡尉府舎皆有雕饰画山神海灵竒禽异兽以燿之夷人益畏惮焉和帝永元十二年旄牛徼外白狼楼薄蛮夷王唐缯等遂率种人十七万口归义内属诏赐金印紫绶小豪钱帛各有差安帝永初元年蜀郡三襄种夷与徼外污衍种并兵三千余人反叛攻蚕陵城杀长吏二年青衣道夷邑长令田【令姓田名】与徼外三种夷三十一万口赍黄金旄牛眊【顾野王曰眊结毛为饰也即今马及弓槊上缨眊也】举土内属安帝增令田爵号为奉通邑君延光二年春旄牛夷叛攻零闗【郡国志零闗道属越巂郡】杀长吏益州刺史张乔与西部都尉击破之于是分置蜀郡属国都尉领四县如太守桓帝永夀二年蜀郡夷叛杀畧吏民延熹二年蜀郡三襄夷宼蚕陵杀长吏四年犍为属国夷防郡界益州刺史山昱击破之斩首千四百级余皆解散灵帝时以蜀郡属国为汉嘉郡
　　冉駹
　　冉駹夷汉武帝所开元鼎六年以为汶山郡至地节三年夷人以立郡赋重宣帝乃省并蜀郡为北部都尉其山有六夷七羗九氐各有部落其王侯颇知文书而法严重贵妇人党母族死则烧其尸土气多寒在盛夏冰犹不释故夷人冬则避寒入蜀为佣夏则违暑反其邑众皆依山居止累石为室髙者至十余丈为卭笼【案今彼土夷人呼为碉也】又土地刚卤不生谷粟麻菽唯以麦为资而宜畜牧有旄牛无角一名童牛肉重千斤毛可为眊出名马有灵羊可燎毒【本草经曰零羊角味醎无毒主疗青盲虫毒去恶鬼安心气彊筋骨也】又有食药鹿鹿麑有胎者其肠中粪亦疗毒疾又有五角羊麝香轻毛毼鸡牲牲【郭璞注山海经曰毼鸡似雉而大青色有毛角闘敌死乃止】其人能作旄毡班罽青顿防毲羊羧之属【青顿毲羧并未详字书无此二字周书伊尹为四方献令曰正西昆仑狗国鬼亲枳已□耳贯胸雕题离邱漆齿请令以丹青白旄纰罽龙角神为献汤曰善何承天纂文曰纰氐罽也音卑疑反防即纰也】特多杂药地有咸土煮以为盐麡羊牛马食之皆肥【麡即麡狼也异物志状似鹿而角触前向人林树挂角故常在平浅草中肉肥脆香美逐入林则之皮可作履韈角正四据南人因以为牀音子兮反】其西又有三河槃于虏北有黄石北地卢水胡其表乃为徼外灵帝时复分蜀郡北部为汶山郡蜀后主建兴十年汶山平康夷反姜维讨破之
　　哀牢夷【掸国及僬侥夷并附】
　　哀牢夷后汉时通焉其先有妇人名沙壹居于牢山尝捕鱼水中触沈木若有感因懐十月产子男十人后沈木化为龙出水上沙壹忽闻龙语曰若为我生子今悉何在九子见龙惊走独小子不能去背龙而坐龙因防之其母鸟语谓背为九谓坐为隆因名子曰九隆及后长大诸兄以九隆能为父所防而黠遂共推以为王后牢山下有一夫二妇复生十女子九隆兄弟皆娶以为妻后渐相滋长种人皆刻画其身象龙文衣着尾九隆死世世相继【哀牢传曰九隆代代相传不可得数至于禁髙乃可记知禁髙死子吸代吸死子建非代建非死子哀牢代哀牢死子桑藕代桑藕死子栁承代栁承死子栁貌代栁貌死子扈栗代】乃分置小王徃徃邑居散在谿谷絶域荒外建武二十五年其王贤栗遣兵乗箄船【箄音排竹木为箄以当船】南下江汉击附塞夷鹿茤【音多】鹿茤人弱为所禽获于是震雷疾雨南风飘起水为逆流翻涌二百余里箄船沈没哀牢之众溺死数千人贤栗复遣其六王将万人以攻鹿茤鹿茤王与战杀其六王哀牢耆老共埋六王夜虎复出其尸而食之余众惊怖引去贤栗惶恐谓其耆老曰我曹入邉塞自古有之今攻鹿茤輙被天诛中国其有圣帝乎天祐助之何其眀也二十七年贤栗等遂率种人户二千七百七十口万七千六百五十九诣越巂太守郑鸿降求内属光武封贤栗等为君长自是嵗来朝贡永平十二年哀牢王栁貌遣子率种人内属其称邑王者七十二人户五万一千八百九十口五十五万三千七百一十一西南去洛阳七千里显宗以其地置哀牢博南二县割益州郡西部都尉可领六县【古今注曰永平十年置益州西部都尉居巂唐续汉志六县谓不韦巂唐比苏楪榆邪龙云南也】合为永昌郡始通愽南山度兰仓水【华阳国志曰愽南县西山髙三十里越之渡兰仓水也】行者苦之歌曰汉徳广开不賔度博南越兰津度兰仓为他人哀牢皆穿鼻儋耳其渠帅自谓王者耳皆下肩三寸庶人则至肩而已土地沃美宜五谷蚕桑知染采文绣罽毲帛疉【杜薄传云其国女子织作白叠花布】兰干细布【华阳国志曰兰干獠言纻】织成文章如绫锦有梧桐木华绩以为布【广志曰梧桐有白者剽国有桐木其花木白毳取其毳淹渍缉织以为布也】幅广五尺絜白不受垢污先以覆亡人然后服之其竹节相去一丈名曰濮竹出铜铁铅锡金银光珠【华阳国志曰兰仓水有金沙洗取融为金有光珠穴愽物志曰光珠即江珠也】虎魄水精瑠璃轲虫蚌珠孔雀翡翠犀象猩猩貃兽【郦道元水经注曰猩猩形若狗而人而头顔端正善与人言音声妙丽如妇人对语闻之无不酸楚南中志曰猩猩在山谷中行无常语百数为羣土人以酒若糟设于路又喜屩子土人织草为屦数十两相连结猩猩在山谷见酒及屩知其设张者即知张者先祖名字乃呼其名而骂云奴欲张我舍之而去去而又还相呼试共尝酒初尝少许又取屩子着之若进酒三升便大醉人出收之屩子相连不得去执还内牢土人欲取者到牢邉语云猩猩汝可自相推肥者出之既择竟相对而泣即左思赋云猩猩啼而就禽者也昔有人以猩猩饷封溪令令问饷何物猩猩自于笼中曰但有酒及仆耳无他饮食南中八郡志曰貃大如驴状颇似熊多力食铁所触无不拉广志曰貃色苍白其皮温暖】云南县有神鹿两头能食毒草先是西部都尉广汉郑纯为政清洁化行夷貃君长感慕皆献土珍颂徳美天子嘉之即以为永昌太守纯与哀牢夷人约邑豪嵗输布贯头衣二领盐一斛以为常赋夷俗安之纯自为都尉太守十年卒官建初元年哀牢王类牢与守令忿争遂杀守令而反叛攻越巂唐城太守王寻奔楪榆哀牢三千余人攻愽南燔烧民舎肃宗募发越巂益州永昌夷汉九千人讨之眀年春邪龙县【邪龙县属永昌】昆眀夷卤承等应募率种人与诸部兵击类牢于愽南大破斩之传首洛阳赐卤承帛万匹封为破虏傍邑侯永元六年郡徼外敦忍乙王莫延慕义遣使译献犀牛大象九年徼外蛮及掸国王雍由调【掸音擅东观作擅字】遣重译奉国珍宝和帝赐金印紫绶小君长皆【口力】印绶钱帛永初元年徼外焦侥种夷陆类等三千余口举种内附献象牙水牛封牛永宁元年掸国王雍由调复遣使者诣阙朝贺献乐及幻人能变化吐火自支解易牛马头又善跳丸数乃至千自言我海西人海西即大秦也掸国西南通大秦眀年元防安帝作乐于庭封雍由调为汉大都尉赐印绶金银防缯各有差也
　　附国
　　附国隋时通焉在蜀郡西北二千余里即汉之西南夷也有嘉良夷即其东部所居种姓自相率领土俗与附国同言语少殊不能统一其人并无姓氏附国王字宜其国南北八百里东西千五百里无城栅近川谷傍山险俗好复雠故垒石为【与巢同】以避其患其髙至十余丈下至五六丈每级以木隔之基方三四歩上方二三歩状似浮图于下致级开小门从内上通夜必闗闭以防贼盗国有重罪者罚牛人皆轻防便撃劒漆皮为牟甲弓长六尺竹为箭妻其羣母及嫂弟父兄亦纳其妻好歌舞鼓簧吹长角有死者无服制置尸髙牀之上沐浴衣服以牟甲覆以兽皮子孙不哭带刀舞剑而呼云我父为鬼所取我欲报寃杀鬼自余亲戚哭三声而止妇人哭必两手掩面死家杀牛亲属以防酒相遗共饮噉而瘗之死后十年方始大葬必集亲賔杀马动至数十匹立木为祖父神而事之其俗以皮为防形圆如鉢或戴羃防衣多毼皮裘全剥牛脚皮为靴项系鐡鎻手贯鐡钏王与酋帅金为首饰胸前县一金花径三寸其土髙气凉多风少雨土宜小麦青稞山出金银铜多白雉水有嘉鱼长四尺而鳞细大业四年其王遣使素福等八人入朝眀年又遣其弟子宜林率嘉良夷六十人朝贡欲献良马以路险不通请开山道修职贡物炀帝以劳民不许嘉良有水濶六七十丈附国有水濶百余丈并南流用皮为舟而济附国有薄縁夷风俗亦同西有女国其东北连山緜亘数千里接于党项徃徃有羗大小左封昔衞葛延白狗向人望族林台舂桑利豆迷桑婢药大硖白兰北利摸徒郍鄂当迷渠歩桑悟千碉并在深山穷谷无大君长其风俗略同于党项或役属吐谷浑或附国大业中朝贡縁西南邉置诸道总管以管之

　　通志卷一百九十七
&lt;史部,别史类,通志&gt;
　　钦定四库全书
  </div>
  <div class="pagination">
   <a href="通志_page152.html">
    上一页
   </a>
   <span>
    ...
   </span>
   <a href="通志_page148.html">
    148
   </a>
   <a href="通志_page149.html">
    149
   </a>
   <a href="通志_page150.html">
    150
   </a>
   <a href="通志_page151.html">
    151
   </a>
   <a href="通志_page152.html">
    152
   </a>
   <span class="current-page">
    153
   </span>
   <a href="通志_page154.html">
    154
   </a>
   <a href="通志_page155.html">
    155
   </a>
   <a href="通志_page154.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
