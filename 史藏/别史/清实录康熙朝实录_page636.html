<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 636 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 636 页/共 681 页</h1>
    <div class="content">○奉差河南审事刑部尚书张廷枢等疏言、审据河南府知府李廷臣供、去年河南府属十四处、每地一亩、派银四厘。系原任巡抚。李锡、传八府知府面谕照派。又李锡发河南府瘦马二百九十七匹、每匹交银十二两。粮驿道戴锦、转发马八十四匹、每匹交银十二两五钱。除提问布政使张伯琮、粮驿道戴锦外、请敕吏部、问取李锡确供发臣、以便与张伯琮等所供、核对定议。得上□日、李锡、著革职、速行发往质对。　　

○丙子。以翰林院检讨谢履厚、提督江南学政。　　

○旌表浙江烈妇、李御天妻高氏、佣工养蚕、恶僧诱奸不从、自缢完节、给银建坊如例。　　

○戊寅。孝慈高皇后忌辰。遣官祭福陵　　

○乙卯。升广西布政使黄国材、为贵州巡抚　　

冬。十月。辛巳朔。享太庙。遣都统宗室延信行礼。　　

○遣官祭。永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○颁康熙五十七年时宪历。　　

○壬午。喀喇沁多罗额驸门都、阿禄科尔沁多罗贝勒汪扎尔、来朝。　　

○癸未。皇太后圣寿节。上率扈从王以下、文武各官、诣皇太后行宫行礼。遵懿上□日、停止筵宴。　　

○乙酉。兵部议覆、太原城守尉阿霖疏言、太原兵丁旧无鸟枪。请将伊带往军前之太原兵丁三百名内、选一百五十名、保定兵丁二百名内、选五十名、备鸟枪二百杆、为火器兵丁。复选太原闲散满洲百名、令其当差。兵回之日、有缺即令披甲。应如所请。从之　　

○升都察院左副都御史海寿、为盛京兵部侍郎。　　

○命户部左侍郎梁世勋、盛京兵部侍郎海寿、督理巴尔库尔屯田。　　

○己丑。上奉皇太后回銮。自热河启行。驻跸喀喇和屯。　　

○授多罗淳郡王允。祐女、为和硕郡主。壻宝进泰、为和硕额驸。　　

○庚寅。上驻跸王家营。　　

○鄂尔多斯固山贝子色冷纳木扎尔故。遣官致祭。　　

○辛卯。上驻跸鞍子岭。　　

○议政大臣等遵上□日议覆、靖逆将军富宁安等、统领袭击官兵、至策妄阿喇布坦边境乌鲁木齐地方、拏获回子、讯问贼踪。随派弁兵、搜查山林。所获回子男妇幼童、及驼马牛羊等物甚多。又践踏其所种地亩。振旅而回。实能遵奉圣训行走。可嘉应令注册。俟事定之日、将大臣官员等议叙。从之。　　

○壬辰。上驻跸两间房。　　

○升通政使司通政使觉罗苏库、为都察院左副都御史。　　

○癸巳。上驻跸巴克什营。　　

○喀尔喀车臣汗滚臣、遣使进九白年贡。宴赉如例。　　

○甲午。上驻跸遥亭　　

○升江南苏松粮道李馥、为江苏按察使司按察使。　　

○以翰林院编修周彝、为顺天武乡试正考官。检讨张汉、为副考官。　　

○荆州将军拜音布疏报、副都统宁古礼、遵上□日领兵二千、赴成都驻劄。下部知之。　　

○乙未。上驻跸罗家桥。　　

○丙申。上驻跸密云县。观新修城、及河道堤岸。　　

○喀尔喀泽卜尊丹巴胡土克图、土谢图汗汪扎尔多尔济、遣使进九白年贡。宴赉如例。　　

○厄鲁特多罗郡王额驸策零旺卜之母故。赐银五百两。　　

○丁酉。上驻跸怀柔县。　　

○以詹事府詹事赫成额、为通政使司通政使　　

○戊戌。上驻跸汤泉。　　

○己亥。谕大学士等曰、河南省盗贼、肆行如此、地方官未尝奏闻。朕谕山西总兵官金国正、巡抚苏克济、查奏复遣尚书张廷枢等、前往查拏。今已全获。览其供状、与金国正、苏克济等、所奏相符。皆河南巡抚等、不能查缉之故。此案邻省各官、俱已确闻。而九卿岂竟无所闻耶。九卿内有豫省人、何亦无一人奏闻也。四川巡抚年羹尧、所赏差往松潘兵丁银两米石牛羊茶叶。康泰等领去、并未全给兵丁、致各兵鼓噪而回。此皆康泰平素不训练、并不抚恤之故也。各省督抚提臣、悉系封疆大吏。总兵官等、各有管辖官兵、防守地方之责。关系甚重。凡补总兵时、朕惟视其其骑射娴熟、人材壮健、曾有效力之处、即行除授。此内有居官甚劣、不留心地方者、九卿应随闻随奏。今观九卿保举人员、惟图利己、冀其酬报。似此有关地方要务、以及大吏贤否、虽有闻知、并不具奏。此何故也。又谕曰、凡地方有绿旗兵丁处、不可无满兵。满兵纵至粮缺、艰难困迫、至死断无二心。若绿旗兵丁、至粮绝时、少或窘迫、即至怨愤作乱。康泰之事未起以前、朕竟若豫知、调荆州驻防满兵二千名、往成都驻劄。意此时已到彼矣。　　

○升广东按察使武廷适、为广西布政使司布政使。云南驿盐道金启复、为本省按察使司按察使　　

○庚子。上回驻畅春园。诣皇太后宫、问安。　　

○辛丑。上诣皇太后宫、问安。　　

○壬寅。上以皇太后圣体违和。奉皇太后回宫。　　

○癸卯。浙江巡抚朱轼疏言、武举吴之杞、生员胡起、率领众生员告称、新科举人陈凤墀、倩人作文中式有弊。请将吴之杞、胡起、陈凤墀、俱暂行褫革严审。上谕大学士九卿等曰、今年浙江科场、声名不好。再各省主考、提学等官内、有声名不好者、九卿当有闻即参。虽已所举之人、亦当参出。九卿所保之人、只知其见在行事而保之。能保无改节乎。又谕曰、今天下承平日久、民生疾苦、事无大小、尔等皆当留意。勿谓太平之时、区区小事、无妨碍也。凡事皆由小滋大。尔等凡有见闻之处、即当奏闻。断勿隐匿。隋炀帝时、处处起兵、尚未之知。此非皆臣下隐匿不以上闻之故乎。昔三藩叛逆、将自京发兵。原任尚书魏象枢、力言不可。圣人舞干羽而有苗格、何必劳师于远。贼至、我以逸待劳、即可息弭矣。满大臣面嗤之曰、贼逼城下、始出兵御敌、有是理乎。自古以来、无不以蒙蔽偾事者。今河南盗亢珽所据之神后寨、即李自成据以作乱之地。炮枪兵器皆在焉。朕巡行西安、由河南陕州而行。凡形势紧要之处、必留心登览是以知之。亢珽一无能小贼、缉拏并无难处。此皆总兵官冯君冼、不以奏闻。巡抚张圣佐、又庇护前抚李锡、不肯奏闻、以致拥夺县令、杀害平民。仍蒙蔽不奏。朕闻之。密谕太原总兵官明白查奏。始知地方官不能缉拏亢珽、杀害良民、蹂躏地方、故速遣在京大臣、前往擒获。不然几成大事。此事总由巡抚李锡、知府李廷臣、知县白澄等、居官不善、行止不端、逼迫人民、以致此也。李锡原系刘荫枢所保。问九卿、亦云可用。及用为布政使、到京引见时、察其言辞明白、举动尚好、因即擢用巡抚。闻其到、任后、加派横敛、居官不堪、朕即行彻回。张圣佐亦系九卿所保。由此观之、保举人实难。今闻诸臣保举人时、前班大臣、每无所举。侍郎以下官员、保举者多。或自己不便保举、暗令他人保之。保举人关系甚大。必至公无私、始为善耳。又谕曰、朕理事五十余年、无时不以民生为念。凡巡行所至之地、即加访问。故于民之疾苦、无有不知。各省奏事之人、伊所过地方、年景丰歉、米价贵贱、无不详悉问之。故总督、巡抚、提督、总兵官等、一切事皆无敢隐匿者。如有隐匿、朕即知之。今年各处皆丰收。河南连年大熟、石米价银五钱。朕念切民生。尔诸臣当体朕恤民之意。凡有闻见之处、即当奏闻。不可佯为不知也　　

○先是、四川巡抚年羹尧疏报、松潘兵噪回成都后、臣委提督中军参将杨尽信、率马兵二百、步兵三百、赴松潘、细察兵情、有断不为提臣康泰所用之势。万一领兵出口、难保不蹈前辙。或令臣前往松潘、协同料理。或简亲信大臣、领兵驻扎。伏祈皇上批示遵行。上留中未发。至是、命副都统法喇、前往四川、会同年羹尧、料理军需　　

○甲辰。谕议政大臣等、派往西安豫备骁骑兵丁、每佐领三名。三名内、火器营兵丁一名。此火器营兵丁、著护军统领胡锡图、带领前住甘州驻扎　　

○乙巳。先是、上谕靖逆将军富宁安等、今年袭击回驻兵丁内、有残疾者、应查出拨还原汛。并将兵拨补发往之处、尔等速议具奏。至是、富宁安等疏言、巴尔库尔、见在官兵内、残疾之人甚少。又于来年进兵。此时彻兵、稍有关系。请停止兵丁彻回原汛。从之。　　

○谕议政大臣等、见在西边用兵之处、与云南、及打箭炉地方、通路相通。应豫为防备。著都统和礼、前往云南。护军统领温普、前往打箭炉。各带护军参领、及侍卫、部员二人、即行驰驿前往。　　

○青海亲王罗卜藏丹津疏报、策妄阿喇布坦属下策零敦多布等、领兵三千来西藏、欲灭拉藏汗。拉藏整兵迎敌。交战数次、两无胜负。策零敦多布等之兵、自远路冲雪前来、士卒冻馁、马驼倒毙、沿途食人犬、俱徒步而行。三千兵内、厄鲁特之兵少。吴梁海之兵多。到者只二千五百。其余五百兵丁、皆疲极不能同到。疏入。上谕议政大臣等曰、西藏之地、达赖喇嘛所蓄粮饷颇多、器械亦备。且西藏人众守法。今策妄阿喇布坦、无故欲毁教、占藏。众人岂肯容伊。且策零敦多布等之兵、疲敝已极。除阵亡病死外、未必满二千。又安能取得拉藏城池。但策零敦多布等、自分攻取、则兵力不支。彻兵而回、亦无生路。或因情急、恣行侵掠。亦未可定。不可不知意防备。尔等其确议具奏。寻议著青海台吉等、速行领兵前往。令内大臣公策旺诺尔布、将军额伦特、侍卫阿齐图等、统兵驻扎青海形胜之地。松潘之兵、亦令驻扎形胜之地、以便哨探。万一有事、彼此相助、相机而行。并速行文、著将军富宁安等知悉。从之　　

○丙午。兵部左侍郎李先复、通政使司右通政魏方泰、自西路运米回京入奏。上曰、运米事、难易如何。李先复奏曰、臣等从未在口外行走。初时甚畏其难。今二年运米、往回六次、始知容易。到处俱有水草。上谕九卿等曰、口外路径、未经者辄畏其难。伊等运米两年、便知其易。明年若再运米、益不啻轻车熟路矣。口外有一定当行之路、水草足用。若不谙路径、则难于前进。所以行路。先须酌量形势。策妄阿喇布坦所住之处、即古阳关。哈密以西、即古瓜州、沙州。所通之地甚广。前有以守边界之说进者、势必将边墙之外弃去。断断不可。即如台湾、南澳、人以为孤悬海外、无关紧要。自得其地、福建广东之贼、便无容身之地。所系匪轻。然海中之路、亦有一定。福建至盛京、沿海一路、曾令详细绘图。岛屿停泊、皆有定所。口外亦是如此。彼处行路、宜于冬。不宜于春夏。昔人用兵、以为春间口外马瘦、内地马肥。殊不知春间马一出口、肥者先坏、受累不小。凡人平时易出大言。临事多畏缩逡巡。口外行走、遇大雨大雪、即惊惶无措。赵弘灿曾在川陕地方、屡经行阵。后广东苗蛮窃发、伊率绿旗兵四百往巢□刀。俱畏怯退缩。伊亦甚仓皇。可见用兵须主意坚定。若主将仓皇、人心皆为摇惑矣。赵申乔前在偏沅、征红苗、挺身前进。新满洲令其在后、以避鸟枪。伊云、即有不测、我后人尚可得荫袭、与我身在何异。赵申乔并不娴军旅。但立定主意、便无畏怯。从前耿逆变乱、李之芳守衢州、亦是身先士卒也。当初西路用兵、满兵已先进、绿旗兵畏死欲退、将军孙思克谕云、满兵前发、并未伤损一人。汝等且看满兵。若有死伤、再退未迟。众始前进。因成大功。　　

○丁未。命多罗顺承忠郡王诺罗布子锡保、袭封多罗顺承郡王。　　

○以镇国公准达、为宗人府右宗正。　　

○以镇国公吞珠、为礼部尚书。　　

○升内阁学士蔡升元、为都察院左都御史。都察院左副都御史王景曾、为户部右侍郎。大理寺卿王懿、为工部右侍郎。詹事府少詹事蒋廷锡、为内阁学士兼礼部侍郎。翰林院侍读学士阿克敦、为詹事府詹事。　　

</div>
    <div class="pagination">
<a href="清实录康熙朝实录_page635.html">上一页</a><span>...</span><a href="清实录康熙朝实录_page631.html">631</a><a href="清实录康熙朝实录_page632.html">632</a><a href="清实录康熙朝实录_page633.html">633</a><a href="清实录康熙朝实录_page634.html">634</a><a href="清实录康熙朝实录_page635.html">635</a><span class="current-page">636</span><a href="清实录康熙朝实录_page637.html">637</a><a href="清实录康熙朝实录_page638.html">638</a><a href="清实录康熙朝实录_page639.html">639</a><a href="清实录康熙朝实录_page640.html">640</a><a href="清实录康熙朝实录_page641.html">641</a><span>...</span><a href="清实录康熙朝实录_page637.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
