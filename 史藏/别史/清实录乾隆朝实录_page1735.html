<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1735 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1735 页/共 1860 页
  </h1>
  <div class="content">
   ○命御前行走固伦额驸散秩大臣丰绅殷德、管理御茶膳房、造办处事务。以上驷院卿巴宁阿、为总管内务府大臣。　　

○丙辰。孝康章皇后忌辰。遣官祭孝陵。　　

○戊午。谕曰、詹事府詹事马启泰、前次升用正詹。系由吏部进本。开列应升。照例补授。兹该员于本日带领考试之翰詹等官引见。朕看其人甚平常。年已衰迈。若此次一体与试。谅必列置下等。马启泰著降一级用。出缺、以为考中一等者之升阶。　　

○又谕、此次考试翰詹各官。按其文字优劣。分为四等。一等。阮元吴省兰、二等。胡长龄、刘凤诰、陈嗣龙、汪廷珍、刘镮之、蔡共武、曹城、程昌期、崔景仪、吴树本、邵晋涵、十一员。三等。潘绍经、陈崇本、余集、俞廷棆、谢振定、刘种之、陈万青、朱理、游光绎、曹振镛、裴谦、周厚辕、陈万全、祁韵士、梁上国、王天禄、施杓、李钧简、秦承业、邱庭漋、王锡奎、寇赉言、祝孝承、汪如洋、吴廷选、罗修源、钱开仕、顾德庆、达椿、张鹏展、徐鉴、汪彦博、倪思淳、卢荫溥、徐准、史致光、王观、文宁、秦泉、李传熊、钱樾、蔡善述、吴鼎雯、戴联奎、陆伯焜、钱栻、罗国俊、冯集梧、德生、周栻、甘立猷、钱棨、法式善、谢墉、德昌、周维坛、朱绂、关槐、尹英图、李光云、缪晋、程嘉谟、李骥元、杨祖纯、那彦成、恭泰、王坦修、吴玉纶、瑚图礼、汪滋畹、翟槐、翁树培、邵玉清、汪镛、七十四员。四等。周琼、刘锡五、邵瑛、吴灼、达林、朱依炅、李鼎元、永安、八员。不入等集兰一员。侍讲吴省兰著升授詹事。编修阮元、著升授少詹事。侍讲曹城、编修刘凤诰、吴树本、俱著升授侍读学士。修撰胡长龄侍读陈嗣龙、俱著升授侍讲学士。编修汪廷珍、检讨刘镮之、俱著升授侍读。编修曹振镛、虽考列三等。但观其才具。尚堪造就。且系曹文埴之子。著加恩升授侍讲。编修邵晋涵、检讨蔡共武、俱著升授中允。编修崔景仪、程昌期、俱著升授赞善。其考列三等之少詹事恭泰、著降补侍读。少詹事罗修源、著降补右庶子。侍读学士达椿、著降补侍讲。侍讲学士陈崇本、著降补侍读。侍讲学士王坦修、著降补洗马。侍读德昌、陈万青、侍讲文宁中允朱绂、赞善刘种之、裴谦、俱著各降留编修检讨法式善、陆伯焜祁韵士、俞廷棆、汪彦博、卢荫溥、王观、秦泉、倪思淳、俱著以部属分别录用。徐鉴、尹英图、俱著以知县用。至三等六十名以下经朱笔单点之程嘉谟、李骥元、杨祖纯、吴玉纶、瑚图礼俱著罚俸一年。七十名以下之汪滋畹、翟槐、翁树培、邵玉清、汪镛、俱著罚俸二年。考列四等之员。诗赋俱属庸谬。但观其才具。尚可录用之周琼、刘锡五、邵瑛、吴灼、李鼎元、俱著加恩以内阁中书用。达林、朱依炅、永安、俱著休致。不入等之侍讲学士集兰、著革职。其留馆者。各宜自思愧奋。勤读正书。敦励实行。毋负朕激劝教诫至意。　　

○又谕、此次考试满洲由别衙门升用翰詹等官。阅其繙译文字。并无堪列一等者。二等达庆、宝源、二员。三等萨提、萨敏、观永、庆善、岳起、五员。不入等爱星阿、哈通阿、二员。其考列三等之洗马萨提、庶子观永、俱著降一级用。不入等之赞善爱星阿、中允哈通阿、俱著革职。　　

○又谕曰、伍拉纳奏、惠安县民刘会、宁化县生员杨新隆、均年登耄耋。五世同堂。请予恩赉等语。该寿民等所有应行赏赉之处。该部照例办理。　　

○又谕曰、鄂辉奏、温江县民宋荣高、江津县民姜良相、巴县民李成玮、宜宾县民张鉴、李其鼎、达州民高秉敬、汤廷献、李国吉、新宁县民熊棂荣等。皆年登耄耋。绕膝曾元。请予恩赉等语。该寿民所有应行锡赉之处。该部照例办理。　　

○谕军机大臣曰、穆和蔺奏、亲赴林县督缉要犯高三。据河北道陈文纬禀称、该县南焦园村有高姓四户。惟高山晃一名。面貌与刘松所供相似。随加究讯。据供、平日做棒槌发卖。并伊母前患噎症身故各情节。均与刘松所指符合。因即搜查该犯家内。并无不法字迹。并坚供刘松、广息、向不认识。经该抚亲提严鞫。供亦无异。现在派员押解直省、以便质审等语。前因梁肯堂奏、刘松供指之高三。并非瞽目。其年貌俱与豫省所拏之高三不同。是以谕、令另行严缉。今据穆和蔺续行查拏之高山晃。虽姓名居址年岁。微有不符。该犯亦坚供并不与刘松等认识。但貌既相似。其平日所做生理。及伊母病症。又相吻合或即系刘松所指之高三。因一时质对无人。坚不吐实。以图狡赖。亦未可定。著传谕梁肯堂、俟该犯解到时。即行提出刘松。与之当面质对。其是否传授歌词。自不难得其底里。再本日刑部定拟傅大头等叠次行劫一案。内有夥犯胡克即侯二、于上年十一月内、由顺天府尹转发直隶滦州充徒。旋于十二月内脱逃。此等夥劫匪犯。情节较重。自应上紧缉获。解京审办。并著梁肯堂饬属严拏务获。毋任远扬漏网。　　

○又谕、据长麟奏、前次所获曳刀匪犯虎牙等五名之外。又拏获苗四等三十七名。现在分提各犯。严加究审等语。匪犯虎牙等、结党成群。扰害地方。实属可恶。既据该督抚拏获多名。即当严加根究。从重速行办理。以示惩儆。况曳刀会名目。尤为从来未有之事。该犯等敢于肆行创立。不可不严拏禁止。以绝根株。著传谕孙士毅、长麟、务须迅速审办。并严讯该犯等、是否尚有夥党。按名缉获。毋使远扬漏网。　　

○己未。谕曰、南书房翰林。办理石渠宝笈。正在需人。著内阁学士玉保、詹事吴省兰、少詹事阮元、在南书房行走。一同纂办。　　

○谕军机大臣曰、福康安等奏、拏获形迹可疑之李亚安即李昌利。据供与洋盗往来熟识。并于赤岭地方。拏获夥盗梁章有、黄亚六、王才胜、郑之秀四名。又先后拏获卢亚四、何亚四、及莫亚九、蔡亚保、伍维莲等犯。俱令解省审办等语。崖州案内盗匪。经福康安等督率文武各员。实力躧缉。今先后拏获多人。严行审办。该地方官弁等、尚属认真。但所获俱系夥犯。其盗首未经就获。且洋面劫盗甚多。尚不止此一案。不可不竭力搜拏。务期全数弋获。以净根株。据匪犯李昌利供称、盗首何起文、蛋家二、现住安南农耐地方。与前奏关应华等所供相合。前经谕令福康安等、照会阮光平、严饬境内。将窜入安南盗犯。帮同搜捕。著再传谕、即详悉知会该国王。以盗首何起文、蛋家二等。因内地查拏紧急。窜往尔国。恐案内盗首及夥盗等。在尔国所辖地方。或掠尔国百姓。亦未可知。应令尔地方官严拏。以靖地方。该国王如能按名拏送。奏闻大皇帝。自必优加奖赏。即或该犯等在洋面奔窜无定。难于跟缉。亦当令所属严密搜查。驱向内地。以便官兵截拏。勿使在境内潜匿。致令劫掠滋事。于尔国商旅。亦多未便。如此明白宣示。该国王感激朕恩。自当严行饬属。协同搜捕也。　　

○又谕、据福康安奏、安南国王阮光平、回至义安。遴委陪臣。恭赍表函方物。于正月上浣。自义安起程。当移行陈用敷、暨驻关员弁、俟该陪臣到时。即启关验进。并派委员弁。妥行护送进京等语。阮光平回至本国。即派陪臣来京。恭进谢恩表函贡物。其恭顺感悦之忱。甚属可嘉。但该陪臣于正月上浣自义安起程。迩日已可进关。计算程期。到京未免太早。不值为彼一国使臣。办理宴赉。自应令安南使臣。于七月二十日以内抵热河。以便与各外藩一同与宴。著传谕陈用敷、于该陪臣等到关后。在粤西略为憩息。再行缓程前进。并知会沿途地方。按程缓行。约计七月二十边至热河。亦不为迟。并著该抚谕令该陪臣等、以镇南关距热河道里遥远。途中已交夏令。天气炎热。自当缓程行走。以示体恤。将此并谕福康安知之。　　

○又谕、据永保奏称、接到特成额具奏审讯萨迈林供词摺稿。将意见陈奏。保宁亦将奉到谕旨覆奏。此案特成额初奏到时。朕即将荒唐不可骤信之处。明白指出。屡次降旨矣。萨迈林必系额济勒地方、有其亲属。伊本有意逃往。因俄罗斯不用隔教之喇嘛。又恨土尔扈特。所以设此离间之计。令其持书遣回。俟将萨迈林解到。交军机大臣审讯。实情自露。至称哈萨克杭和卓阿布赉之子。被俄罗斯察罕汗召往。亦无关紧要。哈萨克善于图利。界于我国与俄罗斯之间。伊等恭顺于我。又惧俄罗斯。亦系必然之势。且今遣其子弟不时入觐。则其在察罕汗处。或自往。或贸易。均未可知。并非辅助俄罗斯以为质也。永保奏请访询。并请将拏萨迈林给与俄罗斯之哈萨克查办。亦似为特成额之言所动。此事竟宜镇静处之。至保宁奏称、科布多、塔尔巴哈台、一带台卡。增兵防守。所奏虽是。惟当严密防范。不可微露张皇。致使土尔扈特等疑惧。著传谕保宁、永保、令其熟商办理。　　

○户部议覆、四川总督鄂辉奏称、川省收买小钱改铸。嗣因呈缴甚多。局钱不敷发给。经前督臣孙士毅奏准、酌拨藩库银两垫发。目今局铸日多应须易银归款。但此项大钱。发给省城铺户。恐伊等见大钱充斥。势必擡高银价。于改铸成本。难免亏折。查上年署督臣保宁奏准、于附近水次各州县。加买贮谷五十万石。每石给银五钱五分。莫若将此改铸钱文。以九九易银之例。发交各州县为买谷之用。司库既免动支。即可归抵垫项。至各官养廉。亦请于本年二月起。酌半发给钱文。令各州县领回行用。庶钱价日平。盗铸不禁自绝。俟改铸全完。仍照旧例办理。应如所请。得旨、依议速行。　　

○以广西故都结土知州农世仰子恩注袭职。　　

○庚申。谕军机大臣等、据奎林等奏、拏获盗犯。并拒捕案内从犯。审明正法。及审讯械斗案犯。分别正法定拟各摺。已批交该部矣。台湾民风剽悍。纠众拒捕。目无法纪。械斗抢劫。视为故常。弊俗相沿。实堪痛恨。奎林等自到台湾以来。诘奸缉匪。诸事认真。遇有情节较重者。审明后无不立寘典刑。严示惩创。节次所办案件。均属可嘉。如此力加整顿。该处玩法积习。或可渐次挽回。一二十年以后。民气渐驯。各知警惧。不但壮年强悍之人。可消其桀骜之气。即幼穉者耳濡目染。长成后亦皆知畏法爱身。勉为良善。是在奎林等留心整饬。毋致久而生懈。自可收默化潜移之效也。将此传谕知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十二



大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。二月。辛酉。春分朝日于东郊。遣肃亲王永锡行礼。　　

○直隶总督梁肯堂奏、据永定河道详报、勘明坐落永清柳园隙地五十五顷三亩有奇。被水四分。例不成灾。应徵租银。请照例缓至本年麦后徵收。又坐落武清县范瓮口苇地三十八顷九十四亩有奇。成灾八分。照例蠲免十分之四。其余应徵租银。请分年带徵以纾民力。报闻。　　

○陕甘总督勒保疏报、乌鲁木齐济木萨县丞。安插民户垦田八顷四十亩。　　

○旌表守正被戕湖北谷城县民刘永照妻刘氏。　　

○壬戌。举行乾隆五十五年大计。直隶省、不谨官三员。罢软官一员。年老官十员。有疾官五员。才力不及官一员。奉天省、年老官一员。才力不及官一员。江西省、不谨官三员。罢软官一员。年老官九员。有疾官三员。才力不及官一员。浮躁官一员。河南省、不谨官一员。罢软官三员。年老官九员。有疾官二员。才力不及官二员。甘肃省、罢软官一员。年老官五员。有疾官一员。才力不及官三员。湖北省、不谨官一员。罢软官一员。年老官七员。有疾官四员。四川省、罢软官二员。年老官九员。有疾官二员。才力不及官二员。浮躁官一员。广东省、不谨官二员。罢软官二员。年老官一员。有疾官二员。才力不及官一员。浮躁官二员。云南省、年老官八员。才力不及官一员。贵州省、年老官二员。有疾官一员。才力不及官一员。浮躁官一员。江南河员、罢软官一员。才力不及官一员。河东河员、罢软官一员。年老官一员。分别处分如例。　　

○癸亥。谕曰、伍拉纳奏、海禄现在患病。难以速痊。请回旗调理等语。海禄著解任回旗调理。所遗福建陆路提督员缺。著哈当何调补。奎林、即著升授福建水师提督。闽省水师事务。台湾尤为紧要。奎林自任台湾总兵以来。于地方营伍。诘奸缉匪诸事。皆能实心整顿。该处玩法行凶积习。正可渐次挽回。且内地水师总兵。设有三员。而台湾止系一缺。责任更重。此时未便遽易生手。奎林、仍著兼管台湾总兵事务。每年或赴厦门一二次。查阅内地营伍。并著奎林自行酌量。往来两处。总须在台湾驻劄之日多。厦门驻劄之日少。方足以资整饬。至奎林驻劄台湾时。所有水师提督事务。著常泰兼署。其驻劄厦门时。台湾总兵印务。即著伍拉纳、奎林、于水师总兵内、择其熟谙海洋。精明强干者。酌委一员。奏请暂署。　　

○谕军机大臣等、据全德汇奏、上年销盐总数一摺。内称江西缺销官盐。虽祇七千八百二十五引。究于定额有亏。将来又恐致新旧递压。据护盐道恒宁禀称、竟有数日不销一引官盐者。该护道亲往隘口堵截闽私。始日渐销官引。其平日地方官、并不认真禁缉可知。现咨江西抚臣、再行严饬所属。实力缉私等语。江西省与浙江闽粤毗连。邻省私贩盐觔。潜往售卖。官引每不能畅销。前经降旨严饬。并令恒宁护理道篆。暂留一年。核其销数多寡以定功过。乃恒宁于所属地方。缉私怠玩。不能认真督饬。缺销官盐七千八百余引。新旧递压。仍恐不能年清年款。著传谕姚棻、就近督催恒宁、并通饬各该地方官、缉拏私贩。务使官引畅销。补足缺额数目。本年三月届满时。即行牵算销数具奏。将来此事。即交与姚棻、严查妥办。俟再满一年时。将该省通年销数。牵算多寡。如较额引稍有短少。即著据实严办。不得稍存徇隐。并著全德、随时查察核实具奏。倘该盐道仍有短缺捏报情弊。则惟该抚是问。以专责成。不得置身局外也。将此各谕令知之。　　

○又谕、据伍拉纳奏、署臬司王庆长、在泉州督缉。续获洋盗王笑、陈宝等、四十四名。分别斩枭充发一摺。已批交该部知道矣。又据片内奏称、王庆长驻劄泉州。督同文武拏获浙粤及本省各案首夥盗犯一百数十名。节次分别办理等语。此次缉拏洋盗。王庆长前赴泉州。率同文武各员。实力搜拏。节经拏获多犯。办理颇属认真。前据该督奏、王庆长亲赴同安。访获盗犯。业经降旨加恩。将王庆长赏给按察使职衔。以示奖励。但获犯既多。自非王庆长一人所能缉捕。所有帮同出力文武各官。亦应一体加以鼓励。著传谕伍拉纳。即询明王庆长、将随同该署司缉捕之文武员弁、最为出力奋勉者。开送职名。由该督咨部议叙。至此案盗犯。多系籍隶闽省。尚未全获。并著该督转饬王庆长。督率文武。趁此认真躧缉。务期搜捕净尽。以靖洋面而戢盗风。毋致稍有疎懈。　　

○又谕、前因汗山察罕乌苏地方。有俄罗斯属之乌梁海、偷越游牧。曾令保宁、恒瑞、伍弥乌逊等、酌量情形。会商妥办。今思此等乌梁海、来汗山等处游牧。已历多年。并未滋事。现既有喇嘛萨迈林讹言。莫若且置此事于不论。著传谕保宁、恒瑞、伍弥乌逊、本年且毋庸逐遣。俟此事已过。明春再行酌办。　　

○又谕、据特成额奏称、车凌乌把什闻萨迈林之言。即行呈请、将伊游牧移于巴里坤等处。随派领队大臣花尚阿、前往安抚等语。所办甚属错谬。车凌乌巴什、初闻萨迈林之言。即将俄罗斯所给之书。一并解送。并无游移之心。本系因特成额谬遣协领瑚图灵阿前往安抚。车凌乌巴什、反恐特成额生疑。故有此请。若特成额初时镇静处之。车凌乌巴什、断不至如此尝试也。成额糊涂不堪。著严行申饬。俟永保到塔尔巴哈台。令伊即回乌噜木齐领队大臣之任。并传谕保宁、令其见车凌乌巴什时。即安抚晓谕曰。此事业经奏闻大皇帝。奉有大皇帝谕旨。萨迈林所告俄罗斯来索尔等之语。甚属荒唐。断不可信。且尔等与哈萨克、同为天朝部属。哈萨克等、断无敢于负恩。反助俄罗斯抢掳尔等之理。尔等只宜安处勿惧。不必迁移。若俄罗斯果来。大皇帝必派大兵保护尔等游牧。如此晓谕后。即将车凌乌巴什情形如何之处。迅速奏闻。　　

○湖北巡抚福宁奏、筹议护送京铜事宜。查铜船由湖北巴东入境。黄梅出境。请嗣后铜船将次到楚。即令宜昌府前往迎护。送至宜都、交荆州府接护。至监利县、交湖南委员护送。至湖北嘉鱼县、交武昌府护送。至汉阳黄州二府、按段转交。由江西出境。即转回、迎护续到各起。再令该道就近稽察。其各船停泊。必使归于一处。并令地保塘汛巡防。危险处所。责令地方官添雇熟谙水手。以资防护。并咨会川省。于重庆换船时。将船只编号。载明船户水手姓名。及铜觔若干。造册咨楚。以便按船复验。催令出境。仍飞咨江西、安徽、江苏、一体盘查。庶免盗卖之弊。得旨、总之在人不在法。勉为之。　　

○豁除安徽太湖县、乾隆五十三年分、水冲沙压地一十三顷七十三亩有奇额赋漕粮。　　

○甲子。遣官祭贤良祠。　　

○谕、据明兴等奏请将采取磬料玉石之出力官员伯克、及众回人等、分别赏赉等语。此次采取磬料玉石之官员伯克回人等、甫及五月。即能采得四分。俱经开琢成方。均属奋勉。著加恩、主事景格、阿奇木伯克阿克伯克、商伯克莫罗果帕、色哷库勒之阿奇木伯克玛塔喇木、每员各赏给缎二匹。其回人三百名。每人各赏给布六匹。以示鼓励。　　

○谕军机大臣等、户部奏、川省各厂出产铜铅。前据李世杰请照滇省办铜之例。派员专管。三年更换。核其获铜多寡。分别劝惩。业经议准遵行在案。嗣届三年限满。节次查催。先后据李世杰、保宁咨称、毋庸奖励议处。而孙士毅在任时。造送管厂各员获铜数目清册。核计所获多少。盈绌不齐。必须明示劝惩。方足以期厂务振作。请敕下该督仍恪遵原奏办理等语。川省铜铅各厂。既据李世杰等、请照滇省向例。视所获之多寡于三年后分别劝惩。业经定有章程。何以该督等又咨请毋庸奖励议处。其所称三年中获铜较多者。系矿苗偶旺所致。即为数渐少者因矿砂将竭。硐老山空。并非有意废弛。是否系该处实在情形。孙士毅曾任该省总督。必能知其详细。且该督所造厂员铜数清册。祇系比较盈绌。并未如李世杰保宁等以毋庸优奖议处之处声明。或亦另有所见。究竟川省厂务。能否照滇省之例。计所获之多寡。分别等第。按限核实题奏。以重考成之处。著孙士毅即行覆奏。勿庸代为回护也。将此传谕知之。　　

○又谕曰、毕沅等奏、拏获私枭拒捕首夥各犯。审明定拟一摺。已批交三法司核拟速奏矣。该犯唐光烈等、胆敢越境贩私。逞凶拒捕。实属目无法纪。马定鼒等、率领各该县营分投追捕。将首夥各犯。全行拏获。尚属认真缉捕。除镇将道府大员。毋庸加恩外。其追捕出力之各该县营员弁。著福宁查明咨部议叙。以示鼓励。至此案私贩入境。即经兵役截拏。迨被该犯等拒捕。杀伤兵役。该营县旋即随同追拏获犯。尚为迅速。所有疎防失察各员弁。著加恩免其参处。仍令留心巡缉。以期私贩净绝。官引畅销。方为妥善。再私枭唐光烈等、既于上年十二月十二日破案。旋经拏获。毕沅等、自应即日提省审明速奏。何以于本年二月初八日、始行定案奏闻。办理未免失之延缓。嗣后遇有此等案件。当随事迅速审办具奏。将此传谕福宁、并谕毕沅知之。　　

○乙丑。谕、据范宜清奏、将小凌河等四处台站被灾人等所借仓谷。请展限交纳等语。比年以来。广宁等七城。叠被水灾。殊属可悯。著加恩照范宜清所请。将现在小凌河等四站丁役、所欠粮米一万九百三十八名。展限于五十六年秋成后。再行照数催徵还仓。　　

○以云南病休孟连宣抚司土司刁派新子派功袭职。　　

○丙寅。谕军机大臣曰、书麟奏、据知府恩福等、将神焦庙当家道士景宣、洞源、及年貌与刘松所供相似之道士景国等、解省讯问。书麟率同藩臬两司。亲加讯鞫。佥供实不知有广息其人。伊等并不与高三刘松认识。情愿同赴直省。与刘松质对等语。此案节据梁肯堂提讯刘松。供称、歌单实是高三传给。而高三又系得自神焦庙道士广息。屡经降旨、令书麟穆和蔺、饬属查拏。前据穆和蔺奏、访获高山晃一名。状貌虽与刘松所供相似。而年岁居址。亦属不符。今书麟又称、将壶关县通县道士遍查。并无广息之名。自系刘松随口谎供。或将素有仇隙之人。诬扳洩怨。均未可定。梁肯堂率据该犯所供。咨查两省。辗转拖累多人。殊属不成事体。著传谕该督、再行严讯刘松。此项歌单。究竟传自何人。抑系该犯自行编造。务得切实凭据。上紧访获。审明定拟结案。毋得再任该犯信口捏供。纷纷咨缉。致滋扰累。将此传谕梁肯堂、速问速奏。并谕书麟知之。　　

○户部议覆、前署四川总督保宁疏称、洪雅县属山梯党老林沟等处。产有铁矿。勘明无碍田园庐墓。试采有效。堪设炉二座。除夏秋雨水浸硐。不能采取。春冬二季。应获矿煎铁九千七百二十斤。照十分抽二例。抽税一千九百四十四斤。每觔变价银二分。共银三十八两八钱八分。请自五十五年为始。按年徵收解库充饷。应如所请。仍饬该管文武员弁巡查。毋得透漏侵隐滋事。从之。　　

○直隶总督梁肯堂奏、清河道属之千里长堤。潴龙河堤。大清河、芦僧河等堤。大名道属之卫。河红花堤。天津道属之宣惠河。通永道属之还乡、蓟运、黑龙、小泉等河。堤埝各工。均关水利。民田庐舍。必须亟筹。以资防护宣洩。请照以工代赈例。每土一方。给米一升。银一分。其工要土松者。照历年成案。每方酌给减半夯硪银一分八厘三毫。乘春融上紧赶办。并令该道等实力督查。得旨、用之以实可也。　　

○丁卯。谕曰、谭尚忠奏、南宁县寿民崔辑瑞、现年一百二岁。五世同堂。请予锡赉等语。著照所请。该寿民应行旌表赏赉之处。该部照例办理。　　

○谕军机大臣等、昨据陈用敷奏、江西委员高凤翥、办运滇铜。行抵广西婪凤塘砧板滩。猝遇狂风。撞破船只。沈失铜五万六千五百余觔。当即捞获五万五千二十斤。尚未获铜一千五百斤。一年限满。打捞无获等语。此事沈失滇铜。既据捞获五万五千余觔。可见该运员及地方官。果能认真设法打捞。断无终于无获之理。督抚遇有铜觔沉溺之事。往往藉词水势溜急。难于打捞。以为诿卸之地。及部中行令赔补。该员等上紧办理。即能捞获。此其明验也。嗣后该抚境内遇有铜运沉失。务须严饬运员、及地方官、认真设法打捞。以期全数就获。勿再任其饰词捏报也。将此谕令知之。　　

○又谕、前因驻藏五百名兵丁内。庆麟等各署、即用一半。各项操演差役。人数无多。是以令巴忠、将各大臣官员署内应差兵丁。俱拟定名数。但不识现今仍照所定之数应差。或又私行加增。著传谕保泰等、查明据实奏闻。　　

○戊辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕曰、伍拉纳奏到、闽省雨水二麦情形一摺。内称各属得有雨雪。二麦获此滋培。乘时畅发。收成定卜丰稔等语。闽省自冬春以来。节次雨雪优沾。二麦丰收。自属可望。但该督遽称定卜丰稔。措词太涉满足。已用朱笔改正批示矣。朕临御五十余年。敬念庶徵。时怀兢业。荷蒙昊苍眷佑。旸雨应时。然且寅畏益深。不敢稍存自满。该督身任封疆。自当仰体朕怀。于民事倍加谨凛。不得因该省甫露雨雪。遂为此满足之言也。　　

○又谕曰、鄂辉奏、华阳县匪徒陈添顺、行医为生。捏称衍化真人转世。与僧珠林等、妄称谋逆。惑众诓骗钱文。并私制小旗。纠人入夥。伪封官职。经该县知县严士鋐等、访闻拏获首犯。随饬署臬司林俊、参将杨长栋、带同员弁严拏。共获犯一百余名。并据署典史谷煊、将僧珠林等拏获。审明后、将要犯即行凌迟正法。其余各犯。照例分别定拟等语。陈添顺等、姑称衍化真人转世。计图诓骗。继因获利无多。复捏造谋为不轨情词。附和煽诱。不法已极。鄂辉督饬所属。于两句之内。将首夥要犯全获。分别正法。所办甚属妥速。本地方官、功过相抵。毋庸议叙。至署理臬司道员林俊、参将杨长栋、缉捕认真。拏获多犯。著加恩交部议叙。署典史谷煊、于邻县匪犯到境。即行查获。亦属奋勉。著即送部引见。以示鼓励。其逸犯杨荣等三名。虽非案内紧要人犯。仍著该督董饬文武、上紧缉获。毋任漏网。　　

○谕军机大臣曰、梁肯堂奏、河南省解到高山晃。提出刘松指认。刘松并不认识。据供、高三住房在林县焦园村西北。紧靠山坡。大门向南。又供出高三名叫高选。在林县当催头。而现经拏获之高山晃。则称住房在村西南。大门向东。与刘松所供不符。刘松既知高三住址。若押令前往指认。真伪自可立见。现派臬司阿精阿、亲带刘松、径赴林县焦园村地方查办等语。此案节据梁肯堂提讯、刘松供称、歌单实是高三传给。高三又得自神焦庙道士广息。屡经书麟在晋省查拏。实无广息其人。而豫省前获之瞽目高三。讯非正犯。现在所获高山晃一犯。年岁居址。又属不符。书麟、穆和蔺、身任地方。岂肯于此等邪教人犯因循不办之理。想刘松系谋财害命。罪应斩决之犯。必系自知身罹死罪。任意诬扳。以为苟延时日之计。梁肯堂率据该犯所供。辗转咨查。拖累多人。殊属不成事体。本日鄂辉奏、华阳县匪徒陈添顺、谋逆骗钱一案。首夥各犯。迅速全行拏获。审明定案后。始行奏闻。并不稍露张皇。梁肯堂历任封圻。岂转不若初任总督之鄂辉耶。著传谕穆和蔺、就近即饬阿精阿、押带刘松、前往焦园村。令其指认住址。确切查拏。如实有高三其人。自当就近根究。严行审办。倘所指又属虚诬。自系该犯任意谎供。藉词支饰。殊属可恶。即著穆和蔺、阿精阿、用刑严审刘松毕。即于该处正法。速为完结。毋任伊信口捏供。纷纷咨缉。徒滋扰累也。将此传谕梁肯堂、并谕穆和蔺知之。
  </div>
  <div class="pagination">
   <a href="清实录乾隆朝实录_page1734.html">
    上一页
   </a>
   <span>
    ...
   </span>
   <a href="清实录乾隆朝实录_page1730.html">
    1730
   </a>
   <a href="清实录乾隆朝实录_page1731.html">
    1731
   </a>
   <a href="清实录乾隆朝实录_page1732.html">
    1732
   </a>
   <a href="清实录乾隆朝实录_page1733.html">
    1733
   </a>
   <a href="清实录乾隆朝实录_page1734.html">
    1734
   </a>
   <span class="current-page">
    1735
   </span>
   <a href="清实录乾隆朝实录_page1736.html">
    1736
   </a>
   <a href="清实录乾隆朝实录_page1737.html">
    1737
   </a>
   <a href="清实录乾隆朝实录_page1738.html">
    1738
   </a>
   <a href="清实录乾隆朝实录_page1739.html">
    1739
   </a>
   <a href="清实录乾隆朝实录_page1740.html">
    1740
   </a>
   <span>
    ...
   </span>
   <a href="清实录乾隆朝实录_page1736.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
