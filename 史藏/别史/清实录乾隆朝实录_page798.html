<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 798 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 798 页/共 1860 页</h1>
    <div class="content">○甲午。上御山高水长幄次。赐王公大臣、蒙古王公台吉、及漠咱帊尔等宴。　　

○谕、前因紫禁城该班章京护军等。系轮流进班。是以有饭无饭之处。俱得轮值行走。但午门、东华门、西华门神武门、进班紧要。章京护军等、俱系专派。不便在别处进班。所有四门该班章京护军等。亦著加恩赏给官饭。　　

○乙未。上奉皇太后幸同乐园。侍早晚膳。又幸山高水长。至戊申皆如之。　　

○谕、前因户部据杨廷璋咨请梁诗正在籍食俸一事。甚属非体。降旨将杨廷璋等交部察议。彼时以此事本无关紧要。且必非出自梁诗正之意。但其中缘起不能明白。则于梁诗正一生品行。甚有关系。是以传谕杨廷璋、令其明白覆奏。今据奏到。果不出朕所料。然摺内既称张松、与梁诗正谊属同年。又为本籍县令。而问候之次。梁启心即急急以全俸为言。藩司杜官德、亦即据禀向抚臣往返申请。谓非逢迎瞻顾。谁其信之。向来同年故旧。联络声援。及地方官与在籍缙绅。结纳徇情。最为恶习。我皇考临御十三年。严行整饬。政治始得肃清。今观张松等所为。可见因朕从宽。不问此等细故。而其风水又复渐起。于官方政体。风俗人心。所系匪轻。不得不为防微杜渐。明切诫谕。杨廷璋听从属员。咎自难逭。第已经该部察议。其张松、杜官德、俱著交部严加议处。　　

○谕军机大臣等、周人骥审拟湄潭县民喻老晚等、聚众夺犯一案。已将喻老晚。照例拟绞。从犯杨坤、徐奇等。虽属为从。因系县役营兵。且首先商同帮抢。不便照为从例拟徒。请从重分别定罪等语。所奏殊不明晰。国家用刑。原当按律定拟。轻重出入之间。一准至当。斯为平允。杨坤、徐奇、身为兵役。即有护解之责。乃反敢夥同抢夺。且首先倡议。是其藐法已极。即应照光棍例分别定拟。何得引寻常为从之例。多方比拟。乃该抚多引例条。故为比附。以见办理并无宽纵。此皆俗吏故套。幕宾长技。最为外省锢习。而外间无识之徒。又遂以为从重矣。曾经屡降谕旨。岂该抚独不闻之乎。著传谕周人骥、即将此案另行明确定拟具奏。再降谕旨。并敕内阁于此本到日。先行驳回。　　

○军机大臣等议覆、将军成衮扎布奏称、乌里雅苏台以内二十站。布延图十六站。随营一站所驻官兵俱与喀喇沁之四十四站官兵。一例递送事件。所有三十七站之喀尔喀官兵。亦应照赏给喀剌沁驿站官兵之例。赏给一月钱粮。从之。　　

○丙申。上御奉三无私殿。赐皇子诸王公等宴。　　

○谕、数年以来。索伦等兵。甚属奋勉。所有伊等应行赔补军器。著免扣俸饷。照数官为备造。此系朕悯彼勤劳。格外施恩。不得视以为例。伊等当感激朕恩。留心爱惜。不可任意伤损。　　

○又谕曰、浙江布政使杜官德、现在交部严加议处。著解任。所遗员缺。著明山补授。其山西按察使员缺。著河南河北道永泰补授。　　

○谕军机大臣等、据清馥奏称、赶送军营牛羊。较米面可省驼只。但满洲索伦蒙古等习于肉食。绿旗兵则不能。至回人米粮。若多买则价必昂。请于牛羊外。仍将米面银两。减半运送等语。所奏殊不晓事。昨据舒赫德奏、现备米粮牲只。已敷万余人两月之食。其陆续趱送之项。计可支数月。又多运银两缎布。向回人购办。断无不能至六月之理。至六月则自当竣事。即再需数日。新降各回城。种植亦已成熟。足资接济。清馥并不详筹熟计。徒谓粮运艰难。总无善策。则一事亦不可行。岂有因此彻兵之理。似此空言无实转致摇动众心。有何裨益。已传旨申饬。可传谕兆惠等、所有军营粮饷。仍照节次章程。酌量办理。并将现在情形。作速奏闻。　　

○又谕曰、清馥奏称、北路喀尔喀蒙古等。时将牛羊由游牧送至巴里坤贸易。请派大员。向喀尔喀、及达里刚爱等处采买。送往军营等语。军兴以来。所购蒙古等牲只颇多。伊等一闻官买。即非情愿。往往藏匿。现在军营口粮。尽足应用。所请可不必行。或俟伊等与商民交易。再向商民买取。则转运获利。来者必多。陆续解送。似尚有益。但仍不可明示商民。恐蒙古等妄生疑畏。噖足不前。可传谕清馥、妥协办理。再所奏因运送军需。取用商驼二十五只。每只折价银二十两等语。恐未及伊等原值。著再加银三两。即行支给。如已回原籍。可行文黄廷桂、务将该商查出补给。毋任胥役侵蚀。　　

○调四川布政使徐垣、为贵州布政使。以四川按察使吴士端、为四川布政使。以福建粮驿道顾济美、为四川按察使。　　

○丁酉。上诣安佑宫行礼。　　

○御正大光明殿。赐朝正外藩、及大学士内大臣等宴。召科尔沁和硕亲王色布腾巴勒珠尔。多罗郡王纳旺色布腾。阿巴噶亲王品级多罗郡王索诺木喇布坦。敖汉多罗郡王垂济喇什。固山贝子垂济扎勒。辅国公桑济扎勒。翁牛特多罗贝勒朋苏克。喀喇沁多罗郡王喇特纳锡第。固山贝子多罗额驸瑚图灵阿。辅国公多罗额驸扎拉丰阿。巴林辅国公和硕额驸德勒克。喀尔喀和硕亲王多罗额驸桑寨多尔济。固山贝子诺尔布扎布。根扎布多尔济。青海多罗郡王索诺木丹津。阿巴哈纳尔多罗贝勒达什敏珠尔。乌珠穆沁辅国公敦多布色楞。土默特辅国公喇嘛扎布。至御座前。赐酒成礼。　　

○谕、据蒋炳奏称、大学士总督黄廷桂、感冒风寒。旧恙复发。现需调理。即著福隆安、带同御医栗世功、速行驰驿前往诊视。　　

○又谕曰、黄廷桂偶感风寒。尚需调治。现在军需紧要。著开泰驰驿前往。协同办理。俟黄廷桂病体痊愈。开泰即由该处。仍回四川总督之任。　　

○谕军机大臣等、据舒赫德等奏称、侍卫齐凌扎布、噶布舒、散秩大臣伯克鄂对等。安抚和阗等六城。击败霍集占所遣贼党等语。齐凌扎布等、奋勉效力。深属可嘉。伯克鄂对、近已加恩赏给公品级。著赏银一百两。仍交部议叙。齐凌扎布、赐号穆尔德木图巴图鲁。赏银一百两。噶布舒、赏银五十两。俱授为二等侍卫。阵亡之察哈尔奖赏蓝翎侍卫鄂博、得伤之索伦署防御布特木济、马甲纳苏图、俱著交部照例分别议叙议恤。得伤之回兵等。著交将军兆惠、酌量赏给。以示鼓励。　　

○又谕曰、侍卫齐凌扎布等。据伯克阿什默特、阿布都哈里克等。将和阗等六城大小伯克职名。户口粮石牲只数目。开单呈报。诚悃可嘉。著赏给伯克等大荷包各一对。阿什默特、阿布都哈里克、俱著赏给三品职衔。戴孔雀翎。其余伯克等、有应赏品级者著兆惠等查明具奏。其防守丕雅勒玛卡座之喀尔喀衮楚克、回人伊斯迈拉和卓。侦探贼信之索伦布特木济、领催乌巴什、回人爱达尔等。亦酌加奖赏。其回人萨哩克。闻系霍集占妻父。今遣人诱胁额里齐、哈喇哈什等城伯克等。殊属可恶。并传谕兆惠等、将萨哩克、务行拏获解京。勿致兔脱。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百七十八


大清高宗法天隆运至诚先觉体元立极敷文奋武孝慈神圣纯皇帝实录卷之五百七十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。正月。戊戌。上御正大光明殿。赐大学士尚书侍郎等宴。　　

○谕军机大臣等、昨据蒋炳奏、大学士总督黄廷桂、感冒风寒。现需医治。朕心深为眷念。已遣福隆安、带同御医前往诊视。至现在军务紧要。适因开泰陛见来京。即令驰赴该省协同办理。俾得安心静养。以冀速痊。俟病愈后。即令开泰由该省赴川。计此时该督自当日就痊可。著再传谕该督所有军需要务。该督向来实心任事。自不肯稍释于怀。可与开泰商同筹办。其余一切寻常事件。开泰亦自能妥协经理。该督俱可不必经心。惟加意调摄。以慰朕念。将此传谕知之。　　

○己亥。谕曰、大学士伯管陕甘总督黄廷桂。忠诚敏达。干练老成。历任封疆。勤劳懋著。西陲用兵以来。筹办军需。备极劳瘁。一切规画机宜。动与朕心吻合。数年来转运粮马。事事精详妥协。毫不累民。内地不知有军兴之费。厥功甚钜。倚毗方深。是用叠加宠锡。晋爵锡金。以彰劳绩。昨据蒋炳奏、伊在凉州偶感风寒。力疾视事。旧恙增剧。即命福隆安、同御医驰驿前往诊视。以冀速痊。遽闻溘逝。深为震悼。览其遗疏。当弥留之际。尚拳拳以西师垂竣。筹办军储为念。益见体国奉公。赤忱罔斁。不知声与涕俱。难以自禁。即著福隆安前往奠醊。赏银一万两。交地方官料理丧事。并准入祀贤良祠。其伯爵即令伊子承袭。所有应得恤典。仍著该部察例具奏。　　

○又谕曰、故大学士伯总督黄廷桂。现已降旨赏给银两。令该地方官经纪其丧。灵榇起程时所过地方。文武员弁。俱著出城奠醊。并派员沿途加意照料。护送回京。　　

○又谕曰、陕甘总督员缺。著吴达善补授。甘肃巡抚员缺。著明德补授吴达善未到之前。总督印务。即著明德暂行护理。　　

○谕军机大臣等、黄廷桂筹画军务。一切俱有办定章程。皆吴达善、明德所悉知者。务须遵守成规。实心实力善为经理。而目今总以镇静为要。但两省承办员弁甚多。黄廷桂向来督率综理。不遗余力。今猝然病故。恐其中不无乘机滋毙之人。更须加意严行查察。俾各知凛遵。不致稍有懈弛。贻误军需重务。至黄廷桂遗摺内。所奏办理各项军需。俟回部荡平之后。有尚须详晰面陈数语。平日曾否与吴达善、明德、言及。著将原摺钞寄二人。令其阅看具奏。至哈密地方。如有必须巡抚驻劄应办之事。俟吴达善到肃。彼此讲论。已有端绪。明德即前往哈密接办。如酌量哈密现有五吉在彼。可以无庸前往。明德可即回兰任事。将此传谕知之。寻明德奏、黄廷桂曾言甘省办理军需。米粮价长兰、凉偏灾粮价尤贵。虽不日凯旋。恐一二年内不能如旧。将来尚须妥办其究应如何调剂。及入觐面陈之处。并未言及。亦未闻与吴达善作何议论。至马匹过凉。无大员督查。恐弁兵疎懈。臣即自凉起程。沿途督查。俟到肃、将督篆移交吴达善。并面酌哈密有应办事。于巴里坤办马完日。回至哈密驻劄。得旨、览奏俱悉。　　

○实授李侍尧为两广总督。　　

○调宁夏将军舍图肯、为广州将军青州将军达色、为宁夏将军。以荆州副都统额尔德蒙额、为青州将军。调署镶白旗蒙古副都统额尔奇木、为青州副都统。　　

○以正红旗汉军副都统长福、为江南寿春镇总兵。辅国公永璧、为正红旗汉军副都统。　　

○庚子。谕曰、和亲王、所署镶白旗汉军都统事务。著德敏署理。平郡王所署正红旗蒙古都统事务著扎拉丰阿署理。额尔奇木、所署镶白旗蒙古副都统员缺。著伊禄顺署理　　

○辛丑。召大学士及内廷翰林等茶宴。以燕九日联句。　　

○谕军机大臣等、硕色所奏、武昌荍麦湾石堤请改筑土工一摺。情节殊不明晰。其中显多情弊。适开泰陛见在京。将此案缘由、传旨询问。据称彼地俱系沙岸。从前恒文、并未详悉查看。率议修筑石工沙松石陷。最易坍损。是以将已经坍损之三段。改筑土堤。今第五段石工。续又坍损。应亦改建土堤等语。可见从前糜费误工。皆系恒文草率从事所致。现今改石为土。固属随时相机办理。未必别有弊窦。但所称原工坍塌石块、未便挖取之处。或系当年建筑之初。承办各员。原有侵蚀。以致工料不全。抑系现在压陷日久。石块零星。不堪充用。而刨取人工。更为繁费。其中情事。俱未确切奏明。再建修堤工。虽以保护民舍田庐为词。然自乾隆十六年、恒文未经兴工以前。该处居室耕作之人。何尝不相安有素。则不独石工措置乖方。而土堤又安知其非赘设耶。著传谕硕色、将此项工程。自恒文未经办理之先。有堤无堤。及石工旧料。因何不能刨挖。并前后原委利弊。现在情形。逐一详查具奏、寻奏、荍麦湾旧土堤一道。田庐俱资保护。恒文所议筑石工。第一段无恙。现在二三四段、改建土工亦完好。第五段石塌。须改土堤。至所坍石块。江险石重。不但人力难施。虚糜工费。且一经挖取。松动脚根与改筑之堤碍。应存御冲激再查石堤坍卸。业于承修各员名下追赔。无侵蚀情弊。得旨、知道了。照原议改土工可也。　　

○军机大臣等议准、黑龙江将军绰勒多疏称、奉旨、外省驻防另记档案人。俱著出旗为民。查齐齐哈尔、黑龙江、墨尔根城、呼兰、呼伦贝尔等处。共二百六十余户。俱不愿为民。黑龙江为东北极边。接壤俄罗斯地广人稀。俱系土著。非他省自京派往驻防可比。且平日另户旗人。赖其帮同耕牧。安土重迁。即愿为民者。亦一时口许。实非情愿。应仍令各归本旗本佐领。俟马甲缺出。拣选乏人。挑补当差。至打牲处另记档案人。请仍留与另户索伦、达呼尔、一同贡貂。其汉仗好者。遇调遣。亦一体简派。从之。　　

○壬寅。谕军机大臣等、据玉素布奏称、遣往布噜特之侍卫布瞻泰转回。伊于十一月十八日。至布噜特边界之阿特巴什。闻逆贼霍集占、差人请兵。即向车哩克齐之子策哩木伯特、议擒贼党。并派兵协剿。据告称、伊等游牧。系明伊勒哈办理。及前往晓示。又据称来人已经逃走。游牧人少。不便调发。欲往玛木特瑚里处。因岭雪甚大。难于行走等语。据布瞻泰所告。是布噜特人等。并未出兵。前抢掠喀什噶尔所属之英吉沙尔城。系何处之兵。可传谕兆惠等访察。遇便奏闻。再逆贼霍集占等、若尚未擒获。需布噜特协助。即传旨晓示车哩克齐等。以霍集占倘逃至尔处。自当缚献。或需尔等协助。亦当乘大兵威势。多所俘获。且可雪前仇。车哩克齐入觐遄归。亦著清馥、定长等、于巴里坤一路留心传旨。并将伊等言语若何。作速奏闻。　　

○癸卯。谕曰、蒋溥、著补授大学士。仍兼管户部尚书事务。吏部尚书刘统勋、著协办大学士。李元亮、著调补户部尚书。梁诗正、著调补兵部尚书。归宣光、著补授工部尚书。陈德华、著补授左都御史。阿里衮未到以前。兵部满尚书事务。著李元亮兼管。其现署工部满尚书。不能兼管。苏昌、著以吏部侍郎。署理工部满尚书事务。恩丕、著留京署理工部侍郎。其奉天府府尹员缺。著通福寿补授。　　

○谕军机大臣等、现在进剿叶尔羌。粮饷马匹。最关紧要。前经黄廷桂董率综理。不遗余力。筹画始有成规。今印务交明德接管。已传谕令其实心实力。遵循妥办。但各该将军提镇。向因黄廷桂调度。诸务就绪。倘因明德接管。或稍有因循推诿。及各分畛域。不能彼此协力襄事。则伊等罪由自取。恐难曲贷。著通行传谕。伊等俱系大员。一切军需。经明德督率办理者。仍如黄廷桂存日。共相奋勉。以济军务。毋以玩误取咎。　　

○又谕、著寄信明德、现今大学士黄廷桂病故、甘省办理军需乏人。经朕施恩。将明德复授为巡抚。明德务当感激朕恩。一切事务。尽心办理。现当军兴之际。所有运送马匹。备办口粮器械等事。均关紧要。黄廷桂在时。此等事件。俱曾妥办无误。明德务宜尽心。于吴达善未到之先。勉力经理。不得稍有观望。倘致贻误。决不宽贷。再各营马匹。仍须加意餧养。已谕令该将军提镇等。俱照明德所交办理。并谕明德知之。　　

○又谕、据学政刘墉奏办考试情形一摺。内称江北凤、颍、泗、三处。风俗劲悍。文武生员。及捐纳贡监。倚恃气力。轻于犯法。又犯事之后。皆善脱逃。不就拘执等语。士习民风。所关綦重。学政考棚。既有此种恶习。恐通省劣衿。似此玩法抗官。滋事乡里。为学臣所不及见者。正复不少。著传谕巡抚高晋、令其留心体访。并饬所属。遇有事犯实力惩治。毋使败类姑容。贻害良善。以靖地方。　　

○又谕曰、官长保等、领达什达瓦兵。已经起程。傅景、伊柱、至巴里坤时。应俟官长保等到日。将马匹加意解往。著寄信明德、将应解马匹。立即分群解往巴里坤。交傅景、伊柱、官长保等、统领官兵解送。　　

○又谕曰、官长保等奏报、伊等所带识路之人甚多。欲由乌里雅苏台。就近赴阿济必济、出哈布塔克、拜达克。直至乌噜木齐。再由阿勒辉、伊克珠勒都斯、巴罕珠勒都斯、海都河。过库库努特岭。至阿克苏等语。可速传谕官长保等、无庸随识路之人。直抵乌噜木齐。令自哈布塔克、拜达克、赴巴里坤。由彼处领马。护送至阿克苏。此项马匹。已派傅景、伊柱、会商解送。可将此一并寄信官长保知之。　　

○甲辰。谕、现将西安副都统乌裕齐、交部严议。其所遗员缺。著常青调补。常青所遗熊岳副都统员缺。著瑚嘉保调补。所遗盛京副都统员缺。著布彦达赖补授。　　

○谕军机大臣等、副都统什兆来京。询知凉州米价昂贵每石价至四两以上。盖由甘省现办军需。上年又间有被灾之处。粮价不能骤平。然此尚系冬间价值如此。其入春后青黄不接时。势必有增无减。民食攸关。不得不悉心调剂开泰现在陛见。据称川省产米尚多可以通融酌拨。其自川运至汉中略阳地方。皆由水运。自属径捷。自略阳起岸。即须陆运。不能不多需脚价。但核之甘省贵价。自可尚有节省莫若两省通盘筹画。挹彼注兹。将陕省附近甘省边地州县、所有米石。就近酌拨运甘而以川省之米。留济陕省民食。事属两便。已降旨令开泰于回任时。道经陕省。与钟音面商妥办。并著传谕钟音、明德、先时会咨详议。量其道路之远近。与运费之多寡。务期地方多得一分协济。民间即多得一分之用。纵使核计运费。与陕省现价不过相等。而市肆间米价日增。驵侩即不得居奇。盖藏之家。亦必闻风出粜。于平价办公。均有裨益。即如宁夏、系产米之乡。上年曾令黄廷桂、将宁夏之米。运赴沿边各处协济。不但陕省灾地得沾实惠。而甘省办理兵饷。亦不觉竭蹷。不知宁夏之米。尚可酌拨甘、凉、肃、一带以资接济否。若足资接济。则不需川陕如此周章矣。总之黄廷桂在日。此等事朕一付托于彼。可不费心。今则不能不费心为之豫筹。各督抚知朕之苦衷。共抒丹赤。效黄廷桂之所为。一切豫事熟筹。以裕军储。以济民食。将此详悉传谕。令伊等和衷相商。无分彼此。一面办理。一面奏闻。寻钟音奏、查西、同、凤三府。邠、乾、二州。距甘不远。车运可通。五属共额贮仓谷百八十四万余石。除节年民欠。及本年春月借粜外。尚存谷百二十余万石。于此内动碾三四十万石并以麦抵米。协济甘省。既可及时赶运。且省脚费甚多。至川省米自略阳陆运。计程一千二三百里至一千六七百里不等。每石脚价约需二两。再加自川至略阳水运。费更不赀。查西同等属。上秋已种麦。雨雪不缺。麦秋可望。动项买补。较拨运川米更省。臣即飞咨甘抚臣明德妥办。仍俟开泰过陕面商办理。得旨、甚好。如所议行。　　

○又谕曰、吴达善奏称、现调绿旗兵五千名。俟至吐鲁番会同定长等、酌议挑选调拨。再照例支给赏银等语。著传谕定长等、此次派出兵丁五千名。专备五月进剿之用。伊等暂驻吐鲁番。听候将军兆惠调拨。若派令进剿。定长等即照例给赏起程。或军前不需调用。即令其屯田。不必照进剿兵丁之例。亦传谕兆惠知之。　　

○又谕、昨命官长保等带领达什达瓦兵丁五百名。至巴里坤。同傅景、伊柱护送马匹前往阿克苏。可传谕达勒当阿、哈达哈、伊等所领西安满洲兵二千名。亦前往巴里坤。会同官长保等行走。计此时阿克苏前进之兵。已抵叶尔羌。会合将军等擒获贼首。但贼众败走。必分道逃匿。而从逆之沙喇斯、玛呼斯等。或未能尽剿。偷越山岭。仍回旧游牧藏匿。致侵扰屯田处所。亦未可定。达勒当阿等、当询问熟识路径之厄鲁特、于幽僻可藏之地。俱派兵搜捕。遇有贼党。尽行剿除。俾地方永远宁谧。亦传谕兆惠知之。　　

○丙午。哈萨克阿布勒巴木比特、阿布赉等使臣入觐。是日、卤簿全设。上御正大光明殿、召见赐茶。　　

○谕曰、冯钤奏、审拟刘廷发偷窃库银一案。既云例应拟绞监候。又云不足示儆。请将该犯即行绞决等语。拟议甚属过当。刘廷发以退役修造藩库。起意偷窃库银。骩法之罪。自无可逭。但核其所犯情事。究非谋为不轨。邪教聚众等、罪大恶极者比。定以绞候。秋审时列入情实。俾抵于法。不令漏网可耳。该抚抑扬其词。以为如此比附。可自免宽纵之议。不知立意一涉揣摩。则临事皆不得其平。此真幕吏相沿恶习。又何怪无知之徒、如汤先甲者。有从严之议耶。朕临御以来。敕几弼教。惟期至当。自问鉴空衡平。轻重随所自取。即宽严互用之见。亦不豫设于中。内外诸臣。又何所揣测耶。且如汤先甲之奏。朕若谬为奖藉。则该抚于此案。或竟草率完结。亦未可知。总之督抚遇事。一存意见。非太过即失之不及。其实俗称揣摩巧宦。于朕前总无可施。朕惟求其理之至是而已。将此宣谕中外此案交三法司按律定拟具奏。冯钤著传旨申饬。　　
</div>
    <div class="pagination">
<a href="清实录乾隆朝实录_page797.html">上一页</a><span>...</span><a href="清实录乾隆朝实录_page793.html">793</a><a href="清实录乾隆朝实录_page794.html">794</a><a href="清实录乾隆朝实录_page795.html">795</a><a href="清实录乾隆朝实录_page796.html">796</a><a href="清实录乾隆朝实录_page797.html">797</a><span class="current-page">798</span><a href="清实录乾隆朝实录_page799.html">799</a><a href="清实录乾隆朝实录_page800.html">800</a><a href="清实录乾隆朝实录_page801.html">801</a><a href="清实录乾隆朝实录_page802.html">802</a><a href="清实录乾隆朝实录_page803.html">803</a><span>...</span><a href="清实录乾隆朝实录_page799.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
