<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 149 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 149 页/共 216 页
  </h1>
  <div class="content">
   ○谕大学士等。陕甘二省。年来办理军需。虽皆动用正项钱粮。民间无丝毫之费。然输挽粮运。伺候差徭。不无劳苦。朕已降谕上□日。加恩奖勉。但必得地方大吏。仰体朕心。凡料理军务。固不可任其延缓。而过于迫急。未免扰民。查核钱粮。固不可听其浮销。而过于苛刻。则必致剥民。督抚等大员。严紧一分。则州县官必于百姓加紧一倍。如能宽容一分。则小民必得一分之惠。武格、马尔泰、二人急公之心皆切。但恐诸事过于苛迫。可将朕上□日传谕。凡承办州县。或于原额之外、迟缓无多。而其人之才有可用者。不妨姑示宽容。其开销物料脚运之费。亦必斟酌时价。不可刻意核减。但此上□日不可宣露于人。恐有不肖之州县。借此迁延浮冒。其渐不可长也　　

○谕管理旗务大臣等。朕因八旗兵丁。不甚整齐。曾屡降谕上□日。命都统等善为训练。俾各兵丁、俱成精锐。乃至今尚未整齐。此皆都统等未尝悉心训练之所致也。著传上□日与八旗都统等。于骁骑营兵内。择其年少无疾。骑射不堪。不能满洲蒙古言语之人。满洲蒙古。每旗合派一百名。共八百名。八旗汉军。合派二百名。共一千名。在西厂子、圣化寺等处。设立一营。令其学习一切技艺。更于骁骑营官员内。择其年少而行走怠惰者。满洲旗分。各派二员。蒙古汉军旗分。各派一员。令与兵丁一同学习。使人人皆成精锐。至于八旗前锋护军内。骑射稍优。年力精壮。人材可观。而未经服习勤苦之人有愿入其中学习者。亦著挑选一千名。另立一营。令其学习。其前锋参领、护军参领、副护军参领、护军校之内。有愿与兵丁等、一同在彼学习者。每旗各派二员。此项兵丁。诸处俱不得差遣。每日学习骑射。所用之马。令伊等亲身饲养。以习勤苦。营内一概不许汉语。惟习清语。或蒙古语。其教习趋走超距。及清语等事于索伦新满洲乌拉齐内、挑选好者。分为三四班。令其教习。至于总管二营。不必派委都统等。著将领侍卫内大臣、散秩大臣、职名开列。朕酌量派委。令其管理　　

○丙辰。吏部议覆、署直隶总督唐执玉疏言、天津直隶州系水陆通衢。五方杂处。事务繁多。办理不易。请升州为府。设知府一员。粮捕通判一员。经历一员。教授一员。训导一员。附郭置天津县。设知县一员。县丞一员。典史一员。改州学正为教谕。此新设一县。同该州原辖之青县、静海、及沧州、南皮、盐山、庆云、一州三县。统归新升之府管辖。其旧设之河间府海防同知。应就近改属天津。天津旧设之州同吏目。应请裁汰。再霸昌道属之宝坻县。广袤六百余里。其毗连之梁城所、距宝邑甚远。一切公务。该县不能兼顾。请将宝坻县之江洼口起、至西头庄止。路南一带。割归梁城。并改所为县。设知县一员。典史一员。教谕一员。训导一员。旧设所千总一员。应请裁汰。均应如所请。从之。寻定天津新升府曰。天津。梁城所新改县曰。宁河　　

○户部议覆、署两江总督史贻直疏言、歙县未完地丁银共二万六千余两。俱系逃丁绝户、老幼废疾、无追之项。据两淮行盐之歙商黄光德等具呈。愿为代输。应如所请。黄光德急公好义。应量加议叙得上□日、两淮盐商。数年以来。屡加恩恤。并查免陋规数十万两。商人感激。情愿捐赀、以佐公事。朕再三谕止。而该督抚等佥称舆情踊跃。不能自己。因令其即于本地办理盐义仓等务。使其乡人咸沾利赖。近闻其中富商固有余赀。而无力商人。务捐助之名。转于正课有未清者。已谕该督抚留心体察。今黄光德代输一项。有无抑勒勉强情事。著高其倬、伊拉齐、查明具奏　　

○山西巡抚觉罗石麟疏报、朔州于二月初四日。马邑县于二月初六日。各有庆云呈瑞。光辉灿烂。经久不散。下部知之　　

○戊午。谕大学士等。准噶尔父子济恶。背天逆理。狡狯百端。为边方之巨患。朕继述先志。绥靖西陲。特遣两大兵。声罪致讨。数年以来。慎选将士。挽运军需。区画周详。备办饶裕。而三军之气。鼓勇直前。人人思奋。朕常教以古昔圣人之训。临事而惧。好谋而成。天道恶盈。谦冲受益。军气当壮、而军心则不可骄。此我将士、及在廷臣工、所共闻者也。上年正月间。西路大将军岳钟琪奏报。雍正七年。十二月二十八日夜。巴尔库尔军营。有紫气祥光。绵亘东北。历四时之久。光华绚烂。二月间、又据署总督查郎阿奏报。巩昌府属之靖远卫、红嘴子地方。乃黄河过渡之所。每年正二月间。东风解冻。河冰渐薄。冰桥既难行走。渡船又难撑驾。行李停滞。岁以为常。乃今年正月。官运粮车至此。冰忽开融。舟行无阻。诚从来未有之奇遇等语。朕览奏不敢遽以为喜。輙行宣示于外。特命封贮内阁、以待大军凯旋。即此可以知朕心矣。此番西路拨派之将士。皆遴选训练之精锐。其气势倍觉壮盛。遂未免有恃强轻敌之心。以致贼人乘我不备。侵犯汛界。抢掠牧场。并伤我兵弁。岂军志骄矜。有干盛满之戒。天心特以此示儆耶。上年被贼侵扰之处。朕与大将军岳钟琪等。不能计虑于事先。实难辞疎忽之过。至于军营牧放驼马。最宜布置有方。乃以牲畜置于贼人来路之旁。又与大营相隔辽远。被贼人乘机盗窃。则审度形势之谓何。岳钟琪更难辞咎。又如达鼐统领噶斯之兵。曾奏请制办皮套等物、以为兵丁手足御寒之具。而西路兵丁、去冬出战之时。冒犯冰雪。手足冻伤者多有。则亦大将军未曾留意于平时也。凡此既往之错。追悔无益。从来胜负乃兵家之常。祸福有倚伏之理。从前因疎忽而致亏损。将来自可因小警而成大功。惟望合营将士等。以敬慎之心。办理戎事。以忠义之勇对越上天。自可仰蒙上帝慈恩。默垂保护。书经云。皇天无亲。惟德是辅。况准噶尔罄其所有甲兵。不过三四万之众。即以上年之事论之。小策零敦多卜、系伊防守西拉百尔要地之首领。乃于冬间、倾其人众。犯我卡伦。我军以数百人。固守小营。彼不能夺。并不敢萌窥大营之念。仅于中途、以全力邀截我师。四路毕集。而我总兵官樊廷、张元佐等、以数千人。击败彼数万之众。则贼之力量伎俩。不过如是而已。盖彼之所长。在于偷盗驼马。而我师一时失于防范。遂尔堕其术中。并非彼之兵力有余也。观贼之虚张声势。分兵侵扰噶斯卡伦。窥伺图呼鲁克之粮石。我师以百余人。即可防守而追逐之。则更鼠窃狗偷之行。不堪之甚者也。总之行军之道。心不可骄、而气不可馁。凡我将士。务去从前骄矜之心、而鼓将来勇敢之气。候朕徐徐筹画。必有荡寇万全之胜策。俾将士等欢欣鼓舞。奏凯歌而膺爵赏也。其军营得伤患病之兵丁。著用心调治。务令痊可。朕正筹画加恩。使之更换休养、以恤勤劳。著大将军将朕此上□日、通行晓谕出征将弁兵丁知之　　

○又谕。从来备办军需。于地方不无劳费。朕深知其弊。惟恐累及民间。是以于征巢□刀准噶尔之举。悉心密筹于数年之前。一丝一粟。皆用公帑。而民间并不知国家将有军旅之事。从来未闻预备军需地方。能如此毫不骚扰者也。此天下所共知。更为三秦百姓所深悉者。及至大兵既出。时日既多。挽粟飞刍。脂车秣马。虽不取办于民财。恐不免借资于民力。此亦事势之不得不然。祗以准噶尔狡狯凶顽。父子济恶。实蒙古之巨患。为国家之隐忧。若因循苟且。纵贼养奸。则狡寇一日不灭。边境一日不宁。即内地之民。亦一日不得休息。此朕熟思详审。至于再三。而出于万不容己者。并非好大喜功。利其民人土地。而为此举也。即以上年之事言之。贼夷先遣使臣。诈称求和。及朕降上□日。暂停进兵。而贼众乘我不备。大肆猖獗。然则此等狡寇。固可置之度外。听其贻害于边方哉。即此愈见圣祖皇考当年不得已之情。朕今日继承先志。不能不办理之苦衷也。惟是国家设兵所以卫民。今因用兵、而有不得不资民力之势。朕心实为怜悯。是以年来屡蠲陕甘二省额徵钱粮。使群黎均沾膏泽。而三秦绅士庶民。感激国恩。兼明大义。踊跃趋事。志切急公。二十年来如一日。朕实嘉之。如昨岁据督抚奏报。甘肃士民等。有愿捐车辆以资挽运者。有愿捐草束以供刍牧者。朕皆降上□日。一一照数给与价值。而其服劳宣力之诚悃。亦大可见矣。今年添办军需。朕又切谕督抚有司等。体恤民情。不得丝毫扰累。其粮饷运费特令加增。傥再有不敷。仍令据实陈奏。无非轸念民劳之意。惟望陕甘二省绅士庶民等。欢欣鼓舞。勿懈初心。则和气致祥。仰邀天眷。不数年间。必见肤功克奏。不但边城内外。共享宁静之福。即尔等世世子孙。永保安居之乐矣。查雍正九年。甘肃所属额徵钱粮。业已全行蠲免。西安所属额徵钱粮。前降上□日蠲免四十万两。著再蠲免四十万两。以昭朕体恤之恩。该督抚务饬有司、敬谨奉行。使闾阎同受实惠。并将此上□日刊刻颁布。俾陕甘二省、远乡僻壤之民共知之　　

○又谕。上年腊月。准噶尔侵犯卡伦。署大将军纪成斌、调取肃州、安西、两路兵三千名。前赴军营备用。据署总督查郎阿奏称、两路弁兵起程时。衣装之费。分别借给银两。俟将来按数扣除。朕思准噶尔之事。起于仓猝。两路弁兵。于盛寒冬月。前赴军营。日期忙迫。深可轸念。所借银两。悉著赏给。不必扣除。并将该弁兵分别加赏银两。著大将军传问伊等。或本人在军营自领。或其眷属在家支领。悉从其便　　

○己未。孝昭仁皇后忌辰。遣官祭景陵　　

○谕内阁。上年秋月。山东地方。山水为患。即闻河南亦有数县被水。朕以总督田文镜身在地方。自能经理妥贴。冬间见总督迈柱奏摺。知豫省被水之民。有觅食糊口于湖广者。该省已陆续资送回籍。朕又切谕田文镜。督率有司。加意抚恤。且念豫省连岁丰稔。今不过数处歉收。自可支持度日。不致困穷失所。是以未遣专官前往查赈。今闻祥符、封邱等州县、乏食穷民。沿途求乞。而村镇中更有卖鬻男女。为山陕客商买去者。田文镜欲将说合之中保媒人。拘拏惩治。至于乡村有粮之家。多被附近穷民。呼群觊觎。于昏夜之中。逼勒借贷。有司不能究问。朕闻之深为骇异。朕以爱养百姓为心。惟恐一夫失所。即如上年直隶、山东、江南、被水之州县。朕皆叠沛恩施。岂独于豫省之民。靳兹膏泽。田文镜近来年老多病。精神不及。故为属员所欺诳耳。夫卖男鬻女之事。在平时亦有之。此乃出于本人之情愿。非官长所可禁止者。至于荒歉之岁。自以抚绥安插。使民不至离散为第一义。若不能抚绥安插。而但禁其卖鬻子女。以避离散之名。是绝其生路也。岂为民父母者所忍言乎。刑部侍郎王国栋、向曾在豫省居官。著给与钦差大臣关防。驰驿前往。将被水之州县。一一查明。飞饬该地方官。动用本地仓谷钱粮。核实赈济。务使穷民咸登衽席。不得稍有遗漏。俟麦熟之后。奏闻停止。傥地方官奉行不善。怠忽从事。著王国栋严参重治。其应行缓徵之州县。著传朕谕上□日。即行缓徵、以免追呼之扰　　

○调江南江苏布政使高斌、为河南布政使司布政使。升江南淮徐道白钟山、为江苏布政使司布政使。署河南布政使陈世倕、仍回河南按察使任　　

○予故兵部左侍郎正黄旗满洲副都统永寿、祭葬如例　　

○庚申。以吏部右侍郎吴士玉、兵部右侍郎任兰枝、俱暂署刑部侍郎事　　

○以故喀尔喀辅国公根敦子萨木毕尔、袭爵　　

○辛酉。兵部遵上□日议奏。西路阵亡将弁。署参将徐宗仁、应赠为署副将。给恤银六百两。署守备刘贵才、应赠为守备。给恤银四百两。各荫子弟一人。以守备用。署守备刘芳雨、李国勋、应赠为守备。各给恤银三百两。千总王大谟、徐维新、均赠为署守备。各给恤银一百五十两。外委把总方正、刘世勋、均赠为千总。各给恤银一百两。俱荫子弟一人。以卫千总用。其徐宗仁等祭葬银两。行文礼部工部。照例奏明赐恤。从之　　

○壬戌。清明节。遣官祭永陵、福陵、昭陵、昭西陵、孝陵、孝东陵、景陵　　

○谕大学士等。国家教养将士。加恩于平时。原欲其有勇知方。缓急可恃。以备干城之选。果能临戎遇敌。奋勇先登。劳绩战功。卓然可纪。尤当沛以殊恩。优加体恤。以奖忠诚、而褒壮略也。上年冬底准噶尔之事。总兵官樊廷等。已颁谕上□日。厚加爵赏。并令战阵有功之弁兵。更换休息。中有侵冒冰雪。触犯锋镝。而损伤手足者。令军营加意调治。送回本汛矣。著大将军岳钟琪。将此次随樊廷、张朝良等、御贼有功之将弁兵丁。皆一一查明。应令各回本任本汛者。著另选拨以代之。朕又思川陕二省。地方数千里。甚为辽阔。今西边有办理军需之事。总督一员。难于控制。向来川省曾设总督。今仍著添设四川总督一员。即以提督黄廷桂补授。四川提督。著陕西固原提督纪成斌调补。陕西固原提督。著陕西肃州总兵官樊廷升授。陕西肃州总兵官。著四川重庆总兵官张朝良调补。四川重庆总兵官。著江南漕标副将马义升授。俟石云倬、马纪勋等、到军营之后。樊廷等各回新任。纪成斌未回四川之先。其提督印务。仍著黄廷桂兼管　　

○青海辅国公功额喇卜坦故。遣官致祭　　

○旌表江南烈妇。江宁县金升妻许氏、绝粒完贞。歙县吴宣来妻朱氏、自经守节。休宁县杨恂妻金氏、绝粒殉夫。宿州赵佐妻戴氏、自缢殉夫。江南烈女。无为州童文成聘妻卞氏、王道聘妻谢氏、建平县宗茂松聘妻王氏、俱夫亡闻讣。矢志投缳。来安县叶觐光聘妻周氏、未婚夫故。绝粒捐躯。各给银建坊。入祠致祭如例　　

○癸亥。谕八旗大臣等。满洲、蒙古、汉军、及包衣佐领下家人内。有汉仗好。行走历练。能受辛苦。且长于鸟枪弓箭者。著拣选二千名。发往西路军营备用。此挑选时听伊等家主、及本身情愿入选者即著赏本主银一百两。伊等凯旋之日。俱准为另户。再每口赏伊本主银一百两。至伊等前往军营。一切钱粮、马匹、器械、银两等项。著照马甲之例。另行赏给　　

○云贵广西总督鄂尔泰疏奏巢□刀抚橄榄坝、有功文武官弁。并阵亡、阵伤官兵请分别议叙赏恤。下部知之　　

○蒿齐忒扎萨克郡王阿噶尼斯达故。遣官致祭　　

大清世宗敬天昌运建中表正文武英明宽仁信毅大孝至诚宪皇帝实录卷之一百三



大清世宗敬天昌运建中表正文武英明宽仁信毅大孝至诚宪皇帝实录卷之一百四　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正九年。辛亥。三月。甲子朔。谕喀尔喀王贝勒等。尔喀尔喀原系大部落。因尔等先世。但知好佛诵经。废弛戎务。曾被噶尔丹战败。尔等受圣祖仁皇帝恩养教训四五十年。练习武艺。非比从前之怯懦。去岁准噶尔贼人。乘西路军营不备。盗窃马匹。总兵官樊廷等、率兵二千救援卡伦。与二万贼兵交战、杀贼甚多。旋即遁归。傥贼人入尔等游牧之地。尔等当乘时努力。报恩雪耻。朕遣兵进巢□刀准噶尔。原非利其土地人民。特为尔等不能安宁之故耳。其深悉朕意。各加奋勉。毋忽　　

○乙丑。命左副都御史二格、协办肃州军需事务　　

○大学士等议覆广东巡抚鄂弥达疏言、乌枪一项。禁例甚严。但广省之琼州。孤悬海岛。外与交趾连界。内与黎人错处。居民多藉鸟枪以为防御之具。似未便照内地一例收缴。请将民间现有鸟枪。令报明地方官注册。并令地方官严饬保甲。于十家牌内、开明数目。一户止许藏枪一杆。其余交官收贮。如违禁多藏。察出照例治罪。至斗殴抢窃案内。执有鸟枪者。本罪应拟绞监候、不可再行加等者。仍照例定拟外。其徒罪以下。俱于各本罪上加二等发落。如有将鸟枪资助盗贼者。与本盗一例同科。该地方官有失于觉察、及讳饰等情。照例降调应如所请。从之　　

○豁免河南兰阳县、浮沙地亩额赋二千五百两有奇　　

○旌表直隶新城县烈女、梁玉养女阎氏。姊妹拒奸。同时被刃。各给银建坊。入祠致祭如例　　

○丙寅。谕大学士等。宁远大将军岳钟琪、先后接到所降谕上□日。办理诸务。虽较之从前所奏、略有头绪。而中间尚有错谬之处。如将肃州驻劄之固原、宁夏兵丁二千五百名、拨到军营者。原以补缺少原额也。又奏称将此二千五百兵。与拨出口之西安兵一千名。凉州兵五百名。驻劄图呼鲁克、毛垓图等处。若北路一有调遣。即将此兵丁、从库库拖米一路。赴阿济卡伦应援。如四千名兵尚不敷用。再于军营内挑选精兵四千名。于哈喇乌苏、直赴毕济卡伦应援等语。北路满汉兵丁。及察哈尔等处兵丁三万余名。加以喀尔喀数万之众。岂有尚资藉于西路应援之理。设贼人果倾其全众。犯我北路。则西路之师。自应直向木鲁河贼人留驻之所、及伊尔布尔和邵放卡之处。抢攎其牲畜。巢□刀灭其人众。又何暇分其兵众、以作应援之师乎。且阿济、毕济、去北路大军之营尚远。贼人岂能越我军营而至。而劳西路应援之兵乎。此等设施。实未妥协。至请将满洲归化城兵丁。交与常赉带领、至安西驻劄。与朕意相符。及将图呼鲁克粮石、运交军营收贮。所议亦为允协。应照所请行　　

○丁卯。吏部议覆广西巡抚金鉷疏言、东兰州新改为流。水土最恶。所有正杂各官。请于桂平等五府二州内拣选调补。五年俸满。果能有益地方。请于题咨到部之后。即行升用。应如所请。从之　　

○免直隶故城、清河二县。雍正八年分、水灾额赋有差　　

○免江南江淮、兴武二卫。应追旗丁历年夫料银十万八千两有奇　　

○旌表河南登封县烈妇、赵毛儿妻刘氏。强奸不从。被勒殒命。给银建坊。入祠致祭如例　　

○戊辰。谕大学士等。准噶尔贼人。留守驻防木鲁河。又于伊尔布尔和邵安设卡伦。虽声言欲犯北路。朕料其诡计、仍欲来犯西路也。蓝生芝之脱回。未必非贼之故纵。令其传述此信。以懈我西路防范之心。尔等可传谕岳钟琪。不可稍存轻忽之心。贼夷率众来犯。如为数无多。西路之师。固足抵御巢□刀戮。即倾众而来。亦不可即调北路之兵。恐贼兵复以大队犯北路。北路兵力不分。方可全力击巢□刀。至西路军营。现今兵马果否敷用。亦应详审确实。无致临时周章。又补拨兵丁原额。或用本省之兵。或用邻省之兵。或行召募。令岳钟琪详议具奏　　

○己巳。吏部等衙门、议覆浙江总督李卫、条奏江南苏郡地方营制事宜。一、苏州系财赋重地。五方杂处。其最杂者、莫如胥阊二门。稽查弹压。文武官弁、均不可少。请添设苏州营守备一员。把总二员。外委把总二员。分汛驻防。并请将苏州府经历、移驻社坛地方。专司巡缉。一、苏州旧设城守二营。请将左军改为中军。以新设之守备为左军。将浒墅关汛把总一员。外委把总一员。及原防兵丁。归并管辖。统成三军营制。一、胥阊门外。应添水陆防汛。请将提督衙门、向设塘拨兵一百二十名。苏州巡盐兵二十名。壮丁五十名。拨入左营。酌量水陆、分汛驻防。一、浒墅关之东黄埭一带。向设巡船二只。请给与腰牌、以为凭信。如无腰牌、而冒充巡役。及虽有腰牌、而擅将查出私货入己。或受贿徇纵者。分晰查究。如管关官员。不能禁止巡拦作弊。文武官弁。不能查拏匪类冒充。一并议处。一、各处青蓝布疋。俱于苏郡染造。踹坊多至四百余处。踹匠不下万有余人。多系单身乌合。防范宜严。请照保甲之法。设立甲长坊长。与原设坊总、互相稽查。一、踹匠多系外来佣作。必由人引进。号曰包头。应著落包头、查明来历。取具互结。送驻防文武员弁存案。以便稽查。均应如所请。从之　　

○免直隶交河县、雍正八年分、水灾额赋有差　　

○旌表正白旗汉军烈妇、徐永德妻赵氏。拒奸不污。投缳明志。给银建坊。入祠致祭如例　　

○庚午。云贵广西总督鄂尔泰疏奏。征巢□刀米贴逆夷、有功文武官弁。并阵亡阵伤汉土兵丁。请分别议叙赏恤。下部知之　　

○辛未。免直隶蔚州、西宁。雍正八年分、水灾额赋有差　　

○癸酉。正白旗蒙古都统巴尔米忒、缘事革职。升正白旗护军统领魏腊、为本旗蒙古都统　　

○甲戌。裁福建总督衙门笔帖式四员。从福建总督刘世明请也　　

○乙亥。谕大学士等。宁远大将军岳钟琪、署总督查郎阿、因闻贼营脱回兵丁蓝生芝传说。噶尔丹策零、带领部落家口。移住哈喇沙尔。并有四月初一日、小策零敦多卜、会兵去犯北路之言。筹画四条具奏。随传问多尔济、波罗特。据称哈喇沙尔、系回子所住耕种之处。相近有小城、名科鲁勒克。其地气候炎热。又甚隘小。仅可容千余家。四面系开种田亩。不能牧放。多尔济、在哈喇沙尔居住最久。波罗特、亦亲听彼地人传说。二人之言、的确与否。虽未可必。然大约其地之不甚宽大可知。噶尔丹策零、若欲移住于此。必率其全部而来。少亦一二万人。哈喇沙尔、果能容此大众乎。且以情理论之。伊里为贼之巢穴。西北与图尔古特、哈萨克接境。实皆贼之讎国。噶尔丹策零、又安敢舍其巢穴。而远居于哈喇沙尔乎。如果率其大队住于吐鲁番相近之处。则贼之注意在我巴尔库尔军营。而岳钟琪乃云、贼人由吐鲁番一路。直侵哈密。截我营站。乘势侵扰安西肃州沿边一带等语。据多尔济、波罗特俱云。哈喇沙尔至吐鲁番。虽有路径。皆系沙碛。其自吐鲁番至哈密。一由沙碛。大队难行。一沿南山。系一线细路。又须仍从巴尔库尔经过。然后得达。二人之言果确。则贼众不能从哈喇沙尔、直至吐鲁番。而吐鲁番一路、不能直侵哈密也明矣。设贼人欲侵犯哈密。巴尔库尔大营之大军。岂竟任其出入。而令阻截台站。乘势侵扰安西肃州乎。至云贼人以大队全赴西路。攻我军营。贼势甚众。我军众寡莫敌。当持重成严。坚壁固守。一面知会北路遣兵应援。一面飞调绿旗、满洲、蒙古兵丁。由无克克岭、三面夹击等语。从前事起仓猝。彼时军营兵马无几。是以谕令岳钟琪。傥贼夷以大队再犯。当持重坚守以待应援。今则现在军营马步车兵、约有一万九千余名。加以安西、甘肃之兵六千名。续派兵四千名。共二万九千名。是兵不为寡矣。夫樊廷以马步二千。敌彼二万。转战七昼夜。犹足以相当。乃以二万九千人之众。而云众寡莫敌。何懦怯至此。且从前尚欲直至伊里、捣其巢穴。岂有贼人来至数百里内。而巢□刀杀之策。转坚壁而不出乎。独不思我军坚壁不出。傥贼但虚张声势。作攻我军之状。而分其众以侵扰图呼鲁克、塔尔那沁、哈密等处。阻截营站。断我音问。此时将任贼于军营近地、肆行无忌乎。岳钟琪又欲以图呼鲁克、毛垓图、及安西之满洲蒙古官兵。由无克克岭合会。夹击贼人。若果至巴尔库尔。贼即败逃。亦从阔舍图一路。直走伊尔布尔和邵而遁。无克克岭相去二三百里。安所得夹击之。又云。贼夷或令吉穆察之兵、侵犯军营。而以哈喇沙尔之贼、侵犯青海。查哈喇沙尔之至青海。必由噶斯。噶斯之口甚隘。断不能行。且贼人既遣人侵犯大营。彼岂不虑我军之巢□刀杀。自必留哈喇沙尔之众、以为应援。又何敢分其众侵犯青海乎。至虑贼之率其丑类。悉赴沙洲等处。尤为背谬。贼若由噶斯、伊孙察罕、齐老图而进。则此数路。断难容走万余人。若由大道而来。又不知何法可以越我巴尔库尔军营而过也。岳钟琪于口外地方形势。茫然不知。于军务机宜。亦觉昏愦。凡巴尔库尔军营筑城之要策。及大军巢□刀贼之胜算。并未筹及。而但将旁枝末节。盈篇累牍、备极周详。朕披览之下。实为烦忧。如蓝生芝所闻、贼人有抢卡伦牲畜、践踏禾苗之语。不思贼人若来抢夺我卡伦牲畜。我独不能巢□刀戮此抢夺之贼乎。贼人可以践我禾苗。我不可以乘其践踏而擒之乎。岳钟琪何以但能虑贼、而不知筹己也。又蓝生芝云。有哈密回子报信领路等语。哈密回子之不可信。由来已久。亦当谅其苦情。盖其力量微弱。遭准噶尔之凌虐。恨之入骨、而畏之如虎。其或偶然通信于贼者。乃恐惧之至。为将来自全之计。我军固不可不留意堤防。然不可使彼有疑惧之心。我之军力。能庇护哈密。哈密自不为贼人所用。岳钟琪不必因蓝生芝之言而深究也。至西凤二府运粮一事。原因轸念甘肃连年挽运军糈。民间不无烦扰。是以特命范时绎到彼。协同巡抚武格、侍郎马尔泰。将西安凤翔二府米石。运至甘肃凉州。以资军食。武格等议行本运之法。俾西凤二府官民。任转运之劳。甘肃地方。少得息肩。朕意深以为然。今岳钟琪、查郎阿、又为递运之议。是与雍正元年设台盘运相同。将来必有派拨协济之累。或更以交接卸责。至将米石灌水搀沙。从前误累。岂可复蹈。尔等可传谕岳钟琪等知之　　

○以镶黄旗满洲副都统宗室色布肯、署镶白旗护军统领　　

○湖广总督迈柱、遵上□日将沔阳州实在民欠粮银三万二千余两。分晰造册具题。得上□日、朕爱养元元。时下减赋蠲租之诏。每思豁除旧欠。则顽户独蒙恩。蠲免新粮。则善良均被泽。此亦情事之易知者。惟是沔阳民欠。与他处不同。该州近水。常有涝溢之患。朕所深悉。其未完民欠银两著从宽豁免　　

○丁丑。免江南建平县。雍正八年分、水灾额赋有差
  </div>
  <div class="pagination">
   <a href="清实录雍正朝实录_page148.html">
    上一页
   </a>
   <span>
    ...
   </span>
   <a href="清实录雍正朝实录_page144.html">
    144
   </a>
   <a href="清实录雍正朝实录_page145.html">
    145
   </a>
   <a href="清实录雍正朝实录_page146.html">
    146
   </a>
   <a href="清实录雍正朝实录_page147.html">
    147
   </a>
   <a href="清实录雍正朝实录_page148.html">
    148
   </a>
   <span class="current-page">
    149
   </span>
   <a href="清实录雍正朝实录_page150.html">
    150
   </a>
   <a href="清实录雍正朝实录_page151.html">
    151
   </a>
   <a href="清实录雍正朝实录_page152.html">
    152
   </a>
   <a href="清实录雍正朝实录_page153.html">
    153
   </a>
   <a href="清实录雍正朝实录_page154.html">
    154
   </a>
   <span>
    ...
   </span>
   <a href="清实录雍正朝实录_page150.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
