<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 110 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 110 页/共 502 页
  </h1>
  <div class="content">
   ○又谕、本日据蒋文庆驰奏、军情紧迫、奉调之兵、止到浙江兵一千名、山东头二三起官兵、甫抵皖境等语。安徽陆路。毗连湖北。防堵情形。极为吃重。现在陆建瀛、所带之兵。不及五千。仍须南北邻省官兵、协力堵截。方不致有疏虞。琦善、计已早到信阳。著将现到直隶官兵内、择精锐数千名。交陈金绶管带、星速驰往安徽一带。绕出贼前。帮同截剿。南北两路应援。庶免贼匪窜越。若但自固藩篱。迁延观望。坐视邻境失事。朕惟统兵大臣是问。信阳、南阳、各处、著琦善、与陆应谷、派兵严行防范、琦善、仍当遵奉前旨、相机越境。督兵进剿。与向荣声势联络。勿任贼匪从容布置。再滋蔓延。又前任游击牛凤山、系河南人。著交琦善、陆应谷、差遣委用。将此由六百里加紧各谕令知之。　　

○又谕、本日已明降谕旨、授向荣为钦差大臣。又命张亮基。署湖广总督。潘铎、署湖南巡抚矣。该署督、接奉谕旨。即行驰赴岳州。督办防剿事宜。务与大营声势联络。所有湖南省城地方事宜。即责成潘铎办理。骆秉章、前已谕令署理湖北巡抚。并令于荆襄两郡、酌量驻劄。著张亮基、会同商定。司道以下各员。应于何处分驻。印信遗失者。奏明颁发。程矞采、督办粮台。亦应移至岳州一带。粮台分设应在何处。著张亮基等、一并会筹妥办。毋得稍有贻误。将此由六百里加紧各谕令知之。　　

○以湖南巡抚张亮基、署湖广总督。湖南布政使潘铎、署巡抚。湖南按察使岳兴阿、为湖北布政使。湖南衡州府知府陶恩培、为按察使。调河南按察使张集馨、为湖北按察使。直隶按察使周启运、为河南按察使。以直隶永定河道穆清阿、为按察使。　　

○以甘肃布政使易棠、为山西巡抚。未到任前。以工部左侍郎哈芬署理。赏陕西延榆绥道段大章、三品顶带、为甘肃布政使。　　

○甘肃肃州镇总兵官桂龄、因病解任。以甘肃永固城营副将双来、为肃州镇总兵官。　　

○上以岁暮祫祭太庙。自是日始。斋戒三日。　　

○壬寅。谕内阁、明年二月二十六日。孝和睿皇后、永远奉安山陵。业经降旨、定于二十日启銮。奉安礼成后。恭诣慕陵、行敷土礼。事关国家大典。岂敢稍从简略。惟现因剿办楚匪。直隶调兵数千。又调吉林、黑龙江、官兵、春间陆续过境。兵差络绎。畿辅地方。支应实繁。民力已恐竭蹶。若再以跸路经行。致烦供亿。朕心实有不安。仰惟我皇考宣宗成皇帝。临御三十年。恫瘝在抱。无日不以爱民为心。即谒陵典礼。亦有从权停止之时。矧兹逆氛未靖。民困未苏。朕承皇考付托之重。惟思忧乐同民。因时布惠。岂忍拘循常典。重累闾阎。所有明年孝和睿皇后梓宫、奉安大典。并恭谒慕陵、行敷土礼。届期应遣近支王、代朕行礼。俟民力稍纾。再行恭诣山陵。虔申诚悃。至恭奉神牌黄舆回京。一切事宜。著各该衙门、及直隶总督、敬谨豫备。经过州县、应行蠲免钱粮。仍当降旨、照旧加恩。此朕仰承先志。轸恤民依。万不得已之苦衷。我皇祖妣、暨我皇考、在天之灵。定邀默鉴也。该部即刊刻誊黄。宣示中外。俾咸知朕意。　　

○又谕、明年二月。举行临雍典礼。朕亲诣文庙释奠。著太常寺、即查照道光三年二月、上丁释奠礼节、呈进。　　

○又谕、前因给事中金肇洛奏、古北口官兵、行至良乡县、有摔碎食器、烧毁桌凳等情。当交讷尔经额查奏。兹据奏称、古北口官兵、过良乡境。均极安静。祇有十二月初六日。山永协兵丁侯印魁、王士谨、在良乡饭棚内烤火。顺拾残废板凳、欲掷火中。经书役拦阻。禀明带兵把总等约束。即行中止等语。此奏、朕断断不以为实。既称拦阻中止。是该兵丁等、并无不合。何以又请将把总张运隆等议处。兵丁咨革。显有不实不尽。即如山东调赴安徽河南官兵、在滕县滋事。李僡即据实参奏。并不以本省为嫌。讷尔经额、久任封圻。何竟沾染习气。饰词入奏。近来官兵过境。于例得支应之外。往往任意讹索。地方官欲行禀揭。恐上司以办理不善、斥其多事。即派员往查。亦率迎合上司。扶同隐饰。以致官兵过境。益无忌惮。不可不严加惩创。以肃戎行。著讷尔经额、再行详细确查、据实具奏。另降谕旨。朕又闻宣化镇官兵、行至涿州。亦有扰累之事。著该督一并查明具奏。毋稍含混。　　

○谕军机大臣等、据步军统领衙门奏、永清县武童宋玉陇、呈控匪棍聂姓、纠夥持械。抢夺伤人。并延请教师姜家父子四人。教习枪刀。又令夥匪刘四、制造火药等情。如果属实。大干法纪。著卓秉恬、宗元醇、讷尔经额、各派干员妥役、迅速严密查拏。务获解省讯究。按律惩办。毋得稍存徇隐。致酿巨案。原摺著钞给阅看。将此各谕令知之。　　

○以礼部右侍郎瑞麟、兼署工部左侍郎。　　

○以镶白旗蒙古副都统基溥、署镶红旗满洲副都统。　　

○赏派往军营正黄旗蒙古副都统明庆等、银币有差。　　

○是日。癸丑年立春。顺天府进土牛春山宝座。　　

○癸卯。以岁暮祫祭。遣官祭太庙中殿、后殿。　　

○谕内阁、户部核议、防剿粤匪支发事宜十八条、分别准驳、开单具奏。著依议行。该部即飞咨署湖广总督、湖北、湖南巡抚、饬令粮台各员、遵照办理。毋稍□滥。至兵勇数目、及到营日期。为军需要紧关键。屡经降旨饬查。迄今尚未报部。著该督抚、迅饬粮台各员。即将所调各省官兵乡勇名数。暨甘起何日到楚。何时起支口粮。每月粮饷、应发若干。所支之款。系何银两。先行造册报部。以备稽核。其兵勇内随时裁汰名数日期。尤须核实造报。毋任隐混。另片奏、抚恤难民一款。现在被贼蹂躏处所。小民颠沛流离。深堪矜悯。著该督抚等、派委贤员。体察地方情形。按照水旱灾赈之例。分别妥为抚恤。核实奏报。毋庸归入军需案内办理。以昭实惠而清款项。　　

○又谕、前据王大臣、会同户部议筹军饷。内有房田补税一条。已令各督抚、体察地方情形。妥筹具奏。兹据刑部侍郎李嘉端奏、勒限税契、易致扰民、请仍照旧章一摺。所奏不为无见。此后各省房田税契。仍照定例办理。毋庸另议更张。以杜流弊。　　

○谕军机大臣等、据向荣奏、筹剿情形、并陆应谷奏、探报贼情各一摺。该逆攻陷武昌后。于汉阳、汉口、搭有浮桥。将城内银钱、搬入船内。并有贼船三四百只。滋扰黄州府、及武昌县。现在向荣、拟设法将贼船桥焚毁。断其往来。自应如此办理。所奏调集炮船。招募水摸。豫备火攻之具。已谕知张亮基、潘铎、迅速妥筹照办矣。至所探黄州、武昌、两城。不能固守。距营一二百里。并无官兵防堵。似此情形。则九江最为急迫。前已叠次谕令陆建瀛、迅带水陆官兵、前往迎击。并令张芾等、严密布置。惟陆建瀛、并未徵调他省劲旅。所带兵勇、不及五千人。九江上游一带。兵力单弱。朕心深为悬念。必须豫楚两路大兵、迅往应援。堵截方能严密。三路始可会剿。朕所以屡谕琦善、向荣等、令其各选精兵、驰往九江及安徽一带。与陆建瀛会合堵截。正是此意。若南北两路。各固藩篱。不能迅速应援。则贼匪窥伺东路兵单。势必水陆下窜。两江当冲。设有疏失。亦必掣动全局。向荣既膺兹重任。必当通筹合计。一面攻剿武汉贼匪。一面即派提镇大员、统兵疾趋。绕出黄州之前。或道士洑尚可扼守。即于彼处堵贼东下。计湖南镇将、派拨船炮。带兵北来。亦可克期而至。前后夹击。定能得手。琦善与向荣、共办一事。若逆匪窜至豫省。向荣之有意欲请本境。琦善之诿过于人。断难逃朕鉴也。琦善已抵信阳。即统兵驰赴湖北。并著陈金绶仍遵前旨、由安徽一带、抄出贼前迎剿。兵贵神速。万不可稍事迁延。至陆建瀛、兼辖三省。前曾具奏。有力争上游之说。自省城水路、前赴九江。已觉迟缓。一切调度。均须虚心集益。勿稍嚣矜。张芾、蒋文庆、各有守土之责。亦须与陆建瀛、同心合力。断不可稍存意见。致失事机。总之该大臣督抚等、或在本境捍御。或出邻省应援。各尽心力。不分畛域。自有实效。朕惟知赏功罚罪而已。向荣拟调广东水师拖＜舟古＞战船。著照议、飞咨叶名琛等、调拨应用。陆应谷奏、探报贼匪有窥伺荆襄之意。该大臣等、亦当密商台涌等、密为防范。将此由六百里加紧各谕令知之。　　

○又谕、据向荣奏称、逆匪攻陷武昌、仍于汉阳、汉口、搭有浮桥。必须多备炮船。将浮桥焚毁。方可进剿。前刑部郎中卢应翔、所带炮船。曾在长沙靳家河击贼。现在停泊何所。总兵音德布、在常德设防。游击韩世禧、分防长沙。该处距贼较远。著张亮基、潘铎、饬令音德布、韩世禧、于常德、长沙、多雇船只。率领前带官兵前进。韩世禧、所带湖南兵数百名。著饬令于长沙防城楚兵内、再挑数百。凑足千名。以资调遣。副将邓绍良、所带兵勇。即于岳州一带、多雇船只。并于洞庭湖、招募水摸二三百名。豫备柴草硝磺等物。同卢应翔船只、迅速驶往。以期合力进攻。焚断浮桥。剿办可以得手。断不可稍有迁延。致误事机。向荣既命为钦差大臣。一切调度。事有专责。兵机贵速。尤忌牵掣。张亮基平素办事。尚不迂缓。今与向荣共事一方。必须和衷共济。谅不以前在云南。曾有会同参劾向荣之奏。稍存意见也。黄州府、武昌县、文武下落。著迅速查明具奏。将此由六百里加紧谕令知之。　　

○户部遵议变通旗民交产章程。一、查出私买旗地。免追花利。一、清查各项旗地。划除民地。一、民人呈报升科。宽予期限。一、带地投充等弊。严行杜绝。一、应报升科地亩。不准徇隐。一、从前典当旗地。改立卖契。一、借名私买旗地。改归买主。一、屯居各项旗人。分别办理。一、补纳税课银两。先行解部。一、新升旗产科则。酌中定额。一、新卖旗地。设法稽查。一、奏销考成。从严核定。一、每岁钱粮。定期解部。一、随地庄园。准其并售。一、旗产归旗。照旧纳粮。一、责成州县办理。分别劝惩。从之。　　

○以浙江杭嘉湖等府田禾缺雨。米色不绝。准红白籼粳各色兼收。　　

○甲辰。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。慕陵。　　

○遣官祭孝和睿皇后暂安寝殿。　　

○遣官祭孝德皇后殡宫。　　

○遣官祭端慧皇太子园寝。　　

○诣寿康宫、问皇贵太妃安。　　

○遣官祭太岁之神。　　

○谕内阁、兵部奏、吉林头起官兵到京一摺。此次调派吉林兵。分作八起。黑龙江兵。分作十起。均闲二日启程。所有各起官兵。到京后、仍准其闲二日行走。以示体恤。惟兵行首重纪律。必须坚明约束。俾沿途安静行走。昨已特降谕旨。该官兵傥有需索扰害者。犯法之人、按军法从事。如带兵大员。瞻徇情面。一并严加惩处。本日据奕兴等奏、吉林官兵、行过奉天地方。即有多索车辆。逐站喧扰之事。可见带兵官并不严明约束。已降旨、将该营总富升、革职示惩。此后吉林、黑龙江、官兵、陆续前来。著带兵大员、严加约束。毋许沿途需索。并著派出监放赏件之王大臣、将朕节次谕旨。向带兵各员、及兵丁等、明白宣示。俾各恪遵军令。毋致稽延。兵部及沿途督抚、一体妥为弹压。至所过地方。州县应付车马食物。按照定例。妥速豫备。如有任听办差人等、克扣侵渔。以致兵丁藉口者。该督抚即指名参奏。以期毋误军行。将此通谕知之。　　

○谕军机大臣等、但明伦奏、条陈军务一摺。并片奏、逆匪煽惑等语。其所陈大兵进剿情形。及江南防范事宜。均不为无见。陆建瀛、计已赶至九江。其江甯、扬州、一带。现在如何布置。杨文定、已赴江甯驻劄。会同该将军等、筹办防堵事宜。该运司奏、宜于江甯、扬州、一带。酌调崇明、福山、狼山、三处之兵。为大兵应援。著陆建瀛、杨文定、酌量情形。一面奏闻。一面调拨。毋误事机。其河工灾民、粮船水手、及盐场游民。必当设法弹压。毋令别滋事端。至团练保甲之法。原以卫民而察奸。惟须谕令各地方官、及公正绅耆、因地制宜。实力举行。方足以收实效。切毋虚应故事。原摺片均著钞给阅看。将此由六百里各谕令知之。　　

○盛京将军奕兴等、奏参吉林带兵营员、沿途多索车辆。请交部议处。得旨。奕兴等据实参奏。不避嫌怨。可嘉之至。　　

○土司宣慰司坚参生郎多吉等三人。及朝鲜国使臣徐有薰等三人。于午门外瞻觐。　　

○乙巳。上御保和殿。筵宴朝正外藩科尔沁、喀尔喀、乌珠穆沁、阿拉善、巴林、喀喇沁、柰曼、阿巴噶、敖汉、浩齐特、哈密、吐噜番、扎赉特、土默特、扎噜特、青海、阿巴哈纳尔、鄂尔多斯、郭尔罗斯、翁牛特、扎哈沁、克什克腾、苏尼特、杜尔伯特、霍硕特、察哈尔、王、贝勒、贝子、公、额驸、台吉、塔布囊等、及朝鲜正副使臣土司等。随文武大臣依次就坐。诸乐并作。上进酒。召左翼科尔沁扎萨克图谢图汗亲王色登端噜布、科尔沁卓哩克图亲王巴图、科尔沁扎萨克达尔汗亲王索特纳木彭苏克、乌珠穆沁扎萨克车臣亲王彭苏克纳木济勒、科尔沁扎萨克图郡王索特纳木伦布木、科尔沁扎萨克冰图郡王林沁扎勒赞、科尔沁郡王济克默特朗布、巴林扎萨克郡王那木济勒旺楚克、喀喇沁扎萨克都楞郡王色伯克多尔济、阿巴噶扎萨克郡王阿尔塔什第、敖汉郡王布彦德勒格哷固鲁克齐、浩齐特扎萨克郡王吹精扎布、科尔沁贝勒贡葛喇布坦、扎赉特扎萨克贝勒额外侍郎喇木棍布扎布、土默特扎萨克贝勒那逊鄂勒哲依、扎噜特扎萨克贝勒赛音济尔噶勒、喀尔喀贝勒布彦巴达尔呼、科尔沁贝子阿米果尔图、敖汉贝子达克沁、阿巴哈那尔扎萨克贝子桑斋萨喇特多布、鄂尔多斯扎萨克贝子达锡多尔济、科尔沁扎萨克郡王僧格林沁、柰曼扎萨克郡王固伦额驸德木楚克扎布、喀喇沁贝勒德木齐扎布、土默特扎萨克贝子德勒克色楞、右翼喀尔喀图谢图汗车林多尔济、喀尔喀扎萨克亲王车林多尔济、阿拉善扎萨克亲王贡桑株尔默特、喀尔喀扎萨克郡王托克托瑚图噜、青海扎萨克贝勒罗布桑济木巴、喀尔喀扎萨克镇国公巴勒达尔多尔济、喀尔喀扎萨克辅国公济克济特多尔济、喀尔喀辅国公章达密济特、扎哈沁公敏珠尔多尔济等、至御座前。赐酒。成礼。　　

○谕内阁、张亮基奏、查明湖南岳州府文武弁兵下落一摺。据称岳州府知府廉昌、巴陵县知县胡方谷、出城避贼。先后因病身故等情。该府县等、有守土之责。自应竭力固守。效死勿去。乃竟先期弃城逃避。前经照准部议。分别定罪。若该员等、尚在。必当明正典刑。以昭炯戒。现在均已病故。著毋庸议。已革参将阿克东阿、已革提督博勒恭武、及武昌汉阳各文武下落。并殉难家属。著该署督查明迅速具奏。　　

○又谕、青麟、杨以增奏、黄河雪后复冻、请俟天融冰泮、加紧进占一摺。前据该河督奏称、十二月十四日卯刻。南河工次。骤转东风。冰凌解泮。两坝各进一两占。即可相机放河。朕心稍慰。兹据奏称、十六日夜闲。大雪连宵。黄河复又冻阻。旋凿旋合。人力难施。拟俟河冰融泮。加紧赶办等语。金门现存二十余丈。进占挂缆。最关紧要。即谓大河偶冻。亦应设法办理。断无工届垂成、忽然停待之理。刻下节逾立春。转瞬桃汛将至。若不加紧筹办。万一再有疏失。自问当得何罪。青麟、本无办工之责。著即由驿回京。丰工一切事宜。系杨以增、查文经、专责。著即迅速妥筹。相机克期进占。毋得藉口人力难施。稍有延误。并著将此旨、传谕在工人员等、赶紧遵办。傥再有贻误。朕惟有将杨以增、查文经、及办工各员、从重治罪。决不宽贷。懔之。慎之。　　

○谕军机大臣等、据李僡奏称、东省官兵、未便续调。自系实在情形。惟现在贼势狓猖。若由水路东窜。窥伺两江。该省水师兵力单弱。虽据向荣、已咨调广东战船、豫备会剿。但恐缓不济急。因思登州水师战船。距江苏较近。该守备黄富兴、熟悉水面情形。堪资得力。著李僡、即派该守备、并添派员弁。饬令统带水师、乘驾新造师船。迅由海道驶往江甯听候该将军祥厚、巡抚杨文定、调遣。毋稍迟误。将此由五百里谕令知之。　　

○又谕、昨据向荣奏、筹剿情形。已有旨、命张亮基、潘铎、饬令音德布、韩世禧、于常德、长沙、多雇船只。再挑防城楚兵数百。凑足千名。并令邓绍良、招募水摸二三百名。同卢应翔船只。迅速驶往。以为合力进剿、兼用火攻之计。本日据张亮基奏、筹办湖南堵剿事宜。仍以防贼回窜为词。意在只顾湖财一省藩篱。而置湖北于不问。殊属不知缓急。桂林围解。邹鸣鹤即以防贼回窜为词。长沙围解。徐广缙又以此藉口。试思贼陷岳州。弃而不守。合股下窜。现在占踞汉阳、武昌。搭造浮桥。并掳船数百只。其势将顺流东窜。已属无疑。我兵现患无船。必须于上游多觅船只。豫备火具。乘流驶下。剿办方可得手。岂可再将有用之兵。置之空闲之地。虽湖南各处土匪。亦应剿办。只须本省防兵、酌量派拨。并与绅士设团保卫。自可渐就清理。徐广缙但知自卫。全不以下游地方为意。朕是以将其拏问治罪。专责向荣以剿贼。并派镇将、带兵应援九江等处。张亮基已署理湖广总督。统辖两省。岂可再蹈徐广缙覆辙。著仍遵前旨、饬令音德布、韩世禧、邓绍良、卢应翔等、统带兵勇船只。迅速前往湖北。听候向荣调度。设有贻误。朕惟该署督是问。至湖南筹办拨兵募勇各事宜。即责成张亮基、潘铎、会同在籍侍郎曾国藩、妥为办理。徐广缙、业经革职拏问、该署督派员解京时。即将朕前赐钦差大臣遏必隆刀。一并缴回。至程矞采现准回籍。军营粮台。著该署督即饬司道大员、认真核办。毋稍贻误。将此由六百里谕令知之。　　

○署河南巡抚陆应谷奏、密陈河南文武各官考语。得旨。考语单系汝手书。甚是。密奏事件。虽行书亦无不可。又奏、学政张之万、尚未出棚考试。俟下届再行照办。批。留心访察。随时奏闻。　　

○钦差大臣琦善等奏、驰抵信阳、迅筹会剿。得旨。屡次廷寄。想已接奉遵行。第楚省剿办情形。不可暂缓。琦善系朕特简。应如何激发天良。以副委任。汝之才能。远过徐广缙、此事若不能办竣。何以对天下人。若果能成此伟绩。爵赏可致也。　　

○以广西桂平梧郁道许祥光、为按察使。　　

○蠲缓湖南道、嘉禾、郴、江华、桂阳、永明、永兴、安仁、茶陵、攸、醴陵、长沙、善化、湘阴、甯乡、益阳、巴陵、十七州县、暨岳州卫被扰地方。新旧额赋有差。　　

○是岁。旌表孝子、直隶等省赵士彦等三十五名。孝友、福建吴祥瑞一名。孝义、江西等省胡继盛等四名。孝妇、江苏等省王张氏等三十九口。孝女、江苏等省谈氏等六十一口。顺孙、浙江李林蔚等二名。义夫、浙江等省包析初等十名。守节合例、宗室载秀妻博尔济吉特氏等十四口。满洲双喜妻达佳氏等一百十三口。蒙古穆腾额妻李氏等五十六口。汉军德楞额妻王氏等四十六口。各省驻防李成荣妻朱氏等二百八十五口。奉天等省李成蹊妻张氏等一万四千二百六口。夫亡殉节、江苏等省彭蕴荣妻陈氏等四十二口。未婚守志、蒙古塔塔尔氏一口。奉天等省孙保元聘妻白氏等二百五十二口。采访贞节妇女。直隶等省武建堂妻许氏等九千八百九十六口。百岁寿民妇、湖北等省乐大观等五十七名口。五世同堂、浙江等省陈世龙等七十五家。均给银建坊如例。　　

○一产三男、山东等省梁珩等二家。　　

○会计天下民数、谷数。除江苏、湖北、湖南、未经册报外。直隶等省、通共大小男妇、三万三千四百四十万三千三十五名口。存仓米谷、二千四百二十二万二千五百三十七石二升九合九勺。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之八十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。春正月。丙午朔。上诣奉先殿、行礼。　　

○诣堂子、行礼。　　

○遣官祭太庙后殿。
  </div>
  <div class="pagination">
   <a href="清实录咸丰朝实录_page109.html">
    上一页
   </a>
   <span>
    ...
   </span>
   <a href="清实录咸丰朝实录_page105.html">
    105
   </a>
   <a href="清实录咸丰朝实录_page106.html">
    106
   </a>
   <a href="清实录咸丰朝实录_page107.html">
    107
   </a>
   <a href="清实录咸丰朝实录_page108.html">
    108
   </a>
   <a href="清实录咸丰朝实录_page109.html">
    109
   </a>
   <span class="current-page">
    110
   </span>
   <a href="清实录咸丰朝实录_page111.html">
    111
   </a>
   <a href="清实录咸丰朝实录_page112.html">
    112
   </a>
   <a href="清实录咸丰朝实录_page113.html">
    113
   </a>
   <a href="清实录咸丰朝实录_page114.html">
    114
   </a>
   <a href="清实录咸丰朝实录_page115.html">
    115
   </a>
   <span>
    ...
   </span>
   <a href="清实录咸丰朝实录_page111.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
