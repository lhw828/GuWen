<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 432 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 432 页/共 518 页</h1>
    <div class="content">　　○起服阕南京鸿胪寺卿欧阳德复原职
　　○巡按应天都御史欧阳必进等言修浚松苏水利乞议处财用留正官添设管工郎中  上从部议以东南连年灾伤修治事宜惟令彼处抚按官严督所司相宜举行水利郎中不必增设
　　○给德清大长公主房价银二千两从其请也
　　○乙巳  上谕大学士严嵩再示朝鲜使免席张二次以楮代生可欤嵩言臣捧读仰见  皇上免席重楮欲以供文劄之用而不欲重费远夷之意但所取一二次不多彼国素知礼仪以获效顺为荣下谕礼部仍令再以楮张来进至日量赐答报可
　　○发太仓银九万三千两于宣府以备折放官军俸粮布花支用
　　○丙午
　　○升赏广东封川县下降等巢获功阵亡汉上官军羽鸾等三千六百九十九人
　　○巡按陕西御史张坪以阶文等处屡为番寇焚劫劾奏立功守备李臣阶州守御千户樊世宝等失事宜治诏革李臣任世宝等下御史逮问
　　○辛亥
　　○发太仆寺马价银一万二千两给山西宁武偏代奇岚等六营
　　○壬子
　　○韩王融燧请自修先祖韩恭王坆茔亲诣祭祀一次以展孝思许之
　　大明世宗肃皇帝实录卷三百十六


大明世宗肃皇帝实录卷三百十七
　　嘉靖二十五年十一月甲寅朔
　　○乙卯
　　○泰安王厚燌薨赐祭葬如例
　　○戊午  恭让章皇后忌辰遣中官祭  陵寝
　　○己未
　　○升巡抚河南都察院右副都御史范鏓为兵部右侍郎
　　○总督宣大侍郎翁万达请自今各边妄杀归降人冒功者按实后不必角□羊京许巡按御史得于秋后斩首示众以杜奸人玩法之心刑部覆上报可
　　○治辽东长安堡失事罪夺分守辽阳副总兵种继俸三月东宁卫千户上辅戍边余罪有差
　　○庚申
　　○增置湖广衡山县草市临湘县上门二巡检司
　　○甲子
　　○朝鲜国王李峘差陪臣工曹参判李光轼等进方物马匹贺冬至节宴赉如例
　　○改南京国子监司业吕怀为右春坊右中允掌南京翰林院事
　　○乙丑
　　○改南京户部右侍郎王道为礼部右侍郎掌国子监事
　　○谋反宗室充灼等既伏诛兵部请录叙诸边臣功言大同总兵周尚文应猝有机首翦祸本宣宣大总督翁万达大同巡抚詹荣密上变事追捕无遗功当优论宣大巡按谷峤给事中李文进御史赵炳然皆有鞫讯登摘之劳而山西巡抚曾铣巡按陈豪得邻封渠恶于其中界功皆次之参议李磐苏志皋佥事江南蒲泽大同知府陈燿通判于慧等皆佐谋宣力又其次也出边剌候先擒逆党则周现赵小挨高茂李景四人功为最谢帖儿等四人次之代王专镇封内虽不能预察奸萌而事发之后景骇向震戢宁宗党不致他虞亦宜降玺书优奖  上曰宗室国家藩屏充灼等敢叛本内戕以胎朕忧法不敢赦已伏其辜守臣翦除祸萌维系逆党消弭隐伏功亦非常代王闻边臣密启即拘制群凶率先驰奏忠义可嘉此虽人力实  天地  庙社成灵所佑赫赫垂鉴朕感荷久矣今用廷臣议代王遣使赍敕奖励并宣谕阖府知府尚文加太保荫一子锦衣卫正千户世袭万达升左都御史荫一子国子生荣兵部右侍郎俱供职如故仍各赏银五十两彩段四表里铣峤文进炳然豪各升俸一级银三十两彩段二表里磐志皋南泽燿慧等俱赏银币有差周现赵小挨授正千户赏银一百两高茂李景升四级赏银五十两谢帖儿等四人三级赏银三十两
　　○丙寅
　　○以雹灾免宣府前等卫所并顺圣川东等城堡屯粮
　　○丁卯
　　○巡按陕西御史胡彦奏洮河西宁三茶马司堆积年久不堪易马茶斤作速估议减价三分之二如遇各军支放折色月分量给前茶即于本军应支银内扣除在官愿领官厅其浥烂不堪给军者将三卫寄养茶马人户量加分赏以资困穷得旨茶马系西鄙重事  先朝榜禁甚严何莭年浥烂至十数万计经该官员俱当追究但年远人众姑从宽宥减价易银并分赏俱允行不为例仍令胡彦等悉心厘正宿毙条画良规以闻
　　○戊辰
　　○四川永宁宣抚司女土官奢禄进献大木乞照例请给诰命许之
　　○庚午
　　○以  圜丘大祀当传制誓戒百官  上手诏谕礼部大报至重典礼朕连岁祗仰恩眷虽未躬事命代摄即同朕诣百执事官其各祇肃供事勿怠特命文武大臣费采陆炳督查违者指名奏治
　　○辛未  孝惠皇后忌辰遣驸马谢诏祭  茂陵
　　○河南延津县人李应时奏献其妹初应时父拱辰进献长女封敬嫔获升锦衣卫正千户二十四年九月应时又以父次女献诏如前例进入礼部为请日＜锍-釒＞留中不报是岁应时凡五上＜锍-釒＞请择日进献至是始得旨以冬至庆宴日自东华门入供馔赏赐如前例
　　○壬申
　　○以冬至莭遣长宁伯周大经玉田伯蒋荣惠安伯张镧分祭  七陵定国公徐延德祭  恭仁康定景皇帝  哀冲太子中官祭  恭让章皇后都督佥事沉至祭  孝洁皇后各陵坟
　　○礼部尚书费采上＜锍-釒＞谓积雪初霁天气凝寒冬至期贺恐有烦  圣躬请如昨岁例臣等各具朝服于奉天门外五拜三叩头礼少伸臣子拜祝之忱上以其言为忠敬报可
　　○癸酉
　　○冬至大祀  天于  圜丘先期视牲并请  皇祖配神及是日行礼俱命成国公朱希忠代英国公张溶驸马崔元大学士夏言严嵩分献
　　○甲戌
　　○百官朝服诣奉天门行五拜三叩头礼仍上表称贺
　　○罢庆成宴赐莭钱钞
　　○庚辰
　　○吏部覆御史陈价条奏朝觐考察八事一重激劝言赏罚黜陟务秉至公其贪暴吏最为害民不得独详卑职略于方面使吞舟漏网其治行卓异者查照先年事例赐宴给赏一慎改调言不及官员调补宜速不可过时迁转宜缓不可失序至于才足有为之人既有恶状自当黜革果无实迹自当存留亦不必置诸不及之列以紊名实一杜私交言当禁止馈送一究规避言考察及期而以他故求去者勿听一严查核言考察罢黜者令即离任勿遗地方之扰一禁科歛言入觐官员勿得索取常例违者从重问拟一遵典礼言既附名于册而偶值升迁者仍以原官入觐不得转委吏胥一省繁文言湏知文冏不得拘泥格式勒令改造得旨允行
　　○户部议发年例银六十万两宣大山西三镇召买粮料草束专备下年防秋之用  上曰屡年边臣奏讨言者建议皆欲大破常格发银该部遇讨即发倍出不赀中间岂无耗蠹近有旨行查如何迁延不报银两且不许发即遵前旨催查来奏已户部题宣大山西三镇明年方秋合军饷既经各该巡抚都御史通将今年支剩见在并腹里多积粮草扣数抵补及将应该添发银两奏报前来通共用银八十三万八千余两比之前年去年已省三十余万之数相应给发  上以题覆欠明命据各边查到数目具奏户部仍开的数奏请  上曰三镇钱粮既查报明白准今议五十二万两有零照数给发
　　○辛巳
　　○户部议覆巡抚甘都御史杨博所奏屯田事宜言经略河西莫先于兴复屯田而屯政所以不举者催徵扰之也种未入土名已在册人已在逃矣请令诸边臣召民垦辟永不徵赋其故尝徵赋而复荒芜者并许佃种一体蠲免抛荒地土任民开垦永不起科原系起科今复荒芜者蠲赋十年边臣敢有变乱屯法者巡按御史参奏处治
　　○致仕兵部左侍郎陶谐卒赐祭葬如例赠兵部尚书谥庄敏谐浙江会稽人弘治丙辰进士改翰林院庶吉士授给事中正德间抗＜锍-釒＞劾奏刘瑾丘聚等擅权乱政群小嫉之以他事矫诏廷杖褫职复构以与大臣植党及巡视十库不预奏缺乏械系诏狱复廷杖谪戍肃州瑾诛得释还家嘉靖初召用累升都察院右副都御史巡抚南赣迁兵部右侍郎总督两广剿平峒贼前后斩俘以数万计招降亦数十万丁母忧服阕起赞本兵会  三朝刚介不挠当官奉公守正终始一致称完莭云
　　○癸未
　　○沈王＜彳胤-丿＞奏迁  社稷于城内不许
　　○宁夏卫地震有声
　　大明世宗肃皇帝实录卷三百十七
大明世宗肃皇帝实录卷三百十八
　　嘉靖二十五年十二月甲申朔
　　○丁亥  慈孝献皇后忌辰奉先殿行祭礼
　　○戊子
　　○吏科都给事中郑大同等条奏考察事宜四事内一款指陈士习蹂竞之弊甚具  上是其言下吏部参看且谕大同等曰夤缘蹂进者该部匿不以闻汝等系朝廷耳目职专论劾若所用不公即以名闻于是部覆大同等所言四事一据见任凡司府州县正官备查考语兼采舆论其不才者奏请罢黜不得以前任之善故旧之情曲为庇护一详卑职仓巡局库等官职微员众询访难遍不得不据考语而尤宜先视原出考语之人以为从违斟酌去留务合公论一黜躁进士重名莭如果奔竞有迹清议不容者自难议留一平改调近奉钦依嘉靖二十一年以前考察不及官员回籍听调以后者赴部候补今宜一体赴部录用其易任之后悔悟已深当与贤者一例叙迁得旨回籍官员听调年久仍照原旨免其赴部俟考察后挨次除补余如拟已大同等劾奏巡抚傅凤翱于敖叶照布政李清参政程资王嘉宾副使公跻奎王柄诸奔竞骤迁状诏吏部都察院一并从公考察
　　○庚寅
　　○发年例银于各镇辽东十六万七千余两大同二十万七千余两山西十七万两陕西固原五万八千两宁夏八万两甘肃十六万两蓟州三万两
　　○宣府粮储郎中丘玳奏原任参议刘珂郎中刘栋出纳不明请下巡按御史验问章下户部查奏户部尚书王杲奏珂尝因盐商上纳违限告改易银共增给银四千三百余两栋支放欠谨而无印领状捏改告词尽皆给发将主兵钱粮补偿旧欠商价虚出银逾七万俱乱  祖宗飞挽之法中奸商罔利之计时巡按御史黄如桂亦追论栋等罪状因劾接管郎中褚宝参议苏志皋不能改正宿弊皆当究治诏下巡按御史逮问既而如桂勘报刘栋所杞系那移出纳珂填盐改银由巡抚官批允俱无侵欺受贿状各纳赎还职宝志皋不能防奸厘弊亦宜量罚  上曰边储积弊皆管粮官冒破侵渔恬不畏法丘玳参呈如桂论列甚悉今勘报却不据法部议愈加宽纵明是狥情回护栋珂宝志皋姑降三级调边月用
　　○辛卯  旌表河南孝子任镗等二人节妇周氏等四人烈妇淡氏等二人烈女一人刘神秀
　　○壬辰
　　○升赏陕西怀远等堡滥＜氵厄＞河等墩获功官军王佐等七十一人响水堡土门川获功军王廷政等九人
　　○癸巳
　　○初两广总督张岳已升刑部右侍郎以河南巡抚柯相代往巡按广西御史徐南金奏岳在两广御众有恩将士乐为之用近奉命久任剿里隆下九寨经略机宜方有次苐一旦迂去恐弃垂成之功矧古田阳朔剧寇方张宜乘胜设奇亟图扑灭俟粤西大定夷党悉平积功累劳不次超擢未晚也  上是其言命张岳柯相各供职如旧
　　○汝阳王府陆庶人以杀兄赐死
　　○甲午  上谕礼部冬至虽雪杂以霜雾物厉人灾仍求正瑞朕自十一日至二十日为民祈福于洪应殿诸司停刑禁屠如例毋得怠视
　　○戊戌  贞惠安和景皇后忌辰遣英国公张溶诣  陵行礼
　　○己亥
　　○雪廷臣以瑞雪应祈各上表贺  上曰朕为民祈豊仰荷  上天垂眷瑞雪即降朕心感悦礼部尚书费采献瑞雪颂诏留览
　　○庚子
　　○总督陕西三边曾铣巡抚谢兰张问行等奏延绥密与套虏为邻自成化间都御史余子俊脩筑边墙东自黄甫川起西至定边营止延衺一千五百余里岁久倾颓余址间存不异平地嘉靖九年总督尚书王琼修花马池边墙一道自宁夏横城接筑至定边营约三百余里而自定边营至黄甫川一带依旧无墙连年虏入率由是道所当亟为修缮苐地里广远工程浩大势难责放期月宜分地定工次苐脩举西起自定边营而东至龙州堡计长四百四十余里为西段乃环庆堡安要塞所当先筑自龙州堡而东至双山堡计长四百九十余里为中段自双山堡而东至黄甫川计长五百九十余里为东段岁修一段期以三年竣事庶几保障功完全陕攸赖乞破常格发币银如宣大山西故事＜锍-釒＞下部议间铣复上言河套古朔方地自汉武遣魏青逐虏筑城缮塞因河为固唐张仁愿复于河北筑三受降城即国初东胜卫及东西受降城所守地也后三城内徙虏遂据套为穴深山大川势顾在彼而宁夏外险及南备河虏得出没自由东西侵掠守御烦劳三秦坐困故套虏不除中国之祸未可量也臣尝审度机宜较量彼我盖当秋高马肥弓矢劲利纠合丑类长驱深入彼聚而攻我分而守此虏利而中国诎之时也及其冬深水枯分帐散牧马无宿藁日渐羸瘠比及春深贼势益弱我则淬励戈矛备其火器练兵秣马乘便而出此中国利而虏诎之时也今之御边者不务乘虏之诎而用吾之利常使虏得因其利而制吾之所诎是以有败而无胜为今之计宜用练卒六万人益以山东枪手二千多备大石每常春夏之六携五十日之饷水陆并进乘其无备直捣巢穴材官驺发礟火雷激则虏不能支矣岁岁为之每出益利虏势必折将遁而出套之恐后矣俟其虏之远去然后因  祖宗之故疆并河为塞修筑墩隍建置卫所处分戍卒讲求屯政以省全陕之转输壮中国之形势此中兴之大烈也臣愿  陛下断自圣心亟定大计敕下所司预理财用治军实比及三年许臣如前议举事先于来岁三四月间阴选武锐掩击邻近零虏以我军之技而倡勇敢所谓兵戢而时动动则威矣夫臣方议筑边不过数十年计耳复套则驱斥凶残临河阵作乃国家万年久远之计唯  陛下裁之＜锍-釒＞下兵部并议谓筑边复套两俱不易二者相较复套尤难夫欲率数万之众赍五十日之粮深入险远必争之穴以驱数十年盘据之虏谈何可易故不若修墙浚堑为计完而成功可期也苐延绥一带地势延漫土杂沙鹻民居隔远最为荒凉若欲以千五百余里之地而责成于三年之工恐未易筑纵使能成亦难为守宜仍行铣等从长会计  上曰虏据河套为中国患久矣连岁关陕横被荼毒朕宵旰念之而边臣无分主忧者今铣能倡逐虏复套之谋厥猷甚壮本兵乃久之始覆迄无定见何也其令铣更与诸边臣悉心图议务求长筭嗣上方略苐此边境千里沙漠与宣大地异祗可就要害修筑兵部其发银二十万两予铣听其修边饷兵造器便宜调度支用备明年防御计
　　○乙巳
　　○巡抚延绥右副都御史张问行引疾乞休  上以延绥地方正有事防御问行輙以疾求退深负委托罢为民调山西巡抚杨守谦代之
　　○湖广守备太监廖斌遣长随夏忠进皇庄子粒银至河南新乡为盗所劫忠以闻  上怒令河南巡抚柯相戴罪捕贼巡按御史侯度分巡佥事刘佐分守参政常时平卫辉府知府李用和新乡县知县侯东及卫辉怀庆卫所官徐国桢等俱令锦衣卫逮至京送镇抚司拷问侯竟毙杖下云
　　○丙午
　　○江西省祭官缪建贤奏言  睿宗献皇帝就封之日泊舟小孤山制诗纪胜书于神祠臣顷通经其地恭录以献  上曰  皇考圣制工部其制碑书勒完日遣官护送仍敕抚按官建盖碑亭贮奉庙宇从宜修葺建贤赏纻丝一袭
　　○丁未
　　○升南京鸿胪寺卿欧阳德为南京太常寺卿
　　○以水灾免河南归德开封等府并属县税粮有差
　　○巡按陕西御史盛唐奏延庆被虏残破军民乏食诏抚按官行所司发贮库银赈恤
　　○己酉  命彰武伯杨儒等为正使刑科右给事中孟廷相等为副使持莭册封代王充燿庶长子廷琦为代世子妃陈氏为代世子妃衡恭王庶苐七子厚福□火为汉阳王衡王厚燆庶苐五子载垿为宁阳王玉田王厚烃嫡苐二子载塘为玉田王鲁府东瓯王当沘长子健犭□秋为东瓯王翼成王当澐长子健檙为翼城王高密王观煐嫡苐一子颐封为高密王徽府庆云王厚灿嫡苐一子载璧为庆云王晋府交城王钟鐻庶长孙表相为交城王沈府宿迁王诠鎀长子勋泽为宿迁王已袭封病故内丘王＜彻-攵乚＞秘夫人贾氏为内丘王妃岷府南渭王彦滨长子誉播为南渭王夫人蔡氏为南渭王妃韩府乐平王徵铔庶一子偕渳为乐平王夫人周氏为乐平王妃周府内卿王安湩长子睦楫为内卿王夫人李氏为内卿王妃五城兵马副指挥范汝廉女范氏为顺庆王妃徐良广女徐氏为保宁王妃李天秩女李氏为彰德王妃李宗仁女李氏为德府高唐王妃
　　○庚戌
　　○礼部以正旦朝贺请得旨如前岁行不必面贺
　　○总督侍郎曾铣奏九月十九日虏七千骑入于梁家墩掠人畜六百余官军夺还三分之二逐出境十月初三日又犯清平堡游击高极追之陷伏中死亡其卒十五人创二十二人虏亦去因言失事诸臣之罪兵部言虏先于八月犯西宁塞复犯双山此把总申大爵之罪已下御史按问今甫三月而东西失事者三虽亡失不多而诸将退怯之罪亦自难逭摠兵王辅宜勘问指挥逾龄百户高大等十一人俱宜治罪报可
　　○辛亥
　　○光泽王宠瀼薨赐祭葬如例
　　○壬子  诏南京国子监太常寺博士等官一体行取选用从祭酒程文德奏也
　　○癸丑
　　○岁暮行大袷礼于  太庙命公朱希忠代
　　○以正旦莭遣驸马都尉谢诏长宁伯周大经玉田伯蒋荣分祭  七陵惠安伯张镧祭  恭仁康定景皇帝  哀冲太子中官祭  恭让章皇后都督佥事沉至祭  孝洁皇后各陵坟
　　大明世宗肃皇帝实录卷三百十八
</div>
    <div class="pagination">
<a href="明实录世宗实录_page431.html">上一页</a><span>...</span><a href="明实录世宗实录_page427.html">427</a><a href="明实录世宗实录_page428.html">428</a><a href="明实录世宗实录_page429.html">429</a><a href="明实录世宗实录_page430.html">430</a><a href="明实录世宗实录_page431.html">431</a><span class="current-page">432</span><a href="明实录世宗实录_page433.html">433</a><a href="明实录世宗实录_page434.html">434</a><a href="明实录世宗实录_page435.html">435</a><a href="明实录世宗实录_page436.html">436</a><a href="明实录世宗实录_page437.html">437</a><span>...</span><a href="明实录世宗实录_page433.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
