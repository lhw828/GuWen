<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 319 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 319 页/共 1316 页</h1>
    <div class="content">○库伦办事大臣桂祥等奏、被灾土谢图汗四旗。请减缓差徭。得旨、即著桂祥等。咨行乌里雅苏台将军。妥筹奏明办理。随手　　

○调云南政使龚易图、为广东布政使。广东布政使刚毅、为云南布政使。摺包　　

○以土谢图汗四旗被灾。予劝捐拯救哲布尊丹巴呼图克图乐善好施扁额。随手　　

○戊辰。上临故寿庄固伦公主第赐奠。内记　　

○己巳。春分。朝日于东郊遣肃亲王隆勤恭代行礼。　　

○闽浙总督何璟等奏、闽省防军。续筹布置情形。并委杨在元署台湾镇总兵。报闻。摺包　　

○旌表节妇湖南湘乡县封职李续琳妻萧氏。摺包　　

○抚恤琉球国遭风难民如例。摺包　　

○庚午。谕内阁。御史丁振铎奏。各部汉缺主事。请饬部照满主事援引之例。题选各半。余缺归题等语。著吏部议奏。现月　　

○谕军机大臣等。御史丁振铎奏。户部筹给京员津贴。请将内阁候补中书。无论满汉。由举贡出身者。一体酌给等语。著户部议奏。现月　　

○又谕、毓橚等奏、请留练军。俾资拱卫一摺。直隶遵化州地方。本有马兰镇标兵弁。驻扎巡防。前因工程紧要。调派通永练军。帮同巡缉。现在该处绅民。闻练军移营之信。禀请毓橚等。奏留巡防。究竟此项练军。能否仍留遵化州地方。著李鸿章酌度情形。奏明办理。将此各谕令知之。现月　　

○成都将军岐元等奏。成都旗学。请添拔贡额二名。下礼部议。随手　　

○云贵总督岑毓英、奏陈行抵兴化家喻关等处。布置防守。并联络粤军。激励刘团。相机办理情形。得旨。前据李鸿章电报北甯失守。当寄谕该督。激励各营。力图进取。并扼守完善之地。著仍遵前旨办理。以副委任。　　

○又奏、遵查吴德溥在黔声名平常。得旨、前将吴德溥事迹宣付史馆立传之处。著即撤销。该衙门知之。　　

○广西巡抚徐延旭奏陈北甯守御。尚可无虞。现饬调派营勇。西联滇军。东防江口各情形。得旨、前据李鸿章电报。北甯业已失守。该抚所奏守御可以无虞等词。毫无实际。其平日办事粉饰。已可概见。现在局势迥异。著会商岑毓英。妥筹扼守。若再有疏虞。定行从重惩办。摺包　　

○浙江巡抚刘秉璋奏杜绝州县隐匿钱粮。明定章程。通饬遵办。请旨饬部核明立案。以垂久远。下部知之。　　

○旌表烈妇贵州候补府经历邓日昕妻萧氏。节妇候选从九品王廷杰妻骆氏暨徐黄氏罗陈氏。　　

○辛未。以神灵显应。颁江西贵溪县圣井潭。龙神扁额曰、泽从云游、并加封号曰孚应　　

○河东河道总督成孚奏、山东黄河工程。距豫较远。河督未能统治情形。下部知之。摺包　　

○漕运总督杨昌浚奏。教匪王际泰等。讯明正法。得旨、著将已获匪犯钱振元。讯取确供。严行惩办。仍饬属严缉首要各犯。毋任漏网。　　

○旌表节妇山西兴县康余氏　　

○壬申。孝昭仁皇后忌辰。遣官祭景陵。早事　　

○癸酉。谕军机大臣等、江安粮道张富年。浙江甯绍台道薛福成。安徽徽甯池太广道张荫桓。著左宗棠、曾国荃、卫荣光、刘秉璋、裕禄、将各该员送部引见。并饬该员等迅速由轮船赴京。将此各谕令知之。现月　　

○又谕、林肇元奏、逆匪倡乱。擒获首要各犯正法一摺。贵州遵义县属。金盆栏地方。有川匪朱葓竹、即李麻二。纠集匪党。谋为不轨。经练军团众。驰往剿捕。该逆由遵义瓮安。窜入开州。我军追至官庄。将朱葓竹擒获。并拏首要各犯。讯明正法。阵斩悍贼多名。地方现已安靖。即著张凯嵩、林肇元、饬令遵义等属。出示晓谕。解散胁从。毋任余党句结。再滋事端。在事出力文武员弁绅团。著准其择尤酌保。毋许冒滥。将此由四百里各谕令知之。现月　　

○又谕林肇元奏、奉文采办黑铅四十万斤经部指拨湖南铅本银一万五千两。江西铅本银二万两。浙江铅本银五千两。业已筹垫工本。委员赴滇采买。先办黑铅二十万斤现在厂价。与部定价值。大相悬殊。请饬部议。并催解拨款等语。该省办运黑铅。采买价值。应否准照时价开支。著户部核议具奏。并著潘霨、刘秉璋、潘鼎新、庞际云、将前拨铅本银两。赶紧如数解黔。以资采运。将此谕知户部。并谕知潘霨、刘秉璋、潘鼎新、传谕庞际云知之。现月　　

○又谕、彭玉麟等奏、遵旨派将添营。迅赴前敌。暨筹防琼廉各摺片。北甯失守。粤西防营退扎。正须收集整顿。方长华一军。现已募齐。著彭玉麟等。饷令赶紧部署。克日拔队出关。驰赴前敌。以厚兵力。琼州防务愈形紧急。著彭玉麟、张树声、倪文蔚、懔遵前旨。督饬吴全美、王之春、严密布置。不得稍涉疏虞。西路团练。并令冯子材等、实力办理。俾壮声援。惠州会匪。已否扑灭。务当迅速歼除。以清内患。免致牵掣防军。是为至要。将此由五百里各密谕知之。洋务　　

○命工部左侍郎孙毓汶、内阁学士乌拉布驰驿前往湖北查办事件。　　

○以调防积劳病故。予武毅右军正营后哨哨官尽先都司王泽周等优恤。摺包　　

○乙亥。谕军机大臣等、昨据李鸿章电报。法兵已攻取太原。华兵死伤甚众。又有拟索兵费之说。法人猖獗至此。殊堪发指。粤西防军。布置经年。乃一经遇敌。不能固守。以致北甯太原。相继被陷。徐延旭屡次奏报。一味粉饰。近接其二月初一日摺奏。尚称北甯可以无虞。实属昏愦已极。本日已谕令潘鼎新速赴广西。筹办一切。刻下黄桂兰赵沃等军。退扎何处。著张树声查明具奏。冯子材于广西边外情形较熟。著张树声传知该提督。速即驰赴镇南关外。接统黄桂兰所部各营。认真整顿。力筹战守。毋稍迟延。法人逞兵未已。且有索费之说。琼州防务。愈形吃重。著彭玉麟、张树声、倪文蔚、速筹备御。如兵力不敷。即行添调前往。以资厚集。并将各路团防。加意联络。藉壮声威。以佐兵力所不及。将此由六百里各密谕知之。洋务　　

○又谕、前有旨、令潘鼎新驰赴广西。俟到该省后。由张树声电报奏闻。听候谕旨。现在法人鸱张日甚。自攻占北甯后。昨据李鸿章电报。越之太原。又为法人攻取。徐延旭株守谅山。毫无备御。关外军情万紧潘鼎新奉到此旨。即日驰赴广西镇南关外。传旨将徐延旭革职拏问。派员解交刑部治罪。广西巡抚。著潘鼎新署理。徐延旭所带各营。即著该署抚接统。认真整顿。黄桂兰赵沃等军。退扎何处。并著查明据实严□□□尔□。所有滇粤各军。前已谕令岑毓英节制调遣。该署抚驰抵防所后。务与岑毓英和衷商榷。速筹战守之策。以固边陲而维大局。将此由六百里密谕知之。洋务　　

○又谕、前派唐炯督带滇军。防守越南山西等处。乃该抚并未奉有谕旨。率行回省。以致边防松懈。当经摘去顶戴。革职留任。以示薄惩。近日山西北甯太原。相继被陷。皆由唐炯退缩于前。以致军心怠玩。相率效尤。殊堪痛恨。著张凯嵩驰赴云南。传旨将唐炯革职拏问。派员解交刑部治罪。云南巡抚。著张凯嵩署理。贵州巡抚。著李用清暂行护理。将此由六百里密谕知之。洋务

　　

○以县民抗阻堤工。不能弹压。革山东蒲台县知县龚葆琛职。随手纂修官王会厘恭纂　　

帮总纂官王荣商恭辑监修总裁世恭阅一签四月十七日正总裁那恭阅八月二十日专司藳本陆恭覆阅癸丑二月初八日　　

徐恭阅十一月二十三日　　

荣月日副总裁唐月日　　

宗室宝恭阅一签七月初六日　　

陈恭阅十一月十二日　　

熙月日　　

郭恭阅九月初十日　　

宗室麒月日蒙古总裁恩月日

大清德宗同天崇运大中至正经文纬武仁孝睿智端俭宽勤景皇帝实录卷之一百七十九　　

光绪十年。甲申。三月丙子朔上诣长春宫问慈禧端佑康颐昭豫庄诚皇太后安。至甲辰皆如之内记注　　

○云贵总督岑毓英奏、据报法兵大股往攻北甯。现饬刘团驰往接应。得旨、叠据李鸿章电报。北甯太原相继失陷殊堪发指。粤军退扎何处。著岑毓英查明详细情形具奏。一面督饬该统将等收集整顿。择要扼扎王德榜、方长华、两军。计可到防。著饬令妥筹备御。毋稍疏虞现在边事万分棘手。该督当竭力筹画维持大局以纾朝廷南顾之忧。　　

○丁丑。遣官祭历代帝王庙。　　

○谕军机大臣等、内阁学士周德润奏、防务不可以□山戊不□月计请亟筹强边积谷之方一摺。滇粤边务吃紧军行粮随关系綦要。必须源源运解。方足以供军食。该学士所陈各节。是否可行。即著户部妥议具奏。原摺著钞给阅看。将此谕令知之洋务　　

○又谕、有人奏、□□□尔□福建台湾道刘璈肆意贪横。办防松懈。与总兵吴光亮意见不合。设遇有警。恐致偾事。请旨饬查等语。前据何璟等奏、刘璈、吴光亮意见不合已将吴光亮调省另行委用。台湾镇总兵委杨在元署理。台湾防务紧要。现经何璟等督饬刘璈筹画布置。该员办理一切。有无因循弛懈情事。该督抚前奏台地口岸林立。饬令地方文武妥定章程。认真举办。乡团渔团。以辅兵力。刻下已否举行。并所□□□尔□各节。著何璟、张兆栋一并确切查明。据实具奏。原片著钞给阅看将此各谕令知之。现月　　

○内务府奏、太监刘憬华、偷窃大内金瓶。按律定拟。得旨、刘憬华著即处斩。摺包　　

○内阁学士周德润奏、出使外洋人员。请酌赏顶戴。毋庸概给升阶。下总理各国事务衙门议。寻奏、拟请嗣后出使各员三四五六品京堂仅加二品顶戴。外官司道。京官科道编检。各部司员给予二品顶戴。并酌加京官衔。均以本官充使仍准其照例升转铨补。期满回京查其办事有益于国者。三品以上各员候旨遵行四品以下各就本官酌保升阶。从之。摺

包　　

</div>
    <div class="pagination">
<a href="清实录光绪朝实录_page318.html">上一页</a><span>...</span><a href="清实录光绪朝实录_page314.html">314</a><a href="清实录光绪朝实录_page315.html">315</a><a href="清实录光绪朝实录_page316.html">316</a><a href="清实录光绪朝实录_page317.html">317</a><a href="清实录光绪朝实录_page318.html">318</a><span class="current-page">319</span><a href="清实录光绪朝实录_page320.html">320</a><a href="清实录光绪朝实录_page321.html">321</a><a href="清实录光绪朝实录_page322.html">322</a><a href="清实录光绪朝实录_page323.html">323</a><a href="清实录光绪朝实录_page324.html">324</a><span>...</span><a href="清实录光绪朝实录_page320.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
