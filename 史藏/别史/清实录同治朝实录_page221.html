<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 221 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 221 页/共 505 页</h1>
    <div class="content">监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。八月。癸丑。谕内阁前因盛京将军玉明等于贼匪聚党肆扰。疏于防范。事后复意存含混。奏报迟延。当经降旨将玉明等交部分别议处。兹据兵部等部议奏。请将该将军等分别革职降留等语。盛京将军玉明、奉天府府尹德椿。贻误地方。责无旁贷。均著照部议革职。现任锦州副都统庆春。前由山海关副都统简调盛京。到任未久。前署兼管奉天府府尹志和、甫到署任。均著加恩改为革职留任。仍降为三品顶带。兼管奉天府府尹宝珣。孝满赴任。虽在失事之后。惟未于奉旨饬查之先具奏。亦属咎有应得。著照部议降二级留任。不准抵销。至玉明、宝珣、德椿、另案处分。仍著该部再行核议具奏。　　

○又谕、本日据郭嵩焘奏、沥陈多病蹇诎。恳请开缺。另简能员接任一摺。览其另片所奏。一系沥言广东军务贻误之由。据称不敢以因病乞休。不一缕陈。内有粤东事局。如臣愚弱。非所胜任。疾病因循。徒滋怨谤。内计之心。竟无可为自效之术等语。一系遵覆御史潘斯濂奏请整顿捕务。及提用桑园围生息银两。请设法归款。内有该御史加之苛论。总由恩信未孚。谬思整顿。动辄得咎。请予罢斥等语。词意均涉负气。该署抚另摺所以奏请开缺之故。大率由此。除将摺片内所陈各事宜。交左宗棠另行查办外。郭嵩焘以运司擢署巡抚。将及两年。委任不为不专。如果粤东军务吏治。实有贻误为难之处。该署抚不妨据实陈奏。请旨遵行。至御史潘斯濂所陈各节。有关民生利病。朝廷岂能不问。该署抚如果办理得宜。亦不妨剀切直陈。何至以无可自效。谬思整顿等词。冒昧入奏。殊失立言之体。且该署抚从前并无陈奏病状摺件。乃因负气之故。辄请开缺调养。哓哓置办。此风断不可长。郭嵩焘著不准开广东巡抚署缺。并传旨严行申饬。　　

○谕军机大臣等、孙长绂奏、娄云庆、席宝田两军。现议取道赴粤会剿。并筹防后路情形一摺。康逆汪海洋久踞镇平。伺隙图逞。近因侍逆李侍贤穷蹙往投。索还旧党。互相猜忌。汪海洋于七月初三日夜。遂将李逆杀毙。其党与多怀疑贰。机事大有可乘。亟应拨调重兵。合力兜剿。以殄余孽。前已谕令左宗棠督率高连升等军。驰赴粤境督剿。江广援军。均归节制现在席宝田所部精捷营。议由澄江墟出平远县之东石。娄云庆所部霆字营。议由长甯八尺墟出平远县之大柘。分道并进。会合闽省防师。实力围偪。兼截该匪图窜江省会昌瑞金之路。即著刘坤一、孙长绂、飞檄该两军迅即取道入粤。归左宗棠调度。相机合剿。孙长绂现咨行周宽世统铨字营进扼篁乡堡。王开琳统新老湘营移守鹅公墟。以固长甯安远藩篱。并将防守南安之祥字营移防定南。至南安为江粤咽喉。咨明楚省另摺一军填扎。并著照所拟佃筹妥办。刘坤一计程应已抵任。著即将到江日期。并边境防守情形。随时确查具奏。将此由五百里谕知刘坤一、并传谕孙长绂知之。　　

○又谕。郭嵩焘奏请准开缺一摺。另奏广东军务。约有数误请将督署幕友徐灏摈退。请饬左宗棠督办镇平贼匪。并覆奏御史潘斯濂条陈各片。郭嵩焘与瑞麟意见不合。致多掣肘。何妨据实陈奏。乃竟称疾乞退。殊失和衷之道。其所陈广东军务致误之由。如李福泰粉饰军情镇平失守二十余日。李福泰并未禀报。方耀防堵平远数月。闻贼至而先期避去。致令全军溃散。卓兴驻省两月。索饷二十万。由老隆调赴兴甯。径报率勇归家。已而复称各勇均经招回。瑞麟概不查问。长乐失守。惠州戒严郭嵩焘欲驻扎惠州。瑞麟将会商之司道面斥且对众宣言。巡抚欲加整顿。卓兴方耀将反。如果实有其事。实属有意掣肘。幕友徐灏系属何人。郭嵩焘但请摈退。而未明言其如何盘踞把持。败坏风气。广东盗风。近来能否稍戢。桑园围等处生息银两已否归还。前有旨谕令左宗棠驰赴镇平督办军务。将广东江西福建三省兵勇。节制调遣。刻下计已接奉此旨。即著就近将郭嵩焘所参各节。确切访查。该署督抚因何不协。究竟为公为私。据实覆奏。请旨遵行。粤省军务方殷。若疆臣各存意见。不能和衷。将士复粉饰军情。不肯尽力大局何堪设想。左宗棠秉心公正。谅不肯稍涉偏徇。代人受过。郭嵩焘摺片四件。均著钞给阅看。本日又据孙长绂奏、娄席两军。现议取道赴粤。并探闻李侍贤为汪逆剌毙。兼杀其旧党伪王宗天将等五人。现在李逆旧党猜忌益甚。机有可乘等语。左宗棠当懔遵叠次谕旨。迅速赴粤。将江西闽粤各军。妥为调度。以期早日竣事。李逆是否被杀。并著查明具奏。将此由五百里谕令知之。　　

○密云副都统连成奏、亲往古北口查阅操演堵御情形。得旨、著随时督饬官兵认真防守。毋得日久生懈。　　

○湖广总督官文等奏、蒋凝学旧部。已分别遣留。现在回湘另招新勇赴甘助剿。得旨、著即饬知招募成军。迅速赴甘。不准耽延时日。楚北随枣一带边防。即著督饬刘维桢认真防守。并懔遵叠次谕旨。派兵与豫省会剿。不准仍前玩泄。有名无实。傥心存畛域。画疆自守。任令贼匪纷窜。蔓延为患。惟官文等是问。懔之。　　

○予湖北军营病故记名提督袁秀林祭葬恤荫。　　

○甲寅。谕内阁、惇亲王奏宗人府向无堂期。请饬宗正宗人。每日一人不拘时刻到署稽查等语。著宗正宗人轮流到署。以重公务。　　

○又谕、御史佛尔国春奏、请将盗墓人犯。照明火盗犯一律治罪一摺。前因于淩辰等奏、近来盗墓贼犯。扰害无忌。曾经叠降谕旨。以该犯等情节凶残。甚于明火。谕令刑部会同都察院大理寺将该犯等罪名从重定拟具奏。兹据该御史奏称、近闻刑部遇有此等案件。仅于应得罪名上。议加一等治罪。不肯比照明火重犯一律斩枭。恐一分首从。该犯等难免贿通衙署人役。避重就轻。请饬该衙门悉心核议。照明火劫夺例。不分首从。一律拟以斩枭。庶可惩一儆百各等语。即著刑部会同都察院大理寺汇入于淩辰等所奏各摺。一并核议具奏。不得拘泥成例。稍涉轻纵。致滋流弊。　　

○又谕、前据麒庆奏、遵讯热河马甲穆腾额京控围场商佃人等。违例在红椿以内开川掘井盖房砍木等情。该马甲均不能指实。已赶传人证研讯。当经谕令麒庆确切根究。兹据该马甲穆腾额、以奏案延不查办原告被押等词。遣抱告赴都察院呈诉。是否该马甲捏词妄控。抑系果有别情。仍著麒庆秉公查讯。务得确情。以成信谳。　　

○谕军机大臣等。玉明等奏、匪犯投首。现拟筹办情形。并请将刘访一犯监禁待质各摺片。大孤山匪犯徐五。现因徵兵往捕。遽向城守尉奕榕处乞降。玉明等因该处滨临山岛。恐烦兵力。拟即乘机驾驭。察看情形。妥筹办理。固属因势利导之策。第该匪并未大受惩创。岂肯遽作降计。且官兵遣撤归伍。仅留马队一百名在彼弹压。更难保不从而生心。著恩合于到任后。督饬奕榕等认真察看。如徐五实系因回勇滋扰。激成衅变。此次投诚。实出真心效命。方可奏明请旨。宽其既往。予以自新。傥或阳奉阴违。心怀叵测。即著相机剿办。永绝乱萌。刘锦恺等犯并著饬属严拏务获。刘访一犯。既须监候待质。即著牢固监禁。毋稍疏纵。调署岫岩城守尉复州城守尉宝山招募回勇。不亲身督带。亦未派委妥员管辖致令激成衅端。又不确实具禀。难保非有心掩饰。著交部议处。署岫岩城通判候补同知景灏、未能确查。随同率禀。亦有不合。著交部察议。本日据刘长佑奏、补役豢盗。贻患邻封。请妥筹约束。严定赏罚等语。实为目前切要之务。著恩合、宝珣、麒庆、饬属一律稽查。随时访察。务使贼匪无包庇之人。州县收指臂之助。方能清盗源而靖奸宄。刘长佑另片奏、此次贼目黄洛幅等结夥猖獗。难保不恃有人护庇等语。著麒庆迅将纪盛汶供出之哈达回民丁起云、丁起陇、张洪礼三犯。提缉到案。严切根究。责令将在事各犯。悉数捕获如再延纵。即治以通贼之罪。该都统务当遵旨严办。以期渐戢匪党。不得稍有徇纵。刘长佑片二件。著分别钞给阅看。将此由四百里各谕令知之。　　

○又谕、刘长佑奏、山东枭匪凶焰未息。亟宜及早歼除等语。山东滨海之区。盐匪聚众滋事。暋不畏法。自阎敬铭到任以来。虽叠次捕获。而此拏彼窜。究未大受惩创现在该匪在沧州盐山等处拒捕抗官。且据商人晋源昌禀报有案。若不赶紧缉捕。尽法究治。何以重鹾政而遏乱萌。著阎敬铭按照刘长佑所陈各节。严饬所属。遴派弁役。实力巡缉。务将著名首匪。认真访拏。务获究办。其留防东路兵勇。如可腾出。即挑选精锐数百名。拣派明干将弁管带。前往盐沧一带。与直隶。各营汛会同捕拏。并准该管地方官遇有枭匪恃众拒捕。即行格杀勿论。庶匪众知所惩创。不敢肆意横行。原片著钞给阅看。本日明降谕旨。将恩锡补授奉天府府尹。潘鼎新补授山东臬司。盛京事务紧要。著阎敬铭传知恩锡令其迅速起程。毋稍延缓。丁宝桢现已回省。潘鼎新仍著驻扎济甯。统带淮勇。实力防剿。该臬司从前屡立战功。朝廷特加简擢。即著传知该员令其益加奋勉。以副委任将此由四百里谕令知之。　　

○又谕、刘长佑奏、直隶操防紧要。请饬催固本军饷一摺。本年春闲。直隶设防以来。经费支绌。现在东西两路留防兵勇。人数尚众。加以月协淮勇军饷。并添设水师。制造炮船。需用不赀。若各该省不将固本军饷迅速筹解。畿辅重地。兵勇哗溃堪虞。所关非细。著瑞麟、左宗棠、李鸿章、徐宗干、刘坤一、李瀚章、郭嵩焘、刘郇膏、孙长绂查照刘长佑咨催单开欠数。严督藩司。各将该省欠解银两。迅速如数筹拨。分起解赴直隶。以济急需。毋许迟延拖欠。将此由五百里谕知瑞麟、左宗棠、李鸿章、徐宗干、刘坤一、李瀚章、郭嵩焘、并传谕刘郇膏、孙长绂知之。　　

○又谕、曾国藩奏、移扎徐州。整理马队。并陈近日军情一摺。僧格林沁旧部马队。经曾国藩详加裁汰。分别留撤。并将留营兵丁。分派各员统领管带。其乌尔图那逊所带并土默特各马队。均著俟周家口防务稍松。再由曾国藩分别汰留。力行整顿。富森保所带马队。即著留于湖北防剿。至牛落红等股匪。回窜阜阳县境。占踞各圩。虽经英翰防兵截击。略有斩捦。并未大受惩创。张得胜、克蒙额两军。现已由乔松年檄赴颍州援剿。仍恐兵力尚单。曾国藩务当饬令色尔固善、并周盛波。刘铭传等军。迅赴颍郡。与乔松年所派各军。四面兜围。就地殄尽。不可再令逸往他所。又致滋蔓难图。太和阜阳等处民团。素称得力。该大臣尤当设法鼓励。令其到处截击。以助官军声势。至张总愚等股匪。窜扰唐县等处。偪近陕楚。势焰尤张。陕南兵力空虚。鄂豫兵力亦单。恐未能制贼奔突。曾国藩节制三省。而山东直隶现无军务。仅系河南一省。自应一并筹画布置。随时援应。不得拘泥从前十二府州之说。置豫省军情于不问。至鄂省东西两路偪近贼氛。防剿情形。甚关紧要。所有楚北军务。自应由曾国藩节制调遣。以一事权该大臣务当遵奉前旨。妥筹布置。贼纵奔窜靡定。军情旦夕异宜。许州为四路适中之地。前曾谕令该大臣移扎该处。就近调度。以期呼应灵通。著即斟酌情形。妥筹办理。杨鼎勋、郭松林两军。并著催令迅赴该大臣军营。听候调遣。以厚兵力。将此由六百里谕令知之。　　

○以山东按察使恩锡为奉天府府尹。江苏常苏通海道潘鼎新为山东按察使。　　

○命已革署四川总督曾望颜以四品京堂候补。　　

○以解马出力。赏察哈尔佐领伊勒当阿等花翎。　　

○以湖南克复会同等城出力。赏同知程学伊、都司颜承宣等花翎。守备雷宗璇等蓝翎。按察使陈士杰等加衔升叙有差。　　

○以直隶喜峰口疏防马贼入关。知府延福等下部议处。　　

○乙卯。世宗宪皇帝忌辰。遣官祭泰陵。上诣寿皇殿行礼。　　

○谕军机大臣等、吴昌寿奏、豫军力单请责成皖楚会剿一摺。张总愚等股匪。围攻新野县城。退窜南冈。经张曜等击败。追至邓州镇平。该匪遂分踞南阳邓州镇平等处。其赖陈等逆。复自阜阳窜回固始息县新蔡。攻破民寨多处。并分踞沈邱县属之瓦店等寨。俱经王文行、蒋希夷、各军竭力击退。览所奏各情。贼虽暂时击退。而裹胁日众。势焰日张。民寨残破日多。官军饷需匮乏。复经裁减数成。贼众兵单。几有不能支持之势。匪众全聚豫境。若非皖鄂两省合力助剿。将来逆焰愈张。势必皖鄂并受其患。现在姜玉顺一军。已到新野。刘铭传、康锦文等军。均已进至黄牛岭。著官文、曾国藩、乔松年、郑敦谨、严饬该将领等视贼所向。与豫军会合为一。相机剿办。毋得此前彼却。仍存畛域之见。以致有名无实坐误事机。至皖鄂各军援剿豫省。若远候统兵大臣及本省督抚文檄为进止。鞭长莫及。势必坐失机宜。前经叠谕曾国藩移扎许州。节制皖豫鄂三省军务。就近调度。以期呼应灵通。著该大臣悉心筹度。妥行办理。将此由六百里各谕令知之。　　

○又谕、左宗棠等奏、官军剿贼获胜。现饬各军分道进剿。瑞麟等奏、花旗股匪。阑入长乐县城。官军合力围攻各一摺。窜粤余逆。惟汪海洋一股。凶狡最著。此次经康国器督军痛剿。歼毙悍贼甚多。汪逆身受重创。一时猝难远窜。自应以剿为防。步步围偪。方能聚而歼旃。左宗棠现饬高连升等进偪镇平之北。令刘典、王得榜等、分屯要隘。联络声援。惟镇平西南一路。必须粤军严扼其冲。而花旗股匪窜陷长乐。卓兴等军为所牵缀。仅余方耀邓安邦两军。恐不足以遏贼奔突。著瑞麟、郭嵩焘、督饬方耀等实力扼守。一面严饬卓兴等将长乐县城。迅图攻克殄灭花旗一股。庶得早日合兵。歼除汪逆。席宝田、娄云庆等军。前已有旨令其驰赴镇平会剿。即著刘坤一、孙长绂、遵照前旨。迅速调派。毋得稍分畛域。左宗棠前已有旨令其驰赴镇平督办军务。即著懔遵前旨。迅速前进妥筹一切。如有不遵调遣及迟玩军务者并著查明参奏。以一事权。长乐文武下落著瑞麟等查明具奏。将此由六百里谕知左宗棠瑞麟、徐宗干、刘坤一、郭嵩焘、并传谕孙长绂知之。　　

○又谕、前据讷尔济两次奏报巴里坤兵糈紧要。请于杀虎口税项拨银。解交归绥采买米石。并请饬部拨粮饷以济兵食各摺。均经降旨交户部速议具奏。兹据户部覆奏、讷尔济原奏。请于杀虎口税课项下拨借银两。采买粮石。系为移缓就急起见。均应照所议办理。至所称请饬部迅拨饷银一节。前于奉旨筹拨伊犁饷银摺内。曾请将四川应解新疆饷二十一万两。解交陕甘总督。转解成禄军营交纳。请饬成禄于前项饷银解到时。先行拨出二三万两。解交巴城应用。并请饬四川总督将欠解新疆饷银。赶紧措解各等语。巴城防剿。万分紧要。自乌垣奇台等城被陷。粮石无从采买。若待口内饷银。诚恐缓不济急。自应就近采买粮石。设法转运。并筹拨饷银。以济急需。即著杀虎口监督钟禄、在于正税项下。拨银一万两。解交归绥道库以作采买粮石之用。傥关税不敷拨用。著王榕吉另行筹款拨解。毋误要需。此款解到。即著德勒克多尔济、督饬归绥道赶紧采买粮石。雇觅驼只。迅速运解巴里坤交收。不得稍涉迟延。致干重咎。所有杀虎口运费。并买粮价值。及雇觅驼只款项。均准按实用数目。作正开销。并著成禄于四川解交新疆饷银二十一万两内。先行拨银二三万两。派员解交巴里坤应用。毋稍延玩。成禄讷尔济、所需军饷均关紧要。即著崇实、骆秉章、将四川应解新疆饷银二十一万两。赶紧筹拨。派员解交陕甘总督。以资转解。将此由五百里谕知德勒克多尔济、崇实、骆秉章、成禄、讷尔济、并传谕王榕吉、钟禄知之。　　

○又谕、景纹奏、藏兵攻剿瞻对大胜。派员督催迅剿老巢一摺。据称藏兵于六月闲。攻毁瞻逆碉房大寨多处。各寨贼匪均已投诚。惟工布朗结父子所居新旧贼寨。暨业尔巴六。谷玛牙玛顿柱贼寨。尚未攻破。现在设法赶紧进攻老巢等语。此次藏兵同心进攻瞻对。甚为出力。业经景纹犒赏茶包等件。并筹款添补军火。俾番兵等踊跃进攻。迅图剿灭。办理甚是。即著严饬史致康迅由道士□鸟北路。督催汉土兵勇反正各夷。设法进偪巢穴。毋稍松劲。察木多粮员童沛霖、游击庆衡、既于地利熟悉。著饬令该员等认真弹压督催。以期早为蒇事。景纹现已由察木多起程赴藏。著就近体察情形。相机妥办。俾藏地得以安谧。抵藏后即将应行查办事件。迅速查明覆奏。将此谕令知之。　　

○又谕、林鸿年奏、川省拨项太少。不敷进取。暨滇饷舍川别无他策各摺片。所陈各节。饷需未充不敷进取。自系实在情形刘岳昭、唐友耕、两军饷项虽由川省接济。而林鸿年已扎叙州。待饷尤亟著崇实、骆秉章、嗣后仍须按月妥筹接济不得以先行筹拨二万两。遂置滇饷于不顾。滇省瘠苦之区。自不能不赖川省筹画而各省劝捐欠饷各款。为数亦属不少。并著林鸿年分别咨催。俟饷项稍为充裕。即当相机进取。摺内所陈滇省情形。尚为详悉。著审时度势。次第规取。该抚身膺疆寄。自宜力任其难不得以无可措手为词。致滋延误。将此由六百里各谕令知之。　　

○又谕、前经降旨将田兴恕发往新疆。并谕令崇实、骆秉章、即行派委妥员克日起解。兹据总理各国事务衙门奏称、前接崇实等函称田兴恕因病尚在涪州。未经起解。现复据法国使臣面称。田兴恕依然在涪安住。直如无事之人等语。田兴恕一案。前经总理衙门再四筹商。始行定议该革员种种妄为。贻误军事。厥罪甚重。业经从宽问拟遣戍。已属法外施恩。若再听其托病耽延。不独有意抗违。情形可恶。抑且无以示信于外国崇实、骆秉章、讵见不及此。著即严派妥干之员。驰赴涪州。无论田兴恕病之真伪。即刻起解前行。不准再有迟滞。至张茂萱、谢葆龄二犯。已据劳崇光等奏称、由黔解川。是否业经解到。并著崇实、骆秉章于该革员等到川之日。即行派员递解陕西。转递甘肃。毋稍延缓。将此由五百里各密谕知之。　　

○又谕、据总理各国事务衙门奏、江西赣州羁押英人。请按约核办一摺。英人瞒四辉里被江西省指为通贼之人。在赣州府羁押。历经九江道行文查询。而赣南道覆称并无其事。惟据英国照会内。实指英之之名。并瞒四辉里亲笔书信为凭。其非捏造可知。英人游历各处本属条约所有。即使有通贼情事。亦当按照条约办理。何得率行羁禁。迨至九江道查询。又恐该国不服。含糊掩饰。希图销灭殊失诚信相待之道。著李鸿章、刘坤一、孙长绂、迅派道府大员。确切查明。英人如尚在赣州府监禁即行按照条约。解交该省领事官讯办不得再事隐瞒。如或始终掩饰。不肯实陈。别经查出必将该地方官从重治罪。将此由六百里密谕李鸿章、刘坤一并传谕孙长绂知之。　　

○署两广总督瑞麟等奏、遵查霆营叛卒。由江粤交界边境。潜抵兴甯县属罗浮司因官军移剿花旗股匪。遂乘闲疾走慈溪依倚康逆为援。孙长绂所奏叛卒乞降。实系传闻之误。报闻。　　

○以广东长乐县城被贼窜陷革都司黄添元等职。仍留营。予阵亡把总区昌祭葬世职如守备例。　　

○予河南南阳阵亡游击张万均、都司郭振清等、祭葬世职加等。　　

○丙辰。谕军机大臣等、福兴奏、遵饬直隶提标官兵。驻扎铁门关一摺。直隶提标官兵。前经刘长佑奏明添调二百名。合前调之马步三百余名。并交赵喜义管带出口。会同热河弁兵剿贼。福兴因铁门关防务紧要。改调通永镇标兵三百名赴防。嗣于十九日据徐廷楷咨报。业于十七日由提标中左右三营。派定马步官兵三百七员名。交游击常存管带。探明文祥行营。听候拨防。此项官兵。于二十日行抵马伸桥。著福兴遵照前次谕旨。即饬常存等带赴铁门关驻扎。实力梭巡。其通永镇天津镇两项官兵。即仍令在三岔口洒河桥驻扎。添调之通永镇标兵三百名。著即停止。所有直隶派出各关隘防兵需用口分等项。著刘长佑迅速筹款放给。此后仍须源源解济。毋令缺乏。刘长佑现已起程北上。即著照所请来京陛见。至署直隶提督徐廷楷、于奉调标兵。苍黄抽派。并不将口粮发足。且兵丁半多单寒。均无号放号帽。马匹悉属疲□□穴□又□所带火药铅丸。亦属无多。殊属不成事体。其赵喜义所带出口之兵。是否业已起程。亦未据详晰呈报。平日办事颟顸。已可概见。并著刘长佑将该署提督办理未能得力。暨才不胜任各情。确切查明。据实覆奏。毋许稍涉瞻徇。将此各谕令知之。寻刘长佑奏、遵查徐廷楷派兵赴防。因追捕吃紧。先令弁兵起程。随将号衣子药运送。并筹款垫发口粮。其疲□□穴□又□马匹。均已更换。参将赵喜义已带兵起程。旋准热河都统咨报口外无贼。当经撤回。徐廷楷劳绩素著。其才尚堪胜任。报闻。　　

○又谕、吴昌寿奏、豫军会同江皖各军。攻拔张寨等处贼巢。并新蔡寨长出力请奖各摺片。本日已明降谕旨宣示。出力各员照所请奖励矣。蒋希夷一军。会同康锦文、唐殿魁、刘盛藻、攻拔张寨等处。对河侯信寨内牛落红窜出。被我军歼毙殆尽。乘胜追至瓦店桥口。复有斩捦。现于刘窑一带驻扎。再图进剿。该逆分股。一窜阜阳三河尖。一窜新蔡汝阳。边马已至西华邓城寨等处。昨据吴昌寿奏、豫军力单。请责成皖楚会剿。谕令官文等严饬将领与豫军会合为一。相机剿办。现在蒋希夷业已会同江皖各军。攻拔张寨等处。获此大捷。足见各省兵力会剿。自有明效。正可乘胜埽荡。转战而前。以收破竹之效。著官文、曾国藩、乔松年、吴昌寿、郑敦谨、懔遵昨日谕旨。严檄在事各将弁。通力合作。会筹进取。务将东西两股逆匪。迅速殄除。以期根株尽拔。疆圉肃清。不可稍有松劲。致令贼势复炽。逆首李允、围攻新蔡县东乡邹寨。经寨长邹子兴率众击剿。该逆虽已退回顿家冈等处。尚未大受惩创恐其复来报复。亟须官兵接应。著吴昌寿督饬兵勇。迅速前往顿家冈一带。尽心剿洗。毋任蔓延为患。将此由五百里各谕令知之。　　

○又谕、都兴阿等奏、遵保分剿黄河两岸窜逆大胜出力员弁。已明降谕旨照准矣。另片奏、请将已革叶尔羌参赞大臣景廉赏还顶带。景廉系告病人员。不候谕旨。私行进关。厥咎甚重。当此新疆多事之时。自未便稍涉宽容。致启效尤之渐。景廉著不准赏还顶带。仍责令总理营务粮台。俟甯夏克复。再由都兴阿等奏乞恩施。都兴阿又片奏、到甘一载有余。筹办稍难。自觉心力顿减。精神损耗。请令杨岳斌、穆图善督办等语。杨岳斌身任封圻。不能不在省会驻扎。都兴阿督办甘肃军务。甯夏一城。日久未复。未免师老兵疲。姑念该处地偏饷绌。尚非该将军筹策无方。惟该将军总当以军务为重。不得稍存畏难之见。致涉推诿。仍著懔遵叠次谕旨。振刷精神。整饬队伍。与穆图善筹商制胜之策。令西蒙克西克等严防定边等处。令翁同书于花马池扼要固守。仍将甯夏府城迅速克复。力图报效。以副委任。湖北应解月饷二万两。已于七月十五日。谕令该省仍照前议筹拨。著都兴阿等即行飞催赶解。以资接济。将此由六百里各谕令知之。　　

○以宗室荣颐袭奉恩辅国公爵。　　

○以河南官军攻拔张寨贼巢。予千总诸葛汉奎以守备用。并赏花翎。余升叙有差。　　

○以甘肃黄河两岸剿匪获胜。赏副都统西蒙古西克头品顶带。协领托克屯、佛尔庆额、西林、佐领贵升、赛清阿、色和珲、随升、防御明顺、副将袁复清、陈怀仁、杜占魁、王培森、钟炳荣、参将傅志成、李永贵、李得胜、张伯鸾、游击郑永和、都司萧明发、阎孚恒张洪福、巴图鲁名号。副将松明等花翎。知县玉瓒等蓝翎。余升叙有差。　　

○以甘肃花马池等处剿匪获胜。赏已革安徽巡抚翁同书四品顶带。　　

○以甘肃甯夏守城出力。赏还已革副都统常升顶带。　　

○以打仗出力。复甘肃军营已革参将李曙堂职。　　

○丁巳。谕军机大臣等、户部奏、江浙来年海运及山东新漕。请饬催赶办一摺。京仓储备久虚。开放俸甲米石。复于本年秋闲。分别加成。所入益不敷所出。惟赖各该省来□山戊不□新漕。赶办运京。以供支放。江苏本年起运松太二属正漕。并苏属租捐提成采买。除去沙剥食耗外。实止进仓米二十九万余石。常镇二属。并未一律办运。现在办理善后。已及两年绅民当各安旧业。苏州一属。自可停止租捐。全办正漕。常镇二属漕额。亦经议减。开徵自易为力。著李鸿章、刘郇膏、督饬藩司粮道等。将来□山戊不□海运漕粮。多为筹办。诸事提前。俾得迅速抵津。以资接济。浙江抗嘉湖三属漕额。业经降旨于三十分中减去八分。又据马新贻奏、海运经费。均于漕务项下筹备。是赋额既减有定数。经费亦不至虚悬。自可妥筹徵解。所有来年海运事宜。著左宗棠、马新贻、援照成案。迅速办理。江苏浙江米数。并著各该督抚先期奏闻。山东省应运漕粮。定例于三月初一日抵通。著阎敬铭督饬粮道。将来□山戊不□新漕。赶紧开兑。务于南粮未到以前。全数抵通交纳。至江苏漕额。仅据该督等奏称、苏松太三属。按则分别递减。统照部议三分减一之数。常镇二属。一律普减。各照部议十分减一之数。减定赋则详细数目。尚未据分晰奏报。浙江省虽据开单奏明减定分数。亦未将册籍送部。著该督抚等迅即将各府州县原定额数。及此次议减成数。分晰造册报部。以备查核。前据吴棠奏、采买米石。试办河运。当经降旨。如能挽行无滞。来□山戊不□江北新漕。即可复河运成规。现在试办河运之米。挽过津关运道无阻。且江北久经肃清。各属本年新漕应即徵收本色。著吴棠仿照本年河运成案。埽数起运。惟本年河运。系封雇民船。诚恐米数太多。不无掣肘。如江北全漕。不能概由河运。即由该省酌量情形。划分成数。河海并运。一切章程。即著吴棠会同李鸿章、刘郇膏、赶紧妥议。奏明办理。漕粮为天庾正供。各该督抚等素顾大局。务当协力同心。认真赶办。毋得迁延观望。贻误仓需。将此由五百里谕知左宗棠、吴棠、李鸿章、马新贻、阎敬铭、并传谕刘郇膏知之。　　

○又谕、长善奏、酌拟东北各口巡防。及嗣后盘获马贼。就地正法。并停止本年秋操各摺片。所拟添派官兵一百名。拣派干员管带。驻扎冷口适中之地。会同该处旗营。严守关门。并酌分马队往来巡防。即著督饬该弁兵等实力梭巡。按期会哨。并由长善咨行直隶提督、山永协副将等、一体添兵严守各关隘。毋令匪踪再行阑入。其关门缺口处所。应如何会筹备御。著该副都统随时查勘。与刘长佑、连成等、妥商会办。以固边防。前次单开贼匪。仍著严密访查确实。知会各地方官协力拏办。毋许兵丁胥役藉端骚扰。其关门盘获之黄科占等。著饬临榆县逐加研审。是否实系马贼。分别核办。至此后盘获形迹可疑人犯。亦须研讯明确。如实系曾经抢劫之马贼。即著一面具奏。一面就地正法。仍不得冒昧从事。山海关防务吃重。本年例阅秋操。著暂行停止。冷口防兵饷需。著长善咨明刘长佑筹款解济。毋令缺乏。将此谕令知之。　　

○以陕西按察使钟秀为布政使。福建汀漳龙道胡肇智为陕西按察使。　　

○补铸江西信丰县杨溪堡巡检印信。从巡抚沈葆桢请也。　　

○以藉词索饷。山海关防守尉硕隆武下部议处。革擅离职守防御魁龄职。永不叙用。　　

○戊午。谕内阁、李瀚章奏、请将意存取巧玩视公务之员。交部议处等语。湖南署桂阳直隶州知州潘敬、在任年余。乃闻闽贼窜粤。即以才力不及。禀求交卸。实属意存取巧。署沅州府知府陈佳蕙、准部咨调取引见。经李瀚章奏请以该员在任两年。地方情形较熟。请暂缓入都。业经允准。乃未及两月。该员辄于黔匪窜偪晃沅甫。经击退之后。禀请委员接署。领咨北上。实属意图诿卸。玩视公务。陈佳蕙、潘敬、仅予议处。不足蔽辜。著改为交部严加议处。　　

○谕军机大臣等、乔松年奏、捻逆经官军击败。窜并豫境。现筹防剿一摺。捻逆任柱、牛落红、回犯皖境。经皖防各军进剿。攻破高圩贼巢。余匪败遁。该逆经此次创惩。凶锋已挫。亟宜乘其喘息未定。合力兜剿。以期一鼓歼除。著曾国藩、乔松年、吴昌寿、严饬派出各军。视贼所向。前截后追。务将此股贼匪。迅速剿除。毋令再与前股句合。其窜往南阳等处之贼。仍著吴昌寿督饬张曜等军。会合楚省姜玉顺一军。实力夹击。毋任蔓延。乔松年另片奏、陈国瑞一军。现已撤去五营。所存不过三四千人。与康锦文一军数目相等。东省向解郭宝昌之饷。应令陈国瑞与康锦文两军各半分给等语。著阎敬铭即将前项应解饷银。按月分解豫皖两省。转发该两军支放。正在寄谕闲。据张之万奏称、二十日夜闲。遥望东南火光不绝。询之进省难民。据称贼踪已至通许县属之底阁寨等处。或云已至陈留地方。距省城甚近。惟前日据吴昌寿奏称、会剿捻匪。攻拔张寨等贼巢。贼向阜阳新蔡等处奔窜。张之万现奏贼踪偪近省垣。与吴昌寿前奏情形稍异。贼踪剽疾。奔突靡常。著吴昌寿确探贼踪。如实有北窜之势。即酌量缓急情形。拨兵回顾省城。并兼防河北。一面知照直隶山东督抚。严密防堵。毋任偷渡。张之万现在省城。著俟贼踪稍远。即行驰赴工所。督办修防。将此由六百里各谕令知之。　　

○又谕、骆秉章奏、滇省捐输。仍由该省设局办理。并据刘蓉奏、甘饷窘乏珠常。请饬四川督臣督饬司道会同委员筹办各摺片。川省虽屡经捐输。而粮赋轻减。较之陕甘情形。迥不相同。前据毛震寿会同川省司道劝办。约可得三十万金。何以忽行停止。谅骆秉章恐各省纷纷效尤。川省民力不支。遂致已成之局中止。惟现在甘省军营。日放灰面榆皮。尚不得饱。设有哗溃。即川省岂能安枕。著崇实、骆秉章、不分畛域。督饬该藩司等。会同毛震。寿斟酌情形。妥筹办理。赵长龄甫田川省擢任。于该省情形。谅必熟悉。并著会商妥办。至林鸿年于擢任滇抚后。迟久始抵叙州。于滇省军情布置。从未筹及。屡以索饷为迁延之计。若与陕甘同时并举劝捐。恐川省民情未协。并著崇实等妥商办理。林鸿年即遵前旨赴昭通驻扎。听候崇实等筹办。刘蓉另摺奏克复吴旂镇。捦斩逆首惠喜中。并叠次攻剿窜回获胜各等语。此次陕西防军鄢太愚等攻剿尚为得手。著刘蓉仍饬该将领等妥为防范。毋稍松懈。刘蓉又奏、陶营溃勇。复入陕疆。不服开导。拒杀官军等语。陶茂林勇丁在甘溃散。已属目无法纪。迨至宝鸡东关。仍敢拒杀官兵。实与叛逆无异。即著刘蓉饬令副将彭体道等实力兜剿。毋稍姑息。其尚有在甘之勇丁。并著杨岳斌妥为驾驭。毋得操之过急。致使贻患邻封。是为至要。将此由六百里各谕令知之。　　

○又谕、李瀚章奏、黔匪窜越楚界。偪近晃沅。即经官军击退一摺。贵州苗匪。分股窜扑思州。旋即败退。惟窜扰天柱之匪。句结后山洞苗匪。掠至竹树扶罗旧碉等处。周洪印、戈鉴等、督军分路剿办。匪党窜归后山洞一带。惟该匪虽经败退。距晃州辖境不远。难保不乘机回窜。即著李瀚章严饬周洪印、戈鉴等、统带官军。由禾滩等处。分道进取。以剿为防。毋任扰及楚境。致滋延蔓。并著张亮基、裕麟、檄饬黔省官军。与楚省兵勇联络声势。两面夹击。将苗教匪党。悉数歼除。不得妄分畛域。任令该匪出没。贻患邻封。此次接仗。尚未大挫贼锋。在事出力人员。著李瀚章暂行存记。俟续有功绩。再行奏请奖励。李瀚章另摺奏、查明湖南米价增昂。银价减贱。若将本年漕粮徵收本色。纳数倍增。民力实有不逮等情。所奏自系实在情形。所有该省本年漕粮。著准其仍徵折色。提充京饷。俟来年开徵时。能否改收本色。该抚再行酌核办理具奏。将此由五百里谕知李瀚章、张亮基、并传谕裕麟知之。　　

○以四川省城历年防剿出力。赏按察使杨重雅、游击奎林等花翎。余加衔升叙有差。　　

</div>
    <div class="pagination">
<a href="清实录同治朝实录_page220.html">上一页</a><span>...</span><a href="清实录同治朝实录_page216.html">216</a><a href="清实录同治朝实录_page217.html">217</a><a href="清实录同治朝实录_page218.html">218</a><a href="清实录同治朝实录_page219.html">219</a><a href="清实录同治朝实录_page220.html">220</a><span class="current-page">221</span><a href="清实录同治朝实录_page222.html">222</a><a href="清实录同治朝实录_page223.html">223</a><a href="清实录同治朝实录_page224.html">224</a><a href="清实录同治朝实录_page225.html">225</a><a href="清实录同治朝实录_page226.html">226</a><span>...</span><a href="清实录同治朝实录_page222.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
