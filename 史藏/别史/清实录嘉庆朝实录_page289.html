<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 289 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 289 页/共 523 页</h1>
    <div class="content">监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十四年。己巳。冬十月戊子朔。享太庙。上亲诣行礼。遣官祭永陵福陵昭陵昭西陵孝陵孝东陵景陵泰陵。泰东陵裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○上以万寿节。御宁寿宫。赐王以下文武大臣、蒙古王公、及外藩使臣、四川土司等食。至壬辰皆如之。　　

○颁嘉庆十五年时宪书。　　

○抚恤琉球国遭风难夷如例。　　

○己丑。以大学士董诰等呈献诗册。赏赉有差。并授散馆改用主事之聂铣敏为编修。　　

○调吉林副都统图瓦尚阿、为荆州右翼副都统。荆州右翼副都统额勒珲、为吉林副都统。　　

○庚寅。谕内阁、松筠奏、查阅甘凉肃提镇营伍一摺。据称初阅安西玉门营员演箭布靶过宽、较射易中、遂饬传各营照依京营布靶成式改制等语。各营布靶自有定制。若过于高宽。则弁兵等命中甚易又安能技艺精纯。松筠为整饬营伍起见。所办甚是。嗣后著各将军督抚提镇、于所属各营照依京营布靶、一体制办随时演习。如再有擅用高宽布靶者。著查明参奏照违制例议处。　　

○谕军机大臣等、方维甸等奏台湾地方渐就安帖一摺。现在台湾械斗既已解散地方自就宁谧。其起意要犯虽指出黄红蔡成等名。现尚逃逸未获。且恐为首者不止此数。许文谟带兵已先后到台。务须查明纠众为首要犯。全行拏获。即将要犯解赴厦门。交方维甸等审明办理。其余即在台湾正法。俾愚民共知儆惕再前此该镇道所奏漳泉兵役不能得力。必须调请内地兵丁会办。是配渡班兵。竟成虚设。著方维甸遵照前旨。妥为筹办其泉人护泉漳人护漳积习。如何剔除该处班兵如何酌派妥议章程。以期经久无敝

□大。将此谕令知之。　　

○辛卯。越南国王阮福映遣使表贺万寿。并进贡方物。赏赉筵宴如例。　　

○壬辰。上诣寿皇殿行礼。　　

○癸巳。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭显佑宫。东岳庙。城隍庙。　　

○上诣奉先殿行礼。　　

○御太和殿。王以下文武大臣官员、蒙古王公、外藩使臣、四川土司等、行庆贺礼作乐宣表如仪。　　

○御宁寿宫。赐皇子及王以下文武大臣、蒙古王公、外藩使臣、四川土司等食。　　

○御乾清宫。赐皇后及皇子等宴。　　

○甲午。上诣大高殿行礼。　　

○幸圆明园。　　

○诣安佑宫行礼。　　

○御同乐园。赐皇子及王以下文武大臣、蒙古王公、外藩使臣、四川土司等食。至丙申皆如之。　　

○乙未。谕军机大臣等、陈凤翔奏微山湖水势短缺请导引江境苏家山闸黄水以济运行一摺。据称、微山湖水深祇六尺九寸五分此后难期增长、来岁重运经临难资浮送惟江南苏家山闸、向为减洩黄水而设若于水线河抽沟引至毛村河导入微湖足资潴蓄等语。微山湖水。仅存六尺数寸来岁重运经行。不敷接济。关系紧要。但所议启放苏家山闸。仍系以黄济运。虽冬令水落沙轻。不致淤垫。然导引黄流。究非善策。万一湖底渐有淤垫。是目前之获益无多。而将来之流敝□大滋甚。自宜倍加详慎。著吴璥、徐端会同陈凤翔、前往履勘。悉心讲求。务令东境蓄水充盈。于来年重运不虞浅阻。而湖底仍不致稍有淤垫。方为妥善。将此各谕知之。　　

○丙申。上御正大光明殿。赐皇子及王以下文武大臣、蒙古王公、外藩使臣、四川土司等宴。并赏赉有差。　　

○丁酉。皇后千秋节。宫内行礼如仪。停止筵宴、及在外公主福晋命妇行礼。　　

○戊戌。谕军机大臣等、初彭龄奏山西省亏空一摺。山西州县仓库。从前已弥补完全。地方官徵解钱粮。从无挂欠。何以近年来流敝□大复滋。又有亏缺。即如平鲁一县。现据初彭龄奏、降调知县王敏树、亏欠采买谷价五千余两、交代已逾定限、尚不完交、并据初彭龄问、系因成宁阅边时经过平鲁左云等县、所用车马稍多、是以王敏树、及降调左云县孙燿、藉口办差赔累等语。本省巡抚阅边往来。系属常有之事。何至供亿繁多。地方官挪用公项。亏缺至五千余两。其情节是否属实。现已明降谕旨将该二员革职严讯。著初彭龄向其根究。此项办差银两、是否于备办车马之外。另行馈送成宁。抑系成宁家人。向其需索。该革员等有无别项挪用、借此开销情事。其平阳潞安等属。现在均有亏短看来通省亏缺尚多。未必止十余州县。初彭龄现已分别确查。著于查明后据实奏闻。候旨办理。将此谕令知之。　　

○缓徵两淮板浦、中正、临兴、三场、被水灶户新旧折价银。　　

○己亥。上诣安佑宫行礼。　　

○谕军机大臣等、方维甸奏淡水等处械斗止息及同日许文谟奏报到台日期各摺。淡水嘉义、近海大路一带地方。现已宁静。其彰化近山处所尚有翁仔社粤民、藉端生衅。是一隅复斗。官兵往捕、自必易于解散。惟起意纠众滋事要犯。总须饬令严拏。从重惩办。俾愚民知所警惕。该处民情强悍。每因细故。动辄械斗。此时闻大兵已到。畏惧潜逃。诚恐散而复聚。许文谟既已带兵到台。即著在彼多驻几时。藉资弹压。俟地方全行宁谧。方可内渡。至朱渥意欲投诚一事。传言已久。该逆不过藉为缓兵之计。鬼蜮伎俩。未可深信。其小仁等匪船尚在洋游奕。乘闲劫掠。著方维甸咨催邱良功、并督饬各镇将、率领舟师。上紧围捕遇贼即剿。总期净绝根株。以靖海洋。将此传谕知之。　　

○庚子。上诣大高殿寿皇殿行礼。　　

○还宫。　　

○谕军机大臣等、汪志伊覆奏访查漕务积敝□大并严定稽查章程一摺。据称漕米未经兑船之先、责成州县、既兑之后、责成弁兵等语。此系定例如此。自应遵照办理湖北有漕各属共三十四州县。计兑运北漕者实止二十一州县。共米一十五万一千一百四十二名零。为数无多。较他省稽查更易为力。该督惟当严饬各州县、于收漕时、务须一律纯洁。兑交好米。则该丁等自无所藉词勒索。其余盗卖搀和等事。尤当严密稽查有犯必惩以除积敝□大所有立定各章程。即著照该督所议办理。饬属一体遵循勿任稍有疏懈为要。此谕令知之。　　

○赈福建台湾、凤山、嘉义、彰化、四县、被蝗灾民。并给械斗被抢贫民口粮。　　

○辛丑。谕内阁、刑部奏将伊犁乌噜木齐遣徒官犯并直隶、安徽、湖南、陕甘、两广、贵州等省遣流徒罪官犯、分别开单进呈。将应否减等请旨一摺。朕详核案由。伊犁发遣官犯内、托克通武一名、系因同班侍卫与之顽笑刻薄。在朝房内气忿自抹。曹守仁一名、系因海雾迷漫。以致炮台失守。卢得胜、李茂扬、二名、亦因海雾观望不清。未经放炮击贼。刘钦华一名、将私投会匪之兵丁。亲自擒获。惟先事失于约束。高大成一名、系因疯病妄书诏旨。庆云一名、系私去顶带游荡。帮人殴打。胡图里一名、系向武童索取谢师银两。并向借贷。幅漋阿一名、系因支放兵丁口粮。耽延时日。舒海一名、系敛凑众兵饷银。赔补官粮。叶上进一名、系因查拏匪犯。探报不实。贡楚克一名、系因补给草厂地亩一事。被书吏等撞骗。噜拉木扎布一名、亦因议办土默特蒙古事宜。被书吏撞骗。王衔、王淦、二名、系因伊父王盛清虚解钱粮案内发往。伊父业已正法。张惠一名、系因伊父张麟书虚解钱粮案内发往。伊父亦已正法。马帼泰一名、系将应行散给属员银两、私自借用。限内全完。惟未能阻止属员私借官银。德安一名、系将宫报交马夫接递。未经亲自背负。以上十八犯情节较轻。著加恩俱准减等。其余不准减等。乌噜木齐发遣官犯内、伊诚一名、于被殴落河之尸身、业经验明。止于缉犯不力。李汉升一名、于查拏匪犯逃逸未获。究曾带兵亲往。德成一名、欲为船户包免官差。旋即畏惧中止未经得钱。马文瀚一名、于差役毙命。改为民人详报。常兴、木特布、二名、于领催阿林保纠众吵闹。自行划伤。彼此怀疑互禀。旋皆各自寝息。卢家元一名、揭告不实。陈锦章一名、误信监犯之言。妄禀翻案。并无授意教供情事。石钧、王希武、二名、因该管兵丁殴人致毙。不知例无处分。私向书吏打点。刘英魁一名、系将公费银两私借弁兵。彭祖梁一名、系因铜厂衰竭。不即详请封闭。贻误缺铜。德敏一名、系承办吉地工程。办不如式。常英一名、系私借工头银两。不行归还。又徒罪官犯内、马能一名、控告该管守备重罪属实。惟又添砌虚诬。漆振邦一名、系疏纵监犯。限满无获。以上十六犯情节较轻著加恩准其分别减等。其余不准减等。又直隶等省遣流徒罪官犯、并在配已逾十年官犯内、张廷宿一名、系随征患病落后。尚非无故逗遛。鱼洪春一名、因喝令兵丁将窝贼之犯、拷打致毙。然死者究系罪人。王廷楷一名、系因疏脱监犯。限满无获。以上三犯情节较轻。著加恩准其减等其余不准减等。至此外有山东减徒官犯宋槐三一名、该部尚未查办请旨。辄行来京同废员接驾。现据刑部另片具奏。是否系该省误照常犯免徒之例先行释放。抑系该官犯潜自来京著将该官犯传案取保。交山东巡抚查明具奏办理。寻奏、宋槐三、因署乐安县知县喻文銮、误照常犯免徒例释放。致令来京。应将喻文銮交部议处。官犯宋槐三、仍俟刑部查办下部知之。　　

○以五旬万寿赏祝嘏废员已革侍郎蒋予蒲、编修已革巡抚张诚基、主事已革散秩大臣寿喜、已革提督吉兰泰、蓝翎侍卫。已革总兵官官信、舒当阿、骁骑校。已革总兵官雷仁、千总。　　

○壬寅。试中式武举石宝庆等五十七名、于太和殿前。　　

○谕内阁、前曾屡降谕旨令部院衙门遇有应奏事件。随时呈递。无稍延搁。乃本日六部各衙门、俱未奏事。除刑部昨日甫奏新疆等处减等官犯外。其余五部岂竟无一应奏事务。此皆由大臣等相率观望揣摩。意在仰体朕躬。殊不知有旷闲之日必有积压之事。势必一日之内。六曹奏牍。纷至沓来。朕披览固不惮烦。然伊等任意延搁。以至丛冗亦岂得谓之仰体耶。且伊等因从前有传膳地方勿贪安逸俱照常递事之谕近来每遇临幸拜庙。必有陈奏之事。而于寻常宫内办事。转复怠于趋公殊非敬事之道。兹再行申谕六部大臣、于所办事务应奏者。随时入奏。应引见者。随时带领。既于繁＜闲＞得宜。亦不致有壅积沉搁之敝□大。若仍前互相探听。狃于锢习。必当究治不贷。　　

○又谕、松筠奏审明游击杨殿弼冒领缺旷马乾、请将提督百祥藩司蔡廷衡等革职一摺。此项冒领缺旷马乾。数逾万两蔡廷衡身为藩司。屡护督篆。当时并未严行审办。难保无徇情受贿等敝

□大。著革职。交该督提同案内应讯人证严讯确情定拟具奏。至百祥身为提督。于杨殿弼冒领马乾虽由不识汉字所致。然于所领银内、听从杨殿弼以二千五百两归入提署公库、挪补番案垫款。是否与杨殿弼商同舞敝□大。且尚有革兵康松呈控游击成宗武等变卖牧厂马匹之事。均应彻底根究。提督百祥、并游击成宗武、守备王兴、均著一并革职归案讯办。　　

○又谕、松筠参奏虚捏重灾冒请抚恤之县令一摺。据称署固原州知州隆德县知县吕荣、同委员试用知县续炳南、联衔禀报该州东北二乡所属五千六百五十七村庄秋禾被水、被霜、被雹、成灾七八分不等。经该督确访该州东北二乡被霜情形较轻、止应奏请缓徵、冬春照例接济耔种口粮等语。是该署州以成灾较轻之区。竟敢捏报重灾。希冀冒领多银。实出情理之外。吕荣著革职。交该督提同试用知县续炳南、严讯确情定拟具奏。所有本年应行勘办之狄道、皋兰等七州县、并固原东北二乡、平番东南五村、著照所请将应徵新旧正借银粮草束、加恩缓至来年徵收。并于冬春酌借耔种口粮。以资接济。　　

○以甘肃按察使陈祁、为布政使。湖北荆宜施道陈桂生、为甘肃按察使。　　

○以湖南绥靖镇总兵官魁保、为甘肃提督。　　

○命喀什噶尔帮办大臣成林、伊犁领队大臣色尔衮、回京。调喀喇沙尔办事大臣哈丰阿、为喀什噶尔帮办大臣。以蓝翎侍卫色克通阿、为喀喇沙尔办事大臣。赏三等侍卫吹扎布、二等侍卫为伊犁领队大臣。　　

○癸卯。谕内阁、吴璥庆保奏查明安东县被水成灾、并江宁等府州各属水旱歉收情形一摺。朕视民如伤。一闻地方荒歉。救灾拯饥。惟恐弗及。本年虽有王伸汉等冒赈之员。发觉破案。朕岂肯因贪吏数人。遂靳恩膏惟颁帑发粟。以拯灾户之阽危。非以填贪夫之欲壑。恐蠹吏奸胥锢习不除。侵黩如故若非责成地方大员认真经理。何由实惠及民该督抚等惟当实力稽查。埽除积敝□大。随时严密督办。设竟有侵冒之处。即当立予参办。勿稍姑息。庶官吏咸知凛畏。灾区得溥恩施。以仰副朕轸念贫黎痌瘝在抱至意。　　

○又谕、刑部奏、将吉林黑龙江造报发遣官犯等、请旨减等发落一摺。朕详加披阅。所有单内达清阿一名、冲突仪仗。妄行陈诉。实因痰证昏迷所致。并无别故。成宁一名、系包揽船户免差赃未入手。庆林、丰林、崇喜、崇恩、四名、系盛住子孙。年齿俱幼。于盛住侵蚀工程银两。尚不知情。均著加恩准其减等发落。马钥一名、系出言顶撞伊父。达那希里一名、系不听祖母训斥。著该旗传问伊等之祖母与父、如果情愿将伊子孙领回。亦著加恩准其减等发落。其余各犯。仍俟三年限满再行请旨办理。至伊宁太、宝城、二名、将伊曾祖伊桑阿坟树砍伐售卖。其不孝之罪甚重。嗣后即再届三年期满。亦无庸奏明请旨。　　

○调湖南提督蒲尚佐、为甘肃提督。甘肃提督魁保、为湖南提督。　　

</div>
    <div class="pagination">
<a href="清实录嘉庆朝实录_page288.html">上一页</a><span>...</span><a href="清实录嘉庆朝实录_page284.html">284</a><a href="清实录嘉庆朝实录_page285.html">285</a><a href="清实录嘉庆朝实录_page286.html">286</a><a href="清实录嘉庆朝实录_page287.html">287</a><a href="清实录嘉庆朝实录_page288.html">288</a><span class="current-page">289</span><a href="清实录嘉庆朝实录_page290.html">290</a><a href="清实录嘉庆朝实录_page291.html">291</a><a href="清实录嘉庆朝实录_page292.html">292</a><a href="清实录嘉庆朝实录_page293.html">293</a><a href="清实录嘉庆朝实录_page294.html">294</a><span>...</span><a href="清实录嘉庆朝实录_page290.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
