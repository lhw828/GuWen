<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 657 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 657 页/共 1860 页
  </h1>
  <div class="content">
   ○诣雍和宫行礼。　　

○临故恂郡王允禵第奠酒。　　

○谕军机大臣等、从前用兵和通呼尔哈诺尔等处时。我官兵征战未归。或尚有在准噶尔者。夫以临阵被掳。偷生贼地。至大兵荡平。方被查出。理应分晰明正典刑。此内如系兵丁、及护军校、骁骑校等。即照同车凌、阿睦尔撒纳前来之满洲等。仍给本人为奴。如系大臣官员。非微贱者可比。若罗卜藏丹津、巴济、茂海、原任归化城副都统衮布、原任参领拉察布等。俱系背叛之人。尤为可恶。查出时。即一面奏闻。一面派员解送来京。毋得令其脱逃自尽。至额驸策凌之子嗣。在伊游牧被掳。与临阵者不同。如或现在。自应请旨办理。喀尔喀内有似此者。亦照此例。其非临阵被掳。自行逃往者。亦解送来京。倘系在彼处所生子孙。即照收服厄鲁特例办理。毋庸深究。将此传谕两将军大臣等知之。　　

○又谕曰。尔等所议。平定准噶尔善后事宜。著钞寄鄂容安、令其详察彼处情形。应否如此办理。或尚有应酌之处。即与阿睦尔撒纳、班第、萨喇勒、玛木特等。会议具奏。再新厄鲁特等进兵时。肆行抢掠。班第业经奏闻。朕亦早已晓谕。阿睦尔撒纳等。此次哨探兵前往。理宜加意禁止。萨喇勒之兄。现在彼处。如伊兄给伊微物。及伊属下人。略为逢迎馈遗。可以毋庸深究。若过分贪取牲只。或掳掠妇女。鄂容安即以己意提撕。萨喇勒一经指示。自当敛戢。鄂容安其审择轻重。留心办理。　　

○又谕曰。刘统勋奏接准廷议。西路兵丁。于二月先进数千。但索伦兵自京至军营。计程八十余站。非兼程疾驰。势难克期而至。拟即日前往甘凉一带。相度各站车骡马匹情形等语。西路先进之兵系厄鲁特、及甘、凉、满洲兵。非索伦兵也。原议于三月初、由军营进发。是二月内即应齐集。而索伦等兵。自京起程。长途按站次第前进。即使沿途车马无误。亦不能疾驰而至。刘统勋此奏。似属误会。但第一二起索伦兵。业于正月初三等日起行。较原议已早半月。若至陕甘境内。再能稍为变通。酌量趱行。令早至军营。更为有益。然亦不必改安台站。多费周章。或致欲速转迟。总以妥协遄行为善。其甘凉等处满汉官兵。俱当及早料理。照议分起速发。听候调遣。所有起程日期。附摺奏闻。再现议大兵到日。俱驻巴里坤。另摺所奏、火药军装口粮等项。即应运至军营。不必更驻哈密。该督可留心上紧督率办理。以济军资。并传谕鄂容安、鄂昌等知之。　　

○又谕。著寄信纳木扎勒、昨询问从军营送来之同巴朗等逃窜、在扎哈沁居住之沙拜等四户人。皆云被巴朗胁带。并非情愿随往等语。此等小人。其被胁情形。虽未可信。但伊等台吉。既皆派兵奋勉行走。著加恩仍赏给各台吉。交与原送来之侍卫额尔恒特、令其送交纳木扎勒询明。若系车凌孟克、恭沙喇、额布根之人。即交伊等外。其衮布一户。既系阿布达什之人。即送与唐喀禄。交给阿布达什。再先送来之达木丕勒。与其侄格勒克。皆系额布根之人。亦著交额尔恒特带去交给。纳木扎勒接奉此旨。先行晓谕车凌孟克、恭沙喇、额布根等。俾知朕恩。留心约束。毋使逃窜。若伊等台吉。已经起程。可明白行文知悉。仍交在家之宰桑妥协安置。　　

○又谕。据阿睦尔撒纳奏称。晓谕准噶尔敕旨。用宝颁行。更为有益。所奏甚是。敕旨不可无印。然亦不宜尽用御宝之敕。可照式另办六道。黄绢用宝。分送两路各三道。以备给北路达瓦齐等大员。西路噶勒丹多尔济等大员之用。其先赍之敕旨。即用将军印分给所遇之人。俟用宝敕旨到时。即行颁送。将此寄信阿睦尔撒纳、并班第、永常、萨喇勒等知之。　　

○又谕。据阿睦尔撒纳奏称、询据投降之库本告称。包沁人等。投入哈喇额尔齐斯居住。彼处人皆言大兵前来。须待明年草青。当此牲畜孳生。暂且过冬。一俟雪消。即往额林哈毕尔噶去等语。看来准噶尔料我兵于出青前。断不能进。若乘其不备。于二月间进兵五六千。必能成功。著寄信阿睦尔撒纳等。即遵旨办理。　　

○又谕。据兆惠等奏请将喀尔喀驿站羊只。照喀喇沁例。每只给银七钱。此两年差务络绎。现又进兵。著照所请给与。　　

○甲申。谕协办大学士尚书阿克敦现患目疾。请假调理。著赏假一月。派太医院院判施世琦、前往诊视。刑部尚书事务。著阿里衮暂行署理。翰林院掌院事务。著介福暂行署理。镶白旗汉军都统事务。著李元亮暂行署理。　　

○参赞大臣额驸色布腾巴勒珠尔等奏、据阿睦尔撒纳云。库克新玛木特、通玛木特等。系新收之人。库克新玛木特、尤巧滑难信。前曾掳我游牧。先进兵。原为侦探消息。如带伊等前往。恐致洩漏。不如令在后队行走。臣看阿睦尔撒纳情形。甚不愿与库克新玛木特等进兵。得旨阿睦尔撒纳所虑甚是。具见伊诚心欲成大功。朕为欣览。但此摺未到之先。朕以库克新玛木特。老成习事。于军前不为无益。故降旨令其先行。今若停止前去。未免反生猜疑。且伊此际尚属奋勉。即或心怀叵测。有阿睦尔撒纳在彼。伊何能为。其乌梁海之兵。著即停其派往。谕军机大臣等、阿睦尔撒纳、因库克新玛木特、曾掳伊游牧。是以不愿同行。但用人惟期于事有益。岂可因伊之言、即为停止。著将原摺、并朕批示。但钞寄班第。令将伊等调剂。务同心协力。用奏肤功。不宜稍露形迹。　　

○定边左副将军阿睦尔撒纳奏、察达克、图伦楚、文称兵至华额尔齐斯。收获包沁宰桑阿克珠尔、与得沁人等并通玛木特家口。交恭格敦丹照管居住。包沁之得木齐和济木瑚里。获噶勒杂特之库绷。询称从前巴朗在奇兰居住。闻大兵来逃往阿里克台。察达克现往擒拏。查包沁乃布鲁特回种。与乌英齐、博东齐近。日久知我兵少。难保无虞。随派兵往迎恭格敦丹。迁包沁于斋拉罕。又侍卫蒙固勒等文称、扎哈沁之得木齐瑚尔海齐。获逃人纳玛林。询知被巴朗胁带。早欲归降。故来扎哈沁居住。有包沁人颜达什。自伊犁来。纳玛林向问。据云在斋尔地方。遇台吉巴特玛车凌、额琳沁、及阿睦尔撒纳宰桑默克勒齐三人。领哈萨克兵。掳我牲口。闻去擒达瓦齐。现令颜达什、库绷、解营询问。谕军机大臣等、阿睦尔撒纳、将新收包沁人等。安插斋拉罕、甚是。将来招服噶勒杂特人等。亦著照此办理。朕从前惟闻阿睦尔撒纳征战甚勇。今阅伊所奏。如令颜达什、库绷前来。询问准噶尔情形。及发兵接济察达克等。甚合机宜。朕深嘉之。察达克等。不费一矢。即收服包沁人众。颜达什复称巴特玛车凌、带领哈萨克兵、往讨达瓦齐。看来准噶尔内乱。计穷力竭。我兵神速。即可成功。今若度量情形。可毋庸会合西路之兵。即拣选精兵数千。于二月中旬。奋勇深入。更觉易于集事。著交与阿睦尔撒纳、酌量办理。察达克此次收服包沁人众。及往擒巴朗等。殊属奋勉。其人亦颇诚实。除乌梁海兵丁、不必派往外。伊身及伊所带曾经效力之乌梁海二十人。仍带领前进。可即传谕阿睦尔撒纳知之。随命察达克实授副都统。图伦楚为头等侍卫。翁郭尔扎木禅为二等侍卫。　　

○又谕曰。通玛木特、为人诚实恭敬。朕甚嘉悦。是以加恩授为散秩大臣。赏赉衣服银物。今闻溘逝。殊堪轸念。著传谕军前大臣。于军营内支银二百两。赏伊家属治丧。并拣选伊子袭职。再伊家属、如在原游牧处。著库克新玛木特照看。或欲来察哈尔地方。即相依萨喇勒居住。并令其加意照看。　　

○户部议覆、江苏布政使彭家屏奏、下江兵粮。请坐定州县拨给。并以南凤易换漕五等米派拨。应如所请。其水脚未便动支漕费。应另筹。南凤抵换不敷。照旧采买。坐拨州县。或遇灾缓。仍令督抚筹办。至京口旗营兵米。向于丹徒、丹阳、金坛、分截。既称徒邑漕船阻碍运河。又有转给运费之烦。准将徒邑漕粮全截。不足、仍于阳、坛、漕米拨给。从之。　　

○乙酉。谕军机大臣等、昨降旨令阿睦尔撒纳、拣选精兵奋勇前进。想伊接到此旨。必克期进兵。其西路大兵。亦应一体趱行前进。著将原旨钞寄永常等。务期竭力遄发。迅奏肤功。　　

○兵部议覆、直隶总督方观承奏、由宣化递京军站。除下堡、榆林、毋庸添马外。回龙观至宣化城十二站。沙岭堡至枳儿岭五站。马匹不敷。应各拨添十匹。沙岭堡至枳儿岭五站。台员已足。回龙观至宣化城十二站。惟昌平、宣化、两站。设有专员。回龙观首站。应添设千把三。余九站。添千把二三月一更。再陕、晋、文报。南至井陉。北至良乡。共十三驿。各相距四五十里、六七十里不等。议于长生口、微水铺、赵林铺、拐角铺、马头、明月店、清风店、新店、大激店、滦河、六里屯、泽畔村、琉璃河、卢沟桥、添腰站十四。各设马十五匹。仍于每正站添千把外委一。亦三月一更。西北两路。责成口北道、霸昌道、宣化府、北路厅、及该管之参游等。南路责成清河道、正定、保定、二府、西路厅、及该管之参游等分查。均如所请。从之。　　

○以正红旗汉军副都统祖尚德、为直隶天津镇总兵。官。调福州副都统齐斌、为正红旗汉军副都统。正红旗满洲副都统明福、为福州副都统。　　

○丙戌。上诣大高殿行礼。　　

○奉皇太后居长春仙馆。　　

○诣安佑宫行礼。　　

○幸圆明园。　　

○青海郡王索诺木丹津奏、请于游牧处豫备兵内、带往噶斯效力。得旨、索诺木丹津著带兵一千名。驰驿前往噶斯驻防。如有投诚者。即行受降照管。　　

○丁亥。上幸山高水长幄次。赐蒙古王公等食。　　

○赏厄鲁特侍卫达什敦多布副都统职衔。银一百两。命赴军营。　　

○谕军机大臣等、阿睦尔撒纳等奏、察达克、图伦楚等。据包沁之得木齐和济木瑚里、通玛木特所属得木齐哈喇勒岱。告称噶勒杂特之宰桑哈萨克锡喇、都噶尔、领兵二千。欲掳包沁人众。随即带兵退回。此必包沁人内、有阴怀异心者。虚为声扬。察达克等并未详察。即已退兵。适为其所愚耳。因此益见阿睦尔撒纳、前将包沁人等。安置斋拉罕地方。甚合机宜。厄鲁特侍卫达什敦多布、系哈萨克锡喇一处宰桑都噶尔之兄。其户口尚在噶勒杂特。今伊情愿前往招服噶勒杂特人等。并擒拏巴朗。朕已赏达什敦多布副都统职衔。令其驰驿前往军营。此际察达克等虽回。不过到斋拉罕等处著阿睦尔撒纳速谕伊等。即于所到处等候达什敦多布。不必遣包沁兵前往。著于努三所管兵内。再派数百名。共备一千。交察达克、图伦楚、翁郭尔扎木禅、及达什郭多布、公同带领前进。噶勒杂特闻我兵退回。必然无备。乘此加兵。自更易于成功。阿睦尔撒纳即遵朕旨。明白晓谕。妥协办理。一面速行回奏。　　

○江南河道总督兼署两江总督尹继善、署理河道总督富勒赫奏、南河捐栽柳杨。多系托兵代植。以细枝充数。甚至砍伐官树插种。幸而成活。即邀议叙。查验后、绝不照管。渐次枯朽。查每年兵丁额栽数十万株。尽足敷用。捐栽之例应停止。再杨树宜高燥。丰铜等厅卑湿。十余年之杨。围圆尚不及尺。请仍栽柳。得旨。所奏甚是。该部照所请行。　　

○戊子。上奉皇太后幸同乐园。侍早晚膳至丁酉皆如之。　　

○御正大光明殿。赐大学士尚书等宴以鳌山联句。　　

○谕曰。提督豆斌、总兵傅魁、马得胜、现派领兵。其安西提督事务。著冶大雄就近署理。延绥镇总兵事务。著周文魁署理。肃州镇总兵事务。著舒敏署理。　　

○谕军机大臣等、阿睦尔撒纳奏、察达克等。闻和济木瑚里等告称、噶勒杂特备兵。欲掳包沁。即行退回。阿睦尔撒纳以察达克等、为和济木瑚里等所愚。所见甚是。但伊等何故布散流言。著阿睦尔撒纳即将和济木瑚里、哈喇勒岱二人。拏至军营严审。再和济木瑚里等如此欺诳。必包沁人内、有心怀叵测者。虽已将伊等移驻齐拉罕地方。仍须加意防范。著将扎哈沁之得木齐、内。拣选亲信二人。调往包沁地方。于包沁之得木齐内、拣选亲信二人。调至扎哈沁地方。俾参互杂处。并晓谕包沁人等。此特暂为保护伊等之计。事定后、仍各归原处。阿睦尔撒纳等即遵旨妥办。仍交与喀喇巴图鲁阿玉锡、善为防备。毋令伊等生疑。　　

○协办陕甘总督尚书刘统勋奏、北路马匹不堪。改站马为战马。其站马须四万二千余匹。挑北路马抵用万六千余匹。甘、凉、西、肃、提镇骒马。可用者约六千匹。此外向民雇备。及令陕省协济。查骒马尚宜驿站。将来拨存千二百匹。遇有倒毙拨给。报闻。　　

○己丑。上诣安佑宫行礼。　　

○御正大光明殿。赐朝正外藩及大学士内大臣等宴。召乌珠穆沁和硕车臣亲王朋素克喇布坦、辅国公德勒克旺舒克、阿巴噶多罗卓哩克图郡王车凌旺布、青海多罗郡王索诺木丹津、科尔沁多罗冰图郡王喇特纳扎木素、辅国公喇什纳木扎勒、土默特多罗贝勒索诺木巴勒珠尔、扎噜特多罗贝勒阿第沙、喀尔喀多罗贝勒拉旺多尔济、扎萨克一等台吉喇布坦、鄂尔多斯多罗贝勒齐旺班珠尔、阿噜科尔沁多罗贝勒达克丹、敖汉和硕额驸朋苏克喇锡、固山贝子垂济扎勒等、至御座前。赐酒成礼。　　

○谕军机大臣等、从前原议于四月内进兵。且未深知达瓦齐情形。故令于额尔齐斯、派喀尔喀兵、绿旗兵、并车凌所属人等。留驻屯田。今进兵甚早。而达瓦齐之力已穷。兵到即可成功。其额尔齐斯仍需屯田与否。应另行酌办。如需屯田。或即于车凌等游牧所留人内派往。或凯旋后。再将车凌等人众派往。著阿睦尔撒纳详议具奏。此次进兵。特为平定准噶尔。将阿睦尔撒纳等四卫拉特。封为四汗。俾所部咸登衽席。若我兵奏凯后。令阿睦尔撒纳、车凌等带领多人。前赴热河朝觐。至明岁方回原处。则往返徒劳。且于伊等生计无益。若派阿睦尔撒纳、车凌等亲信宰桑。约束兵丁。各就其便。留于原游牧居住。伊等小台吉内。有情愿留彼者。亦准于所获达瓦齐马匹牲畜内。酌量赏给。留驻彼处。看守游牧。则阿睦尔撒纳、车凌等。明岁将伊等家口。自喀尔喀地方带往。诸凡妥协。于生计大有裨益。此朕为伊等生理筹画。亦著班第、阿睦尔撒纳商办。并谕萨喇勒知之。此时达勒当阿、如已到军营。亦照阿兰泰著在哨探兵队内前进。乌勒登、扎勒杭阿、俱著在班第队内前进。但大兵前进后。办理新乌梁海等事务。及照料粮饷。看管游牧。并一切接应。俱属紧要。著严饬留驻乌里雅苏台之大臣、喀尔喀之大员等。时刻留心。稍有怠忽。班第即指名参奏。昨朕曾谕令兆惠往看巴特玛车凌等。今既进兵。阿睦尔撒纳即派伊亲信宰桑。再于军营大臣内酌派一人。先遣往巴特玛车凌处。更为尽善。兆惠仍办理驿站粮饷游牧事务。今令阿玉锡照管包沁人等。特为包沁系新以军威收服之众。故暂留于彼处照管。俟事定后。仍令阿玉锡驻扎哈沁地方。所有包沁人内应放官员。并存留得木齐、收楞额等名目之处。俟奏到日、再降谕旨。　　

○又谕。此次用兵平定准噶尔。特为开拓喀尔喀游牧。使登衽席。乃喀尔喀扎萨克等、不甚奋勉。求似从前丹津多尔济者。竟无其人。即如采买马匹。朕闻伊等部内短少。是以令于内扎萨克六会盟处采买。特因所买马匹稍瘦。现在出兵不能得力。故差大臣前往众喀尔喀游牧。另行拣选。伊等勿以从前业称马少。恐以欺隐得罪。致生疑惧。即此次亦只酌量挑选。并非尽行取用。况仍照数给还。现在所给之马。不过略觉欠膘。伊等收留牧放。即可肥壮。亦无所损。著传谕阿兰泰等。会同众扎萨克。酌量采取。无得刻求。有伤伊等生计。并寄哈达哈、阿思哈、知之。　　

○又谕曰。阿睦尔撒纳等奏、乌梁海总管赤伦。欲带人前往招服汗哈屯之乌梁海人众。随即差伊前往。阿睦尔撒纳办事果断。毫无犹豫。朕心甚为欣悦。著将朕所带荷包一对。赏阿睦尔撒纳、并于彼处赏给银一千两。再传谕阿睦尔撒纳、俟赤伦事竣回营。一面驰奏。一面即传朕旨。赏给赤伦副都统职衔。以示鼓励。　　

○勒喀尔喀副将军贝勒车登扎布任。以郡王品级贝勒青滚杂卜、为喀尔喀副将军。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百八十


大清高宗法天隆运至诚先觉体元立极敷文奋武孝慈神圣纯皇帝实录卷之四百八十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。正月。庚寅。谕军机大臣等、昨据阿睦尔撒纳奏、遣赤伦前往招服汗哈屯之乌梁海等。想此时赤伦已到。事亦就绪。厄鲁特乌梁海人众。既于旧游牧处居住。将来汗哈屯之乌梁海等。投至。或可照此办理。若必须迁移。则与察达克等乌梁海游牧。一同迁进。俾新旧所收之人。彼此连界居住亦可。其宰桑等。至军营叩见将军大臣时。朕即加恩赏给品级。遣回管理属众。和托辉特郡王品级贝勒青滚杂卜。熟悉乌梁海人情性。朕已派令照管。著传谕阿睦尔撒纳、会同青滚杂卜。妥商办理。　　

○辛卯。谕军机大臣等、据门□井泰等奏、河南汝州获解之李正南、实系湘阴县人徐名取。经署汝州知州王如玖到楚集犯识认。并非李正南等因一摺。徐名取既非逆案正犯。若不经降旨、将王如玖调赴楚省。提齐案犯确讯。则真伪几至蒙混。王如玖从前办理错缪。咎无可辞。伊在楚审明后。即应自行引咎。楚省督抚。虽非伊现在上官。亦可代为转奏。乃王如玖毫无愧怍引罪之意。竟若置身事外者。甚属不合。著传谕蒋炳、将该员平日居官如何之处据实查明。如属勇往出色。著从宽免其参处传旨严行申饬。若系平常之员。即行参奏请旨交部议处。勿得瞻徇回护。　　

○又谕、据唐喀禄奏、班珠尔等恳请仍留北路。先据萨喇勒奏班珠尔人甚去得。而和硕特兵又最勇健。若与杜尔伯特兵于西路同进。实为有力。是以降旨令其调往西路。今班珠尔等、既愿留北路。兼于进取事宜有益。即著照伊所请。仍与阿睦尔撒纳前进。准噶尔平定之后。朕意将四卫拉特、封为四汗。俾各管其属。封车凌为杜尔伯特汗。阿睦尔撒纳为辉特汗。班珠尔为和硕特汗。朕曾面谕车凌、阿睦尔撒纳二人。第班珠尔尚未知悉。可即谕伊知之。再纳噶察告称、将和硕特人移驻青海之处。从前纳噶察来热河时。朕降旨俟事成后。或在原游牧。或移居青海。悉惟尔便。并未谕令必移青海居住也。此阿睦尔撒纳、讷默库、所共闻。况朕方将封班珠尔为和硕特汗。乃转令伊舍旧地而移青海乎。若纳噶察、不过一扎萨克。或欲移驻青海。亦无不可。俟事定后。伊再具奏请旨班珠尔未来热河。而纳噶察又误传朕旨。著唐喀禄明白晓谕班珠尔等知之。　　

○又谕曰。唐喀禄奏、班珠尔等愿留北路一摺。著钞寄班第、萨喇勒知悉。班珠尔兵少。本不成队。伊既不愿往西路。朕已允其所请。但朕观纳噶察为人狡诈喜事。今所告唐喀禄之言。有事成后、封阿睦尔撒纳为汗。带领喀萨克阿布赉等瞻仰。令与阿睦尔撒纳连界居住。从此当愈加和好等语。甚属含糊。似事成时。祗封阿睦尔撒纳为汗。殊不知准噶尔平后。朕亦不过将伊四卫拉特台吉、分封为汗。令各管属下而已。并非祇封阿睦尔撒纳一人。统管准噶尔地方也。若果如此是仍如达瓦齐矣。试思朕之办理此事。果专为伊等乎。伊等豫为此言试探。是其所望甚奢。若将来祇封阿睦尔撒纳为辉特汗。转不免于失望。班第、萨喇勒、可将封阿睦尔撒纳为辉特汗。其余于三姓台吉内、封为三汗之处。于闲中言及。俾伊等熟闻。庶几妄念可消。至阿睦尔撒纳游牧、在塔尔巴哈台。果否与哈萨克毗连。若相距遥远而为此说。是欲借哈萨克以为擅权之地也。伊等果知奋勉。朕不惜格外加恩。至专擅则断乎不可。著侍卫扎克苏。密赍此旨。传谕班第、萨喇勒、留心察看。俟准噶尔既平。阿睦尔撒纳带彼处头目来时。再将哈萨克之事。会议请旨办理。　　

○青州将军色尔图、年老召还。以天津都统噶尔锡、为青州将军。宁夏将军巴海、为天津都统。宁夏副都统和起、为宁夏将军。三等侍卫巴尔品、为宁夏副都统。兼署宁夏将军印务。以和起现赴军营也。　　

○壬辰。协办陕甘总督尚书刘统勋等参奏、宁夏府知府赵本植。承餧马匹。偷漏草料。请革职审拟。得旨。马匹关系军行。赵本植系承餧之员。不能实心办理。即已有旷职守。今该员复任草料偷漏。以致马匹膘分不足。有误军需。并属罪无可逭。当此军兴伊始。即如此玩纵贻误。非严行治罪。不足示惩。赵本植著革职拏问。交该督抚将侵肥偷漏情弊。严行究讯。如果侵肥属实。即应照军法从事。以为玩误军需者戒。又谕军机大臣等、永常系满洲大臣。平日尚知奋勉。是以命为将军。俾与萨喇勒、尽心商酌集事。今阅方观承奏、伊催趱自京起程之大队兵丁。则误会朕从前催令哨探兵前进之旨。何糊涂悖谬。一至此耶。再刘统勋参奏赵本植承餧马匹偷漏草料一案。有永常经过宁夏。该府求派餧马之语。虽永常未必因其恳求。即令承餧。但以军需重事。不计其人可否。辄照所求委派。可见漫不经心。著传谕永常。嗣后务遵朕旨。诸事与萨喇勒商办。慎勿以己为将军。任意妄行。再萨喇勒进兵。永常不必同进。务待众兵齐集。带领前往。毋得故违取罪。　　

○军机大臣等议覆、协办陕甘总督尚书刘统勋奏、驼只盐菜银两。应照旧例。马匹跟役可核减。此次进兵。务在轻捷。北路将军大臣官兵等马驼。较旧减十之二。西北应一例。盐菜跟役、应照部定原议。至领催委至参佐领者。马驼应照委衔支给。从之。
  </div>
  <div class="pagination">
   <a href="清实录乾隆朝实录_page656.html">
    上一页
   </a>
   <span>
    ...
   </span>
   <a href="清实录乾隆朝实录_page652.html">
    652
   </a>
   <a href="清实录乾隆朝实录_page653.html">
    653
   </a>
   <a href="清实录乾隆朝实录_page654.html">
    654
   </a>
   <a href="清实录乾隆朝实录_page655.html">
    655
   </a>
   <a href="清实录乾隆朝实录_page656.html">
    656
   </a>
   <span class="current-page">
    657
   </span>
   <a href="清实录乾隆朝实录_page658.html">
    658
   </a>
   <a href="清实录乾隆朝实录_page659.html">
    659
   </a>
   <a href="清实录乾隆朝实录_page660.html">
    660
   </a>
   <a href="清实录乾隆朝实录_page661.html">
    661
   </a>
   <a href="清实录乾隆朝实录_page662.html">
    662
   </a>
   <span>
    ...
   </span>
   <a href="清实录乾隆朝实录_page658.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
