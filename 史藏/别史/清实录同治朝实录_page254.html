<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 254 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 254 页/共 505 页
  </h1>
  <div class="content">
   ○辛巳。孝恭仁皇后忌辰。遣官祭景陵。　　

○谕内阁、京察记名人员。将次简放完竣。著内阁部院各衙门。于京察一等未经记名各员内。遴选才具优长者出具切实考语保送。由吏部带领引见。　　

○谕军机大臣等、曾国荃奏、续招新军到鄂。赶紧训练赴防。请裁后路西路各营。以节饷需一摺。提督郭松林、道员彭毓橘、所募湘勇七营。现已到鄂。其余各营。六月均可到齐。曾国荃拟赶紧训练。即檄进扎随州唐县镇。仍著官文、曾国荃、和衷商搉。妥协办理协领喜昌等所带各营。既难得力自应裁汰以节饷需。惟各营人数众多。概行遣撤。或恐别生事端。且其中亦未必尽属羸弱。若选其精壮。分别去留。束以新规。去其旧习。未始不可收转移之效。并著官文、曾国荃、妥筹商办。务使兵归实用。饷不虚糜。其既遣之勇。断不可令其复来应募。其满绿各营。并著一体操演。未可专恃招募。致成冗军。从前湘勇。由各路溃回者甚多。此次新招之军。亦不可令其应募。官文、曾国荃、务饬各营严密稽察。毋任滥充滋弊。将此由五百里各谕令知之。　　

○又谕、刘蓉奏、回逆大股复窜陇州。另以骑贼绕窜凤翔。请饬穆图善等派兵会剿。请将出力之镇西军汇案保奖各摺片。逆回马生彦、孙义漳等、纠集靖远静甯等处巨股。众约三四万人。陆续窜至陇州经刘蓉派令萧德扬。黄鼎等迎击屡获胜仗。该逆马队。分股由麟游绕至凤翔。势颇蔓延陇州各军。被贼隔断。骎骎有内窜腹地之势。刘蓉现饬刘厚基、率亲兵五营。折赴凤翔。并令萧庆高、率湘果三营。赶赴宝鸡。著即催令该二军赶紧前进。迎头截剿。陇州贼众兵单。该抚务当督饬萧德扬等奋力堵剿。毋稍大意。此次贼众倾剿犯陕。计图大逞。较之各聚一隅。似易殄灭。惟陕省止此兵力。若任其内窜又将不可收拾。著穆图善先拨金顺带领得力马队。由定边取道邠长驰赴凤翔。随即分拨步队继进。窜甘逆回现俱弃城挈眷回窜陕境。甘省情形稍松。著杨岳斌先拨驻秦州之王得胜一军。由莲花城趋赴陇州。仍抽调各路得力劲旅。亲督会剿。务须趁各逆酋麕聚之时。合力兜剿以收聚歼之效。刘蓉另片奏、甘回董幅详等窜踞安化属之枣子碥等处同知鄢太愚等、越境会剿。屡次获捷。镇西军叠次冒险远征。劳绩尤著。所有尤为出力员弁。著刘蓉汇案核实保奖。毋许冒滥。将此由六百里各谕令知之。　　

○又谕、图库尔等奏、前往科布多调兵一摺。塔尔巴哈台失陷亟应派兵进剿。现在呼图克图棍噶扎勒参、阿隆阿、前赴科布多请兵援剿。以图恢复。该呼图克图志切同仇殊堪嘉尚。即著广凤奎昌明瑶、赶紧调拨兵弁。交李云麟督同棍噶扎勒参等克日进剿。毋稍迁延。所需粮食军火等项。著广凤等懔遵叠次谕旨。迅筹拨给。塔城被难逃出之七千余众。广凤等务当妥为安置。毋令失所滋事。图库尔本有应得之咎。若不亟图补救。奋勉立功。其罪更不可逭。即著统兵前进。毋许徒托空言。李云麟代办伊犁将军事务。又任参赞。尤当督率图库尔等迅速进兵。将塔城相机恢复。方为不负委任。前谕明谊等调拨蒙兵。交麟兴统带。规复伊塔各城。现在是否调拨。殊深廑念。明谊、车林敦多布、务当迅筹挑选。不许任意迟延。麟兴于蒙兵训练成军后。克日统率赴李云麟军营。会商办理。阿隆阿、布尔和德、均著随同李云麟图库尔进剿。不准迁延观望。致误事机。将此由六百里各谕令知之。　　

○予湖北叠次阵亡都司何天寿等二十三员祭葬世职。　　

○予甘肃陇州阵亡参将萧玉田、参领恩祥祭葬世职加等。　　

○拨四川山西湖北司库银各五万两。解赴陕西省城。以备军需。　　

○壬午上复诣大高殿祈雨坛行礼。　　

○遣惇亲王奕誴恭祀天神坛。钟郡王奕詥恭祀地祇坛。孚郡王奕譓恭祀太□山戊不□坛。豫亲王义道诣时应宫。郑亲王承志诣昭显庙。顺承郡王庆恩诣宣仁庙。贝勒载治诣凝和庙。礼亲王世铎诣觉生寺。睿亲王德长诣黑龙潭。赛因诺颜亲王达尔玛诣密云县白龙潭。拈香。　　

○谕内阁、本年京师自春及夏。雨泽愆期。节经设坛祈祷。并谕令刑部顺天府清理庶狱数日以来。阴云密布。仍未得沾闿泽。意者民生之疾若。有所壅滞而未能上达欤。抑庶政之有阙失欤。深宫循省。实深悚惕。在廷有言责诸臣。职司献纳。凡有裨于国计民生者。其各摅诚悃。直言无隐以备采择。毋摭拾陈言。毋毛举细故。用副朝廷勤求治理感召和甘至意。　　

○又谕、给事中白恩佑奏、禁卒陵虐囚犯。请饬严查重办等语。禁卒陵虐罪囚。例禁綦严。乃近来刑部禁卒人等。仍敢需索狱囚。甚至私设编床。百端陵虐。每遇夏暑炎蒸。往往因而致毙。残忍情形。殊干例禁。即著刑部堂官督饬提牢司狱等官。随时稽察禁止。如查有陵虐需索等弊。即将该禁卒等严行惩办。傥提牢司狱等员知而不举。著一并照例参处。　　

○予热河清河门阵亡防御富寿祭葬世职加等。　　

○癸未。谕军机大臣等、户部奏、遵查亲疆伊犁饷银。请旨饬催。并筹拨库克吉泰军饷一摺。新疆军务紧要。经户部先后奏拨新疆经费军饷二百十一万两。专拨伊犁军饷五十六万两。叠经降旨严催。各该督抚仍未能源源接济统计已解者五十九万六千两。未解者一百五十一万四千两。现在伊犁塔尔巴哈台等城。均因饷需不继。相率沦陷。已令李云麟、图库尔等、收集溃散。重整军旅。力图恢复。并特派西安将军库克吉泰、带领旗绿各营。相机进剿。需饷甚钜。傥各该省仍前玩误。必至新疆全局沦胥。莫能收拾。著刘长佑、崇实、骆秉章、阎敬铭、赵长龄、李鹤年、各将未解新疆伊犁饷银。迅即筹款拨解除山西饷银自行解交绥远城转解乌里雅苏台外。其直隶山东河南应解银两。即著解交山西。由山西巡抚递解乌城。听候拨用。至四川应解银两。并著按月解交陕甘总督。酌量分拨。均不准藉词推延。自干咎戾。库克吉泰督办新疆北路军务。饷需尤应急为筹备。著照户部所议。酌拨山西地丁银六万两。河南地丁银二万两。山东地丁银二万两。以济要需。即著赵长龄、阎敬铭、李鹤年、如数筹拨。递解乌城。听候库克吉泰提用。毋稍延宕。将此由五百里各谕令知之。　　

○又谕、李鹤年奏、捻匪回窜豫疆。被剿遁向曹考。追截情形一摺。张牛股匪。由萧砀窜至虞城边境。经宋庆等军叠击获胜。该逆潜向西北奔窜。有趋曹考之势。意在避兵就食李鹤年现已檄令开陈许汝各地方官督率兵勇绅团。坚壁清野。著即饬令实力奉行。务使贼踪所至。无粮可据。以期日就解散。黄河一带炮船。尤须勤加巡防。以杜贼匪偷渡。仍饬宋庆等军跟踪紧追。毋任该逆喘息。至曹考一带。与直隶山东地界毗连。大名及濮范张秋等处黄河防务。关系紧要。刘长佑、阎敬铭、当严督在防将士。加意堵御。不可稍形松懈。余承恩已带所部赴豫。刘长佑所筹填扎一军共有若干。著即迅饬到防至贼踪飘忽靡常。往往此剿彼窜。非合数省兵力四面兜剿不足制其奔突。著曾国藩、刘长佑、阎敬铭、李鹤年、各饬所部将士。联络声势。前截后追。务令贼踪所向。到处有兵堵剿。不可稍分畛域。致误事机。正在寄谕闲。据曾国藩驰奏、汇陈各军追剿情形。并直东防军分段设守各摺片。张牛股匪。由曹县窜入徐淮。复经回窜徐郡。叠经刘秉璋、刘铭传、刘松山等军、接仗获胜。任赖等股。由泗宿折窜永夏。经周盛波、并豫军叠次击败。现在张牛一股。窜至虞城以西任赖一股。由桃宿窜入怀远南渡涡河盘踞下蔡等处。曾国藩现饬潘鼎新会同周盛波两军为一路。刘松山会同张诗日等两军为一路。专剿张牛一股。刘秉璋会同杨鼎勋为一路。专剿任赖一股。著即分饬各该营将领。视贼所向。分路穷追。务期殄灭净尽并著乔松年督率皖军。会合刘秉璋等。将任赖股匪就地歼除。毋任他窜。鲍超一军。现在行抵何处。并著曾国藩酌度情形催令由信阳一带迅赴豫境。迎头截击。以杜分窜。所奏刘铭传一军。改调徐州。李昭庆各营。分防韩庄济甯。暂资休息。并潘鼎新、杨鼎勋两军。概作游兵等情。均著照所筹办理。直东两省防兵互相搀杂。心志不齐。曾国藩现经议定。自范县豆腐店以上。并东明长垣等处。统归刘长佑派兵设防。自豆腐店以下。并张秋东阿等处。统归阎敬铭派兵设防。著即迅饬直东防兵。各归汛地。以专责成。曾国藩现拟前赴宿迁等处。查阅南路堤墙。并著会同吴棠、督饬地方文武。加工修筑。以期保全完善。将此由六百里各谕令知之。　　

○以湖北天门、京山、两县堤工完竣。复已革知府徐畅达职并赏还花翎。余加衔升叙有差。　　

○以陵辱职官。革河南副将蒋希夷职。仍留营。　　

○豁免浙江嘉善县丈缺田亩摊徵银米。　　

○甲申。兼管顺天府府尹万青藜等奏、遵查宝坻县军功王得仁、并无与刑书李四等狼狈为奸情事。惟因挟嫌屡与堂兄王得禄互控。殊属不合。应将八品功牌斥革缴销。大兴县采育司防守尉项三奎、系由流犯蒙补官职。应即斥革。民人高老抢夺财物有案。应按律拟徒。从之。　　

○补铸江甯布政使司理问。日盈库大使。布仓大使各印信。从护江苏巡抚刘郇膏请也。　　

○乙酉。谕内阁、罗惇衍奏、请饬各直省督抚保举循吏。以惠闾阎一摺。直省道府州县。历经各督抚遵旨将循声卓著之员随时保奏。特予擢用者。颇不乏人。第恐悃愊无华之吏。尚未能尽登荐剡。著各直省督抚府尹于所属府州县内。留心查访。如有尽心民事政绩可纪为绅民所爱戴者。即胪列事实具奏。候旨调取引见。以备简用。该督抚等务当秉公保奏。不得徒采虚声。或瞻徇情面傥所保各员内将来或犯有贪劣各迹。惟厚保之督抚府尹是问。　　

○又谕、罗惇衍奏请饬士民速葬亲柩等语子孙久淹亲柩不葬。本干例禁。近来习俗相沿。或因拘泥风水。或因贫窭乏赀。遂将亲柩停留。久不安葬。问心其何以安著各该省督抚饬令所属各州县广为劝谕。务使士民咸知速葬之义。不得藉故淹留。致干罪戾至军务被扰地方。尸骸暴露。尤堪悯恻。前曾谕令各省随时掩埋。仍著实力奉行。并饬令各地方官与该处绅民。将丛冢义庄酌量兴办。　　

○醇郡王奏、请督军出口。办理防剿事宜。得旨、览奏具见悃忱。可嘉之至。惟东豫捻患。尚未肃清。北路防务。未可稍懈。若照该郡王所请。迅发京兵八千名。京畿重地。未免空虚。所有神机营现练马步各兵著暂缓调拨。其直隶吉林黑龙江等处。如有可调之兵。著神机营王大臣等议具奏。候旨调派。至西路各蒙古王公等。应如何各令设防固守并派兵助剿之处。均由该王大臣等妥筹办理。　　

○以直隶山海关练兵勤奋。予佐领和明阿等升叙有差。　　

○丙戌。谕军机大臣等杨岳斌奏、营官倡乱。率众东溃。请分别严办并王仁和等军接仗李助发败挫情形览奏曷胜焦急提督谭玉龙收领饷银二万九千两。仅发给各营一万一千两。其余银数。概行克扣入己以致众论沸腾。又复纵令勇丁掳杀良民。经杨岳斌派令王得胜接统其众。谭玉龙辄以奸诡之言。耸动众听。倡议向西安溃走。总兵陈义挺身倡乱。参将焦万海等同声附和。谭玉龙遂乘夜率领各营。一并溃走。雷正绾所部人数无多。泾防各军。兵力未厚势难阻遏此时恐已窜入陕境。陇州凤翔一带。本有回匪窜扰。防剿当更吃重。刘蓉务当督率兵勇严密堵截。毋任纷窜各处蔓延为患陕省防兵本形单薄。此时亟须添兵助剿。前经谕令穆图善调派金顺马队。并拨得力步队。驰赴凤翔一带应援。著该将军懔遵前旨。迅即分拨驰往。并于拨发金顺等马步各军外添拨数营驰援陕省。以厚兵力。不得推诿延误。庆阳张在山所部。尚有十余营。能否酌拨数营赴陕。著杨岳斌、刘蓉、酌量情形调拨。泾防各营将士。仍著刘蓉就近调度。应如何阻截追剿。与陕军夹击援应之处。均由该抚相机办理谭玉龙于所属营官。各给银百两。将弁虽为所惑。而勇丁则因其克扣饷银。积愤甚深。未必尽甘心反叛。刘蓉当分遣明干委员。驰赴各溃勇营中。剀切晓谕。令其缴械解散。各归原籍。一面将附逆死党。分别剿办。至谭玉龙等业已煽众溃变。且有至西安另图大事之语。岂肯听刘蓉传讯。余炳忠、焦万海、系怂令谭玉龙谋反之人。亦岂能仅以发遣了事。记名提督谭玉龙、总兵陈义、参将焦万海均著即行革职。并已革参将余炳忠、均著刘蓉设法捦获。就地正法。秦州为粮运要路。杨岳斌务须饬令在防将士。严密防守。不可再有疏虞致断省垣生路。现在兰州情形。究竟如何。该督并未奏及。东路情形。又复决裂如此。实属漫无布置。若再不力图补救。挽回全局。自问当得何罪。总兵王仁和一军。护粮赴省。于镇羌等处叠次接仗。虽弁兵颇有伤亡。而粮石尚无疏失。著杨岳斌饬令该总兵会同凉州镇派援各营。合力堵击。畅通粮道。不得稍有疏虞。李助发督剿张家堡一带贼营。业经获胜。乃于收队之后。突被另股贼匪横冲。该营官等不察号令。临阵慌乱。以致李助发受伤兵勇伤亡不少。实堪痛恨。所有营官李春海陈正荣、即著杨岳斌严行参办。以肃军令。都司云从龙、著即行革职。暂准留营效力。以赎前愆。曹克忠现由马营前赴兰省。即著杨岳斌严饬该提督迅将省城收复。曹克忠到省后。鹤龄一军。即可饬令西行。会合成禄所部。星速出关。毋任延缓。将此由六百里各密谕知之。　　

○又谕、吴棠奏、清淮增兵防剿。请饬山东省按月拨饷接济等语。张赖各股捻匪。奔窜靡定。江北防务吃紧。该处先后添募兵勇六千余名。核计每月需银二万余两。清淮既无款可筹。江苏省亦未能按月接济。若不宽筹饷项。深恐以饥疲之军。当窜突之寇。稍有疏虞。不特震惊淮海。更难保不抢渡运河。扰及山东完善。即著阎敬铭督饬藩司丁宝桢。每月筹拨银二万两。自本年五月起。按月分批。委员解至清淮军营。交吴棠核实支放。以济军食。阎敬铭务当照数源源拨解。毋得迟延推诿。将此由五百里各谕令知之。　　

○予陕西张家堡阵亡守备陈正洋、外委萧得尧等祭葬世职加等。　　

○丁亥。谕内阁、张亮基奏、革员潜逃赴京。改名蒙捐。请饬查拏。解往贵州审办等语。已革贵州候补府经历县丞蒋肇銈、前在署水城厅照磨、并代理通判任内。任性虐民。无恶不作。经该抚调令赴省讯究。竟敢招聚亡命。在水城一带逗遛肆扰。抗不进省复潜行赴京。改名蒙捐。希图漏网。现据张亮基将该革员被控劣迹各款开单呈览该革员贪酷残忍。迥出情理之外。著顺天府五城一体严拏务获。即行递解贵州。交该抚归案审讯。从重治罪。以肃法纪。　　

○谕军机大臣等、富明阿奏、摉剿山内股匪获胜。及详查围场流民情形一摺。吉林马贼余党。回窜山内。经乌里布等带兵摉剿。捦斩数百名。余贼逃向香炉椀子三道花园等处深山潜匿。势虽穷蹙。惟匪类尚多。难保不复图句结。伺隙出窜。著富明阿督饬乌里布等。确探贼踪。认真摉捕。以清余孽。至山内穵金流民。人数不少从前地方官既不加察。任其居住。该流民等藉以谋食。日久亦尚相安。据奏拟先除贼匪。缓为设法禁止粮米入山势穷自必涣散等语流民数千。一经绝其生计岂肯束手待毙。势必流而为匪。富明阿务当察度情形妥筹安置之法。毋贻后患将此谕令知之。　　

○又谕、张亮基奏、川军剿办遵义号匪情形请留刘岳昭专办黔中军事并收复荔波县城。饬李元度等赴黔。催解湖南欠饷暂留赵德昌在黔各摺片。荔波为省城往来通衢。必须派拨得力兵勇驻守。张亮基、务当妥筹布置。不可稍涉大意。黔省饷绌兵单。防剿不敷分布并著兆琛恪遵前旨会同周洪印天柱之师。由镇远等处迅速进兵。仍严饬李元度一军由铜仁进取。期与黔省各营声息相通并力会剿。应需饷银。即著李瀚章于欠解黔饷内源源拨解。刘岳昭于克复绥阳后。曾经谕令该抚由黔西一带。节节埽荡疏通道路。直抵滇省该抚何以不候谕旨。辄行回至川省。殊属粗率不晓事体。现既带兵回川。若再令回黔不免徒劳往返。刘岳昭当懔遵叠次谕旨。迅即统率所部赴滇任事毋得在川逗遛致负委任。黔省军务。张亮基责无旁贷即著妥筹办理。不准稍涉推诿赵德昌前经张亮基奏请饬令赴川。听候崇实骆秉章差委。并令赵德光暂署贵州提督当照所请降旨施行兹据张亮基奏称赵德光因带兵剿贼未能兼办提督事务。并以绅士杨先棻等向该抚恳留赵德昌。遂请将该总兵留办平远军务实属毫无主见。自相矛盾。张亮基著传旨严行申饬。赵德昌前此带兵时。久经署理提督何以赵德光即不能兼顾。所有贵州提督印务。仍著饬令赵德光接署。毋得任意违误。并著崇实、骆秉章、迅饬周达武、赶紧赴黔接篆以重职守。赵德昌已据崇实等奏请无庸赴川著即暂准张亮基所请。留于平远等处剿办苗教各匪。如再不知奋勉。即著张亮基据实参奏毋稍瞻徇。将此由六百里谕知崇实、骆秉章、李瀚章、刘岳昭、张亮基、并传谕兆琛知之。　　

○又谕、张亮基奏、拏获赍送逆书之教匪讯明分别核办一摺。据称思南府属塘头地方拏获贼匪侯守发。邓光见二名。讯系教匪刘汉忠令其至川黔交界。访明伊父匪首刘祖祖面投。并称湖北随州及湖南近河各府从教人多。四川灌县有周添云接应。其余与逆书情节相同。查刘祖祖即刘仪顺。四川涪州人。先因传教事败。逃入黔省白号贼巢。纠合号匪。叠次扑城。经官军痛击溃逃。闻在四川灌县潜踪。又闻为瓮安县玉华山号匪接去。至刘汉忠踪迹。据供向在湖北沙市贩运桐油棉花。时住沙市中街张姓店内各等语。刘仪顺稔恶有年。为教匪中著名巨憝。兹复令其子刘汉忠托足江湖。借贸易为名。到处句结党与。意图倡乱。直犯楚蜀。实属狡黠异常。若不认真摉捕。及早歼除。必至酿成巨患。著张亮基严饬各属。探明刘逆踪迹。严密兜剿。并著官文、崇实、骆秉章、曾国荃、李瀚章、各饬所属。将匪首刘仪顺、及其子刘汉忠、并接应贼匪之周添云等、一体严密查拏。不准一名漏网。此事关系甚重。傥该地方官有意弥缝。敷衍了事。不能认真查办。即著各该督抚据实严参。治以应得之罪如能破获巨案消患未形。亦著核实保奏。量予恩施。从前川楚教匪滋事。及粤匪倡乱。皆因地方有司颟顸粉饰。酿成事端。涓涓不塞。将成江河。各该督等务当引为前鉴也。逆书一件。供词一件。著钞给官文等阅看。将此由五百里各谕令知之。　　

○以贵州克复大定等城出力。赏副将李忠恕、游击叶有贵、巴图鲁名号。同知庞金声、都司岑顺洪等花翎。知县钱应桂等蓝翎。余加衔升叙有差。　　

○以贵州克复绥阳县城出力。赏知府倪应复、都司廖熙麟等花翎。知州刘应升等蓝翎。余加衔升叙有差。　　

○以克复贵州永甯州城。并安顺郎岱等处剿匪出力。赏知府毕大锡巴图鲁名号。候选郎中张秉铨、守备柴思松等花翎。把总戴荣宗蓝翎。余加衔升叙有差。予阵亡游击齐开胜等祭葬世职加等。革防剿不力巡检陈鹏飞、千总曹世雄等职。　　

○以克复贵州荔波县城。赏都司周大林等花翎。余加衔升叙有差。予阵亡署知县候补知府彭培垣祭葬世职加等。建专祠。知州吴江、参将范定邦、训导赵旭、典史寿其仁等祭葬世职加等一并附祀。　　

○予贵州黔西等处阵亡知州罗澄鉴、刘曾颐祭葬世职加等。　　


大清穆宗继天开运受中居正保大定功圣智诚孝信敏恭宽毅皇帝实录卷之一百七十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。六月。戊子朔。上诣绥履殿问慈安皇太后安。平安室问慈禧皇太后安。至丙辰皆如之。　　

○谕军机大臣等、瑞云奏、凉州、庄浪满营粮饷不继。请借拨银两。并补造枪械。请拨兵粮各摺片。凉州庄浪两营。数年兵饷久未支领。月饷亦复不继。兵丁相继饿毙。又值贼氛偪近。万难支持。瑞云现于本营公库存项内。暂动银二千两。杯水车薪。岂能济事。著赵长龄于山西协饷内由归绥道库借拨银五六万两。以济急需。如归绥道库无款可借。即由山西藩库照数拨给。一俟瑞云领饷委员到晋。即交该员迅速领解回营。毋得稍分畛域。瑞云所称照折章核实支放。及借款俟甘肃藩库充裕。分年抵充官兵俸饷。扣留藩库之处。均著照所请行。至两营枪炮缺失甚多。各官兵愿于借拨俸饷内。捐制一半。派员赴晋采办铁斤。殊恐缓不济急。著赵长龄先行拨给擡枪鸟枪刀矛若干件。以资操防。该管兵月饷关系紧要。河西贼氛尚炽。设有警急。岂能枵腹荷戈。著杨岳斌严饬镇番县。将历次指拨兵粮。解运凉州满营四千石。并于庄浪附近州县积欠兵粮内。勒限解运庄浪满营二千石。妥为存储。以备不虞。毋许私那偷漏。将此由四百里各谕令知之。　　

○以江苏通州捐输军饷。永广学额五名。　　

○以广西捐输团练。永广乡试中额二名。怀集县学额六名。全州五名。藤、容、平南、三县各四名。宾、灌阳、北流、宜山、思恩、贵、天保、七州县各三名。郁林、河池、东兰、兴业、融、五州县各二名。横、归顺、平乐、恭城、博白、柳城、天河、桂平、八州县各一名。　　

○己丑。谕内阁、御史书文奏、各省特交案件。请饬严定章程。迅速讯断一摺。各直省于奉旨交审之案。自应遵照定章速行审讯。近来积习相沿。竟有拖至数年十数年案悬不办者。小民负屈含冤。不能及早申雪。即两造待质人证。亦因此淹滞。大受拖累。何以清讼狱而恤民生。嗣后各直省督抚将军都统府尹遇有京发交案件。务须迅即亲提。悉心研鞫。不得任听承审各员捏称人证未齐展转延阁。致滋弊端。经此次通谕之后。傥仍蹈从前积习。任意迟逾。不能依限讯结。必将该督抚等从重惩处。将此通谕知之。　　

○谕军机大臣等、前因回匪肆扰新疆各城。势甚猖獗。当经调派神机营直隶省官兵前往进剿。旋以捻患未除。京畿防务紧要。降旨将神机营马步各兵暂缓调拨。并谕令神机营另行筹调。兹据遵旨筹议具奏。即著富明阿调吉林马队五百名。交副都统全福管带。特普钦调黑龙江马队五百名。派副都统安住管带。廉至调察哈尔兵五百名。交参领达尔济管带。刘长佑调直隶兵一千名。拣员管带。均取道张家口、前往科布多相机进剿。以上兵二千五百名。均交督办新疆北路军务库克吉泰统带。并派德兴阿帮办军务。库克吉泰未到以前。著德兴阿迅速驰往科布多。先行统带前项官兵。用资钤束。所请饬调锡林郭勒乌兰察布伊克昭等盟、及喀尔喀诸部落蒙古兵一千名。著德勒克多尔济、廉至、迅速简调。此外尚有何部落之兵可以调派。并如何严密布置妥为分防之处。并著车林敦多布会同德勒克多尔济悉心筹画。奏明办理所调各兵。一并归库克吉泰等节制调遣。直隶兵如尚可添调。并著刘长佑于一千名之外。再行酌量添调。张家口外一带。为北路屏蔽。亦关紧要。著察哈尔都统、副都统、除此次调拨兵五百名外。另简精兵若干。认真教练操演。并察看扼要处所。赶紧设防。以期有备无患。将此由六百里各谕令知之。　　

○又谕、崇实、骆秉章奏、援甘川兵月饷。已经拨解一摺。鹤龄一军月饷。节经崇实等由川陆续遴员解往。而甘省遍地回氛。饷道梗阻。所解饷项。难期运赡饥军。且难保无贼匪及游勇截抢情事。著杨岳斌迅委妥员节次迎提。俾川省饷银早日到甘。拨解鹤龄军营应用。免致迟误。再川省运甘军米。亦经崇实等派员解至略阳。因甘省无人接运。复泝流而上。运至白水江一带。惟该处运夫甚少。每日起岸无多。米□舟穴□又□停泊水次。日久恐致霉变。并著杨岳斌劄饬藩司酌量情形。遴派干员赶紧运甘。分运各营。以资军食。嗣后川省应解甘饷。崇实等仍当源源接解。以济要需。将此由五百里各谕令知之。　　

○庚寅。以甘澍优沾。上诣大高殿行礼报谢。　　

○遣惇亲王奕誴诣天神坛。钟郡王奕詥诣地祗坛。孚郡王奕譓诣太□山戊不□坛。恭亲王奕?诣时应宫。豫亲王义道诣照显庙。郑亲王承志诣宣仁庙。顺天郡王庆恩诣凝和庙。礼亲王世铎诣觉生寺。睿亲王德长诣黑龙潭。贝勒溥庄诣密云县白龙潭。拈香。　　

○谕内阁、御史夏献馨奏、各省书役舞弊。地方官有明知受其蒙弊。反代为掩饰回护者。并有恃为腹心爪牙者。该书役人等或舞文鬻法。或私拷示威。或豢庇奸匪。或科敛民钱。弊端百出。请严剔衙蠹。以除民害等语。著各直省督抚府尹严饬所属认真稽察。如查有前项各弊。即著将该书役从重惩办。傥该州县等官纵容徇庇。即著该督抚府尹等查明从严参处。所有各州县书役衙役。除额增贴写及帮役外。不准任意增添。并将挂名替身书役名目。一并严查禁革。以清弊源而肃吏治。
  </div>
  <div class="pagination">
   <a href="清实录同治朝实录_page253.html">
    上一页
   </a>
   <span>
    ...
   </span>
   <a href="清实录同治朝实录_page249.html">
    249
   </a>
   <a href="清实录同治朝实录_page250.html">
    250
   </a>
   <a href="清实录同治朝实录_page251.html">
    251
   </a>
   <a href="清实录同治朝实录_page252.html">
    252
   </a>
   <a href="清实录同治朝实录_page253.html">
    253
   </a>
   <span class="current-page">
    254
   </span>
   <a href="清实录同治朝实录_page255.html">
    255
   </a>
   <a href="清实录同治朝实录_page256.html">
    256
   </a>
   <a href="清实录同治朝实录_page257.html">
    257
   </a>
   <a href="清实录同治朝实录_page258.html">
    258
   </a>
   <a href="清实录同治朝实录_page259.html">
    259
   </a>
   <span>
    ...
   </span>
   <a href="清实录同治朝实录_page255.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
