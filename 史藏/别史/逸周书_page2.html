<!DOCTYPE html>
<html>
<head>
    <meta charset="UTF-8">
    <title>逸周书 - 第 2 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>逸周书 - 第 2 页/共 7 页</h1>
    <div class="content">周书序


    逸周书卷一

度训解第一

    天生民而制其度，度小大以整，权轻重以极，明本末以立中。立中以补损，补损以知足。爵以明等极，极以正民，正中外以成命。正上下以顺政。自迩弥兴自远，远迩备极终也。明王是以敬微而顺分，分次以知和，知和以知乐，知乐以知哀，知哀以知慧，内外以知人。
    凡民生而有好有恶，小得其所好则喜，大得其所好则乐，小遭其所恶则忧，大遭其所恶则哀。然凡民之所好恶，生物是好，死物是恶，民至有好而不让，不从其所好，必犯法，无以事上。民至有恶不让，不去其所恶，必犯法，无以事上，边行于此，尚有顽民，而况□不去其所恶，而从其所好，民能居乎。
    若不□力何以求之，力争则力政，力政则无让，无让则无礼，无礼，虽得所好，民乐乎？若不乐乃所恶也。凡民不忍好恶，不能分次，不次则夺，夺则战，战则何以养老幼，何以救痛疾葬丧，何以胥役也。
    明王是以极等以断好恶，教民次分扬举力竞。任壮养老长幼有报，民是以胥役也。夫力竞，非众不克，众非和不众，和非中不立，中非礼不慎，礼非乐不履。明王是以无乐非人，无哀非人。人是以众，人众赏多罚少，政之美也。罚多赏少，政之恶也。罚多则困，赏多则乏，乏困无丑，教乃不至。是故民主明丑以长子孙，子孙习服，鸟兽仁德。土宜天时，百物和治，治之初，厉初哉。治化则顺，是故无顺非厉，长幼成而生，曰顺极。

命训解第二

    天生民而成大命，命司德正之以祸扶。立明王以顺之，曰大命有常，小命日成，成则敬，有常则广，广以敬命则度至于极。夫司德司义而赐之福禄，福禄在，人能无惩乎？若惩而悔过，则度至于极。夫或司不义而降之祸，在人能无惩乎？若惩而悔过，则至于极。夫民生而丑不明，无以明之，能无丑乎？若有丑而竞行不丑，则度至于极。民生而乐，生无以谷之，能无劝乎，若劝之以忠，则度至于极。夫民生而恶性死，无意畏之，能无恐乎？若恐而承教，则度至于极。
    六极既通，六闲具塞，通道通天以正人，正人莫如有极，道天莫如无极。道天有极则不威，不威则不昭；正人无极则不信，不信则不行。明王昭天信人，以度功地以利之，使信人畏天，则度，至于极。
    夫天道三，人道三。天有命、有祸、有福，人有丑、有绋??、有斧钺。以人之丑、当天之命，以不存，极命则民堕，民堕则旷命，旷命以戒其上，则殆于乱。极福则民禄，民禄则干善，干善则不行，极祸则民鬼，民鬼则淫祭，淫祭则罢家。极丑则民叛，民叛则伤人，伤人则不义。极赏则民贾其上，贾其上则民无让，无让则不顺。极罚则民所诈，多诈则不忠，不忠则无报。凡此六者，政之殆也，明王是故昭命以命之，曰：大命世，小命身。
    福莫大于行义，祸莫大于淫祭，丑莫大于伤人，赏莫大于信义，让莫大于贾上，罚莫大于贪诈。古之明王奉此六者，以牧万民，民用而不失。
    抚之以惠，和之以均，敛之以哀，娱之以乐，慎之以礼，教之以艺，震之以政，动之以事，劝之以赏，畏之以罚，临之以忠，行之以权。权不法，忠不忠，罚不服，赏不从，劳事不震，政不成，艺不淫，礼有时，乐不满，哀不至，均不壹，不忍人。凡此物攘之属也。
    惠而不忍人，人不胜害，害不如死。□均一则不和，哀至则匮，乐满则荒，礼无时则不贵，艺淫则害于才，政成则不长，事震则寡功。以赏从劳，劳而不至，以法从中，则赏，赏不必中，以权从法则行，行不必以知权，权以知微，微以知始，始以知终。

常训解第三

    天有常性，人有常顺，顺在可变，性在不改。不改可因，因在好恶，好恶生变，变习生常，常则生丑，丑命生德。明王于是生，政以正之。民生而有习有常，以习为常，以常为慎。民若生于中，习常为常。夫习民乃常，为自血气始。明王自血气耳目之习，以明之丑。丑明乃乐义，乐义乃至上，上贤而不穷。
    哀乐不淫，民知其至，而至于子孙，民乃有古。古者因民以顺民。夫民群居而无选，为政以始之，始之以古，终之以古。行古志，今政之至也。政维今，法维古。顽贪以疑，疑意以两，平两以参，参伍以权，权数以多，多宁以允，允德以慎，慎微以始而敬。终乃不困。
    困在坟，诱在王，民乃苟，苟乃不明，哀乐不时，四征不显，六极不服，把八政不顺，九德有奸，九奸不迁，万物不至。夫礼非克不承，非乐不竟，民是复生□，好恶有四征，喜乐忧哀，动之以则，发之以文，成之以民，行之以化。
    命、丑、福、赏、祸、罚，六极不嬴，八政和平。八政：夫妻、父子、兄弟、君臣。八政不怩，九德纯恪。九德：忠、信、敬、刚、柔、和、固、贞、顺。顺言曰政，顺政曰遂，遂伪曰奸，奸物在目，奸声在耳，耳目有疑。疑言有枢，枢动有和，和意无等。万民无法，□□在赦，□复在古，古者，明王奉法以明幽，幽王奉幽以废法，则一人也，而绩功不同，明王是以敬微而顺分。

文酌解第四
    民生而有欲、有恶、有乐、有哀、有德、有则，则有九聚，德有五宝，哀有四忍，乐有三丰，恶有二咎，欲有一极。极有七事，咎有三尼，丰有三频，忍有四教，宝有五大，聚有九酌。
    九酌：一取允移人，二宗杰以亲，三发滞以正民，四贷官以属，我人□必礼，六往来取此，七商贾易资，八农人美利，九□宠可动。
    五大：一大知率谋，我大武剑勇，三大工赋事，四大商行贿，五大农假贷。
    四教：一守之以信，二因亲家年，三取戚免梏，四乐生身复。
    三频：一频禄质??，二阴福灵极，三留身散真。
    三尼：一除戎咎丑，二申亲考疏，三假时权要。
    七事：一滕咎信志，二援拔渎谋，三聚疑沮事，四滕属威众，五处宽身降，六陵塞胜备，七录兵免戎。
    一极：惟事昌道，开蓄伐。
    伐有三穆、七信、一干、二御、三安、十二来。
    三穆：一绝灵破城，二筮奇昌为，三龟从惟凶。
    七信：一仁之慎散，二知之万巧，三勇之精富，四族之寡贿，五商之浅资，六农之少积，七贵之争宠。
    一干：胜权舆。
    二御：一树惠不??，二既用兹忧，。
    三安：一定居安帑，二贡贵得布，三刑罪布财。
    十二来：一弓二矢归射，三轮四舆归御，五剥六鱼归蓄，七陶八冶归灶，九柯十匠归林，十一竹十二苇归时。
    三穆、七信、一干、二御、三安、十二来，伐道咸布，物无不落，落物取配，维有用究。急哉急哉，后失时。

籴匡解第五

    成年，年谷足宾祭，祭以盛。大驯锺绝，服美义淫。阜畜约制，余子务艺。宫室城廓修为备，供有嘉菜，于是日满。
    年俭谷不足，宾祭以中盛。乐唯锺鼓，不服美。三牧五库补摄，凡美不修，余子务穑，于是??秩。
    民饥则勤而不宾，举祭以薄。乐无锺鼓 。凡美禁，畜不阜群。车不雕攻，兵备不制，民利不淫。征当商旅，以救穷乏，问随乡，不鬻熟。分助有匡，以绥无者。
    于是救困大荒，有祷无祭。国不称乐，企不满壑，刑法不修，舍用振穹，君亲迅方，卿参告籴，余子??运，开□同食，民不藏粮，日有匡。俾民畜，唯牛羊，与民大疾惑，杀一人无赦。男守疆，戎禁不出，五库不膳，丧处无度，察以薄资。礼无乐，宫不帏，嫁娶不以时，宾旅设位有赐。

逸周书卷二

武称解第六

    大国不失其威，小国不失其卑。敌国不失其权。??险伐夷，并小夺乱，□强攻弱而袭不正，武之经也。伐乱伐疾伐疫，武之顺也。贤者辅之，乱者取之，作者劝之，怠者沮之，恐者惧之，欲者趣之，武之用也。美男破老，美女破舌（少）。淫图破□，淫巧破时，淫乐破正，淫言破义，武之毁也。
    赦其众，遂其咎，抚其□，助其囊，武之闲也。饵敌以分，而照其储，以伐辅德，追时之权，武之尚也。春违其农，秋伐其穑，夏取其麦，冬寒其衣服，春秋欲舒，冬夏欲亟，武之时也。长胜短，轻胜重，直胜曲，众胜寡，强胜弱，饱胜觊，肃胜怒，先胜后，疾胜迟，武之胜也。
    追戎无恪，穷寇不格，力倦气竭，乃易克，武之追也。既胜人，举旗以号令，命吏禁掠，无取侵暴，爵位不谦，田宅不亏，各宁其亲，民服如合，武之抚也。百姓咸骨，偃兵兴德，夷厥险阻，以毁其服，四方畏服，奄有天下，武之定也。

允文解第七

    思静振胜，允文维记。昭告周行，维旌所在。收武释贿，无迁厥里，官校属职，因其百吏。公货少多，振赐穷士，救瘠补病，赋均田布。命夫复服，用损忧耻，孤寡无告，获厚咸喜。咸问外戚，书其所在，迁同氏姓，位之宗子。率用十五，绥用□安，教用显允，若得父母。宽以政之，孰云不听，听言靡悔，遵养时晦。晦明遂语，于时允武，死思复生，生思复所。
    人知不弃，爱守正户，上下和协，靡敌不下。执彼玉，以居其宇，庶民咸??，童壮无辅，无拂其取，通其疆土。民之望兵，若待父母。是故天下，一旦而定有四海。

大武解第八

    武有六制：政、攻、侵、伐、搏、战。善政不攻，善攻不侵，善侵不伐，善伐不搏，善搏不战。
    政有四戚、五和；攻有四攻、五良；侵有四聚、三敛；伐有四时、三兴；搏有三哀、四赦；战有六厉、五卫、六庠、五虞。
    四戚：一内姓，二外婚，三友朋，四同里。五和：一有天无恶，二有人无隙，三同好相固，四同恶相助，五远窄不薄。此九者，政之因也。
    四攻者，一攻天时，二攻地宜，三攻人德，四攻行利。五良：一取仁，二取知，三取勇，四取材，五取艺。
    四聚：一酌之以仁，二怀之以乐，三旁聚封人，四设围以信。三敛：一男女比，二工次，三祗人死。此七者，侵之酌也。
    四时：一春违其农，二夏食其谷，三秋取其刈，四冬冻其葆。三兴：一政以和时，三伐乱以治，三伐饥以饱。此七者，伐之机也。
    四赦：一胜人必嬴，二取威信复，三人乐生身，四赦民所恶。此七者，搏之来也。六厉：一仁厉以行，二知厉以道，三武厉以勇，四师厉以士，五校正厉御，六射师厉伍。五卫：一明仁怀恕，二明知辅谋，三明武摄勇，四明材摄士，五明艺摄官。五虞：一鼓走疑，二备从来，三佐车举旗，四采虞人谋，五后动扌然之。无竞无害，有功无败。

大明武解第六

    畏严大武，曰维四方畏威，乃宁。天作武，修戎兵，以助义正违。顺天行五官，官候厥政，谓有所亡。城郭沟渠，高厚是量。既践戎野，备慎其殃，敬其严君，乃战赦。十艺必明，加之以十因，靡敌不荒。阵若云布，侵若风行，轻车翼卫，在戎二方。我师之穷，靡人不刚。
    十艺：一大援，二明从，三余子，四长兴，五伐人，六刑余，七三疑，八闲书，九用少，十兴怨。十因：一树仁，二胜欲，三宾客，四通旅，五亲戚，六无告，七同事，八程巧，九□能，十利事。
    艺因伐用，是谓强转，应天顺时，时有寒暑，风雨饥疾，民乃不处，移散不败，农乃商贾，委以淫乐，赂以美女。主人若杖，□至城下，高堙临内，日夜不解。方阵并功，云何能御。虽易必敬，是谓明武。
    城高难平，湮之以土，开之以走路，俄传器橹。因风行火障水，水下惠，用元元，文诲其寡。旁隧外权，堕城湮溪，老弱单处，其辩乃离。既克和服，使众咸宜，竟其金革，是谓大夷。

小明武解第十

    凡攻之道，必得地势，以顺天时，观之以今，稽之以古，攻其逆政，毁其地阻，立之五教，以惠其下。矜寡无告，实为之主。五教允中，枝叶代兴。国为伪巧，后宫饰女，荒田逐兽，田猎之所，游观是崇，台泉池在下，淫乐无既，百姓辛苦。上有困令，乃有极□，上困下腾，戎迁其野，敦行王法，济用金鼓。降一列阵，无??怒□。按道攻巷，无袭门户。无受货赂，攻用弓弩，上下祷祀，靡神不下，具行，梯，振以长旗。怀戚思终，左右愤勇，无食六畜，无聚子女，群振若雷，造于城下，鼓行参呼，以正什伍。上有轩冕斧钺，在下胜国若化，故曰明武。

大匡解第十一

    维周王窄程，三年遭天之大荒，作《大匡》，以诏牧其方，三州之侯咸率。王乃召冢卿、三老、三吏大夫、百执事之人，朝于大庭。问罢病之故，政事之失，刑罚之戾，哀乐之尤，宾客之盛，用度之费，及关市之征，山林之匮，田宅之荒，沟渠之害，怠堕之过，骄顽之虐，水旱之灾。曰：“不谷不德，政事不时，国家罢病，不能胥匡，二三子不尚助不谷，官考厥职，乡问其人，因其耆老，及其总害，慎问其故，无隐乃情。”及某日以告于庙，有不用命，有常不赦。王既发命，八食不举，百官质方，□不食饔。
    及期日质明，王麻衣以朝，朝中无采衣。官考其职，乡问其利，因谋其灾，旁匡于众，无敢有违。诘退骄顽，方收不服，慎惟怠堕，什伍相保，动劝游居，事节说茂，农夫任户，户尽夫出。农廪分乡，乡命受粮，程课物征，躬竞比藏，藏不粥籴，籴不加均，赋洒其币，乡正保贷。成年不偿，信诚匡之类，以辅殖财。财殖足食，克赋为征，数口以食，食均有赋。外食不赡，开关通粮，粮穷不转，孤寡不废。滞不转留，戍城不留，□足以守，出旅分均，驰车送逝，旦夕运粮。于是告四方游旅旁生，忻通所在，津济道宿，所至如归。币租轻，乃作母，以行其子。易资贵贱，以均游旅，使无滞。无粥熟，无室市，权内外，以立均，无蚤暮，闾次均行。均行众从，积而勿□，以罚助均，无使之穷，平均无乏，利民不淫。无播蔬，无食种，以数度多少省用。祈而不宾祭，服漱不制。国不乡射，乐不墙合。屋有补无作。资农不败务。非公卿不宾，宾不过具。哭不留日，登降一等。庶人不独，葬伍有植，送往迎来，亦如之。有不用命，有常不违。

程典解第十二

    维三月，既生魄，文王令六州之侯，奉勤于商。商王用宗谗，震怒无疆，诸侯不娱，逆诸文王。文王弗忍，乃作《程典》，以命三忠。曰：“余体民，无小不敬，若毛在躬，拔之痛，无不省。政失患作，作而无备，死亡不诫，诫在往事，备必慎，备思地，思地慎制，思制慎人，思人慎德，德开，开乃无患。慎德必躬恕，恕以明德，德当天而慎下。下为上贷，力竞以让，让德乃行。慎下必翼上，上中立而下比，争省，和而顺；携乃争，和乃比。比事无政，无政无选，无选民乃顽，顽乃害上。故选官以明训，顽民乃顺，慎守其教，小大有度，以备灾寇。习其武诫，依其山川，通其舟车，利其守务。士大夫不杂于工商，士之子不知义，不可以长幼。工不族居，不足以给官；族不乡别，不可以入惠。为上不明，为下不顺无丑。轻其行，多其愚不知，慎地必为之图，以举其物，物其善恶。度其高下，利其陂沟，爱其农时，修其等列，务其土实。差其施赋，设得其宜，宜协其务，务应其趣。慎用必爱，工攻其材，商通其财，百物鸟兽鱼鳖，无不顺时。生穑省用，不滥其度，津不行火，薮林不伐，牛羊不尽齿不屠。美不害用，用乃思慎，□备不敬，不意多□，用寡立亲，用胜怀远，远格而迩安。于安思危，与始思终，于迩思备，于远思近，与老思和，不备无违，无违严戒。”

程寤解第十三（亡。今以《御览》397、533及《类聚》所引补75字）

    文王安商，在程。正月既生魄，太姒梦见商之庭产棘，小子发取周庭之梓树于阙间，化为松柏??（木或）柞。寤惊，以告文王。文王你召太子发，占之于明堂。王及太子发并拜吉梦，受商之大命于皇天上帝。

</div>
    <div class="pagination">
<a href="逸周书.html">上一页</a><a href="逸周书.html">1</a><span class="current-page">2</span><a href="逸周书_page3.html">3</a><a href="逸周书_page4.html">4</a><a href="逸周书_page5.html">5</a><a href="逸周书_page6.html">6</a><a href="逸周书_page7.html">7</a><a href="逸周书_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
