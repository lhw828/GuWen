<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 309 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 309 页/共 1860 页</h1>
    <div class="content">○甲辰。上诣万善殿瞻礼。　　

○诣皇太后宫问安。　　

○谕、甘省凉州府属之柳林湖。肃州所属之三清湾、柔远堡、等处。及口外之安西沙州、柳沟、布隆吉、等处。屯田民人。从前开垦之始。借有牛具口食银两。日久未得全还。朕己于乾隆七年五月内。降旨全行豁免。惟肃州所属之九家窑一处。当时未经议及。是以尚在带徵。朕思此等原系穷苦之民。责令完纳。不免拮据。著将九家窑未完牛具银一千六十余两。一体加恩豁免。以息追呼之扰。该部即遵谕行。　　

○又谕、据仓场侍郎吴拜等奏称、本月初七日夜间。风雨猛骤。外河水势。陡长丈余。将兴武三帮旗丁郑士元、张映、陈九如、郑子明、漕船四只。遭风磕坏。淹没人口。亏折米石。又兴武七帮旗丁蒋尧臣、杨俊崇、回空船二只。八帮旗丁尹磻逸、回空船一只。亦于是夜遭风磕击破损。虽因风起仓猝。不及堤防。然疎忽之咎。究亦难辞。应请将漂折漕米。照例责令赔补。损坏船只。责令赔造。押运官弁。移咨吏兵二部议处等语。今年七月初旬。暑雨滂霈。河流骤长。昏黑之夜。漕船被风。人力难以抢救。尚非运官旗丁。疎忽之故。查雍正十一年六月间。曾因风大水涌。撞沉漕粮船只。蒙皇考圣恩。免其赔补赔修。并官弁处分。今年情事。与雍正十一年相类。著将赔补米石。赔修船只。并官弁处分之处。悉行宽免。倘将来运官旗丁等、因有屡次宽典。不加意防护。或有捏报等弊。一经察出。定行从重治罪。　　

○兵部议覆、福建福州将军、兼管闽海关事务新柱奏称、福州驻防四旗兵丁。军装器械修葺之资。向无公项。恳于库贮扣存减半拴养马价内、借银一万两。发商营运。以一分五厘生息。为岁修之费。应如所请。三年后、将本银还库。即以息银作本营运。以备岁修。令该将军遴选贤员办理。倘有侵蚀那移。及违例累民等弊。即行参处。从之。　　

○蠲免福建台湾府属之台湾、诸罗凤山、等县。乾隆八年。秋旱成灾额赋。　　

○以故广西广远府、那地土知州罗会禧子、罗元善袭职。　　

○是月。直隶总督高斌奏报、直属久旱之后。喜得甘霖。秋禾十分长发。不嫌雨水过多。惟顺天、保定、河间、天津、各府属。因得雨未甚深透。潮湿之气所蒸。致生蝻子。现饬文武员弁。极力扑捕。务期尽绝。得旨。好。上紧督催捕灭。毋令伤稼也。又批、近日颇觉雨多。晚禾与堤工。皆无恙否。速奏以慰朕心。　　

○又覆奏、近日各属得雨。固安迤北州县较多。然时晴时雨。亦未至淋涝过甚。晚禾藉以滋长。腻虫亦可消除。惟霸州迤南一带。得雨尚未沾足。再、永定河石景山、于七月初四日。长水六尺余。随即消落。上下南北两岸堤埽。俱属平稳。得旨。览奏稍慰朕怀。卿所奏乃前日之情形。兹复连阴二日。昨晚之雨颇大。不伤农否。然霸州迤南。必沾足矣。朕差努三前去看水。可详悉告彼。令其带摺回奏。　　

○又奏、固安自七月初一至初六日。连得雨泽。不嫌过多。霸州迤南。近日并已得雨。永定河工。亦俱平稳。得旨。今天巳开晴。朕怀稍慰矣。努三见庄河有下埽之处。今平稳耶。　　

○又奏、永定河北岸三工。庄河系河溜顶冲之处。初七日水势长大。河滩塌卸。渐逼堤根。随接筑护堤埽工二十余丈。工已完竣。再查山东德州一带。并无发水之处。惟雄县、新城、雨水甚大。洼地晚禾。间有淹浸。近亦消退。得旨。此处连年被灾。必抚恤十分得宜。然后可。作何措办。速奏以慰朕怀。统计天、河、两府所属。秋灾复有几处耶。有成灾之处否。　　

○又奏、上年被灾之河间、天津、二府。深、冀、二州等属。连次得雨。秋禾随亦改观。至雄县以北。河水涨溢之处。亦止低洼被淹。旋即消落。高地晚禾。现俱畅茂。得旨。览奏朕怀稍慰矣。　　

○署两江总督尹继善奏、叠奉谕旨。因畿辅春夏缺雨。饬令上下两江。各备米麦十数万石。以待直省需用。嗣因五月间、京师巳得透雨。可望收成。饬令豫备之米麦。可以少减其数。伏思江省连岁丰稔。收买不厌其多。倘价昂即行停止。不致有妨民食。至直属需用多寡。信到、即可如数运送。得旨。得雨之后。仰赖天恩。竟有转歉为丰之几。并此亦可不用矣。　　

○又奉、下江于七月初三等日。大风骤雨。江潮盛涨。沿江沿海州县。漫入田庐。飞饬苏州布政使。委员确勘。上江徽宁、池、太数郡。亦于七月初旬。或因山水骤涨。或因起蛟发水。田舍人口。间被冲淹。亦已飞行江宁布政使。委员查勘。如有成灾。即行照例办理。得旨。下江有灾。飞饬苏州布政使。上江有灾。飞行江宁布政使。此固外省办事之成例也。然若此、则总督亦易为耳。此等习气。似汝尚不免安望于他人乎。　　

○江苏巡抚陈大受奏报、七月初三等日风潮。冲损塘工。业经具摺奏闻外。其沿海沿江各州县。间有淹没田庐之处。现饬藩司、委员履勘。如果水难即退。勘明是否成灾。再行具报。得旨。是。应行抚恤者。加意抚恤之。　　

○署安徽巡抚准泰奏报、安省庐、凤、颍、三府。滁、泗、二州。所属州县卫。现在飞蝗虽尽。而蝻子萌生。抵任后、即饬各处克期捕尽。不敢稍延。现田禾畅茂。可获丰收。惟徽州、宁国、池州、太平、广德、四府一州属。或因蛟涨。或因山水迅发。俱有冲塌庐舍。淹没田禾之处。当即飞饬藩司。委员确勘。并将安属就近仓谷。量拨运往。接济民食。俟确勘情形。分别轻重赈恤。得旨。所奏俱悉。亦甚明晰。惟在实力为之安省虽属事简。然被范璨废弛已极。须善为整理可也。　　

○江西巡抚塞楞额奏报、南昌袁州建昌、南康、等府属州县。高阜田亩。早禾被旱。嗣于六月下旬。七月初旬。连日透雨。可望收成。其补种晚禾杂粮者。饬地方官、确查无力之家。酌给口粮耔种。倘有应蠲应缓应赈之处。仍令据实详报。得旨。览奏曷胜欣慰。但不可出于粉饰。慰朕之意也。其有成灾者。仍加意抚恤为要。　　

○浙江巡抚常安奏报、杭、嘉、湖、宁、绍严、台、温处九府。雨水应期。早禾已收粮价平减。惟金华、衢州、二府属。自六月以来。雨泽稀少。早禾不无伤损。业经委员勘验。量借耔种。俾令乘时。补种杂粮。得旨。所奏俱悉。又批、浙省亦不甚远。此事何不早奏。斯而可缓。孰不可缓。再如此、将以玩视民瘼罪汝矣。　　

○又奏、浙省于七月初三四五等日。雨势连绵。东北风潮较大。海宁县老盐仓观音堂、等处柴塘。间有蹲矬。现饬塘工各员。昼夜抢修。将次告竣。又乍浦城外、天后宫一带土塘。间有冲塌。石塘幸未损伤。亦饬一律修补。又因江南徽州府、山水陡发。严州相距百余里。所属之淳安县。溪水骤涨。居民庐舍。多被淹没。现照乾隆七年。赈恤玉环营、瑞安、平阳、之例。按名散给。加意抚绥。得旨。此等奏报。惟应据实。不可存慰朕之念。而有所粉饰。恐汝不能免此。近已有旨。向大学士处颁发矣。　　

○又奏、浙省严州府属之淳安县。被水最重。业经赈恤。他如宁波等属。虽因风雨急骤。田庐皆致淹没。其与猝被山水冲漂者不同。但浙民积习。偶遇雨水过多。遂有纷纷藉词。妄希蠲赈伏念国帑至重。虚糜既非所宜。而民情易骄陋习尤不可长。务期勘验确实。办理一归至当。得旨。所言亦是。但须以公诚之心。行妥实之政耳。　　

○杭州将军萨尔哈岱奏、前经陈请、将存贮马价银、拨出西万两。为支借官兵。抚育旗人之用。嗣经部咨若新丁借用此项银两或旋被革退。或业经病故。其如何扣还之处妥议具报。查向来杭州兵拜唐阿内若缘事革退及病故者将伊自置马匹器械。交该管官确实估价。转交顶补之人。请照此例。凡革退病故新丁。所有马匹器械估价抵欠。给顶补者代还原款。得旨。知道了。妥协办理。惟在汝等勉之。　　

○福建巡抚周学健奏、闽省各属。积年拖欠钱粮甚多。固缘户籍不清。苦于赔累。亦有粮户离城辽远。不能自赴缴纳。以致胥役揽收代完。因而假印假串。滋弊多端。现饬藩司、委员携带该县各年日徵红簿。挨户查对。如红簿无名。而执有印串者。即知系假。以冀彻底查出私收侵蚀之弊。得旨。如此实心剔弊。朕所嘉悦也。勉之。　　

○署湖广总督鄂弥达、湖北巡抚晏斯盛奏、据襄阳县知县郭芝报、该县现产嘉禾有一茎两穗一茎三穗者。穗长六七寸不等。洵称上瑞。理合贮匣绘图具奏。得旨、嘉禾之可喜者。以闾阎尽得丰登为贵耳。若夫九穗双歧。硕大且长。而不能千亩攸同。亦何足异耶。　　

○湖北巡抚晏斯盛奏、国家于学校外。设立省会书院。慎选院长。伏念人师经师。实难其选。请嗣后各省本乡、如有老成望重。可膺讲席者。督抚奏明请旨。如乏其人。仰恳于现任编检内、各拣发一人前往。六年一更替。以观教育人才之效。得旨。养士育贤。固为政之先务。然亦不可好名而无实。若各省皆遣翰林往居皋比之席。是又添一学政矣。有是政体乎。　　

○湖南巡抚蒋溥奏报、湖南今岁各属丰收。惟茶陵一州。六月初旬以后。半月不雨。略被偏旱。尚可补种。勘不成灾。无庸题报。得旨。览。虽不成灾。亦应抚恤得宜也。　　

○又奏、遵例恭刊钦颁谕旨。发各属、令其留心观览。得旨。览。惟在实力行之。不然。与誊黄贴示以塞责者何异。　　

○又奏、湖南水陆汛地。营房、墩台望楼等项。旧多残缺。前会同督臣阿尔赛奏请、动用舵杆洲工程节省银一万两。分别修建陆续将次告竣。得旨。实力为之。以期营伍渐有起色可耳。　　

○又奏、楚南士习嚣凌。所当慎选教官。以资训诲。其有劣迹昭著。及老迈废疾之员。已于大计内、列入奏牍。余请会同学臣。严加甄别。除年虽老而神力尚健。文理通顺者。准其照旧供职外。倘有渐至衰颓。训迪无效即行咨部罢黜。得旨。好。应如是办理者。　　

○湖广提督王无党奏报修整军械。陆续完备。并将次巡查各营协器械船只。考校官兵技艺等因。得旨。览。实力为之不可稍涉粉饰也江南各省。已查阅营伍。将次及湖广矣告之鄂弥达。　　

○河南巡抚硕色奏报归德府属一带。飞蝗入境。随委员协同各该县扑捕。业经净尽。其余如陈州府属之沈邱太康光州属之商城、等县。现率该县紧捕。但飞蝗停处即有遗下蝻子。亦遍行搜扑。无致贻害民间。得旨是。严饬督捕。毋涉粉饰也。　　

○山东巡抚喀尔吉善议覆、据登州总兵谭行义奏请、各营兵饷。按月支给。以杜兵丁花销。查通省支放自应画一赴司请领。除各营或按季支领。或两季兼领。以省脚费。仍照旧例办理外。请于领回日、尽数移交同城文员贮库。于每月朔日会同散给具报。得旨。如所奏行。　　

○甘肃巡抚黄廷桂奏据土司杨冲霄详称奸僧马尔完卜武生马履祉等勾引所管朱扎等番族。聚众挖路不容行走。屡掠人口粮石马匹。又据各番民控土司杨冲霄纵容头目。科派勒索等情。随会同督臣庆复、质讯后、将此案土奸分别惩治外其土司每岁所收土民钱物原系养廉之需。请嗣后量定其数交纳地方官勒石晓谕俾各遵守。得旨。此等事视之虽细。而办理不妥。往往酿成祸端。慎为之。　　

○贵州镇远镇总兵官冷文瑞奏、各协营、民苗村寨。雨水沾足。俱卜有秋。粮价日就平减。所辖苗疆重地。惟有训练官兵。绥辑苗众。实心保卫百姓。得旨。欣慰览之。又批、须实力行之。今江南等省。查出营伍不齐。汝等非不闻知。则外省吏治。率多粉饰。已可概见。将次未必不查及汝省也。告之张广泗、令其早为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百二十一

大清高宗法天隆运至诚先觉体元立极敷文奋武孝慈神圣纯皇帝实录卷之二百二十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。八月。乙巳朔。鸿胪寺卿梅珏成奏、本寺序班、前经臣请定额。并饬遵照会典。行文学臣咨取。毋许止凭同乡官印结。令生员自行具呈。乃部议止准定额。余以立法既详。无庸再议。伏思员额既定。得者更为荣幸。若止凭印结滥收。将夤缘请托。弊端滋甚。请仍照会典旧例。由学臣咨取。将生员自行具呈之处停止。得旨、著照所请行。该部知道。　　

○是日起、上以祭社稷坛。斋戒三日。　　

○丙午。谕内阁、礼部所修礼书。每次进呈。俱有错误。该部专司典礼。而于职分内事。漠不经心。是何体制。著将该堂官交部察议。至任兰枝、乃翰林出身文章之事。是其所能。而亦一味推诿。过误多端。著严察议奏。　　

○又谕大学士等、天津、河间、二府属。本年虽获有秋。究非丰收。景州、沧州、尤属不及。庆云、则犹有雨水未足之地。小民当积歉之后。朕心倍为廑念。可传谕总督高斌、如尚有应行料理之事。著即加意料理。寻奏、景州、沧州、禾稼收成。尚有七分。惟庆云一邑。被旱贫民。渐有出外谋食者。其庆云接壤之盐山县、情形略同。现将采买豫省、及大名之麦粮。拨运三万石。及时借作耔种。再动拨司库银三万两。收买大名所产高粱。查明户口赈恤有余留为二县来春借粜之用。专委天津道陶正中督查得旨、览奏俱悉。看来陶正中、尚能办此也。　　

○吏部尚书公讷亲奏、远科举人。多属衰庸。如截取得选知县。姑令赴任。察其不能称职。然后降调改教。则事务已多废弛。嗣后请择年力尚强者。分部学习一年。期满、果勘胜任。再请归班选用。举人既经停选。甚应得各缺。暂令进士抵选。嗣吏部左侍郎田懋奏、分部学习之例。雍正年间已行之。尔时并未办事画稿。苐于数日内、偶一进署。无事而归。堂官并难稽其勤惰。何由察其才识。是以旋行停止。况各省知县之缺。其选用班次。外省升任题补之人。与进士、教习期满、捐赈议叙等项。外多才干。退而大不可问者。何项无之。宁独举人。要在为督抚者。加意整饬耳。嗣请仍照旧例选用。但令吏部过堂时、详加验看。九卿验看时、不得稍为姑息。加意甄别。倘再有年力衰迈者。引见时、自难逃洞鉴。至该员到任后。令督抚不时稽察。如不胜任。勿稍宽容。则例不更张。而衰庸自退矣。得旨。讷亲之奏。朕不即以为是当而必可行。但其摺内所云。姑令赴任。即督抚察其不能称职。亦须待至一半年。而此际事务。废弛已多。则深中时弊。而姑息一人。贻误一方。此咎朕亦不能自解。即田懋此摺所云。加意甄别。岂非朕向日所谕九卿者乎。汰之不胜汰。而日久复成故套矣。此用人之难也。如讷亲所奏、进士必喜。而举人谤之。如田懋所奏、举人无屈。而吏治有妨。辗转思维。朕亦不得良策。将此一并议奏。寻议、请定三年一次拣选。于每科会试榜发后。奏派大臣。除甫经中式者。毋庸拣选外。其余前科举人。通行验看。择年力强健。质地明白。堪任县令者。列为一等。各按科分名次铨选。至下科拣选时、除上次不列一二等者。不准再拣选外。再将入选而尚未用。并下次应拣选之人。挑足五百名为定数。遇各省需人。与别项应挑人员。一体拣发。至教职一项。讷亲原奏内云。凡进士拔贡出身者。尚多年力壮盛。其恩岁等项。类皆衰老难用。应一并酌议等语。请将会试举人。拣选知县外。再择年力精神。堪司训迪者。列入二等。仍各按科分名次。照就教举人原班。以正谕铨选。其拣选一二等外之举人。准其改教。以教谕管训导事。与岁贡分缺铨选。再恩贡之应选教谕、岁贡之应选训导各员。应于每科乡试后、令各督抚学政。大加陶汰。除衰惫无用者。给以应得职衔休致外。仍各注册备选。至该员轮选时、应令该督抚详加验看。从之。副都统管理通州米厂事务庆泰、玉保奏称、据大学士鄂尔泰等议、都统永兴、请于通州添设米厂。加采官米。以备减粜平价等因。查通州新城。原设右翼一厂。今左翼议再设一处。通州旧城内、有入官房一所。可作米厂。请饬该旗转行地方官办理。再、两厂各领银一万两。收买米石。为数既多。办事官兵。亦宜添拨。请交八旗大臣。于每翼满蒙汉内、拣选章京骁骑校、等员。每厂各派官四员。并照京城米厂例。三年一换。交部察其能否。其看守领催马甲。于旧设十六名外。添足四十名之数。按翼分补。所有官兵饭食银两。照旧厂例、于生息项内赏给。得旨。如所议行。　　

○丁未。祭先师孔子。遣和亲王。弘昼行礼。　　

○谕、台湾雍正七年以后。升垦田园。钦奉皇考谕旨。照同安则例升科。后经部议、以同安科则过轻。应将台地新垦之田园。按照台湾旧额输纳。朕念台民远隔海洋。应加薄赋之恩。以昭优恤。除从前开辟田园。照依旧额。毋庸减则外。其雍正七年以后、报垦之地。仍遵雍正九年奉旨之案办理。其已照同安下则徵收者。亦不必再议加赋。至嗣后垦辟田园。令地方官确勘肥瘠。酌量实在科则。照同安则例。分别上中下定额徵收。俾台民。输纳宽舒。以昭朕加惠边方之至意。　　

○大学士鄂尔泰等议覆、编修杨开鼎进呈经史内称、学以敦行为主。尤以明经为要。请饬国子监、及各府州县学。时时以经学造士。学臣考校生童。亦务以经义与四书文并重。查六经为载道之书。国家设科取士。自州县试以至乡会。近奉谕旨。训饬考官。不得专重四书文。而忽经义。请再行通饬考校各官。如四书文虽佳。而经义影响游移者。概置不录。士子自必勉强学问。经义日明。至摺内称教职一项。当于举人副拔贡生中推选。其轮贡未至颓老者。亦请挨班间用等语。已于尚书公讷亲条奏内。一并定议。从之。　　

○兵部奏请、嗣后凡八旗满洲。补放外省。隶其管辖者。系五服之内。饬令回避。其五服以外。毋庸回避。从之。　　

○工部议准、闽浙总督那苏图疏请、将闽省诏安县之红花岭、新设守备一员。白叶村、新设把总一员。兵三十名。合溪埤头坪、路村、新设三塘。每塘兵十名。添建一切衙署营房。所需工料、于地丁项内支给。从之。　　

○戊申。祭大社。大稷。上亲诣行礼。　　

○诣皇太后宫问安。　　

○谕、今日朕亲祭社稷坛。张鹏翀、于跕班之地。连声咳嗽。甚属不合。著交部察议。　　

</div>
    <div class="pagination">
<a href="清实录乾隆朝实录_page308.html">上一页</a><span>...</span><a href="清实录乾隆朝实录_page304.html">304</a><a href="清实录乾隆朝实录_page305.html">305</a><a href="清实录乾隆朝实录_page306.html">306</a><a href="清实录乾隆朝实录_page307.html">307</a><a href="清实录乾隆朝实录_page308.html">308</a><span class="current-page">309</span><a href="清实录乾隆朝实录_page310.html">310</a><a href="清实录乾隆朝实录_page311.html">311</a><a href="清实录乾隆朝实录_page312.html">312</a><a href="清实录乾隆朝实录_page313.html">313</a><a href="清实录乾隆朝实录_page314.html">314</a><span>...</span><a href="清实录乾隆朝实录_page310.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
