<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 419 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 419 页/共 523 页</h1>
    <div class="content">
○都察院奏、指挥谢天樛、缉捕认真、兹部选得缺、请留任一年。得上□日、部选得缺之员。定例原不准奏留。惟谢天樛屡次拏获逆犯。缉捕认真。此等具有天良之员。不可多得。前曾赏戴花翎。现在逆犯未获者尚多。谢天樛著以直隶州知州顶带、仍留东城指挥任一年。饬令上紧缉捕俟一年期满。再以直隶州知州补用。其和州一缺该部另行铨选。　　

○辛亥。旌表守正被戕山东馆陶县民宋自由妻梁氏。　　

○癸丑谕内阁、御史张鉴奏、严禁封疆大员家人需索站规一摺。据称云贵总督伯麟、居官廉平练达、惟家人跟随该督于经过州县地方、有需索站规、滋扰多取之事、请上□日饬令严行禁止等语。伯麟如果纵容家人勒索滋事。致被属员控讦。自当按款究治。今该御史所奏。毫无指实。岂能以一纸空言。训饬该督。令其约束仆隶著该御史将伯麟家人于何年需索站规、某州县被其扰累、其家人系何姓名、访明具奏。再行核办。　　

○又谕、昨因阅射布靶。三等侍卫巴彦布、列入汉侍卫内。当交托津查询。据称巴彦布系正黄旗满洲人、该管领侍卫内大臣肃亲王永锡、索特纳木多布斋以巴彦布系武进士、是以于绿头牌内误缮汉三等侍卫等语。永锡等自请交部分别察议。是何言耶。满洲考中武进士。挑取侍卫。一切俱应照满洲侍卫升转。岂有列入汉侍卫之例。即如满洲考中文进士。或用翰林或用部属。皆同满洲官员一律升转。今以巴彦布系武进士。辄行列入汉侍卫缺内。殊属错谬糊涂之至。正黄旗领侍卫内大臣肃亲王永锡、署领侍卫内大臣索特纳木多布斋、及承办章京国祥、俱著一并交部议处。嗣后遇有此等满洲蒙古考中武进士挑取侍卫者。一切升转得项差使。俱照满洲侍卫办理。　　

○刑部奏、违例改题为奏之总督先福、请交部议处。得上□日、王刘氏著即凌迟处死。王相著即处斩。余依议。此案先福于二十七日奏到时、朕阅其案情。系不应专摺具奏之件。当即降上

□日交刑部查例具奏。是日午刻。朕披阅部本。有山东宁海州民人高小、商同奸妇倪许氏、谋死本夫倪连荣一案。由奸夫起意。奸妇加功。适与此案情节吻合。陈预即系遵例具题。当发交军机处存记。兹据刑部查明颁发条款。妻妾与有服亲属通奸谋死亲夫者。专摺具奏。注云。若与平人通奸。仍专本具题。例文分析甚明。王相与王刘氏之夫同姓不宗。自应照平人奸杀之案具题。先福率意改题为奏。实属违例著交部议处。　　

○甲寅。谕内阁、朕孜孜图治。日以因循怠玩诫饬臣工。合朝王公文武大员。竟无一人能体苦衷。视同陌路。近日自二十六日以来。各衙门并无带领引见人员。本日各部院竟无一奏事之摺。殊不可解。或因前日九公主薨逝后。朕亲往赐奠一次。外廷诸臣。私心揣度。遂以此为仰体朕怀。不知似此仰体。非以爱朕。乃彰朕溺爱之过也。是诚何心。朕办理庶政。宵旰不遑。岂肯以宫庭细事稍萦怀抱。况五岁幼女。何足窐念致涉倦勤数日来外省奏到摺报。充积案前。无不应手批答。随时示谕。办事后仍照常阅射布靶岂部院各衙门多奏一二事朕即生厌倦乎。诸臣太不知苦衷矣。此在内廷行走诸臣。常川入直本无偷安之处。其外廷诸臣。则多耽习安逸。有一倡为仰体之论者。即相率从风。以遂其惮于问夜之私。因循疲玩。实属万分。所有外廷行走管理部院旗营各衙门王公文武大臣堂官等、俱著传上□日严行申饬。此次各衙门有无应奏事件。及应行引见人员。姑从宽免其查究。令伊等清夜扪心。自知愧耻。嗣后务痛改前非各思振奋精神。勤修职业。有应奏事件。引见人员。克期上达。勿稍延搁。傥经此次训饬之后。仍蹈玩泄积习。定当执法惩治不贷。将此通谕知之。　　

○又谕、张师诚奏、遵上□日传询宋镕、据称前在京候补道员时曾至广慧寺与僧人明心相识、并无受戒情事后在芜湖道任内、伊来募化给过银五十两、嘉庆十七年有知府王树勋进京来谒、询知即系明心还俗捐官等语。宋镕前与僧人明心往来。并无受戒情事。尚不至干吏议。迨后王树勋来谒时。伊身任卿贰。且刑部职司法纪。知系僧人朦捐职官。即应参奏。况曾经犯案枷杖。尤为有玷名器。乃匿不举发。实属有心徇隐。宋镕著交部严加议处。寻议革职。得上□日、宋镕于王树勋为僧时仅与往来。未经受戒。与蒋予蒲有闲。著降三级调用。补官日仍带革职留任。　　

○旌表守正被戕河南伊阳县民张书令妻杜氏。守正捐躯内黄县民王奇峰女王氏。　　



　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十年。乙亥。六月。乙卯朔。日食。　　

○丙辰。调吏部右侍郎顾德庆、为兵部左侍郎。以服阕侍郎帅承瀛、为吏部右侍郎。　　

○命翰林院侍读学士杜堮、提督顺天学政。　　

○旌表守正被戕湖北郧县民戴之有妻鲍氏。　　

○丁巳。谕内阁、前据绵志奏、恒敬郡王永晧福晋呈请、以本支王祀。现无世职承祭。当经降上□日交宗人府议奏。兹据详查例案奏上。并将恒温亲王袭爵家谱进呈。恒亲王之爵。以次递降。现有奕奎袭封镇国公。惟恒敬郡王永晧福晋、年老孀居。其嗣子绵槐、又已身故。殊为可悯。绵槐之子刑部主事奕礼、著加恩赏给委散秩大臣。　　

○谕军机大臣等、那彦成覆奏、查明迟象臣被迟孙氏逐出后、在南皮县堤桥村佣工、实系生存、现饬县查传解省等语。闾里小民。因妻室不守妇道。教训不悛。将其休弃。是为事所常有。今迟孙氏淫凶不法。迟象臣不能约束。竟至为妇所逐。无能无耻已极。且远避不归。置伊父迟子礼于不顾。尤为不孝。著那彦成传提迟象臣到案讯明。即将全案人犯照律办理。先将迟象臣提到法场。令迟孙氏眼看重责四十板。再令迟象臣看视。将迟孙氏斩决。以为惧内庸夫之戒。仍将迟象臣解回原籍。令其奉养伊父迟子礼。勿许外出。将此谕令知之。　　

○展缓直隶大名、南乐、清丰、三县被水村庄积年额赋。　　

○戊午。上幸静明园。　　

○谕内阁、马慧裕等遵上□日明白回奏、并自请处分一摺。王树勋以犯案僧人。改名朦捐官职。洊升知府。在楚省多年。马慧裕等既风闻该犯从前有为僧之说。并闻人呼为妖道。且察其才具不胜方面之任。早应据实参奏。乃因循迁就。殊乖实心任事之义。马慧裕、张映汉、俱著交部议处。　　

○又谕、西拉布奏、从前赏给回子耕种、乌什所属沙图卡伦附近地亩、回子等并未耕种、现已就荒、请拨给兵丁耕种、其兵丁所种地亩、照数赏给回子一摺。此项地亩。乃从前彻兵后空闲之地。赏给回子耕种。不令纳粮。今已多年。回子并未耕种。自系田地瘠薄。难以挑浚沟渠。若改给兵丁耕种。于该兵丁有何裨益。西拉布并不筹画及此。而欲将兵丁熟地改给回子耕种。实属冒昧不晓事体。所有赏给回子地亩。既已就荒。祇可听其自便。若如西拉布所奏。因回子等无力。将兵丁等熟地改给回子。令兵丁等转垦荒地。种种更张。断不可行。西拉布甫经办事。不循旧章。率听属员之言。实属冒昧好事。所奏不准行。并著严行申饬。　　

○以直隶通永道祝庆承、为广西按察使。　　

○己未铸给陕西汉凤营游击、分驻铁炉川汛守备关防。从陕甘总督先福请也。　　

○庚申。上御勤政殿听政。　　

○以詹事府少詹事吴其彦、为詹事。　　

○辛酉。谕内阁、蒋攸铦等奏、管驾师船不慎、致被革兵勾匪抢失一摺。此案革兵林勇等、胆敢纠约贼匪。抢夺师船。藐法已极。护阳江镇总兵龙门协副将杜茂达、追捕林勇等犯。至放鸡外洋。自应出其不意。潜师截拏。乃先行放炮。致贼船闻声远窜。其咎实无可辞。杜茂达著即摘去顶带。责令戴罪协缉。如能拏获正犯。奏请开复。傥复行退缩。奏明从重治罪。外委黄登、著斥革。交该督等提同兵丁林茂清等、审明分别办理。　　

○谕军机大臣等、蒋攸铦等奏、革兵林勇、郑高、挟斥革名粮之嫌。纠约贼匪五六十人。在三洲外洋。将升任南澳镇总兵香山协副将罗凤山、坐船抢去。二贼注意抢劫本官坐船。原欲戕害罗凤山。非为货财也。其时罗凤山因巡查内河。换坐小船。幸免于难。至谓该总兵仅派外委微员管驾坐船。失于防范。不知林勇等既挟恨纠抢。即罗凤山亲身在船。亦必将该总兵挟讐戕害。若将罗凤山革去。则林勇等转得快其私忿。刁风断不可长。嗣后。管兵将领。遇有桀骜兵丁。或致相率姑息。殊于军纪有关。该督等不知政体。办理过当。蒋攸铦、董教增、均著传上□日申饬。　　

○癸亥。谕内阁、朕惟正人心。厚风俗。治世之本也。上之御民。不外乎德礼政刑。然刑法制于已然之后。德礼导于未然之先。则移风易俗。必自教化始。前年逆匪构乱。假邪说以煽惑愚民。以秉彝之赤子。陷溺其良心。至罹于刑辟而不悟。朕甚悯焉。历次所颁诏上□日。如遇变罪已诏。尽心竭力仰报天恩谕。报天恩肃吏治修武备谕。致变之源说。原教。行实政论。甄别贤愚以澄吏治谕。化民成俗论。除莠安良诏。实心行政说。皆朕深为世道人心计。出肺腑之诚。以布告中外。冀以挽回污俗。渐返淳风。其批示臣工章奏、及面授军机大臣书写宣谕者。更不啻几千万言。乃诲之谆谆。而化不下究者。承流之疆吏。亲民之牧令。不能实心体会。所以奉行不力。阻遏于其闲也。夫惟民生厚。因物有迁。纲常名教。尽人同具。古今岂有不可化之民哉。历究邪教惑众之由。总不外乎敛钱谋利。利之所趋。惟义可以止之。乃今之服官者。赴任之初。不问民俗之淳浇。先询缺分之肥瘠。及乎莅官临民。则多方朘削。以与民争利。彼民也以为衣冠爵禄之俦。尚孳孳焉惟利是图。尤而效之。殆有甚焉。官吏减一分求利之心。民生受一分利益。上行下效。风行草偃。理不爽也。奸民乘其嗜利之隙。以邪说中之。遂蔓延不可数计矣。今欲正民风。必先肃吏治。督抚藩臬为一方之表率。不特洁己奉公。幸免无过。当为国家培养民风。计久安长治之策。于所属牧令。以民事之废兴。民俗之邪正。课其殿最。其有能兴贤劝学、化民善俗、循绩彰著者。奖之擢之。无论贪酷不法者。去之惟恐不速。即谬托清流、赋诗饮酒、不恤民生、化导无术者。亦不可令其素餐尸位。贻误地方。果能上下同心。行之以诚要之以久则日计不足。月计有余。士大夫以廉耻相尚。百姓亦以礼义相高。父诏兄诫。相与迁善远恶。以勉为良民。即有一二奸慝。如投蚍蝣于江海。岂有能存者乎。朕宵旰勤劳。日以厚生正德、企望寰区。诸臣受牧民之责者。当深思正本。实力实心。弼予以治。吏治肃而人心正。人心正而风俗厚。其理固相因而致者也。此次训诫。仍不动心。朕之大不幸。无如之何也已矣。将此通谕知之。　　

○甲子。命协办大学士吏部尚书章煦、刑部右侍郎熙昌、驰往湖北查办事件。　　

○以礼部尚书戴均元、署吏部尚书。礼部右侍郎穆彰阿、署刑部右侍郎。　　

○以翰林院侍读史致俨、署日讲起居注官。　　

○户部议准、江西巡抚阮元疏报南昌、新建、高安、三县、开垦田一顷三亩有奇。照例升科。从之。　　

○乙丑。上幸万寿山。诣广润祠拈香。　　

○丙寅。敕赐江南河神黄大王庙为灵佑观。颁给御书扁额曰功宏康济。　　

○丁卯。谕内阁、御史胡承珙奏、请饬禁州县供应、公好恶以示劝惩一摺。所奏是。牧令为亲民之官。政治得失。系民生之休戚。惟在大吏为之表率。慎爱憎以端其趋。若不尚实心爱民之吏。而但以逢迎供应为能。此吏治之所以日偷也。督抚大吏。养廉优厚。原以励其清白之心。若房舍器具日用薪水之需。皆取给于属员。或授意摊派吹嘘。或苛责厨传夫马。所属州县。将焉取之。仍不过朘削民膏。是又与大吏自取于民何异乎。近日直省督抚。奉公守法者、固不乏人。矜夸服食不知检束者、恐亦不免。有则改之。无则加勉。各思无愧于心而已。至转移风气之法。不过举劾两端。各督抚于尽心民事悃愊无华之员。相与扶持爱护。奖之擢之。其虐取于下以献媚于上者。严劾而痛绳以法。举错既公。斯劝惩立效。循良登进。贪墨屏除。而中材之士。亦感发而勉为良吏。大吏整纲饬纪。始于吏治。达于民生。实有捷于影响者。其各砥砺廉隅。正己率属。无负朕谆谆训诫至再至三之意。将此通谕知之。　　

○又谕、朱勋奏、盩厔县知县罗以丰、拏获图财谋杀多命凶犯国正元等、审明正法、并请将罗以丰、及前署县张廷桂、均革职留任、勒限缉拏逸犯一摺。知县罗以丰、因编查保甲。穷历深山。能将图财谋害十三命重案、访获究办。乃知县中出色能事之员。实属尽心良牧。可嘉之至。朱勋仍请将该员革职留任。勒缉逸犯。殊不足以示鼓励。罗以丰不但免其革职留任。加恩赏给知州衔。以为牧令实心任事者劝。朱勋即传谕罗以丰。该县地界南山。林深径僻。既有此等稔恶凶徒。恐此外尚有不法莠民。仍责令尽心访缉。其南山以内各州县。并著一体严密稽查。以收除莠安良之效。罗以丰能访获谋财命案。尚宽其失察之咎。加衔奖励。州县官如能将逆案内要犯祝现等缉获。无论在该境潜匿多日。岂惟免究既往。必当立沛重恩。断不可心存回护也。署盩厔县知县张廷桂、失察于前。咎无可辞。著革职留任。勒限一年。缉拏逸犯国添禄。如限内无获。照例参处。国添禄随同伊父国正元谋杀多命。获日审明。著即凌迟枭示。　　

○缓徵陕西乾州被雹村庄本年额赋。并贷耔种。　　

○戊辰。御制勤政爱民论曰。勤政为爱民之本。君临兆庶。奚能独理。内外公卿百官。总为治民而设也。德礼政刑。春露秋霜。皆爱民之实心也。唯勤斯实。有实心而后有实政。有实政则实惠及于庶民。可称实爱矣。君民一体。休戚相关。若疏而实亲。似远而实近。记曰。身以体全。亦以体伤。君以民存。亦以民亡。民情大可畏也。三代治世。君臣交泰。咸有一德。民情质朴。故易为治。然犹兢业为怀。克勤克俭。不敢逸乐。世道人心。日流日下。岂可不亟图挽回乎。今之大敝□大在因循。大病在怠玩。因循则庶政不勤。怠玩则视民如草。为政全无实心。爱民并无实惠。慢易居心。悠忽度日。此等具臣。即尧舜汤武遇之。亦难图治。况中才之主乎。予既受大宝。曷敢不勤政。既抚区夏。曷忍不爱民。虽日勤政事。多有不能及于庶民者。是则内外臣工。勤者鲜而怠者多。故不能以实心行实政。视为奉行故事耳。勤有二义。不可不知。一曰身勤。日效奔走。夙兴夜寐。直宿不误。风霜不惮。身实勤矣。若询事考言。茫然不解。政治民生。全不系念。虽勤何益。外勤而内怠也。一曰心勤。坐而论道。事必三思好谋而成。言必有中。鞠躬尽瘁。国尔忘家。为朝廷之良佐。保天下之蒸黎。斯为勤之全体大用。胜于身勤远矣。心勤者不待勉强。出于良知。殚思尽智。竭力输忱。必欲致吾君于尧舜之列。登斯民于衽席之上。心勤之极则也。身勤者迫于不得已。意实不愿。持被入直。心仍恋家。所谈论者非朝廷要务。皆无谓之言。身勤不如心勤远矣。盖心身皆勤者诚也。身勤而心怠者伪也。臣工以诚事上。政事聿修。实惠及民。则民仰之如父母。乌有作奸犯科之变哉。即闲有不逞之徒。亦以诚心化之。实力治之。则迁善改过。经正民兴。自归正道矣。天下无不可行之政。所忧者无能郅治之臣。无不可化之民。所虑者大半皆因循怠玩之吏。所以作伪日甚也。吾君臣日勤政治。常存爱养之诚。时戒疲庸。痛改悠游之习。庶几化莠安良。保民绥国。孰谓三代之隆轨。不能见于今世哉。　　

○更定文职轮班直日。谕内阁、朕阅内务府则例。内载雍正四年钦奉谕上□日。圆明园奏事。八旗及六部都察院内务府等衙门、分为九日。每日一旗一部。轮流奏事。遇直班之日。若该旗该部无应奏之事。亦著随班伺候。傥有紧要之事。许其不论班次启奏。钦此。我皇祖世宗宪皇帝勤求治理。整饬官联。自是以后。圆明园奏事。文职衙门。轮为九班。武职衙门。轮为十班。我皇考高宗纯皇帝遵行六十余年。朕嗣统二十年以来。亦恪遵罔懈。诚以我朝家法。勤政为先。驻跸御园。与宫内办事。从无一日少闲。部院臣僚。书思对命。既应在园儤直。而衙署有应行坐办之事。亦不可仆仆往来。致有旷误。分班轮直。法至善也。惟文职九班内。六部各衙门直班之日。俱多陈奏事件。其銮仪卫、光禄寺、直班之日。无事可奏。殊觉闲旷。除武职十班。仍照旧例外。所有文职九班。著减去一班。以都察院归入刑部、大理寺、合三法司为第五班。以内务府、国子监、为第七班。理藩院、与銮仪卫、光禄寺、为第八班。如此酌量变通。则繁＜闲＞适均。庶无一日旷闲。其事繁之部院衙门。仍不论班次。随时来园奏事。即自本月十九日吏部直班之日为始。各照新例按班轮直。朕孜孜图治。宵旰不遑。惟以克勤自勖。本日御制勤政爱民论。宣示臣工。诸臣务仰体朕意。各尽乃心。无忝厥职。以亮天功。以熙庶绩。朕实有厚望焉。　　

○又谕、昨日朕披阅内务府进呈则例。恭载乾隆三十年皇考高宗纯皇帝谕上□日。内外各衙门题奏事件。遇有地名字面。理应遵照全写。乃向来章疏祇图省便。每将地名节称一字。其谬不可枚举。如热河之但称为热。多伦诺尔之但称为诺。则其尤甚者。嗣后凡有地名字面。一概全写。不得竞趋＜闲＞易。致乖体制。钦此。嗣于嘉庆八年。明亮奏乌噜木齐地方事件。将下三字节去。祇称其地为乌。又经朕降上□日训饬。内外各衙门。自应一体凛遵。乃本日刘镮之等奏。恳留投效委员摺内。将顺天府节称为留顺字样。实属＜闲＞率。著通谕各衙门。凡有陈奏事件。于应载地名字面。务遵照定例全行书写。不得任听幕胥率用省文。致乖敬谨入告之体。　　

○谕军机大臣等、御史孙世昌奏、红胡匪徒滋害日甚、请稍宽州县失察处分、俾得从实严办一摺。安徽河南湖北等省、红胡匪徒。久为地方之害。闻近日勾结夥党。千百成群。蔓延数省。劫掠横行。若不及早惩创。必致日久酿成巨案。百龄、马慧裕、胡克家、方受畴、张映汉、当不分畛域。督饬所属文武员弁。各于本境内严密侦缉。设法擒拏。访有窝藏地棍。及私通胥吏。尽法惩治。不得以驱逐出境。即为了事。如州县力不能制。该管上司当助以威力。勿使畏首畏尾。动多掣肘。至地方官失察匪徒。例有应得处分。该督抚当明白晓谕。令其认真缉捕。毋稍存回护之见。即如昨日朱勋奏盩厔县知县罗以丰、因编查保甲。将图财谋害十三命重犯访获究办。该抚请将该员革职留任。勒缉逸犯。经朕特加恩宽免。仍赏加知州衔。罗以丰访获命案重犯。尚加优擢。若果该州县等、能将红胡要犯实力翦除。岂复咎其既往。而不加以恩施乎。如有能拏获著名渠魁、及余党多名者。该督抚据实保奏。其任意废弛、纵恶殃民、委曲弥缝、不顾后患者。查明严参重惩。将此各谕令知之。　　

○己巳。准文武大臣令司官笔帖式代递奏摺膳牌。谕内阁、朕御制勤政爱民论。宣示廷臣。以心勤身勤。区别诚伪。盖国家＜闲＞用大臣。或以德举。或以才选。原责以赞襄庶政。经国治民。非若侍卫羽林。庶司小臣。但以奔走为劳也。因思朕驻跸御园。诸臣来园奏事。每询及时刻。多于子初兴起。自城内趋直。究其问夜过早之故。则因奏摺膳牌。皆须亲诣宫门呈递。因而不敢稍迟。夫人之精神。祇有此数。当亥子之交。正安神休息之时。乃已颠倒衣裳。亟亟就道。虽身勤于外。未免心怨于内。因怨生怠。转致因循庶政矣。况散直回城。已届午刻。再至衙署办事。以疲惫之心神。欲其遇事寻源竟委。昭晰靡遗。盖亦难矣。部院各衙门事务。动关朝廷之得失。民生之利害。若不悉心考究。草草画诺。此虽终夜不寝。待漏禁门。闲谈寻常无谓之事。于国事奚裨乎。嗣后部院旗营文武各衙门奏摺。俱准令司官代递。应递膳牌大臣。准令笔帖式代递。朕每日召见廷臣。本在卯正以后。诸臣俱于卯初到园。不致迟误。屏虚文。崇实政。宽其筋骸之劳瘁。正以养其心志之敬诚。朕恕以待下。推君臣一体之怀。恐诸大臣蒙犯霜露。宵寐不遑。俾得休养心神。任重致远。诸大臣亦当念朕未明求衣。宵旰勤劬。孜孜求治。务各竭忠殚智。为国为民。能使庶事不虞丛脞。海宇共厎乂安。是即诸臣爱君之实效。若上以诚感。下不以诚应。但怀图逸之心。不畏素餐之诮。则威克厥爱。爱克厥威。朕固并行不悖也。　　

○又谕、御史孙升长奏、严拏讼师以儆刁风一摺。所奏是。狱讼之繁多。由讼师从中构衅。播弄愚民。拖累良善。并或勾通胥吏。把持官府。种种鬼蜮伎俩。为害滋甚。如该御史所奏来京上控各呈词。字迹语句。如出一手。是其明证。朕闻都察院衙门附近。即有山东讼棍窝留其闲。包揽词讼。城外各会馆庙宇中亦有藏匿者。著步军统领衙门、顺天府、五城、一体密访严拏。获犯即交刑部严审重惩。外省地方官亦著严行查禁。以清讼源而正民俗。　　

○庚午。以故荣郡王绵亿子奕绘、降袭贝勒。　　

○辛未。上幸万寿山。　　

○命翰林院侍讲朱方增、提督广西学政。　　
</div>
    <div class="pagination">
<a href="清实录嘉庆朝实录_page418.html">上一页</a><span>...</span><a href="清实录嘉庆朝实录_page414.html">414</a><a href="清实录嘉庆朝实录_page415.html">415</a><a href="清实录嘉庆朝实录_page416.html">416</a><a href="清实录嘉庆朝实录_page417.html">417</a><a href="清实录嘉庆朝实录_page418.html">418</a><span class="current-page">419</span><a href="清实录嘉庆朝实录_page420.html">420</a><a href="清实录嘉庆朝实录_page421.html">421</a><a href="清实录嘉庆朝实录_page422.html">422</a><a href="清实录嘉庆朝实录_page423.html">423</a><a href="清实录嘉庆朝实录_page424.html">424</a><span>...</span><a href="清实录嘉庆朝实录_page420.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
