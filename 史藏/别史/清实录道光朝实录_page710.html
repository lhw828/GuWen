<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 710 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 710 页/共 848 页</h1>
    <div class="content">
○己未。署漕运总督李湘棻奏、练习漕标兵丁。并进呈图说。得旨、如法认真训练。设有用之之处。自必得力。　　

○以甘肃永昌协副将站住。为江西九江镇总兵官。　　

○庚申。军机大臣会同礼部议覆驻防考试繙译章程二十条。一、各省驻防贡监。应与驻防生员。一体改为繙译乡试。不准复应文闱。一、繙译会试中额。应照京旗奏请中额之例。开明人数请旨。一、各省繙译乡试。准照文闱各就本省举行。一、各省蒙古繙译。亦应照满汉繙译乡试之例办理。一、繙译乡试题目。由礼部奏请。钦命试以四书文清字论题一道。满洲蒙古繙译题一道。即由派出该省之文闱考官带往。亲交监临刊刻颁发。一、繙译题目。由各省将军豫派随印笔帖式一二员、入场缮写。一、繙译乡试。点名散卷收卷弥封各事宜。责成该监临。于文闱入场官员内、酌留数员接办。一、繙译乡试入场之前。应由该将军副都统城守尉等、出派旗员。临场识认。以杜顶替。一、繙译乡试中额。每十名取中一名。过半者增中一名。至多不得过三名。一、驻防中式繙译举人。应于会试前一月来京。由礼部奏定日期覆试。如迟至二科不覆试者。永远不准会试。亦不准赴部铨选。一、繙译中式试卷。由监临于揭晓之次日。派员起解。限五十日内。通行解部。不得逾限。一、繙译试卷纸张尺寸。照京旗画一造办。仍令该士子于投卷时亲写卷面。填明年岁履历。一、繙译录科。由该将军副都统城守尉等、先看骑射。一、繙译录科。于乡试年五月内。由该将军等出题考试。满洲用汉字繙译题一道。蒙古用清字繙译题一道。一、繙译童试。由该将军副都统城守尉等、先看骑射。合式者出题扃试。凭文取进。一、繙译童试题目。满洲用汉字繙译题一道。蒙古用清字繙译题一道。一、各省繙译童试。俱于黎明点名入场。日入出场。不准继烛。一、繙译童生仍照京旗三年两考。岁试年于八月考试科试年于五月考试。一、繙译童试。每五六名取中一名。至多不得过五名。俟人数众多。再请加额。一、各省驻防文生。向设有廪增额缺。今既令其改应繙译。原设廪增额缺应酌量裁撤。以免办理两歧。从之。　　

○修复浙江山阴、上虞、二县冲坍柴塘。从巡抚管遹群请也。　　

○辛酉。谕内阁、周之琦奏参、玩视控案致酿人命之知县。请旨革职审办一摺。广西来宾县知县杨定铨。于地方控告结拜之案。并不上紧拏办致日久酿成二命。又不立即详报。迨经饬查。始行具禀。仍未将委员拏获交办之张汉彪等犯。讯究声明。实属有心隐匿。废弛不职。杨定铨。著即革职。交该抚提集全案人证。并该县门丁差役。严究确情。按律定拟具奏。　　

○壬戌。谕内阁、吏部奏、严议内场委官、并议处监临一摺。向来贡院门启闭。内场御史。是否均有稽查之责。著文庆确切查明。据实具奏。　　

○又谕、已革两江总督牛鉴、此次著无庸归入朝审办理。　　

○又谕、奕山著即释放回家。闭门思过。　　

○癸亥。世宗宪皇帝忌辰。遣官祭泰陵。　　

○上诣安佑宫行礼。　　

○谕内阁、本日据文庆奏、查明道光二十年新定章程。贡院启闭。俱由监临。监试、提调会同甎门御史公同管理。此次放牌时。不候甎门御史到齐。遽行开门。致令要犯。逸出。文庆等交部议。其余应议各员。著吏部查取职名。照例议处。　　

○甲子。上诣绮春园问皇太后安。　　

○谕军机大臣等、敬徵等奏、议覆御史李恩庆条陈招募商民交钱易钞一摺。据称办理大工。银钱并用。若待部颁印钞。招募商民交钱应用。实有缓不济急之势。该御史所奏。著毋庸议。敬徵、何汝霖、如无应办及会商要件。即著回京。至现当兴办大工。以银易钱。傥经市侩从中把持。任意擡减。恐经费益形折耗。著廖鸿荃、钟祥、鄂顺安、严密访查。务令市价均平。帑项均归实用。方为有济。将此谕令知之。　　

○又谕、祁＜?土贡＞奏、请委总兵会同水师提督。缉捕盗匪等语。据奏西路洋面。龙门协师船被盗抗拒。抢去副将关防一案。盗首尚未就获。探闻匪船大小不过三十余只。惟海洋辽阔。难保不此拏彼窜。著准其派委署南澳镇总兵赖恩爵、即赴西路。会同提督吴建勋、上紧缉拏。毋致蔓延。所有大鹏协副将。准其以沈镇邦护理。将此谕知祁＜?土贡＞、吴建勋、并谕赖恩爵知之。　　

○以广东香山协副将杨德雄。署阳江镇总兵官。　　

○乙丑。谕内阁、太监张成友、因伊同乡黄七鬼被中城指挥访拏押解。前往探视。因官人拦阻不依。肆言喧闹。该犯以太监胆敢向指挥衙门挺身滋事。迨经官人拦阻。犹复肆意喧闹。实属不法。张成友、著发往黑龙江。给兵丁为奴。遇赦不赦。　　

○丙寅。谕内阁、漕粮为天庾正供。节经降旨。令有漕各省督抚。严饬所属。早兑早开。克期渡黄。毋稍延误。乃近年重运漕船。不能如期抵坝。以致到通归次。兑受新漕。递相延误。总缘各督抚不肯破除情面。实力催趱所致。现已节逾寒露。水势渐消。著漕运总督及沿途各督抚。分饬所属。严行催趱。且本年各省回空军船。连樯渡黄。衔尾遄行。毫无周折。定能如期归次。来岁新漕。尤当赶紧办理。按限兑开。统于四月初十日以前。全数趱至清江。克期抵坝。以便渡黄北上。毋稍耽延。傥视为年例具文。仍前怠玩。致令临事周章。定将该漕督及各督抚严行惩处。决不宽贷。将此通谕知之。　　

○正蓝旗蒙古副都统富兴阿。因病乞解任。命以三等侍卫休致。以吏部左侍郎文庆、兼正蓝旗蒙古副都统。　　

○命大学士潘世恩。在紫禁城内乘轿。　　

○御前头等侍卫特兴额、中箭五枝。赏副都统衔。乾清门二等侍卫穆特布、中箭四枝。授御前侍卫。　　

○丁卯。谕内阁、户部奏议、南河豫购来年岁料银两一摺。著照议如数拨银一百二十万两。即著该督抚盐政监督等、于文到日。迅即派委妥员。解交江南河库。以备工需。本年七月间。东河南岸漫口。下游断流处所。工程较少。其春间所请豫防大汛银两。必有节省。此次请拨银两。业经如数拨给。著潘锡恩查明两次节省银两。即作为另案工程之用。报部核销。该河督总当力求撙节。毋任工员稍有冒滥。以重帑项。东河漫口。现已兴工。将来合龙后。河归故道。水势建瓴而下。所有各厅工程。如有卑薄之处。必须加高培厚。并著该河督确切查明。饬令各工员认真坚筑。如有草率偷减。即行严参惩办。　　

○谕军机大臣等、廖鸿荃等奏、会商设厂购料。并挑河筑坝大概情形一摺。据奏九月初一日开厂收买料物。先期出示晓谕。并饬买收各员。随到随收。立时给价。现在麟庆业已到工。著即饬令督率厂员。认真经理。傥有抑勒料户。短给价值。或料物不堪应用等弊。即著禀请严参。从重惩办。至挑河筑坝事宜。现拟启除埂界。宣洩积水。逐段捞穵。并移会南河。于江南交界地方。挑穵引沟。以期将来开放引河。建瓴而下等语。览奏已悉。分挑各员。能否照估妥办。并著麟庆会同河北道庄瑶。不时巡查。麟庆系加恩予以自新之人。当如何激发天良。勉期报效。至筑做东西坝基。该处土性沙松。根脚必须牢固。挑水坝基。系在新淤潄滩之上。尤须加倍慎重。著即责成廖鸿荃。钟祥。鄂顺安。于引河挑完之后。亲往验收。并随时查看坝基。傥办理稍有不善。致误大工合龙。惟该尚书等是问。另摺奏请调南河参将卢永盛、并曾历大工熟谙能事者两三员。带兵三百名。来豫襄办。已谕知潘锡恩照议调拨矣。此次兴筑大工。著派南阳镇总兵都勒丰阿。俟开工时。酌带弁兵。常川驻工。梭织巡防。以资弹压。工竣仍饬归伍。将此谕令知之。　　

○又谕、廖鸿荃奏、请调南河员弁。襄办大工一摺。向来东河遇有大工。俱调南河熟练工员。并带捆镶兵到工帮办。兹据奏称、江南河营参将卢永盛、精晓河务。著潘锡恩即饬该参将迅速起程。务于九月初十日以前。赶赴豫工。毋稍延误。再于各厅营中。择其曾历大工熟谙能事者。各派两三员。带领捆镶兵三百名。随后赴豫。以资差遣。将此谕令知之。　　

○命钦差工部尚书廖鸿荃、河东河道总督钟祥、会同河南巡抚鄂顺安、办理中牟大工。　　

○戊辰。遣官祭贤良祠。　　

○己巳。旌表守正捐躯广东南雄州民李灼华妻伍氏。　　



大清宣宗效天符运立中体正至文圣武智勇仁慈俭勤孝敏成皇帝实录卷之三百九十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十三年。癸卯。九月。庚午朔。遣官祭历代帝王庙。　　

○谕军机大臣等、有人奏、浙江温处道今升天津盐运使陶士霖、侵销军帑。偷减船价。私局病商。滥徵勒罚。并徇庇属县。姑息营卫各款。著王植、管遹群、吴钟骏、会同严密访查。如果属实。即将该员据实参奏。该侍郎等。系朕特派之员。务当破除情面。秉公密查。毋得稍存回护消弭之见。将此谕令王植、管遹群、吴钟骏、知之。　　

○又谕、都察院奏、浙江监生莫起凤、遣抱告金大顺、以丁书诈赃。谋捏陷害等词。来京具控。已明降谕旨。交王植等亲提研讯矣。此案该监生所控萧山县库书王士泰、差役毛培等、持知县王涤源名片。向伊兄莫士华索助饷银不遂。该县挟嫌。任听门丁书役播弄。逼勒莫士华承认喝令殴毙窃贼。复纵令丁书人等乘机吓诈。并称该县与知府定保结拜弟兄等情。案关职官藉词索饷。贪纵不法。必须彻底根究。著该侍郎等严密访查。提同人证。质讯明确。如果有前项情弊。即著严行参办。不准稍有不实不尽。以儆官邪而惩衙蠹。将此谕令知之。　　

○命江苏学政王植。赴浙江会同巡抚管遹群。学政吴钟骏。查办事件。　　

○赈山东福山县被水灾民。并蠲缓额赋有差。给房屋修费。　　

○辛未。谕军机大臣等、前因廓尔喀国人自相滋闹。降旨饬令孟保侦探确实。遇便奏闻。兹据孟保等奏、先后查访情形。此时尚未得有确信。并据奏、该国王禀称、调集噶箕、噶尔毕尔、帮哲等审办情由。与边界营官所访情节。大略相同等语。该大臣等接到廓尔喀来禀。当时作何谕覆。何以摺内未经声叙。嗣后傥再递禀词。当谕以该国自投诚以来。极为恭顺。兹据来禀。系该国王本境事宜。应如何处置。尽可自行酌量。秉公办理可也。至此次廓尔喀滋闹缘由。现在是否安静。著孟保等遵照前旨。密为侦探。切勿张皇。尤不可令该国知之。仍当严守边界。勿令该国头人沿边逃窜。另生枝节。是为至要。将此谕令知之。　　

○壬申。上诣绮春园问皇太后安。　　

○御洞明堂。勾到新疆、云南、贵州、情实罪犯。停决云南斩犯五人。绞犯一人。贵州斩犯十二人。绞犯二人。余六十四人予勾。　　

○谕军机大臣等、成刚等奏、勘估南河应办现办各工。并堵合纤堤一摺。据单开核减各工。统共实估需银八十九万两零。著藩锡恩按照此次核定银数。如式挑筑。务须工坚料实。不得稍有虚松情事。所奏中河纤堤。现已堵合稳固。漕行无碍。览奏均悉。现在义河未砌大石。将来是否必须越堵。并另片奏、高堰山盱掣卸石工。应俟东河合龙后。水势落定。察看情形。并著潘锡恩届时勘估。核实具奏。将此各谕令知之。　　

○军机大臣穆彰阿等奏、会议浙江善后事宜。一、改提标左营兵丁为外海水师。一、镇海营改隶提督管辖。一、移昌石营都司驻石浦。并添设兵丁。一、改乍浦营参将为副将。并添设兵丁。一、海盐县之澉浦地方。添设外海水师。一、海宁州添设内河水师。一、添设弁兵。即在本省各营裁拨。一、通省陆路兵丁。选十分之三。专习火器。一、乍浦驻防旗兵。专习陆战。一、水师以巡缉为操练。一、水师各镇。照例出洋统巡。并按期会哨。一、提督每年亲往沿海各营。校阅兵技。一、巡抚每年亲赴乍浦等处。校阅兵技。一、水师额设战船。俟同安梭船造成试验后。按营分设。一、钱塘江内。添设船只。以习水战。一、水师营内招募善于泅水之人。教习兵技。一、修复招宝金鸡两山、及乍浦等处炮台。一、镇海乍浦后路。添筑炮台。并将海宁州凤凰山炮台。移建山下。一、海宁海盐交界之谈仙岭。建筑石寨。并修炮台。一、沿海城寨。择要修复。一、酌裁马兵。节省经费。协贴各兵赏项。一、演习枪炮。添制火药铅丸。一、添铸炮位。补制器械。一、修建各工。分别动款。并劝谕捐输。从之。　　

○癸酉。谕内阁、军机大臣会部议覆浙江善后事宜二十四条。内提督每年亲往沿海各营。校阅兵技。并巡抚亲赴乍浦考核二条。著闽浙总督明查暗访。如该提督巡抚视为具文。并不届时亲往。以致日久废弛。即著该督指名参奏。傥该总督意存瞻徇。匿不举发。经朕别经查出。定将该总督一并惩处。决不宽贷。至所称同安梭船。于钱塘江水性不宜。即著照所拟船式。各制一只。察看何项相宜。酌量制造。分拨泅水渔户。准其酌募教演兵丁。以期得力。不得滥竽充数。有名无实。　　

○谕军机大臣等、昨据军机大臣会部议覆浙江善后事宜二十四条。已明降谕旨。依议行矣。所有招宝、金鸡、两山及乍浦等处。修复炮台。并镇海、乍浦、后路添筑炮台。及海宁、海盐、交界之谈仙岭。建筑石寨。内修炮台。并沿海城寨。择要修复。以备藏兵抄袭四条。并添铸炮位一节。均系海疆紧要事宜。著管遹群。严饬承办各员。按款如式。确估兴办。工竣后。该抚亲往验收。并著于查验事竣后。专摺具奏。候朕简派亲信大臣。前往覆查试演。傥炮台工程。草率偷减。及演放炮位。不能得力。经钦派大臣查出。恐该抚不能当此重咎也。懔之。将此谕令知之。　　

○甲戌。以捐铸炮位。予安徽知县傅继勋等、加衔升用有差。　　

○乙亥。上御洞明堂。勾到四川情实罪犯。停决斩犯五十五人。绞犯四人。余一百五人予勾。　　

○衍圣公孔繁灏奏、到籍日期。得旨、行者本也。文者末也。孝弟忠信。礼义廉耻。勉力而行。以端风化。以阐正宗。朕有厚望于卿。即所以钦慕先师于无既矣。　　

○展缓福建厦门甫经复业农民旧欠额赋。　　

○丙子。谕军机大臣等、廖鸿荃等奏、遵查排桌牌桶积弊。并现拟办理章程一摺。据称散给夫价。皆用牌桶编列字号。其管理牌桶之员弁。贤愚不一。难保不任听跟役兵丁。偷漏钱文。甚且明知其弊。暗与分肥。种种弊端。难以枚举。请加给薪银。严定赏罚等语。览奏均悉。该文武员弁跟役兵丁等、加给薪银。原所以养其廉耻。第恐议加之后。积弊仍未能尽除。稽查仍视为具文。是经费之支发徒增。而官役之侵渔如故。于核实整顿之道。尚未能确有把握。著廖鸿荃、钟祥、鄂顺安、悉心筹画。再行妥议具奏。将此谕令知之。　　

○丁丑。谕内阁、现在将届冬令。天气渐寒。京师地面。五方杂处。良莠不齐。难保无外来匪徒。潜踪窃发。该地方文武员弁。及营汛司坊。均有缉捕之责。自应不分畛域。实力查拏。著步军统领衙门、顺天府、五城、严饬所属。加意巡逻。遇有形迹可疑之人。立即究办。其堆拨兵房更棚窝铺。原所以船诘奸宄。近来日渐懈弛。以致窃案累累。犯无戈获。务当力加整顿。不准视为海捕具文。至畿辅一带。幅员甚广。即如南苑。地方辽阔。四处可通。其缉捕各员。文员系顺天府统属。而武职又系直隶总督管辖。设匪徒溷迹其中。难免此拏彼窜。缉捕之员。亦易互相推诿。欲使畿甸肃清。闾阎静谧。应如何明定章程。实力稽察之处。著顺天府。直隶总督。悉心会议具奏。　　

○谕军机大臣等、御史齐承彦奏、黄河上游。闻有淤塞。请饬在工大臣。会同河臣查勘一摺。据称小函关土山坍塌。壅塞水势。虽现在业经过水。仍流至漫口而出。恐河底一时未能刷通。来年伏秋大汛。如遇盛涨。挟沙带泥而来。防有壅阻等语。著廖鸿荃、钟祥、鄂顺安、会同查勘。如果小函关淤垫属实。自应设法疏浚。俾畅行无阻。以期河流顺轨。又另片奏、疏通黄河之法。惟爬沙船、及混江龙、可以荡疏淤塞。并切滩一法。似可循照办理等语。是否可行。著廖鸿荃等体察情形。悉心妥议具奏。将此谕令知之。　　

○以翰林院编修恽光宸、为河南乡试正考官。检讨时大杭、为副考官。　　
</div>
    <div class="pagination">
<a href="清实录道光朝实录_page709.html">上一页</a><span>...</span><a href="清实录道光朝实录_page705.html">705</a><a href="清实录道光朝实录_page706.html">706</a><a href="清实录道光朝实录_page707.html">707</a><a href="清实录道光朝实录_page708.html">708</a><a href="清实录道光朝实录_page709.html">709</a><span class="current-page">710</span><a href="清实录道光朝实录_page711.html">711</a><a href="清实录道光朝实录_page712.html">712</a><a href="清实录道光朝实录_page713.html">713</a><a href="清实录道光朝实录_page714.html">714</a><a href="清实录道光朝实录_page715.html">715</a><span>...</span><a href="清实录道光朝实录_page711.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
