<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 150 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 150 页/共 523 页
  </h1>
  <div class="content">
   ○又谕、户部奏、各省未完嘉庆六年分正赋等项银两、请勒限完交一摺。地方各项钱粮。乃国家惟正之供。自应各按年月尽收尽解。乃嘉庆六年分尚有未完正赋耗羡杂税、及历年带徵等项、共一千一百二十七万六千余两。均系七年分应徵、及本年四月奏销以前应完之款。岂容任意拖欠。著传谕各督抚、即行严饬地方官、务将此等积欠银两。迅速徵解。照该部定限、于本年十月内全数徵完。以清帑项。傥仍前因循辗转。巧为弥缝。抑或徵不足数。藉词延宕。即著该部将经手之员、指名严参惩办不贷。余均著照议行。　　

○又谕、前据诚存奏称、伊家拾有匿名揭帖一纸、内称兴德保父子、曾与逆犯陈德往来、现在尚有勾结情事等语。当经发交军机大臣会同刑部严审。现已将投递匿名揭帖之正犯兆昌、讯出确情。实系挟仇诬陷。此等匿名控告重情之案。朕所以审办者。正恐讦告之风不止。必至累及无辜。是以必欲将控告之人究出惩治。即如前日步军统领衙门请将被控之兴德保解任。朕并未准行。仅将笔迹可疑之兆昌一犯、指名严讯。数日之内。不用刑求。遂得实情。此外亦毫无株累。且呈内所称陈德夥党等语。若不审明捏控实情。其事转涉疑似。何如究出虚诬、使人共晓耶。兆昌挟仇陷害。竟至以大逆诬人。若任令漏网。彼无知妄作。又将别滋事端。岂可不惩一儆百乎。至诚存于拾到匿名揭帖。即据实奏办。尚有良心。著加恩交部议叙。给事中曹锡龄、前奏请停止查办此案。竟属全无良心。本应将伊交部议处。姑念其职系言官。施恩宽免。著将办理缘由。先行通谕知之。　　

○谕军机大臣等、勒保奏参将罗思举所追之贼七八十人、将刘清所差军功李植德、僧人通添等戕害、旋即窜走等语。前次该督曾奏及刘清往南江招抚一节。当经谕以贼匪狡诈。虽当十分穷蹙之时。安知不以悔罪之词、为缓兵之计。饬令勒保上紧剿拏。不必稍存观望。今阅所奏。果不出朕之所料。刘清本应治罪。姑念平日官声清洁。暂从宽免。总之此等匪徒。怙恶不悛。投诚本不足信。现在祇应刬绝根株。方为正办。不必再主招抚之说。以致有误剿办机宜。并著勒保严饬刘清、当督率团勇认真搜捕。傥再轻信贼匪之言。仍事招抚致该匪等得以延喘奔逃。辗转滋扰。必将刘清治罪不贷。将此谕令知之。　　

○又谕、台布奏、青海河北二十五旗王索诺木多尔济等、前来西宁递呈、以循贵番贼强横、叠次抢掠、恳求办理、台布饬令自行振作、护卫游牧等语。前曾节降谕旨、令各蒙古振作自强。不得专恃内地官兵代为防护。台布于蒙古递呈时。当即面加驳饬。固属正理。但据另片奏、贝子齐默特丹巴呈报、三月内有番贼前来抢掠。将伊捉住。剥去帽顶衣服。枪毙伊妻。枪伤伊媳。拏去蒙古男妇五名口、并马牛羊只俸银缎匹口粮等项甚多。且索诺木多尔济等陆续具报、被抢牲畜。约计马三千五百余匹。牛一万七千余头。驼五百余只。羊十九万一千余只。伊等所失牲畜。焉有如许之多。其呈报数目。自未必尽确。但番族等胆敢剥去贝子帽顶衣服。伤毙伊妻。掳掠人口。藐法已极。该处设立办事大臣。统辖蒙古番众。俾资弹压。即如内地州县、遇有抢劫民人案件。尚必官为查办。若青海蒙古之贝子等、现被番贼如此欺凌。竟置之不办。非特使蒙古部落疑为袒护番众。未免寒心。而番众更必肆行无忌。益长刁风。成何事体。亦安用设立办事大臣为耶。都尔嘉现已到任。该贝子等亦必向伊衙门呈告。惟所控各情。未知是否真确。著都尔嘉详细访查。如果实有其事。即应严行查办。或令该番众将为首之犯献出。从严惩治。若不知畏罪。尚须慑以兵威。都尔嘉酌量再行带兵亲往督办。以儆凶顽。不可姑息了事。仍将如何办理缘由。先行具奏。嗣后遇有此等事件、应行陈奏者。俱著书写汉字。其寻常事件。仍用清字摺。将此谕令知之。　　

○大学士等议奏、此次新纂科场条例。于列圣庙讳恭避字样。请敕该部谨遵高宗纯皇帝钦定四库全书。于圣祖仁皇帝圣讳下一字。用煜字恭代。世宗宪皇帝圣讳下一字。用祯字恭代。并通行内外大小各衙门、一切官私文字。一体遵照书写。从之。　　

○命乌里雅苏台参赞大臣富俊留京。暂署镶红旗汉军都统。赏已革广东布政使常龄、蓝翎侍卫。为乌里雅苏台参赞大臣。寻命常龄改名常安。　　

○调江南寿春镇总兵官王集、为江西九江镇总兵官。九江镇总兵官德成额、为寿春镇总兵官。　　

○丁卯。上还宫。　　

○以常雩祀天于圜丘。自是日始。斋戒三日。　　

○戊辰。谕内阁、长麟等奏、凡遇恭祀天坛、例载陪祀之王公大臣下轿处、本有参差、请旨画一办理一摺。系为慎重典礼规制起见。所奏甚是。郊坛重地。凡陪祀王公大臣。礼宜倍加敬慎。于头层门外一体下轿。但念汉大臣内、有年老不能乘骑者。若概令其于头层门外下轿。骑马进内。或自揣恐有失跌。藉词告病。以致陪祀人少。殊非体制。嗣后凡遇天坛大祀。仪亲王、成亲王、虽年未六十。著加恩准其乘轿至二层门外。其余诸王以下、及满汉头品大臣、年至六十五以上者。亦著加恩准其乘轿至二层门外。仍各严饬家丁、管束轿夫等毋许嘈杂。傥有滋事之处。惟各该王大臣是问。此外头品年未至六十五岁以上、及二品大员。均不准乘轿进头层门。以崇体制而昭画一。　　

○又谕、凡遇常雩礼、及冬至圜丘大祀。前一日。朕诣斋宫。前引大臣及护从侍卫等、俱乘马入坛门。过石坊。直至朕降辇处。始行下马。殊于体制未协。嗣后凡遇进坛。所有前引大臣及护从侍卫等。俱著于石坊外下马。次日礼成回跸。亦于石坊外上马。　　

○户部议准、直隶总督颜检疏报、宛平、香河、安肃、天津、丰润、五县、开垦地二百十八顷三十亩有奇。照例升科。从之。　　

○己巳。上诣南郊斋宫斋宿。　　

○庚午。常雩。祀天于圜丘。上亲诣行礼。　　

○幸圆明园。　　

○谕军机大臣等、孙玉庭奏、接到阮福映回禀、请旨遵行一摺。览奏俱悉。阮福映以前次檄谕。系出孙玉庭之意。未经奏闻。故此次仍以请封南越表文、禀恳代奏。朕阅其禀文。情词委婉。极为恭顺。所称该国先有越裳之地。今并有安南。不愿忘其世守。袭用安南旧名。自亦系实情。孙玉庭即檄知该国长、谕以前此因来表请封国号。名义未符。未敢冒昧具奏。今来禀详述建国始末。请锡新封。已据情奏闻大皇帝。奉有谕旨、以该国长前此航海输诚。恭缴阮光缵遗弃旧颁敕印。并缚献海洋逋盗。恪恭请命。具鉴悃忱。兹请锡藩封。虔具表贡。特谕嘉纳。至所请以南越名国之处。该国先有越裳旧地。后有安南全壤。天朝褒赐国封。著用越南二字。以越字冠于上。仍其先世疆域。以南字列于下。表其新锡藩封。且在百越之南。与古所称南越不致混淆。称名既正。字义亦属吉祥。可永承天朝恩泽。现已令陪价等诣阙请封。所颁敕印。即以此二字称名。该国膺此嘉名。备位藩服。更足显荣勿替。孙玉庭接奉此旨。一面檄谕阮福映。一面即委员伴送该使臣恭赍表贡进京。谕以天气渐近暑热。可缓程行走。以示体恤。约于七月杪到京。彼时朕驻跸避暑山庄。正值哈萨克入觐。亦可令其一体与宴。仍将该使臣自粤西起程日期。先行奏闻。将此谕令知之。　　

○勒保奏报、参将桂涵、于高滩场擒获贼首宋国品。得旨嘉奖。升赏有差。　　

○免甘肃被贼滋扰之陇西、宁远、伏羌、安定、岷、会宁、通渭、西和、洮、漳、平凉、静宁、隆德、固原、秦、华亭、盐茶、秦安、清水、礼、徽、两当、崇信、阶、文、成、灵台、二十七厅州县、并西固州同、三岔州判所属、及邻近贼氛供应军粮之皋兰、河、狄道、渭源、靖远、金、庄浪、循化、安化、宁、正宁、合水、环、泾、镇原、宁夏、宁朔、中卫、平罗、灵、二十厅州县、并沙泥州判、红水县丞所属历年民欠银粮草束有差。　　

○辛未。谕内阁、现在续行缮办四库全书。前已谕令纪昀查明具奏。兹据将应入各书开单呈览。并拟出事宜十条。著添派庆桂、董诰、朱圭、戴衢亨、英和、钱樾、潘世恩、会同纪昀经理。并将应办各事宜、悉心妥议具奏。　　

○又谕、本日军机大臣会同刑部审拟、兆昌投递匿名呈词、诬告谋逆、照律问拟斩候、请旨即行正法一摺。兆昌因家庭私恨、欲图申雪。尽可到官呈诉。求为剖断。乃假用他人名字。捏写兴德保父子党逆重情。投递呈词。冀图拖累报复。且书写字句。种种狂悖。即照议斩决。亦属情真罪当。但此等诬控之案。如被诬之家、及其余待质人证、或有一人拖累毙命。或在监因病致毙。必当将诬告正犯立正刑诛。幸此案诚存具奏之初。朕早察其虚捏。是以于兴德保父子传讯时。即不准将兴德保解任。伊子刚亮、刚安、亦未革退差使。并屡经指示军机大臣及刑部堂官等、惟应详讯兴德保等素有仇怨之人。自可根究得实。一切人证。概勿刑求。果据刚安将兆昌供明到案。数日之内不事刑求。备得实情。办理尚为迅速。不独无拖累致毙之人。即株连被逮久系囹圄者。亦无其事。是此案并未干系人命。该犯尚可姑缓其死。兆昌著从宽改为应斩监候秋后处决。入于本年情实办理。至伊父刚柱、明知兆昌素性乖张。不能教导约束。纵令其子另居滋事。身陷法网。且刚柱平素治家不正。弃妻宠妾。荡踰闲检行止有亏。岂可尚膺官职。刚柱著即照拟革职。余依议。　　

○壬申。上幸万寿山。　　

○谕军机大臣等、琅玕奏、江外夷人围拏首逆、擒戮贼党各情形一摺。据称陇戛一带夷人、携家乞投、共二百数十名口、愿将家口留营作质、男丁仍回江外截拏首逆、当经琅玕派拨夷勇、带同前往兜围、连次毙贼数十人、擒获恒乍绷妻母及妻弟二名、并有老幼男妇百余人哀吁乞投、亦经量给口粮、全行放回、现据恒乍绷妻母供称、愿将二子留质、伊单身过江找寻伊女、密为商酌、设法办理等语。所办甚好。且据称该逆携带多人。向不裹积粮食。惟仗各寨随时供应。今经琅玕密谕各寨。令于该逆就食时乘机缚献。看来该逆势极穷蹙。自可即就俘擒。琅玕当迅速妥办。俟恒乍绷就擒后。即将该逆凌迟处死。在彼枭示。俾江内江外夷人共知儆惧。即可完案。其擒获该逆之夷人。自当从重奖赏。或奏请赏给顶带。以示鼓励。至恒乍绷之妻及妻母妻弟等、本例应缘坐之犯。但既据该夷妇供称、本系江内犭□栗犭□粟。被恒乍绷硬将伊女夺占为妻。以致弃家失业。傥该夷妇母女果能将恒乍绷设法献出。或别经擒获后、讯明该逆妻室实系夺占。即当将夷妇及子女等一并释回。俾免株累。其江外夷人等、琅玕仍当出示晓谕、以尔等本系向化夷人。特因恒乍绷蛊惑滋事。为所愚弄。今官兵已将首逆擒获正法。其余概不株连。前此逃出乞投之百余人。均经量给口食。加恩释回。尔等嗣后当各安生业。勉为善良。以承天朝恩泽。如此明白开导。并一面加以抚恤。该夷众等自必心知感激。安分守法。则边陲可以永靖。又据另摺奏、缅甸土司孟干、禀恳将腊蚌咱袭职一节。觉布干既附缅甸。则腊蚌咱应否承袭土职。应听该国自行查办。其觉布干送伊国王礼物。尤与天朝毫无关涉。何须该土司禀知。况据称腊蚌咱逃赴京城、奏明大皇帝赏给印信转回原籍之语。查明并无其事。其捏饰已属显然。至该土司禀内、有伊国有事、即行具禀天朝、天朝如有应办之事、祈赏示知等语。尤不成话。该国系化外蛮夷。如有应办之事。天朝既不必与闻。至天朝政事。岂有传播外夷、俾共闻知之理。看来自系该国与暹罗构衅。因见暹罗势强。思欲藉以乞援天朝、助其声势、乃作此隐跃之词。冀为地步。殊属狡诈。且暹罗臣事天朝。极为恭顺。揆诸柔远字小之义。亦不应干与其事。琅玕惟应札谕驳饬。以杜其续行渎禀。亦不必提及该国与暹罗构衅之事。若不喻其意者然。并将原禀及觉布干与缅甸原文、一并发还。方为得体。至伊致送象牙孔雀尾。自应发还。琅玕业经赏给缎匹足矣。将此谕令知之。　　

○癸酉。谕内阁、彭元瑞奏、染患腿疾未愈、请假调理、将本身职事派员署理一摺。彭元瑞腿疾已逾三月。尚未痊愈。著加恩准其乞假。俾得安心调理。至伊现充实录馆总裁。一切事例。素为熟悉。虽在家养疴。纂办之书。仍可照常恭阅。无庸派署。即所兼翰林院掌院学士。职司文字。此外并无要务。其稽察上谕处及各馆总裁事务。均无庸派员署理。惟工部尚书。每日有应办事件。彭元瑞现既不能进署。诚恐照料未周。所有工部尚书事务。著陈大文署理。陈大文原署吏部右侍郎事务。仍著刘镮之署理。　　

○予四川陕西湖北阵亡都司李怀玉、守备杨全、外委苏卫疆、土把总阿咱纳、外委谷巴扎舍、祭葬世职如例。武生李国英、祭葬世职如千总例。乡勇陈世棠、祭葬世职如外委例。武生朱承鹏等二名、兵丁唐受能等二十五名、乡勇胡连等一百九十五名、土兵洛洛朗卡等五十一名、赏恤如例。　　

○甲戌。上幸静明园。诣龙神庙拈香。　　

○幸静宜园驻跸。至戊寅皆如之。　　

○乙亥。谕内阁、吴熊光奏、兵丁折给长夫、及外委加给盐菜、乡勇日支口粮三款。据称楚省旧办章程、马兵连长夫折给七十名、步兵折夫五十名守兵折夫四十名、川省奏定条例、系绿营兵丁、无论马步守兵、均折给长夫四十名、又定例各官跟役、只给口粮、川省奏定章程、因外委一项、系属微弁、所得分例无几、特加给跟役每名盐菜银五钱、又楚省乡勇、按月给银二两四钱、不支口粮、而陕省乡勇、按月给银一两四钱、日支口粮米一升、请照川陕之例办理等语。此事若交部议。自必照例议驳。但念长夫盐菜两项。该省改给已久。未便复令更易。现在乡勇搜捕零匪。多在老林穷谷。无处买食。尚系实在情形。且川陕楚事同一律。著加恩照所请行。　　

○赈陕西渭南、华、潼关、华阴、朝邑、大荔、六厅州县、上年被水灾民。并贷榆林县被雹灾民耔种。　　

○丙子。谕军机大臣等、本日大理寺卿窝星额、由盛京差竣来京。召见时。据奏伊于关外路上、见出关民人、或系只身、或携带眷属、纷纷前往佣工贸易、缘关外地方佣趁工价、比内地较多、若遇偏灾年分、山东直隶无业贫民、均赴该处种地为生、渐次搭盖草房居住、是以愈集愈众、现在一应物价、因生齿日繁、未免增贵、惟米价较之内地尚为平减、至该处旗人、近因无业贫民出口种地者多、究于生计不能充裕等语。看来关外民人。聚积日多。物价较前昂贵。即所产米石有余。食之者众。其价亦必至增加。于旗人生计未免有碍。总由旗人等怠于耕作。将地亩租给民人。坐获租息。该民人即借此牟利。著晋昌劝谕旗人。或将现有地亩、自行耕种。或将未种荒地、以次开垦。俾各自食其力。渐臻饶裕。断不可图得一时租息。将自有地亩、尽租佃民人。转致生计缺乏。至民人等出关后。定例不准私垦私典旗人地亩。并当出示查禁。勿得阳奉阴违。视为具文。晋昌等务当公同商酌。将如何妥为办理之处。据实奏闻。　　

○又谕、德楞泰奏称、蒲尚佐等探有贼匪二百余人、现屯于交界之双合寨、该镇将兵勇彻回、让出西面、俟其冞入、再由东北向西南尾击等语。此时该匪既窜入楚界。即当督率镇将等就地歼除。勿留余孽。若必让出西面。俟其入川。再行兜截。则往返徒费时日。且安知该匪不更从别路折回。似此辗转跟追。何时始能办尽耶。总之川楚皆吾百姓。岂厚于楚、薄于川、贼在何处。即于何处痛剿为正办。岂可任其奔突、转增裹胁、又延时日乎。将此传谕知之。　　

○旌表守正捐躯河南项城县民邹费儿妻吕氏。　　

○丁丑。赈两淮海州属板浦、中正、临兴、三场、上年被水灶户、并缓徵泰州属丁溪、草堰、刘庄、伍佑、新兴、庙湾、六场、未完折价银有差。　　

○戊寅。上御演武厅。阅健锐营操。　　

○谕军机大臣等、铁保奏、酌议州县收纳钱粮一摺。据称州县收纳钱粮、有不得不因地变通者、向来交银在一钱以上、定例已久、自不可轻易更张、除通都大邑、及商旅辐辏之所、有银可易、仍遵定例办理外、闲有山僻小邑、向无银铺地方、准听民便、仍饬该州县按照旬报银价、如数完纳等语。地方官收纳钱粮。原应使官民两便。若山僻小邑向无银铺地方。必欲小民按照定例、以钱易银。始准交纳。未免强以所难。铁保所请山僻小邑向无银铺地方、听民自便之处。系属通融办理。但奉行不善。则州县仍可多取于民。即州县所开旬报银价之数。亦何尝可信。该抚当督饬司道、随时认真查察。惟按照钱文时价、酌定数目。设州县等有因此多取于民、及必欲强民以钱文交纳者。即著严参示惩。于便民之中、仍防滋敝□大为要。又另据奏登郡捕蝗民人、请准其酌借仓谷、以资口食一摺。登州一带。多有蝗蝻萌发。必须多集人夫。赶紧捕扑。现当青黄不接之际。该民人等口食无资。自应酌借仓粮。俾资果腹。铁保所请将常平仓谷出借之处。著照所请办理。现在该处蝗蝻捕扑未净。应即劝令百姓自行捕扑。或官给银米易蝗。亦属一法。该抚即饬令藩司陈钟琛、及印委各员、实心经理。不可令吏胥等藉端滋扰。一俟蝗蝻扑净。即迅速奏闻。以慰廑注。将此谕令知之。　　

○又谕、本日据杨揆奏、续接马边厅禀报、番匪退遁各情形一摺。据称凉山生番、经张志林分派官兵往捕、救回被掳难民黄星安等四十七名口、番匪俱四散逃窜等语。看来该番匪等此次滋扰马边。未必别有起衅根由、及汉奸主使情事。竟系窥伺边备稍虚。乘机侵侮。与甘省之循化贵德番众、抢掠蒙古者无异。但彼处尚系蒙古地方。此则欺扰内地民人。不可不严示惩创。此时该番匪等见有官兵到彼。辄行退回。然尚未实心畏罪。官兵又岂能日久驻彼防护。番匪等狡诡异常。将来官兵一经移彻。该番匪等势必复出滋事。成何事体。勒保竟当遴派得力将弁、挑带官兵数百名前往。协同张志林、方积等慑以军威。仍一面设法晓谕。务将为首番匪擒获一二人。按例办理。即有汉奸从中构衅。亦祇应密为访拏。一律惩治。转不必以查拏汉奸为词。使番匪闻知。豫为卸罪地步。总当使该番实在畏惧。不敢复行肆扰。方可彻兵完结。以期边隅永就敉宁。就此传谕知之。　　

○己卯。上还圆明园。　　

○旌表守正捐躯陕西富平县民吕子谦妻田氏。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆八年。癸亥。四月。庚辰。谕内阁、据富昌等奏、江宁京口驻防满洲蒙古兵丁居住房屋、年久朽漏、恳请借饷修理一摺。江宁京口之驻防满洲蒙古兵丁、六千三百五十八名。所住房屋、一万四千九百八十四闲。既已年久朽漏。著加恩照富昌等所请、每兵借给一年饷银。共需银十三万一千八百零八两。著于江宁苏州藩库动支。富昌等应拣派妥员修理坚固。此项银两、由兵丁饷银内分作八年扣完归款。并著该藩司造册报部。以备查核。再各省驻防将军副都统等、凡有应奏事件。俱应用清字摺。盖以满洲等虽在外省。不令有失满洲旧制。今富昌等声明以此事字句繁多故用汉字摺等语。殊属错谬。此等事件。若用清语。亦有何难。乃竟易用汉字奏摺。如此因循废弛。外省驻防兵丁等、日久必致不谙清语。有失满洲旧制。所关甚重。富昌等著申饬。　　

○命理藩院侍郎贡楚克扎布、驰往甘肃西宁一带、查办事件。　　

○以前任福建巡抚汪志伊、署都察院左副都御史。　　

○辛巳。孝端文皇后忌辰。遣官祭昭陵。　　

○遣官诣密云县白龙潭神祠祈雨。　　

○谕军机大臣等、都尔嘉奏设法查拏不法凶番一摺。据称译缮告示、选派通丁、协同兵役及喇嘛等、传檄宣谕、使该番擒献凶贼原赃、一面亲身驰赴督办等语。所办尚是。都尔嘉到彼。即著传到齐默特丹巴、告以尔被番贼种种欺凌。业经具摺奏闻。皇上深知怜悯。特派钦差大臣前来。赍给银两缎匹抚恤。并令将此案凶犯严行缉获。处以国法。为尔申雪仇恨。尔当感激天恩。善为振作。黾勉自立。毋稍畏怯。至尔现因躲避番贼。搬至哈拉果勒地方。自当暂留住牧。俟拏获凶犯办理后。番众自不敢再出滋扰。尔当仍回原游牧处所安心乐业等语。向其明白宣谕。以安其心。仍督饬文武、实力查拏凶犯。如于贡楚克扎布未到之先。能将正凶弋获。固属甚善。若一时未能即获。俟贡楚克扎布到后。即当会同妥商。或悬赏购线。或檄谕缉拏。如该番闻知。尚形畏惧。不烦兵力。能将正凶缚献。则当审明按律照盗案办理。即可完结。傥该番野性难驯。或竟有抗拒不法情事。势不得不慑以兵威。即据实奏明办理。至该蒙古逼近番地。不能自强。将来此案办毕后。若不妥为经理。永定章程。则番众日久玩生。难保不复行滋扰。而蒙古等一经被扰。惟知赴愬天朝。纷纭不已。亦属不成事体。都尔嘉当于办竣时。会同贡楚克扎布、及臬司蔡廷衡、酌量该处情形。悉心会议。或为划定界限。或设立卡伦、以杜侵越。及此外有无另行筹办之处。详悉定议具奏。以期青海地方。永臻宁谧。将此谕令知之。　　

○又谕、此次杨芳、吴廷刚、两路带兵搜捕。沿途虽有斩获。统计不过二十人。总由官兵不能奋力搜捕。以致零匪尚在窜匿。日久未能竣事。惠龄著传旨申饬。太白山老林。地势辽阔。林箐深密。搜捕较为费手。朕所素知。但该处老林如果人迹不到、并无居民。则零匪等穷窜至彼。口食靡资。无可抢掠。势不能久处绝地。自必仍思乘闲出窜。此时官兵转不必深入穷追。但当于各隘口严密布列。俟该匪等分投窜出时。正可截击净尽。若该处老林内亦有烟户。或有客民在彼种植营生。则窜匪等便可掠食度日。惠龄即当督饬将领、带兵追捕。就地歼除。岂贼匪能到之地。官兵转不能穷其所向乎。将此传谕知之。　　

○以翰林院侍读学士陈希曾、署日讲起居注官。　　

○壬午。遣官分诣天神坛。地祇坛。太岁坛祈雨。　　

○遣官再祭黑龙潭神祠。
  </div>
  <div class="pagination">
   <a href="清实录嘉庆朝实录_page149.html">
    上一页
   </a>
   <span>
    ...
   </span>
   <a href="清实录嘉庆朝实录_page145.html">
    145
   </a>
   <a href="清实录嘉庆朝实录_page146.html">
    146
   </a>
   <a href="清实录嘉庆朝实录_page147.html">
    147
   </a>
   <a href="清实录嘉庆朝实录_page148.html">
    148
   </a>
   <a href="清实录嘉庆朝实录_page149.html">
    149
   </a>
   <span class="current-page">
    150
   </span>
   <a href="清实录嘉庆朝实录_page151.html">
    151
   </a>
   <a href="清实录嘉庆朝实录_page152.html">
    152
   </a>
   <a href="清实录嘉庆朝实录_page153.html">
    153
   </a>
   <a href="清实录嘉庆朝实录_page154.html">
    154
   </a>
   <a href="清实录嘉庆朝实录_page155.html">
    155
   </a>
   <span>
    ...
   </span>
   <a href="清实录嘉庆朝实录_page151.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
