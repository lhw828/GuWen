<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 54 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 54 页/共 505 页
  </h1>
  <div class="content">
   ○又谕、前因文煜奏直隶大城县民人李云碌等、京控署知县杨昌江滥刑苛派。讯系刑部候补主事王树。玉等在籍办团。恳求该署县减免差务未允。王树玉主使京控等情。当降旨令刑部取具王树玉亲供。并令兵部饬郎中邓天福、将伊兄邓天一交出。递送文煜。即著文煜将杨昌江被控各情。逐一查询。兹据御史佛尔国春奏、外省凡遇交审之件。均派员审办。恐意存回护。请将此案交刑部审拟等语。案关地方州县滥刑苛派。牵涉京员倚势抗差。主使京控。情节较重。傥派审委员。意存瞻徇。袒护同官。殊不足以以昭平允。何以杜刁健而儆官邪。此案著改交刑部提集卷宗。并案内应审要证。秉公研审确情。按律定拟具奏。务期毋枉毋纵。以成信谳。寻奏、杨昌江讯无滥刑苛派等事。惟于保长派差增价。毫无觉察。王树玉讯无倚势抗差。主使京控各情。惟办理乡团。擅以免差为词。致酿讼端。均请交部议处。邓天一居中调处。讯无唆讼情事应毋庸议。从之。　　

○谕议政王军机大臣等、谭廷襄奏、南捻由徐东窜。现饬防范。并各路剿抚情形一摺。南捻出巢。窜至徐州属景山地面施向山前马安一带。直扑运河南岸。当经谭廷襄咨会德楞额派哈勒洪阿等兵。移扎济村。色楞泰马队。驰赴台庄。贼见沿河有备遁走。其库山等一带捻匪。亦向东南窜去。现届二麦成熟。其由徐东窜。自系志在掳粮。仍著谭廷襄饬属严防。并咨会德楞额马军。防剿兼施。毋稍疏懈。如令匪众又复偷渡运河。惟该抚等是问。僧格林沁大兵。围剿金楼巨捻。将次攻克。指日进捣蒙亳老巢。东省沿边。群匪鼠伏。伺隙而动。该抚尤当饬属振厉兵团。妥为备豫。毋使匪党得以乘闲肆扰。致令大兵有所牵顾。昨据吴棠奏朱洲贼圩攻破。知该匪句结东省郯城县之涝支等贼匪滋扰。已饬龚耀伦等带队越境围攻。谭廷襄并饬所属文武。会合吴棠所派之军。并力埽除。曹属地方。摉查抚缉。尤关紧要。沂州幅匪渐戢。岳相林就抚。是否实系慑于兵威。仍当严饬黄良楷等各员。于剿抚机宜。妥实办理。毋稍迁就。致贻后患。将此由五百里谕令知之。　　

○山东巡抚谭廷襄奏、军务稍定。请将本年恩科。并辛酉科乡试。归并举行。从之。　　

○庚戌。谕内阁、御史陈廷经奏、请除积弊。以平钱价一摺。据称京师自上年清理官钱票后。钱价渐平。近复骤长骤落。各钱铺取钱之人。纷纷拥挤。皆由各该钱铺。于现钱钱票。有意低昂。钱票一项。复巧立现钱票寄存票等名目。甚至买空卖空。通行市上。诸弊丛生。近日城内。竟有胆敢盗销当十大钱。以销化之铜。卖与宝源宝泉两局。并铜铺内即用大钱销毁制器各等语。银钱市价。为居民生计攸关。岂容铺户奸商。把持市价。任意高下。牟利病民。私销例禁綦严。岂容任听此等奸徒。蠹国害民。漫无稽察。著步军统领衙门顺天府五城一体严查。概行禁止。如查有前项情弊。立即严拏。按律惩办。　　

○又谕、徐宗干奏、请将被参之司道各员。分别解任革职讯办等语。福建布政使裕铎、署按察使刘翊宸、均著解任听候查办。道员章琮、知府胡斌、均著先行革职。提同各局员及书吏人等。严讯究办。原任江西知府升授四川成绵龙茂道钟峻、著江西四川等省各督抚。饬令该员迅速前赴福建。归案查办。在籍知州姚镜图、著革职严行审讯。务期水落石出。毋任狡展。　　

○谕议政王军机大臣等、官文等奏、山阳踞贼。窜扑郧西县城。催调各军。驰往剿办。并汝捻分窜桐泌等处。派兵驰赴襄阳防剿。又据托明阿等奏、后股川匪。由太平窜入汉南。急盼援师堵剿。又汉回互斗。骤难解散。必须慑以兵威。始可安抚。请饬多隆阿、何绍彩、成明等兵。星速来陕各摺片。入陕逆众。窜犯郧西。虽经何绍彩等迎剿获胜。而兵力尚单。城围未解。亟宜厚集兵力。埽荡逆氛。金国琛勇丁。据奏已陆续赴郧。著官文等迅催前进。分道援剿。并饬颜朝斌挑选劲旅。前往会同剿洗。毋稍迟误。前据多隆阿奏、先派雷正绾等督带马步八营。取道襄阳。直入陕境。著多隆阿严催该总兵、赶紧驰赴商南山阳一带。扼要驻扎。相机进剿。并截贼回窜之路。其穆图善等八营。即著驰赴郧西。会合何绍彩等军。并力攻剿。迅解城围。刻下汉中防堵川匪。正当吃紧。而渭南等处汉回。互相焚掠。亟须该将军统领大兵。入关镇抚。多隆阿已由庐州兼程前进。著即酌度缓急。迅速驰赴秦中。以资弹压。毋以纡道致稽时日。至汝捻陈大＜?氵喜＞股匪。窜扰唐县平市。偪近枣阳。业经官文等飞催梁作楫督勇赴襄。会同防剿。谅可无虞。仍著官文等督饬赴境赴豫欧阳正墉等军。迅速攻捣信阳一路。以牵贼势。并著郑元善调派汝防兵勇。前往会剿。务将信阳等处踞匪。克日歼除。并不得令其向西北窜逸。现在川匪邓逆。窜至黄官岭。蓝薛二逆。扰及太平县城。复由渔渡关阑入陕省定远厅境。若竟会合邓逆。则势益狓猖。更难扑灭。何绍彩等军。因援剿郧西。急切不能赴陕。著托明阿等迅催马德昭前往汉中。督同邹学墉等严密截剿。迅解定远之围。并严饬官兵。实力堵御。毋令该匪窜越汉江。蔓延为患。毛震寿业已起程。著骆秉章飞催该藩司。赶紧入陕会剿。毋稍延误。陕南股匪。该省兵力。既不足以剿除。而回汉仇杀。又复不能妥为弹压。瑛棨身任封疆。必须竭力振作。方为不负委任。吴振棫前已奏报起程赴晋。现今山西防务稍松。吴振棫著即折回西安。会同瑛棨将汉回互斗情形。筹商妥办。设法解散。毋得专待援师。致汉回仇衅日深。办理更形棘手。张芾现在仓头镇。是否尚被回民羁留。即著查明具奏。其成明所统京兵。仍在蒲同一带驻扎。以防该逆北窜。著英桂即会同该署提督妥为布置。并著英桂迅速知照吴振棫折回陕省。毋稍延缓。将此由六百里各谕令知之。　　

○又谕、前据瑛棨、张芾、奏请将曹澍钟暂留汉中。督办防剿事宜。当经谕以曹澍钟曾为胡林翼奏参。性行卑鄙。遇事巧诈。岂能独当一面。所请著不准行。兹据瑛棨奏、曹澍钟官川臬时。风节自持。其在广西巡抚任内。正当石逆围攻省城。该前抚并不以已丁母忧。藉词脱卸。及解围后。仍即奏请终制。亦不希冀夺情。胡林翼因挟从前揭参之嫌。始行弹劾。所参各节。不足凭信等语。胡林翼公忠体国。中外咸知。前参各节。若非确有所知。岂肯遽行入奏。而瑛棨则称曹澍钟股官中外。著有功效。并以胡林翼为徇私朝廷用人行政。岂容是非混淆。贤奸莫辨。骆秉章在湖南最久。于广西邻省情形。见闻必稔现在莅任川省。于曹澍钟从前官声人品尤易采访。著即秉公确查。据实覆奏。原摺著钞给阅看。将此谕令知之。寻奏、遵查曹澍钟前在川省服官。声名狼藉。胡林冀劾其卑鄙巧诈。自是确有所知。报闻。　　

○又谕、徐宗干奏、妥筹防务。及粤省划兑援浙饷银。已经填给执照。仍暂借洋商银两。台湾匪徒。仍令曾玉明前往剿办各摺片。浙省各路防剿。及收复各府县情形。前经庆端奏报。业经谕令该督严饬秦如虎、林文察等军。分路进剿。并于闽浙交界。实力严防。现据奏温郡击贼获胜。各军合攻处州青田等处。当可当手。著严饬曾宪德等联络民团。妥筹守御。至台湾匪徒。尚踞彰化。商□舟穸□□不能通行。各营台勇闻变。不无内顾诚恐别生事端。即著徐宗干飞饬曾玉明仍赴泉州。统兵前往剿办。务期恩威并用。将该匪迅速平定。以清台境。其粤省应解援浙饷银。由商人划兑一节。粤省本有应协浙省之饷。亦有欠解闽省之饷。且各该商人。于各口均有应纳税项。若概行汇借。将来各省效尤。难保不致生轇轕。所称洋商向义凑借之语。洋人视利最重。亦难保不致纠缠。该抚所奏议定利息。分期归还。其利息作如何计算。其归还时如何办理。著详细具奏。嗣后于嗣需一切。务当妥为通筹。期于无弊。不得仅顾目前。率行汇借。致启弊混之渐。将此由五百里谕令知之。寻奏、汇借洋商银两。议由闽粤两海关税项内分月扣还。息银在通省捐廉项下提补。下部知之。　　

○又谕、前因总理各国事务衙门接据法国照会。田兴恕上年屡次攻击贵阳等处天主堂。并杀害习教张如洋等。当经该衙门行文该提督咨覆。嗣据该提督声覆。因带兵剿杀。不能分别是否习教。兹据总理各国事务衙门奏称、复接法国照会本年正月闲。开州夹沙龙地方。因偪胁教人共祭龙灯。知州戴鹿芝将传教人文乃耳、及中国人吴贞相等拏去。用极刑处死。仍派团首摉寻奏教之人。拏获严办。现署巡抚韩超。又不将和约张贴。请饬查询各等语。天主教弛禁。和约本有专条。自当彼此遵守。田兴恕初因剿办贼匪。误未分别。何以经总理衙门咨查之后。而戴鹿芝仍有擅杀教士文乃耳等之事。该知州素有循声。自应以爱民为本。岂可因其传教。杀害无辜。嗣后黔省遇有传教之人。即著与平民一体相待。断不可图洩一时之愤。有误大局。傥查有传教人作奸犯科。应行治罪者。即详细奏闻。候旨核办。该抚等均系封疆大员。当通筹大局。妥为办理。所有条约。即著韩超张贴。用符原议。如再有属员任意妄杀传教人等。或将弁故意杀害。以图洩愤。则是疏纵之罪。不能再邀宽免也。将此由六百里各谕令知之。　　

○陕西巡抚瑛棨奏、军务未竣。请将本年恩科乡试。展缓举行。从之。　　

○命兵部尚书爱仁、署都察院左都御史王茂荫、驰往山西查办事件。　　

○辛亥。谕内阁、曾国藩奏、请将私行远扬之将领革职一摺。记名总兵副将陈由立、前因调赴河南军营。经曾国藩奏留皖南军营。该副将竟与记名总兵余大胜、郑阳和等、托病告假。并遣人潜诱哨弁。相率扬去。现在郑阳和在湖南本籍带勇。陈由立亦奉郑元善劄委。赴湘募勇。该员等托故离营。并不具禀候批。辄敢任意远扬。别谋投效。实属大干军令。陈由立、余大胜、郑阳和、著一并革职。并著毛鸿宾撤去郑阳和带勇差使。查明陈由立、余大胜等、现在何处。派员押送曾国藩军营。其随同陈由立等扬去之李殿华、吴太、龙德亮等各员。并著毛鸿宾一并查明。押送曾国藩军营。听候酌办。嗣后各路军营。于外来投效将弁。非有统兵大员移咨文件。一概不准留营。以杜效尤而肃军律。　　

○又谕、曾国藩奏、请将抽厘含混之同知。暂行革职等语。署江西河口同知向绍先。经该督委办厘务。于过水各货。续加一分。既不具禀请示于前。又不开摺报明于后。擅用小戮小票。任意抽收。难保无侵蚀隐匿情弊。向绍先著暂行革职。交曾国藩严行查办。以儆官邪。寻奏、遵查向绍先于过水各货酌捐一分。系出商民乐捐。以为炮船经费。该员因商捐商办。与解省正厘。应务联票。及盖用关防者有别。是以另刻收单。盖用戮记。适贼警纷至。未及禀报到省。曾经牒呈广信府有案。委无侵蚀隐匿情弊。并访闻该员平日官声尚好。恳恩开复暂行革职处分。允之。　　

○谕议政王军机大臣等、曾国藩等奏、官军水陆并进。叠复要隘。围偪金陵一摺。据称水陆官军。连克秣陵关大胜关三汊河头关江心洲蒲包洲等要隘。泊护城河。扎雨花台。距城不及四里。该逆恃其城大而坚。毫无恇惧。应俟曾贞干、多隆阿两军。增调到防。再筹大举。自因水陆兵数。不敷分布。非添调劲旅。四面合围。不足以制其死命。惟多隆阿一军前经调赴陕西。剿办窜匪。该将军已由庐州兼程前进。现在川匪窜扰汉南。其围扑郧西之贼。亦须防其回窜。且同华一带。汉回仇杀迄未休息。必得该将军统率大兵。入关一行。藉资镇抚。著多隆阿仍遵前旨。迅催雷正绾等军星速赴陕。该将军亦即径赴秦中。如汉回互斗。万难解散。即著会同瑛棨分别曲直。其顽梗不遵教化者。无论是汉是回。即著督兵进剿。剿汉不得借助回民。剿回亦不可藉资汉练。免致以偏向贻患将来。多隆阿俟陕南军务廓清。汉回仇愤各释后。即行统率全部驰赴江南会剿。以成大功。惟现在围攻金陵兵力究嫌单薄。所有多隆阿留防庐郡之兵。仍著曾国藩察看情形。酌量调赴金陵。以厚兵力。鲍超进攻甯国。大获胜仗。一俟甯郡克复。即可由广德进至高淳溧水。节节埽荡。会同攻剿金陵。现在楚师之抵金陵者。数仅二万李世忠渡江之勇。都兴阿登陆之兵。为数亦属无多。曾国藩等务当分饬各营将领慎益加慎切不可轻易进攻。设有缓急。仍须酌量添兵协助。湖郡官绅赵景贤等。婴城固守半年有余。可谓殚竭心力。卒以援绝而陷。殊堪惋惜。其失守情形。及赵景贤等下落。著曾国藩、左宗棠、迅速查明具奏。曾国藩前派由闲道援湖之李楚材一军。究在何处。并著查明调拨。刘培元所部。已由玉山入浙。著左宗棠迅将上游被陷郡县。赶紧攻克。毋得专待蒋益澧来浙协剿。转致稽迟。刻下左宗棠宜如何进兵剿办。即将布置情形。迅速奏闻。本日有人奏、福建臬司张运兰所部五千人。骁勇善战。若令驻扎浦城。筹办防务。呼应较灵等语。著曾国藩于克复甯国后查看。如果徽郡防务稍松。即行酌量调拨。以顾闽疆。将此由六百里各谕令知之。　　

○又谕、曾国藩奏、请将私行远扬之将领革职一摺。陈由立等托故离营。并不具禀候批。辄敢任意远扬。实属大干军令。若不严行惩办。此风一开。必将视军营如传舍。以投效为逋逃之薮。关系非细。即著毛鸿宾将郑阳和带勇差使撤去。查明陈由立、余大胜等、不准招勇立营。逗遛境内。派员押送曾国藩军营。听候曾国藩酌办。其被诱扬去之李殿华、吴太、龙德亮等、受人指嗾。从宽免其参革。并著一并查明。押送曾国藩军营。至陈由立一员。如已募勇成军。前赴河南并著郑元善拣派妥员。接统其众。仍将该革员押赴曾国藩军营。毋许回护。将此由五百里各谕令知之。　　

○又谕、胜保奏、遵覆连次剿贼获胜。及现筹布置进兵情形一摺。胜保自攻克邢圩后。分兵进剿高庙等处。叠次获捷。惟蒙亳捻巢林立。一经深入。恐被邀截后路。自系实在情形。现在该大臣亲统马步五千名。先赴沈项督剿。著即力筹埽荡。以清豫省门户。郑元善已赴汝甯。未暇兼顾沈项。若胜保驻扎该处。该汝郡军务。甚有裨益该大臣克期灭捻。志甚可嘉惟攻心为上。而张落刑实为捻逆巨魁。必当先筹剿除。则群捻闻风丧胆。著胜保迅图进剿雉河集老巢捦获张逆以快人心。将此由六百里谕令知之。　　

○又谕、英桂奏、逆匪退窜东南。晋境肃清一摺。据称现在茅津东滩等渡。已无贼踪。仍责成驻守官兵。严防回窜。并探明贼如回巢。即将防兵酌量裁撤等语。逆匪垂涎晋省。已非一日。现在饱掠远扬。并未大受惩创。所请裁撤防兵。虽为节省饷糈起见。但恐该逆乘虚回窜。设有疏虞。关系非轻。仍著饬令和昌等督饬防兵。实力堵御。毋稍疏懈。切不可因贼势较松。稍涉大意。至同州等处回匪。愈聚愈众。该处偪近晋疆。深虞波及。尤难保晋省回民。不被句结。著英桂督饬各该管地方文武员弁。豫加防范。弭衅无形。不可稍有疏失。将此由六百里谕令知之。　　

○又谕、沈兆霖奏、剿办撒匪情形。并调兵协剿川匪各摺片。据称戎循两属撒匪。经官军分别剿办。叠获胜仗。先后毙匪二千数百名。现探该匪甚为穷蹙。惟顽梗如故。虽递呈乞求申理。而词意不驯。拟再待半月。若无就抚机会。惟有留兵驻守。作以防为剿之策。陆续撤退各兵等语。该署督此次办理撒匪。原系力矫从前诸弊。本期剿抚兼施。使该匪稍慑兵威。因而就抚。庶可一劳永逸。乃叠经惩创。尚未帖耳受抚。自当乘此匪势穷蹙之际。相机办理。现既出示购拏马尕三。并开导余匪投诚。该撒拉既递呈乞求申理。谅亦不能日久相持。著即乘机妥办。固不可蹈上年覆辙。亦不可稍损威望。为该匪所轻。该署督拟半月后回省。自因饷需支绌。恐误大局起见。惟该匪善于窥我虚实。总宜察度情形。示以镇静。一面严饬将士。实力攻剿。侍其穷而思转。如果办理已有端绪。该署督即不必仍驻湟中亦属可行。昨据瑛棨奏马德昭已抵陕省。惟所带止有数十人。著该署督即将其所带之兵。催令赶紧驰赴陕省汉中一带。归其调用。剿办川匪。毋再迟延将此由五百里谕令知之。　　

○又谕、前因匪首刘效忠率众投诚。其家属经官兵拏获押交曹州监禁。曾谕令俟刘效忠剿贼立功后再将其家属给还。兹据胜保奏、刘效忠随赴皖省以来。屡次打仗杀贼。甚为出力。请将其家属释放等语。刘效忠既据胜保奏称剿贼立功。已有实据。即著僧格林沁转饬曹州府、将刘效忠家属释放。妥为安置。毋令失所。仍著责成地方官。随时稽察防范。毋令滋事。将此谕令知之。　　

○又谕、胜保、郑元善奏、已革知府廖庆谋自到皖后。督运粮饷。冒险转输。嗣守槐店。屡挫凶锋。请援从前总兵扎隆武之案。开复原官。留于河南补用等语。已革故府廖庆谋、前因残忍好杀。经严树森奏参革职。永不叙用。嗣据御史吕序程奏称、该员仍在河南带勇。希图夤缘起用。并在汝阳置买房屋。复谕严树森递解回籍。如彼时郑元善心知其冤。即当详请剖白。或严树森固执成见。不肯具奏。郑元善于接任豫抚后。即应声叙其屈抑之由。奏请开复。何以直至胜保带赴皖省后。始行会奏开复。是御史吕序程所称夤缘起用者。不为无因。该知府系永不叙用之员。若隔数月后。仍行奏请开复。则赏罚几不足凭。扎隆武系属武职。或有攻城略地之功。尚可从权施恩。廖庆谋岂得援以为例。致启劣员夤缘之渐。胜保此次会奏之摺。是否与该抚筹商。抑系胜保一人竟见。至胜保所称该抚荐举带往之处。是否属实。著即详细具奏。将此由六百里谕令知之。　　

○钦差大臣曾国藩奏、遵查镇江兵勇。因赊米抢夺。冯子材派兵查拏。海全袒护所部。遂派队抵御。以致生衅。自二月以后。均已安静如常。并查冯子材委无存钱不放情事。报闻。　　

○两广总督劳崇光奏、请将广东己未。恩科乡试。归并本年恩科举行。从之。　　

○以江苏淮阳镇总兵官黄翼升署江南水师提督。　　

○以甘肃剿办撒回出力。予游击赵秉鉴等开复加衔有差。阵亡都司陈华、千总郑升等祭葬世职革遇贼先退都司何朝贵职。游击闵相儒、希朗阿、分别降补。　　

○予安徽甯国阵亡游击郑永福、都司陈得胜、守备葛绍贤等、祭葬世职加等。　　

○缓徵广东乐昌、仁化、灵山、阳山、平远、信宜、六县被扰地方旧欠额赋有差。　　


大清穆宗继天开运受中居正保大定功圣智诚孝信敏恭宽毅皇帝实录卷之三十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。六月。壬子朔。谕内阁、前因御史文吉奏请严定外任官员失察僚属贪劣处分一摺。当交吏部妥议具奏。兹据该部查照定例。奏请严定章程等语。定例督抚贪婪。向准互相纠参。如不行纠参。罪应降调。藩臬等官。独予免议。用意至为深厚。今该御史牵引乐斌等劣款。本省藩臬。何以徇隐不言。是责成藩臬纠察督抚。恐开攻讦挟制之风。著毋庸议。州县犯有食婪款迹。经督抚先行奏参。司道分别同城不同城。予以降留罚俸处分。如款迹发觉。不由司道揭报者。司道照徇庇例议处。知府直隶州知州贪婪。司道不揭。亦照知府不揭州县之例处分。旧例本极精严。可毋庸再行分别严定处分。用特申谕各直省督抚。惟当力挽颓砜。所有大小官员。一切陋规。认真裁革。遇有属员贪劣事发。必须破除情面。随时劾参。府州司道。有徇庇贪婪等弊。亦责成督抚据实参奏。现在封疆大吏。正己率属者。固不乏人。而狃于积习。徇情瞻顾者。亦复不少。遇有贪婪属员。或经科道纠参。或经部民京控。凡奉旨交查讯办之案。往往将重大情节。弥缝洗刷。惟抉摘一二小疵。予以议处。转使劣员得以避重就轻。曲为保护。习套相沿。实堪痛恨。嗣后直省督抚。如有查办交讯之案。为属员开脱。仅予空参者。若日久败露。或别经审实。督抚照徇庇例从严加等议处。若属员犯有枉法滥刑。横徵苛敛。及侵吞捐项。弃城不守。种种罪状。而督抚为之开脱者。非身有疵瑕。虑人指摘。即受其贿赂。甘与通同。亦必将该督抚治罪。将此通谕知之。　　

○又谕、前因耆龄前赴福建。办理援浙军务。节节耽延。降旨将该抚交部议处。兹据吏部奏称广东巡抚耆龄。时逾数月。始报起程。嗣复在清远逗遛。应照任意耽延降一级调用例上加等。议以降二级调用。无庸查级议抵等语。耆龄著加恩改为革职留任。若再玩延。定当从严惩处。　　

○以安徽攻克池州等城出力。赏副将邬世发、胡克安、巴图鲁名号。参将骆万春等花翎。通判高梯等蓝翎。余升叙有差。　　

○旌表守正捐躯湖北远安县民杨经纶妻张氏。　　

○癸丑。谕内阁、前因蒋琦龄奏、请开屯田以恤旗仆等语。当交八旗都统会同该部妥议具奏。兹据户部会同八旗都统筹议覆奏。并请饬令吉林等处将军都统府尹等、将指查各件。迅速覆奏一摺。国家定鼎燕都。八旗兵丁。生齿日繁。丁虽增而兵额有定。不能因之加广。自应开垦闲田。豫筹移屯。以资生计。道光元年。吉林将军富俊奏办双城堡屯田。移居京旗闲散。除陆续移居三百七十六户。给田屯种外。余田尚多。上年惇亲王奏请筹议八旗开垦生理。经户部奏请饬令吉林将军、查明前项余地。可否推广耕种。及房屋牛具等项。有无经费。据实奏明。曾经允行在案。迄今未据该将军覆奏。实属任意颟顸。著景纶即行查明。迅速具奏。并著特普钦、玉明、和润、景霖、将该部议覆惇亲王原奏。并蒋琦龄此次所称东三省沃壤数千里。可否移居八旗散丁。关东口外等处。有无闲田。可否移屯。及旗民之赎产。入官之籍产。可否授田各条。详细查勘。认真筹画。速行覆奏。务使事在可行。以期经久。至蒋琦龄所称独石口外之红城子开平、张家口外之兴和新平等四城。及热河等处之闲田。与旗民赎产。入官籍产。可否开垦若干顷。足资安插若干户。及房屋籽种牛具等项。应如何筹画经费。并酌定章程之处。均著春佑、庆昀、并总管内务府大臣、逐细详查。据实具奏。毋许草率了事。　　

○谕议政王军机大臣等、前因陕省军务吃紧。谕令郑元善调派杨飞熊入关会剿。并皖营带兵知府袁怀忠能否赴豫助剿。令李续宜斟酌办理。本日据李续宜奏、查袁怀忠早□山戊不□溷迹皖营。夤缘干进。卑鄙无耻。素为公论所不容。该抚抵任以来。正拟访拏查办。乃该员现未在皖。已聚游勇。趋向河南钻营。请将该员革职永不叙用。并各路统兵大臣直省督抚不得收留等语。袁怀忠前次赴援颍郡道出商城。经郑元善截留。剿办汪家围等处之贼。督队穷追。为贼炮击伤左腮颊等处。因暂留豫省养伤。叠经谕令留豫助剿。日久未据郑元善奏及。未知该员所受之伤。是否平复。现在曾否派令防剿何处。有无钻营干进情事。著郑元善确查覆奏。如实系卑鄙无耻。不堪造就。不独豫省不可留。各省亦不可用。即著据实奏请参革。其所募游勇。并须设法安置。郑元善于用人一切。素顾大局。谅不至以该员曾在豫省著有微劳。稍涉徇隐。致滋贻误。将此由四百里各谕令知之。　　

○甲寅。谕内阁、遮克敦布等奏、剿办曹南捻匪。歼除首要各犯。河北肃清一摺。捻首石三陇句结南捻北犯。经遮克敦布等会同僧格林沁所派马队。剿抚兼施。甫经办理完竣。另捻焦溃淐等纠众北来。石三陇之兄石二陇。意欲乘机报仇。句结刘青和、边启沅等、意图接应。总兵伊绵阿等督饬兵团。分路堵剿。杀贼无算。生捦捻首刘青和一名。其石二陇等十二名。亦经濮州知州范允中全数拏获。经该副都统等讯明。分别正法。焦溃淐一股。势已穷蹙。就近赴曹州乞降。办理尚属妥速。仍著饬令在防文武。将边启沅一股。悉数兜拏。毋任漏网。所有叠次出力文武员弁。准遮克敦布等会同文煜、谭廷襄、择尤保奏。毋许冒滥。　　

○又谕、前因常清等奏、乌什私徵回子盐课。当经谕令文兴等明白回奏。兹据文兴、文艺奏、议徵盐课之举。系因接济军饷起见。旋经已革叶尔羌参赞大臣英蕴咨查。即行停止。至所收钱文。据该回子伯克等呈称情殷报效。是以未经发还。惟前奏停止视税务摺内。漏未声叙。请将承办委员议处。并自请议处等语。此案乌什税务委员善魁等、闻阿克苏有创收盐课之议。辄请仿照办理。文兴等并不酌量可否。辄即准其试办。迨奉停止明文。既不即将私徵钱文发还。又不据实奏闻。实属办事颟顸。意图蒙混。乌什办事大臣文兴、帮办大臣文艺、印房章京善魁、署城守营都司周华、仅予议处。不足蔽辜。均著改为交部严加议处。以示惩儆。寻议、文兴等均降四级调用。从之。　　

○谕议政王军机大臣等、前因僧格林沁等奏、匪首董执信等被剿穷蹙。率众投诚。当经谕令该大臣妥为安插。复据谭廷襄奏、会匪焦溃淐等窜至马集。被团练击败。即赴曹郡乞降。经谭廷襄将该匪等解往僧格林沁军营核办。兹据遮克敦布等奏、捻首焦溃淐等带领马步千余人。北来焚掠。因刘青和、石二陇等、被官军捦获。探知河北已无接应。其势益孤。遂就近赴曹州乞降一摺。并将焦溃淐伪示供词一并钞录呈览。曹属会匪焦溃淐等句结皖捻李城等、意图北窜。前经僧格林沁驰奏。核与该逆供词。实相吻合。现虽穷蹙乞降。察其狼子野心。断难驯顺。且有与董执信、李标等、面商再举之语。是董执信等名为就抚。其实心存叵测。若不及早翦除。必贻后患。焦溃淐业已解赴僧格林沁军营。著该大臣提同董执信、李标等三犯。即行正法。其股首及千长百长。类皆桀骜不驯。并著僧格林沁严密查察。如仍怙恶不悛。著一并明正典刑。毋稍宽纵。该逆既有求南捻赵浩然等北来。并与刘前等竖旗北犯之供。仍著僧格林沁、谭廷襄、豫为防范。毋任窜越。遮克敦布另摺奏、北路虽渐肃清。门户仍须严防。若将兵勇分驻曹郡。则馆濮一带。兵力愈形单薄。且隔越黄河。声势亦不能联络等语。自系实在情形。遮克敦布著毋庸分驻曹郡。如该郡有警。仍著该副都统星驰往援。毋许稍分畛域。其边启沅一股。并著该副都统严饬直东文武购线严拏。毋任漏网。焦溃淐伪示供词。均著钞给僧格林沁、谭廷襄阅看。将此由六百里谕令知之。　　

○守护西陵镇国公奕橚等奏、泰陵泰东陵昌陵各地面松树。近来生有毛虫。啮食松针。现督饬司员树户等、赶紧设法勤拏。得旨。著即赶紧捕拏。随时具奏。不准疏懈。　　

○补铸安徽皖南镇总兵官、徽甯池太广道、江西饶州府同知、浮梁营都司、各印信关防。从巡抚李续宜、毓科请也。　　

○命署陕甘总督沈兆霖、陕西巡抚瑛棨、拨银二万三千五百两有奇。解赴乌什。以备本年经费。　　

○乙卯。谕议政王军机大臣等、前据曾国藩等奏、官军进偪金陵。因兵数不敷分布。俟增调多隆阿等军到防。再筹大举等语。当经谕令该大臣必须慎益加慎。不可轻易进攻。因思鲍超一军。进取甯国约计以一万之师。抵御二十万之贼。所部兵勇。不免单薄。且前据奏该提督平日驭将过严。将士有涣散之意。顿兵坚城。日久不无可虑。著该大臣密饬该提督于勇往之中。仍须加意慎重。甯国广德为苏常门户。贼以全力死守。若官军奋勇进攻。伤亡必众。鲍超营内。应否必须添兵协助。方可万全之处。著曾国藩迅速妥筹办理。如须添兵。以何路之兵为最宜。即著酌量调派。毋失机宜。现在窜赴渑池之贼。杨飞熊迎剿受伤。该逆有图踞洛阳之说。已饬胜保督兵赴豫。驰赴洛阳。所有苗沛霖练众。责成李续宜相机办理。金陵攻剿正紧。多隆阿为陕省牵掣。恐不能克期驰抵金陵。金陵未能即克。苗练一事。似应暂示羁縻。事有缓急。而势亦出于不得已。并非朝廷本意。胜保去后。苗练失所依傍。若能从此驯顺。李续宜自可驻军庐郡镇抚。多隆阿留防之飞虎十营。该大臣如需调赴。即著酌办。有人奏、苗沛霖、李世忠、所克复城池。皆伊踞守。与陷于贼中无异。苗沛霖叛迹昭彰。李世忠尚无反侧。但须驾驭有方。始可戢其骄恣等语。李世忠一军。前已谕令归曾国藩节制。朝廷具有深意。谅该大臣必能妥为驾驭。使该提督就我范围也。原摺著钞给阅看。将此由六百里密谕知之。　　

○又谕、庆端奏、温州松阳剿贼获胜。及查明台湾会匪滋事情形各摺片。据称窜扰瑞安之贼。分踞桐岭等处。经官军连日剿击。毙匪多名等语。该匪归并青田。计图窥犯闽疆。著庆端督饬秦如虎等迅速进剿。毋令阑入。其松阳踞逆。负嵎抗拒。经林文察等督军屡捣贼垒。正在得手。即著催令该总兵等迅图攻克。毋任久踞。台湾会匪占踞县城。分股肆扰。前据徐宗干奏、该匪尚踞彰化。业经谕令飞饬曾玉明仍赴泉州。统兵前往剿办。兹据奏称、林向荣等联络泉庄。军威已振。著庆端即咨商徐宗干调度策应。迅殄群丑。规复县城。以靖海疆。本日庆端奏参挑派兵丁不慎之副将石栋等。业经照所请明降谕旨。分别摘顶革职示惩。惟此项提标兵一千名。何以秦如虎统领。剿办平阳贼匪。即所向有功。迨经张启煊调派。则纷纷溃散。庆端但归咎于石栋等挑派不慎。并未将张启煊劾参。是但治其末而不能治其本。恐无以服将士之心。仍著庆端将此次弁兵溃散。是否由于张启煊不善调遣之故。查明一并参办。毋许姑容。将此由五百里谕令知之。寻奏、瑞安兵溃。实由石栋挑派不慎。弁兵违令误机。并非张启煊不善调遣。报闻。　　

○又谕、瑛棨奏、陕省军情紧要。援师次第云集。请＜??闲＞派大臣总统全军。以归节制。并汉回互斗。焚杀甚惨。请就近酌派胜保赶紧来陕各摺片。又据郑元善奏、陕省窜出粤匪。窥扰河洛。拟调各路兵勇。亲率西行。相机援应。并历陈廖庆谋战功叠著。请檄调来营差委各摺片。前因陕省军情吃紧。＜??闲＞派多隆阿督办陕西军务。谕令该将军督率将领。由豫省沿河西上。原期驰赴潼关。藉资镇抚。兼可迎剿东窜贼匪。保全晋豫地方。嗣因多隆阿一军。须由六安绕赴襄阳入陕。复经谕令该将军探明道路。迅速遄行。毋庸圩道楚省。现在陕南窜匪。既未剿除。而汉回仇杀情形。日甚一日。亟须该将军入关剿办。著多隆阿迅催雷正绾等遄行入陕。毋得稍事迁延。现在渭河南北各州县汉回互相残杀。回匪马队日增。已延及附省之十余里地方。多隆阿大兵到后。固须慑以兵威。仍须推寻其肇衅之由。持平办理。释其仇怨。方能迎刃而解。汉回构衅。非如发逆之可以剿杀了事。云南之事。亦由于办理偏袒。贻祸至今。多隆阿饶有智谋。惟于陕省地势民情。究未熟悉。著即会同瑛棨、吴振棫等。妥筹办法。断不可轻听本地绅民之言。致令有所偏倚。该将军督办全省军务。责任固重。营务亦繁。必须得一二明干文员。帮同筹办。著官文于属员中。择其才识谙练。晓畅戎机者。如道员金国琛等。＜??闲＞派一二员。交多隆阿军营。以资襄助。其窜至渑池一带之贼。有图占洛郡。窥伺汴梁之说。已谕令胜保驰赴洛阳。督兵剿洗。郑元善业将汝光防剿事宜。责成张曜等妥办。著即回省布置。以顾根本。前据僧格林沁奏、金楼贼匪。势已穷蹙。计不日即可竣事。是以谕令毋庸分兵前赴洛阳。现在由陕回豫之贼。意图侵轶洛中。东偪省会。郑元善以关系豫省全局。商请僧格林沁抽拨马队千名。飞咨毛昶熙、酌派游击敖天印带队来援。僧格林沁定能先其所急。如数调拨。僧格林沁所派各队到齐后。即著郑元善会合胜保各军。将此股窜匪迅速歼除。毋令蔓延贻患。豫省官军。接仗失利。贼势益张。现在盘肇于新渑之交。去晋疆均不甚远。仍著英桂督率在防文武。会同成明所带京兵。严密守御。毋稍松懈。已革知府廖庆谋。既据郑元善奏称、该员办事认真。勇往直前。著准其檄调来营差遣。其被参各款。仍著确切讯究。毋稍瞻徇。现在陕省援兵。次第云集。瑛棨当就现有兵力。会同马德昭、孔广顺等、相机调遣。剿抚兼施。汉回皆地方百姓。即地方官应办之事。瑛棨不得专待＜??闲＞派大臣。致滋贻误。瑛棨请饬胜保赴陕。因豫省军情紧要。必须胜保移兵前往。多隆阿计日即可抵陕。是以仍令督办陕省军务。以期事权归一。至信陵一带踞匪。前经官文派欧阳正墉越境攻剿。著官文严饬该员。会同豫省兵勇。合力兜剿。以期及早廓清。将此由六百里各谕令知之。　　

○又谕、郑元善奏、陕省窜出粤匪。窥扰河洛。副将杨飞熊接仗失利。该逆仍盘踞新渑之交。又探闻前由卢氏窜回皖境股匪。由闲道疾驰西上。为句援窜突之计。设竟侵轶洛中。势将不可收拾。已咨商僧格林沁抽拨马队千名。并咨毛昶熙酌派游击敖天印勇丁。星驰会剿。该抚已带队赴省。请饬膳保统兵进扎河洛督剿各等语。前因陕省军情紧要。曾谕胜保将苗练一事。办理就绪。即移军而西。进扎河洛。惟其时河洛一带。尚有杨飞熊可以堵截。该大臣尚可无须离皖。乃现在回窜粤匪。势甚狓猖。杨飞熊一军。业已挫败。郑元善带兵前赴省城。亦止能顾及会垣。设该逆占踞河洛。图窜省城。则豫省完善之区。必遭蹂躏。皖北本系残破之区。苗沛霖自加恩免罪后。克期以捦张落刑为立功地步。是皖省情形。较之豫省。缓急大相悬殊。胜保前奏、有亲统马步五千名。前赴沈项督剿之语。著即星夜兼程前进。驰赴河洛。督军剿办回窜陕匪。傥贼众兵单。即将该大臣留皖各军。一并调往。以厚兵力。郑元善取道省城。前赴河洛。并著会商进剿。以保完善之区。李续宜身任皖抚。责无旁贷。胜保起程后。所有淮北剿捻各事宜。即著该抚妥为调度。苗沛霖系皖省练总。自当听巡抚约束。若能安分守已。建立殊勋。非独李续宜必能奏请奖叙。即皖省人心亦无异言。如其跋扈鸱张。在李续宜固不准宽假。即胜保亦岂能优容。现已许其免罪。将来之祸福。悉由苗沛霖自取。李续宜当通筹顺逆。不得稍存成见。务当肃清淮北。悉复旧制。方不负委任之意。豫省军情。正值吃紧。胜保于接奉此旨后。迅速起程。毋得以皖事未了。稍涉迟缓。李续宜即劄饬淮北各营。悉听节制。不准以淮北军务。胜保任之。意存推诿也。将此由六百里各谕令知之。　　

○以出洋获盗。予福建副将吴鸿源以总兵官升用。　　

○以派兵不慎。暨闻警溃退。摘福建护提督副将石栋顶带。革游击吴镇江等职。外委庄元升等革职讯办。　　

○以私设局卡。摘福建知县颜寿芝顶带。都司汪仕忠革职讯办。　　

○予河南阎湾阵亡守备胡士元等祭葬世职加等。　　

○丙辰。谕内阁、刑部奏、讯出花户图盗仓米。穵有米窖。请派大员赴仓盘验。并请饬拏要犯各摺片。太平仓花户唐大、前经民人吴详呈控窖藏粟米。希图盗卖。当交刑部审讯。经该部密派司员等赴太平仓查验。在仓内更房。穵出甎砌米窖形迹。其雨字等廒。存米均计三千余石。和字等廒。亦有存米。严讯唐大。仅供土米一千三百余石外。正款余賸米七八百石。显有捏饰情弊。著派左翼总兵存诚迅赴该仓。认真盘验。据实具奏。傥有化有为无。化多为少等弊。即将该书役等严讯。以穷鬼蜮伎俩。案内仓书谢仰韩等。著步军统领衙门顺天府五城一体严拏务获。交刑部归案审办。
  </div>
  <div class="pagination">
   <a href="清实录同治朝实录_page53.html">
    上一页
   </a>
   <span>
    ...
   </span>
   <a href="清实录同治朝实录_page49.html">
    49
   </a>
   <a href="清实录同治朝实录_page50.html">
    50
   </a>
   <a href="清实录同治朝实录_page51.html">
    51
   </a>
   <a href="清实录同治朝实录_page52.html">
    52
   </a>
   <a href="清实录同治朝实录_page53.html">
    53
   </a>
   <span class="current-page">
    54
   </span>
   <a href="清实录同治朝实录_page55.html">
    55
   </a>
   <a href="清实录同治朝实录_page56.html">
    56
   </a>
   <a href="清实录同治朝实录_page57.html">
    57
   </a>
   <a href="清实录同治朝实录_page58.html">
    58
   </a>
   <a href="清实录同治朝实录_page59.html">
    59
   </a>
   <span>
    ...
   </span>
   <a href="清实录同治朝实录_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
