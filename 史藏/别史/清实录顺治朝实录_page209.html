<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 209 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 209 页/共 242 页</h1>
    <div class="content">○辛卯。□山戊不□暮享太庙。遣公额尔克戴青行礼。　　

○遣官祭太□山戊不□月将之神　　

○遣官祭五祀之神。　　

○遣官祭四祖陵福陵昭陵　　

○经略大学士洪承畴奏报水西宣慰使司宣慰使安坤、差汉把赴军前投诚。请加叙录。章下所司。　　

○是□山戊不□、人丁户口一千八百六十三万二千八百八十一。田地山荡、四百九十八万八千六百四十顷七十四亩。畦地、二万二千六百四十三个。徵银二千四百五十八万四千五百二十六两四钱。米、麦、豆六百一万八千一百三十二石八斗有奇。草二百二十四万二千六百一十九束。中茶八万六千三百六十篦。行盐、四百七十七万七千六十九引。徵课银、二百五十一万六千九百八十三两七钱。铸厘钱、一万四千一十七万三千九百九十有奇。旧铸铜钱、二十万一千二百一十有奇。钞一十二万八千一百七十二贯四百七十有奇。　　

大清世祖体天隆运定统建极英睿钦文显武大德弘功至仁纯孝章皇帝实录卷之一百二十二


大清世祖体天隆运定统建极英睿钦文显武大德弘功至仁纯孝章皇帝实录卷之一百二十三　　

顺治十六年。己亥。春正月。癸巳朔。上不视朝。免行庆贺礼。　　

○朝鲜国王李淏、遣陪臣许积等、表贺冬至、元旦、万寿圣节。并进□山戊不□贡方物。宴赉如例。　　

○甲午。四川巡抚高民瞻奏报、伪侯谭文、谭宏、谭诣、兄弟叛逆。久居川东。今伊等互相猜忌。谭文方纠党侵犯重庆。而谭诣遂杀文来降。我兵乘势掩击。余众奔溃。谭宏亦遣人纳款。下兵部知之。　　

○丁酉。孟春。享太庙。上亲诣行礼。　　

○遣官祭太□山戊不□月将之神。　　

○以候补侍郎甯古里、为礼部侍郎。　　

○以大理寺卿徐永祯、为都察院右副都御史、巡抚福建、提督军务。　　

○戊戌。上幸南苑。　　

○庚子。谕吏部。旧制、内阁止有大学士、及典籍、撰文办事中书。原无学士、侍读学士等员。今现在满汉学士、俱以原官留任。嗣后不必再补。典籍撰文办事中书、照旧满汉兼设。其满官侍读学士以下各员、俱改为中书舍人。仍照见在品级、加卿寺衔。应用员数、察照职掌、会同内阁议奏。翰林院设满汉掌院学士外。不必再设满翰林官。　　

○初、安远大将军信郡王多尼、征西大将军平西王吴三桂、征南将军固山额真赵布泰、会于平越府之杨老堡。议分兵进取云南。多尼自贵阳入。三桂自遵义入。赵布泰自都匀入。订以十二月会师云南省城。多尼兵至安壮、斩其伪刘将军。追至盘江。贼焚铁锁桥遁去。我军作浮桥而济。至松岭卫。伪巩昌王白文选、率兵二万拒敌。我军分路进击、大败之。遂进抵云南。三桂兵至七星关、白文选屯兵守险。乃从水西苗猓界、间道度关。以袭贼后。贼闻风遁去。遂直趋乌撒。赵布泰兵至盘江之罗颜渡口、贼扼险沉船。我军不得渡。投诚土司。知府岑继鲁献策。从下流十里、取所沉船、乘夜潜师而济。贼仓惶逃溃。梁瑞津、有伪伯李成爵、屯兵万人于山谷口。我军环山西四面夹击、大败贼众。斩获无算。时伪晋王李定国、全师据双河口山顶。赵布泰遣兵登山。夺其形势。贼列象陈来争山。我军合力奋击、大败之。获其象只。至陆格、定国复率三十营贼兵、列栅拒守。赵布泰分兵为三队、张左右翼击之。再战俱捷。追至四十余里。获象马甚众。时闻贼尚据铁锁桥。乃从普安州间道入云南。三路大师、俱入省城。李定国、白文选、与伪永历奔永昌。至是捷闻。上嘉奖之。命所司察叙。　　

○河道总督朱之锡、条奏河政十事。一、议增河南夫役。一、均派淮工夫役。一、查议通惠河工。一、特议建设柳园。一、严剔河工弊端。一、厘核旷尽银两。一、宜重河工职守。一、申明河官专责。一、申明激劝大典。一、酌议拨补夫食。下所司议奏。　　

○辛丑。祈谷于上帝。遣公爱星阿行礼。　　

○广东巡按赵之麟疏报、节妇、会同县民王家翰妻杨氏。年十六、夫亡。守志不改适。以家翰弟之子挥抱为嗣。抚养成立。今年八十三。崖州生员萧士彦妻慕容氏。年二十、夫亡。夫母欲夺其志。氏断发自誓。以示不二。抚子正传成立。今年六十。贞女、顺德县民刘君胜女。许字何子攸。未嫁夫死。为夫服衰。归于何、孝奉舅姑。年七十余卒。俱请照例旌表。章下礼部。　　

○壬寅。谕吏部。太祖朝功臣费英东、参赞庙谟。恢扩疆土。战绩独伟。允为开创佐命第一功臣。已经配享太庙。其后人止世袭精奇尼哈番、未称其功。朕追念勋劳。欲加升其延世之赏。尔部即酌议具奏。　　

○癸卯。谕刑部刘宗韩前巡按江南。荐举卢慎言。经都察院考核、谓其违例特荐。且荐此奇贪异酷之人。显有受贿徇私情弊。刘宗韩、著革职。尔部提解来京。严刑详审。从重拟罪具奏。　　

○起降调原任湖广巡抚林天擎、为都察院右佥都御史、巡抚云南、赞理军务。从经略洪承畴请也。　　

○兵科给事中杨雍建奏言人君一身、为神人之主。关系甚重。臣伏睹皇上敷政好学。宵旰靡宁。勤劳太过。昨因上体一时违和。传谕孟春享太庙、遣官致祭。至期皇躬悦豫。仍亲庙祀。此我皇上敬修祀典之心也。乃回宫未几、复有南苑之行。寒威初烈。涉历郊原。恐非保惜受护之道。臣闻春秋、君举必书。诚慎之也。且搜苗狝狩、各有其时。则非轻出可知。设使兽起于前。马逸于后。岂能无万一之虑。臣愿皇上出入以时。起居必谨。俾清明强固。奠宗社无疆之休。报闻。　　

○杨雍建又言、臣前吏粤东、目击粤民颠连困苦。究其害政、有数大弊。一、市井无赖、每遇印官缺员。重贿钻营、以求委署。受事之后、取偿民间。势如劫盗。甚有游手冒名、饱则扬去者。此滥委之害。一、正赋之外、夫役匠役有派。河船马船有派。炮车船药器具有派。又有以藩令采买、名曰王谷王蓆。此滥派之害。一、里役不立良法。但轮流值月。上官交际、军旅供应、皆于是乎取之。一、遇值月、遂至倾家。此里役无定例之害。一、用夫不据勘合火牌。凡往来馈运土木工作、皆妄滥差役。甚有抑勒折价。此处既折、彼处仍复取夫。在在流毒。此用夫无限数之害。一、奸商借纳饷名色、私立盐埠。不问贫富、计口派食。限期索价。且藉口私盐、吓诈厉民。此私埠之害。一、土官镇弁、创设私税。地不及二百里、抽者数处。以致商贾困匮。此私税之害。一、悍兵藉取柴火。凡坟树菓木、皆强伐之。且污辱妇女。劫夺财物。道路阻绝。此砍柴之害。一、木商已为营弁占踞。及两藩采买、反问民间。不得不重价购诸王商以应。此采木之害。夫去其疾苦。谋其生聚。在皇上大奋乾断而力行之。今川贵底定。请移一王镇抚其地。以救粤民疲困。命所司察议。　　

○甲辰。顺天府进春。　　

○谕吏部。宁古塔系边疆要地。昂邦章京沙尔虎达、在彼驻防年久。甚得人心。今已病故。其子巴海、素著谨敏。堪胜此任。著即代其父为昂邦章京。前往驻防。　　

○又谕吏部都察院。朕于本月十一日。召见天下朝觐藩臬各官。因问江南右布政使王无咎、总漕抚臣亢得时、参尔开报计册。与被纠贪酷革职按察使卢慎言、互举卓异。岂无情弊。王无咎巧言支抵、不知服罪。朕又问如此大贪异酷之人、反开其卓异。显系受贿徇私。尔何得强辩。王无咎仍巧言支抵。朕恶其面欺遮饰。遂命革职。令阁臣同该部院严加刑讯。反覆诘问、王无咎始理屈词穷。服其与卢慎言狥私之罪。朕念人谁无过、贵在能改。王无咎既经自认。将来尚可望其痛改前非、力图尽职。特命复其原官用示宥罪恕过之意。若再不洗涤肺肠、感恩报称。必置重典不贷。尔部院可传谕天下来朝各官。使知朕重惩王无咎、乃无澄清吏治。不得不然。但如此仅可谓之民免无耻。必至有耻且格、方慊朕怀。嗣后天下大小官员、皆当体朕此心。奉公守法。洁己爱民。勿复因循陋习、致败身名。遗累父母。有亏忠孝。　　

○授和硕郑亲王济尔哈朗子固美、辅国公班布尔善子塞图、俱为三等辅国将军。　　

○乙巳。裁直隶深泽、涞水、灵寿、无极、新河、高邑、临城、赞皇、唐山、内邱、鸡泽、清河、大名、唐县、各儒学训导。　　

○补原任刑部左侍郎杨义、为工部左侍郎。　　

○允庶吉士陈敬奏请、更名廷敬。以与直隶庶吉士陈敬同名故也。　　

○裁山西汾州卫、潞州卫、安东卫、朔州卫、守备各一员。保德所、马邑所、山阴所、怀仁后所、千总各一员。沁州所千总二员。　　

○丙午。正黄旗蒙古固山额真库鲁克达尔汉阿赖、以老病乞休。得上□日、阿赖任职有年。著以原品解任。　　

○丁未。大计天下各官按察使王廷宾等九百五十四员。分别革职、降调、致仕有差。　　

○戊申。赐朝贺元旦外藩蒙古王、贝勒、贝子、公、台吉等如例。　　

○庚戌。吏部左侍郎郝惟讷考满。荫一子入监读书。　　

○辛亥。宗人府等衙门、会勘总督李率泰、固山额真郎赛、梅勒章京胡拜、会审罗源县败逃事情。不详究口供。瞻徇情面。李率泰、郎赛、应革职。鞭一百折赎。胡拜、应解梅勒章京任。鞭一百折赎。得上□日、李率泰、郎赛、俱革去世职。鞭一百折赎。仍留总督固山额真任。胡拜、鞭一百折赎。仍留梅勒章京任。　　

○初。命理藩院察外藩蒙古诸王贫乏者、列名奏闻。至是理藩院奏、苏尼特部落杜棱郡王、鄂尔多斯部落谷禄郡王、阿霸垓部落沙克厦僧格郡王贫乏。命各赐马百匹。牛五十头。羊千只。　　

○兵部议覆御史施维翰疏言、提镇之权太重。应敕各督抚按、如提镇不肖者、听据实参处。狥畏不言者、事发、一并从重议罪。从之。　　

○江西提督刘光弼、以老病休致。　　

○壬子。升通政使司左通政张自德、为大理寺卿。　　

○山东道监察御史顾如华奏、请于大计后。将州县有司、除卓异俸满外。历俸二三年者、应酌行更调繁简法。下吏部议奏。　　

○浙江道监察御史仵邵昕奏言、吏治首重惩贪。近闻有司、馈送上官、常礼而外。暮夜之金、又数倍焉。且因小事诖误、恫喝勒索。势不得不取之民间。欲其无贪、不可得也。若信赏必罚、立上下互举之法。使下不敢馈。而上亦不敢受。则苞苴绝而吏治自清。下所司详议具奏。　　

○癸丑。谕吏部。云贵地方初辟。节制弹压、亟需总督重臣。贵州巡抚赵廷臣、久历岩疆。堪胜此任。著即升云贵总督。其贵州巡抚员缺、著以山西按察使卞三元升补。应加职衔、尔部酌议具奏。　　

○谕吏部。朕见尔部铨补各省道员、但因地方定衔。不就本官定衔。每遇缺出、人得预揣。规避营竞。自今以后。除授升转各道员、不得拘地方、坐定职衔。著以布按二司衔、通融兼带。永著为例。　　

○吏部议。功臣费英东、开创佐命。功绩独伟。应从优议叙。将其孙袭一等精奇尼哈番者、特升为三等公。报可。　　

○甲寅。旌表节妇、陕西靖远卫民赵率伦妻王氏。烈妇、秦州儒士阎皋妻韦氏。烈女、西宁卫民贾洪基女贾氏。顺孙、金县民朱祚长。各给银建坊如例。　　

○后余给事中杨雍建奏言、昨奉上谕阅武南苑。令诸臣侍从。臣因得睹军容之盛。武备之修。乃知皇上安不忘危。原非无事而出。始深悔前疏请慎起居、愚昧无知。殊为悖谬。总缘臣沽名钓誉、习气未除。展转思维、惶悚无地。请敕部处分。报闻。　　
</div>
    <div class="pagination">
<a href="清实录顺治朝实录_page208.html">上一页</a><span>...</span><a href="清实录顺治朝实录_page204.html">204</a><a href="清实录顺治朝实录_page205.html">205</a><a href="清实录顺治朝实录_page206.html">206</a><a href="清实录顺治朝实录_page207.html">207</a><a href="清实录顺治朝实录_page208.html">208</a><span class="current-page">209</span><a href="清实录顺治朝实录_page210.html">210</a><a href="清实录顺治朝实录_page211.html">211</a><a href="清实录顺治朝实录_page212.html">212</a><a href="清实录顺治朝实录_page213.html">213</a><a href="清实录顺治朝实录_page214.html">214</a><span>...</span><a href="清实录顺治朝实录_page210.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
