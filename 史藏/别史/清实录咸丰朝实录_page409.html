<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 409 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 409 页/共 502 页</h1>
    <div class="content">
○谕军机大臣等、有人奏、翰林院五经博士孟广均于咸丰四年、在高唐军营、捐输谷米三千石、经胜保奏请赏戴蓝翎、并赏加主事衔。迄今数年之久。尚欠缴谷米八百石又闻该博士自恃贤裔。与本省官吏交结。徇庇匪徒。干预公事本族讼案。不候官办私行出票传人讯断该省大吏及州县等官。碍于情面。置之不理等语该博士欠缴谷米、至八百石之多。并结交官吏。倚势营私。如果属实均干功令著崇恩按照所参各节。确切查明据实具奏。毋稍徇隐。将此谕令知之。　　

○又谕、有人奏、上年八月以后。捻匪屡次窜扰山东城武曹县、单县等处经曹州镇总兵多隆武、带兵防剿。一闻贼警。即逃回曹州府城。以致城武、单县。相继失守。本年四月捻匪由徐州北窜。署兖州镇总兵忠顺。并不认真堵剿。迟日始到滕县峄县未经接仗。随即回兖。捏报胜仗。山东巡抚、即据以入奏。该匪掳掠民间赀财粮食。至数百余车之多。忠顺并不跟踪追剿。以致贼得饱掠远扬等情。该总兵等以专阃大员。贼来不击。贼去不追。似此恇怯无能。何以饬戎行而御外侮。德楞额、现驻峄县地方。见闻较近著将该总兵等、避贼冒功情事。详细查访据实具奏。毋得稍有徇隐。自干咎戾。将此谕令知之。　　

○以广东阳江镇总兵温贤、为水师提督。　　

○复已革故广东水师提督吴元猷职。　　

○改铸浙江钱塘县知县印信。从巡抚胡兴仁请也。　　

○壬午。谕内阁、胡兴仁奏、查验勇多疲弱请将管领之武弁革职留营等语。尽先守备四川叙马营外委唐南山、在徽防管领骁勇。胆敢以疲弱充数。实属营务废弛。唐南山著即革职。留于徽州军营效力。以观后效副将王恩荣、虽有统领之责。既据亲验呈报并无徇庇情事。著准其免议。　　

○又谕、前因副都统增庆出差。所带随员。于例马之外、浮用车辆。降旨将该副都统交部议处。兹据兵部议以革职。姑念海滨地方。有不通驿站之处向系旗民地方承应。该员因防堵紧急。凑用车辆。与无故滥支者、尚属有间。增庆著加恩改为革职留任。其司驿官。有无容情不揭之处。著盛京将军查明咨部办理。　　

○以广东大鹏协副将潘庆、为阳江镇总兵官。　　

○以江西景德镇剿贼出力。赏复道员刘于淳。翎顶并下部优叙。　　

○以江西安远县防剿出力。赏守备叶鸿章、花翎。县丞郭秉醇等、蓝翎。余加衔升叙有差。　　

○予浙江阵亡按经历杨翊、主簿姚芸、典史夏廷荣、朱朝武、都司胜加有、千总杨贵林、把总谢龙恩、外委徐得胜等、祭葬世职。　　

○癸未中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遗官祭孝德皇后殡宫。　　

○遣官祭端慧皇太子园寝。　　

○谕内阁、户部奏、粮台收支款项、请申明旧章、按限奏报、以杜冒滥一摺。各路军营粮台。收支款项。前经户部奏定章程。令将每月管收除在四柱总数。并官兵领项。军需用项。按照部颁款式、据实填报。每届半年。具奏一次。自降旨准行以后。各粮台多未遵办。惟江南江北粮台、及清江筹防局、将收支总数。按限开单具奏。亦未将官兵领项及军用细款开报。其为滥支滥应。恐干指驳。并豫为将来含混开销地步。均属显而易见。当此经费支绌。筹画维艰。自非申明旧章。不足以示整饬。各路统兵大臣、及直省督抚。身膺重寄具有天良。著各振刷精神。将各粮台滥支滥应等、弊悉心查访。实力厘剔。其收放总数饬令管理各员遵照前颁款式造报。自本年六月起。以六月十二月为限。每届半年奏报一次。其从前未经奏报者。并限于本年十二月以前、一律赶办。毋许再有延宕。至军需指拨各项。除地丁外。以捐项厘金为钜款往往有未经报拨、已充别款并业已提用、并未报部者殊不足以昭核实嗣后此两项银钱除归入四柱清册外。仍著各粮台另造捐输厘金收支。总册每届半年随同前项四柱清册具奏一次。自此次严谕之后。各办理粮台人员傥敢仍前玩泄。即著各该统兵大臣及各督抚、严行参办。傥该大臣督抚等、不能破除情面。扶同徇隐。并著户部、据实纠参定当从重惩处。以为玩视军需者戒。将此通谕知之。　　

○又谕、前因骆秉章奏、查明已革湖南永州镇总兵樊燮被参各款。均有确据。并有侵饷重情。当降旨、将该革员拏问。交骆秉章提讯。兹据官文奏称、该革员以问官饬换亲供。挟嫌串害。并知府滥邀优保各情。遣官人赴该督衙门呈诉。请派大员查办等语。案关镇将大员侵亏营饷。并各员挟嫌陷害。滥邀保举情节较重。是否该革员藉词狡展。抑或事出有因。亟应彻底根究。著派官文亲提全案人证卷宗。俟钱宝青出闱后。会同秉公严审确情定拟具奏。寻奏、樊燮于被参后呈诉各款。讯无确据。至米折一项。系官项钱粮。既经李贵芳禀知请领。该革镇延不发还。即系私自借用拟请从重发往军台效力赎罪。下部议。从之。　　

○谕军机大臣等、寄谕湖南巡抚骆秉章。前据官文奏、湖南贼势蔓延。恐其入蜀。谕令曾国藩、亲督所部赴蜀。并谕有凤、先于夔州正路、及酉秀一带、赶紧布置。扼要防守。本日据有凤奏、湖南之辰州、常德、水陆各路均可窜入川省。酉秀黔彭。尤为紧要。涪州为各路总口。现有皂升等、驻劄堵剿。楚南之刘长佑、江忠义、田兴恕。皆为贼所畏惮。请饬俟贼匪西窜蜀疆、即分道追击等语。楚南贼匪现在麕聚宝庆。曾国藩先后派往之萧启江岁、张运兰等军。陆续可到。即可与刘长佑等会同夹击。但恐该匪乘隙旁窜。如果势将入蜀。即著该抚于刘长佑等各员内。酌量选派一二员。带兵严行堵截。毋令窜入川疆。亦为上策设或该逆窜入。有凤有派皂升等、亦即出境。迎头堵剿。不难聚而歼旃。其楚南各军如追剿入川。即由川省应付饷糈。免由湖南远道运送。将此由五百里谕令知之。　　

○命四川在籍提督孔广顺、往涪州会办筹防事宜。　　

○甲申。月食。　　

○谕内阁、何桂清、徐有壬奏、酌议借闱乡试事宜、开单呈览一摺。本年已未恩科江南文闱乡试。借用浙闱举行。其内外帘一切事宜。自应参酌旧章。变通办理。除监临事务。前已降旨令江苏学政孙葆元、入闱代办外。其外帘提调。著照何桂清等所拟派令江苏署臬司蔡映斗、届期随带委员、赴浙设局办理仍由浙江抚臣、加派现任大员、及印委各员帮办。内帘提调、及监试等官。著由江苏省酌派道府大员前往。内外帘官。一并由江苏调派。其巡查、弹压摉检、各武职即由浙江巡抚、就近派充。至该省乡试。系带行乙卯。正科所有官卷民卷中额。均著加倍取中。其捐输推广之额。均归民卷取中。不得加入官卷。所有与考生监。著学政于录遗时。通饬各府州厅县学、确实加结详送。以杜弊窦。至所称同考官拟改为十房之处。前因张芾奏安徽绅士、吁请举行乡试。业经降旨、准其于十月内、同江苏一并借用浙围办理。试卷既多恐十房不敷分校。著该督等、酌量添派。　　

○谕军机大臣等、御史赵元模奏、请将黄河淤地、酌办屯田一摺。据称、清江浦以东三里许旧系河身今黄河北徙。淤出平地。纵约百余里。广约十里。按方里三顷七十五亩计之。可得地三四千顷。可屯三四千家。得兵三四千人或分授兵丁。或招集良民。应由漕河两督就近体察情形、悉心筹画等语。现当军饷支绌之时自应变通尽利。以济兵糈。况屯田即古寓兵于农之意。果能办理得宜实为足食足兵之善策。著袁甲三、庚长、体察情形有无窒碍。核议具奏。原摺著钞给阅看。将此谕令知之。　　

○赏顺天等省、戊午。科乡试年老诸生任欲贵等八人举人副榜有差。　　

○乙酉。上御勤政殿、召见惠亲王、怡亲王载垣、郑亲王端华兵部尚书陈孚恩、军机大臣穆荫、匡源、文祥谕曰上年顺天乡试。科场舞弊。经钦派王大臣审明定拟。于本年二月间。降旨将柏葰等分别惩办。并宣示。在廷诸臣。俾咸知朕意。本日据载垣等奏、科场案内、审明已革大员并已革职员等、定拟罪名一摺。科场为抡才大典。考试官、及应试举子。有交通嘱托、贿买关节等弊。问实斩决。定例綦严。不得以曾否取中、分别已成未成。引案已革工部。候补郎中程炳采、于伊父程庭桂入闱后。竟敢公然接收关节条子。交家人胡升、转递场内。即系交通嘱托关节。情罪重大。岂能以已中未中、强为区别。程炳采、著照该王大臣等所拟、即行处斩。已革二品顶带左副都御史程庭桂身任考官于伊子转递关节、并不举发。是其有心蒙蔽。已可概见。虽所收条子、未经中式而交通已成。确有实据即立予斩决。亦属罪有应得惟念伊子程炳采、已身罹大辟。情殊可悯若将伊再置重典。父子概予骈首朕心实有不忍程庭桂、著加恩发往军台。效力赎罪此系朕法外施仁。并非从死罪递减。亦非因其接收关节未经中卷、姑从末减也。其致送关节之谢森墀等。本应照科场专条、治以死罪。惟与业经正法之罗鸿绎等、尚属有间工部候补郎中谢森墀、恩贡生报捐国子监。学政学录王景麟、均著革职。熊元培、著革去附贡生与已革候补郎中李旦华、已革候选通判潘敦俨、已革翰林院庶吉士潘祖同、已革刑部候补员外郎陈景彦、已于二月加恩免其死罪。著照所拟、均著发往新疆效力赎罪李旦华之父前任刑部侍郎李清凤、现在原籍病故。著该部查明李旦华、如家有次丁即于百日后起解。如家无次丁。著俟安葬伊父后、再行发遣。降调湖南布政使潘铎、平日训子无方。著交部议处。其应议之监临、监试专司稽查、及内外帘执事各员。并摉检王大臣著礼部、按照科场条例。据实查明各该员所司何事应议之处。详晰开列衔名具奏。再降谕旨另片奏、未能究出冒名之人、请旨议处等语载垣、端华、全庆、陈孚恩、著交宗人府吏部照例。议处。至科场律例。本有专条。刑部所拟程庭桂等罪名。俱不在科场例内。辄将向办各案。以已成未成比拟。实属不合。著传旨申饬科场一案。前后所降谕旨。著即补入礼刑二部则例。永远遵行。不必俟修纂时续入将此通谕知之。　　

○刑科给事中李鹤年奏、风闻程庭桂父子、均拟大辟可否交廷臣会议得旨刑赏非臣下所应操遇一事纷纷聚讼尚复成何事体。况程庭桂等一案。朕臆度外间议论。尚不以程炳采为重轻。实欲减轻死罪则免死之谢森墀等、自酌量递减。岂有不逢迎现任大员子弟。而庇护一众素不齿之程庭桂乎。　　

○两江总督何桂清等奏、泰兴县绅民、续捐抚恤难民经费。请予奖叙。并授案请免报销。得旨。既已请奖。自应造册报销。所有援案奏请之处。著不准行。　　

○补行七年乌噜木齐军政。卓异官四员。年老有疾官三员。分别议叙处分如例。　　

○丙戌。谕军机大臣等前因有人奏、幅匪麕聚蒙山。谕令崇恩、会同德楞额等、一体兜拏。尚未据该抚将剿办情形覆奏。本日据都察院奏、籍隶山东沂州府户部员外郎刘秉铨等各员呈称、沂郡为幅匪出没之所。数年来、劫案不计其数。上年六月间匪首贾九等、曾窜至兰山地方、焚掠一空。县丞被戕该县知县被贼缚去赎回。自是贼胆愈大。本年五月间。匪首翟三秃子等又在兰郯各境、抢掠残害。马头镇等处、被祸尤烈。现在占踞蒙山。势甚鸱张。郯城县知县胡姓请兵援救。该抚等以该匪未踞城池。并不发兵速剿。以致该匪如入无人之境等语山东为京师门户。沂郡为南北咽喉。似此任意迁延。实属养痈贻患。德楞额带兵现驻峄县剿办东省匪徒。是其专责。崇恩现派兵勇不敷剿办、著迅即添调。会同德楞额所带马队将此股幅匪、赶紧歼除净尽。毋留余孽。傥再因循不办。任令该匪四出焚掠。蔓延各处。恐该抚等不能当此重咎也。懔之。原摺著钞给阅看。将此由五百里各谕令知之。　　

○改铸福建盐政印信。从总督王懿德请也。　　

○以江西办理军需出力。赏道员史致谔等、加衔升叙有差。　　

○以克复江西南安、并信丰解围出力。赏都司赵国泰、守备倪世仪等、花翎。外委彭基明等、蓝翎。余加衔升叙有差。　　

○丁亥。上御勤政殿听政。　　

○谕内阁、前任云南迤东道汪之旭、曾经降旨、著来京交吏部带领引见。迄今二年之久。仍在该省逗遛。著吏部迅速催调来京。如再迟延。即行从重参处。以儆效尤。　　

○谕军机大臣等、前因和春奏、江南大营、用款日多。请将苏属地漕等款、暂停指拨他省等语。当交户部速议具奏。兹据该部奏称、江南大营兵勇现数。及每月需银若干两。该大臣并未声明。且所称出款较前加增。入款较前短绌。亦并未将前后出入各款。究系若干、叙有确数。况苏藩司。所属地漕、及关税捐输等款。合计为数甚钜。若悉数尽归军需。设部中遇有急需之款。从何筹拨。所请暂停指拨各情。拟难核准。请饬两江总督等、妥为筹议等语。著和春、会同何桂清、徐有壬、督同司道体察情形迅速详核具奏。总期大营军饷、不致缺乏而于部中指拨急需、仍随时筹解。并协济安徽江北等饷、亦能兼顾。方为妥善。将此由五百里各谕令知之。　　

○广东巡抚劳崇光、奏报广东军务夷务情形。得旨。览汝所奏抵省视事。并能片言折服该夷。足见坚持定见。毫无畏难之意。朕怀甚为欣慰。　　

○以大学士桂良、署经筵讲官。吏部左侍郎匡源、充经筵讲官。　　

○以前任浙江巡抚晏端书、为大理寺卿。大理寺少卿庆明、为光禄寺卿。鸿胪寺卿王发桂、为太仆寺卿。　　

○以广西贺县壮勇溃退。革知府潘家馥、参将陈友胜、游击宋广东、都司秦经华、守备谭厚载、唐飞舞职。仍随营效力。　　

○予广西阵亡守备何超举、盐大使曹树业、外委黄连胜、祭葬世职。附生胡培干等、赏恤如例。　　

○戊子。谕内阁、惇郡王奕誴、奏参庄亲王奕仁、□□穴□又□检考试教习士子、与御史口角一摺。奕仁于士子入场、将次完竣时。即令委员封门。并未知照点名御史。复与该御史争论。殊属不合。著交宗人府议处。其贡院委员。著专司稽查之都察院堂官、查明办理。　　

○谕军机大臣等、昨据俄国使臣伊格那提业幅、照覆肃顺等。称本国之船、断不借用＜口英＞国旗号其不通商之处。前已行知本国、不令船只前往。但京城至东海甚远。此时恐未周知现复备文、求转送北塘。俟本国船只到时交付并将各国旗式、绘图封送等语。俄夷既称断不捏称＜口英＞国之人。并饬令该国船只、勿到不通商之处。情形似属恭顺。所绘旗式。著即交僧格林沁查验并知照盛京、山海关两处一体知悉。惟夷船往来海口。如果并不滋事即系＜口英＞口□佛之船。亦毋庸开炮轰击。傥敢先行开炮或登陆滋扰。则无论何国旗号。皆当严拒著一并知照玉明、定福、格绷额遵照。勿受彼欺为要。华若翰、计已行抵北塘。兹将答覆该国玺书、由驿递至北塘。交恒福面交该使臣祗领。如华若翰换约后、业已回帆南驶即著恒福、由驿递交何桂清转交。将此谕知僧格林沁、恒福、并传谕文煜知之。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百八十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。七月。己丑。谕内阁、乐斌奏、道员屡著劳绩。请旨奖励等语。降调捐复之前任甘肃安肃道和祥、业经乐斌奏留甘肃以道员补用。兹据该督奏称、派委该员劝谕捐输。试铸大钱。及办理蒙古土盐输税。拏获甯夏口外刁匪首要各犯。均属勤奋出力。该员现在赴部引见。恳恩量予鼓励等语。和祥自奏留甘肃后。叠次差委。著有微劳。著吏部于带领引见时、声明请旨。候朕施恩。　　

○又谕、乐斌奏、番匪肆扰、派兵剿捕获胜、地方现已安谧一摺。甘肃嘉峪关外莺觜山等处。有番匪突出抢掠。经官兵击退后。总兵郭相忠、探明雾拉窑洞地方。尚有大股盘踞。随督率兵勇驰往该处掩捕。匪已遁去。五月十三日。追至蒿尾沟。直前剿击。毙匪极众。余悉窜入窎沟藏匿。郭相忠于二十日。追至该处。派令马步兵丁猎户。入山摉剿。歼捦殆尽。现在沿边各隘口。已无匪踪。办理尚为得手。所有在事员弁、著乐斌择其尤为出力者、酌保数员。毋许冒滥。伤亡兵勇。并著查明请恤。　　

○又谕、骆秉章奏、官军剿贼、大获胜仗、城围立解一摺。石逆自祁阳败窜。纠合各逆首。并力攻扑宝庆。经水陆各军援剿。屡获胜仗。毙贼甚多。六月二十八日。李续宜率全军渡资江。各逆首率贼六七万。径扑半边街大营。刘岳昭等分路截击。破贼垒七座。贼卡三十六处。毙贼二千一百余名。生捦二百六十名。救出难民七八百名。二十九日。各贼齐扑营盘。李续宜督饬马步队前后冲杀。复分捣贼巢。贼匪纷溃。官军四面蹙之。贼尸遍野。余贼渡江东窜。共踏贼营六十五座。贼卡一百三十余处。杀贼八千数百名。溺毙约四五千名。生捦一千七百余名。内有贼自四十八名。救出难民五六千名。资西一带余匪。□□穴□又□捕净尽。宝郡城围立解。北路西路已就肃清。剿办甚为得手。按察使衔湖北荆宜施道李续宜、赴援神速。懋著劳绩。著加恩赏加布政使衔。以示鼓励。其余守城文武官绅。及赴援各军将士之尤为出力者。著骆秉章汇案保奏。　　

○又谕、英桂奏、请将私回驻防、延不赴任之游击革职等语。贵州黔西营游击庆禄、于引见领劄后。藉词患病。延至二年有余。并不赴任。私自回旗逗遛。实属违限取巧。庆禄著即行革职。仍著该抚饬令该革员前。赴贵州军营效力。以为规避者戒。　　

○谕军机大臣等、前据乐斌奏、甘饷紧要。叠经谕令崇恩、英桂、瑛棨、曾望颜、各先筹拨银十万两。解赴甘肃。以备支放。本日据乐斌奏、至今三月有余。山东仅解到银四万两。陕西仅解到银二万两。山西仅解到银一万二千两河南则竟未报解。新疆需饷。刻难缓待。甘省支发内地兵饷。已属竭蹶。无从筹垫。情形实为紧迫。著崇恩、英桂、瑛棨、曾望颜、仍遵前旨。各将应解甘肃饷银十万两。赶紧设法筹措。照数凑足。解赴甘肃藩库交纳。以应急需。此外欠解甘饷。并著源源拨解。勿得再有延误。将此由五百里各谕令知之。　　

○予湖南阵亡守备洪定升、田兴让、千总刘九盛、把总伍云高、毛季发、蒋得禄、外委王恒茂、祭葬世职。　　

</div>
    <div class="pagination">
<a href="清实录咸丰朝实录_page408.html">上一页</a><span>...</span><a href="清实录咸丰朝实录_page404.html">404</a><a href="清实录咸丰朝实录_page405.html">405</a><a href="清实录咸丰朝实录_page406.html">406</a><a href="清实录咸丰朝实录_page407.html">407</a><a href="清实录咸丰朝实录_page408.html">408</a><span class="current-page">409</span><a href="清实录咸丰朝实录_page410.html">410</a><a href="清实录咸丰朝实录_page411.html">411</a><a href="清实录咸丰朝实录_page412.html">412</a><a href="清实录咸丰朝实录_page413.html">413</a><a href="清实录咸丰朝实录_page414.html">414</a><span>...</span><a href="清实录咸丰朝实录_page410.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
