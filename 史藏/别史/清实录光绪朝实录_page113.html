<!DOCTYPE html>
<html>
 <head>
  <meta charset="utf-8"/>
  <title>
   清实录光绪朝实录 - 第 113 页/共 1316 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录光绪朝实录 - 第 113 页/共 1316 页
  </h1>
  <div class="content">
   ○蠲缓吉林甬子沟、三清宫、二道河、东山一带、被灾被扰地方租赋。

现月

　　

○上以祭社稷坛。自是日始。斋戒三日。　　

○丙戌。谕内阁。崇厚奏。永陵龙冈封堆以外。护山各沟塘。请一律查禁一摺。永陵龙派正冈、有关风水各处。前经设立封堆。永远查禁。其随山护沙各沟塘。自应一律慎重。保护正冈。永杜侵垦之弊。著该署将军查明地址。添立红桩。详定界牌。逐一标记。即交兴京副都统。督饬旗民各界地方官。边门章京等。按月稽查。永远封禁。不准耕牧樵采。该处地亩。向系闲荒。边民耕种有年。并著查明已垦各熟地。无论曾否升科。均准择地拨补。以示体恤。现月　　

○又谕。沈葆桢奏。请将庸劣不职各员。分别惩处一摺。江苏署堰盱同知路崇。声名狼藉。候补知州董声元。心地巧滑。祁门县知县周溶。操守平常。候补知州欧阳桐寿。既愚且诈。余东场大使章文庆。品行卑污。候补县丞裕泰。声名甚劣。候补县丞应常玉。性好招摇。候补从九品张廷选。溺于嗜好。候补未入流祝康年。性情躁妄。均著即行革职。安丰场大使沈逢吉。识昏才庸。阜甯县典史高鸿材。年衰气惰。均著勒令休致。金溪县知县周福清。办事颟顸。文理尚优。著改选教职。以肃吏治。现月　　

○两江总督沈葆桢奏。前台湾道吴大廷病故。以提督李朝斌接办轮船操练事宜。报闻。摺包　　

○以浙江布政使卫荣光为湖南巡抚。现月　　

○追予盛京将军都兴阿谥、曰清悫。现月　　

○予两江采访忠义汪锡恩等、分别旌恤。摺包　　

○丁亥。孝淑睿皇后忌辰。遣官祭昌陵。　　

○祭先师孔子。遣大学士宝鋆行礼。三年十二月外起居注　　

○谕内阁、户部奏、陵寝驻防兵糈。东漕不敷支放。请变通办理一摺。据称东陵西陵。及沧州驻防兵米。向由山东漕粮内截拨。现因该省拨给山西河南赈米。致兵米不敷支放。奉天额运粟米一万四千余石。加以应徵历年民欠。及带徵义州蠲缓等米。约计粟米几及二万石。请饬抵补等语。著盛京户部侍郎。奉天府府尹。即将前项米石。悉数起运。毋任短欠。其不敷米数。并著山东巡抚设法如数筹补。下届随同正漕起运归还。以重仓储。现月　　

○谕军机大臣等。邯郸县龙神庙铁牌。祈雨灵验。已谕令李鸿章派员迎请。俟铁牌到京时。著万青藜、彭祖贤、敬谨迎至大光明殿供奉。并著内务府遴选僧众道众两坛。在大光明殿虔诚祈祷。派怡亲王载敦。常川上香行礼。现月　　

○又谕。前据金顺奏。需饷孔急。请饬部拨银一百万两。当谕令户部速议具奏。兹据该部奏称。现在库款支绌。碍难照数拨给。拟垫发原库平银二十万两。仍于各省关欠饷内提还。并请饬四川等省。迅解该营饷银等语。著照所请。于封存四成洋税项下。拨发银二十万两。由金顺派员赴部领解。即于各省关积欠该将军月饷内。江海江汉粤海三关。各提银四万两。山东四川二省。各提银三万两。湖北省提银二万两。统限本年六月以前。如数解还部库。前经户部提拨该将军饷银共一百二十万两。除各该关业经解清。山西业据奏明缓解外。四川山东欠解银两。著丁宝桢文格迅速筹拨。限本年三月以前。埽数起解。傥再延不报解。或解不足数。即由该将军将各藩司指名奏□□□尔□。其各省关应协该营月饷。并著该督抚监督。按月源源报解。不准延误。河南现办赈务。自难即行筹拨。著俟赈务稍松。即将欠饷月饷。分别拨解。金顺所部各营裁并实数。及月需实饷若干。著该将军查照户部奏案。迅即报部。以凭查核。将此由五百里谕知金顺、沈葆桢、李瀚章、丁宝桢、李鹤年、吴元炳、邵亨豫、文格、并传谕俊启知之。现月　　

○以江西按察使任道镕为浙江布政使。调广东按察使国英为江西按察使。广东盐运使成孚为广东按察使。现月　　

○戊子。祭大社大稷。遣礼亲王世铎恭代行礼。内起居注　　

○谕内阁。前因京师及近畿各省。入春以来。雨泽稀少。叠经开坛祈祷。迄未渥沛甘霖。著文格即日前往泰山虔诚祈祷。以迓和甘。现月　　

○又谕。御史刘恩溥奏。陕西至甘肃各站。该州县支应经过大吏差使。所费动辄数百金。皆摊派民闲。约加正赋数倍。请饬严禁等语。如果属实。亟应严行查禁。著该督抚严饬各该州县。嗣后支应差使。不得摊派民闲。致有浮冒侵渔等弊。经过各驿站大员。亦须约束家人。不准滥索供应。以免骚扰。该御史所称陕西省城、至临潼五十里闲。水失故道。请疏治灞浐。俾达渭河。并以工代赈之处。著该抚查核办理。现月　　

○谕军机大臣等。刘长佑奏。土目句结回逆。串通野夷逃匪。肆扰边界。派兵防剿等语。土目罕荣高。胆敢句结回逆马二。串通犭□卡犭□剌野夷。及逃匪散练。至三千余人。分党窜扰。占踞耿马土城。肆行烧抢。该处与永昌腾越接壤。亟应严行防剿。著刘长佑杜瑞联。饬令总兵谢景春等。分投堵剿。并饬地方文武妥为备御。一面设法解散。务期迅速扑灭。毋任蔓延。将此由四百里谕知刘长佑。并传谕杜瑞联知之。现月　　

○又谕。御史刘恩溥奏。请筹浚直隶河道。以工代赈。暨盐斤加价。提作商捐。以治河道。及由运库垫款兴工各摺片。所称修理河道。宜先治滹沱河。请辟冶河以分水势。塞改道以复故渎。治子牙河、黑龙港河、以疏下游。既可以工代赈。亦免频年水患。新准盐商二文加价。提作商捐。归公办赈。于水利盐务工赈。均有裨益。加价如何指缴。令各商平议。款项未能遽集。先由运库垫发兴工。是否可行。著李鸿章酌度情形。奏明办理。原摺片著钞给阅看。将此谕令知之。　　

○驻藏办事大臣松溎等奏、前藏堪布囊索等赴京进贡起程日期。得旨。著遵照上年十月二十七日谕旨。该堪布等毋庸来京。所有贡物丹书克。咨由成都将军、四川总督、派员赍京呈进。摺包　　

○己丑。谕内阁。御史余上华奏。仓存米粟。请饬因时变通一摺。著户部议奏。现月　　

○署吉林将军铭安等奏。三姓被灾旗丁。请拨库款接济。从之。摺包　　

○庚寅。谕内阁。刘坤一、张兆栋、奏□□□尔□贪劣不职之知县。请革职拏问一摺。广东撤任署临高县事试用知县章逢吉。听信丁役。借案诈赃。致革生林钟等。于该员卸任后。聚众向其索还赃钱。滋生事端。实属贪劣不职。章逢吉著即革职拏问。并将该丁役一并提省。彻底根究诈赃实情。按律惩办。以儆官邪。现月　　

○又谕。都察院奏。据四川京官刑部主事童华国呈称。刑部郎中刘正品。窃伊印结。串通和泰银号严震。捏名淮商陈仁熙。在户部递呈。愿捐赈银。请颁淮引。私卖得印结银四百两。并私取该员印结七十张。未知作何使用。又据该省京官。户部郎中陈南等呈称。四川公举刑部郎中刘正品敖册贤查核印结。各出印结官。均将印结交总局存用。陈仁熙捐助山西赈银。取结赴户部具呈。该员等公同商议。将童华国印结填给。嗣闻户部未经准行。陈仁熙因同乡有修补义园会馆等事。自愿捐公费银四百两。童华国误听以伊结取费。呈控陈仁熙。迭经户部传讯。并无欺蒙各等情。陈南等与童华国所呈。情节两歧。请旨办理等语。著派都察院堂官。会同刑部。秉公查办。据实具奏。现月　　

○又谕。给事中马相如奏。请饬督抚考核州县一摺。各省被灾之区。全赖地方官于应办荒政事宜。尽心经理。方能实惠及民。著各该省督抚。将被灾地方州县官。认真考核。如有勤求民瘼。于一切备荒救荒之政。实力举行者。准其随时保奏。傥查有怠惰废弛之员。亦即据实严□□□尔□。以示惩劝而恤民生。现月　　

○又谕。给事中马相如奏。近畿一带。现在明火盗墓抢劫之案。层见叠出。请饬拏办等语。著步军统领衙门、顺天府、五城御史、一体认真访拏务获。讯究确情。从严惩办。以靖地方。现月　　

○谕军机大臣等。前据李瀚章、丁宝桢、先后陈奏淮南规复引地。窒碍难行。当经谕令沈葆桢覆核筹办。兹据奏称引地当复与否。请旨定夺。或饬部通筹等语。淮南规复引地一事。关系商民利害。必须疆臣各就地方情形。通盘筹画。互相熟商。期于办理无弊。且各该省均有为难之处。朝廷亦所深知。乃彼此各执一说。往复辩论。迄未定议。殊失政体。李瀚章前次所奏。不免措词过当。沈葆桢叠次所陈。语意亦多不平。均非大臣和衷共济之义。所有规复淮南引地。各该省如何办理。不致为难之处。著户部再行妥议具奏。俟该部议定后。仍著沈葆桢、李瀚章、丁宝桢、妥商筹办。总期于公事有裨。不得稍存成见。致误大局。将此谕知户部。并由四百里谕令沈葆桢、李瀚章、丁宝桢、知之。寻户部奏。淮课为东南一大利源。缓急可恃。禁川复淮之议。创自曾国藩。继之以周声澍。而臣部实主持之。以产盐之数。榷盐之利。两省互较。实皆淮盛于川。仍当以复淮为可久之策。前议令将已到楚岸川盐。先查确数。核定何时准可销完。一面严密设立巡卡。即以设齐局卡之日。为禁止川盐入楚之始。以销竣存楚川盐之日。为禁止川盐销楚之始。惟其闲随时斟酌。因地制宜。则全恃身司其事者之实心讲求。变通尽利。非臣部所能悬揣而遥制。仍应请饬下两江湖广四川各督臣。湖南抚臣。汇集臣部先后各奏案。妥速筹商。或川淮并销。或退川还淮。各就地方情形。秉公会议。专摺覆陈。至沈葆桢奏。应增新复楚岸引票。由楚督定价等语。请毋庸议。从之。现月　　

○又谕。前据金顺奏。营员与地方官擅杀行劫陕回。请革职讯究。当经降旨。将俞应钧等革职。交英翰提案严讯。兹据奏称。正在讯办闲。复据刘锦棠禀称。派守备黑万贵等二十三名。赴西湖采买战马。七月初一日。行至玛纳斯。被金顺营务处委员俞应钧盘诘。带至副将孔才署中。全行劫杀。并夺去银两马匹。请饬查办等情。与俞应钧等所禀格杀陕回情节。迥不相同。俞应钧等供词狡展。请饬左宗棠提审等语。此案情节重大。禀报两歧。亟应彻底根究。以成信谳。著左宗棠督饬臬司。提集人证卷宗。秉公严讯务得确情。按律定拟具奏。金顺英翰原摺。均著钞给阅看。将此谕令知之。现月　　

○帮办河南赈务。刑部左侍郎袁保恒奏。拟加抽入楚川盐厘课。为豫省拨还办赈借款。下户部速议具奏。寻奏。请饬湖广四川总督。察核情形办理。嗣湖广总督李瀚章、四川总督丁宝桢、覆陈事多窒碍。请毋庸议。报闻。摺包　　

○辛卯。孝康章皇后忌辰。遣官祭孝陵。　　

○以詹事府詹事孙诒经为内阁学士。兼礼部侍郎衔。詹事府少詹事铨林为詹事府詹事。外起居注　　

○壬辰。上诣大高殿祈祷行礼。诣时应宫拈香。遣惇亲王奕誴恭祀天神坛。恭亲王奕恭祀地祗坛。惠郡王奕详恭祀太□山戊不□坛。贝勒载澂诣照显庙。贝勒载滢诣宣仁庙。贝勒载漪诣凝和庙。肃亲王隆勤诣觉生寺。庄亲王载勋诣黑龙潭。豫亲王本格诣白龙潭。贝勒奕絪诣清漪园龙神祠。辅国公载濂诣静明园龙神祠拈香。现月　　

○上以新疆回匪荡平。红旗报捷。诣钟粹宫慈安端裕康庆昭和庄敬皇太后前。长春宫慈禧端佑康颐昭豫庄诚皇太后前。贺嘉。内起居注　　

○谕内阁。本日左宗棠、金顺、刘典、由六百里加紧红旗奏捷。克复南路西四城。回疆一律肃清一摺。上年官军收复新疆南路东四城后。当经候补三品京堂刘锦棠、定计规取西四城。先派提督余虎恩等。由阿克苏、取道巴尔楚克玛纳尔巴什进。为正兵。派黄万鹏等。由乌什进。为奇兵。约定师期。先攻喀什噶尔。刘锦棠驻扎巴尔楚克玛纳尔巴什、以握冲要。旋于十一月十五日遄发。疾驱而前。十七日收复叶尔羌。二十日倍道至英吉沙尔。收抚缠回。仍即前进。二十二日抵喀什噶尔。而余虎恩等已于十三日齐抵城下。分路进攻。先将伪副元帅王元林一股杀尽。复有马步贼三四千扑救。余虎恩督军力战。贼乃开城纷窜。该提督等、与黄万鹏分路驰追。复分军由捷径驰截。贼势披靡。遂擒获逆首于小虎。阵斩叛回蓝得全。全股歼除净尽。提督萧元亨步队。与黄万鹏合力纵击。生擒伪元帅马元。并斩其副白彦龙。此股亦经歼除。刘锦棠当将逆回金相印父子。及于小虎、马元、磔诛枭示。此外喀什噶尔各逆党。正法一千一百余名。余氛皆靖。提督董福祥。率队驰抵和阗。于十一月二十九日。十二月初二日。旋剿旋抚。和阗亦已肃清。溯自同治三年。布鲁特叛酋肇乱。逆回金相印等。攻陷喀什噶尔。蚕食南八城。而吐鲁番、乌鲁木齐等、相继沦陷。于今十有余年。朝廷恭行天讨。特命左宗棠。以钦差大臣。督办新疆军务。该大臣剿抚兼筹。议定先规北路。首复乌鲁木齐。以扼其总要。旋克玛纳斯。数道并进。规复吐鲁番等城。力争南路要隘。然后整旅西行。势如破竹。现在南八城一律收复。此皆仰赖昊天眷佑。列圣垂庥。两宫皇太后宵旰焦劳。知人善任。用能内外一心。将士用命。成此大功。上慰穆宗毅皇帝在天之灵。下孚薄海臣民之望。实深欣幸。该领兵大臣等。栉风沐雨。艰苦备尝。允宜特沛殊恩。用酬劳勚。钦差大臣大学士陕甘总督左宗棠。筹兵筹饷。备历艰辛。卒能谋出万全。肤功迅奏。著加恩由一等伯晋为二等侯。候补三品京堂刘锦棠。智勇深沉。出奇制胜。用能功宣绝域。著由骑都尉世职、晋为二等男。提督余虎恩、谭拔萃、前经赏给骑都尉世职、均著改为一等轻车都尉世职。提督黄万鹏、萧元亨、戴宏胜、陶生林、前经赏给云骑尉世职、著改为骑都尉世职。骑都尉世职提督席大成。著赏加一云骑尉世职。董福祥、陈建厚、谭慎典、张春发、汤仁和、李隆宝、潘长清、道员罗长祜、均著赏给云骑尉世职。提督张俊、汤彦和、桂锡桢、总兵侯名贵、夏辛酉、副将秦玉盛、著赏穿黄马褂。提督章洪胜、方友升、杨金龙、著赏给头品顶戴。提督刘福田、戴贵品、总兵张宗本、胡登花、崔伟、汤咏山、著赏给正一品封典。提督刘长其、胡义和、刘赓昌、总兵杨先胜、施思贵、邓金陵、姜世友、朱淩云、张云辉、夏朝宗、田仲魁、李正隆、刘先胥、李清贵、张宏胜、蒋殿勋、武朝聘、副将张琳、胡得贵、傅其政、李永昭、王钺安、许献德、李长裕、曾传知、查春华、李能杰、王辉臣、杨胜魁、蔡福谦、吴首怀、杜锡斌、李金良、参将庄伟、王咸临、邵运礼、赵辅清、方纯盛、赵靖邦、柴典礼、张花、赵奉乐、陈得时、林语、雷振邦、秦宗恩、张淮、林秀全、游击海有德、金涌华、董占富、刘万富、张瑞扬、赵永福、刘占学、杨元林、汤金榜、聂心田、都司余福章、禹宝山、谢春生、守备张守训、杜海辉、千总方袭龙、著赏给巴图鲁名号。游击何克元、守备马应昇、杜海辉、李生富、千总黄金钺、朱文焕、把总周凤亭、五品翎顶德克吉本、军功马得海、李振魁、知县黄图巩、史宜长、著赏戴花翎。知县陈毓兰、喻先麓、童生张炳、军功吴元昌、著赏戴蓝翎。其余出力文武员弁勇丁。著左宗棠等查明。汇案保奖。阵亡之提督钟兴发、副将张兴隆、都司谢得胜、成东来、守备杨占魁、黄发喜、陈崇元、谭荣发、都司何得所、千总满永得、傅得胜、康祖振、杨春胜、戴国志、叶得胜、把总张富全、董镇海、周得胜、胡春华、均著交部从优议恤。白彦虎等。仍著该大臣等、督饬刘锦棠等设法擒拏。毋任漏网。现月　　

○谕军机大臣等。本日左宗棠等红旗报捷。官军克复西四城。新疆南路一律肃清。暨外国商官等给文回国。布鲁特各部落分别安置。并请将杀贼反正之陷贼员弁免其治罪。各摺片。览奏欣慰。已明降谕旨。将战状宣示。并将该大臣及刘锦棠等、特沛恩施。出力阵亡各员。均照所请奖恤矣。新疆各城沦陷十余年。经左宗棠等步步为营。次第收复。克奏肤功。实属调度有方。深堪嘉尚。所有各城善后、及一切未尽事宜。左宗棠等务当妥为筹画。以慰廑系。逆首白彦虎。罪不容诛。亟应拏获以申国法。现在该逆与伯克胡里及马壮等。均逃入俄国。著左宗棠等、饬令刘锦棠等。将各逆设法擒拏。毋任釜底游魂。稍稽显戮。并著总理各国事务王大臣。向俄国使臣理论。令其将白彦虎等悉行交出。勿使该逆视为逋逃之薮。藉以藏身。叶尔羌等城内乳目教头。及英国商官。均准给文回国。布鲁特十九部落。除投附俄国五部落外。其十四部落。愿归故土者。即行放归。愿留中土者。准于关内安插。所筹尚属周妥。著左宗棠等妥为分别办理。仍著随时稽查。勿任再行句结为患。喀什噶尔城。形势险要。该大臣等所称南自英吉沙尔。北至布鲁特界。按照卡伦地址。改筑边墙。于冲要处闲以碉堡。形势益臻完固。著照所议妥为筹办。前都司何步云等十六员弁。即著照所请概行革职。免其治罪。左宗棠等另片奏。广东提督张曜。文武兼资。请改用文职等语。张曜著候旨＜闲＞用。片留中。将此由六百里各谕令知之。剿捕　　

○又谕。有人奏。山西州县。遇人命重案。往往概令贿和寝息。如岢岚州有历六月余命案。不为相验。迨尸亲上控。始行补报。又祁县有土豪霸占河渠。殴死二命。伤及多人。该县皆勒令和息。忻州知州戈姓。在任十余年。命案皆令私和。襄垣县有子殴父死一案。该县以重赂求潞安府知府高姓。将该犯饿毙了案。其余州县中贿结命案者不可枚举。又晋省府州县徵收货税。皆假公营私。潞安府知府高姓。出示收税。每两加徵六七钱。勒逼铁商纳税。该省州县报解税银。不过三分之一。余则尽饱私囊。纳税时讹索多端。甚至不应纳税之货。强行徵收。有阖市闭门数日者。至厘卡抽税。尤多扰累。前潞安府知府高振宛。纵子与门丁纳贿。为其子娶部民焦姓之女为妾。屯留等县典史。因未送陋规。即予撤任。并克扣书院膏伙银两。前任知府叶桂芬。准入名宦祠。高振宛将木主毁弃。不令入祠。西火县丞刘方亨。拏解斩犯。该府挟嫌疏纵。反捏词详请□□□尔□革。请饬查办等语。所奏各情。如果属实。亟应从严惩办。著曾国荃按照所陈各节。严密查办。毋稍徇隐。原摺片著钞给阅看。将此谕令知之。现月　　

○癸巳。以京师及近畿等省甘霖未沛。再遣惇亲王奕誴、前赴黑龙潭拈香。现月　　

○谕内阁。御史刘恩溥奏。京师近日外来贫民日众。请饬妥为安插一摺。著步军统领衙门、顺天府、五城御史、会议具奏。现月　　

○又谕。左宗棠奏。请饬吏兵两部。变通部章。广搜人材一摺。军兴以来。各省文武出力员弁。准予保奖。原所以激励人材。遇有保奖过优。部臣按照定章核减。以示限制。系为慎重名器起见。惟时与地有难易。自应量加区别。甘肃新疆。与各省内地情形不同。该处办事出力人员。倍著劳苦。所有甘肃新疆保案。著吏部兵部。酌量从宽核议。他省不得援引为例。应如何酌定章程之处。著该部妥议具奏。至所称外省汇保各案。奉旨允准者。部臣不可再加指驳等语。吏部兵部奏定新章。均系奉旨允准之件。嗣后各省督抚保奖出力人员。不得稍涉冒滥。该部遇有保案。亦不得稍从刻核。用昭平允。剿捕　　

○又谕。现在回疆克复。一律肃清。军机大臣赞襄军务。夙夜宣勤。允宜分别加恩。以奖劳勚。恭亲王著交宗人府从优议叙。大学士宝鋆、协办大学士兵部尚书沈桂芬、工部尚书景廉、均著交部从优议叙。署兵部左侍郎王文韶著交部议叙。前工部尚书军机大臣李鸿藻。著一并交部从优议叙。其满汉章京各员。均著加军功一级。剿捕　　

○以新疆肃清。加奏事处班领托云等军功二级。赏兵部捷报处总办贵成等花翎。余加级有差。剿捕　　

○甲午。谕内阁。新疆逆匪倡乱。十有余年。我穆宗毅皇帝。宵旰焦劳。筹画机宜。朕御极后。派左宗棠等督饬各军。次第埽荡。回疆各城。一律肃清。洵堪上慰在天之灵。著派礼亲王世铎。诣隆福寺穆宗毅皇帝几筵前。恭代行礼。敬谨祭告。并著翰林院迅速撰文呈进。用昭诚恪。剿捕　　

○又谕。前据左宗棠等奏。克复南路各城。回疆一律肃清。业经降旨。将左宗棠及候补三品京堂刘锦棠等、分别加恩。帮办军务伊犁将军金顺。前经会师攻克乌鲁木齐等城。现在驻军北路。防守严密。太仆寺卿刘典。布置后路事宜。亦臻妥协。允宜一体施恩。以奖劳勚。金顺著赏加军功三级。刘典著遇有应升之缺。开列在前。捕剿　　

○又谕。前据左宗棠奏。克复南路各城。回疆一律肃清。业将领兵大臣等分别加恩。用酬劳勚。因思新疆自逆回叛乱以来。于今十有余载。从前办理军务各员。或剿贼出力。临阵捐躯。或效死守城。见危授命。兹当回疆底定。大功告成。追念前劳。殊深矜悯。著左宗棠将历年关外各城阵亡殉难各员。详细查明具奏。候旨施恩。剿捕　　

○又谕。荣禄奏。雨泽稀少。请清理疑狱一摺。内外问刑各衙门。审办案件本应迅速讯结。乃近来各衙门审案。往往因干证牵连。日久不结。甚至案尚未定。犯已瘐毙。实属不成事体。除各省审理案件。业经谕令各该督抚饬属依限讯结外。著刑部顺天府五城御史。严饬所属。将现在未结各案。勒限清理。并将待质人证。赶紧讯明。分别保释。不得拖累无辜。以免淹滞而迓和甘。现月　　

○谕军机大臣等。瑞联奏。游匪窜扰。官兵进剿获胜一摺。本年二月闲。包头西北之东公旗。突有游匪聚众窜扰。经都司存福等。带队进剿。毙贼多名。该匪由康家油房、阳海沟、等处逃窜。瑞联已饬总兵马升督兵追击。并分派各队会剿。即著该将军饬令派出各军。合力剿办。务将此股贼匪。悉数歼除。毋任纷窜。一面将城防事宜。严密布置。并添派官兵。扼要驻扎。分股侦探。遇贼即击。以遏东趋。并著曾国荃派拨官军。协力防剿。毋稍疏虞。将此由四百里各谕令知之。现月　　

○又谕。总理各国事务衙门奏。购制外洋军火。请饬妥议画一办理一摺。外洋枪炮。名目甚多。必须择其最精之品。一律核实购办。方足以资利用而杜虚糜。现在各省所购。多不一律。即一省亦不一律。无论良楛杂收。未必皆为利器。而各省不能通用。各营亦不能合用。设遇有事之时。诚恐未得其利。转受其累。且委办之员。每多视为利薮。遂致以劣充良。不复认真挑选。虚耗钜款。莫此为甚。事关防务大局。自应妥为筹办。力求实际。上海为各商聚汇之区。著照所请。专派精明廉正之员。总司其事。凡各省有委购军火者。责成该专派委员核定。傥有不堪施用。及浮冒开销等弊。即将该员与承办之员分别勒追。严行治罪。其应如何遴员。并各省如何统归一律之处。著李鸿章、沈葆桢、会商妥议。奏明办理。至外省仿制外洋军火。上海天津。均经设立机器局。应否于两局内会同遴派得力专员。统令随时酌核。画一办理。著该大臣等、一并妥议筹办。该局用款奏销。嗣后并著将每年每款需费若干。遂细登明。按年造报一次。其每年成造各件。暨拨用存留各数目。亦即按件造报。以昭核实。山东湖南各设局厂。用款最省。四川现已设局。所奏应令一律详细造报。著依议行。即由该衙门咨行该督抚查照办理。另片奏。洋枪队口号。请饬改用中国语言等语。洋枪队向以洋语为口号。传授不广且不足以昭慎密。著该大臣等选派精通洋语之人。将教练口号。全用中国语言文字。译成一书。其有一切教法。为语言所不能传者。并令绘图辅之。颁发各军营。俾将弁等。随时观听。人皆通晓。期于防务有裨。原摺片均著钞给阅看。将此由四百里各谕令知之。洋务　　

○乙未。上以新疆回匪肃清。诣寿皇殿行礼。关帝庙拈香。
  </div>
  <div class="pagination">
   <a href="清实录光绪朝实录_page112.html">
    上一页
   </a>
   <span>
    ...
   </span>
   <a href="清实录光绪朝实录_page108.html">
    108
   </a>
   <a href="清实录光绪朝实录_page109.html">
    109
   </a>
   <a href="清实录光绪朝实录_page110.html">
    110
   </a>
   <a href="清实录光绪朝实录_page111.html">
    111
   </a>
   <a href="清实录光绪朝实录_page112.html">
    112
   </a>
   <span class="current-page">
    113
   </span>
   <a href="清实录光绪朝实录_page114.html">
    114
   </a>
   <a href="清实录光绪朝实录_page115.html">
    115
   </a>
   <a href="清实录光绪朝实录_page116.html">
    116
   </a>
   <a href="清实录光绪朝实录_page117.html">
    117
   </a>
   <a href="清实录光绪朝实录_page118.html">
    118
   </a>
   <span>
    ...
   </span>
   <a href="清实录光绪朝实录_page114.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
