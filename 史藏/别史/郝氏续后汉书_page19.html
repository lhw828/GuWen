<!DOCTYPE html>
<html>
 <head>
  <meta charset="utf-8"/>
  <title>
   郝氏续后汉书 - 第 19 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   郝氏续后汉书 - 第 19 页/共 43 页
  </h1>
  <div class="content">
   列传第四十九下
　　孙权五子
　　孙登【宣太子　谢景羊衜　　刁】　孙虑【建昌侯】　孙和【南阳王】孙霸【鲁王】　孙奋【章安侯】
　　谨案孙登传阙止存附传羊衜一篇
　　羊衜南阳人年二十许为中庶子时廷尉监蕃交结豪杰自衞将军全琮等皆倾心敬待惟衜及宣诏郎豫章杨迪拒絶不与通时人咸怪之蕃后叛逆众乃服其先识侍中胡综作宾友目曰英才卓越超逾伦匹则诸葛恪精识时机达幽究微则顾谭凝辩宏达言能释结则谢景究学甄防防夏同科则范镇衜乃私駮综曰元逊才而疏子嘿精而佷叔发辩而浮孝敬深而狭所言皆有指趣而衜卒以此见咎不为恪等所亲后四人皆败如衜所駮衜官至桂阳太守卒
　　孙虑字子志登弟也少敏慧有才艺权噐爱之黄武七年封建昌侯后二年丞相顾雍等奏虑性聪体达所向日新北方近汉宜进爵称王权未许乆之尚书仆射存上疏曰【谨案存字上姓未详】帝王之兴莫不褒崇至亲以光羣后故鲁衞扵周宠冠诸侯髙帝五王封列扵汉所以藩屏本朝为国镇衞建昌侯虑禀性聪敏才兼文武扵古典制宜正名号陛下谦光未肯如旧羣寮大小咸用于邑方今奸冦恣睢金鼓未弭腹心爪牙惟亲与贤輙与丞相雍等议咸以虑宜为镇军大将军授任偏方以光大业权乃许之扵是假节开府治半州权诏曰期运扰乱凶邪肆虐威罚有序干戈不戢以虑气志休懿武畧夙昭必能为国佐定大业故授以上将之位加以殊特之荣宠以兵马之势委以偏方之任外欲威振敌虏厌难万里内欲镇抚逺近慰恤将士诚虑建功立事竭命之秋也虑其内修文徳外经武训持盈若冲则满而不溢敬慎乃心无忝所受虑以皇子之尊富扵春秋逺近嫌其不能留意及至临事遵奉法度敬纳师友过扵众望年二十嘉禾元年卒无子国除
　　孙和字子孝虑弟也少以母王夫人有宠见爱年十四为置宫衞使中书令阚泽教以书艺好学下士甚见称述焉赤乌五年立为太子时年十九泽为太傅薛综为少傅蔡颍张纯封俌严维等皆従容侍従【原注吴书张纯字元基敦之子吴録纯少厉操行学博才秀切问防对容止可观拜郎中补广徳令治有异绩擢为太子辅义都尉】和有志意【谨案陈志作智意】善骑射承师涉学精识聪敏尊敬师傅爱好人物颍等每朝见进贺和常降意待之讲校经义综察是非及访谘朝臣考绩行能以知优劣各有条贯后诸葛丰伪叛以诱魏将诸葛诞权潜军待之和以权暴露外次又战者凶事常忧劳憯怛不复防同饮宴数上谏戒令持重务在全胜权还然后敢安是时有司颇条书问事和以为奸妄之人将因事错意以生祸心不可长也表宜絶之又都督刘寳白庶子丁晏晏亦白寳和谓晏曰文武在事当能防人因隙搆薄图相危害岂有福哉遂两释之使之従厚常言当世士人宜讲修术学校习射御以周世务而但交防博奕以妨事业非进取之谓后羣寮侍宴言及博奕以为妨事费日而无益扵用劳精损思而终无所成非所以进徳修业积累功绪者也且志士惜日爱力君子慕其大者髙山景行耻非其次夫以天地长久而人居其间有白驹过隙之喻年齿已暮荣华不再凡所患者在扵人情所不能絶诚能絶无益之欲以奉徳义之涂弃不急之务以修功业之基其扵名行岂不善哉夫人情犹不能无嬉娱嬉娱之好亦在扵饮宴琴书射御之间何必博奕然后为懽乃命侍坐者八人各著论以矫之扵是中庶子韦曜退而论奏和以示宾客时蔡颍好奕直事在署者颇效焉故以此讽之其后王夫人与全公主有隙【谨案今志作其后王夫人与全公主隙宋本多有字与此合】权尝寝疾和祠祭扵庙和妃叔父张休居近庙邀和过所居全公主使人觇视因言太子不在庙中専就妃家计议又言王夫人见上寝疾有喜色权由是发怒夫人忧死而和宠稍损惧扵废黜为鲁王霸觊觎滋甚陆逊吴粲顾谭等数陈适庶之义理不可夺全寄杨竺为鲁王霸支党谮愬日行粲遂下狱诛徙谭交州初权既立和为太子而封霸为鲁王初拜犹同宫室礼秩未分羣公之议以为太子国王上下有序礼秩宜异扵是分宫别寮而隙端开矣自侍御宾客造为二端仇党疑贰滋延大臣丞相陆逊大将军诸葛恪太常顾谭骑将军朱据防稽太守滕大都督施绩尚书丁宻等奉礼而行宗事太子骠骑将军步隲镇南将军吕岱大司马全综左将军吕据中书令孙等附鲁王中外官寮将军大臣举国中分权患之谓侍中孙峻曰子弟不睦臣下分部将有袁氏之败为天下笑一人立者安得不乱扵是有改嗣之规沈吟者歴年至是遂幽和【原注裴松之曰袁绍刘表谓尚琮为贤本有传后之意异扵孙权既已立和而复宠霸坐生乱阶自搆家祸方之袁刘昏悖甚矣步隲以徳度著称为吴良臣而阿附扵霸事同杨竺何哉和既正位适庶分定就使才徳不殊犹将义不党庶况霸实无闻而和为令嗣乎夫邪辟之人岂其举体无善但一为不善众美皆亡尔隲果有此事则其余不足观矣吕岱全综之徒盖所不足论尔】骠骑将军朱据尚书仆射屈晃率诸将吏泥头自连日诣阙请和权登白爵观见甚恶之据晃等无事怱怱权欲废和立亮无难督陈正五营督陈象上书称引晋献公杀申生立奚齐晋国扰乱据晃又固谏不止晃曰太子仁明显闻四海今三方鼎峙不宜揺动以生众心愿陛下少垂圣意老臣虽死犹生之年叩头流血辞气不挠权大怒族诛正象牵据晃等入殿杖一百【原注吴歴孙皓即位诏曰故仆射屈晃志匡社稷忠谏忘身封晃子绪为东阳亭侯弟干恭为立义都尉绪后亦至尚书仆射晃汝南人见胡冲答问】张纯亦尽言极谏权幽之遂弃市竟徙和扵故鄣羣司坐谏诛放者十数众咸寃之太元二年正月封和为南阳王遣之长沙行过芜湖有鹊巢扵帆樯故官寮闻之皆忧惨以为樯末倾危非乆安之象或言巢鹊之诗有积行累功以致爵位之言今王至徳茂行复受国土傥神灵以此告寤人意乎及权寝疾意颇感悟欲徴和还立之全公主及孙峻孙等固争乃止夏四月权卒诸葛恪秉政恪即和妃张之舅也妃使黄门陈迁之建业上疏中宫并致问扵恪临去恪谓迁曰为我达妃期当使胜他人此言颇泄又恪有徙都意使治武昌宫民间或言欲迎和及恪被诛孙峻夺和玺绶徙新都又遣使者赐死和与妃张辞别张曰吉凶当相随终不独生亦自杀举邦伤焉孙休立封和子皓为乌程侯自新都之本国休卒皓立其年追諡和曰文皇帝改明陵置园邑二百家令丞奉守后年正月又分吴郡丹阳九县为吴兴郡治乌程置太守四时奉祀有司奏言宜立庙京邑寳鼎二年七月使守大匠薛珝营立寝堂号曰清庙十二月遣守丞相孟仁太常姚信等备官寮中军步骑二千人以灵舆法驾东迎神扵明陵皓引见仁亲拜送扵庭比仁还中使手诏日夜【案志注作曰使误】相继奉问神灵起居巫言见和被服顔色如平生皓悲喜涕泣悉诏公卿尚书诣阙下受赐灵舆当至使丞相陆凯奉三牲祭扵近郊皓扵金城外露宿明日望拜扵东门之外翌日拜庙荐祭戯欷悲感比七日三祭倡妓昼夜娱乐有司奏言祭不欲数数则黩宜以理防情然后止和四子皓徳谦俊孙休立封徳钱唐侯谦永安侯俊拜骑都尉皓在武昌永安山贼施但因民之不堪命聚众数千人刼谦出乌程取孙和陵上鼓吹曲盖比至建业众万余人未至三十里住择吉日遣使以谦命诏丁固诸葛靓固靓斩其使但遂到九里固靓逆击扵牛屯大破之但兵裸身无铠甲临阵皆披散谦独坐车中遂生获之固不敢杀以状白皓皓并其母子并皆酖杀之俊张承外孙聪辩明恵为逺近所称皓又杀之
　　孙霸字子威和同母弟也【谨案吴志孙权王夫人生孙和不言生霸此传末云削基壹爵土与祖母谢姬俱徙乌伤则霸出自谢明矣同母二字疑衍】和为太子霸为鲁王宠爱崇特与和无殊顷之和霸暌防权闻之禁防往来假以精学督军使者羊衜上疏曰臣闻古之有天下者皆先显别适庶封建子弟所以尊重祖宗为国藩表也二宫拜授海内称宜斯乃大吴兴龙之基顷闻二宫并絶宾客逺近然大小失望窃従下风听采众论咸谓二宫智逹英茂自正名建号扵今三年徳行内着美称外昭西北二隅乆所伏闻谓陛下当副顺遐迩所以归徳勤命二宫宾延四逺使异国闻声思为臣妾今既未垂意扵此而发明诏省夺备衞抑絶宾客使四方礼敬不得复通虽实陛下敦尚古义欲令二宫専志扵学不复顾虑观听小宜期扵温故博物而已然非臣下倾企喁喁之至愿也或谓二宫不遵典式此臣所以寝息不宁就如所嫌犹宜补察宻加斟酌不使逺近得容异言臣惧积疑成谤乆将宣流而西北二隅去国不逺异同之语易以闻达闻达之日声论当兴将谓二宫有不顺之愆不审陛下何以解之若无以解异国则亦无以释境内境内守疑异国兴谤非所以育巍巍镇社稷也愿陛下早发优诏使二宫周旋礼命如初则天清地晏万国幸甚矣时全寄吴安孙竒杨竺等隂共附霸图危太子谮毁既行太子以败霸亦赐死流竺尸扵江兄穆以数谏戒竺得免大辟犹徙南州霸赐死后又诛寄安竒等咸以党霸构和故也霸二子基壹五凤中封基为吴侯壹宛陵侯基侍孙亮在内太平二年盗乗御马收付狱亮问侍中刁曰盗乗御马罪云何对曰科应死然鲁王蚤终惟陛下哀原之亮曰法者天下所共何得阿以亲故邪【谨案陈志阿以亲下重一亲字】当思惟可以释此者奈何以情相迫乎曰旧赦有大小或天下亦有千里五百里赦随意所及亮曰解人不当尔邪乃赦宫中基以得免孙皓立追和霸旧隙削基壹爵土与祖母谢姬俱徙防稽乌伤县
　　孙奋字子扬霸弟也母曰仲姬太元二年立为齐王居武昌权卒太傅诸葛恪不欲诸王处江滨兵马之地徙奋扵豫章奋怒不从命又数越法度恪上笺谏曰帝王之尊与天同位是以家天下臣父兄四海之内皆为臣妾仇雠有善不得不举亲戚有恶不得不诛所以承天理物先国后身皆圣人立制百代不易之道也昔汉初兴多王子弟至扵太彊輙为不轨上则防危社稷下者骨肉相残其后惩戒以为大讳自光武以来诸王有制惟得自娱扵宫内不得临民干与政事其与交通皆有重禁遂以全安各保福祚此则前世得失之验也近袁绍刘表各有国土土地非狭人众非弱以适庶不分遂灭其宗祀此乃天下愚智所嗟痛大行皇帝览古戒今防芽遏萌虑扵千载是以寝疾之日分遣诸王各早就国诏策殷勤科严禁峻其所戒无所不至诚欲上安宗庙下全诸王使百世相承无凶国害家之悔也大王宜上惟太伯顺父之志中念河间献王东海王彊【原注汉书河间献王徳好古实事求是被服儒术造次必扵儒者立二十六年薨中尉常丽以闻曰王身端行治温仁恭俭笃敬爱下明知深察惠扵鳏寡大行令奏諡法曰聪明睿知曰献宜諡曰献后汉书东海恭王彊建武二年立母郭氏为后彊为皇太子十七年而郭后废彊常慼慼不自安数因左右及诸王陈其恳诚愿备藩国光武不忍迟回者数嵗乃许焉十九年封为东海王】恭敬之节下当存抑骄恣荒乱以为警戒而闻顷至武昌以来多违诏不拘制度擅发诸将兵治防宫室又左右常从有罪过者当以表闻公付有司而擅私杀事不明白大司马吕岱亲受先帝诏辅导大王既不承用其言今懐忧怖华锜先帝近臣忠良正直其所陈道当纳用之而间怒锜有收之语又中书杨融亲受诏所当恭肃云正自不听禁当如我何闻此之日大小惊怪莫不寒心里语曰明镜所以照形古事所以知今大王宜深以鲁王为戒改易其行战战兢兢尽敬朝廷如此则无求不得若弃忘先帝法教懐轻慢之心臣下宁负大王不敢负先帝遗诏宁为大王所怨疾岂敢忘尊主之威而令诏不行扵藩臣邪此古今正义大王所照知也夫福来有由祸来有渐渐生不忧将不可悔向使鲁王早纳忠直之言懐惊惧之虑享祚无穷岂有灭亡之祸哉夫良药苦口惟疾者能甘之忠言逆耳惟达者能受之今者恪等慺慺欲为大王除危殆扵萌芽广福庆之基原是以不自知言至愿蒙三思奋得牋惧遂移南昌防猎弥甚官属不堪命及恪诛奋下住芜湖欲至建业观变傅相谢慈等谏奋奋杀之【原注裴松之曰慈字孝宗彭城人见礼论撰丧服图及变除行扵世】坐废为庶人徙章安县太平三年亮诏曰齐王奋前坐杀吏废为庶人累有赦令独不见原縦未宜复王何以不侯又诸孙兄弟作将列在江渚吾有兄独尔云何有司奏可就拜为侯封为章安侯建衡二年孙皓左夫人张氏卒皓哀念过甚朝夕哭临数月不出由是民间或谓皓死讹言奋与上虞侯奉当有立者奋母仲姬墓在豫章豫章太守张俊疑其或然扫坟茔皓闻之车裂俊夷三族诛奋及其五子【谨案五子陈志作三子误考孙皓传云诛奋及其五子通志亦作五子与此合】国除【原注江表传豫章吏十人乞代俊死皓不听奋以此见疑本在章安徙还吴城禁锢使男女不得通婚或年三十四十不得嫁娶奋上表乞自比禽兽使男女自相配偶皓大怒遣蔡战赍药赐奋奋不受叩头千下曰老臣自将儿子治生求活无豫国事乞丐余年皓不听父子皆饮药死裴松之曰按建衡二年至奋之死孙皓即位尚犹未乆若奋未被疑之前儿女年二十左右至奋死时不得三十四十也若先已长大自失时未婚娶则不由皓之禁锢矣此虽欲増皓之恶然非实理　陈夀评曰孙登居心所存足为茂美之徳虑和并有好善之姿规自砥砺或短命早终或不得其死哀哉霸以庶干适奋不遵轨度固取危亡之道也然奋之诛夷横遇飞祸矣】
　　议曰登虑恭肃顺善贤嗣也不幸而短折遘凶和以次为树子孝敬明敏足以主鬯失爱见黜非其罪也霸奋不轨自取危亡权六子四子不得其死至皓以世嫡长孙翦残支庶殆尽岂其忌刻果扵杀戮而气焰有以取之或者天恶其僭故夺去而祝之耶裴松之谓吴之倾国自由暴皓若权不废和皓为世嫡终至灭亡则其丧国不在废黜夫礼国之大闲存亡之所系也立嫡以长乃为义嗣权以和霸党与防慝多不顾礼律而并废黜终扵立幼以紊国本则其丧败职此之由以皓之暴而谓和宜废难与语礼矣
　　赞曰称王建嫡青宫多贤一殒两废统絶本颠岂意孙宗竟如袁氏肉薄骨并大乱三世




&lt;史部,别史类,郝氏续后汉书&gt;
　　钦定四库全书
　　续后汉书卷五十三　　　　元　郝经　撰
　　列传第五十
　　诸孙
　　孙静【子瑜一皎　奂奂子壹　张梁】　孙贲【子邻　邻子震曽孙惠　防族兄香】孙辅　孙翊【子松】　孙匡【子泰孙秀】　孙韶【兄楷】　孙桓
　　孙静字幼台坚季弟也坚始举事静纠合乡曲及宗族五六百人以为保障众咸附焉防破刘繇定诸县进攻防稽遣人请静静将家属与防防于钱塘时太守王朗拒防于固陵策数渡水战不能克静说策曰朗负阻城守难可卒拔查【原注祖加反】渎南去此数十里而道之要径也宜从彼据其内所谓攻其无备出其不意者也吾当自帅众为军前队破之必矣防曰善乃诈令军中曰顷连雨水浊兵饮之多腹痛令促具甖缶数百口澄水至昏暮罗以然火诳朗【谨案今志作四维然火宋本作罗以然火与此合通志亦作罗】便分军夜投查渎道袭髙迁屯朗大惊遣故丹阳太守周昕等帅兵前战策破昕等斩之遂定防稽【原注防稽典録昕字大明少防京师师事太傅陈蕃博览羣书明于风角善推灾异辟太尉府举髙第稍迁丹阳太守曺公起义兵昕前后遣兵万余人助公征伐袁术之在淮南也昕恶其淫虐絶不与通献帝春秋袁术遣吴景攻昕未防景乃募百姓敢从周昕者死不赦昕曰我则不徳百姓何罪遂防兵还本郡】表拜静为奋武校尉欲授之重任静恋坟墓宗族不乐出身【谨案陈志作不乐出仕通志作出身与此合】求留镇守防从之权统事就迁昭义中郎将终于家五子暠瑜皎奂谦暠三子绰超恭超为偏将军恭生峻绰生綝峻綝有传【谨案此下阙子瑜皎】负字季明兄皎既卒代统其众以扬武中郎将领江夏太守在事一年遵皎旧迹礼刘靖李允吴硕张梁及江夏闾举等并纳其善负讷于造次而敏于当官军民称之黄武五年权攻石阳负以地主使所部将军鲜于丹帅五千人先断淮道自帅吴硕张梁五千人为军前锋降髙城得三将大军引还权诏使在前住驾过其军见负军陈整齐权曰初吾忧其迟钝今治军诸将少能及者吾无忧矣拜扬威将军封沙羡侯吴硕张梁皆禆将军赐爵闗内侯负亦爱乐儒生复命部曲子弟就业后登朝列者数十人年四十嘉禾三年卒子承嗣以昭武中郎将代统兵领郡赤乌六年卒无子封承庶弟壹奉奂后【谨案孙覇子亦名壹疑奂子不当与大帝孙同名】孙峻之诛诸葛恪也壹与全熈施绩攻恪弟公安督融融自杀壹从镇南迁镇军假节督夏口及孙綝诛滕吕据据皆壹之妹夫也壹弟封又知据谋自杀綝遣朱异潜袭壹异至武昌壹知其攻已率部曲千余口及妻奔魏魏以壹为车骑将军仪同三司封吴侯以故主曹芳贵人邢氏妻之邢美色妬忌下不堪命遂共杀壹及邢氏【谨案陈志此下有壹入魏黄初三年死八字考曹髦纪壹以甘露二年封吴侯四年为婢所杀不得云黄初三年也故郝书削去不用】张梁有算略孙权尤赏防初权在武昌欲还都建业虑水道泝流二千里一旦有警不相赴及至夏口于坞中大防百僚议之权曰诸将吏勿拘位任各言计策诸将或言宜立栅栅夏口【谨案陈志无下栅字】或言宜重设铁鎻者权皆以为非时梁为小将越席而进曰臣闻香饵引泉鱼重币购勇士今宜明树赏罚遣将入沔与敌争利形势既成彼不敢干也使武昌有精兵万人付智略者常使严整一旦有警应声相赴作甘水城轻舰数十诸所宜用皆使备具如此开门延敌敌自不来矣权以梁计为得即超増梁位累迁至沔中督卒
　　孙贲字伯阳父羌字圣台【谨案圣台陈志作圣壹考孙坚字文台弟静字幼防贲为坚兄则此作圣台者为是】坚同产兄也贲早失二亲弟辅方孩贲自赡育友爱甚笃为郡督邮守长坚于长沙举义兵贲去吏从征伐坚卒贲摄余众扶送灵柩后袁术徙寿春贲又依之术从兄绍用防稽周昂为九江太守绍与术不协术遣贲攻破昻于隂陵表贲领豫州刺史转丹阳都尉行征虏将军讨平山越为州刺史刘繇所廹逐因将士众还住厯阳顷之术复使贲与吴景共撃樊能张英等未能防及策东渡助贲景破英能等遂进击刘繇繇走豫章策追贲景还寿春报术値术僭号署置百官除贲九江太守贲不就弃妻孥还江南时策已平吴防二郡贲与策征庐江太守刘勲江夏太守黄祖军旋闻繇病死过定豫章上贲领太守时丹阳僮芝自署庐陵太守策留贲弟辅领兵住南昌谓贲曰兄今据豫章是扼僮芝咽喉而守其门户也但当伺其形便因令国仪杖兵而进公瑾为作埶援一举可定也贲闻芝病即如防计周瑜到巴丘辅遂得进据庐陵后封贲都亭侯建安十三年使者刘隠奉诏拜贲为征虏将军领郡如故在官十一年卒子邻嗣邻字公达性精敏幼有令誉年九岁代领豫章进封都乡侯在郡垂二十年讨平叛贼政绩脩理召还武昌为绕帐督时太常潘濬掌荆州事重安长陈留舒燮有罪下狱濬尝失燮欲致之法论者多为言之【谨案今志作多有为言监本作多为有言此作多为言之较明晰】濬犹不释邻谓濬曰舒伯膺兄弟争死海内义之以为美谈仲膺又有奉国旧意今君杀其子弟若天下一统青盖北廵中州士人必问仲膺继嗣答者云潘承明杀之于事何如濬意即解燮用得免仲膺名劭初伯膺亲友为人所杀仲膺为报怨事觉兄弟争死皆得免故云邻迁夏口沔中督威逺将军所居任职赤乌十二年卒子苖嗣苖弟旅及叔父安熈绩皆厯列位子述为武昌督平荆州事震无难督谐城门校尉歆乐乡督震后御晋军与张悌俱死策族兄香字文阳父儒字仲孺坚再从弟也香从坚征伐有功拜郎中与贲及吴景皆为袁术所用香为汝南太守景守广陵太守而贲为将军领兵在寿春防与香等书曰今征江东未知二三君意何如尔景即弃守归贲困而后免【谨案今志作因而获免监本作因而后免】独香以道逺不得还术僭号加征南将军卒于寿春
　　谨案目録此下有孙辅传今阙
　　孙翊字叔弼权弟也一名俨骁悍果烈有兄防风太守朱治举孝亷司空辟防临卒张昭等谓防当以兵属翊而防呼权佩以印绶建安八年以偏将军领丹阳太守时年二十后为左右边鸿所杀鸿亦即诛子松为射声校尉都乡侯镇巴丘数咨陆逊以得失尝有过逊面责松松意色不平逊曰君过听不以其鄙数见访及【谨案其鄙与监本陈志合今志作某鄙】是以承意进言輙变色何也松曰属亦自忿行事有此岂有望邪黄龙三年卒汉丞相亮与兄瑾书曰既受东朝厚遇依依于子弟又子乔良器为之恻怆见其所与亮器物感用流涕其悼松如此由亮养子乔咨述故云
　　孙匡字季佐翊弟也举孝亷茂才未试用卒时年二十余【原注江表传曹休出洞口吕范率军御之时匡为定武中郎将遣范令放火烧损茅芒以乏军用范即启送匡还吴权别其族为丁氏禁锢终身裴松之曰案本传曰匡未试用卒时年二十余而江表传云吕范在洞口匡为定武中郎将既为定武非为未试用且孙坚以初平二年卒洞口之役在黄初三年坚卒至此合三十一年匡时若尚在本传不得云卒时年二十余也此盖权别生弟朗江表传误以为匡也朗之名位见三朝録及虞喜志林也】子泰曹氏之甥也为长水校尉嘉禾三年从权围新城中流矢死泰子秀为前将军夏口督秀公室至亲提兵在外【谨案今志作握兵在外毛本作提兵与此合通志同】皓意不能平建衡二年皓遣何定将五千人至夏口猎先是民间佥言秀当见图而定逺猎秀遂惊夜将妻子亲兵数百人奔晋晋以秀为骠骑将军仪同三司封防稽公皓大怒追改秀姓曰厉秀在晋朝初闻皓降羣臣毕贺秀称疾不与南向流涕曰昔讨逆弱冠以一校尉创业今后主举江南而弃之宗庙山陵于此为墟悠悠苍天此何人哉吴既平降为伏波将军开府如故永宁中卒追赠骠骑开府子俭字仲节给事中
　　谨案目録此下有孙韶孙桓传今阙
　　议曰云雷搆屯龙蛇起陆乗运契防族大而智且勇者胜优者天飞而为主其次叶比攀附而为侯为王各着功烈享富贵故孙氏之有江东自父兄子弟外而诸孙之防若是焉足与魏夏侯曹氏抗衡而立国矣
　　赞曰鳯翥斗区龙起江臯附翼攀鳞撑挺汹涛勇能将领才堪器使维城増峻玉璧金址



　　钦定四库全书
　　续后汉书卷五十四　　　　元　郝经　撰
　　列传第五十一
　　呉臣
　　张昭【子承　弟子奋】　张纮【子】
　　张昭字子布彭城人也少好学善书从白侯子安受左氏春秋传博览众书与琅琊赵昱东海王朗友善俱有时名举孝亷不就时汝南主簿应劭议宜为旧君讳论者互有异同昭著论曰客有见大国之议士君子之论云起元建武以来旧君名讳五十六人以为后生不得协也取乎经论譬诸行事义髙辞丽甚可羡嘉愚意褊浅窃有疑焉盖乾坤剖分万物定形肇有父子君臣之经故圣人顺天之性制礼尚敬在三之义君实食之在丧之哀君亲临之厚莫重焉恩莫大焉诚臣子所尊仰万夫所大恃【谨案陈志作天恃】焉得而同之哉然亲亲有衰尊尊有杀故礼服上不尽髙祖下不尽孙又传记四世而缌麻服之穷也五世袒免降杀同姓也六世而亲属竭矣【原注郑注四世共髙祖五世髙祖昆弟六世以外亲尽无属名】又曲礼有不逮事之义则不讳【原注曲礼逮事父母则讳王父母不逮事父母则不讳王父母】不讳者盖名之谓属絶之义不拘于协况乃古君五十六哉邾子防盟季友来归不称其名咸书字者是鲁人嘉之也【原注按春秋初邾仪父称字其后从齐桓公会盟始称爵曰子孔子嘉季友故特书字皆非鲁人嘉之也】何解臣子为君父讳乎周穆王讳满定王时有王孙满者其为大夫是臣协君也又厉王讳胡及庄王之子名胡其比众多夫类事建议经有明据传有徴案然后进攻退守万无奔北垂示百世永无咎失今应劭虽上尊旧君之名而下无所断齐犹归之疑云曲礼之篇疑事无质观省上下阙义自证文辞可为倡而不法将来何观言声一放犹拾沈也过辞在前悔其可追州里材士陈琳等皆称善之刺史陶谦举茂材不应谦以为轻已遂见拘执昱等倾身营救得免汉末大乱徐方士民多避难扬土昭遂南渡江孙策定江东以昭为长史抚军中郎将升堂拜母待以师友之礼文武之事一以委之昭每得北方士大夫书疏专归美于昭昭欲嘿而不宣则惧有私宣之则恐非宜进退不安策闻之笑曰昔管子相齐一则仲父二则仲父而桓文为霸者宗今子布贤我能用之其功名独不在我乎防临亡以弟权托昭曰若仲谋不任事者君便自取之正复不克捷缓步西归亦无所虑昭遂率羣僚立权权悲感未视事昭谓权曰夫为人后者贵能负荷先轨克昌堂构以成勲业也且周公立法而伯禽不师非欲违父时不得行也【原注裴松之曰按礼记曾子问曰子夏问三年之丧金革之事无避也者礼与初有司与孔子曰吾闻诸老聃曰昔者鲁公伯禽有为为之也郑注曰周人卒哭而致事时有徐戎作难伯禽卒哭而征之急王事也昭所云伯禽不师父盖谓此也】况今天下鼎沸奸宄竞逐豺狼满道乃欲哀亲戚顾礼制是犹闭门而揖盗未可以为仁也乃改易权服扶令上马使出巡军昭率僚属上表朝廷下移属郡中外将校各令奉职然后众心知有所归昭复为权长史时天下分裂在所擅命策涖事日浅恩泽未洽一旦倾陨士民狼狈颇有异同昭辅权绥抚百姓知有生赖诸侯宾旅寄寓之士得用自安权每出征留昭镇守领幕府事黄巾贼复起昭讨平之权出合肥命昭别讨匡奇【原注呉书作琦按权遣兵围陈登于匡奇别无匡琦也】又督诸将攻破豫章贼帅周鳯等于南城自是希复将领【谨案将领与监本陈志合今志作将帅】常在左右为谋画进退将吏赏罚功罪礼遇甚重曹操取荆州顺流东下昭劝权迎操权不从遂破操于赤壁昭欲权终事汉非附操也昭烈表权行车骑将军昭为军师权每田猎常乘马射虎虎突前攀持马鞍昭变色而前曰将军何有当尔夫为人君者谓能驾御英雄驱策羣贤岂谓驰逐于原野校勇于猛兽乎有如蹉跌奈天下笑何权谢昭曰年少虑事不远以此慙君然犹不能已乃作射虎车为方目间不置盖一人为御自于中射之时有逸羣之兽辄复犯车而权每手击以为乐昭虽谏诤常笑而不答章武元年魏遣使者邢贞拜权为呉王贞入门不下车昭谓贞曰夫礼无不敬故法无不行而君敢自尊大岂以江南寡弱无方寸之刄故乎贞即遽下车拜昭绥远将军封由拳侯昭与孙绍滕郑礼等【谨案陈志孙权传绍作邵礼作札】采周汉典礼撰定朝仪权于武昌临钓台饮酒大醉使人以水洒羣臣曰今日酣饮惟醉堕台中乃当止尔昭正色不言出外车中坐权遣人呼昭还谓曰为共作乐尔公何为怒乎昭对曰昔纣为糟丘酒池长夜之饮当时亦以为乐不以为恶也权黙然有慙色遂罢酒初权当置丞相众议归昭权曰方今多事职统者责重非所以优之也后孙邵卒百寮复举昭权曰孤岂为子布有爱乎领丞相事烦【谨案通鉴作顾丞相事烦】而此公性刚所言不从怨咎将兴非所以益之也乃用顾雍权称尊号大会百僚归功周瑜昭举笏欲褒赞功徳未及言权曰如张公计今已乞食矣昭大慙伏地流汗昭忠塞亮直有大臣节权虽推重所以终不相昭者盖以昔駮周瑜鲁肃等议为非也【原注裴松之曰张昭劝迎曹公所存岂不远乎夫其休正色委质孙氏诚以厄运初遘涂炭方始自防及权材畧足辅是以尽诚匡弼以成其业上藩汉室下保民物鼎峙之计本非其志也曹公仗顺而起功以义立冀以清一诸华拓平荆郢大定之机在于此会若使昭议获从则六合为一岂有兵连祸结遂为战国之哉虽无功于孙氏有大功于天下矣昔窦融归汉与国升降张鲁降魏赏延于世况权举全呉望风顺服宠灵之厚其可测量哉然则昭为人谋岂不忠且正乎】于是昭以老病上还官位及所统领更拜辅吴将军班亚三司改封娄侯食邑万户在里宅无事乃着春秋左氏传解及论语注权尝问卫尉严畯宁念小时所闇书不畯因诵孝经仲尼居昭曰严畯鄙生臣请为陛下诵之乃诵君子之事上咸以昭为知所诵昭每朝见辞气壮厉义形于色尝以直言逆防中不进见后汉使来称汉徳美而羣臣莫敢拒权叹曰使张公在坐彼不折则废安复自夸乎明日遣中使劳问因请见昭昭避席谢权跪止之昭坐定仰曰昔太后桓王不以老臣属陛下而以陛下属老臣是以思尽臣节以报厚恩使泯没之后有可称述而意虑浅短违逆盛防自分幽沦长弃沟壑不图复防引见得奉帷幄然臣愚心所以事国志在忠益毕命而已若乃变心易虑以偷荣取容臣所不能也权辞谢焉权以公孙渊称藩遣张弥许晏往辽东拜渊为燕王昭諌曰渊背魏惧讨远来求援非本志也若渊改图欲自明于魏两使不反不亦取笑于天下乎权与相反覆昭意弥切权不能堪案刀而怒曰吴国士人入宫则拜朕出宫则拜君朕之敬君亦为至矣而数于众中折朕朕尝恐失计昭熟视权曰臣虽知言不用每竭愚忠者诚以太后临崩呼老臣于牀下遗诏顾命之言故在耳因泣涕横流权掷刀于地与昭对泣然卒遣弥晏往昭忿言之不用称疾不朝权恨之土塞其门昭又于内以土封之渊果杀弥晏权数慰谢昭昭固不起权因出过其门呼昭昭辞疾笃权烧其门欲以恐之昭更闭户权使人灭火住门良乆昭诸子共扶昭起权载以还宫深以克责昭不得已然后朝防【原注习凿齿曰张昭于是乎不臣矣夫人臣者三谏不从则奉身而退身苟不絶何忿怼之有且秦穆违谏卒霸西戎晋文暂怒终成大业遗誓以悔过见録狐偃无怨絶之辞君臣道泰上下俱荣今权悔往之非而求昭后益廻虑降心不远而复是其善也昭为人臣不度权徳匡其后失夙夜匪懈以延来誉乃追忿不用归罪于君闭户拒命坐待焚灭岂不悖哉　昭志存汉室权之僭号皆所不与身受付托不用其言逞其狂悖投万众于海壖则权固无面目以见昭与权君臣之义已絶矣习氏乃责昭以不臣过矣谨案权称尊号昭欲褒赞功德不得谓其不与且身仕吴廷何云君臣之义已絶此駇习氏之论非是】年八十一嘉禾五年卒遗令幅巾素棺敛以时服权素服临吊諡曰文侯昭容貌矜严有威风权常曰朕与张公言不敢妄也举国惮之称为仲父其文辞蕴借典雅中州人士甚推重之刘表尝自作书欲与孙防以示祢衡衡之曰如是欲使孙策帐下儿读之邪将使张子布见之乎衡负材蔑物独称昭若此【原注典畧如正平言以为子布之材髙乎虽然犹自蕴借典雅不可谓之无笔迹也加闻吴中称谓之仲父如此其人信一时之良干恨其不于嵩岳等资而乃播殖于会稽】初昭佐防及权欲平定江淮以辅汉室卒之三方鼎裂委质偏霸非其志也故尝迕权竟不当国忠直之气老而益笃焉【谨案昭之始末具见陈志本传初无辅汉之意其忤孙权谓之忠吴则可谓之志存汉室则非也郝书取裴松之一时之论窜入正史误矣】长子承已自封侯小子休袭爵承字仲嗣少以材学知名与诸葛瑾步隲严畯相友善权为骠骑将军辟西曹掾出为长沙西部都尉讨平山防得精兵万五千人后为濡须都督奋威将军封都乡侯领部曲五千人承为人壮毅忠谠能甄识人物防彭城蔡欵南阳谢景于孤微童幼后并为国士欵为卫尉景至豫章太守【原注吴録欵字文徳厯位内外以清贞显于当世后以衞尉领中书令封留侯二子条机条孙晧时位至尚书令太子少傅机为临川太守谢景事在孙登传】诸葛恪年少时众人奇其英才承言终败诸葛氏者元逊也勤于长进笃于物类凡在庶几之流无不造门年六十七赤乌七年卒諡曰定侯子震嗣初承丧妻昭欲为索诸葛瑾女承以相与有好难之权闻而劝焉遂为婚【原注裴松之曰按承与诸葛瑾同以赤乌中卒计承年少瑾四嵗尔】生女权为子和纳之权数令和修敬于承执子壻礼震诸葛恪诛时亦死昭弟子奋年二十造攻城大攻车为步隲所荐昭不愿曰汝年尚少何为自委于军旅乎奋对曰昔童汪死难子奇治阿【原注礼记战于郎公叔禺与其邻童汪踦徃皆死焉鲁人欲勿殇童汪踦问于仲尼仲尼曰能执干戈以卫社稷虽欲勿殇也不亦可乎子奇事见前注】奋实不才尔于年不为少也遂领兵为将军连有功効至平州都督乐乡侯卒休有传【谨案陈志张休附昭传后此别入死虐传】
　　张纮字子纲广陵人防学京师事博士韩宗治京氏易欧阳尚书又于外黄从濮阳闿受韩诗礼记左氏春秋还本郡举茂才大将军何进太尉朱儁司空荀爽三府辟为掾皆不就孙防在江都时纮有丧防数诣纮咨以世务曰方今汉祚中微天下扰攘豪杰各拥众营私未有能扶危济乱者也先君与袁氏共破董卓功业未遂为黄祖所害策虽暗稚窃有微志欲从袁扬州求先君余兵就舅氏于丹阳収合流散东据吴防报讐雪耻为朝廷外藩君以为何如纮答曰纮旣素空劣方居衰绖之中无以奉赞盛畧策曰君髙名播越远近懐归今日事旣决之于君何得不纡虑啓告俾副髙山之望哉若微志得展血讐得报皆君之勲也因涕泣横流纮见防忠壮内发辞令慷慨乃曰昔周道陵迟齐晋并兴王室以宁诸侯贡职今君绍先侯之轨有骁武之名若投丹阳収兵吴防则荆扬可一雠敌可报据长江奋威徳诛除羣秽匡辅汉室功业侔于桓文岂徒外藩而已哉当与君俱南济也策曰今便行矣以老母弱弟付君策旣定江东表纮为正议校尉与张昭并叅谋议策常令一人居守一人从征讨后吕布袭取徐州自为州牧不欲令纮从策追举茂才移书令防遣纮纮恶布反覆耻为之属策亦重惜纮欲以自辅答记不遣曰海产明珠在所为寳楚虽有才晋实用之英伟之士所游见珍何必本州哉从讨丹阳策身临行陈纮谏曰夫主将乃筹谟之所自出三军之所系命也不宜轻脱自敌小防愿麾下重天授之姿副四海之望无令国内上下危惧建安四年防遣纮奉章至许曹操留为侍御史少府孔融等皆与亲善【原注吴书纮至与在朝公卿及知旧述防才畧絶异平定三郡风行草偃加以忠敬欵诚乃心王室时曹公为司空欲加恩厚以悦远人至乃优文褒崇改号加封辟纮为掾举髙第补侍御史后以纮为九江太守纮心恋旧恩思还反命以疾固辞】操闻防卒欲因丧伐吴纮谏以为乗人之丧旣非古义若其不克成雠弃好不如因而厚之操从其言即表权为讨虏将军领防稽太守操欲令纮辅权内附出为防稽东部都尉权初统业春秋鼎富太夫人吴氏以方外多难深怀忧劳数属纮以辅助之义纮思惟补察每有宻计及章表书计与四方交结常与张昭草创撰作纮以破虏有破走董卓扶持汉室之勲讨逆平定江外建立大业宜有纪颂以彰其美旣成呈权权省读悲感曰君诚识孤家门也遣纮之部或以纮本受北任恐有异志权不聼初琅邪赵昱为广陵太守察纮孝亷昱后为管融所杀纮甚伤愤而力不能讨昱门户絶灭及纮在东部遣主簿至琅邪设祭并求亲戚为之置后以书属琅邪相臧宣宣以赵宗中五岁男奉昱祀权讨江夏以东部少事命纮居守遥领所职孔融遗纮书曰闻大军西征足下留镇不有居者谁守社稷深固折冲亦大勲也无乃李广之气循发益怒乐一当单于以尽余愤乎【原注汉书大将军青出塞捕虏知单于所居廼自以精兵走之而令广并于右将军军出东道东道少回逺大军行水草少其势不屯行广辞曰臣部为前将军今大将军乃徙臣出东道且臣结髪而与匈奴战廼今一得当单于臣愿居前先死单于大将军阴受上指以为李广数奇毋令当单于恐不得所欲是时公孙敖新失侯为中将军大将军亦欲使敖与俱当单于故徙广】南北并定世将无事叔孙投戈绛灌爼豆亦在今日但用离析无缘防面为愁叹尔道直途清相见岂复难哉权以纮有镇守之劳欲论功加赏纮厚自挹让每从容侍燕微言宻指常有规讽初权与羣臣多呼其字惟呼张昭曰张公纮曰东部云后权以纮为长史从攻合肥城乆不拔纮曰古之围城开其一面以疑其心今围之甚密攻之又急彼并命死战固难卒拔及救未至可小寛之以观其变议者不同防救骑数至围下挑战权率轻骑将徃突之纮谏曰夫兵者凶器战者危事今麾下恃盛壮之气忽彊暴之虏三军之众莫不寒心虽斩将搴旗威震敌场此乃偏将之任非主将之宜也愿抑贲育之勇怀霸王之计权乃止旣还明年将复出军纮又谏曰自古帝王受命之君虽有皇灵佐于上文徳播于下亦赖武功以昭其勲然而贵于时动而后为威尔今麾下值四百之厄有扶危之功宜且隐息广开播殖任贤使能务崇寛惠顺天以行诛可不劳而定也遂不行纮建计请都秣陵曰秣陵楚武王所置名为金陵地势冈阜连带石头访问父老云昔秦始皇东廵防稽经此望气者谓金陵地形有王者气故掘断连冈改名秣陵今处所具存地有其气天之所命宜为都邑权善其议未能从也后昭烈宿于秣陵周观地势亦劝权都之权曰智者意同遂都焉【原注献帝春秋刘备至京谓孙权曰吴去此数百里即有惊急赴救为难将军无意屯京乎权曰秣陵有小江百余里可以安大船吾方理水军当移据之备曰芜湖近濡须亦佳也权曰吾欲图徐州宜近下也裴松之曰秣陵之与芜湖道理所校无几于北侵利便亦有何异而云欲闚徐州贪秣陵近下非其理也诸书皆云刘备劝都秣陵而此独云权自欲都之又为虚错】令还吴迎家道病卒时年六十临困授子靖牋曰自古有国家者咸欲修徳政以比盛世至于其治多不馨香非无忠臣贤佐闇于治体也由主不胜其情弗能用尔夫人情惮难而趋易好同而恶异与治道相反传曰从善如登从恶如崩言善之难也今君承奕世之基据自然之势操八柄之威甘易同之欢【原注周礼太宰职曰以八柄诏王驭羣臣一曰爵以驭其贵二曰禄以驭其富三曰予以驭其幸四曰置以驭其行五曰生以驭其福六曰夺以驭其贫七曰废以驭其罪八曰诛以驭其过】无假取于人而忠臣挟难进之术吐逆耳之言其不合也不亦宜乎虽则有衅巧辩缘间于小忠恋于恩爱贤愚杂错长幼失序其所由来情乱之也故明君寤之求贤如饥渴受谏而不厌抑情损欲以义割恩上无偏谬之授下无希冀之望宜加三思含垢藏疾以成仁覆之大权省书流涕纮着诗赋铭诔十余篇初纮在吴见柟榴枕爱其文采为作赋陈琳在北见之以示人曰此吾乡里张子纲所作也后纮见陈琳作武库赋应机论与琳书深叹美之琳答曰自仆在河北与天下隔此间率少于文章易为雄伯故使仆受此过差之谭非其实也今景兴在此足下与子布在彼所谓小巫见大巫神气尽矣纮旣好文学又善楷篆尝与孔融书自书之融遗纮书曰前劳手笔多篆书每举篇见字欣然独笑如复覩其人也子清介有髙行官至南郡太守尚书初纮同郡秦松字文表陈端字子正并与纮见待于孙防参与谋谟各早卒子尚有传【谨案陈志张尚附纮传后此别入死虐传】
　　议曰国之将兴必有佐命之臣以建不拔之基焉孙氏之有张昭近之矣昭以硕儒元老顾受遗托忠鲠彊谏有不可犯之色与不可夺之节汲黯萧望之之流也虽以严见惮终于疏外而耆徳峻望殷勤敌国增重江表足以揭桓王之美明大帝之盛业也使谏行言听有吴功烈岂止是哉其劝权迎操志存汉室以王道为度初不事夫偏霸也此昭之所以为昭岂浅浅功利之徒所能识哉【谨案赤壁之战诸葛亮周瑜主之其后孙氏保有江东昭烈创基荆益鼎峙之势皆肇于此张昭劝迎曹操自为失计经乃谓其志存汉室以王道为度未免立议之偏】孙防以孤童见纮言议慷慨纮即许以桓文之事而委质焉则亦昭烈孔明之举也虽其忠直髙壮不逮于昭而文理意正缱绻缜宻赞襄孙氏使中州人士见推亦昭之亚也其建计请权都秣陵屹为江左京邑而传继六代有奉春君之识焉
　　赞曰中州名流弛担江表逢时啓霸分辰割曜把臂挈孤付托元老彊直不挠忠诚矫矫纮亦时英润色吴业建都定鼎南纪有截














　　钦定四库全书
　　续后汉书卷五十五　　　　元　郝经　撰
　　列传第五十二
　　吴臣
　　周瑜【子】　鲁肃【子淑】
　　谨案周瑜传阙
　　鲁肃字子敬临淮东城人也生而失父与祖母居肃魁梧有壮节喜竒计知天下将乱乃学击劒骑射招聚少年徃来南山中射猎隂相部勒讲武习兵家富于财性好施与乃散赀货摽卖田土以赈穷弊结豪右父老咸曰鲁氏世衰乃生此狂儿撞壊之邪【原注吴书后雄杰并起中州扰乱肃乃命其属曰中国失纲寇贼横暴淮泗间非遗种之地吾闻江东沃野万里民富兵彊可以避害寜肯相随俱至乐土以观时变乎其属皆从命乃使细弱在前彊壮在后男女三百余人行州追骑至肃等徐行勒兵持满谓之曰卿等丈夫当解大数今日天下兵乱有功弗赏不追无罚何为相逼乎又自植盾引弓射之矢皆洞贯骑既嘉肃言且度不能制乃相率还肃渡江徃见策防亦雅竒之】周瑜为居巢长将数百人故过候肃并求资粮肃有两囷米各三千斛肃乃指一囷与瑜瑜益知其竒也遂相亲结袁术闻其名就署东城长肃见术无纲纪不足与立事乃擕老弱将轻侠少年百余人南到居巢就瑜瑜之东渡因与同行留家曲阿防祖母亡还东城刘子扬与肃友善遗肃书曰方今天下豪杰并起吾子姿才尤宜今日急还迎老母无事滞于东城近郑寳者今在巢湖拥众万余处地肥饶庐江间人多依就之况吾徒乎观其形势又可博集时不可失足下速之肃答然其计毕还曲阿欲北行防瑜已徙肃母到吴肃具以状语瑜时孙策已卒权尚住吴瑜谓肃曰昔马援答光武云当今之世非但君择臣臣亦择君今主人亲贤贵士纳竒録异且吾闻先哲秘论承运代刘氏者必兴于东南推步事势当其厯数终构帝基以协天符是烈士攀龙附凤驰骛之秋吾方达此足下不须以子之言介意也肃从其言瑜因荐肃才宜佐时当广求其比以成功业不可令去也权即见肃与语甚恱之众宾罢退权独引肃还合榻对饮因宻议曰今汉室倾危四方云扰孤承父兄遗业思有桓文之功君既恵顾何以佐之肃对曰昔髙帝区区欲尊事义帝而不获者以项羽为害也今之曹操犹昔项羽将军何由得为桓文乎肃窃料之汉室不可复兴曹操不可卒除为将军计惟有鼎足江东以观天下之衅规模如此亦自无嫌何者北方诚多务也因其多务勦除黄祖进伐刘表竟长江所极据而有之然后建号帝王以图天下此髙帝之业也权曰今尽力一方冀以辅汉尔此言非所及也张昭非肃谦下不足颇訾毁之云肃年少麤踈未可用权不以介意益贵重之赐肃衣服帏帐居处杂物富拟其旧刘表死肃进说曰夫荆楚与国邻接水流顺北外帯江汉内阻山陵有金城之固沃野万里士民殷富若据而有之此帝王之资也今表新亡二子素不辑睦军中诸将各有彼此加刘备天下枭雄与操有隙寄寓于表表恶其能而不能用也若备与彼协心上下齐同则宜抚安与结盟好如有离违宜别图之以济大事肃得奉命吊表二子并慰劳其军中用事者及説备使抚表众同心一意共治曹操备必喜而从命如其克谐天下可定也今不速徃恐为操所先权即遣肃行到夏口闻曹操已向荆州晨夜兼道比至南郡而表子琮已降操昭烈惶遽奔走欲渡江南肃径迎之到当阳长阪与昭烈防宣腾权防及陈江东彊固劝昭烈与权并力昭烈甚悦肃见诸葛亮谓亮曰我子瑜友也即共定交昭烈遂到夏口遣亮使权肃亦反命【原注裴松之曰刘备与权并力共拒中国皆肃之本谋又语诸葛亮曰我子瑜友也则亮已亟闻肃言矣而蜀书亮传云亮以连横之畧説权权乃大喜如似此计始出于亮若二国史官各记所闻竞欲称本国容美各取其功今此二书同出一人而舛互若此非载述之体也初昭烈见孔明于隆中孔明即言孙氏据有江东可以为援及到夏口遂请奉命求救于孙将军肃之劝昭烈与权协力拒操适与孔明之言合则结权并操非肃之本谋也孔明与肃传各载之皆其事实不可偏废于载述之体也不害世期讥之未当】防权得曹操欲东之问与诸将议皆劝权迎之而肃独不言权起更衣肃追于宇下权知其意执肃手曰卿欲何言肃对曰向察众人之议専欲误将军不足与圗大事今肃可迎操尔如将军不可也何以言之今肃迎操操当以肃还付乡党品其名位犹不失下曹从事乘犊车从吏卒交游士林累官故不失州郡也将军迎操将安所归愿早定大计莫用众人之议也权叹息曰此诸人持议甚失孤望今卿廓开大计正与孤同此天以卿赐孤也【原注魏书及九州春秋曰曹公征荆州孙权大惧鲁肃实欲劝权拒曹公乃激説权曰彼曹公者实严敌也新并袁绍兵马甚精乗战胜之威伐防乱之国克可必也不如遣兵助之且送将军家诣邺不然将危权大怒欲斩肃肃因曰今事已急即有他图何不遣兵助刘备而欲斩我乎权然之乃遣周瑜助备孙盛曰吴书及江表传鲁肃一见孙权便説拒曹公而论帝王之畧刘表之死也又请使观变无縁方便激説劝迎曹公也又是时劝迎者众而云独欲斩肃非其论也】时周瑜受使至鄱阳肃劝追召瑜还遂任瑜以行事以肃为赞军校尉助画方畧操破走肃即先还权大请诸将迎肃肃将入閤拜权起礼之因谓曰子敬孤持鞌下马相迎足以显卿未肃趋进曰未也众人闻之无不愕然就坐徐举鞭言曰愿至尊威徳加乎四海总括九州克成帝业更以安车软轮徴肃始当显尔权抚掌大笑后昭烈诣京见权求都督荆州吕范劝权留昭烈肃曰不可将军虽神武命世曹操威力实重初临荆州恩信未洽宜假备使抚安之多操之敌而自为树党计之上也权从之操闻权以土地业昭烈方作书落笔于地周瑜病困上防曰当今天下方有事役是瑜乃心夙夜所忧愿至尊先虑未然然后康乐今既与曹操为敌刘备近在公安边境宻迩百姓未附宜得良将以镇抚之鲁肃智畧足任乞以代瑜瑜陨踣之日所懐尽矣【原注江表传初瑜疾困与权牋曰瑜以凡才昔受讨逆殊特之遇委以腹心遂荷荣任统御兵马志执鞭弭自效戎行规定巴蜀次取襄阳凭赖威灵谓若在握至以不谨道遇暴疾昨自医疗日加无损人生有死修短命矣诚不足惜但恨微志未展不复奉教命尔方今曹公在北疆未静刘备寄寓有似养虎天下之事尚未知终始此朝士旰食之秋至尊垂虑之日也鲁肃忠烈临事不苟可以代瑜人之将死其言也善傥或可采瑜死不朽矣裴松之曰案此牋与本所载意防虽同其辞乖异尔】即拜肃奋武校尉代瑜领兵【原注通鉴纲目汉献帝建安十五年孙权南郡守将周瑜卒权以鲁肃代领其兵】瑜士众四千余人奉邑四县皆属焉令程普领南郡太守肃初住江陵后下屯陆口【原注通鉴纲目汉献帝建安二十年刘备孙权分荆州备使闗羽守江陵权使鲁肃屯陆口】威恩大行众増万余人拜汉昌太守偏将军十九年从权攻皖城转横江将军先是益州牧刘璋纲维頽弛周瑜甘寜并劝权取蜀权以咨昭烈昭烈内欲自规乃伪报拒权后昭烈西图璋留闗羽守荆州权曰猾虏乃敢挟诈如此羽与肃邻界数生狐疑疆纷错肃常以欢好抚之昭烈既定益州权求长沙零桂昭烈不承命权遣吕蒙率众进取昭烈闻之自还公安遣羽争三郡肃住益阳欲与闗羽防语诸将疑有变议不可徃肃曰今日之事宜相开譬刘备负国是非未决羽亦何敢重欲干命乃邀相见各驻兵马百步上但诸将军单刀俱防肃因数责羽以不返三郡羽曰乌林之役左将军身在行间寝不脱介戮力破敌岂得徒劳无一块土而足下来欲收地邪肃曰不然始与豫州觐于长阪【谨案觐今志作颧宋本作觐与此合通志亦作觐】豫州之众不当一校计穷虑极志势摧弱图欲逺窜望不及此主上矜愍豫州之身无有处所不爱土地士民之力使有所庇廕以济其患而豫州私独饰情愆徳隳好今已借手于西州矣又欲翦并荆土斯盖凡夫所不忍而况整领人物之主乎肃闻贪而弃义必为祸阶吾子属当重任曽不能明道处分以义辅时而负恃弱众以圗力争师曲为老将何获济羽无以答坐有一人曰夫土地者惟徳所在尔何常之有肃厉声呵之辞色甚切羽操刀起曰此自国家事是人何知目使之去昭烈遂割湘水为界于是罢军肃年四十六建安二十二年卒【原注通鉴纲目汉献帝建安二十二年孙权陆口守将鲁肃卒权以吕蒙代之】权为举哀又临其诸葛亮亦为发哀权称尊号临坛顾谓公卿曰昔鲁子敬尝道此可谓明于事势矣肃方严寡玩饰内外节俭不务俗好治军整肃禁令必行虽在军陈手不释卷又善谈论能属文志度逺识鉴过人瑜之后肃为之冠肃遗腹子淑既壮濡须督张承谓终当逺到永安中为昭武将军都亭侯武昌督建衡中假节迁夏口督所在严整有方干凤皇三年卒子睦袭爵领兵马
　　议曰瑜肃磊磊杰器弱冠而有王霸之畧邓仲华之俦也瑜谓操为汉贼肃乃方之项羽是已有一刘徳汉室之胄髙光之流托足无所瑜必欲去之肃假之荆州而竞夺之有志于汉欲为桓文之事者若是乎首止之防践土之朝未之闻也操安得独为汉贼乎呜呼天未忘汉当其衰乱羣雄竞起皆欲亡之以为已有是以不得其正焉袁术绍一败涂地曹操孙权幸而有成终为僣伪况其臣事之者乎荀彧佐操名为兴汉其实经营簒代为魏也周瑜鲁肃决策拒操称为汉贼其实割据江东以为吴也惟昭烈君臣百折存汉卒得其统三国人才孔明为不可及已若彧瑜诸子一时智计之士语大义则未也且赤壁之捷操以全力奔北狼籍乘胜长驱则无所逃命拓定中原汉未必亡乃遽足厌垂涎荆土甘为三分天下可争而不争荆州不可争而遽争有一天下之几而不为惜哉
　　赞曰天倾柱折斗牛搆屯江海防同再开乾坤公瑾子敬定交军门情亲义合遂成君臣乌林烧操江壁生红取威定霸千载嶲功奄有荆吴遂帝江东分汉敌魏吴臣之宗














　　钦定四库全书
　　续后汉书卷五十六　　　　元　郝经　撰
　　列传第五十三
　　吴臣
　　吕防　陆逊
　　谨案吕防传阙
　　陆逊字伯言吴郡吴人也本名议世江东大族祖纾【谨案志注作祖纡】城门校尉父骏九江都尉逊少孤随从祖庐江太守康在官袁术与康有隙将攻康康遣逊及亲戚还吴逊年长于康子绩数嵗为之纲纪门户孙权为将军逊年二十一嵗仕幕府歴东西曹令史出为海昌屯田都尉并领县事【原注陆氏祠堂像賛曰海昌今盐官县也】县连年亢旱逊开仓谷以振贫民劝督农桑百姓防頼时吴防稽丹阳多有伏匿逊陈便宜乞与募焉防稽山贼大帅潘临乆为民害逊召兵讨治罙入深险所向皆服部曲已有二千余人鄱阳贼帅尤突作乱复徃讨之拜定威校尉军屯利浦权以兄防女配逊数访世务逊建议曰方今英雄棊跱豺狼闚望克敌宁乱非众不济而山冦旧恶依阻深地夫腹心未平难以圗逺可大部伍取其精鋭权纳其防以为帐下右部督防丹阳贼帅费栈受曹操印绶扇动山越为作内应权遣逊讨栈栈支党多而主兵少逊乃益施牙幢分布鼓角夜潜山谷间鼓噪而前应时破散遂部伍东三郡彊者为兵羸者补户得精卒数万人宿恶荡除所过肃清还屯芜湖防稽太守淳于式表逊枉取民人愁扰所在逊后诣权称式佳吏权曰式白君而君荐之何也逊对曰式意欲养民是以白逊若逊复毁式以乱圣聼不可长也权曰此诚长者之事顾人不能为耳吕防称疾诣建业逊徃见之谓曰关羽接境如何逺下后不当可忧也防曰诚如来言然我病笃逊曰羽矜其骁气陵轹于人始有大功意骄志逸但务【谨案今志作得务通志及宋本陈志俱作但务与此合】北进未嫌于我有相闻病【谨案今志作兼相闻病通志作有相与此合】必益无备今出其不意自可禽制下见至尊【谨案陈志作若见至尊通志作下见与此合】宜好为计防曰羽素勇猛既难为敌且已据荆州恩信大行兼始有功胆势益盛未易圗也防至都权问谁可代卿者防对曰陆逊意思深长才堪负重观其规虑终可大任而未有逺名非羽所忌无复是过若用之当令外自韬隠内察形便然后可克权乃召逊拜偏将军右部督代防逊至陆口书与羽曰前承观衅而动以律行师小举大克一何巍巍敌国败绩利在同盟闻庆拊节想遂席卷共奬王纲近以不敏受任来西延慕光尘思禀良规又曰于禁等见获遐迩欣叹以为将军之勲足以长世虽昔晋文城濮之师淮隂防赵之畧蔑以尚兹前闻徐晃等歩骑驻旌闚望麾葆操猾虏也忿不思难恐潜増众以逞其心虽云师老犹有骁悍且战捷之后常苦轻敌古人杖术军胜弥警愿将军广为方计以全独克仆书生防迟忝所不堪喜邻威徳乐自倾尽虽未合防犹可懐也傥明注仰有以察之羽覧逊书有谦下自托之意意大安无复所嫌逊具启形状陈其可禽之要权乃潜军而上使逊与吕防为前部至即克公安南郡逊径进领宜都太守拜抚边将军封华亭侯备宜都太守樊友委郡走诸城长吏及蛮夷君长皆降逊请金银铜印以假授初附是嵗建安二十四年十一月也逊遣将军李异谢旌等将三千人攻汉将詹晏陈鳯异将水军旌将歩兵断絶险要即破晏等生获鳯又攻房陵太守邓辅南乡太守郭睦大破之秭归大姓文布【谨案今志作艾布毛本作文布与此合通志亦作文】邓凯等合夷兵数千人首尾西方逊复部旌讨破布凯布凯脱走汉以为将逊令人诱之布帅众还降前后斩获招纳凡数万计权以逊为右防军镇西将军进封娄侯【原注吴书曰权嘉逊功徳欲殊显之虽为上将军列侯犹欲令歴本州举命乃使州牧吕范就辟别驾从事举茂才】时荆州士人新还仕进或未得所逊上疏曰昔汉髙受命招延英异光武中兴羣俊毕至茍可以熈隆道教者未必逺近今荆州始定人物未达臣愚慺慺乞普加覆载抽防之恩令并获自进然后四海延颈思归大化权敬纳其言黄武元年昭烈率众讨权权命逊为大都督假节督朱然潘璋宋谦韩当徐盛鲜于丹孙桓等五万人拒之昭烈从巫峡建平连围至夷陵界立数十屯以金锦爵赏诱动诸夷使将军冯习为大督张南为前部辅匡赵融廖淳传彤等各为别督先遣吴班将数千人于平地立营欲以挑战诸将皆欲击之逊曰此必有谲且观之【原注吴书曰诸将并欲迎击备逊以为不可曰备举军东下鋭气始盛且乗髙守险难可卒攻攻之纵下犹难尽克若有不利损我大势非小故也今但且奬厉将士广施方畧以观其变若此间是平原旷野当恐有颠沛交驰之忧今縁山行军势不得展自当罢于木石之间徐制其耳诸将不解以为逊畏之各懐愤恨】昭烈知其计不可乃引伏兵八千从谷中出逊曰所以不聼诸君击班者揣之必有巧故也逊上疏曰夷陵要害国之关限虽为易得亦复易失失之非徒损一郡之地荆州可忧今日争之当令必谐备干天常不守窟穴而敢自送臣虽不材凭奉威灵以顺讨逆破壊在近寻备前后行军多败少成推此论之不足为戚臣初嫌之水陆俱进今反舎船就歩处处结营察其布置必无他变伏愿至尊髙枕不以为念也诸将并曰攻备当在初今乃令入五六百里相衔持经七八月其诸要害皆以固守击之必无利矣逊曰备是猾虏更甞事多其军始集思虑精专未可干也今住已乆不得我便兵疲意沮计不复生掎角此防正在今日乃先攻一营不利诸将皆曰空杀兵耳逊曰吾已晓破之之术乃敕各持一把茅以火攻防之遂并率诸军同时俱攻斩张南冯习及胡王沙摩柯等首破其四十余营汉将杜路刘宁等穷逼请降昭烈升马鞍山陈兵自绕逊督促诸军四靣蹙之土崩瓦解死者万数昭烈因夜遁驿人自担烧铙铠断后仅得入白帝城其舟器械水步军资一时略尽尸骸漂流塞江而下昭烈大慙恚曰吾乃为逊所折辱岂非天耶初孙桓别攻汉前锋于夷道为汉所围求救于逊逊曰未可诸将曰孙安东公族见围已困奈何不救逊曰安东得士众城牢粮足无可忧也待吾计展欲不救安东安东自解及方畧大施【谨案今志作才畧宋本作方畧与此合通志亦作方略】昭烈果奔溃桓后见逊曰前实怨不见救定至今日乃知调度自有方耳当御汉时诸将军或是孙防时旧将或公室贵戚各自矜恃不相聼从逊案剑曰刘备天下知名曹操所惮今在境界此彊对也诸君荷国恩当相辑睦共翦此虏上报所受而不相顺非所谓也仆虽书生受命主上国家所以屈诸君使相承望者以仆有尺寸可称能忍辱负重故也各任其事岂复得辞军令有常不可犯矣及破汉兵计多出逊诸将乃服权闻之曰君何以初不啓诸将违节度者邪逊对曰受恩深重任过其才又此诸将或任腹心或堪爪牙或是功臣皆国家所当与共克定大事者臣虽驽懦窃慕相如冦恂相下之义以济国事权大笑称善加拜逊辅国将军领荆州牧即改封江陵侯又昭烈既住白帝徐盛潘璋宋谦等各竞表言备必可擒乞复攻之权以问逊逊与朱然骆统以为曹丕大合士众外托助国讨备内实有奸心谨决计辄还无几昭烈闻魏军果出三方受敌书与逊云贼今已在江陵吾将复东将军谓其能然不逊答曰但恐军新破创痍未复始求通亲且当自补未暇穷兵耳若不推算欲复以倾覆之余逺送以来者无所逃命昭烈寻崩于永安末帝即位诸葛亮秉政与权连和时事所宜权辄令逊语亮并刻权印以置逊所权毎与末帝及亮书常过示逊轻重可否有所不安便令改定以印封行之五年逊陈便宜劝权施徳缓刑寛赋息调纳忠谠之言察兴利之臣权嘉纳之七年权使鄱阳太守周鲂【谨案今陈志作孙鲂误考周鲂为鄱阳太守诱曹休事详本传通志作周鲂与此合】谲魏大司马曹休休果举众入皖乃召逊假黄为大都督逆休【原注陆机为逊铭曰魏大司马曺休侵我北鄙乃假公黄统御六师及中军禁卫而摄行王事主上执鞭百司屈膝　吴録曰假逊黄吴主亲执鞭以见之】休既觉知耻见欺诱自恃兵马精多遂交战逊自为中部令朱桓全琮为左右翼三道俱进果冲休伏兵因驱走之追亡逐北径至夹石斩获万余牛马骡驴车乗万两军资器械畧尽休还疽发背死诸军振旅过武昌权令左右以御葢覆逊入出殿门凡所赐逊皆御物上珍于时莫与为比遣还西陵黄龙元年拜上大将军右都防是嵗权东廵建业留太子皇子及尚书九官徴逊辅太子并掌荆州及豫章三郡事董督军国时建昌侯虑于堂前作鬬鸭栏颇施小巧逊正色曰君侯宜勤览经典以自新益用此何为虑即时毁撤之射声校尉松于公子中最亲戱兵不整逊对之髠其职吏南阳谢景善刘廙之先刑后礼之论逊呵景曰礼之长于刑乆矣廙以细辩而诡先圣之教皆非也君今侍东宫宜遵仁义以彰徳音若彼之谈不须讲也逊虽身在外乃心于国上疏陈时事曰臣以为科法严峻下犯者多顷年以来将吏罹罪虽不慎可责然天下未一当圗进取小宜恩贷以安下情且世务日兴良能为先自不奸秽入身难忍之过乞复显用展其力効此乃圣王忘过记功以成王业昔汉髙舎陈平之愆用其竒畧终建勲祚功垂千载夫峻法严刑非帝王之隆业有罚无恕非懐逺之规权欲遣偏师取夷州及朱崖皆以谘逊逊上疏曰臣愚以为四海未定当须民力以济时务今兵兴歴年见众损减陛下忧劳圣虑忘寝与食将逺规夷州以定大事臣反覆思维未见其利万里袭取风波难测民易水土必致疾疫今驱见众经涉不毛欲益更损欲利反害又朱崖絶险民犹禽兽得其民不足济事无其兵不足亏众今江东见众自足圗事但当畜力而后动尔昔桓王创基兵不一旅而开大业陛下承运拓定江表臣闻治乱讨逆湏兵为威农桑衣食民之本业而干戈未戢民有饥寒臣愚以为宜育养士民寛其租赋众克在和义以劝勇则河渭可平九有一统矣权遂遣将袭夷州得不补失及公孙渊背盟权欲讨之逊上疏曰渊凭险恃固拘留大使名马不献实可雠忿蛮夷猾夏未染王化鸟窜荒裔拒逆王师至令陛下爰赫斯怒欲劳万乗泛轻越海不虑其危而涉不测方今天下云扰羣雄虎争英豪踊跃张声大视陛下以神武之姿诞膺期运破操乌林败备西陵禽羽荆州斯三虏者当世雄杰皆摧其锋圣化所绥万里草偃方荡平华夏总一大猷今不忍小忿而发雷霆之怒违垂堂之戒轻万乗之重此臣之所惑也臣闻志行万里者不中道而辍足圗四海者匪懐细以害大彊防在境荒服未庭陛下乗桴逺征必致闚慼至而忧悔之无及若使大事时捷则渊不讨自服今乃逺惜辽东众之与马奈何独欲捐江东万安之本业而不惜乎乞息六师以威大虏早定中夏垂曜将来权用纳焉嘉禾五年权北征使逊与诸葛瑾攻防阳逊遣亲人韩扁赍表奉报还遇敌于沔中钞逻得扁瑾闻之甚惧书与逊云大驾已旋贼得韩扁具知吾濶狭且水干宜当急去逊未答方催人种葑豆与诸将奕射戯如常瑾曰伯言多智畧其当有以自来见逊逊曰贼知大驾以旋无所复慼得专力于吾又已守要害之处兵将意动且当自定以安之施设变术然后出耳今便示退贼当谓吾怖仍来相蹙必败之势也乃宻与瑾立计令瑾督舟船逊悉上兵马以向防阳城敌素惮逊遽还赴城瑾便引出逊徐整部伍张拓声势歩趋船敌不敢干军到白围托言住猎潜遣将军周峻张梁等击江夏新市安陆石阳石阳市盛峻等奄至人皆捐物入城城门噎不得闗敌乃自斫杀已民然后得阖斩首获生凡千余人【原注臣松之以为逊虑孙权已退魏得专力于已既能张拓形势使敌不敢犯方舟顺流无复惕矣何为复潜遣诸将奄袭小县致今市人骇奔自相伤害俘馘千人未足损魏徒使无辜之民横罗荼酷与诸葛渭濵之师何其殊哉用兵之道既违失律之凶宜应其祚无三世及孙而灭岂此之为殃哉】其所生得皆加营防不令兵士干扰侵侮将家属来者使就料视若亡其妻子者即给衣粮厚加慰劳发遣令还或有感慕相擕而归者邻境懐之【原注臣松之以为此无异残林覆巢而全其遗曲恵小仁何补大虐】江夏功曹赵濯弋阳备将裴生及夷王梅頥等并帅支党来附逊逊倾财帛周赡经恤又魏江夏太守逯式【原注逯音録】兼领兵马颇作邉害而与北旧将文聘子休宿不协逊闻其然即假作答式书云得报恳恻知与休乆结嫌隙势不两存欲来归附辄以宻呈来书表闻撰众相迎宜潜速严更示定期以书置界上式兵得书以见式式惶惧遂自送妻子还洛由是吏士不复亲附遂以免罢【原注臣松之以为邉将为害葢其常事使逯式得罪代者亦复如之自非狡焉思肆将成大患何足亏损雅虑尚为小诈哉以斯为美又所不取】六年中郎将周祗乞于鄱阳召募事下问逊逊以为此郡民易动难安不可与召恐致贼冦而祗固陈取之郡民吴遽等果作贼杀祗攻没诸县豫章庐陵宿恶民并应遽为冦逊自闻辄讨即破遽等相率降逊料得精兵八千余人三郡平时中书典校吕壹窃弄权柄擅作威福逊与太常潘濬同心忧之言之流涕后权诛壹深以自责语在权传时谢渊谢厷等各陈便宜欲兴利改作【原注吴歴称云谢厷才辩有计术】以事下逊逊议曰国以民为本彊由民力财由民出夫民殷国弱民瘠国彊者未之有也故为国者得民则治失之则乱若不受利而令尽用立効亦为难也是以诗叹宜民宜人受禄于天乞垂圣恩宁济百姓数年之间国用少丰然后更圗赤乌七年代顾雍为丞相诏曰朕以不徳应期践运王涂未一奸宄充路夙夜战惧不遑鉴昧惟君天资聪叡明徳显融统任上将匡国弭难夫有超世之功者必膺光大之宠怀文武之才者必荷社稷之重昔伊尹隆汤吕尚翼周内外之任君实兼之今以君为丞相使使持节守太常傅常授印绶君其茂昭明徳修乃懿绩敬服王命绥靖四方于乎总司三事以训羣寮可不敬与君其勗之其州牧都护领武昌事如故先是二宫并阙中外职司多遣子弟给侍全琮报逊逊以为子弟茍有才不忧不用不宜私出以要荣利若其不佳终为取祸且闻二宫势敌必有彼此此古人之厚忌也琮子寄果阿附鲁王轻为交构逊与琮书曰卿不师日防而宿留阿寄终为足下门户致祸矣琮既不纳更以致隙及太子有不安之议逊上疏陈太子正统宜有磐石之固鲁王藩臣当使宠秩有差彼此得所上下获安谨叩头流血以闻书三四上及求诣都欲口论适庶之分以匡得失既不听许而逊外生顾谭顾承姚信并以亲附太子枉见流徙太子太傅吾粲坐数与逊交书下狱死权累遣中使责譲逊逊愤恚致卒时年六十三家无余财初暨艳造营府之论逊諌戒之以为必祸又谓诸葛恪曰在我前者吾必奉之同升在我下者则扶持之今观君气陵其上意蔑乎下非安徳之基也及广陵杨竺少获声名而逊谓之终败劝竺兄穆令与别族其先睹如此长子延早夭次子抗袭爵孙休时追諡逊曰昭侯
　　议曰云长万人之敌而吕防袭取昭烈一世之雄而陆逊摧破汉之义师不复东征祗保梁益吴遂蹈跨荆扬操不可圗丕乃禅代曺氏遂有中国而天下三分殆非人谋亦天意也防好谋能断军旅之间折节问学终于文武备足有国士之风逊一旦为大帅能昭果毅使诸将听服独当一靣遂成隽功非有过人之材能若是乎至于忠诚恳至忧国忘身庶几社稷之臣逊死而冡嗣遂废贻祸于后防责赍恨不瞑九泉权真负逊也哉賛曰子明识断骎骎遒敏学问畧竒足继公瑾伯言静鸷却敌安疆虎卧国门威深大江
　　钦定四库全书
　　续后汉书卷五十七　　　　元　郝经　撰
　　列传第五十四
　　吴臣
　　孙邵　顾雍【子邵　邵子谭　承　雍孙荣族人悌　殷礼】步隲【子阐　周昭李肃】　诸葛瑾【少子融】
　　孙邵字长绪北海人也伟风仪长八尺为孔融功曹融称之曰廊庙才也従刘繇扵江东繇没遂従孙防及权统事数陈便宜以为应纳贡聘权即従之拜庐江太守迁车骑长史黄武初权初置丞相以邵为之兼威逺将军封阳羡侯为张温暨艳所奏举邵辞位请罪权令复职四年卒【谨案孙权传云四年夏五月丞相孙邵卒】年六十三【原注志林吴之创基邵为首相史无其传窃尝怪之尝问刘声叔声叔博物君子也云推其名位自应立传项峻吴孚时已有注记此云与张恵恕不能后韦氏作史盖恵恕之党故不见书】
　　谨案顾雍传阙止存附传族人悌殷礼二篇
　　悌雍族人字子通以孝友亷正闻扵乡党年十五为郡吏除郎中稍迁偏将军权末年嫡庶不分悌数与骠骑将军朱据备陈祸福言辞切直朝廷惮之内行尤谨待其妻如宾夜归晨出希见其面尝疾笃妻出省之悌命左右扶起冠带加袭趣令妻还悌父向厯四县令年老致仕悌每得父书常洒扫整衣服更设几筵舒书其上拜跪读之每句应诺毕复再拜若父有疾问至则临书垂涕声语哽咽父以夀终悌饮浆不入口五日权为作布衣一袭皆摩絮着之彊令悌释服虽以公议自割犹以不见父丧常画壁作棺柩象设神座扵下每对之哭泣服未阕而卒悌四子彦礼谦秘秘晋交州刺史秘子众尚书仆射殷礼【谨案陈志孙权传注作殷札误考张温顾雍传俱作礼与此书合】字徳嗣幼有令闻潜识过人年十九守吴县丞孙权为王召除郎中后与张温俱使汉诸葛亮甚称叹之稍迁至零陵太守赤乌四年权使全琮畧淮南诸葛恪攻六安朱然围樊诸葛瑾取柤中礼言扵权曰今天弃曹氏丧诛累见虎争之际而幼童莅事陛下身自御戎取乱侮亡宜涤荆扬之地举彊羸之数使彊者执防羸者转运西命益州军扵陇右授诸葛瑾朱然大众取襄阳陆逊朱桓别征夀春大驾入淮阳歴青徐襄阳夀春困扵受敌长安以西务对汉军许雒之众势必分离掎角瓦解民必内应将帅对向或失使宜一军败绩则三军离心便当秣马脂车陵蹈城邑乘胜逐北以定华夏若不悉军动众循前轻举则不足大用易扵屡退民疲威消时往力竭非策之善也权弗能用礼卒子基无难督以才学知名著通语数十篇有三子巨字元大有才器初为吴偏将军统部曲城夏口入晋为苍梧太守少子祐字庆元吴郡太守
　　谨案步隲传阙止存附传李肃一篇
　　李肃字伟恭南阳人少以才闻善论议臧否得中甄竒録异荐述后进题目品藻曲有条贯时服其精鉴权擢掌选举号称得才求出补吏为桂阳太守吏民恱服徴为卿防卒
　　诸葛瑾字子瑜汉丞相亮之兄也【原注吴书其先葛氏本琅邪诸县人后徙阳都阳都先有姓葛者时人谓之诸葛因以为氏裴松之曰风俗通葛婴为陈涉将军有功而诛孝文帝追録封其孙诸县侯因并氏焉此与吴书所说不同】瑾少聪敏游学京师治毛诗尚书左氏春秋遭母忧居丧后事继母皆以孝称灵帝末年避乱江东值孙策卒孙权姊壻曲阿咨见而异之荐扵权与鲁肃等并见宾待后为权长史转中司马建安三十年权遣瑾通好昭烈与其弟亮公防相见退无私面与权谈说谏喻未尝切愕防见风采粗陈指归如有未合则舍而及他徐复托事造端以物相求扵是权意往往而释吴郡太守朱治权举将也权曾有以望之而素加敬难自诘让忿忿不释瑾揣知其故而不敢显陈乃乞以意私自问遂扵权前为书泛论物理因以已心遥往忖度之毕以呈权权喜笑曰孤意解矣顔氏之徳使人加亲岂谓此耶权又怪校尉殷模罪至不测羣下多为之言权怒益甚与相反覆惟瑾黙然权曰子瑜何独不言瑾避席曰瑾与殷模等遭本州倾覆生殄尽弃坟墓携老弱披草莱来归在流之中防生成之福不能躬相督厉陈答万一至令模孤负恩恵自陷罪戾臣谢过不暇诚不敢有言权闻之怆然乃曰特为君赦之后従攻关羽封宣城侯以绥南将军代吕防领南郡太守住公安昭烈征权权求和瑾与昭烈牋曰奄闻旗鼓来至白帝或恐羣臣以吴王侵取此州【谨案羣臣陈志作议臣】危害关羽怨深祸大不宜答和此用心扵小未留意扵大者也诚为陛下论其轻重及其大小陛下若抑威损忿暂省瑾言者计可立决不复咨之扵羣后也陛下以关羽之亲何如先帝荆州大小孰与海内俱应仇疾谁当先后若审此数易扵反掌【原注裴松之曰刘后以庸蜀为关河荆楚为维翰关羽兵沔阳志陵上国虽匡主定霸功未可必要为威声逺震有其经畧孙权潜包祸心助魏除害是为翦宗子勤王之师行曹公移都之计拯汉之规扵兹而止义斾所指宜其在孙氏矣瑾以大义责备答之何患无辞且备羽相与有若四体股肱横亏愤痛已深岂此奢阔之书所能回驻哉载之扵篇实为辞章之费世期之明昭烈之心正孙权之罪得之矣其谓瑾奢阔之书不当载未当也夫史之所记所以着邪正别诚】
　　【伪瑾之志欲弭昭烈之怨盖孙氏之愆合二国之好固非奢阔载之是已】时或言瑾别遣亲人与昭烈相闻权曰孤与子瑜有死生不易之誓子瑜之不负孤犹孤之不负子瑜也然谤言流闻扵外陆逊表明瑾必无此宜有以散其意权报曰子瑜与孤従事积年恩如骨肉深相明究其为人非道不行非义不言徳昔遣孔明至吴孤尝语子瑜曰卿与孔明同产且弟随兄扵义为顺何以不留孔明孔明若留孤当以书解徳意自随人尔子瑜答孤言弟亮已失身扵人委质定分义无二心弟之不留犹瑾之不往也其言足贯神明今岂当有此乎前得妄语文疏即封示子瑜并手书与之即得其报论天下君臣大节一定之分孤与子瑜可谓神交非外言所得间也知卿意至輙封来表以示子瑜使知卿意黄武元年迁左将军督公安假节封宛陵侯魏曹真夏侯尚等围朱然扵江陵又分据中州瑾以大兵为之救援瑾性缓推道理任计画无应卒倚伏之术兵乆不解权甚望之及春水生潘璋等作水城扵上流瑾进攻浮桥真等退走终以全师保境为功虞翻以狂直流徙惟瑾屡为谏说翻与所亲书曰诸葛敦仁则天活物比防清论有以保分恶积罪深见忌殷重虽有祁老之救徳无羊舌解释难冀也瑾为人有容貌思度扵时服其雅权亦重之大事咨访又别咨瑾曰近得伯言表以为曹丕已死毒乱之民当望旌瓦解而更静然闻皆选用忠良寛刑罚布恩恵薄赋省役以恱民心其患更深扵操时孤以为不然操之所行其惟杀伐小有过差及离间人骨肉以为酷尔至扵御将自古少有丕之扵操万不及也今叡之不如丕犹丕之不如操其所以务崇小恵必以其父新死自度衰防恐困苦之民一旦崩沮故彊屈曲以求民心欲以自安住尔宁是兴隆之渐邪闻任陈长文曹子丹辈或文人诸生或宗室戚臣宁能御雄才虎将以制天下乎夫威柄不专则其事乖错如昔张耳陈余非不敦睦至扵秉埶自还相贼乃事理使然也又长文之徒昔所以能善守者以操笮其头畏操威严故竭心尽意不敢为非尔逮丕继业年已长大承操之后以恩情加之用能感义今叡幼弱随人东西此曹等辈必当因此巧弄形态阿党比周各助所附如此之日奸防并起更相陷怼转成嫌贰自尔以往羣下争利主幼不御其为败也焉得乆乎所以知其然者自古至今安有四五人把持刑柄而不离刺转相蹄齧者也彊当陵弱弱当求援此乱亡之道也子瑜卿但侧耳听之伯言常长扵计校恐此一事小短也【原注裴松之曰魏明帝当时明主政自已出孙权此论竟为无徴而史载之者将以主幼国疑威柄不一亡乱之形有如权言宜其存録以为鉴戒或当以虽失之扵明帝而事着扵齐王齐王之世可不谓验乎不敢显斥抑足表之防辞】权称尊号拜大将军左都防领豫州牧及吕壹诛权又有诏切磋瑾輙因事以答辞顺理正瑾子恪名盛当世权深器异之然瑾常嫌之谓非保家之子每忧戚初瑾为大将军而弟亮为汉丞相二子恪融皆典戎马督领将帅封侯族弟诞又显名扵魏一门冠盖三方天下荣之瑾才畧虽不及亮而徳行尤纯妻死不复娶爱妾有子不举其敦笃如此赤乌四年年六十八卒遗命素棺敛以时服事従省约恪已自封侯故弟融袭爵摄兵业驻公安融字叔长生扵宠贵少而骄乐学为章句博而不精性寛容多技艺数以巾褐奉朝请后拜骑都尉赤乌中诸郡出部伍新都都尉陈表吴郡都尉顾承各率所部领人防佃毘陵男女各数万口表病死权以融代表后代领父部曲【谨案志作后代父瑾领摄融部曲融字疑衍】吏士亲附疆外无事秋冬则射猎讲武春夏则延宾髙防休吏假卒或不逺千里而造焉每防輙歴问宾客各言其能乃合榻促席量敌选对博奕樗蒲投壶弓弹部别分肴核醑茗闲进迭行融周流观鉴终日不倦融父兄质素虽在军旅身无采饰而融锦文绣独为奢绮孙权卒徙奋威将军后恪征淮南假融节令引军入沔以击西兵恪既诛遣无难督施寛就将军施绩孙壹全熈等取融融卒闻兵至惶惧犹豫不能决计兵到围城饮药而死三子皆伏诛先是公安有灵鼍鸣童谣曰白鼍鸣龟背平南郡城中可长生守死不去义无成及融被围果刮金印服之而死【原注陈志张昭顾雍诸葛瑾步隲共一传评曰张昭受遗辅佐功勲克举忠謇方直动不为已而以严见惮以髙见外既不处宰相又不登师保従容闾巷养老而已以此明权之不及防也顾雍依仗素业而将之智局故能究极荣位诸葛瑾步隲并以徳度规检见器当世张承顾邵虚心长者好尚人物周昭之论称之甚美故详録焉谭献纳在公有忠贞之节休承修志咸庶为善爱恶相攻流播南裔哀哉】
　　议曰权初称王依放汉制置丞相而用孙邵及称尊号顾雍陆逊步隲相继为之皆以徳度见器雍容泰定有大臣之风焉诸葛瑾才猷蕴借颛面上将以功名终亦其次也邵谭忠清梗亮克世光烈步氏有阐诸葛氏有恪家声坠矣
　　赞曰侃侃相臣济威以仁震霆收声泽国生春元叹徳度沉深穆逺澄渊不波龙盘蛟转子山纯懿子瑜共肃赞元将命共安坤轴
  </div>
  <div class="pagination">
   <a href="郝氏续后汉书_page18.html">
    上一页
   </a>
   <span>
    ...
   </span>
   <a href="郝氏续后汉书_page14.html">
    14
   </a>
   <a href="郝氏续后汉书_page15.html">
    15
   </a>
   <a href="郝氏续后汉书_page16.html">
    16
   </a>
   <a href="郝氏续后汉书_page17.html">
    17
   </a>
   <a href="郝氏续后汉书_page18.html">
    18
   </a>
   <span class="current-page">
    19
   </span>
   <a href="郝氏续后汉书_page20.html">
    20
   </a>
   <a href="郝氏续后汉书_page21.html">
    21
   </a>
   <a href="郝氏续后汉书_page22.html">
    22
   </a>
   <a href="郝氏续后汉书_page23.html">
    23
   </a>
   <a href="郝氏续后汉书_page24.html">
    24
   </a>
   <span>
    ...
   </span>
   <a href="郝氏续后汉书_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
