<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 211 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 211 页/共 523 页
  </h1>
  <div class="content">
   ○是日。驻跸新衙门行宫。　　

○戊申。上还宫。　　

○是月。密谕温承惠知、汝才猷练达。屡著劳绩。是以用汝江西巡抚。原欲久任观成。再膺渥泽。孰意逆贼蔡牵、勾结台匪作乱。海面则沉舟鹿耳门。阻隔内地兵船。陆路则竖旗聚众。围攻府城。如此张狂肆恶。闽省督抚漠不关心。玉德奏报。动辄经旬半月。所调过台剿捕之兵、不过一二千。况系本省绿营。恐难深恃。至李殿图竟无只字具奏。不得已命德楞泰带领巴图鲁侍卫五十余员、又调四川汉土兵三千名、齐至厦门放洋渡台。以期一鼓殄灭。惟是粮运军需。非玉德李殿图所能经理。故调汝办理。汝其尽心经理。勿误军行。密访玉德迟延奏报之故。或限于才识。或身染疾病。平日声名若何。据实手书密奏。不可稍有瞻顾。慎密办理。此朱谕先行缴进。　　

○西宁办事大臣贡楚克扎布奏、遵旨驱逐番族。不敢稍有冒昧。得旨、驭边之道。总须先示以威。既畏之后。方可施恩抚恤。况蒙古地界。岂可让给番子。必应驱逐出界为正办。切勿存化有为无、祇图目前安静之鄙见。慎重勉力办理。今文武皆归汝统辖。尚何虑呼应不灵乎。特谕。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百五十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十一年。丙寅。三月。己酉朔。命挑浚江苏淮扬下游归江河道。从两江总督铁保等请也。　　

○庚戌。定六部荫生出身司员保送御史例。从吏部请也。　　

○福建台湾镇总兵官爱新泰等奏报、攻克洲仔尾等处贼寨。得旨嘉奖。下部议叙。加知县薛志亮知州衔。赏兵丁一月钱粮。　　

○以陕西汉中城守协副将唐文淑为四川重庆镇总兵官。　　

○辛亥。上耕耤。诣先农坛行礼。更服至耤田所。躬耕三推。复加一推。御观耕台。命礼亲王昭梿睿亲王端恩、郑亲王乌尔恭阿、各五推。吏部左侍郎玉麟、户部右侍郎刘镮之、礼部左侍郎多庆、兵部右侍郎赵秉冲、刑部右侍郎周廷栋、工部右侍郎文宁、都察院左副都御史陈嗣龙、通政使司参议多福、大理寺卿曹师曾、各九推毕。顺天府府尹率农夫终亩。赏赉农夫耆老如例。　　

○壬子。上御乾清门听政。　　

○谕内阁、前经降旨、加恩令百龄在实录馆效力行走。兹百龄业已来京具呈谢恩。因思实录将次告成。在馆当差人员。尽足敷用。无须另行添派。现在闽省台湾剿办蔡逆匪党。一切军需粮饷。需人经理。著加恩令百龄随同德楞泰驰驿前赴闽省。帮同藩司景安妥为办理。核实报销。毋任稍有冒滥牵混。　　

○以翰林院侍读学士凯音布、为詹事府詹事。太常寺少卿哈宁阿、为太常寺卿。　　

○癸丑。上御太和殿视朝。王以下文武升转各官谢恩。　　

○幸圆明园。　　

○谕内阁、京外文武各大员。于升补后更换顶带之处。前经大学士等会同该部详议具奏。业经降旨通行。所有在京各员、一经谢恩瞻叩。自应即将顶带更换。以符体制。乃新授盛京礼部侍郎成格、于上月二十九日降旨补放后。次日朕由南苑进宫时。该侍郎已于道旁叩头谢恩。迨至本月初一日召见之时。尚未更换顶带。当经询以因何不换顶带之故。据称因未蒙召对、是以不敢遽换顶带等语。殊属拘泥糊涂。叩头谢恩。即系见面。与宫中召对何异。试思在京补放人员。往往有具摺谢恩、不即召见。或隔至数日始行召见者。岂迟之又久。均不更换顶带乎。嗣后在京各大员、凡系加恩升补其应行递摺谢恩、豫备召见者。若于是日召见。自应俟召见后更换顶带。若得旨后先经在道旁叩头谢恩者。即著于叩头后更换顶带。无庸俟至召见后。至遇朕巡幸之时。其前来行在具摺谢恩、豫备召见者。应均照此行。如有降旨不令前赴行在者。亦著于奉到发回谢恩摺时。一律更换顶带。此外京员内、有具呈代奏谢恩者。并著于奏闻后。即将顶带更换。至外省各大员、于奉到部文后、应行具摺谢恩来京陛见者。如准令来京。自应于瞻觐后更换顶带。其有旨且缓陛见者。并著于谢恩摺批回后。即行更换顶带。以昭定制而示遵守。将此通谕知之。　　

○乙卯。谕内阁、本日清安泰奏、浙省艇船造费、请免核减一摺。据称闽浙两省艇船、系画一造办、现在闽省报销、经部核减著赔银两、已奉恩免追缴、准照前册报销、浙省事同一例、亦恳免其核减等语。此项米艇。浙江本属创始成造。既称一切工料。委系实用实销。著准其亦照前册报销。毋庸减赔。惟是出洋缉捕。固赖船只坚固。尤须水师兵丁奋勇练习。方能驾驶得力。若平日不行操演讲求。出洋时漫无纪律。甚或停泊＜氵义＞港。虚报出洋。徒麋造船之费。不获捕盗之益。究属有名无实。嗣后该抚等惟当督饬镇将。力除积习勤加训练。使水师悉成劲旅。庶声威益壮。洋面日就肃清。不致虚麋帑项。　　

○谕军机大臣等、吴熊光奏、查明那彦成招致洋盗缘由、并海洋防堵情形一摺。粤省招致洋盗一事。查明并非杨楷怂恿。自系那彦成师心自用。与伊无涉。至降盗黄正嵩四品顶带。业经彻回。现换给千总顶带。自未便再行彻回。致滋疑惧。伊现在跟随洪蕃锵在洋巡缉。著吴熊光密札该镇、如果黄正嵩认真出力。能捕获剧盗。悔罪立功。不妨奏明以千总实缺补用。示之奖励。如并不出力。即将伊斥革。亦无不可。若别滋事端。即当加倍治罪。不可姑息。至黄正嵩同来夥匪一百八十人。若同聚一处。终恐不妥。并著饬知洪蕃锵、将各夥党调拨别营。不动声色。使之党与分散。其势日孤。更易钤制。又另奏、盗匪方安等带同夥伴约计千人。前来投首。既系悔罪自来。并非由地方官招致。自可准令投首。分别办理。著照吴熊光等所请、将盗首方安等十八名。分置南雄等处安插。其夥众九百余名口。递交原籍管束。如有滋生事端者。即当查拏加等治罪。至此次盗船二十余只。据摺内称估变充赏。其炮械饬营收贮。前闻盗匪驶驾之船。较兵船转为坚固。此时粤省米艇正在不敷。此等盗船。何不配入官船驾驶。转行估变充赏。此外如那彦成节次招致盗犯所交船只。均著吴熊光一并查明。可用者留充官用。其实系朽坏者。方可变价。其炮械亦当分给各营配用。何必概行收贮。置之无用之地。至孙全谋、熟悉闽省洋面情形。在粤省不甚得力。不若令其前赴闽省效用。赛冲阿所调粤兵。除广西官兵、均系陆路。至广东官兵、竟以专派水师为是。著吴熊光酌量派往。以速为要。将此传谕知之。　　

○贷河南驻防弁兵匠役本色口粮有差。　　

○丙辰。谕内阁、李殿图身任福建巡抚。蔡逆在台湾滋扰。迄今已经数月。该抚于剿捕情形、及筹办军需等项。从未一字奏及。甚至日前该省向江西咨调火药铅弹应用。温承惠一面办理。一面奏闻。而李殿图转不具奏。是其于地方军务。漠不关心。殊负委任。前已有旨、将李殿图调任江西巡抚。但看伊如此种种玩误。岂能复胜封疆重寄。李殿图著来京候旨、所有江西巡抚员缺。著景安补授。其所遗福建布政使员缺。著景敏补授。并著驰驿即赴新任。办理一切军需。　　

○又谕、玉德等奏、遵旨彻回台湾府知府、遴员更换一摺。据称查访知府马夔陛、尚无别项劣迹、但闻该员出京时、负欠私债甚多、即难保其操守清廉等语。所奏殊不成话。玉德等既明知马夔陛负债甚多。而必调伊美缺。以为偿还私债之计。是任令剥削小民。全不顾地方受累。国家有此用人之理乎。马夔陛著彻回。俟伊将经手仓库及军需事件交代清楚后。即行送部引见。再降谕旨。　　

○谕军机大臣等、李长庚等奏称、自正月二十六日起督率镇将、先将附近屯聚贼匪之洲仔尾贼船贼藔、分投烧毁、毙贼多名、蔡逆因此不能存留、旋将大船驶近口门、又经李长庚挥令各船南北攻打、许松年等亦带兵夹攻、击毙贼匪百余名、拏获盗船四只、烧毁五只、至二月初七日、该逆潜乘风潮、□□弃命冲出、兵船复大加攻剿、又击沈盗船六只、烧毁九只、击毙淹毙盗匪、不计其数、歼擒二百余名、该逆向南逃窜、现在督兵追剿等语。此次官兵攻剿贼匪。大加歼戮。该逆亡命奔逃。其溃败情形。实属显然。但不能将蔡逆立时歼获。李长庚许松年等疏虞之罪。实无可辞。其所请革职治罪之处。皆所应得。惟查阅李长庚许松年二人兵船驻防之处。李长庚系在北汕。许松年系在南汕。蔡逆大船。系由北汕口内渐次窜出。是许松年之咎。较李长庚稍轻。且许松年此次奋勇杀贼。枪子穿过左手指。现在受伤可悯。著免其革职。仍留顶带。以观后效。至李长庚系总统水师之员。伊即在北汕驻船。此次蔡逆大船出口。虽经竭力剿杀。究属疏于防范。本应革职治罪。姑念一时水师带兵乏人。著革去翎顶。免其革任。仍令戴罪立功。伊二人如果各知奋勉。能将蔡逆擒获。朕不但免其既往之罪。仍当格外沛以厚恩。若再带兵迁延。又任蔡逆逃窜。伊二人之罪。断难宽宥矣。其玉德所参总兵李景曾、副将王得禄、署副将邱良功、革职治罪之处。亦姑从宽免。均著革去顶带。随同李长庚等戴罪立功。以观后效。玉德摺内又请将台湾镇道爱新泰、庆保、交部严议。爱新泰、庆保、自蔡逆滋扰以来。守城杀贼。尚属有功。且蔡逆由水路逃窜。并非陆路疏防。爱新泰、庆保、无庸议处。至玉德自称无能、请革职一并治罪等语。诚哉是言。玉德任总督有年。并不整顿水师。认真缉捕。其养痈贻患之罪。已无可宽。迨蔡逆滋扰台郡。既不渡洋亲往。又不多派官兵。宽备粮饷。种种贻误。应行革职治罪之处。何待奏请。但现在军需紧要之时。若遽将伊革职交部治罪。伊转得置身局外。将一切棘手难办之事。诿之他人。遂其安逸。玉德著先革去顶带。仍将现在军需。责令经理。将此各谕令知之。　　

○以广东惠潮嘉道蒋攸铦、为江西按察使。　　

○予四川阵亡外委赵成龙、祭葬世职。兵丁陆纯等二十名、赏恤如例。　　

○丁巳。上幸静明园。诣龙神庙拈香。　　

○祭先蚕之神。皇后亲诣行礼。　　

○予四川抚贼被戕千总魏忠才、祭葬加等。世职如例。乡勇胡贵、杨昌泰、祭葬世职。如千总例。吉玉春、徐国兴、马彪、滕贵、祭葬世职。如把总例。　　

○戊午。谕内阁、御史杨昭奏、请严堆卡之守以重巡防一摺。据称。近来京师南城七门以内、惟初更传梆、更尽收梆、其一更以至五更、堆卡闲既不巡更敲梆、栅门不掩、夜行不禁、城外亦复如是等语。京城内外设有堆卡。专司巡防。该兵丁等自应各就地面。彻夜往来。按更击柝。互相联络。栅门必扃。夜行必禁。稽查方能得力。从前左右翼总兵、轮流在南城外驻劄。尚可就近督察。近年来自因总兵移驻城内。该处营汛将弁。未免渐形怠弛。兵丁等巡逻。亦相率疏懈。是以窃盗频闻。该御史所奏、不为无因。禄康、文宁、福会均著传旨申饬。嗣后京城内外。著步军统领等申饬各营汛、随时严督堆卡实力巡防。如有惰误偷安者。立予惩治。庶官兵共知惩儆。而警备亦昭严肃。　　

○又谕、本日军机大臣会同刑部奏、审拟那彦成、请旨发往伊犁效力赎罪一摺。前因广东营伍废弛。洋盗充斥特将那彦成调任两广总督。原令其整顿营伍。缉捕盗贼。使海疆日就宁谧。朕屡次所降谕旨。皆责以认真缉捕。从未令其招抚。亦并无密谕及此。那彦成果能督率水师将弁、奋力擒剿。将大帮贼艇。痛事诛锄。其余党夥。穷蹙来归。或可准予投首。斯为正办。然亦祇贷其一死。断无加赏官职之理。乃那彦成到任以后。并不能实力振作。使戎政捕务。焕然改观。惟以招抚为事。若云洋匪众多。兵船数少不敷剿捕。原可奏请添造。即经费不足。那彦成年来所请动用各款。亦无不降旨立准。俾资筹办。不谓那彦成因见水师出洋、不甚得力。即希图速效。师心自用。购线招致。前后投出洋盗首夥三千余人。分赏银两。盈千累百。此等赏项。与其赏给犯法自首之贼。何如以之奖励兵丁。使之感奋捕盗、戢暴安良乎。那彦成身任封疆。如此赏罚倒置。无怪乎兵民交怨也。即如李崇玉在甲子地方。种种不法。稔恶逋诛。系朕特交该省督抚查拏之犯。因办理不能严密。李汉升等往捕。兵丁施放枪炮。俾得闻声兔脱。那彦成到任后。又不能迅速擒捕。业已将其家属照例缘坐。及至将伊诱致。辄付给免死银牌。又给以四五品顶带、及署守备札付、行粮银两等顶。押解来京。转致碍难办理。总由那彦成一意主抚。遂不顾事理之颠倒错谬若此。设海疆督抚。相率效尤。主抚于练兵捕盗等事。皆不认真办理。惟图将就塞责。其废弛尚可问耶。朕之所以罪那彦成者。实在于此。那彦成系弃瑕录用之人。似此种种妄为。实负委任深恩。著即照所拟。发往伊犁效力赎罪。交与松筠严行管束。如果守分安静。数年后再行具奏。　　

○命翰林院编修狄梦松、提督湖南学政。　　

○己未。孝贤纯皇后忌辰。遣官祭裕陵。　　

○谕军机大臣等、恒宁等奏、酌量地势、谨拟改建红白桩一摺。西陵白桩界内、闲有居民茔地。前经谕令恒宁等带同通晓风水之人。敬谨查勘。如可将桩位酌量挪进。奏明办理。兹既据奏称带同相度官何元富、亲赴查勘。于风水并无关碍。自应照所请、将红白桩分别挪进。恒宁等当带同相度官详细酌勘。务期山向年分。一无妨碍。方为妥善。不得稍有草率。至改建之后。当严示禁条。晓谕该处附近居民、以陵寝重地。白桩界内禁止耕作营葬。本应将该居民等茔地房屋。概行迁彻。今蒙皇上格外施恩。念尔等迁居已久。尚系在圈进禁地以前。此时不令迁移。特将原建红白桩挪进另设。尔等具有人心。自必共知感激。嗣后白桩以内。不得再自侵越。私行兴作。即树木土石等件。亦毋得擅有攀折移取。如有犯者。即当加倍治罪。庶该处居民。咸知感恩畏法。俾界内永远肃清为要。将此谕令知之。　　

○旌表守正捐躯河南光山县民夏必先妻许氏。　　

○庚申。补行四川嘉庆二年七年军政。卓异官六员。才力不及官四员。年老官四员。有疾官一员。分别议叙分如例。　　

○予河南故礼部侍郎彭树葵、入祀乡贤祠。从巡抚马慧裕等请也。　　

○辛酉。上幸万寿山。　　

○谕军机大臣等、本日许文谟奏称、二月十六十七等日、贼匪数千人、攻扑盐水港营盘、前往救援、剿杀甚多、并击毙穿红褂骑马贼匪二名、生擒二名、嗣后贼匪复窜入盐水港街抢掠、又杀死五十六名、许文谟探闻贼匪即在附近屯聚、带领兵勇围剿、将贼匪杀伤、不计其数、当将竹园尾太史宫庄贼巢四百余闲、概行焚毁、败阵余匪、向沿海沿山窜去、又据探闻蔡牵匪船、于十九夜北窜至王耶庄海边停泊等语。此次许文谟在盐水港一带。连次痛剿贼匪。止賸五百余人。分投逃窜。现在附近各处。并无贼匪。自郡城至嘉义一带。道路业已疏通。惟蔡牵匪船复敢窜至王耶庄海边停泊。总须将该逆擒获。方可杜绝根株。再朕闻淡水沪尾以北山内。有膏腴之地。为该逆素所窥伺。此时或又窜往。亦未可定。赛冲阿可派兵前往。相机办理。将此传谕知之。　　

○又谕、德楞泰出京以来。节据李长庚爱新泰等、奏到蔡逆穷蹙各情形。看来南北陆路匪徒。叠经官兵剿杀。纷纷溃散。可毋庸另行厚集兵力。前所派京中后起之巴图鲁侍卫章京等、及东三省劲旅、四川屯练兵、停止调派。惟四川绿营兵。令勒保豫挑一千名。候旨调派。如尚需用。德楞泰即可向彼咨调。至德楞泰身为大臣。受恩深重。如果行抵厦门。台湾匪徒业已剿尽。彼时赛冲阿自必知会德楞泰、无须渡台。即在彼略驻数日。阅视海疆情形。俾地方兵民。见有重臣到彼经画。共知儆畏。亦不为无益。或德楞泰行抵浙江。已得有台湾蒇事之信。或蔡逆向北逃窜。又思至温台一带滋扰。德楞泰即赴该处海口一带。会同清安泰督率剿办。将此谕令知之。　　

○又谕、水师新兵。俱向海滨召募。不能深知底里。傥有匪徒溷迹其闲。关系实非浅鲜。玉德当详加体察。必须居址家业、及平日行为踪迹、果系结实可靠者。始准充补。不可疏忽。将此谕令知之。　　

○贷山西浮山、岳阳、汾西、乡宁、吉、隰、大宁、永和、蒲、阳曲、太原、榆次、太谷、祁、徐沟、交城、文水、岢岚、岚、兴、长治、长子、屯留、襄垣、潞城、壶关、黎城、汾阳、孝义、平遥、介休、石楼、临、永宁、宁乡、凤台、高平、阳城、陵川、沁水、四十州县、上年歉收贫民仓谷。　　

○壬戌。谕内阁、前因广东地方紧要。曾降旨将该省陆路镇协各营。均交广州将军赛冲阿节制。今赛冲阿调补福州将军。闽省现有剿捕事宜。所有陆路镇协各营。应如何交该将军统辖之处。著兵部详议具奏。寻议上。得旨、闽省除督抚提三标、各有专辖外。其余陆路各营协。均归将军统辖。所有台湾一镇。远隔重洋。自本年为始。令将军、总督、巡抚、水师陆路两提督、轮往查阅营伍。事竣。专摺奏闻。　　

○又谕、松筠奇臣奏称、伊犁乌噜木齐等处粮饷驼马章京、与回疆各城职掌不同、请仍照旧办理一摺。伊犁等处粮饷驼马。本有专司之员。各该章京仅司文案册籍。迥与回疆各城章京亲管钱粮牧务者不同。自毋庸骤议更张。所有伊犁、乌噜木齐、塔尔巴哈台等处、印务粮饷驼马等项章京员缺。嗣后每届年满更换之期。著仍照旧例办理。　　

○调广州将军赛冲阿、为福州将军。福州将军阳春、为广州将军。　　

○以河南开归道蒋继勋、为云南按察使。　　

○予福建阵亡千总薛元勋、把总郭建生、祭葬加等。世职如例。兵丁程逢春、赏恤如外委例。　　

○甲子。谕内阁、御史蔡维钰奏江浙米价腾贵、请严申出洋例禁一摺。各省盗匪在洋肆劫。设非有内地奸民私行接济口粮。则该匪等何由得食。必致束手待毙。是米石出洋之禁。即遇价平岁稔之时。亦当严密查禁。勿使少有偷漏。况江浙等省频年积歉。小民口食。尚有不敷。乃各该地方官全不实心查察。任令商贩等乘机渔利。因缘为奸。甚或不肖员弁。亦有交通情敝□大。似此既妨民食。又资盗粮。近年来海洋盗风不靖。实由于此。著传谕各该督抚、饬属严禁。于各商船领票出口时。逐一认真盘验。毋得阳奉阴违。稍滋敝□大混。傥各该省并不实力查禁。将来设有放米出洋之案。别经发觉。则惟各该管督抚是问。　　

○乙丑。福建台湾镇总兵官爱新泰奏报、克复凤山县城。得旨嘉奖。赏爱新泰、云骑尉世职。加同知钱＜雨澍＞、道衔。以知府升用。赏花翎。守备蓝玉芳等、升擢有差。赏兵丁一月钱粮。　　

○丙寅。上诣安佑宫行礼。
  </div>
  <div class="pagination">
   <a href="清实录嘉庆朝实录_page210.html">
    上一页
   </a>
   <span>
    ...
   </span>
   <a href="清实录嘉庆朝实录_page206.html">
    206
   </a>
   <a href="清实录嘉庆朝实录_page207.html">
    207
   </a>
   <a href="清实录嘉庆朝实录_page208.html">
    208
   </a>
   <a href="清实录嘉庆朝实录_page209.html">
    209
   </a>
   <a href="清实录嘉庆朝实录_page210.html">
    210
   </a>
   <span class="current-page">
    211
   </span>
   <a href="清实录嘉庆朝实录_page212.html">
    212
   </a>
   <a href="清实录嘉庆朝实录_page213.html">
    213
   </a>
   <a href="清实录嘉庆朝实录_page214.html">
    214
   </a>
   <a href="清实录嘉庆朝实录_page215.html">
    215
   </a>
   <a href="清实录嘉庆朝实录_page216.html">
    216
   </a>
   <span>
    ...
   </span>
   <a href="清实录嘉庆朝实录_page212.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
