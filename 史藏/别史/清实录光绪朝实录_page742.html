<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 742 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 742 页/共 1316 页</h1>
    <div class="content">
○庚午。上诣仪鸾殿问慈禧端佑康颐昭豫庄诚寿恭钦献崇熙皇太后安。外记　　

○谕内阁。步军统领衙门奏。拏获结夥持械吓禁事主。邻境抢劫盗犯。请交部审办一摺。所有拏获之徐二侉仔即徐侉代子。又名徐小有。杨三即查苌核。尹二即尹囤儿等三犯。著交刑部严行审讯。按律惩办。未获之孙池、张二、刘秃儿、王八等。仍饬严缉。务获究办。至原拏此案之出力员弁。著俟刑部定案时。声明请旨。　　

○谕军机大臣等。奎焕奏。瞻对番官。领兵越界滋事。请旨惩办一摺。据称瞻对番官对堆夺吉等。以追逐瓦述三村百姓为由。起意吞并明正土司。胆敢率兵二千余人。长驱深入。互相杀伤。商上多方袒护。若不严行惩办。窃恐酿成巨案等语。瞻对番民凶悍。屡次滋事。此次又率兵越界。意图吞并。明正土司地方。实属横恶异常肆无忌惮。番官后藏戴琫对堆夺吉。僧官小堪布夷喜吐布丹。均著即行革职。即著奎焕译饬商上。另派贤员接管。事关土司构衅。该大臣务当妥为开导。持平办理且勿操之过蹙。激成事变。将此谕令知之。现月　　

○又谕、奎焕奏瞻对番官领兵越界滋事请旨惩办一摺。据称瞻对番官对堆夺吉。率兵越界滋扰明正土司所属部落那珍等处地方一案。业经鹿传霖派员查办等语。本日已有旨。将番官对堆夺吉。僧官夷喜吐布丹。一并革职。并谕令奎焕妥为开导。持平办理矣。仍著该督饬令派出委员。体察情形秉公查办。总期迅速解散。以息争端为要。将此谕令知之。现月　　

○署两江总督张之洞等奏、部议湖北银圆局办法。恐有窒碍。请仍归臣之洞经理。所得赢余。江鄂各半均分。俾得行销周转。允之。摺包　　

○又奏、苏省盗风日炽。请将盗劫等犯。照湖北定章就地正法。下部议。摺包　　

○又奏、沿江各炮台分为四路。一律改设专弁专勇。所给薪粮。由裁营项下抵拨如所请行。摺包　　

○辛未。穆宗毅皇帝忌辰。上诣奉先殿寿皇殿行礼。遣官祭惠陵。　　

○谕军机大臣等、昨据载漪面奏、请随带光禄寺少卿溥兴。前往菩陀峪万年吉地查勘工程。溥兴著准其随带前往。摺

包

　　

○又谕、本日御史张仲炘奏、请添设专官开立银行经理工商各务一摺。著督办军务王大臣会同户部议奏。寻会奏、遵议中国开办银行。宜先博考西俗银行之例。详稽中国票号之法。近察日本折阅复兴之故。远徵欧美颠扑不破之章。参互考证。拟定办法。得旨、著户部再行妥议具奏。洋务　　

○又谕、所有盗窃瓷库案内之崇古山房铺夥樊姓一犯。著步军统领衙门严拏务获。送交刑部究办。现月　　

○塔尔巴哈台参赞大臣富勒铭额奏新设绥靖城守都司等官。请作为题缺查照新疆变通章程。由外拣员奏补。下部议行。　　

○荣禄出差。以大学士麟书署步军统领。现月　　

○壬申。孝惠章皇后忌辰。遣官祭孝东陵。照录　　

○谕内阁、御史曹榕奏、仓务积弊太深宜就成例稍加变通。并将盘仓限期明定章程各摺片。著仓场衙门妥议具奏。现

月

　　

○谕军机大臣等、昨据张之洞奏、南洋创办新军。责成洋将操练。并金陵上海兴办铁路各摺。均照所请行。并谕令移交刘坤一赓续办理矣。际此时局艰难。全在封疆大吏。竭虑殚精。力图自强。以为补牢之计。张之洞意在恢张。其创办各节。于帑项或不无多费。然要皆方今切要之图。该督回任接办。但当悉心酌核。就已定之规模。次第经营。以竟全功而裨至计。用副朝廷倚畀之意。将此谕令知之。洋务　　

○署两江总督张之洞等奏、截回台湾拨饷。并将原购船械。暂归南洋收用。下部知之。摺包　　

○又奏、芜湖弛开米禁。拟在上游设局徵厘。下所司知之。摺包　　

○云贵总督崧蕃等奏、铜厂加价限满。请展限三年。以纾商力。下部议。摺包　　

○甘肃新疆巡抚陶模奏、卡克里克为汉楼兰故城。正当矿山孔道。拟分设屯防。以备转运下部知之。摺包　　

○赏溥铎头等侍卫。在大门上行走。外记　　

○以办案颟顸。革云南同知李炳堃职。摺包　　

○癸酉。谕军机大臣等、有人奏、著名匪类假冒职官遇事招摇请饬拏办一摺。据称董八冒充举人志敏。吴效曾自称员外郎。候选知府梁承华广西人。冒充直隶籍。均系藉端招摇撞骗。败坏官常等语。著步军统领衙门、顺天府、五城御史、一体严拏。交部讯办原摺均著钞给阅看。将此各谕令知之。现月　　

○又谕、有人奏、酷吏怙恶不悛。据款纠参一摺。据称前署山东黄县知县徐赓陛、署任年余。叠次因案索贿。所得赃银。不下五万金。劣迹昭著。请严参究办等语。著李秉衡按照原奏所指各节。确切查明。据实具奏。毋稍徇隐。原摺著钞给阅看。将此谕令知之。寻奏、遵查署任知县徐赓陛贪劣各款。均无实据。惟于讼案缴存库款。因公挪用。究属不合。应请交部议处。得旨、徐赓陛著交吏部议处。现月摺包　　

○又谕、御史杨崇伊奏、京官创设强学书院植党营私。请旨严禁一摺。据称近来台馆诸臣。于后孙公赁屋。创立强学书院。专门贩卖西学书籍。并钞录各馆新闻报。刊印中外纪闻。按户销售。犹复藉口公费。函索外省大员。以毁誉为要挟。请饬严禁等语。著都察院查明封禁。原摺著钞给阅看。将此谕令知之。现月　　

○又谕、本日御史杨崇伊奏、章京杨宜治。出洋招摇。诳骗法商银两等语。著总理各国事务王大臣查明具奏。寻奏、查无其事。报闻。摺包　　

○直隶总督王文韶奏、统领陈湜马队两营。请照直隶练军饷章拨给。下部知之。摺包　　

○以亏欠银两。革前直隶昌黎县知县丁予勤职。并勒追。

摺包　　

○予河工积劳病故。直隶主簿赵福济优恤。摺包　　

○蠲缓江苏江甯、上元、句容、江浦、六合、山阳、阜甯、清河、桃源、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、如皋、三十州县。暨扬州卫被旱被淹被荒地亩漕粮。并折色银两有差。现月　　

○蠲缓江苏江甯、上元、句容、江浦、六合、山阳、阜甯、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰沛、萧、砀山、邳、宿迁、睢甯、海、沭阳、赣榆、通、如皋、海门、溧水、高淳、三十五厅州县。暨淮安、大河、扬州、镇江、四卫被旱被淹被荒地亩新旧钱粮杂课。并原缓银米有差。现月　　

○甲戌。上诣仪鸾殿问慈禧端佑康颐昭豫庄诚寿恭钦献崇熙皇太后安。外记　　

○江甯将军丰绅等奏、江甯京口驻防旗营添练马步队兵。已著成效。援案请加月饷。允之。摺包　　

○陕西河州镇总兵王得胜。因病乞休。允之。摺包　　

○以甘肃永安营城失守。革游击范子湘职。不准留营。　　

○予故提督黄翼升。安徽怀甯县专祠。列入祀典。从署两江总督张之洞请也。　　

○蠲缓甘肃循化、河、狄道、海城、平远、西甯、大通、巴燕戎格、固原、渭源、金、皋兰、岷洮、永昌、平番、碾伯、古浪、贵德、丹噶尔、二十厅州县被贼扰害地亩新旧钱粮草束。并各项杂课有差。现月　　

○喀喇沁亲王衔多罗郡王旺都特那木济勒、喀尔喀郡王多尔济帕拉穆、敖汗郡王达木林达尔达克五人、浩济特郡王都鼎东僧格、敖汗头等台吉色淩端噜布、在神武门外瞻觐。　　

○乙亥。谕内阁、御史齐兰奏、蒙古御史缺分壅滞。请量为变通一摺。著吏部议奏。寻奏、应毋庸议。从之。现月摺包　　

○谕军机大臣等、本日御史齐兰奏、近日银价日贱。由于奸商把持行市。请饬查拏等语。著步军统领衙门、顺天府、五城御史、查明严禁现月　　

○又谕、本日御史陈其璋奏请整顿同文馆。及推广制造图绘之学。并令编检等官暨举人五贡一体招考各摺片。著该衙门议奏。现月　　

○又谕本日御史胡景桂奏、钱法极敝请规复制钱一摺。著户部议奏。现月　　

○又谕、电寄杨昌浚、甘凉道路已通。关外饷银。有无阻滞。是否须由蒙古台站行走。著杨昌浚切实电复。电寄

　　

○以记名总兵何建威为陕西河州镇总兵官。现月　　
</div>
    <div class="pagination">
<a href="清实录光绪朝实录_page741.html">上一页</a><span>...</span><a href="清实录光绪朝实录_page737.html">737</a><a href="清实录光绪朝实录_page738.html">738</a><a href="清实录光绪朝实录_page739.html">739</a><a href="清实录光绪朝实录_page740.html">740</a><a href="清实录光绪朝实录_page741.html">741</a><span class="current-page">742</span><a href="清实录光绪朝实录_page743.html">743</a><a href="清实录光绪朝实录_page744.html">744</a><a href="清实录光绪朝实录_page745.html">745</a><a href="清实录光绪朝实录_page746.html">746</a><a href="清实录光绪朝实录_page747.html">747</a><span>...</span><a href="清实录光绪朝实录_page743.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
