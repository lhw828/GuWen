<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 107 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 107 页/共 502 页</h1>
    <div class="content">○壬午。谕内阁、给事中金肇洛奏、兵差骚扰过甚、请饬严查一摺。近年贼氛不靖。叠次命将出师。原期除暴安良。屡经降旨、令带兵各员、严加约束。不准兵丁、沿途滋扰。若如该给事中所奏。官兵需索车马酒食。千把总以上等官。酒席之外。又有程仪。及另折车价、船价、各名目。沿途讹索。有增无减。稍不如意。则百般陵辱。甚至任意逗遛。不肯出境。偪令该省督抚、参办州县。以致地方苦累。民不聊生。此等恶习。总由带兵各员、不能身为表率。兵丁效尤。益无忌惮。若不严行约束。何以整饬戎行著统兵大员、严饬将弁、遍行晓谕兵丁。经过地方。于例外丝毫不准骚扰。并著各督抚、饬令该州县、按例支应。催令前进。如有前项弊端。立即将滋事官兵、指名禀报。由该督抚奏闻扣留讯究。即照军律严行惩办。至所称此次古北口兵。行至良乡。即将该县所备食器摔碎。桌凳烧毁。几至延烧房屋一节。著讷尔经额、迅即查明具奏。毋稍徇隐。将此通谕知之。　　

○谕军机大臣等、有人奏、江苏青浦县。夏间因催收缓徵银两。乡民聚众。将署知县余龙光、咬伤耳鼻。九月初、调苏松兵勇一千余名赴县。与乡民对垒相持。官兵将附近村房烧毁。拏获数人。现在村民尚未尽散。首犯亦未拏获。案情重大。何以隐匿不奏。是否该抚与余龙光、系属同乡。意存消弭等语。此案该抚杨文定、业经入奏。尚未结案。是否因余龙光徵收贪酷。以致激成事端。抑或刁民抗欠。暋不畏法。该抚有无回护情事。著何桂清、确切访查。据实具奏。不准代人受过也。原摺著钞给阅看。将此谕令知之。　　

○又谕、寄谕山东巡抚李僡、步军统领衙门奏、拏获扶鸾画符、传徒人犯一摺。已将该犯孙芝亭等、交部审办矣。据称、孙芝亭供。系山东肥城县人。有本县教读之赵姓、并开药铺之谢姓、教伊扶鸾。上年二月间。有曹荣桂。拜伊为师。本年二月。又收一徒。系本县皂役孙胜林。取名明成。仍在本县当差等语。此案孙芝亭等、传徒学习扶鸾画符。大干例禁。所供教读之赵姓。并开药铺之谢姓、及肥城县皂役孙胜林等、著山东巡抚、迅速派委妥员。严密访拏。按名弋获。解交刑部。归案审办。原摺著钞给阅看。将此谕令知之。　　

○直隶总督讷尔经额等奏、现调直隶各兵。由琦善督催前行。续到官兵。即由陈金绶管带。得旨。琦善。现已授为钦差大臣。军中有所统率。自可相机调度。一切应缓应急。朕断不遥制。陈金绶、忠诚素著。勇敢无敌战阵之事。可与商酌。现在营员中、经战者甚少。大半皆怯懦之人。陈金绶、虽精力未衰。究不宜仗仗在前。朕不放心。歼兹群丑。在此一举。朕惟有竭诚吁天。以消民劫也。此旨、著寄与琦善、陈金绶看。　　

○改铸山东聊城县知县印信。从巡抚李僡请也。　　

○癸未。上诣大高殿、行礼。　　

○谕军机大臣等、贼匪纷窜湖北。叠经降旨、令徐广缙、绕出贼前截剿。自十一月十九日。常大淳、双福驰奏、武昌被围。十分危急。迄今已届两旬。未据该署抚续将情形入奏。两徐广缙本月初三日所奏。有武昌可保无虞一语。省垣防兵。及续到官兵。仅五千余名。虽向荣各队。陆续赶到。而贼焰方张。未识能否制胜。朕心悬系。昼夜焦思。徐广缙、接奉叠次谕旨。尚未驰抵湖北。扼要驻劄。武昌是否解围。岂竟毫无消息。现在贼势如何。大兵是否到齐。如何进剿。省城是否可保无虞。毗连各境。有无窜匿。著徐广缙、迅即查明。详细具奏。以慰朕念。向荣、已补授广西提督。著即将驰抵武昌、连日进剿、及省垣守御情形。汉阳水陆各要隘。是否均有贼扰。现在如何筹办。一面知照徐广缙、一面专摺具奏、无稍迟延。本日据陆应谷奏、前调陕甘赴楚官兵三千。于十一月十一日。全数出河南境。现在已到湖北若干。未到者、屯聚何所。著向荣妥为布置。切勿置之无用之地。或被贼匪假扮兵勇。溷入我军。又致堕其诡计。前据台涌奏、荆宜施道文辉禀报。有闻常德被围之语。该大臣何以并未奏及。荆襄一带。亦甚紧要。现在如何设防。万勿大意。将此由六百里各谕令知之。　　

○盛京将军奕兴奏、兵司协领塔芬布等、熟悉地方情形。请留于地方任使。得旨。所奏是。该员等、既于本地熟悉。自应用得其当。以期有裨地方营务。　　

○科尔沁扎萨克图谢图亲王色登端噜布等、六人。喀尔喀图谢图汗车林多尔济等、二人。乌珠穆沁扎萨克车臣亲王彭苏克纳木济勒、阿拉善扎萨克亲王贡桑珠尔默特、巴林扎萨克郡王那木济勒旺楚克、喀喇沁扎萨克都楞郡王色伯克多尔济、敖汉郡王布彦德勒格哷固鲁克齐、阿巴噶扎萨克郡王阿尔塔什第、扎赉特扎萨克贝勒额外侍郎喇木棍布扎布、于遵义门外瞻觐、浩齐特扎萨克郡王吹精扎布、科尔沁贝勒贡葛喇布坦等、二人。土默特扎萨克贝勒那逊鄂勒哲依、喀喇沁扎萨克头等塔布囊德勒格尔、翁牛特头等台吉德木楚克苏尔隆、苏尼特头等台吉布达蟒噶拉等、二人。扎赉特头等台吉阿勒坦鄂齐尔、于隆宗门内瞻觐。　　

○甲申。谕内阁、翰林院侍讲汪振基奏、崇俭节用一摺。量入为出。制用之大经。近年以来。楚粤军饷。丰北工需。所用多在常年经费之外。而各省水旱偏灾。经朕随时加恩蠲免。岁入之数。又复不能如额。自应出入相权。力筹通变。著户部、会同内务府大臣、通盘筹画。详查历年动用条款成案。逐细钩稽。除万不可省者。仍按旧章办理外。其余应行撙节之处。即分别酌议裁减具奏。以昭核实而裕度支。寻奏、内外各衙门用项。历经酌核裁减。现在均系万不可省之款。惟内务府办买杂物。拟请以银钱各半发放。每银一两。折给制钱一串五百文。从之。　　

○又谕、徐广缙奏、武昌追剿情形、及翦除巴陵土匪一摺。逆匪围扑武昌。向荣赶到后。劄营白木岭。福兴、玉山、苏布通阿、马龙等、续到之兵。径趋武昌东门、十一月十七日。向荣亲督头队。由长虹桥、直抵贼营。开放枪炮。该逆分队抗拒。和春、秦定三、李瑞等、分股攻击。轰毙贼匪多名。斩获数十名。现仍分路进剿。惟陆路固须进攻。水路尤宜严防。经徐广缙、饬令苏布通阿、带兵过江。遏其上窜荆襄之路。并咨两江督抚、将上海所造舢板等船。驾赴九江。以阻匪船东下。该大臣等、即督饬镇将。相机进剿。迅解武昌之围。分路接应。毋令水陆纷窜。至巴陵土匪晏仲武等。经徐广缙、派阿勒经阿、邓绍良、江忠源等、带领兵勇剿办。江忠源、先摉获匪党四十四名。并将匪巢烧毁、阿勒经阿、邓绍良等、复分三面进攻。击毙黄旗贼目。生捦晏七等五十七名。夺获枪炮器械多件。匪首晏仲武。经游击骆永忠、都司许连城等、击获。该匪等、均受伪职。为贼后应。罪大恶极。业已明正典刑。埽其巢穴。该大臣、即统带重兵前进。将临湘、蒲圻、一带土匪。乘势剿洗。直抵武昌。与向荣等、迅殄群丑。毋稍延缓。此次剿办土匪出力员弁。著酌保数员。候朕施恩。毋许□滥。　　

○谕军机大臣等、徐广缙奏、武昌追剿情形、并剿办土匪一摺。据称、武昌城外陆路之匪。仅系分股。向荣已抵武昌。与福兴、和春等所带各兵。分股夹击。计此时又阅两旬。该大臣定遵叠奉谕旨。驰赴湖北。亲督各路官兵。与向荣会筹攻剿。省垣被围日久。内外文报不通。不堪再事迁延。向荣业经赶到武昌。直抵贼营。著与诸将妥速筹剿。当接仗获胜之后。士气倍奋。务须趁此机会。竭力歼除。能与城内拒守官兵。出奇接应。水陆两路。节节设伏要击。不令该匪顺流下窜。尤为周密。军情变迁不一。全在该大臣、与向荣等、戮力同心。相机办理。迅速布置。朕断不为遥制。前有旨、令苏布通阿、与向荣合力剿贼。嗣据该大臣奏称、欲令其渡江。遏贼窜往荆襄之路。不知此时究竟如何调遣。总当察度缓急。毋误事机。前谕罗绕典、驰赴荆襄。扼要驻守。此时曾否奉到谕旨前往。台涌、督防荆州西路。能否兼顾该大臣、须通盘筹度。不可顾此失彼。本日据张芾奏、请将福建调到官兵三千名。仍令由江西、绕出九江上游。杜贼东窜等语。所奏不为无见。现在贼匪掳掠船只甚多。奔突靡定。该大臣、由南路追剿。琦善、由北路前进。该匪被剿、顺流东窜。则湖北黄蕲、江西九江等处最为吃重。昨已命陆建瀛、由九江泝流直上。此项官兵。该大臣正可与之熟筹。分布蕲黄以下、水陆各要隘。万不可令贼夺险东下。又滋蔓延。开隆阿、业由江西遵旨折回湖北。该侍卫系吉林人。若令管带吉林官兵。较可得力。该大臣即饬该员前赴河南。交埼善酌量差遣。至巴陵余匪。如安仁之李能通。监利之张添佑。及湖南地方各股零匪。即著督饬地方在事文武。实力摉查净尽。务绝根株。不留余孽为要。将此由六百里各谕令知之。　　

○又谕、张芾奏、长沙围解。请将湖南所调福建兵三千名。酌拨江西。已有旨、令徐广缙饬令带兵员弁、绕出九江上游。阻贼窜路。贼匪现在武昌水陆盘踞。围扑省城。向荣等赴援之兵。先后赶到。合力进攻。该匪掳掠船只甚多。若被剿顺流东窜。九江甚为吃重。陆建瀛不日即可驰抵九江。著即会同商办。务期层层布置。声势联络。不可稍有疏虞。侍卫开隆阿、业经赴楚。已谕知徐广缙、令其赴豫。听琦善差委矣。将此由六百里谕令知之。　　

○又谕、寄谕署两广总督叶名琛。季芝昌、王懿德奏、＜口英＞咭唎夷人。久羁琉球。该国王世子。遣使来闽。求为请谕。并钞录原咨呈览一摺。＜口英＞夷口□伯口□德呤。在琉球国逗遛。屡经该国恳请查办。经徐广缙等。向住粤领事夷目咆呤查询。迄今数年。总未将口□伯口□德呤撤回。且屡有兵船。驶往滋扰。琉球与＜口英＞夷。向无交涉事件。著该署督。再向该夷目咆呤相机开导。谕令将口□伯口□德呤擒回。以示怀柔而杜他衅。并将该领事如何答覆之处。一面奏闻。一面咨会闽浙总督。谕知琉球使臣可也。原摺著钞给阅看。将此由四百里谕令知之。寻奏、遵查在琉球国之口□英夷口□伯口□德呤、一时未能撤回。得旨、该夷一切。可时时密探奏来。　　

○乙酉。上诣寿康宫、问皇贵太妃安。　　

○谕内阁、王懿德奏、参员逞刁混禀、请饬审严办一摺。福建已革试用通判朱璐、前因署马家巷通判。禀请调剂。经该督抚奏参。将该员以府经历县丞降补。复因该员任内有承缉京控迟延。及应放兵米未给各情。分别汇参押追。均属照例办理。乃该员向该抚投递禀帖。牵控泉州府知府来锡蕃、挟嫌详请。袒肥后任。藩司幕友来殿华、袒庇同乡。并牵涉通判李廷泰、署通判宓惟慷、调缺各等情。参员讦告上司。意图挟制。此风断不可长。必应彻底根究。严行惩办。已革通判朱璐、著交怡良、会同王懿德、亲提人证卷宗。秉公严讯。按律定拟具奏。　　

○命墨尔根副都统乌淩额、呼伦贝尔副都统衔总管魁福、统领黑龙江马兵。驰赴河南。听候琦善调遣。　　

○缓徵广西桂平、平南、贵、宣化、象、昭平、横、七州县、被扰地方、上年额徵兵米。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之七十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。十二月。丙戌。孝和睿皇后三周年忌辰。遣恭亲王奕祭暂安寝殿。　　

○谕军机大臣等、朕闻逆匪现踞汉阳汉口为巢穴。于江面上下。抢掠船只。搭造浮桥两座。直接湖北省城。以通往来复于武昌城外。屯劄贼营数处作攻围之计昨据徐广缙奏称陆路之匪、仅系分股。其大股全在水路。我兵即能歼除陆匪。亦仍无补。是贼匪势甚猖獗。而我兵进剿。是否能制贼死命。尚无把握。因思贼匪大股。虽在水路。而其巢穴俱在江北。我军均在江南。若一面援应省城。一面遴选精兵。由沔阳间道、至孝感黄陂。潜出汉阳之后。直捣巢穴。前后夹击亦出奇制胜之举。著徐广缙、向荣。体察地方情形。如可照办。迅即派提镇大员。带兵绕道。密速前往。既可安置驿站。与河南声势联络。且可杜贼匪纷窜之路。惟军营情事。变幻不常。向荣及领兵各大员。务须随时察看缓急。大江南北两岸。并上下游要隘。均宜兼顾。逆匪大股、既在水路。亟应设法火攻。并先焚其浮桥。截贼为二。使其首尾不能相顾。并随时密咨陆建瀛、会同夹击。互相策应。再襄阳荆州一带。系陕豫两省门户。最关紧要。前已谕令罗绕典、前赴防堵。此时曾否驰往。殊为悬系。著即酌带官兵。与台涌会筹办理。并与河南南阳驻守带兵文武大员。及陕西接壤处所。随时知照。声息相通。互为接应。不可稍分畛域。致误事机。武昌被围多日。常大淳等久无奏报。朕心焦灼。寝馈难安。向荣已授广西提督、兼帮办军务。著即将湖北省城及军营近日情形。一面知照徐广缙、陆建瀛、琦善等、一面随时奏闻、以慰朕念。驿站文报。尤须设法妥递。万不可为贼所得。致漏军情。自十一月十一日以后。所有寄该大臣等各谕旨日期。著钞单给阅。曾否陆续接到、有无遗失之处。著徐广缙等、按单查明具奏。将此由六百里谕知徐广缙、向荣、并谕令罗绕典、台涌、知之。　　

○又谕、逆匪纷窜湖北。围扑武昌。叠经谕令陆建瀛、兼程驰赴九江上游一带。迅筹江防。遏贼东下之路。并颁给钦差大臣关防。复命户部、先拨库帑银三十万两、以济军需。现在该大臣行抵何处。水陆各要隘、如何设防。文武员弁所用何人。谅已一一筹办。刻下武昌驿路、阻隔兼旬之久。常大淳等、并无奏报。朕心焦灼。寝馈难安。本日已寄谕徐广缙、向荣等、赶紧进攻。速解省城之围。并催令罗绕典、迅赴荆襄等处。与台涌防堵西北上游。惟贼匪掳船甚多。若被剿顺流东窜。则江西安徽等处、万分吃重。陆建瀛前已计及。于九江水陆上游、扼要布置。著即迅速驰往。将筹剿各事宜。由六百里驰奏、以慰朕怀。该匪现踞汉阳。将武昌汉口、俱搭浮桥。三面接应。省城势甚危急。向荣等援兵、先后已到武昌。若能渡江直捣贼巢。水陆并进。陆建瀛、张芾等、复于九江上游要隘。派兵前后夹击。使贼首尾不能相顾。自可一鼓成捦。傥逆匪舍船登岸。分扰黄州一带。则陆路与安徽接壤。处处可虞。亦必须先期择险。设伏要击。方能互相策应。若贼匪下窜黄蕲一带。我之水师、既须防其火攻。且可设法用火烧贼船只。或仿古人柴荻灌油、系走舸于船尾之法行之。但必宜暗藏港汊。俟贼船过后。绕出上游。顺流乘风。方可得手。陆建瀛于楚北水陆地势。素所深知。著即通盘筹画。与徐广缙、向荣。互相知会协力同心。殄此丑类。毋得稍分畛域。致误事机。将此由六百里谕令知之。　　

○又谕、蒋文庆密奏筹截贼匪情形一摺。陆建瀛回至江甯省城。布置一切。谅已由陆路驰抵安庆。该抚即会同该督、筹商设防事宜。所有江苏、浙江、山东等省官兵。计日当陆续到齐。英山、霍山、太湖、宿松等县、与湖北黄州、处处毗连。情形最属吃紧。省城尤关重要。务当派拨兵勇。扼险防守。毋任贼匪由陆路窜越。其水路要隘。亦须布置周密。勿稍疏失。将此由六百里谕令知之。　　

○钦差大臣琦善奏、贼情叵测。请稍宽时日。再筹进攻。得旨。观汝此奏。太觉颟顸。存心若此。岂不有负委任。已有旨谕汝矣。　　

○以南河承挑引河迟延。革通判英禄职。　　

○丁亥。孝德皇后三周年忌辰。遣成郡王载锐、祭殡宫。　　

○谕内阁、慧成奏、请饬催豫省司库、应拨河工例款一摺。本年豫省司库。应找东河工需不敷银两。现当各厅办料吃紧之时。急须钱粮接济。著该署抚即饬藩司、于年内先行筹拨五六成。以便支发现办工储。其余四五成。亦著于来岁春间找拨清款。俾资工用。至河南现办防堵事宜。军需紧要。仍著该署抚兼筹并计。毋致贻误。　　

○又谕、扎拉芬泰等奏、喀尔喀、三音诺颜、扎萨克图汗、两部落、汗、王、贝勒、贝子、公、扎萨克台吉、呼图克图等、情愿捐银以备军需。呈请代奏请旨一摺。喀尔喀、三音诺颜、扎萨克图汗、两部落汗王等、闻匪徒肆逆。呈请捐银一万八千余两。忠悃出于至诚。朕甚嘉悦。但军营应需银两。现已措备。足敷支用。且念蒙古人等、生齿日繁藉资生计。所捐银两。毋庸赏收。用示朕加惠蒙古、轸恤世仆之至意。　　

○谕军机大臣等、昨据琦善奏、请稍宽时日、再行会合兜剿等语。览奏太觉颟顸。殊失朕望。此次逆匪占踞汉阳。围困武昌。兼旬以来。未接常大淳奏报。徐广缙自南而北。水陆中途。贼匪星罗棋布。既以道路梗阻。未能迅抵鄂垣。陆建瀛泝流上行。势又不能疾驶。该匪往来。汉江南北。无所顾忌。设任其到处冲突。则楚豫壤地毗连。难保不潜谋滋扰。况应山孝感黄陂一带。皆有贼营。现在文报不通。豫界防剿。正当吃紧之时。即使北路贼踪稍远。而武昌为心腹重地。稍有疏虞。便难措置。所以特命琦善、与陆建瀛等、均为钦差大臣、以便会合剿办。在琦善经朕弃暇录用。方将大加委任。即盼迅奏肤功。殄兹群丑。在此一举。乃该大臣自上月二十七日出京。本月初五日。始由保定启程。似此缓辔徐行。将何日始抵豫省耶。军情缓急。朕原不必遥制。而道里远近。行程迟速。岂不可以逆计。各路调集官兵。一时本难以齐。但应催令迅速前来。毋许沿途逗遛。该大臣即当星驰先抵豫楚交界。将各州县形势险要。与现在防守情形。一一察度。其分派各属之文武员弁。如有不能得力、应行更调之处。沿途亦可察访。到彼后更可面询机宜。是否可用。非在直隶境内、所能周知布置者。即以河南一省而论。存兵亦尚不少。朕先经徵调直隶陕甘兵六千名。赴河南防剿。经该大臣奏请添兵筹饷。复增调兵一万数千名。均交调遣。试思专办豫省防堵。应需兵如此之多耶。楚豫唇齿相依。楚省得安。则豫省之藩篱自固。若心存畛域。但以聊固吾圉为谋。则贼氛所至。将有不堪设想者。该大臣欲为先固藩篱之计。正当迅速驰往。将先到各兵、拣选骁勇将弁管带。亲自统率越境进攻。其在后各兵、陆续赶到。正可以壮声威。陈金绶如尚未入豫境。即飞檄饬令带兵先行。毋稍迟滞。行军原贵慎重。但非迟缓之谓。趁此贼众蚁聚武汉之间。尚未四窜该大臣与徐广缙、陆建瀛、三人所办实系一事。无论何人先行赶到。先行设法筹攻。保人首先破贼捦渠。策勋当居第一。若坐视不救。国法难宽。爵赏斧钺。朕惟功罪是视。不稍宽假。亦无所吝惜也。朕日夕焦劳。不安寝馈。何暇再宽时日。为该大臣等诿卸地步。所有一切事宜。著迅速密筹妥办。先行由驿驰奏。毋许稍有迟缓。将此由五百里谕令知之。　　

○又谕、前有旨令舒兴阿、张祥河、派委明干大员。前赴陕西湖北交界地方。扼要防守。续据张祥河奏、遵旨相机妥办。现在逆匪攻扑武昌。益形猖獗。所有东南北三路。叠派钦差大臣徐广缙、陆建瀛、琦善、各带重兵。分道进剿。深恐该逆被创西窜。则襄阳间道、可以直达商州。其郧西、郧县、竹山、竹溪等处、路径丛杂。随处可通兴安之白河、洵阳、平利、以及镇安、山阳、商南等县。现派罗绕典、驰赴襄阳一带。与荆州将军、会筹防剿。必须邻省声势联络。方不致有疏虞。著舒兴阿、即日酌带官兵。迅速驰往陕西与湖北接壤处所。察度形势险隘。择要严防。务须随时督饬地方文武员弁。严密稽查。勿使奸细阑入。或假作楚省难民。与南山无业之徒。潜相句结。所有一切调度。并著该督抚、会商筹办。一面飞咨新任陕西提督桂明、接奉谕旨后。迅即赴任。仍须妥慎筹办。不可先事张皇。致扰居民。该督何时可以驰抵陕省。并著先行奏报。将此由五百里谕知舒兴阿、并谕张祥河知之。　　

○署直隶提督保恒奏、到任日期。得旨。寻常操练。总期于利用。不可徒壮观瞻。陈金绶操演章程甚好。汝行之不废可也。　　

○署湖南巡抚张亮基奏、岳州失守。湖北提督博勒恭武等、先期溃散。不为湖南固守地方。亦不为湖北严防门户。得旨。该提督出境防堵。汝等楚南官员、必以为多事。是博勒恭武、虽胜亦不足为功。度思此何时何事。存如此小见。身膺疆寄者、固当如是乎。　　

○以内阁侍读学士李道生、为通政使司通政使。　　

○赏还钦差大臣两江总督陆建瀛、头品顶带。　　

○改铸河南汤阴县知县印信。从署巡抚陆应谷请也。　　

○以广东剿办罗镜股匪出力。予升任道员宗元醇、游击阎恒瑞豫立、都司张腾蛟、姚麟等、花翎。守备姚爵阶等蓝翎余升叙有差。　　

○予广东阵亡千总赖永祥、刘连升、把总李荣宗、祭葬世职。武举周朝英。赏恤如例。　　

○蠲缓直隶安、隆平、甯晋、河间、任邱、东安、天津、七州县被水村庄、本年额赋有差。　　

○缓徵甘肃河、靖远、安定、静甯、泾、崇信、镇原、灵台、皋兰、狄道、渭源、固原、甯夏、甯朔、灵、中卫、平罗、西甯、大同、十九州县、及陇西县丞所属、被旱被水被雹被霜地方。新旧额赋。　　

○蠲缓浙江仁和、钱塘、海甯、富阳、临安、新城、于潜、嘉兴、秀水、嘉善、海盐、平湖、石门、桐乡、乌程、归安、德清、武康、十八州县、被水被旱地方。本年漕米。　　

○戊子。上诣永安寺、拈香。　　

○谕内阁、据陆应谷奏、探闻湖北大兵追剿情形。并出省调度一摺。该匪自占踞汉阳之后。窜至黄陂。滠口地方。经向荣督同张家祥、带兵追杀二千余人。并将浮桥烧断。逆匪窜至黄州。复经官兵截剿。歼毙甚多。贼势已挫。第恐剿败之后。四散窜逸。河南信阳等处。先经署藩司郑敦谨、前往派兵严堵。陆应谷现复驰赴南阳一带。相机调度。前调山东山西精兵。并直隶大名镇、暨西安驻防劲旅。均已先后抵豫。在后官兵、计已陆续赶到。当此防剿吃紧之际。岂容稍事迁延。琦善接奉叠次谕旨。必当兼程径赴楚豫交界。督同陈金绶、筹办防剿事宜。毋庸先行到省。致稽时日。徐广缙、已将岳州土匪剿除。自已督兵赴援。著即与向荣、严饬各镇将、于大江南北。分路兜剿。黄州一带。毗连江西安徽等处。陆建瀛、此时当已驰抵。九江上游。著即督同镇将、分扼水陆要隘。毋任贼匪乘间纷窜。徐广缙、陆建瀛、琦善仍当随时互相知照。总期戮力同心。和衷共济。蠢兹丑类何难一鼓荡平。该大臣等、身受重恩。自必妥筹制胜。以副朕望也。陆应谷、交卸巡抚印务后。仍著奏明、听候谕旨。　　

○以翰林院侍讲学士冯培元、为光禄寺卿。仍留湖北学政任。　　

○以乌噜木齐、巴里坤、古城、吐鲁番、满营军政。年逾六十官十七员、精力未衰。命留任。　　

○扎噜特扎萨克贝勒赛音济尔噶勒、阿巴哈那尔扎萨克贝子桑斋萨喇特多布、科尔沁贝子阿米果尔图等五人、敖汉贝子达克沁、翁牛特辅国公克什克阿尔必济呼、归化城土默特辅国公格木丕勒多尔济、乌珠穆沁镇国公桑噶扎布、于神武门外瞻觐。　　

○己丑。谕内阁、据户部遵旨议覆、崇文门徵收货税。向以茶酒烟布为大宗。近来酒税日见亏短总因奸商雇觅贫民。私运私背。囤积隐卖。漏税日多。则正税日少。著步军统领衙门顺天府、将贩运私酒各匪犯、随时一体查拏。奏明惩办。至崇文门徵税口岸。向例在卢沟桥、东坝、板桥、海淀、设役巡查道光十三年、并二十三年。复于密云县之穆家峪、石匣、顺义县之半壁店。各地方。添设税局。派员稽查。既有例定口岸。该商等自不容绕道巧避。差役人等、亦不得越境私拏。致滋流弊。著崇文门监督、遵照定例。实力整顿。随时稽查。毋庸轻议更张。　　

○谕军机大臣等、有人奏、豫省归德府所属毗连江苏安徽山东地方、有捻匪陈四、陈二、耿金豹、邓七等、结党滋扰。陈二一股被拏。逃至山东曹县单县一带。该犯等、与江苏丰县匪徒皇甫棠、联络一气。皇甫棠夥党甚多。分布水陆各要隘。屡经地方官查拏。未能弋获等语。捻匪结夥肆行。最为地方之害。现当楚匪未靖。偪近豫省。恐暗中句引。为患更甚。必应及早掩捕。以免蔓延。著陆建瀛、杨文定、蒋文庆、琦善、陆应谷、李僡、各派明干司道大员。前往交界处所。督同各该地方文武、选带兵役严密查拏。务期不分畛域。合力兜捕。迅将首要各犯。悉数捦获。此等稔恶匪徒。法所难宥。拏获讯明后。即当按律正法。俾匪徒知所儆畏。若照寻常盗案审转。致稽时日。转恐有意外之虞。至所称耿金豹。及夥党数人。先经虞城县拏获系狱。被陈二纠众入县索去。又强借银两。该县畏其凶焰。隐忍交给。如果属实。地方官养痈贻患无怪匪党横行。肆无忌惮。著琦善。陆应谷。查明严办。毋稍徇隐。原摺钞给阅看。将此各谕令知之。　　

○以皇后兄候补笔帖式广科。承袭一等侯。赏委散秩大臣。　　
</div>
    <div class="pagination">
<a href="清实录咸丰朝实录_page106.html">上一页</a><span>...</span><a href="清实录咸丰朝实录_page102.html">102</a><a href="清实录咸丰朝实录_page103.html">103</a><a href="清实录咸丰朝实录_page104.html">104</a><a href="清实录咸丰朝实录_page105.html">105</a><a href="清实录咸丰朝实录_page106.html">106</a><span class="current-page">107</span><a href="清实录咸丰朝实录_page108.html">108</a><a href="清实录咸丰朝实录_page109.html">109</a><a href="清实录咸丰朝实录_page110.html">110</a><a href="清实录咸丰朝实录_page111.html">111</a><a href="清实录咸丰朝实录_page112.html">112</a><span>...</span><a href="清实录咸丰朝实录_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
