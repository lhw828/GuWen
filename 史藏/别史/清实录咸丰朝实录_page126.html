<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 126 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 126 页/共 502 页
  </h1>
  <div class="content">
   ○又谕、前有旨、令奕经、统带密云官兵一千名。前往江南、山东、交界地方防堵。叠据琦善、向荣等、奏报续获胜仗。难保贼匪不穷蹙他窜。著奕经、迅带所调密云官兵。前赴王家营驻劄。与清江浦防剿之兵。互相策应。仍当随时察看。何路紧要。即往何路扼守。并与慧成、李僡、知照办理。毋误事机。将此谕令知之。　　

○又谕、前有旨、令托明阿、统带归化、绥远等城劲兵。前往江南、山东、交界地方防堵。叠据琦善、向荣等、驰奏。续获胜仗。难保贼匪不穷蹙他窜。著托明阿、督带所调官兵三千五百名。前赴清江浦驻劄。与杨以增协力防剿。仍当随时察看。何路紧要。即往何路扼守。并与慧成、李僡、知照办理。毋误事机。将此由五百里谕令知之。　　

○钦差大臣湖北提督向荣奏、续获胜仗、夺回钟山。得旨。有此捷仗。贼胆已落。然城外贼营分布。现已夺获之处。不可稍涉大意。复令该贼窜扰也。　　

○礼部以会试中额请。得旨。满洲取中六名。蒙古取中一名。汉军取中三名。直隶取中二十二名。奉天取中三名。山东取中十七名。山西取中十一名。河南取中二十二名。陕甘取中二十一名。江苏取中十二名。安徽取中九名。浙江取中十八名。江西取中十七名。湖北取中八名。湖南取中七名。福建取中十一名。广东取中十一名。广西取中六名。四川取中十三名。云南取中十一名。贵州取中八名。　　

○以畏葸无能。降直隶天津镇总兵官李瑞、为游击。以直隶大沽协副将特克慎、为天津镇总兵官。　　

○改铸广东粮道关防。从巡抚柏贵请也。　　

○以会拏山东捻幅各匪出力。赏知县黄良楷、知府衔。余升叙有差。　　

○拨山海关盈余银一万五千两。备驻防官兵俸饷。　　

○丁卯。谕内阁、朕以军兴三载。需饷浩繁。特命大学士裕诚等、并尚书柏葰、翁心存、会同户部、妥速议奏。本日陈奏各条。均属妥协。已依议行矣。并据奏、请推广恩纶。申劝捐输。以裕军饷。披览之下。有不能不宣示朕怀者。国家定制。□山戊不□入有常。惟正之供。不容短绌。此外一丝一粟。皆吾民勤动所余。苟非军国要需。何忍重劳百姓。比年以来。各省奏报。绅士商民。输将踊跃。除随时奖叙外。并将捐数较多之山西、陕西、四川等省、酌广乡试中额、并生员学额。以昭激劝。现在大江南北军营。援剿之兵。数逾十万。连日捷音叠奏。大挫凶锋。近复调集各路重兵。克期赴剿。合之前调之兵。不下二十余万。朕不惜帑金。为民除害。统计所拨。已及二千七百余万两。际兹大兵云集。需饷尤殷。仍不能不借资民力。以济军储。朕每览军营奏报。小民于流离失所之余。尚复输粟犒师。深为悲悯。即各省距贼较远地方。亦复因军行徵调。供亿维艰。若再谕令捐输。实非朕心所愿。惟念贼匪一日不灭。民生一日不安。虽疆圉远近攸分。而民情惊扰则一。恤邻有福。古训昭垂。朕之命将出师。原不仅为东南数省生灵、捄灾雪愤。但得欃枪迅埽。海＜宀禹＞乂安。薄赋轻徭。与民休息。昇平之福。朕与天下共之。凡尔士民。谅能共喻。著照大学士等所请。由各省督抚、妥为劝导。无论已捐未捐省分。凡绅士商民。捐赀备饷。一省至十万两者。准广该省文武乡试中额、各一名。一厅州县、捐至二千两者。准广该处文武试学额、各一名。如应广之额、浮于原额。即递行推展。傥捐数较多。展至数次、犹有赢余者。准其于奏请时声明。分别酌加永广定额。加额银数。及如何归并划除之处。悉照大学士等所议办理。其捐生本身、应得奖叙。仍准奏请另予恩施。如有一人一家。捐赀累万。及毁家纾难、接济粮台者。破格殊恩。不在此列。此次捐输。乃朕不得已之苦衷。傥有墨吏奸胥。藉端扰累。荷派侵吞。以朝廷不忍遽行之政。为若辈取携自便之资。病国虐民。情尤可恶。著该督抚、立即严参。置之重典。切勿稍存姑息。致累民生。各路统兵大臣。亦当念军士饷糈所出。皆吾民竭力输将。严饬所带官兵、迅速奏功。以苏民困。军中疲弱兵丁。必当随时裁汰。使兵归实用。饷不虚糜。粮台大员。收支销算。亦当力求撙节。不可稍事冒滥。庶上可以报国。即下可以对民。各该督抚等、即将此旨、刊刻誊黄。遍行晓谕。俾薄海臣民。咸知朕意。该部即遵谕行。　　

○又谕、倪良燿奏、海运剥送交兑、米数参差一摺。并申辩家属回籍等语。此次江浙两省、海运米石。叠经降旨。责成倪良燿赶紧办理。如果该司认真督催。何至二月中旬、始行奏请勒限放洋。嗣后亦未据将迟延州县、指名参奏。兹因被黄宗汉参劾。特胪陈剥运交兑情形。哓哓辩论。以掩其迟误之咎。已属难逃朕鉴。况当军务倥偬之际。辄将眷属迁避邻省。致令民心惶惑。咎实难辞。乃犹以绕道回籍、探访老母为词。何居心若是巧诈。著传旨严行申饬。责令将江浙两省、未经放洋各米石、迅速督饬跟＜舟宗＞开放。如再事迟滞。有误天庚正供。朕必将该藩司从重治罪。至近来被兵省分。每闻督抚司道。先将家属移徙出城。甚至贼尚未到之处。亦有先遣眷属远避者。以致讹言肆起。士民惊骇。迁徙纷纷。似此张皇失措。祇知自顾身家。安望其固结人心。保守疆宇耶。朕于中外臣工。无不推诚待。尔诸臣亦当清夜扪心。公忠自矢。恪守国尔忘家之义。毋负朕望。勉之懔之。将此通知之。　　

○谕军机大臣等、前据步军统领衙门奏、拏获携带红衣、七星蓝布单、等物人犯刘秋贵一案。当降旨交刑部严审。该犯供词支吾。坚不吐实。现已在监病故。无从讯究。惟据刘秋贵生供。系直隶赵州东北乡新庄民人。胞弟刘贵生、即疤脸儿。刘尖儿。刘贵成。俱在原籍。娶妻赵氏。生有二子。红衣、七星蓝布单、皆系伊妻代为缝做等语。著讷尔经额、遴派干员、前赴赵州一带。严密访查、刘秋贵、有无夥党。平日是否传习邪教。并提该犯之弟刘贵生等、并伊妻赵氏、严讯。究其家中、有无习教违悖经卷等件。一并查明、据实具奏。刘秋贵供词。并所带红衣等物。已令刑部咨交该督、以凭查办矣。将此谕令知之。寻奏、讯明刘秋贵家属。委无习教为匪、从贼代作奸细情事。据地邻出具甘结。案无遁饰。报闻。　　

○又谕、前以山东省、与江南接壤。叠经降旨。令扼要设防。并据李僡节次将布置情形先后陈奏。兹据给事中毛鸿宾奏、黄河渡口船只。现虽停泊北岸。犹虑其缚木为筏。或句结奸民。暗备船只、为之接应。宜于黄河两岸、以重兵扼守。使贼不得北渡。请饬周天爵统带兵勇。迅赴淮徐一带。与杨殿邦、杨以增等、互为声援。并请撤回调往安徽兵六千余名。由李僡分营防堵。郯城、穆陵关、更为扼要。宜认真设防等语。著李僡按照片内所陈。悉心体察。如有可采。即妥筹办理。现在督办团练、五品顶带前任漕运总督李湘棻、告病在籍、前任台湾镇总兵吕恒安、并著该抚察看。如帮办河防。可期得力。即奏明调赴防所可也。原片二件著钞给阅看。将此由四百里谕令知之。　　

○大学士直隶总督讷尔经额奏、查办各属教匪情形。得旨。饬属严速查办。不可使委员等、积习相沿。不敢据实具禀。访查得有端倪。即行奏来。原奏摺稿二件。留览备查。　　

○户部尚书孙瑞珍等奏、验收海运南粮、现办情形。得旨。地方情形。随时具奏。应密者密之。　　

○陕甘总督舒兴阿奏、陕省撤防。仍驻西安。得旨。该督仍应移驻西安。以资镇守。俟大军凯撤后。再回兰州。　　

○调哈密办事大臣文蔚、为驻藏办事大臣。赏已革蓝翎侍卫崇恩、三等侍卫、为哈密办事大臣。　　

○戊辰。谕内阁、张亮基、崇纶奏、剿办通城等属土匪、叠获胜仗、并添兵速剿一摺。湖北通城县、土匪滋事。嘉鱼县地方、复有匪徒、劫狱焚署、戕害书役之案。经该署督等、派委臬司江忠源、督同都司戴文兰、守备马良勋、分道往剿。该匪等纠约夥党。欲为负嵎抗拒之计。业经士民等、将通城县首要匪犯、方九五、葛柏相、夏继纲、刘其辟等、拏获就地正法。惟首逆刘立简、窜至麦园土匪罗经仁家。与何葛塅地方首匪何天进、纠约死党。潜相句结。该臬司乘夜驰往。出其不意。奋勇剿杀。立将首逆刘立简捦获。并获从犯多名。烧毁贼巢。罗经仁等、翻山窜逸。官兵追至葛家坪。与贼鏖战。杀毙二百数十名。生捦十余名。次日。贼复分路设伏、来扑营盘。把总滕家盛、蒋大胜、倪长智、六品军功林志祺、伍坤德、抄出营后。竭力追杀。毙贼甚众。三日之内。共毙贼匪四百余名。正拟拔营前进。复闻崇阳县有逆匪陈北斗、汪姓等、聚众焚劫。该臬司即禀商该署督。调六品顶带江忠济、教谕刘长佑、所带楚勇。并郧阳镇守备石清吉、所带防守官兵。驰赴军营。会同都司戴文兰进剿。此股匪徒。枭獍遗孽。辄敢煽众滋事。句结焚掠。亟应迅速扑灭。以净根株。臬司江忠源、前经降旨、令其驰赴向荣军营。现在剿办湖北匪徒。著暂缓启程。即行督带兵勇、赶紧筹办。务将著名首逆、悉数歼捦。毋任一名漏网。以靖地方。　　

○又谕、张亮基、崇纶奏、查明湖北失事文武员弁一摺。并开单呈览。前因已革湖北提督博勒恭武、自岳州溃逃后。犹复辗转偷生。降旨令张亮基等、提解到省。即行正法。兹据奏称、访查该革员复赴江南就医。改道由河南南阳府地方行走。并有嘱令伊子、探听消息紧急、即报病故之语。种种狡诈。实出情理之外。著江西、江苏、安徽、河南、直隶、各督抚、一体迅速查拏。无论该革员行抵何处。拏获后、一面奏闻。一面就地正法。伊子刑部员外郎贵山。现由湖北回京。并著直隶总督、正白旗满洲都统、查明拏交刑部。严讯确情。以凭查办。其未经查出各员。仍著张亮基等确查。随时具奏。　　

○谕军机大臣等、桂良奏、京师各城门外、官厅旁设立栅栏、应饬夜间掩闭巡查、护城河一带、近有私搭土桥、及用船偷渡者、应行严禁、城根积土过高、各城水牐倾缺、请饬履勘查办等语。著步军统领衙门。饬令该管营员、认真查核。分别办理。至城河年久淤垫。应如何筹款挑浚之处。并著派员勘办。又有人奏、近日京城内外、旗民官宅、及住户人家、门前墙上、多有书写字样。种种不一。均不知其由来。似此形踪诡秘。恐系奸民摇惑人心。著即密派员役巡查。或于夜间密行访查。如有匪徒踪迹。立即拏获。从重惩办。原片二件均著钞给阅看。将此谕令知之。　　

○以管带吉林官兵前往江南。赏副都统托云保、银一百五十两。侍卫容照、银一百两。　　

○己巳。上御乾清门听政。　　

○谕内阁、户部奏、海运漕粮迟滞、请旨饬催一摺。本年江苏、浙江、两省。起运漕粮正耗米石。改由海运。前经降旨、饬令江苏布政使倪良燿、严饬各州县、赶紧运米赴沪。克期放洋。兹据户部奏称、江苏省兑运米、现止五十万七千余石。浙江省兑运米、现止三十余万石。核计两省起运米数。仅及其半。较之历届放洋日期。亦形迟滞。其未经装兑粮米。江苏省尚有五十余万石。浙江省尚有三十余万石。未据各该督抚等咨报。天庾正供。所关甚钜。岂可任意耽延。致有贻误。著江苏、浙江、各巡抚。并总司海运事宜、江苏布政使倪良燿。迅即催趱。全数装兑放洋。毋得稍有迟滞。　　

○又谕、户部奏、请将擅行截留海运漕粮之巡抚、藩司、交部严议等语。本年江甯所属、及安徽、江西、应运新漕。因河道梗塞。未能运京。酌量截留军食。原系变通办理。并非准其截留海运米石。乃该抚等、并未豫先分晰奏明请旨。辄援截留漕粮抵饷谕旨。率将海运正粮、截留二十余万石之多。实属有意蒙混。杨文定、联英、倪良燿、均著先行交部严加议处。仍著该署督等、迅将所截米石。按照奏定章程。设法补足全数。克期装兑沙船运京。毋得再有迟误。致干重咎。　　

○又谕、兵部奏、盛京官兵、据报启程、请旨遵办一摺。所有前经饬调之盛京官兵、将次来京。即著署金州副都统杭州将军瑞昌统带、前赴淮徐一带。会同慧成、办理防剿。其吉林官兵、著恩华统带、前赴直隶。会同讷尔经额、择要驻劄。以备调遣。仍饬沿途地方官、妥速豫备。毋稍迟误。　　

○谕军机大臣等、柏葰等奏、据编修陈泰初呈称、明史、及四川省志。均载明末流寇张献忠、窖有金银数千万于锦江之下。并称尝目见彭眉居民。捞得献忠遗弃之银。其色黑暗。又闻曾经查出归官。尚存藩库。有案可核。道光十八年。曾派道员履勘。以未能确指其处。是以中止等语。著裕瑞、按照所呈各情形。悉心访察。是否能知其处。设法捞掘。博采舆论。酌量筹办。原摺钞给阅看。将此谕令知之。　　

○又谕、御史王茂荫奏、近日京城银钱帐局、立意收本。不肯借贷。以致各项店铺、歇业居多。又典铺多不收当。贫民益难谋生等语。京师根本重地。必得商贾流通。方足以安民业。著步军统领、顺天府、五城、剀切晓谕。凡挟赀经运之人。均各照常出纳。毋得故意刁难。致使贫民失业。至开设典铺。原以便民。应如何设法开导。令其照常交易之处。妥筹办理。将此谕令知之。　　

○又谕、有人奏、陕西调办防堵兵丁、到处骚扰。带兵官伊密扬阿、在甘肃平凉县、将知县伊常阿殴打。并未撤委。又带兵官马致远、在蓝田县、拦路劫抢民人焦友盛布匹。亦未究办等语。军行纪律为先。必应严加约束。伊密扬阿、如果有殴打县官情事。何以该督不即扣留究办。马致远、抢劫民人布匹。何以亦不查究。著该督查明据实其奏。现在陕甘官兵。续经徵调者、尚有数千名。该督务须严饬带兵各员。沿途安静行走。傥有需索强抢等情。即行严参治罪。并著地方官照例支应。亦不得藉口耽延。至陕甘各路防兵。仍著该督随时酌量情形。分别截撤归伍。以节糜费。原片著钞给阅看。将此由五百里谕令知之。　　

○又谕、慧成奏、行抵商邱途次。探闻逆匪窜踞扬州。现由徐州一带、迎往截击。请将现驻河南永城之山东青州驻防官兵一千名、直隶宣化镇官兵五百名、带往淮徐。相机剿办等语。著照所请。即令副都统常清、游击苏勒芳阿、各自管领原带官兵。随同慧成、驰往淮扬一带。听候调遣。此后续调各兵。道出河南。著陆应谷、察看地方情形。如无须重兵弹压。即不必截留。尽数催令迅速前赴慧成军营。以备调拨。将此由五百里各谕令知之。　　

○又谕、托明阿奏、遵旨带兵启程、并陈明土默特蒙古兵、未经训练一摺。前有旨、令该将军、统带所调绥远、归化等城官兵。驰赴山东。会办防堵事宜。又谕令前赴清江浦驻劄。察看何路紧要。即往何路扼守。兹据奏称、归化城向来操演兵丁、仅一千名。各项军器、亦只敷一千名之用。其余均系屯居土兵。未经训练。难期得力。且军装器械、亦不齐备。著照所请。此次续调之归化城土默特蒙古官兵、二千五百名。即无庸调往军营。以节糜费。该将军、即统带绥远城前后所调、驻防官兵一千名。土默特蒙古操演官兵一千名。遵照前旨、迅速驰往清江浦一带。现在慧成、已抵淮徐地方。著该将军、即与慧成筹商。扼要防剿。并可为琦善、陈金绶等、应援。毋稍延缓。将此由五百里各谕令知之。　　

○湖北巡抚崇纶奏、筹办善后事宜、大概情形。得旨。诸事实心办理。藉此人心粗定。正可力图整顿。是时不可错过。　　

○署察哈尔都统盛桂奏、查明前参商都牧群总管扎米彦车淩、因病身故、请免置议。得旨。该总管、业已因病身故。应无庸置议。汝前次奏参。并未查验。朕是以降旨、令查明从严参处。不料该员、委系因病出缺。前参前旨。徒费周章。朕恐汝以后整饬较难也。然不可畏难不办。渐就废弛。　　

○以太仆寺卿李维翰、为宗人府府丞。翰林院侍读学士杨式谷、为詹事府詹事。　　

○以正红旗满洲副都统特兴额、署管上驷院事。　　

○庚午。上幸西苑。　　

○谕军机大臣等、李嘉端奏、安徽学政锡龄、甯池太广道惠徵、于贼至时。均有带印避至苏省、及他府情事。锡龄系二品大员。简任学政。虽无守土之责。何至闻警逃避。至今未据奏报。殊不可解。惠徵身任监司。于所属地方、被贼蹂躏。何以携带银两印信、避至镇江、泾县等处。据该抚奏称、询问署藩司等官、均未得该二员音问。锡龄、惠徵、究竟现在何处。该抚所闻逃避处所。是否确实。仍著查明、据实具奏。惠徵业已开缺。著即饬令听候查办。其九江失守案内。寿春营都司海升、守备左德瑛、著即饬新任寿春镇总兵玉山、就近确查逃避情形。由该抚奏明惩办。将此谕令知之。　　

○安徽巡抚李嘉端奏、请饬布政使刘裕鉁等、迅速赴皖。得旨。著吏部饬催各员、速赴安徽。如有借辞耽延者。著该部查明参奏。　　

○以安徽安庆府城被贼窜陷。知府傅继勋、知县许垣、革职逮问。　　

○辛未。上诣寿康宫、问皇贵太妃安。　　

○御抚辰殿。阅侍卫等步射。　　

○谕内阁、琦善等奏、查访扬州失守文武员弁下落一摺。前因逆匪东窜。扬州防堵、最为吃紧。特令漕运总督杨殿邦、督同前任两淮盐运使但明伦、两淮盐运使刘良驹、办理防堵。乃贼匪窜入扬城。杨殿邦、辄先期退至上游。但明伦、刘良驹、及扬州府知府张廷瑞等、至今杳无下落。实属罪无可逭。杨殿邦、但明伦、刘良驹、张廷瑞、并甘泉县知县梁园棣、均著革职。交刑部分别定拟罪名具奏。杨殿邦、仍著留于清江浦。随同杨以增、办理防堵。戴罪自效。其江都县知县。著该部查明一并革职。交刑部治罪。　　

○又谕、前有旨、令将琦善大营粮台、改设徐州。并派河南藩司郑敦谨、驰往该处、总司其事。兹据陆应谷奏称、已饬郑敦谨、前往办理。惟徐州系属隔省。恐河南粮台委员、人地生疏。呼应不灵等语。著杨以增、添派道府大员、驻劄徐州。会同筹办。以臻妥协而免延误。　　

○又谕、前有旨、将京口副都统文艺革职、交刑部按律定拟罪名。兹据该部比律量减、定拟具奏。文艺、著照拟发往新疆效力赎罪。现在京口驻防官兵、督率乏人。著暂留该革员统带。俟新任副都统长安抵任。再行发遣。　　

○谕军机大臣等、前据向荣奏、攻剿江甯贼匪、连获胜仗。并请饬调水师战船、以备火攻。已谕令杨文定、速带艇船进剿。并传谕麟桂、吴健彰、雇备上海船只、迅驶江口矣。现当剿贼吃紧之时。大江南北两岸。虽屡获胜仗。而贼船横梗江面。毫无顾忌。傥各路船只、不能及时攻剿。任令该匪连樯游奕。南北自如。逆贼何时始就殄灭耶。该大臣前派郑魁士、往江阴迎提船只。未知能否得力。仍著另派大员、迅往下游。催提麟桂等、所觅各船。如有入江确信。著向荣、许乃钊、密商布置。其上游船炮。应于何处会齐。同时夹击。务将江面贼船、焚毁净尽。迅埽妖氛。若先能攻获贼船辎重。不但收其军械。并可因粮于贼。以备赏犒。将此由六百里各谕令知之。　　

○又谕、前因贼踞镇江等处。急需兵船攻剿。叠经谕令麟桂、吴健彰、赶紧雇备船只。驶入江口助剿。想该藩司等、屡奉谕旨。当已早为齐备。现在江甯城外、连毁贼营。而水路贼船麕聚。必须此项船到。方能水陆夹攻。以清江面。著黄宗汉、即饬该藩司、将所备船只、并吴健彰、所雇船只、亲为统带。前赴镇江等处。听候向荣调度。万不可稍有迟误。坐失事机。麟桂久任上海。熟谙情形。一切驾驭驱使。定能得宜。所有筹办船只事宜。即著会同吴健彰经理。黄乐之、现已到任。所有浙江藩司印务。即著暂行署理。其臬司印务。著该抚委员接署。以专责成。将此由六百里谕令知之。　　

○又谕、昨据慧成奏、行抵商邱、赶即驰赴淮徐、剿办贼匪。当有旨、令常清、苏勒芳阿、带兵随往、听候调拨矣。兹据琦善等奏、筹定防剿情形。扬城西北两路。均已劄立营盘。贼匪不敢绕越。惟东面一路。可由湾头镇、至仙女镇、抵邵伯、上赴淮安、清江。经该大臣札调河标游击冯景尼、带领兵勇三千。在湾头镇安营堵截。并饬前任淮安府知府福楙、带领壮勇三千。于附近湾头上方寺劄营。为后路援应。惟冯景尼所带兵勇。究恐单薄。该逆被剿穷蹙。铤而走险。势所必至。湾头为东北要隘。必须重兵防守。方能遏其北窜。此时慧成、计已驰抵淮徐一带。著即统带官兵。督率冯景尼、福楙等、择要防剿。与琦善、陈金绶、胜保、军营。互为声援。合力进攻。傥该逆势穷奔突。即分路截击。以遏凶锋。奕经、托明阿等、所带密云、归化、绥远、官兵。并陕甘调拨官兵。陆续赶到。并著慧成、酌量调遣。总期扬州及早克复。江北肃清。则金陵剿办。更易得手。慧成经朕特简。谅必能相机应变。以副委任也。将此由六百里谕令知之。　　

○又谕、孙瑞珍奏、据前任广东按察使赵长龄、呈递说帖、称该员前在肇庆府任内、曾雇用红单商船、剿平廉州洋匪、著有成效。该商船素以贩油为业。涉历大洋。其驾驶之快利。炮火之精锐。点放之娴熟。较之额设师船。得力不啻数倍。南澳镇标游击黄开广、系水勇出身。与该船户等、素相联络。若使之雇募管领。驾赴江南。攻剿可期制胜等语。现在逆匪窜踞江甯、扬州、镇江等府。叠经琦善、向荣、驰奏。屡获胜仗。大挫凶锋。惟贼＜舟宗＞蚁聚江干。非有得力舟师。不能制胜。前饬调之广东外海师船。既据该督等、奏称笨重难行。能否驶入长江。尚难豫定。现当江面攻剿吃紧之际。著叶名琛、柏贵、迅即将此项红单船只。酌定数目。赶紧募雇。配带炮位、铅丸、火药。即派游击黄开广管领。星速由海入江。听候钦差大臣向荣等调遣。以资攻击。如黄开广距省尚远。调到需时。即著该督等、另派熟习情形员弁、管带前进。饬令该游击随后驶赴江南。协同驾驭。总期速益加速。勿误事机。原摺著钞给阅看。将此由六百里谕令知之。　　

○又谕、据琦善等奏、筹办防剿情形、及分攻贼营各摺片。该大臣等、现在西北两面迎击。复将运河水势宣洩。东路桥梁拆断。是水陆两路。该逆一时不能分窜。且经陈金绶、胜保、设法分攻扬城西北、二十四桥、法海寺、贼营。该大臣所派攻剿北门之总兵双来等、带兵先到城北。直抵贼营前。轰毙执旗贼首一名。该逆奔回木城。潜匿不出。计贼匪攻陷扬州。已逾一月。前虽节经该大臣等、获有胜仗。而该逆负嵎抗拒。以老我师。是其惯技。惟当用计诱令出巢。我兵方可并力围攻。该逆在城抵拒。何处较为疏懈。其城外之土垒木城。应如何攻破。如何设法纵火焚毁。使逆贼失所凭依。郡城自可克期克复。该大臣等、务当合力进攻。互为声援。断不可令贼匪乘间北窜。查文经已令护理漕督。即可令其统带杨殿邦之兵勇。督同冯景尼等、办理防剿。所有河南应行解运饷械。业据陆应谷奏报、均经赶运前进。计此时已可全数到营。陕甘官兵。即著该大臣严催、拨往仪徵防堵。本日又据雷以諴等奏、大兵与贼相持。正宜先其所急。若该逆于扬州战败后。或避甘泉山大军。径趋高、宝、犯及清淮。或于江甯战败后。由庐、滁、定远、凤阳、直抵徐州。西可以向河洛。北可以走山东等语。琦善等、一面攻剿扬州贼匪。仍随时知照向荣。既不可使该逆窜出后、渡江而南。与金陵贼匪会合。尤须刻刻防其北窜。设有疏虞。所关非细。谅该大臣等、必能筹画万全。迅奏肤功也。将此由六百里各谕令知之。　　

○又谕、前据讷尔经额奏、遵查天竺教、即系天主教。直隶民人、讽经习教者。不独安肃一县。已谕令该督严速查办。兹又有人奏、安肃安家庄地方。传习天主教者、不下数百户。男妇成群。学习拳棒武艺。前七八年间、曾经该县营查拏。该匪竟敢拒捕。将武弁捆缚。现今党徒愈众。且有屯聚米石、收买铁器火药等语。如果属实。是畿辅重地。竟令奸宄潜藏。不法已极。著讷尔经额、密派干员、侦探确踪。设法摉捕。协力缉拏。讯明按律治罪。傥该地方官、有弥缝讳饰情弊。即著严参。将此谕令知之。　　

○户部尚书孙瑞珍等奏、遵查海口奸匪。随时察访。得旨。严密随时查访。处以镇静。不可稍涉张皇。　　

○以河东河道总督福济、为漕运总督。未到任前。以江苏按察使查文经、暂行护理。以奉天府府尹长臻、署河东河道总督。
  </div>
  <div class="pagination">
   <a href="清实录咸丰朝实录_page125.html">
    上一页
   </a>
   <span>
    ...
   </span>
   <a href="清实录咸丰朝实录_page121.html">
    121
   </a>
   <a href="清实录咸丰朝实录_page122.html">
    122
   </a>
   <a href="清实录咸丰朝实录_page123.html">
    123
   </a>
   <a href="清实录咸丰朝实录_page124.html">
    124
   </a>
   <a href="清实录咸丰朝实录_page125.html">
    125
   </a>
   <span class="current-page">
    126
   </span>
   <a href="清实录咸丰朝实录_page127.html">
    127
   </a>
   <a href="清实录咸丰朝实录_page128.html">
    128
   </a>
   <a href="清实录咸丰朝实录_page129.html">
    129
   </a>
   <a href="清实录咸丰朝实录_page130.html">
    130
   </a>
   <a href="清实录咸丰朝实录_page131.html">
    131
   </a>
   <span>
    ...
   </span>
   <a href="清实录咸丰朝实录_page127.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
