<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 413 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 413 页/共 502 页</h1>
    <div class="content">
○减免江苏横浦、浦东、袁浦、青村、下砂头、下砂二三六场。被灾灶地。八年额赋十分之一。　　

○丁巳。谕内阁、徐有壬奏、革员讦告审虚、坚不承认、叙具众证情状、请旨定夺一摺。前据何桂清奏、拣发参将台斐音、因争论缺次。牵控署参将常润等、贿通谋缺。希图挟制各情当经降旨、将台斐音革职。交徐有壬提讯。兹据该抚奏称、参将常润、系即行补用人员。本在该革员班次之前。例得请补。并无偏抑。其禀讦常润行贿谋缺。及参将庆春、与书吏拟稿索费之处。讯据所指证佐。毫无实据惟该革员逞刁狡执。坚不承招。照例声明请旨等语。已革参将台斐音、诬讦同官行贿。审属全虚既已众供确凿。自应按律惩办。台斐音著即发往新疆。效力赎罪。以儆官邪。　　

○又谕、乐斌奏、审明带兵官员勒索滋闹、按律定拟一摺。已革署陕西镇羌堡都司候补守备吴元庆、于八年正月间。管带官兵。前赴安徽行至米脂县。不能约束弁兵。辄敢藉端赴县署滋闹当经革职提讯。兹据该督讯明。有勒索口粮钱文等弊。实属玩法已极。著从重发往新疆。效力赎罪。署米脂县知县文运熙、虽经禀揭。惟吴元庆赴县查问时。并不出见。以致滋闹。究有不合。著交部议处。　　

○谕军机大臣等、前据僧格林沁奏、筹拨绥远城马队五百名驰赴德楞额军营听候调拨。当谕饬令径赴胜保军营以免周折昨据胜保奏、进攻怀远正当吃紧。请将原劄韩庄之马队。抽换五百名。就近赴皖。而以天津新拨绥远城马队。留于韩庄。补足原额已谕令德楞额、如数拨往。并谕胜保、俟攻克怀远。仍将德楞额派拨马队。调回韩庄驻劄。以资堵御。惟此项马队。将来调回韩庄后。其绥远城马队五百名应否仍调回天津防守。抑饬令归伍之处。著僧格林沁、届时体察情形。奏明办理。将此谕令知之。　　

○又谕、据乐斌奏、酌议抽收棉花厘金、办有成效、并请饬下乌噜木齐都统、认真抽税一摺。吐鲁番厅地方。棉花出产甚旺。乐斌前在乌噜木齐都统任内。曾经奏明抽税藉资饷糈。原议试收二年后。察看情形。再行定额。兹据奏称、自倭什珲布奏请展限以来。徵收数目。递年减少。若非经理不善。即显有侵蚀之弊等语。棉花进口。抽收厘金。甘省办理已有起色。其口外徵收税银。亦当切实查办以裕经费。况近来种种愈多。销路较前倍广。岂得将筹饷要需。任令视为营私利薮。著图伽布、督同镇迪道崇保、查照原案。体察商情。力筹整顿。并著查明历年徵收银两确数。酌定税额。妥议章程具奏。傥有盈余。尽数报解。分别奏请奖叙。如徵不足数。即责令吐鲁番厅。照额赔补。该都统等甫经到任。无所用其回护。不得任听支饰。致滋弊端。并著裁汰一切浮费。俾免藉口。以济饷需而昭核实。将此谕令知之。　　

○直隶总督恒福奏、天津海防紧要。必须僧格林沁布置。未可遽令移师南下。得旨。所奏甚合大局。该河督等奏请。早已降旨未准。至汝所陈意外之意。并委曲为难之处。朕已洞悉。　　

○以江苏办理上海善后事宜出力。按察使薛焕等、下部议叙。知县陈淦等、升叙有差。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百九十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。八月。戊午。谕内阁、前因扎拉芬泰奏、边疆告病人员、请照各省司道等官、严定捏饰瞻徇各处分一摺。当交惠亲王等、并军机大臣、会同该部妥议具奏。本日据该王大臣等议奏、请严定章程。以重职守。新疆地方幅员辽阔。该大臣等、职膺专阃。宜如何讲求边防。无负委任。乃近来纷纷告病。殊属不成事体。著即照该王大臣等所议。嗣后各城大臣遇有告病。不准自行陈奏。其南路附近叶尔羌者。责成叶尔羌参赞大臣。北路附近塔尔巴哈台者。责成塔尔巴哈台参赞大臣。附近乌噜木齐者。责成乌鲁木齐都统。附近伊犁者。责成伊犁将军。派员查验。给以假期。若实系病难速痊。令验看官出具印结。由各该将军等、代奏开缺。如查有虚捏情弊。将本员及出结之员。俱议革职。代奏之大臣。照文职代题之督抚例。降一级留任。傥该大臣瞻徇情面。亦照文职瞻徇之督抚例。降三级调用。至伊犁、叶尔羌、塔尔巴哈台、参赞大臣。著由伊犁将军。乌里雅苏台参赞大臣。科布多参赞、帮办、大臣。著由乌里雅苏台将军。遵照新章一律办理。其前此告病之固庆、奎栋、海朴、乌勒欣泰、保恒各员。难保无虚捏规避等情并著该将军等、严密访查。据实参奏。自此次严定处分之后。傥再有捏饰瞻徇等弊。定必严惩不贷。至该将军都统等、遇有告病。准其自行陈奏。惟各有镇守地方、统率群僚之。责尤当正身率属。恪共厥职。亦不得藉词患病。率请开缺。傥敢意存避就。经朕察出。亦必加以惩处。藉儆效尤。其各懔之。　　

○谕军机大臣等、据崇恩奏、东省停泊米船、现已全数开行、请饬验米大臣等收兑等语。本年海运。停泊东省船只。据称、已于七月杪、及本月初闲、全数开行北上。计日可到天津。此项米石。已据全庆等奏明、照历届成案。责成天津道验收剥运。著恒福、飞饬守口员弁、认真巡查。一俟米船到津。即照全庆等原奏。责成天津道。查照崇恩咨报船号米数。尽数收兑。毋令商吏等、隐匿偷漏。致滋弊端。其应否截卸北仓。抑仍可运通之处。并著悉心妥筹办理。将此谕令知之。　　

○又谕、崇恩奏、匪徒更名充勇、沿途滋事、捦斩殆尽、请饬皖营严密查办一摺。据称、本年七月初旬。有五品军功毕汝霖、经胜保派令带同兰山县人洪潮、赴山东招募壮勇一千名。沂属滋事匪徒。因兵役□□穴□又□拏紧急。俱更名投往充勇。先募得于洛等三百余名。由水路前进。讵行至峄县韩庄。洪潮即率众沿途抢掠。折回兰山所辖之横山地方。又复恣意讹抢。拒捕伤人。经兰山县知县、与护曹州镇郝上庠、督兵追袭。先后斩捦二百余名。惟首犯洪潮等、尚未弋获。请饬大营查拏惩办等语。军营募勇。原以济兵力之不足似此更名冒勇。沿途滋事。致卫民者转以害民。尚复成何事体。虽斩捦过半。逸匪已属无多。而洪潮、即幅匪洪淀一、为积年著名凶渠。于洛、亦系匪首。与各夥犯。俱未弋获。难保不纠众仍往南省充勇。为患曷可胜言。著胜保严密查拏。如有此等匪徒。前往大营充勇。或冒勇沿途扰害。立即按名拏获。即行正法。并饬带兵各员。一体访拏究办。毋令漏网。至存营勇丁。固不能纷纷查办。致生反侧。亦当随时约束堤防。毋使出而掳掠。将此由五百里谕令知之。　　

○又谕、瑛棨、关保奏、堵剿亳州窜匪获胜、相机迎剿一摺。此次捻匪分路出窜。窥伺亳州。经关保督兵堵剿。攻破贼圩。烧毁贼庄。凶锋已挫。永城之贼。亦由黄良楷迭次截回。乃逆捻刘狗等、聚集蓝黑旗贼众。由闲道北趋。分股欲走鹿邑。其永城边境、及百善站等处。均有匪踪。并声言赴东省筑圩盘踞。捻匪意图北窜。亟应设法截剿。关保现已折回鹿邑。著即确探北路贼情。分投迎剿。断不可令其肆意蔓延。况孙葵心等、由宿西永东、分路北趋。贼势狓猖。尤应与傅振邦、黄良楷等兵勇。会合剿击。关保即饬所派参将承惠等、驰往协剿。以遏北窜。并严扼鹿邑。侦贼所向迎头堵截。毋稍延误。本日据崇恩奏、胜保派员赴山东、招募壮勇。匪徒洪瀚、于洛等、更名充募。行至韩庄。沿途抢掠。经兵勇围捕。胆敢放枪拒敌。现已斩捦二百余名。逸犯无多。惟首犯未获等语。匪徒冒名充勇。为害甚钜。除已谕胜保查拏外。豫省军营。如有壮勇投效。务当查明籍贯来历。毋令此等匪徒。冒名溷迹。其现在之勇。投营已久。不便再行查办。致令猜疑。亦应严加约束。不可稍涉大意。将此由六百里谕令知之。　　

○又谕、给事中方浚颐奏、甯国军需紧要。请仿照成案。拨盐济饷等语。安徽甯国府。偪近江甯。毗连浙江杭州、湖州、两府。系江浙两省门户。现在甯防紧要。需饷孔殷。自应宽为筹备。以资接济。该给事中所称、援照周天爵、曾国藩、办过成案。拟酌派浙盐十万引。由官督商、运往江西销售。一切应完淮浙课税正杂等款。悉照曾国藩定数、徵收办理。有无窒碍之处。著胡兴仁体察情形。迅速妥议具奏。原摺著钞给阅看。将此谕令知之。　　

○命大学士桂良、毋庸进内大臣班。　　

○己未。遣官祭紧良祠。　　

○颁山东单县城隍庙御书扁额。曰保惠曹南。　　

○谕内阁、礼部奏、江西官卷、拟请比照江南、加倍取中一摺。本年江西乡试。系两科归并举行。本省官卷。著即照江南官卷。加倍取中。以归画一。其捐输推广之额。均归民卷取中。不得加入官卷。嗣后两科并举省分。均照此办理。另片奏、驻防繙译乡试、两科归并、可否援照官卷、加倍取中等语。嗣后凡两科并举省分。繙绎中额。准其援照官卷、加倍取中。　　

○谕军机大臣等、何桂清奏、夷务抚局未定、恐明年拦劫海运、现先筹米四五十万石运津等语。上海＜口英＞口□佛二夷。尚未就抚。知我明年必办海运。恐阴谋拦阻劫掠。以图报复。甚为可虑。经何桂清等、督同藩司王有龄等、先事筹画。乘海运沙船贩货北上之便。密饬上海绅商等、令该商船垫赀贩运。出该夷之不意。先行起运四五十万石。以十万石为一批。从中秋后起至十一月。陆续放洋。傥有年内不能交兑之米。暂泊天津海口。俟春融进口交兑。该督等已派绅董、持苏松太道公文。坐头批米船。赴天津道衙门投递。本日特派陈孚恩赴天津。督同坐粮厅、查验收兑此系豫防夷人挟制起见。著僧格林沁、恒福、于米船到口时。督饬员弁、盘查明白。即放进口。并著恒福、多备船只。尽数起剥。一经兑收。即照例免税放行。严禁需索等弊。俾该船商迅速反棹。不致守冻为要。傥苏省委员、尚未到津。而米船先到。即著责成天津道。先行查验收兑。勿得稽延。将此谕令知之。　　

○又谕、何桂清奏、咪酋请照新章、完纳船钞、即在潮州台湾、先行开市一摺。咪酋华若翰、回到上海。将在京照会、饰词狡赖。并给该督前往上海会商、先照新章完纳船钞。并在潮州台湾二口。先行互市等语。各口通商。须俟＜口英＞口□佛条约议定后。再开新章。桂良等、照会该酋声叙明晰。今华若翰、欲在潮州台湾、先行互市。若一经允许。必至得步进步。何桂清现已备文照覆。俟其覆到。如必欲与该督一见。自可往昆山一带。与该酋会晤。所请完纳船钞一节。似尚可允。至潮州台湾。本在五口之外。必须俟＜口英＞口□佛两国定局后。方能办理。断不准其先行互市。如华若翰、藉此为＜口英＞口□佛作说客。该督仍遵前旨。不可先向其关说。以致迹涉求和。如该夷诚心悔悟。自来乞请。再为迎机善导。操纵之机。全在该督临时酌办。至上海各国通商。以茶叶为大宗。现在＜口英＞口□佛声言赴津报复。不肯就我范围。必须设法钤制。为釜底抽薪之计。著何桂清密饬上海道、将运茶各商。向与何国交易。先行查明。如明年该夷阻挠海运。即可禁止茶叶出口。傥他国夷商不愿。即告以因系＜口英＞夷与中国为难。未便与别国互易。致令影射。如此办理。他国或恐罢市。归怨＜口英＞夷。因而易于转圜。亦未可知。但此系将来办法。何桂清慎勿宣露。将此由六百里密谕知之。　　

○又谕、本日据何桂清等奏、仿照招商贩运成案。由商垫办采买米石。先由海运沙船、起运四五十万石。以十万石为一批。从中秋后起至十一月。陆续放洋等语。此次运津米石。系该商等先行垫赀办理。亟欲运豆回南。著派陈孚恩、前往天津。认真查验。随到随收。并严禁需索勒抑等弊。俾该船商迅速反棹。不致在北守冻。所有随同验米之仓场坐粮厅、著该尚书酌量带往。妥为办理。将此谕令知之。　　

○以礼部尚书朱嶟、兼署兵部尚书。　　

○准发遣已革员外郎陈景彦、学习郎中谢森墀、候选通判潘敦俨、翰林院庶吉士潘祖同赎罪。　　

○改铸河南阌乡县知县印信。从巡抚瑛棨请也。　　

○庚申。世宗宪皇帝忌辰。遣官祭泰陵。　　

○谕军机大臣等、罗惇衍等奏、各属捐输银两、拨归官局、此后团练经费、拟民捐民办等语。广东各属捐输。前据罗惇衍等奏、请拨归官局。作为西北两江军饷。兹复据该侍郎等奏称、前后各属、捐输银四十余万两。拨归官局催收。陆续祇收得银十余万两。现仍选派绅士。将已捐者刻期催缴。未捐者认真敦劝等情。此项捐输银两。既已拨归官局。应由劳崇光督饬办理。其已收之十余万两。作何开支。有无浮冒。未收之二十余万两。亦当设法催缴。收齐后如何支用。即著劳崇光查明具奏。至团练经费。既据罗惇衍等、请归民捐民办。及设立巡船、收取丝费、将来应否仍行请奖。并未声明。著劳崇光知照该侍郎等、分晰覆奏。妥为经理。勿拂舆情。将此由五百里谕令知之。　　

○帮办军务云南提督傅振邦奏、截击北窜各匪获胜。并亲赴固镇扼要堵剿。得旨。此时剿贼机宜。总以严扼北犯为要。既有颍阜之贼赴淮之信。尤防其劫我空营。著速调苗沛霖、紧蹑其后。以成夹击之势。可期得手。　　

○以皖南军营剿贼出力。赏游击杨玉成、巴图鲁名号。知府杨沂孙、直隶州知州朱德芬、同知蒋嘉棫、知州徐传善、都司何占魁、江国林、守备谭裕高等、花翎。同知张延谦等、蓝翎。余加衔升叙有差。　　

○以安徽婺源办团出力。擢同知彭定澜、以知府用。　　

○予河南阵亡把总王云章、祭葬世职。文童王云峰、赏恤如例。　　

○辛酉。谕内阁、吏部等衙门奏、遵议各员处分一摺。降调湖南布政使潘铎、失察伊子潘敦俨、科场递送关节条子。著照部议降一级调用。其审结迟延之怡亲王载垣、郑亲王端华、兵部尚书全庆、陈孚恩、俱著照议罚俸一年。以上各员、降调罚俸处分。均准其抵销。　　

○谕军机大臣等、曹澍钟奏、请饬催川省欠解饷银等语。四川应解广西饷银。除拨解外。尚欠解银十四万五千两。现在广西大股逆匪、窜扑桂林。势甚危急。非重兵无以埽除。饷需刻不容缓。著有凤、即将欠解该省银十四万五千两。迅速解赴广西。毋得稍有迟延。致误要需。其楚省绅商。在川捐输银两。前据王庆云奏、匀拨广西应用。此项续收有款。亦即酌拨解往。将此由五百里谕令知之。　　

○又谕、骆秉章奏、逆贼穷蹙南窜、楚境渐次肃清、现在筹画援剿情形一摺。江西等省逆匪。同时窜扰湘中。众至数十余万。经骆秉章督派将士。分投击剿。数月之间。业已渐就肃清。办理尚为迅速。其窜粤之贼。现据曹澍钟驰奏、该匪窜至平乐府城。经官军击败后。复全股进偪省城。势甚危急。骆秉章既派刘长佑、萧启江、两军往援。著即催令迅速前进。与粤省各军、力筹会剿。至该抚揣度贼情。以今虽窜入粤西。未必久踞。或由柳州北境、融县怀远一带以入黔。仍还其窜蜀本谋。或由广西湖南边界、窜广东以回窜江西。所虑皆能确中贼情。著即留田兴恕一军。探明逆贼果有入黔消息。即调由武冈至绥甯靖州一路。力图截扼。其李续宜所统湘勇。并前调马队。均著仍回湖北。以资防剿。余如道州等处。应行严防各要隘。并著察看贼踪。随时派拨兵勇。前往堵截。以阻其纷窜江西广东等省。该抚统筹大局无分畛域。总期迅埽贼氛。毋令滋蔓。其本境零匪。仍著严饬地方文武。悉数歼除。无留余孽。将此由六百里谕令知之。　　

○又谕、曹澍钟奏、击败湖南永明股匪、并大股围偪省城、现筹战守情形一摺。逆匪自湖南败窜。因官军各路追击。无可藏身。直扑广西省城。经曹澍钟激励将士。力挫凶锋。该匪业已叠受惩创。不难迅解城围。本日复据骆秉章奏、派令刘长佑、萧启江、带兵赴广西会剿。该抚即可飞催该道等、并所咨广东之兵。与蒋益澧会合夹击。毋任滋蔓。傥该逆经官军击败后。窜往他处。仍著蒋益澧等、实力追剿。一面飞咨邻省。迎头截击。总期尽歼丑类。不至窜往四川江西等省滋扰。是为至要。其平乐剿贼文武员弁兵勇。著照所请、俟该省肃清后。准其汇案保奏。将此由六百里谕令知之。　　

○湖南巡抚骆秉章奏、南路防剿窜匪。并永明县知县唐淳灿、江华县知县林周培、失守县城旋即克复情形。得旨。唐淳灿、林周培、著查明参办。不准稍涉迁就。以齐团调勇为名。　　

○广西巡抚曹澍钟奏、遵查藩司蒋益澧、数月以来。深自惕励。不敢再存玩泄。得旨。将来省垣解严。该藩司如果始终出力。仍准核实保奏。　　

○以湖南官军、援剿江西出力。擢副将李明惠、以总兵用。赏都司王顺庆、守备欧阳继盛等、花翎。把总陈希常等、蓝翎。余加衔升叙有差。　　

○以湖南宝庆剿贼出力。赏道员江忠义、巴图鲁名号。游击于高胜、知县杨安臣、花翎。文童李光燎、蓝翎。余加衔升擢有差。予阵亡千总左策一、祭葬世职。如守备例。把总张贵先、王必贵、戴正和、蒋连升、祭葬世职。如千总例。　　

○壬戌。谕内阁、上年顺天科场一案。失察子弟递送关节条子之尚书陈孚恩等、应得处分。均经吏部照例议以降一级调用。并声明公罪、例准抵销。业已先后照议允准。朕思科场定例。向多从严。其失察子弟夤缘犯法。与寻常失察处分。亦当有所区别。一概议以公罪。似未允协。嗣后官员。凡遇子弟有于科场夤缘纳贿、交通关节、失于觉察者。俱著降一级调用。照私罪例、不准抵销。并著将此次谕旨。纂入则例。永远遵行。　　

○又谕、华丰等奏赵光覆试各省武举。次日始行赴围。并赵光奏、因误赴公所、未及赴围、自请议处一摺。赵光著交部议处。　　

○又谕、前因会议军器王大臣奏、郎中陈景和等、愿为伊兄已革员外郎陈景彦等、捐银赎罪。当经降旨允准。兹据御史陈庆松奏称、大员子弟。赎罪太骤。请将捐项存库。该革员等、仍发戌所。数年后、再由该处将军奏请释回等语。刑部定例。本有赎罪一条。无非本古人金作赎刑之义。以施法外之仁。郎中陈景和等、为伊兄陈景彦等赎罪。经该王大臣奏闻后。朕核其情节。于纳赎之例。尚不相悖。特降谕旨准行。并非以陈景彦等、系属大员子弟。恩施格外。该御史以为赎罪太骤。请仍发往戍所。于朕研究例意。权衡至当之处。未能深悉。且请将所捐银两。先行存库。俟该革员等、遣戍数年以后。再行酌量释回。亦断无此政体。所奏著毋庸议。　　

○谕军机大臣等、胜保奏、击退沿淮东窜贼匪、并约会傅振邦合兵截剿一摺。胜保现在督兵、沿淮西进。力捣怀远。而怀捻纠合粤逆大股。已绕出三铺以东。意欲直趋芦塘口过河。抄越张沟。径犯五河大营后路。虽经水师截击获胜。而大股尚踞沿淮一带。其势甚炽。胜保派令黄得魁、将三铺攻怀之军。移劄芦塘。以遏东北窜突之路。并调回明光马队赴淮兆。令滕家胜、严扼张沟。知府秦荣等、进攻临淮。以捣贼后。布置均尚周妥。惟贼锋尚未大挫。难保不复思窜突。傅振邦、经胜保咨催赴援。所派之兵。已驰至固镇。九湾一带。该提督亦已行抵固镇。相距止百余里。著胜保即与订期会晤。将一切攻剿机宜。从长商搉。何路贼势吃紧。即由何路扼剿。总当通筹全局。力挫贼锋。不可使贼由西路乘机北窜。方为妥善。至该大臣与翁同书分饷一节。叠经谕令均匀分拨接济。不得偏枯。本日据翁同书奏、山东饷银二万两。行至徐州。为胜保截留。前拨饷银四万二千两。止收一万七各两。其续解二万两。复经胜保提回。请饬将山东协饷、照旧拨解寿州军营等语。胜保与翁同书、同办一事。即宜同顾大局。固不可存畛域之心。尤不可有计较之见。务当仍遵前旨。酌量匀拨翁同书军营。俾资接济而振饥军。将此由六百里各谕令知之。　　

○又谕、翁同书奏、请饬胜保协济饷银等语。据称、前准山东协拨饷银。经胜保中途截留。而胜保奏明拨解之款。又复追回。该抚现已函商胜保匀给。并请饬将山东每月协饷银二万两。仍令遵旨拨解。本日已有旨、谕知胜保酌量协拨。并令该大臣、随时接济该抚军营。毋任缺乏。至各省应解饷银。虽经历次批准。但仍当彼此均匀分拨。互相接济。不得稍存意见。有碍大局。现在合攻寿州之贼。既经击退。该抚仍当督饬弁兵。加意防守。其六安一带。并著一体严防。勿任窜逸。本日据胜保奏、明光情形紧急。张得胜一军。恐不能即攻定远。怀远大股贼匪。并力东扑。胜保已约会傅振邦、合力截击。翁同书即当督催黄开榜等炮船、迅速前进。并飞饬苗沛霖等、调齐团练。相机夹击。是为至要。淮南贼氛甚炽。该抚身膺重寄。责无旁贷。务当与胜保等、和衷商办。以期迅歼丑类。不得因分拨饷需。意存畛域。致误事机。自贻咎戾。懔之慎之。将此由六百里谕令知之。　　

○又谕、特普钦奏、接奉廷寄、恳恩陛见等语。黑龙江地方紧要。特普钦著即赴署任。无庸来京陛见。俄酋伊格那提业幅、在京叠次投递照会。欲定分界。请派员履勘。并诡言在黑龙江、吉林等处。未见中国官员。经军机大臣等、以中国与俄国交界。总以康熙年间所定界址为凭。无可改易。所云会同履勘。京中无由悬揣定拟。其阔吞屯、奇咭地方。业许借与居住。自无更改。俄国入海船只。曾许其由黑河口、顺松花江、往东行走入海。亦不致再行拦阻。余如乌苏里、绥芬河等处、与俄国并不毗连。无论在京在外商办。断不容该夷前往。无所用其查办等语。开诚晓谕。而该酋昨递照会。尚复哓哓。并称木哩斐岳幅、阿穆尔斯启、于九月二十日前后。必到黑龙江之尼适拉耶福斯克、布拉郭微是成斯克二城。吉林、黑龙江将军。如须与木哩斐岳幅、会商边界。应豫咨住布拉郭微是成斯克城之固毕尔那托尔、使伊知悉。以便候商等语。夷情诡谲异常。凡都中照覆之语。谅伊格那提业幅、无不于木哩斐岳幅处知照。木酋此时赴黑龙江。必以会商履勘为词。且恐捏称于阔吞屯、奇咭之外。京中别有允许。特普钦于行抵黑龙江后。即先行派委妥员守候。以免该夷再以不见中国官员藉口。如与木酋会晤。即著照京中晓谕各节。委曲开导。以两国分界。总以坚守康熙年间和约为定。阔吞屯、奇咭两处。既许该夷借住。该夷入海船只。既允其由黑河口、顺松花江、往东行走。决无翻悔。如欲查勘地界。惟有已经借给之阔吞屯、奇咭、可与派员会勘。此外如乌苏里、绥芬等处。本非该夷应到之地。无可查勘。亦断不可应许。务将派往人船、速行撤回。以敦和好。该酋情形恣肆。未必即俯首无辞。然要皆虚憍之气。亦未必遽敢生事。特普钦一面密加防范。一面据理晓谕。以期折服其心。断不得因该酋意气嚣张。遽为挫折。再蹈奕山覆辙。该酋如以前在黑龙江、所立和约为词。并告以奕山因办事糊涂。业已斥革。该署将军、万不敢再有迁就。致干严谴。以绝其要求妄念。至该夷人船。蔓延乌苏里等处。其未来者。应如何严行堵截。已至者。应如何设法驱逐。即著景淳、特普钦、妥速会商。相机办理。务使该夷不至再有滋蔓。亦不致自我开衅。方为妥善。该夷在各处建盖房屋等事。始自何年。并遵照前旨。查明具奏。昨伊酋照会内。并有松花江口、于道光三十年、伊国曾建炮台之语。虽所言未必皆实。亦可见历任各将军。于边疆重务。未肯认真。诸多掩饰。景淳等身膺重寄。值此疆事孔棘。务须悉心经理。以御外侮。不得再蹈从前玩泄积习致负委任。将此由五百里各谕令知之。　　

○以直隶天津海防出力。升任巡抚文煜、下部优叙。赏四品京堂国瑞、四品顶带李湘棻、编修郭嵩焘、佐领纪文光、道员鲍桂生、知府曹大绶、同知博多宏武、花翎。知县杜恩禄等、蓝翎。余加衔升叙有差。　　

○以安徽击毙捻首出力。擢委参领克蒙额、以副都统用。　　

○以克复江南江沟浦口出力。赏副将阿克敦、巴图鲁名号。防御永海、双全、委参领科蒙额等。花翎。知县张同洛等、蓝翎。余加衔升叙有差。　　

○癸亥。谕内阁、瑞麟、成琦奏、寄存通仓米石、转运完竣查验运到中西两仓气头廒底米色、多系搀杂灰土蓆篾、请饬查办等语。著仓场侍郎崇纶等、查明此项米石。因何搀和缘由。将该仓花甲人等、严行惩办。并饬令该监督等将搀杂米石。簁扬净尽。再行入仓。其所短米石。仍令照数赔补。以除积弊而重仓储。　　

○以直隶通州验收漕粮出力。户部右侍郎刘昆、下部议叙。郎中暹福等、升叙有差。　　

○甲子。秋分。夕月于西郊。遣睿亲王仁寿、恭代行礼。　　
</div>
    <div class="pagination">
<a href="清实录咸丰朝实录_page412.html">上一页</a><span>...</span><a href="清实录咸丰朝实录_page408.html">408</a><a href="清实录咸丰朝实录_page409.html">409</a><a href="清实录咸丰朝实录_page410.html">410</a><a href="清实录咸丰朝实录_page411.html">411</a><a href="清实录咸丰朝实录_page412.html">412</a><span class="current-page">413</span><a href="清实录咸丰朝实录_page414.html">414</a><a href="清实录咸丰朝实录_page415.html">415</a><a href="清实录咸丰朝实录_page416.html">416</a><a href="清实录咸丰朝实录_page417.html">417</a><a href="清实录咸丰朝实录_page418.html">418</a><span>...</span><a href="清实录咸丰朝实录_page414.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
