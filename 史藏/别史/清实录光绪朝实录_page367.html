<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 367 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 367 页/共 1316 页</h1>
    <div class="content">○又奏、刘团三千人。素无专饷每月由滇给银三千两。不敷开支。请将浙饷划拨。得旨、所有浙江每月应解滇军月饷银三万三千两。著准其全数拨为刘永福专饷。户部知道。摺包　　

○又奏、请将甘肃同知李树人、云南知县秦定基、广东布经历白秀橒、四川通判郑书、云南通判端木鸿钧、候选州同杨俊煇、杨文能、留滇差委。已革云南知县史盘金、杨炳垣、通判吴德灿、留营效力。如所请行。摺包　　

○准建福建马江昭忠祠。祀阵亡参将高腾云、都司陈英等。从署船政大臣张佩纶请也。　　

○予广西随征瘴故总兵冯殿英、郎中王铭应等优恤。上以孟春享太庙。自是日始、斋戒三日。起居注　　

○丁未世祖章皇帝忌辰。遣官祭孝陵。　　

○谕内阁、谭钟麟奏、甄别庸劣各员一摺。甘肃候补直隶州知州谈定基。居心巧诈。工于牟利。补用知县张纪南。昏庸贪鄙。惟利是图。补用通判戴岳林、贪酷任性。擅责商民。补用州判刘荣节。纵丁酿命。饰词狡诬。署岷州吏目蒋鉁。违例擅受。苛责平民。署靖远县典史喻本源。索费不遂。挟嫌妄揭。署碾伯县训导吴锡珍。品行卑污。士类不齿。署甯夏府训导邢瀚湘、冒领廪粮。贪横狡诈。署庄浪县训导梁倗。委琐庸鄙。不堪司铎。均著即行革职。以肃官方。现月　　

○帮办福建军务前陕甘总督杨岳斌奏、驰赴泉州。并沿途收领饷械数目。得旨、著即前催各营。赶紧赴泉援台。一面设法觅船。随到随渡。务期迅速。勿事稍迟。摺包　　

○予故贵州古州镇总兵官何世华议恤。摺包　　

○予积劳病故安徽参将伍金魁、因公溺毙附贡生夏声醇等议恤。摺包　　

○追予遇难捐躯浙江文童章申王瑞麟、烈妇王张氏、王徐氏等。旌表如例。摺包　　

○戊申。上以孟春享太庙。前期亲诣行礼。起居注　　

○谕军机大臣等、电寄刘铭传、据李鸿章电称、接新嘉坡电。法到大战船一。运兵船三。装黑兵四千。并粮铳分往东京台湾等语。基隆久被法踞。叠经降旨严催进兵。刘铭传如何布置。日久未据电奏。法人添兵思逞。情节昭著。刻下孤拔带船他往。党类未集。若不乘此迅复基隆。力挫凶焰。更待何时。彼族鸷悍。添兵到后。必将悉力猛扑。防剿益形棘手。著刘铭传速筹方略。将基隆限日攻克。孙开华帮办军务。并著并力合谋。共奏肤功。朝廷宵旰焦劳。立盼捷音。该抚等当殚竭血诚。妥速筹办。果能奏绩。优加恩赏。傥敢延玩。执法严惩惟该抚等自取。懔之。闻土勇打仗奋勇。所用土枪亦能命中。沪尾之胜。土勇亦颇得力。刘铭传等当联络土绅。加以激励。申明赏罚。俾踊跃用命。期于战胜攻取。基隆三面皆山。一面临海。闻营垒大道。法虏皆埋伏地雷。不宜由此直攻。宜用土勇由岩壑深林。乘隙潜攻。昼则多布旗鼓。虚张声势。夜则四山大举烽火。声东击西。使敌防不胜防。然后四面兜剿。自可一鼓歼除。苏澳口门平坦。傥法人窜越基隆岭后。梗我中路。分舰北袭。则宜兰一带。处处堪虞。台北不堪设想。刘铭传等当由山路添设防兵。力厄苏澳要隘。与淡水遥为声援。均著该抚等相机妥办。前谕左宗棠于所借洋款。分济台防。现闻订借已妥。并已谕李鸿章饬盛宣怀向旗昌洋行借款解台。该抚等一意进取。毋庸顾虑饷事。电寄档　　

○伊犁将军金顺奏。俄情叵测。请缓撤客兵。并饬催欠饷得旨、俄国情形叵测。金顺务当不动声色。严密布置防范。以弭衅端。该营兵勇。著照所请。准其暂缓裁撤。伊犁需饷孔亟。著户部严催各省关。赶紧拨解。大批饷银。并将应拨月饷。按月如数解清。以济要需。毋稍延欠。摺包　　

○以工部左侍郎乌拉布为正黄旗汉军副都统。明发档　　

○以镶白旗蒙古副都统谦光为镶蓝旗护军统领。正蓝旗满洲副都统秀吉署右翼前锋统领。明发档　　

○以记名总兵丁槐为贵州古州镇总兵官。现月档　　

○追予陕甘阵亡殉难木瓜园守备马连科等。四百七十七员名。分别旌恤如例。摺包　　

○蠲缓陕西长安、咸阳、盩厔、渭南、南郑、洋、武功、商、雒南、九厅州县。被灾及水冲沙压地方田亩租赋。现月档　　

○蠲缓甘肃皋兰、河、狄道金、靖远、甯远、洮、平凉、崇信、山丹、武威、古浪、平番、甯夏、中卫、十五厅州县。本年被灾及水冲沙压地方额徵银粮草束。摺包　　

○上以次辛祈谷于上帝。自是日始、斋戒三日。起居注　　

○己酉。享太庙。遣怡亲王载敦恭代行礼。　　

○遣官祭太□山戊不□之神。现月档　　

○谕军机大臣等、电寄曾国荃等、据曾国荃刘秉璋电称、开济等三船宜回南洋等语。著照所请行。曾国荃等、即饬各管驾相机妥慎驶回。毋稍大意。电寄档　　

○署湖广总督卞宝第等奏、在籍提督。刘维桢。捐助海防军饷。及湖北创设机器局经费钜款。请予奖叙。得旨、刘维桢报效银二十万两。捐助要需。深明大义。殊堪嘉尚。著俟呈缴过半后。该督抚速行奏请。候旨施恩。摺包　　

○以恭遇慈禧端佑康颐昭豫庄诚皇太后五旬万寿。赏年逾八十湖南宝庆协副将马得中之母周氏珍玩文绮。并御书扁额。曰锡类延祺。现月档　　

○庚戌。谕军机大臣等、电寄李鸿章等、据电称。孤拔知照各国商轮。禁运漕米北来等语。法人虚声恫喝。是其惯技。惟既有此说。自应豫为筹备。前经曾国荃等会奏。怡和等行运送漕米。立有保兵险之据。现在应否再与申明。必得确有把握。抑另筹办法。勿致临事周章。著李鸿章、曾国荃、卫荣光、刘秉璋、迅即会议电闻。电寄档　　

○又谕、电寄李鸿章、据电称吴大澂请赏假省亲等语。现在北洋防务紧要。且开冻在即。吴大澂著暂缓归省。即行回津。俟防务大定。再行奏请。电寄档　　

○又谕、电寄左宗棠等、李鸿章电称、孤拔欲令法兵克日往攻淡水等语法人添兵思逞。必应厚集兵力。以遏凶锋。著左宗棠等严催已渡各营。迅赴台北。杨岳斌等未渡各营。赶紧分渡。同赴台北。合力助剿。刘铭传孙开华设计进兵。基隆一克。敌焰自消吴鸿源所募土勇。军械缺乏。刘铭传匀给应用。土人熟悉地势。尤当加意激励。俾资得力。电寄档　　

○辛亥。祈谷于上帝。遣豫亲王本格恭代行礼。　　

○孝全成皇后忌辰。遣官祭慕陵。起居注　　

○云南巡抚张凯嵩奏、筹防缅匪情形。得旨、著即督饬张松林等。率军侦探严防。并激励土司。一体堵御。勿任沿边野夷。句结为患。前据曾纪泽电奏、有华人据八募城。是否即此股缅匪。著懔遵上年十二月十四日谕旨。查明奏闻。摺包　　

○又奏、云南普洱府等处地震。查勘抚恤情形。得旨、著即查明被灾地方。妥为抚恤。毋任一夫失所。摺包　　

○壬子。谕军机大臣等、电寄张之洞、据电称、大东公司不愿借款。改与汇丰定借。照粤新借之款办法等语。著依议行。电寄档　　

○又谕、电寄刘铭传、闻吴鸿源已抵台南。募勇三营。并随带一营皆可成军。刘铭传谕令缓赴台北。欲留台南。复谕留中路替防。行止未定。前叠据刘铭传电称、台北兵单。受困日久。求迅速济兵。降旨催调援师。前往助剿。吴鸿源军已到。所募均系土勇。正资得力。该抚不令驰赴前敌。是何意见。著迅即电闻。电寄档　　

○又谕、电寄张之洞、据电称、另借汇丰银百万两。济鲍超军饷等语。著该督即与汇丰借定。仍由各海关还。至鲍超月饷如何限定。四川能否借支。此款如何拨用。著户部速议具奏。候旨遵行。电寄档　　

○钦差大臣督办福建军务左宗棠等奏、请将提督刘维桢捐款。解闽接济得旨、昨据卞宝第等奏称、刘维桢捐助海防军饷。及湖北创设机器局经费。共银二十万两。分年解缴。当谕令俟呈缴过半。由该督抚奏请恩施。至闽省军饷。业经左宗棠等订借洋款济用。该大臣等所请将此项捐款解闽之处。著毋庸议。摺包　　

○又奏、台防近日情形。得旨、台湾防务关系紧要。著该大臣等。督饬刘璈等严密守御。并随时会商刘铭传将防剿机宜。妥为筹办。杨岳斌程文炳两军。著懔遵叠次谕旨。催令迅速渡台。此后军情。著左宗棠等会商具奏。摺包　　

○癸丑。上御乾清宫赐近支宗藩等燕。　　

○谕军机大臣等、电寄岑毓英等、据岑毓英张之洞电称云粤各军。力攻宣光。苦战不退等语。官军奋勇进攻。深堪嘉尚。著岑毓英激励各将领。将宣光克期攻拔。迅奏肤功。据探援寇将到。并闻有太原法兵图犯宣光后路之说。著督军扼扎。严密防范毋为所乘。鲍超奏报于十二月初三日自泸起行。刻下行抵何处。著迅速电闻。电寄档　　

○又谕、电寄张之洞等、据潘鼎新叠次电奏。谅山失守。并法众犯镇南关等语。所请治罪之处。著潘鼎新即将详细情形。具摺驰奏。再降谕旨并著该抚戴罪图功。督饬各军。择要扼扎。竭力守御。傥该抚及各统领不能妥筹防剿。再有退挫。致敌踪深入边境定即从重治罪。苏元春连日鏖战获胜。现虽退扎幕府。军势尚可复振。务当与潘鼎新扼险屯军。力图堵剿。李秉衡近在龙州。著随同该抚筹办军事。冯子材、王德榜、经潘鼎新飞催不至。可恨已极。著张之洞潘鼎新传旨严催援剿。傥再玩延。即照军法从事。潘鼎新前电称、马盛治克多祜府。续电又称、马盛治克多福府两歧。著查明电奏。电寄档　　

○又谕、电寄卞宝第、前有旨令湖南速拨六营。赶赴广西关外助剿。现在法众犯镇南关。军情万紧。亟须拨兵往助。著卞宝第飞催庞际云懔遵正月初六日谕旨。赶速调拨六营。拣派得力统领。克日驰赴龙州镇南关一带。交潘鼎新调遣。电寄档　　

○伊犁将军金顺奏、乌鲁木齐防军精骑马队哗变。现已剿办完竣。首犯就获。得旨、著该将军督饬各营。协同摉捕逸犯。毋任一名漏网。以安边圉。摺包　　

○甲寅。宣宗成皇帝忌辰。上诣奉先殿寿皇殿行礼。遣官祭慕陵。起

居注

　　

○谕军机大臣等、电寄卞宝第等、李鸿章接粤局电称、法人入镇南关。潘鼎新身受重伤等语。关外军务。自王德榜一挫后。敌势遂炽。现在杨玉科阵亡。苏元春虽屡胜。而兵力较单。必须厚集劲旅。除已调拨湖南六营外。闻永州镇总兵廖长明。操练认真。所部枪兵。颇称精悍。著卞宝第庞际云即饬统率本部精兵。星速前往广西助剿。归潘鼎新苏元春调度。该军饷项、由湖南拨给。前拨六营。系派何人统带。何日启行。即行电闻。电寄档　　

○又谕、电寄张之洞等、据李鸿章电称、潘鼎新受重伤。龙州危急等语。该抚受伤。能否照常治军。殊深廑系。李秉衡现驻龙州。苏元春本有帮办之责。均著帮同潘鼎新将龙州一带要隘。竭力布置。催集冯子材王孝祺王德榜各军。分路进兵。或迎头拦击。或截其后路。全在在事将帅。同心努力。固守边隘大挫凶锋。朝廷不为遥制。王德榜赴粤最早。未立寸功。去冬挫败。未加严谴。南关失事。又不赴援。厥咎甚重。若再不奋迅图功。定即一并重治其罪。懔之前已调拨湖南六营。本月又令廖长明带领永州枪兵赴粤助剿。统归潘鼎新苏元春调度以厚兵力。潘鼎新伤状若何。苏元春现扎何处。即速电闻。此旨著张之洞速电潘鼎新等知悉。电寄档　　

○驻藏办事大臣色楞额等奏、巴勒布商民被劫一案。铁棒喇嘛等不能拏获首犯请分别惩办。又奏、西藏每年正二月闲。阖藏寺院喇嘛。均于大小招内。攒集诵经。不下数万饬调番营官兵防范。以杜乱萌。均如所请行。摺包　　

○乙卯。上诣大高殿拈香。寿皇殿行礼。　　

○御保和殿。赐蒙古王贝勒贝子公额驸台吉、及朝鲜国正副使燕。起

</div>
    <div class="pagination">
<a href="清实录光绪朝实录_page366.html">上一页</a><span>...</span><a href="清实录光绪朝实录_page362.html">362</a><a href="清实录光绪朝实录_page363.html">363</a><a href="清实录光绪朝实录_page364.html">364</a><a href="清实录光绪朝实录_page365.html">365</a><a href="清实录光绪朝实录_page366.html">366</a><span class="current-page">367</span><a href="清实录光绪朝实录_page368.html">368</a><a href="清实录光绪朝实录_page369.html">369</a><a href="清实录光绪朝实录_page370.html">370</a><a href="清实录光绪朝实录_page371.html">371</a><a href="清实录光绪朝实录_page372.html">372</a><span>...</span><a href="清实录光绪朝实录_page368.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
