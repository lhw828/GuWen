<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 340 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 340 页/共 518 页</h1>
    <div class="content">　　○湖广容美宣抚司各遣通把人等贡香以过期减赏有差
　　○癸巳金星昼见
　　○升狭西按察使于桂为都察院右佥都御史巡抚延绥地方
　　○甲午河南卫辉府同知盛时雍九年考秩例当升二级时雍待次久之以母老乞仍授原职止加四品散官服俸  上以服俸不足示劝令候升知府仍著为令
　　○升吏部考功司署郎中王激为南京通政使司右通政
　　○以天气暄热诏审两法司及锦衣卫狱囚释放减等枷号如例仍命南京法司一体行
　　○丙申湖广荆州府知府孙存上所集刊大明律读法书首大书律文次特书  御制诸书于律有所发明者次附书钦定条例次分注细书诸家注解与正德新例法司见行事件书进  上以大明律乃  圣祖钦定孙存等乃敢擅自增释辄行刊刻以紊成典诏下都察院参看乃逮存及同知李章通判吴望推官朱黼等下巡按御史问书板毁之时存且以欺蔑宗室事在理寻复以前与江陵知县任佃交讦为抚按所参诏并讯之
○戊戌升河南按察司副使韩邦奇为大理寺左少卿
　　○升湖广按察使张峨为广东右布政使狭西布政使司右参政任洛为按察使尚宝司司丞裴骞为山东按察司副使调狭西按察司副使韩璒于四川
　　○礼部奏净身男子八千余人守阙求进诏法司治其为首者余皆驱逐出城自后九门放入及藏匿者皆治罪不贷
　　○己亥太子太保吏部尚书方献夫赴召至江西闻  上起居违和驰＜锍-釒＞问安诏嘉其忠爱促令速赴供职
　　○庚子赐韩府褒城王旭栏  祖德含春堂诗敬一箴明伦大典各一帙从王请也
　　○韩府襄陵王徵钤五世同居  上嘉其亲睦遣使赍敕奖谕仍赉以羊酒文币
　　○赐清平伯吴杰祭葬杰正德十年嗣爵尝佥书前府坐营管操以平蛮将军镇守湖广十年六月七日卒于官
○辛丑四川乌蒙军民府女土官实贤遣头目人等贡马以过期减赏如例
　　○镇江等处盐徒啸聚为寇  上命巡江巡抚官刻期捕灭如推延误事令巡按御史指名参奏
　　○命会试武举取六十人
　　○壬寅礼部尚书夏言请朝日夕月岁遣文武大臣行礼  圣驾不必亲祀有诏朝日间岁一亲祀以甲丙戊庚壬年夕月并神祇坛每三岁一亲祀以丑辰未戌年著为令
　　○升赏狭西打卜速打硙里等处御虏获功阵亡被创官军陈经刘＜王巳＞等一百四人有差
　　○癸卯先是御史阮微杨行中先后奉命监决重囚以次日值经筵复命后期为科臣所论  上宥之已而二臣各＜锍-釒＞请罪误用题本诏各夺俸一月仍谕鸿胪寺凡复命值当避忌者得更日著为令
　　○复置狭西水么川驿
○总督漕运都御史刘节奏黄河旧通淮河口流沙淤塞挑浚方完粮运幸过不意黄淮二河伏水涨发泥沙漫入河口直抵淮安府城西浮桥一带俱被沙淤已兴工挑浚以拯目前之急更乞会议长久之策或改河口以避奔流或筑长堤以障巨浸＜锍-釒＞入工部议覆令行节等以改河筑堤二议虚心访究何者可以永保漕渠杜绝后患计定即兴工挑浚毋得后时得旨运河壅塞堤岸坍塌皆因近年管河官员不行＜锍-釒＞导修筑所致兹所议俱依拟通行各该管官员用心修心修治如仍前怠惰御史参奏以闻
　　○甲辰起致仕工部尚书赵璜复原任
　　○乙巳南京刑部侍郎王爌母卒奏乞祭葬因请并祭其父诏下礼臣稽旧制惟侍郎王王□赞都御史毕昭尝请并祭其父皆荷俞允第于谕祭文内增其职名近遂沿以为例  上以令典不言并祭爌请不可许但谕祭其母如制
　　○兵部尚书王宪以延绥等各边有警上言防御十事一招募惯战勇敢言边民多骁勇弘治间曾行招募颇得其用后因官籍为兵人不乐从今宜谕以就募有功者优赏事宁之日欲自便者听一预处粮饷支费言延镇孤悬河套四面飞沙地不耕稼而又数岁荒歉宜饬当事诸臣乘道路无梗亟备糗粮待用一处备骑征马匹言太仆寺所畜不足以给战马宜令守臣取之苑马寺所孳茶马司所易及各边所贮马价一戒饬防守将士言乘贼未至日夜为备补其单弱处所一招徕被虏人口言华人被虏多为所用宜厚加优恤归正人口以招来者一召募间谍疑虏言虏计渐狡必有阴为之教者如梁成辛洪是也宜啖令杀虏归华纵事不成亦足以疑虏使不敢深入一计处内地饥民言民不聊生恐致内变宜令守臣预修救荒备盗之政一戒饬将领掊克言将失士心多由贪黩今后犯科索役占者不止罪谪尽数查追以为后戒一招改京军实边言京师游民所萃招兵马易而边镇缺伍计补无术请许各京卫军自安业服役者之外有原籍狭西流逃愿改边卫近地者听一类覆建言奏＜锍-釒＞言先因虏警本部会议有博采群策之条以致言者纷纷剿说恐渎  圣听今后择其急者覆请否者月终类奏  上悉从之
　　○自二月至是月不雨命顺天府官率属祈祷
　　○丙午吏部以推官知县等官管见等三十六员职名＜锍-釒＞请行取选补科道且言近岁兼选办事进士今新科进士尚未开选得旨科道乃朝廷耳目必端谨老成斯能稽职疏内开具人员如拟行取慎加考选仍查节降三途用人诏旨如有贤能彰著实心爱民者无论举人岁贡出身一体取用其进士宜复  祖宗旧制授职后习知民事积有年劳始如例行取选用著为令
　　○升贵州按察使戴书为广西右布政使贵州右参政卫道为湖广按察使狭西按察司副使陆杰为本布政司右参政狭西按察司佥事张＜羽惠＞为河南按察司副使
　　○林家山等十四族番人及讲堂等寺番僧皆来贡方物宴赉如例
　　○丁未升礼科左给事中李仁为户科都给事中兵科右给事中陈侃为吏科左给事中吏科给事中王崇雒昂户科给事中叶洪俱为右给事中崇吏科昂刑科洪工科
　　明世宗肃皇帝实录卷之一百三十七
明世宗肃皇帝实录卷之一百三十八
　　嘉靖十一年五月戊申朔吏部验封郎中李默以武举同考试官宴于兵部与尚书王宪争礼默故自兵部调宪心不能平遂＜锍-釒＞言其状自劾求退淂旨朝廷公宴礼法所在大臣当循节次小臣当存体统岂宜有争下其＜锍-釒＞都察院都御史汪鋐等言默以部属小臣敢以礼文末节抵冒堂官不逊宜依浮躁浅露例调外任从之
　　○庚戌吏部言顷奉三途用人明旨诚古立贤无方之意第本部行取惟据抚按旌荐乃迩来抚按所荐者进士常十之七八举人才百之二三岁贡则绝不齿及虽欲并用何所凭据即使别加咨访恐亦不能尽真请令各抚按诸臣将所属推官知县教职等官无问举人岁贡详加评品拔其优异者＜锍-釒＞名以闻本部核实奏请诏可其议仍命预行查访取用
　　○升四川按察司副使林遂为贵州布政使司右参政
　　○户部覆武定侯郭勋所议二事一言官军月粮例于秋冬二季之月折支苐今岁歉所给之直仅足以易米石之半宜权给秋月本色冬月增银一钱豊岁复故一言马匹料草今虽召买渐豊仍宜本折间支苐于冬春折支之月量加旧直五分之一夏秋四分之一待积贮既富更议全支本色从之
　　○辛亥升广西布政使司右参政王遵为贵州按察使
○工部覆中军都督府经历司经历赵鸣善奏请浚大通桥至通州运河增添闸座多脩漕艎运通州粮入京城以实根本修自都城至仪真运河浅塞自良乡至涿州达保定河间真定迤南一带陆路低洼以便转输报可
○壬子礼部上大祀  方泽遣官行礼仪注一祭祀前期太常寺具本上请钦定遣官职名遣官受命报名谢恩斋宿如常仪先一日遣官及分献陪祀官各致斋于祭所一是日先期太常寺陈设如图仪设遣官拜位于坛下内壝正中设遣官读祝位于坛上避御拜位近北陛设典仪赞引官位于遣官拜位之南赞引引遣官分献陪祀官各服法服候于坛壝外南向立典仪唱乐舞生就位执事官各司其事赞引引遣官由内壝右灵星门入赞就位遣官就位典仪唱瘗毛血迎神奏乐乐止赞四拜遣官及众官各四拜平身典仪唱奠玉帛奏乐赞升坛遣官由坛西陛升至  皇祗香案前赞跪搢笏遣官搢笏司香官捧香跪于遣官右赞上香遣官三上香讫捧玉帛官以玉帛跪于遣官右遣官受玉帛奠讫赞出笏赞引引至  太祖前仪同赞复位乐止典仪唱进俎秦乐斋郎舁馔至赞引赞升坛遣官复由坛西陛升至  皇祗前赞进笏进俎出笏引至  太祖前仪同赞复位乐止典礼唱行初献礼奏乐赞升坛遣官由坛西陛至  皇祗前赞搢笏捧爵官以爵跪于遣官右遣官爵受赞献爵遣官献讫赞出笏赞诣读祝位遣官退至读祝位赞跪遣官及众官皆跪乐暂止赞读祝读祝官跪读讫乐复作赞俯伏兴平身遣官及众官皆俯伏兴平身引至  太祖前赞搢笏捧爵官以爵跪于遣官右遣官受爵赞献爵遣官献讫赞出笏赞复位乐止典仪唱行亚献礼奏乐仪同初献惟不读祝乐止典仪唱行终献礼奏乐仪同亚献乐止赞引赞复位遣官复位赞四拜遣官及众官四拜平身典仪唱送神奏乐赞四拜遣官及众官四拜平身乐止典仪唱读祝官捧祝进帛官捧帛掌祭官捧馔各诣瘗位奏乐赞礼毕乐止赞引引遣官及众官以次出一太常寺具福胙于神所礼成奏进宫制可
　　○兵部左侍郎潘希曾卒希曾浙江金华县人弘治十五年进士改翰林院庶吉士授兵科给事中忤逆瑾矫诏廷杖之削籍为民瑾诛复职历升南太仆寺少卿太常寺都察院右副都御史提督南赣军务升工部右侍郎寻兼佥都御史总理河道漕工成诏加尚书服俸已改兵部转左至是卒希曾清敏质亮居职务自尽不取声望临事有矩度在南赣屡殄巨寇比治水筑长堤浚支河漕运遂通恬于进取居南太常凡六年贰卿且三考不以滞留介念有大臣之风诏赠兵部尚书赐葬祭如例
　　○癸丑选授太常寺博士王昺行人周汝员冯震蔡叆柯乔宋茂熙白贲曾守约李实杨爵李凤张子立杨春芳知县沈一定王桥邹尧臣蒋瑜俱试御史理刑昺一定河南道汝员叆浙江道震乔贵州道茂熙云南道贲广西道守约江西道实桥尧臣狭西道爵山东道凤子立湖广道春芳瑜福建道
　　○添设湖广襄阳府吕堰递运所
　　○初浙江北新关监税主事叶瑞与浙江左布政使顾璘有隙及布政司呈委杭州府通判刘坎浚往同收税为礼不恭瑞疑璘有意焉乃不俟代輙去巡按御史端廷赦以闻廷赦故嗛璘乘是并讦璘那移库银及纵容亲故货易状下都察院行勘璘旋以他事致仕去其所见讦事亦勘诬于是都察院覆言璘与瑞俱革前罪且璘业已致仕宜免坐廷赦诬劾璘依宪纲当反抵第亦已升任请宥之淂旨廷赦挟私诬奏不宜以迁官置不问姑从轻罚俸半年自后巡按官有踵此毙者抵罪不宥璘瑞如拟
　　○甲寅  孝宗敬皇帝忌辰  奉先殿行祭礼遣昌化伯邵杰祭  泰陵
　　○以夏至将大祀  方泽遣武定侯郭勋告请  皇祖配神于  太庙
　　○升赏狭西板井滩新兴墩御虏获功阵亡被创官军贺俊魏杰等一百四十一人
　　○乙卯裁革山西太原府管粮通判一员
　　○丙辰先是有诏精选天下岁贡生员无专论食粮浅深寻以御史胡明善佥都御史史道言寝格而有司奉文遵守先后各异至是岁贡至京有用四人陪考例者有用通学会考例者有用考居一等年深廪膳例者有用正贡陪贡二人考取例者礼部上其状因请廷试  上曰  祖宗设立贡法务淂人物厚重通经能文者例选入贡后却以食粮浅深为资致年老阘茸充塞正途昨已有明旨今次各项贡到生徒姑准收考后只宜查照前旨施行
　　○丁巳  太祖高皇帝忌辰  奉先殿行祭礼
　　○戊午夏至大祀地于  方泽遣武定侯郭勋代惠安伯张伟大学士张孚敬李时尚书夏言分献岳镇海渎等坛
　　○己未  仁宗昭皇帝忌辰  奉先殿行祭礼遣彭城伯张钦祭  献陵
　　○实授狭西道理刑知县王朝用为本道监察御史
　　○升四川按察使刘淑相为本布政使司右布政使
　　○庚申提督南赣都御史陶谐奏比各处繇役烦重河夫机兵打手富户力士等项名色猥多乃审编里甲之时复有旷丁银两及供亿诸费甚为非经乞通行天下罢免诸名色与民休息仍令有司均繇平赋审编之时毋淂妄有诛求其法外作奸者论如法勿贷户部覆奏从之
　　○辛酉升四川布政使司左参政杨淳为本省按察使
　　○壬戌太子太保吏部尚书王琼上言臣前议待榆林之虏直以精兵扼之绥德险狭调固原援兵三千足矣而当事者过计乃至调京营宣大宁固兵一万八千赴之供亿浩繁日计费六千金内地坐困今虏已退矣乞掣回京军散遣各路所调及召募兵专责本镇兵据险防守章下兵部会兵科都给事中张润身亦以为言兵部议谓近得狭西副使陆杰揭称虏势时事兵诚宜掣  上曰既贼势稍缓赵镇所统京兵尽令掣回宁固狭西宣大兵令总制唐龙相度缓急区处毋淂误事既而尚书王宪以琼＜锍-釒＞语侵已＜锍-釒＞言兹寇甫退议者即咎老师费财之无益而不思其初本镇孤悬无备之可虞且调兵遣归固宜若所募勇敢不过三千人曾不足补原伍之缺臣请留勿遣而敕守臣益严武备  上曰掣兵既有成命余如议琼奏亦筹边虑不必自分彼此
　　○癸亥建州左卫都督方巾以钦赏金带独轻忿恚陛辞日即御前投递番文言状下礼部行内监核实金铢两本同第累朝所制鞓胎有轻重耳于是礼臣以方巾骜慢不可长请革伴当三名以示薄罚且并治伴送官罪从之
　　○遣吏科左给事中陈侃为正使行人司行人高澄为副使往琉球封故中山王尚真子清为中山王
　　○狭西岷州等处番族讲堂等寺剌麻番僧绿竹劄石等大崇教等寺剌麻番僧班丹尖咎等法藏等寺剌麻番僧绿竹尖制等各来朝贡马及土物宴赏如例
　　○狭西西安府同州地震有声如雷
　　○工部侍郎黎奭言以四月二十二日奉安  献皇帝神床于  显陵香殿暖阁祭告礼成祥虹西见且时方旱虐次日天乃大雨此诚  先帝盛德至善之余泽  皇上尊亲大孝之感通也＜锍-釒＞入报闻
　　○甲子秦王惟焯奏其审里副蔚宗寿历任六年请加正五品服俸部覆淂旨王府辅导等官先年奏准事例必能守正规谏年久无过者方许奏保其令巡按御史核宗寿绩状以闻
　　○巡抚云南都御史顾应祥奏剿平昆阳新兴强贼部议归功御史毛凤韶左布政使陈轼淂旨赏凤韶轼等币钞有差黔国公沐绍勋准以功赎罪以盗多绍勋庄户故也
　　○乙丑升山东按察司副使何鳌为四川布政使司左参政
　　○己巳吏部言往岁有诏令群臣各访所在有怀奇抱异伏在岩穴者从公荐举以备录用迄今年余竟无一人至者请行各抚按严限促之仍令两京五品以上文臣及科道各举所知具奏报可
　　○直隶淮安府大风雷雨彻屋覆舟伤人
　　○庚午户部覆南直隶巡按御史方日乾所言二事一言南京屯军例无月粮卒有灾伤自存者寡宜以本衙门赎锾积榖仍核旧日所入赎罪之榖贮仓为备毋淂他费一言南京镇南等卫田多坍没蠲之则损课徵之复病军宜将免半处补荒田余粮七百余石及升科营房等地粮二百余石抵足原额而免诸坍田勿科报可
　　○升赏狭西河桥等处御虏获功官军鲁瞻等七十五人
　　○太仆寺卿何栋言奉旨相勘河患历真定河间保定顺天等府地方勘淂河患大端有二一曰滹沱河发源山西浑源州会诸山之水东趋真定由晋州紫城口南入宁晋泊会卫河入海此故道也但晋州地形西高南下因冲决紫城口东溢而束鹿深州诸处莽为巨浸兹欲筑此决口湏起藁城县张村至晋州固堤筑堤一十八里高三丈阔三十丈多用桩木密栽榆树务求坚厚足御奔湍然后挑浚河身三十余里障水南行使归故道一曰鸭河沙河磁河俱发源山西五台山会诸支河之水至唐河蔺家圈合流入河间府东南任丘霸州天津入海此故道也但河间府地形东南高东北下因冲决蔺家口东北溢而肃宁新安诸邑罹其垫溺兹欲筑此决口计六十余丈浚河故道自刘家口至陵城淀计三百余里通计二役工力浩大遗民方救死不给官帑又散赈已竭且大水将至兴役为难二麦被野蹂躏可惜大工未可遽议宜先令府州县官随地修浚以免暂时水患俟酌处财力有余然后举前二役又勘淂涿州有胡良河自拒马河分流至涿州东入浑河良乡有琉璃河发源磁家务潜入地中至良乡东入浑河皆其故道近以浑河沙壅阻塞二河下流遂致平地湮没弥漫至数千余顷勘淂下流壅塞之沙仅四五里用力颇易计费不多所当亟为＜锍-釒＞浚臣请以胡良河委涿州知州张经纶琉璃河委兴州中屯卫指挥李思恭各给夫千名责之月终报竣以二臣才力必能集事工部覆奏淂旨允行
　　○癸酉升工科都给事中赵汉为山西布政使司右参政兵部车驾司员外郎邬阅为湖广按察司佥事
　　○兵科都给事中张润身上言顷者选用将军限以三月故近者与选而山东山西河南狭西以稍远不及应诏今所选五百名人材或不称请自后选期限以六月淂旨将军系充侍卫必淂体貌豊伟膂力强壮者乃可今次所选不待各省到齐违例徇私可知且不究其令科道官会同驸马都尉及锦衣卫从公覆选不及格者罢之此后有缺该部还待诸路到齐类选敢有蹈今毙者科道官参治
　　○丙子原任太子太保吏部尚书兼翰林院学士方献夫应召至京师诏进兼武英殿大学士散官尚书如故同辅臣张孚敬等内阁办事献夫具＜锍-釒＞辞优诏奖答不允献夫以未面恩越数日未敢视事  上遣中官即私宅趣之献夫乃赴阁  上谕之曰卿昨赴召以连日阴雨未与朝见故今日朕命入阁办事庶副召用之意夫辅导之地以纳诲为职岂无资我之忠言必托封章庶淂随事开陈兹以原赐银印记给卿用使宜承朕命
　　明世宗肃皇帝实录卷之一百三十八
明世宗肃皇帝实录卷之一百三十九
　　嘉靖十一年六月戊寅朔
　　○己卯户部覆监察御史张惟恕奏国家屯政旧最明悉迩来疆界混冒册籍不明田归豪室赋累贫军大非画疆分屯之旧宜及今蠹坏之初比照民田黄册事体令各有司以十年为率凡屯田之顷亩岁入悉籍置之其有卫所之地相参入及军民私贸易者即登佃者名于籍按其地以定赋法人给一券以此为稍入待十年之后复行查审便  上是其言既而巡按河南御史方钝亦以为言户部因请通行天下以今岁大造之年改造实徵小册各清理查拨永为定规从之
　　○辛巳升河南布政使司左参议祁鹤为山东按察司副使
　　○御史李循义奉命江西巡按舟中失火印信批文俱毁上＜锍-釒＞自劾待罪  上以水火不测夺俸三月批印更给之
　　○壬午以灾荒免顺天保定河间等府田粮有差
　　○诏发太仓库银二千两赈济上林苑监四署人户仍停徵十年以前逋税俟豊年带徵
　　○甲申诏封故诚意伯刘基九世孙瑜为诚意伯予诰券世袭岁给禄米七百石本色三百石折色四百石
　　○户部覆湖广巡抚凌相奏湖广食盐地广而引税无稽岁课大损宜令盐□俱于布政司验引给发岁收其课以佐边费及王府禄粮之不足者季终籍上抚按稽其出纳报可
　　○巡抚应天都御史陈轼奏擒获海寇龚禄张林等请升赏诸获功人员是时江洋盗贼充斥屡有旨催剿罢巡抚都御史张璇为民革操江广宁伯刘泰任下诏魏国公徐鹏举及巡江御史等官责令克期平殄无何安庆江中群盗复流劫行舟执经过按察使等官巡江御史冯恩以闻部方奉严旨查参提督操江及各地方官罪未覆会轼奏至部请依拟行赏得旨切责诸臣玩寇仍停鹏举及轼恩与带管操江都御史万镗并守备地方等官俸令戴罪自效事宁另议功罪其擒获海寇人员遂置不录
　　○乙酉巡抚宣府都察院右副都御史刘源清以监生徐琰私揭其不职数事因上章自理恳词乞休不允
　　○戊子添设狭西按察司副使一员即升本布政使司右参议魏纶为之候出师调用从总制兵部尚书唐龙请也
　　○庚寅礼部奏今天下岁贡廷试不中式者五十九卷近本部遵奉诏书议处生徒内开廷试有不中生员一名以上提学官提问五名以上提学官降用随奉  圣旨令巡按御史会同提学及布按二司官从公考选起贡此例定自嘉靖十年各提学官奉行当自十一年始今所考黜生员惟当按应十一年贡者为各提学官罪御史既与二司官会同考试亦宜分受其罚以后事宜更听臣等从长议处得旨岁贡廷试不中五名以上各提学官俱照见行事例降一级别用未尽事宜其更议处以闻于是礼部复言提学官贡士既不得专委则罪谴必宜分任况一名以上提问五名以上降级似乎立例太严臣恐提学官畏罪必至有不敢起贡之处偏方下邑遂至无人学校之政废而教化之原塞非议之得也今各处按察司提学官应降级者咨送吏部应逮治者及南北直隶提学辽东带考各御史俱参送都察院并断自十一年始一遵明例示戒夫考退之罚提学官既以专职独坐则考选之事亦湏专任责成请自今止令提学官遵奉敕谕悉心从事其岁贡照例先食粮年深者取考果有不堪方以其次考充御史及二司各官毋得侵越庶责任既专可以自效既被谴罚当亦无词其廷试不中生员故事有愿告冠带衣巾终身者听宜与准给以弘朝廷始终作餋之恩其边远地方本与中土不同是以  累朝有免考送监之例有从便举贡之例有选取身材不限文字之例今若一例发回艰苦特甚如云贵川广西北边或稍宽以覆试之条以无失  祖宗曲成人材之意  上曰岁贡会选事宜俱系  祖宗旧制已有明旨巡按及二司官虽系会考而提学官职专提调贡非其人责实难辞五名以上降级遵前旨行三名以上提问俱自十一年为始南北直隶提学并辽东带考御史令两京都察院逮问黜退生员原无覆考事例愿告冠带并衣巾者听之已以生员被黜五名以上降提学官湖广副使崔桐四川副使张鲲河南副使敖英狭西佥事王邦瑞各一级
　　○壬辰升户部广东司郎中刘从学为狭西布政使司右参议
　　○以旱灾免直隶凤阳等府河南开封等府山西平阳等府存留钱粮及明年夏税并折徵起运钱粮减价各有差
　　○甲午  恭睿献皇帝忌辰  上祭  崇先殿故事惟  太庙帝后忌辰太常寺官面奏祭祀余俱＜锍-釒＞请是岁定  献皇帝忌辰亦面奏如  太庙礼
　　○丙申初武定侯郭勋陈言乞挑选军余以足营额兵部以投充军余类多游食若招以充伍平时虗费粮饷临事展转脱逃实无所用勋复以为请  上令兵部会议于是巡视京营给事中叶洪上言营军坐费京储已称冗滥今复一时选补四万余人非计之得诚欲充实营伍第当按故所逃亡选退籍简支亲勇徤者补之不必召募兵部以其言覆诏如拟
　　○丁酉左春坊左中允孙承恩以母老疾乞归餋许之
　　○户部言三宫庄田及御马监各草场苜蓿等地原以类进供修理诸费以其余济边今且积逋至五十万卒有诸费动辄取给内帑且其地或以灾侵停徵而豊穰之后遂置不问宜令有司严徵新赋其所负租岁各带徵一年从之
　　○戊戌监察御史徐汝圭言北虏之众凡有三窟一屯河套近延绥一屯威宁海子之北近大同一屯北口青山近宣府连岁窥伺延绥之寇虽其一枝然族类相同其势易合而中国所以御之莫先兵食思患预防此三镇者皆不可缓也以食言之延绥则宜漕石州保德之粟自黄河而上楚粟由郧阳汴粟由汉中以达于狭宣大则宜二麦将登多方籴置及转籴于山西山东河南三边则西运易州南运军城北运居庸以为紫荆倒马白羊等口之备皆当招□赁车给食于官以兵言之西路万全右卫怀安卫与天城阳和相近宣府游兵宜驻此以为大同之援南路顺圣西城与阳和相近宜选补于此以为临期之援东路永宁等处则护卫宣府以为调遣之援北直隶八府责令召募勇敢设法练习以为边关远近之援榆林山狭游兵各于本处分投遥制如此则粮有余备兵有余力一旦有警从容调发不至如曩日之恇扰矣＜锍-釒＞下户兵二部议覆请下边臣计宜举行报可
　　○升指挥使孙昂指挥佥事佘大纶俱署都指佥事昂湖广行都司佥书大纶贵州都司佥书命江西都司署都指挥佥事陈伟佥书福建行都司事
　　○庚子巡抚宁夏都御史杨志学以虏寇河西闻  上以主将等官不能设备致虏潜入为害下巡按御史核诸失事状参奏
　　○辛丑巡抚四川都御史宋沧以真播等处剧贼平条陈善后事宜一设墩堡谓地方旷远大盗屡发宜于诸要害之地建堡编夫使闾伍有等守望相助一移巡司谓綦江县东溪巡检司地非总隘宜移置赶水镇便一明统属谓播州酉阳平茶等司宜仍旧制属四川重庆府抚民官管辖不当令贵州思石兵备等官兼制兵部悉覆如拟惟明统属一事下二省抚按官酌议报可
　　○壬寅革镇守蓟州总兵官杨镇职以御史孙锦等刻其贪污不法也
　　○癸卯  孝庄睿皇后忌辰遣会昌侯孙杲祭  裕陵
　　○代王充燿奏父代懿王先以大同兵变洁身远害被奖有忠义可嘉之语燿今于墓前树立石坊请揭以敕赐忠义四字仍乞赐碑文表扬以垂永久  上许其建坊名额碑文报罢
　　○以擒狭西妖贼张文等功赏总制尚书王琼巡抚都御史刘天和抚治郧阳都御史潘旦巡按御史朱观方远宜参政刘一正各银币有差
</div>
    <div class="pagination">
<a href="明实录世宗实录_page339.html">上一页</a><span>...</span><a href="明实录世宗实录_page335.html">335</a><a href="明实录世宗实录_page336.html">336</a><a href="明实录世宗实录_page337.html">337</a><a href="明实录世宗实录_page338.html">338</a><a href="明实录世宗实录_page339.html">339</a><span class="current-page">340</span><a href="明实录世宗实录_page341.html">341</a><a href="明实录世宗实录_page342.html">342</a><a href="明实录世宗实录_page343.html">343</a><a href="明实录世宗实录_page344.html">344</a><a href="明实录世宗实录_page345.html">345</a><span>...</span><a href="明实录世宗实录_page341.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
