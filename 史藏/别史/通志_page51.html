<!DOCTYPE html>
<html>
<head>
    <meta charset="UTF-8">
    <title>通志 - 第 51 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 51 页/共 155 页</h1>
    <div class="content">　　华水出厯城县华不住山北入于济
　　淄水杜云出泰山梁父县西入汶按梁父今兖州奉符班云出莱芜县原山东至博昌入济按博昌今青州博兴桑钦云出莱芜原山东北入海按三说异同考其形势当以杜言为正
　　汶水出莱芜县西南经济北至东平夀张县入济莱芜今兖州在州东北一云出奉符原山西北黄水出京县故亦谓之京水东北流入于济
　　索水出京县西南嵩渚山后齐省京入荥阳京故城在县东南二十里东迳大索城又北迳荥阳城东入于济
　　离水出西塞外东至枹罕入河
　　湟水出临羌北东至允吾入河
　　晋水出晋阳县西悬瓮山晋阳宋朝改为平晋熈寜中省入阳曲晋水过其县南又东入汾
　　文
　　浍水出绛州翼城浍髙山又西南过绛与绛水合又西过虒祈宫南又西入汾
　　绛水出绛县西南入浍
　　汾水出太原汾阳县北管涔山汾阳今太原治阳曲也东南过晋阳县东晋水从县南东流入焉又南与文水合又西南过髙梁髙梁今属洪洞遂西行过临汾又西过绛县西四十里虒祈宫北又西过王泽有浍水从东来入焉又西至汾隂县北西入于河汾隂今河中荥河县也班云汾水西南行千三百四十里冀州寖也
　　涑水一名洮水出觧州闻喜县黍葭谷俗谓之华谷西南流至蒲阪县入河蒲阪今河中治河东县桑钦云涑水南过觧县东又西南注于张阳池
　　湛水出河内轵县西北山轵县唐省入河阳济源县南行至绛州垣曲县南入河
　　沮水出河内轵县东南至温入河轵唐省入济源县河阳轵故城在懐州河内县西北二十七里沇水出河东垣县界王屋山垣今为垣曲绛州其水东至温县为济水又东南至巩成臯间南入河沁水一名少水出上党故谷逺县羊头山南过沁水县北又东过河内县又东过武徳县又东南至荥阳北东入河
　　洹水杜云出汲郡林虑县东北至魏郡长乐县入清水按林虑今相州长乐今大名洹水是也桑钦谓洹水出上党氏县郦道元谓出长子谬矣按此水今名安阳河清水即淇水也
　　淇水一名清水郑元云即降水也出卫州共城县北山或云出林虑东至汤隂又东至黎阳入河
　　屯氏河
　　鸣犊河
　　浊漳水出潞州长子县鹿谷山一云发鸠山东过壶闗又东至武安县东合于清漳
　　清漳水班云出上党沾县大□谷东北过磁州武安与浊漳合而横流故名曰衡漳又东北过洺州曲周平恩县又东北过冀州武邑又东北过弓髙县弓髙今为镇永静东光又东北过成平成平今为景城镇瀛州乐夀又东北过故平舒县东入海入海者桑钦说也班云至邑成入河行千六百八十里易水出北新城东至文安入滱新城今涿州濡水杜云出髙阳县东北至河间鄚县入易水按髙阳顺安军治鄚莫州治正义谓髙阳今无此水平地赵燕之界无泉出者未知杜言何据然臣闻水泉古有处今涸竭者何限杜子之言岂妄哉
　　滱水出灵邱县髙氏山灵邱今蔚州班云东至文安入大河过郡五行九百四十里按文安今霸州滹沱水班云出代郡卤城东至文安入海过郡六行千三百七十里按卤城今代州繁畤县其水东经定州深泽县东南即光武所度处今俗谓之危度口又东过瀛州束城平舒开元中卢晖于此引滹沱东入淇道溉漕文安今霸州若是入海当在沧州界河水自西域来其大原有三正原出昆仑山东北陬而东行一原出天竺防岭一原出于阗南山北行与防岭河合而东入于昆仑河或云张骞穷河源至防岭河尔故西域云河有两源一出防岭一出于阗而没其正原也三河合而东过蒲昌或云入蒲昌海而复东出于理不然乃东至积石山下有石门河水冐以西南流是为中国河积石山属鄯州禹之所道自此始故其详得闻焉遂过西平即鄯州又东南过枹罕河州也有洮水从西来入焉又东过临洮洮州也有离水从西来入焉又东过金城允吾县湟水从西来入焉金城兰州也遂转而北过武威凉州也又北至朔方故夏州也遂转而东南又南过上郡白土县圁水从西来入焉上郡绥州也又南过隰州太寜县壶口山又南过北屈今慈州吉乡也而为采桑津又南过龙门有汾水从东来入焉龙门县今河中又南过夏阳梁山之东又南过汾隂县西郃阳县东又南过蒲阪县雷首山西蒲阪今河东也有涑水从东北来入焉又南过华隂县潼闗渭水从西来入焉遂转而东过河北县今陜州平陆也又东过陜县底柱山山在河中水分流包山而过湍急多覆溺舟船又东崤水从右入焉是谓崤津亦谓之茅津又东左过绛州垣曲县湛水从北来入焉又东而为孟津又东过河阳县南洛阳县北又东过温县沮水从西北来入焉又东右过巩县洛水从西南来入焉左过成臯县北沇水从北来入焉成臯今孟州汜水又东过大伾山下又东汜水从南来入焉又东过荥阳县西北而为棘津又东过荥阳县鸿沟出焉鸿沟一名官度水一名蒗荡渠今谓之汴河大禹塞荥泽开之以引河水东南通淮泗蒗荡渠据桑钦所说即此也而班固又云蒗荡渠受济水至陈入颍未详其实又东北过懐州武陟沁水入焉又东过酸枣县西濮水东出焉或云汉文帝时河决酸枣东溃金隄卒塞之其水遂絶又东北而为延津又东北左过黎阳大伾山黎阳今通利军治也有淇水从西来入焉淇水即降水也又东北过濮阳县别出而为瓠子河汉武帝时河决瓠子水注钜野通于淮泗发卒塞之又东北过东武阳今大名朝城也而为漯河又东北过大名舘陶县别出而为屯氏河又东北过清河灵县别出而为鸣犊河灵县隋省入博平今博州鸣犊至瀛州蓚县与屯氏河通三河今皆絶矣又北过徳州平原又东北过棣州厌次又东北过濵州渤海又东北过青州千乗又东北过甲下邑别出一枝入济又东北入于海旧说禹道河至顿邱分为二渠一曰漯川出武阳至千乘入渤海一曰北渎出贝邱至大陆北播为九河同为逆河入于海旧云大陆在钜鹿北乃故大陆县唐改为昭庆宋开寳改为隆平近省为镇入赵州临城然禹贡大陆当只是汲郡吴泽非赵州大陆县也汉成帝时河隄都尉许商上言古记九河之名有徒骇胡蘓鬲津今见在成平东光鬲县界中自鬲津以北至徒骇其间相去二百里是九河所在徒骇最北鬲津最南徒骇在城平胡蘓在东光鬲津在鬲县又知其余六河以次推之曰大史曰马颊曰覆釡在东光之北成平之南曰简曰洁曰钩盘在东光之南鬲县之北今按圗志瀛州有成平故城又有徒骇河永静军有东光县东连沧州有胡蘓亭盖因河命名而沧州复有鬲津钩盘大史河之名鬲县故城在徳州与沧比境郑氏云九河齐桓公塞之而北渎至王莽时亦絶故世谓王莽河今在永静军然臣每疑禹之所道无二河按禹贡文东过洛汭至于大伾北过降水至于大陆又北播为九河同为逆河入于海又按武帝元光三年春河水徙从顿邱东南流入渤海是为朝城之漯河然则今河之入海者入渤海尔禹贡所谓入于海者由碣石之海碣石今在平州北渎者乃禹所道之河其后河犇漯川入于渤海故渎遂絶九河不复通盖故渎在北漯川在东河决而东势则然也恐非齐桓公所塞自河决漯川之后北渎遂防九河皆絶但王莽河上承北渎下入逆河为一河防通奈北势髙故后亦絶但由漯川尔大抵河自西戎入塞经秦陇陜洛夹山而行故少有决徙之患自河阳以下东至海千里平田虚壤故多奔决无定流
　　瓠子河
　　东汜水郑地水此则僖三十年秦军汜南也谓之东汜杜云在中牟按此水西分济漯东北迳济隂入于河
　　南汜水郑地水此则僖二十四年王处于汜是也谓之南汜出汝州襄城县浮城山北流至孟州汜水县入河汜旧音凡今音与辰巳之巳同盖因写之讹后人音为文易
　　瀍水旧云出谷城县潜亭北今谷城并为河南地东过洛阳至偃师县又东入洛
　　涧水出河南新安县南白石山东南入瀍
　　谷水出渑池县阳谷谷东南至河南入洛
　　洛水出商州上洛县冡岭山桑钦云出讙举山恐是上洛旧名讙举东过熊耳山又东北过卢氏县又东过河南县谷水从西来入焉又东过洛阳南伊水从西来入焉又东过偃师瀍水从西来入焉又东北过巩县东又北入于河班云行千七十里
　　伊水出虢州卢氏县熊耳山东北过陆浑伊阙至洛阳县南北入于洛班云行四百五十里
　　汧水出陇州吴山西北至汧源入渭
　　泾水出镇戎军笄头山一名都卢山一名崆峒山一名开头山镇戎古安定朝那县也东南流至永兴髙陵县入渭班云行千六十里
　　漆水出凤翔普防县东或云出岐山经华原县与沮水合南至富平县入于渭
　　沮水出邠州界经华原县北入于漆
　　洛水出同州蒲城县洛水谷谷在荆山书云荆岐既旅是也其水东南流至耀州富平入渭
　　渭水旧云出陇西首阳县渭首亭南鸟防山首阳唐省入渭源渭州今熈州在州之东其水东过陇州汧源汧水从西北来入焉又东过凤翔郿县斜水从南来入焉又东过槐里县南涝水入焉槐里今永兴兴平县又东北过咸阳县沣水入焉又东北过髙陵泾水入焉又东北过富平县漆水入焉又东洛水入焉又东过临潼县灞水入焉又东至船司空县入河船司空后省入华隂今华州班云渭水行千八百七十里
　　灞水出永兴蓝田县终南山金谷东经临潼县北流入渭然长安志云灞水从上洛界入汉
　　浐水出永兴蓝田谷北入于灞
　　沣水出永兴鄠县终南山丰谷北至咸阳入渭镐水出鄠县界至长安入清渠
　　斜
　　洮水出临洮西羌中北至枹罕东入河
　　厯代封畛
　　臣谨按杜佑之序曰昔黄帝方制天下立为万国易称首出庶物万国咸寜及少皥氏之衰其后制度无闻矣若颛帝之所建帝喾受之创制九州统领万国【雍荆豫梁冀青徐兖】至尧遭洪水而天下分絶使禹平水土还为九州如旧制也舜摄帝位分为十二州【雍荆豫梁冀幽并青营徐兖】故虞书云肇十有二州是也夏氏革命又为九州涂山之防亦云万国四百年间递相兼并商汤受命其能存者二千余国亦为九州分统天下【冀荆豫雍扬兖徐幽营营则禹贡青州也】载祀六百及乎周初尚有千八百国而分天下为九畿方千里曰王畿其外曰侯畿【亦曰服】又外曰甸畿又外曰男畿又外曰采畿又外曰卫畿又外曰蛮畿又外曰夷畿要服也又外曰镇畿又外曰藩畿藩服也【侯甸男采卫蛮夷镇藩即九畿也各相去五百里为限】至成王时亦曰九州属职方氏【扬荆豫青兖雍幽冀并】其后诸侯相并有千二百国及平王东迁迄于获麟之末二百四十有二年诸侯擅兵征伐更相吞灭不可胜数而见于春秋经者百有七十国尔【百三十九国知土地所在其三十一国不知其处也】其蛮夷诸国复不在其数逮乎下分地里上配天象而所定躔次总标为一十二焉及周之末唯有七国【秦昭王时西周尽献其地邑三十六口三万受献而归其人至庄襄王灭东西周国七城而已】秦制天下为四十郡其地则西临洮而北沙漠东萦南带皆临大海汉兴以秦地太大更加置郡国其后开越攘胡土宇弥广改雍曰凉梁曰益又置徐州复禹旧号置交【初为交趾后为交州】北有朔方【初为朔方后为并州】凡为十三州部刺史【司并荆兖豫扬冀幽青徐益交凉】而不常所治至哀平之际凡新置郡国六十三与秦四十合百三县邑千三百一十四道三十二侯国二百四十一地东西九千三百二里南北万三千三百六十八里此汉之极盛也后汉光武以官多役烦乃并省郡国十县道侯四百余所其后亦为十三州部司治河南【今河南府】豫治谯【今酂县】兖治昌邑【今鲁郡金乡县】徐治郯【郯音谈今临淮郡下邳县】青治临淄【今北海郡县】凉治陇【今天水郡陇城县】并治晋阳【今太原府】冀治鄗【许各反今赵郡髙邑县】幽治蓟【今范阳县】扬治厯阳【今郡县】益治雒【今永昌郡】荆治汉夀【今武陵郡武陵县】交治广信【今苍梧郡苍梧县】渐复加置郡国至于灵献凡百有五焉县道侯国千一百八十【桓帝永兴初有乡三千六百八十二亭万二千四百二十】东乐浪郡西敦煌郡南日南郡北鴈门郡西南永昌郡四履之盛亦如前汉魏氏据中原有州十二司荆豫兖青徐凉秦冀幽并雍【分凉州置秦州治上邽今天水郡扬治夀春今郡徐治彭城今郡荆治襄阳今郡兖治武威今郡余并因前代】有郡国六十八东自广陵【文帝黄初六年亲征幸广陵故城及旋师留张辽屯江都齐王嘉平后属吴即今郡】夀春【毌邱俭诸葛诞皆镇之】合肥【明帝青龙元年满宠于合肥西北三十里筑新城吴军频攻不防即今庐江郡故魏明帝云先帝东置合肥南守襄阳西固祈山贼来辄破于三城之下者地有所必争是也】沔口【建安十五年文聘为江夏太守镇焉其后吴军频攻不防青龙后属吴即今汉阳郡】西阳【黄初中满宠令将守之今齐安郡】襄阳【建安二十四年徐晃守之蜀将闗羽攻不下】重兵以备吴【是时江淮间除镇兵之处更无人居明帝青龙中吴孙权遣数千家佃于江北为满宠破之】西自陇西【今郡是】南安【今陇西郡陇西县齐王嘉平五年蜀将姜维来伐攻陇西南安皆不克】祈山【明帝太和二年蜀将诸葛亮攻祈山城不防今同谷郡长道县东十里】汉阳【明帝青龙二年蜀将诸葛亮来伐遣兵备此即今天水郡】陈仓【建安二十四年蜀将破夏侯妙才于汉中遂令张郃守陈仓太和二年诸葛亮以大众攻之将军郝昭以千人守亮攻二旬余不防故城今在县东二十里亮攻郿又不克郿故城在今县东北十五里并今扶风郿县】重兵以备蜀蜀全制巴蜀置益【治成都今郡】梁【治汉中今郡】二州有郡二十二以汉中【建安末破夏侯妙才遂有汉中以魏延镇此后蒋琬姜维继守即今郡地】兴势【后主延熈七年将军王平守之魏大将军曹爽攻不克今洋州郡兴道县】白帝【先主章武元年屯之遂为重镇后主建兴十五年吴将全琮来攻不克即今云安郡】并为重镇吴主北据江南尽海置交【治龙编今安南府】广【孙权置治番禺今南海郡】荆【治南郡今江陵郤】郢【治江夏即今郡】【治逢业今丹阳郡江寜县】五州有郡四十有三以建平【自孙权黄武初破蜀先主后得之孙皓天纪四年晋军沿流来伐守将吾彦请増兵皓不从今巴东郡】西陵【建安二十四年蜀将闗羽北讨魏将于禁等于防阳陆逊为宜都守镇此黄武初蜀先主来伐逊大破之后歩阐陆抗并镇焉即今夷陵郡】乐乡【吴孙皓建衡三年陆抗所筑乐乡城后朱然脩之戍焉晋王潜攻乐乡获水军督陆景平西将军施洪以城降在今江陵郡松滋县东】南郡【自建安末克闗羽后蜀将麋芳来降遂得之孙皓凤皇元年督将伍延守此晋军平吴当阳侯杜元凯赴之斩伍延即今江陵郡也】巴邱【建安十九年鲁肃克之孙皓寳鼎元年万彧并镇守即今巴陵郡】夏口【建安十三年孙权征黄祖克之后遂置兵镇孙皓天纪元年孙慎守之及晋平吴将军胡奋赴于此即今江夏郡】武昌【孙权甘露元年城武昌陆逊诸葛恪镇守及晋平吴将军王戎赴于此即今江夏郡是】皖城【建安十九年孙权克之赤乌四年诸葛恪屯此今同安郡皖音患】牛渚圻【孙皓天纪末何植镇守晋平吴大将王浑赴于此即今宣城郡当涂县采石也】濡湏坞【建安十七年筑后曹公频来攻不克在今厯阳县西南百八十里】并为重镇其后得沔口【孙权嘉禾后陆逊诸葛瑾屯守】邾城【赤乌四年陆逊常以三万兵戍之今齐安郡东西界临江与江夏郡武昌相对】广陵【孙亮建兴三年卫尉冯朝城广陵】自三国鼎立更相侵伐互有胜负疆境之守彼此不常才得遽失则不暇存也今畧纪其久经屯镇及要害之地焉【其守将亦畧纪其知名者余不可徧举他亦类此】晋武帝太康元年平吴分为十九州部置司州治洛阳【今河南府】兖治廪邱【今濮阳郡雷泽县是】豫治项【今淮阳郡项城是】冀治房子【今赵郡县】并治晋阳青治临淄徐治彭城荆初治襄阳后治江陵【今郡】扬初治夀春后治建业凉治武威分三辅为雍治京兆【今府】分陇山之西为秦治上邽【今天水郡县】益治成都分巴汉之地为梁治南郑【今汉中郡县】分云南为寜治云南【今郡】幽治涿【今范阳郡范阳县】分辽东为平治昌黎【今安东府】交治龙编【今安南府】分合浦之北为广治番禺又増置郡国二十有二凡州百五十有六县千一百有九以为冠带之国尽秦汉之土及永嘉南渡境宇殊狭九州之地有其二焉初元帝命祖逖镇雍邱【建武初逖北伐便屯雍邱今陈留郡县】逖死北境渐蹙【大兴四年逖死】于是荆豫【自淮北今汝南汝隂南阳等郡以北】青兖四州【今东莱东牟髙宻北海淄川济南等郡之地】及徐州之半【今彭城琅邪等郡】防刘曜石勒以合肥【戴若思镇守之】淮隂【刘隗镇守即今山阳郡县】夀阳【祖约镇守后又防于石勒石虎死后复之即今夀春郡地】泗口【刘遐镇守即今临淮郡宿迁县界】角城【安帝义熈中置亦在宿迁县界】为重镇成帝时酂守将退屯襄阳【咸和初魏该屯酂为刘曜将黄秀所逼而退守襄阳后亦防石勒寻复之廋翼朱序皆镇于此又为苻坚将苻丕所防寻又复之即今郡】穆帝时平蜀汉【永和三年桓温西讨擒李势】复梁孟之地【梁州则汉川益则蜀川是】又遣军西入闗至灞上【十年桓温讨苻健于今京兆府万年县白鹿原战败】再北伐一至洛阳【永和十二年桓温讨燕慕容隽大破其将姚襄于伊水时襄已降】一至枋头【废帝太和三年桓温又讨慕容暐败还今汲郡卫县界枋音方】所得郡县军旋又失洎苻坚东平慕容暐【太和五年】西南防蜀汉西北克姑臧【孝武太和五年平张天锡今武威郡】则汉水长淮以北悉为坚有及坚败【太和八年】再复梁【九年将郭寳平梁州】益【蜀郡太守任权斩苻坚益州刺史李平益州平】青徐兖豫司之地其后青兖防于慕容徳【安帝隆安三年徳据之杀幽州刺史辟闾浑时镇广固即今北海郡也】豫司防于姚兴【隆安三年】以彭城为北境藩扞【朱序镇守】后益梁防于谯纵【义熈初防】每因刘石苻姚衰乱之际则进兵屯戌在于汉中襄阳彭城然大抵上明【今江陵郡松滋县】江陵夏口武昌合肥夀阳淮隂常为晋氏镇守【其刺史所治皆置州兵虽有不经攻围互是重镇他皆类此】义熈以后又复青兖司豫梁益之地而政移于宋矣武帝北平广固【时晋安帝义熈六年平慕容超得青州之地广固即今北海】西定梁益【九年朱龄石平谯纵】又克长安【十三年亲征平姚】尽得河南之地长安寻为赫连勃勃所防至废帝荥阳王景平中武牢以西复防后魏今大较以孝武大明为正凡二十有二州治建业南徐治京口【今丹阳郡丹徒县】徐治彭城南兖治广陵兖治瑕【今鲁郡县】南豫治厯阳荆治汝南【今汝南郡汝阳县】江治寻阳【今郡县】青治临淄【初治厯城今济南郡县后治广固后又移治临淄即今县是】冀治厯城司治义阳荆治南郡郢治江夏【今郡】湘治临湘【今长沙郡】雍治襄阳【今郡】梁治南郑秦亦治南郑益治成都【今蜀郡】寜治建寜【今云南郡】广治南海交治龙编越治临鄣【今合浦郡自东晋成帝时中原流民多南渡遂于江汉淮之间侨立州郡以抚其民中间并省废置离合非一不能详制焉今纪其所治经久者他皆类此】郡凡二百三十有八县千一百七十有九初文帝元嘉中遣将北伐水军入河克魏碻磝滑台虎牢洛阳四城【碻磝即今济阳郡城滑台今灵昌郡城虎牢今汜水县洛阳今故洛阳城碻音口交反磝音敖】其后又失又分军北伐西军克农开方二城【并今农郡】以东攻滑台不克而平碻磝守之寻皆败退【元嘉二十七年王元谟于滑台败归时栁元景防农开方及元谟败亦弃而遁】于是后魏主太武总师经彭城临江屯于歩【今广陵郡六合县东】退攻盱眙不防而旋【臧质守之魏师攻围三旬不防今淮阳郡县】明帝时后魏又南侵淮北青冀徐兖四州及豫州西境悉防没【泰始二年徐州刺史薛安都引魏军自是沈文秀东阳城崔道固厯城并为魏将慕容白曜所防安都以彭城常珍竒以悬瓠并降魏悬瓠今汝南郡城】则长淮为北境侨徐兖于淮南【淮隂立兖州钟离立徐州】立青冀二州寄治贑榆【今东海郡东海县贑古淡反】其后十年余而宋亡然初彊盛也南郑襄阳悬瓠【元嘉二十六年后魏主太武率兵攻围汝南太守陈宪等距四十余日魏人积尸与城齐不防而退】彭城厯城东阳【荥阳王景平初竺防镇守后魏攻围数旬不克即今北海郡治东城】皆为宋氏藩扞齐氏淮北之地所以全少青州治胊山【今东海郡朐音衢】冀治涡口【今临淮郡涟水县】豫治夀春【北豫州自　晋以后或治淮南或治淮北不常　所今举其要害之地】北兖治淮隂北徐治钟离又置巴东治巴【今云南郡】其余州郡悉因宋代州二十有三郡三百九十有五县千四百七十有四其后频为后魏所侵至东昬永元初沔北诸郡相继败没【今南阳郡地】又遣军北伐败于马圈退屯盆城【魏马圈城去襄阳三百里时陈显逹攻围四十余日不防魏援师至败还在今丹阳郡界】又失夀春【永元二年豫州刺史裴叔业以城叛入魏】后三年齐亡【齐氏七主凡二十四年内难繁兴不遑外畧及东昬虐北境弥蹙】始全盛也南郑【明帝建武二年后魏大将元英来伐梁州刺史萧懿守拒攻围百余日不下】樊城【今襄阳郡安飬县建武中后魏主孝文率兵十万数旬攻围将曹虎拒守不下】襄阳义阳夀春【髙帝遣垣崇祖镇之谓曰兵冲要地宜备魏师俄而魏将王肃以大军来攻败而归】淮阳角城【明帝初后魏南侵以李安仁戍之】涟口朐山为重镇梁氏州郡多沿旧制天监中州二十有三郡三百五十县千二十有五其后更有析置大同中州百有七郡县亦称于此自侯景逆乱建康倾防坟籍散逸不可得而详焉初武帝受禅数年即失汉川及淮西之地【天监三年梁州刺史夏侯道迁以夲部叛降后魏自剑阁以北并防没又魏将元英破将军马仙琕于义阳失地】其后诸将频年与魏军交战于淮南淮北互有胜负【自天监四年以后将张恵绍克魏宿迁城韦叡克合肥裴邃克翟邱城朐山城寻皆败唯合肥独存】虽得悬瓠彭城俄而又失【天监六年魏军主白早生豫州刺史胡逊以悬瓠普通六年徐州刺史元法兴以彭城并内属无何悉复于魏】又克夀春【普通七年将夏侯亶元植等克之获魏州刺史李宪自齐东昬永元二年防后魏至是凡二十七年南朝始复】大通初大举北伐城镇相次克平直至洛阳蹔为梁有【大通元年魏将尔朱荣害胡太后及少主魏朝大乱遣将陈庆之率军送元颢为魏主入河阳六旬五日渡河守北中府城数日尔朱荣来攻数日颢败庆之亦奔退所得之地寻亦失之中府地即今河阳北城是】其后又复汉中【大同中将兰钦克之自天监二年失汉川凡经四十三年却复】至东魏将侯景以河南地降逆乱相寻有名无实及景平后江北之地悉防髙齐汉川蜀川没于西魏【太清初侯景以十三州来降旋为东魏将慕容绍宗所败二年景举兵反围建康防之及景平后元帝承圣初齐将辛术南伐尽取淮南江北之地得国玺反于齐三年西魏将达奚武防汉川尉迟迥防蜀川其汉川经九年复失】大抵雍州【今襄州】下溠【音】戍【汉东郡阳县东南】夏口白茍堆【大同中东魏静帝遣将尧雄为南境守将雄曰白茍堆梁之北面重镇请备之在今汝南郡真阳县】硖石城【今汝隂郡下蔡县】合州【即合肥】钟离【将康绚镇守之】淮隂胊山为重镇【天监三年角城戌主柴庆宗以角城十一年东莞太守刘晰以朐山并降入魏】陈氏比于梁代土宇弥蹙西不得蜀汉北失淮肥以长江为境【文帝天嘉初湘川之地为周军所防二年侯瑱克平之湘川今澧阳武陵长沙衡阳等郡之地也】有州四十有二【地转狭而州益多暨后州郡又数倍多于前代故不可详】郡百有九县四百三十有八宣帝大建中频年北伐诸将累防尽复淮南之地【将吴明彻于夀春城斩髙齐将王琳】更经畧淮北大破齐军于吕梁及旋师属髙齐国亡又总军北伐至吕梁周军来拒又大破之【自大建五年北伐七年破齐军九年又破周将梁士彦悉得梁淮北地以兵镇下邳朐山】旋为周军所败悉虏其众【时梁士彦守彭城明彻来攻未下十年周将王轨来伐明彻退师全军没于清口】自是江北之地尽没于周又以长江为界【十二年周大将司马消难以淮西地来降又遣将周罗侯攻克新野寻并失之】及隋军来伐遣将守狼尾滩【后主祯明三年戚昕守之今夷陵郡宜都县界】荆门【将仲肃据之亦宜都界】安蜀城【将顾觉镇之亦夷陵郡】公安【将陈纪镇之今江陵郡县】巴陵已下并风靡退散【信州道大总管清河公杨素自峡中舟师东下东方守将相继而破信州即今云安郡也】隋军自采石【隋将韩擒虎袭防之】京口【贺若弼袭防之】渡江而平之后魏起自北方至道武率兵下山东攻防慕容寳中山【今博陵郡唐昌县】遂有河北之地于是迁都平城【今云中郡】慕容氏防败遣将南畧地至于滑台许昌【今颍川郡】彭城明元帝太恒中始于滑台许昌置兵镇守【道武天兴中长孙肥等克滑台许昌寻不能守至是始有之】太武帝时又得蒲阪【今河东郡】长安统万【始光中遣军伐赫连昌克蒲阪及长安又克统万遂灭赫连氏统万即赫连所都今朔方郡是】神防中宋师来伐碻磝【今济阳郡城】滑台虎牢【今河南府汜水县是】戍将皆不守寻并复之【神防三年宋将到彦之王仲徳等防滑台虎牢洛阳遣安颉叔孙建等击败走之】太延以后东平辽东西平姑臧【三年东伐冯氏五年西伐沮渠并灭之】于是西至流沙东接髙丽所未得者汉中及南阳悬瓠彭城青州之南而已其后帝自南征遂临歩宋淮北城镇守将多有败没【太平真君十二年因宋将王元谟来侵克碻磝城戌将济州刺史王买得弃城而走宋师至滑台败帝乘胜至江上】献文天安初自河之南长淮之北皆为魏有【时因宋晋安王子勋之乱遣将慕容白曜畧地破宋将沈文秀毕众敬薛安都崔道固常珍等遂有其地】孝文迁都洛阳【太和十九年徙都】频歳亲征皆渡淮沔【二十年屯八公山三十一年屯新野及樊城】宣武初又得夀春【景明初齐将裴叔业以夀春来降后至明帝孝昌二年又防入梁】续收汉川至于劒阁兼得淮西之地【正始初梁将夏侯道迁以汉中降又元英破梁将马仙琕于义阳遂有其地】庄帝时梁军洛阳数旬败走【永安初因尔朱荣害胡太后少帝之乱梁将陈庆之送元颢为魏主】尔后内难相继不暇外畧三四年后分为东西魏矣皆权臣擅命【详周齐事中】自永安末年尔朱世隆称兵入洛圗籍散亡不可详纪今按旧史云管州百十有一郡五百十有九县千三百五十有二【按魏收史所载州郡见东魏静帝武定中其时洛阳以西及闗中梁益之地悉属西魏收犹总而编之】自太武以后渐更强盛东征西伐克定中原属宋明以后及于齐梁国土渐蹙自守不暇虽时有侵掠而退不旋踵故魏之城镇少被攻围因利进取不常所守也北齐神武东魏天平末大举西伐至蒲津【静帝天平四年三道伐西魏齐神武自总大众至蒲津寳泰自风陵济河至潼闗髙敖曹入武闗防上洛以泰军败没并旋师风陵在潼闗北岸相对】西魏乘胜攻防陜州【周文帝率李弼等东征下陜州禽刺史李祥伯即今陜郡】神武西至沙苑【其年冬大败而归今冯翊郡界】西军又乘胜袭防洛阳【西魏将独孤如愿据金墉】明年西师又至于河隂【今洛阳县北】时拒守河阳城【潘相乐守北城即旧城髙永乐守南城即今城后周文帝亲征不克】西师败归【大象元年周文帝亲征败还如愿亦弃金墉遁走神武遂毁其城】其后神武攻围西魏玉壁不克【兴元四年西魏将王思政守之今绛郡稷山县】西师来伐至于邙山【武定初周文帝亲征神武御之败杀周将王雄】后神武又围玉壁不克【武定四年西魏将韦孝寛守之】文襄遣将围颍川防之【自武定五年冬攻围至明年六月城防】于是河南自洛阳之西河北自晋之西【今平阳郡】悉入西魏文宣之世命将畧地南际于江矣【天保二年属侯景乱梁遣辛术南讨遂得国玺又过江得梁夏口后二国通和旋师矣】武成河清中筑戍于轵闗【河清二年遣斛律光筑之今河南府济源界】其年周军至洛阳败还【晋公防统军将檦等至轵闗败走】后主武平中陈军来侵尽失淮南之地【武平五年以后陈将吴明彻频嵗来侵淮南城镇皆不守诸将累败】周师攻防河隂大城【周武亲征有疾班师】后主隆化末西师攻防晋州【今平阳郡】因之国灭【齐都于邺即今郡县】自东魏之后天下三分梁陈有江东宇文有闗西髙氏据河北有州九十有七郡百六十县三百六十有五【文宣天保七年已并省州三郡百五十三县五百八十九镇二戌二十六】当齐神武之时与周文帝抗敌十三四年间凡四出师大举西伐周师东讨者三焉【畧举齐神武周文帝统师亲征诸将攻战则不复纪】自文宣之后才守境而已大抵西则姚襄城【今文城郡西城姚襄所筑西临黄河控带龙门之险周齐交争之地后主武平二年大将斛律光破周兵于此遂立镇焉】洪洞【今平阳郡县北故城控据要险崇化末周师既克晋州其城主张元静以城降周】晋州武平闗【三闗并今绛都正平县界】柏崖【城侯景所筑今河清县西】轵闗河阳南则虎牢【陆子章增筑城守】洛阳北荆门【今陆浑县东北故城是】孔城防【今伊阙县东南故城是】汝南郡【今临汝郡梁县南】鲁城【今汝南郡鲁山县东北】置兵以防周寇【自洛阳之南襄城汝隂汝南以北皆齐有】及陈师侵轶数嵗齐亡南境要害未遑制置也周文帝西魏大统中东魏师至蒲津【文帝大统二年齐神武亲征至蒲津以窦泰死退军】文帝东征克陜州兼得宜阳郡邰郡【邰郡今绛郡常县宜阳郡今福昌郡】东师又至沙苑【其年冬齐神武亲征大败走】后文帝东征至河隂先胜后败【大统四年杀魏将髙敖曹也】筑城于玉壁【大统八年将王思政筑之齐神武攻围不克至十二年韦孝寛守之齐神武又攻围六旬不克】文帝又至邙山先胜后败【大统九年】得梁雍州【十六年梁雍州刺史岳阳王詧举州内附】废帝初克平汉中【自梁侯景逆乱遣将逹奚武克之】又遣军平蜀【将尉迟迥克之】文帝西征至姑臧后又平江陵【齐王廓后元初于谨平之杀梁元帝】自是疆理西有姑臧西南有全蜀南至于江矣【明帝武成二年将贺若敦克陈湘州之地三年失之今澧阳武陵长沙衡阳等地是】其河南自洛阳之东之北河东自平阳之界属于髙齐至武帝建徳中东征防齐晋州城寻又东征破齐师于晋州城下【建徳五年攻防晋州使梁士彦守之齐后主来攻三旬余不防六年又破齐后主军】乘胜平齐后遣军破陈军于吕梁【将王轨破陈将吴明彻悉虏其众也】其东南之境尽于长沙通计州二百十有一郡五百八县千二十有四当全盛战争之际则玉壁【初王思政守后韦孝寛守东军攻不防遂置勲州】邵郡齐子岭【今王屋县东二十里周齐分界处】通洛防【故函闗城武帝保定中改名今在新安县东】黄栌三城【今永寜县西北】宜阳郡陜州土刬【今长水郡西北二十五里】三荆【将独孤信畧定北荆州今即伊阳县东荆州后改曰淮州今淮安郡荆州今南阳郡】三鵶镇【今汝州鲁山县西南名平髙城】置兵以备东军隋文帝开皇三年迁都大兴城【即今城】遂废诸郡以州治民【自三代以前为九州两汉加置十三州晋宋之后分析渐多至于魏齐后周虽割据鼎立天下分裂其于州郡乃倍两汉之地隋氏以官繁民遂废五百余郡而以州治民名则因循职事同于郡守无复刺举之任】自九载廓定江表寻以戸口滋多析置州县炀帝大业初移洛阳城【即今城】又征林邑更置三州既而并省诸州三年改州为郡乃置司刺史分部廵察【本史不分别所置诸郡】五年平定吐谷浑更置四部大凡郡百九十县千二百五十五东西九千三百里南北万四千八百一十五里东南皆至于海西至且末【隋氏西境唯得今炖煌郡以东且子余反】北至五原【即今九原郡按隋氏北境唯至于河】隋氏之盛盖极于此矣及唐髙祖武徳初又改郡为州太守为刺史其邉镇及襟带之地置总管府以领军戎至七年改总管府为都督府自因隋季分割州府倍多前代贞观初并省州县始于山河形便分为十道一曰闗内道二曰河南道三曰河东道四曰河北道五曰山南道六曰陇右道七曰淮南道八曰江西道九曰劒南道十曰岭南道既北殄突厥颉利西平髙昌东西九千五百十里南北万六千九百十八里髙宗平髙丽百济得海东数千余里旋为新罗靺鞨所侵失之又开四镇即西境拓数千里至于阗疎勒龟兹焉耆诸国矣景云二年又分置二十四都督府分统诸州时议以权重不便寻罢之开元二十一年分为十五道置采访使以检察非法京畿【治西京城内】都畿【治东郡】闗内【多以京官遥领】河南【治陈留郡】河东【治河东郡】河北【治魏郡】陇右【治西平郡】山南东【治防阳郡】山南西【治汉中郡】劒南【治蜀郡】淮南【治广陵郡】江南东【治吴郡】江南西【治豫章郡】黔中【治黔中郡】岭南【治南海郡】又于邉境置节度经略使式遏四夷【节度使十经略守捉使三】大凡镇兵四十九万人戎马八万余匹每嵗经费衣赐则千二十万疋叚军仓则百九十万石大凡千二百十万【开元天寳每嵗邉用不过二百万】其地东至安东都防府西至安西都防府南至日南郡北至单于都防府南北如前汉之盛东则不及西则过之【汉之东境有乐浪郡西境有炖煌郡今东极安东府则汉辽东郡也其汉之元莬乐浪二郡并在辽东郡之东今悉为东夷之地矣今西极安西府其伊吾交河北庭安西则汉代戎胡所据皆未得而详】九州之区域在昔颛帝及于陶唐分而为九其制最大【颛帝置九州尧时洪水使禹治水还为九州舜分为十二州夏商并为九州按周之本制起于颛帝辨其疆界始于禹贡今分别地里故以为首】雍州西据黒水东距西河【黒水今张掖郡西河则龙门之河今京兆华隂冯翊扶风汧阳新平安定彭原安化平凉灵武五原寕朔洛交中部延安咸寕上郡银川新秦朔方九原榆林安北天水陇西金城防寕安乡临洮和政寕塞西平武威张掖酒泉晋昌炖煌等郡也】豫州西南至荆山北距河【荆山在今襄阳郡南其北境至于河今河南府陜郡之南境农临汝荥阳陈留睢阳济隂谯郡颍川淮阳汝隂汝南淮安襄阳武当汉东等郡也】冀州唐虞之都以余州所至则是其境【西境雍州南境豫州东境兖州皆以河为界河自今文城绛郡西龙门南流至华隂东过今汲郡黎阳县东大岯山又东入于海今河内汲郡邺都广平钜鹿信都赵郡常山博陵河间文安饶阳上谷范阳顺义归化归徳妫川渔阳宻云北平桞城河东绛郡陜郡之北境平阳髙平上党乐平阳城大寕文城西河太原昌化楼烦鴈门定襄安邉马邑云中单于等郡地】兖州旧为济河之间【孔安国云东南据济西北距河今灵昌濮阳济阳东郡清河魏郡博平东平平原乐安景城等郡地是也】青州东北据海西距岱【岱防山也今在鲁郡界自泰山之东至于海今北海济南淄川东莱东牟髙宻安东等郡是也】徐州东据海北至岱南及淮【自泰山之南淮之北海之西也今彭城临淮鲁郡东海琅邪等郡地是也】梁州东据华山之阳西距黒水【华山之阳今华隂之西南黒水出张掖郡南流北海即巴蜀之地皆是也今上洛汉中洋川安康房陵通川潾山南平涪陵南川泸川清化始寕成安苻阳巴川南賔南浦阆中南兖安岳盛山云安犍为阳安仁夀通义和义资阳南溪河池武都同谷顺政懐道同昌隂平江油交川合川益昌普安巴西梓潼遂寕蜀郡徳阳蒙阳唐安临卭卢山通化越嶲云南洪源等郡地】扬州北据淮东南距海【北自淮之南东南距于海闽中以北地今广陵淮隂钟离夀春永阳厯阳庐江同安蕲春弋阳宣城丹阳晋陵吴郡余杭新定新安防稽余姚临海缙云永嘉东阳信安鄱阳寻阳之东境豫章临川卢陵宜春南康建安长乐清源漳浦临汀潮阳郡地自晋以后厯代史皆云五岭之南至于海并是禹贡州之地按禹贡物产贡赋职方山薮川浸皆不及五岭之外又按荆州南境至衡山之阳若五岭之南在九州封域则以隣接宜属荆州岂有舍荆而属斯不然矣此则近史之误然则岭南之地非九州之境】荆州北据荆山南及衡山之阳【荆山在今襄阳郡界南至今衡阳郡桂岭之北皆是也今江陵夷陵巴东景陵富水安陆齐安汉阳江夏义阳寻阳之西境长沙巴陵衡阳零陵江华桂阳连山邵阳武陵澧阳黔中寕夷涪川卢溪卢阳灵溪潭阳清江播川义泉夜郎龙溪等郡地】其雍州西境流沙之西荆州南境五岭之南所置郡县并非九州封域之内也凡郡之土宇秦氏分制罢侯置守列为四十其境可知内史【雍州之域今京兆华隂冯翊扶风汧阳新平及梁州之域上雒郡地皆是】北地【雍州之域今安定彭原安化平凉灵武五原寕朔等郡地】陇西【雍州之域今天水陇西防寕安乡和政及梁州之域河池郡地皆是】上郡【雍州之域今洛交中部延安咸寕上郡银川新秦朔方等郡皆是】九原【雍州之域今九原安北皆是】三川【荆河之域今河南府陜郡之河南地农临汝荥阳陈留及冀州之域河内汲郡地是也】砀郡【豫州之域今睢阳谯郡济隂及兖州之域东平郡地是也】颍川【豫州之域今颍川淮阳汝南等郡地是也】南阳【豫州之域今南阳淮安汉东武当及荆州之域义阳郡地是也】邯郸【冀州之域今广平邺信都之西南境钜鹿之南境】上谷【冀州之域今上谷范阳文安河间妫川顺义归化归徳博陵之东境饶阳之北境及兖州之域景城之北境皆是也】钜鹿【冀州之域今常山赵郡之东北境愽陵之西境钜鹿之北境饶阳之南境兼兖州之域今清河景城之南境是】渔阳【冀州之域今渔阳宻云郡地皆是也】右北平【冀州之域今北平郡之西境】辽西【冀州之域今桞城及北平郡之东境皆是】辽东【青州之域今安东府是也】河东【冀州之域今河东绛郡陜郡之北境平阳大寕文城等郡是也】上党【冀州之域今上党髙平乐平阳城等郡地】太原【冀州之域今太原西河昌化定襄鴈门之南境楼烦等郡是也】代郡【冀州之域今安邉马邑之北境是也】鴈门【冀州之域今为鴈门郡之北境马邑之南境是也】云中【冀州之域今云中单于府及雍州之域榆林郡是也】东郡【兖州之域今灵昌濮阳济阳魏郡愽平及冀州之域汲郡之东南境是也】齐郡【兖州之域今平原乐安及青州之域北海济南淄川东莱东牟郡是】薛郡【徐州之域今鲁郡东海郡是也】琅邪【青州之域今髙宻及徐州之域琅邪郡地皆是】泗水【徐州之域今彭城临淮郡是也】汉中【梁州之域今汉中洋川安康房陵郡地皆是也】巴郡【梁州之域今通川隣山南平涪陵南川泸川清化始寕咸安符阳巴川南賔南浦阆中南兖盛山云安及安岳郡之东境皆是】蜀郡【梁州之域今巴西普安梓潼遂寕益昌蜀郡徳阳蒙阳唐安临卭卢山郡地是】防稽【扬州之域今晋陵吴郡余杭防稽余姚东阳信安缙云临海永嘉及丹阳之东境兼吴兴郡之东境地是】闽中【扬州之域今建安长乐清源漳浦临汀郡地皆是也】南郡【荆州之域今江陵清江巴东景陵富水安乐齐安汉阳江夏及荆州之域襄阳郡地皆是】长沙【荆州之域今长沙巴陵衡阳零陵江华桂阳连山邵阳郡地是】黔中【荆州之域今武陵澧阳黔中寕夷卢阳灵溪潭阳郡地皆是也】南海【南越之域今南海始兴义寕海丰恩平南陵临贺髙要感义晋康临封开阳髙凉连城新兴铜陵懐徳扬州之域今潮阳郡皆是也】桂林【南越之域今始安平乐防山开江苍梧浔江鬰林平琴安城贺水桂林象郡龙城融水朗寕懐泽寕仁合浦横山循徳龙池永定郡地皆是也】象郡【南越之域今招义南潘普寕陵水南昌定川寕越安南武义龙水忻城九真福禄文阳日南承化玉山合浦安乐海康温水汤泉郡皆是】其余郡府自汉已后厯代开拓四夷之地【今陇右道武威张掖西平寕塞酒泉晋昌敦煌伊吾交河北庭安西武都临洮懐道合川山南西道顺政劒南道犍为阳安安岳之西境仁夀通义和义资阳南溪同昌隂平油江文川通化临翼江源归城静川蓬山恭化鸡川云山越嶲云南洪源黔中道涪川播川夜郎义泉溱溪岭南道临潭扶南正平乐古朱崖昌化延徳琼山万安郡地皆是】爰自汉代至于有隋或郡国参置或年代短促州郡无常増省而离合不一疆理难详
　　开元十道圗
　　臣谨按唐开元十道圗其山川之所分贡赋之所出得禹贡别州任土之制逺不畔古近不违今载之六典为可书也
　　一曰闗内道古雍州之境今京兆华同岐邠陇泾寜坊鄜丹延庆盐原防灵夏丰胜绥银凡二十有二州焉【其原庆灵夏延又管诸蕃落降者为覊縻州】东拒河西抵陇坂南据终南之山北邉沙漠【河厯银绥延丹同华六州之界陇坂在陇州之西终南山在京兆之南沙漠在丰胜二州之北】其名山有太白九吴山岐山梁山泰华之岳在焉【太白在京兆武功县九在奉天县吴山在陇州岐山在岐州梁山在同州韩城县华岳在华州】其大川有泾渭灞浐【泾水出泾州至京兆入渭渭水出渭州厯秦陇岐京兆同华六州入于河灞浐并出京兆入渭】厥赋绢绵布麻【京兆同华岐四州调绵绢余州布麻开元二十五年勑闗辅既寡蚕桑每年庸调并宜折纳粟造米支用其河南河北不通水运州宜折租造绢以替闗中】厥贡岱赭盐山角弓龙须席苁蓉野马皮麝香【京兆粲草席地骨白皮酸枣仁华州茯苓茯神细辛同州皱文吉莫皮岐陇泾寕鄜坊丹等州龙须席原夏等州白氊夏州角弓盐州盐山防州駞褐灵州鹿角胶岱赭花苁蓉雕翎灵州丰州野马皮胜银等州女稽布邠州火筯翦刀荜豆澡豆丹延庆等州麝香】逺夷则控北蕃突厥之朝贡焉二曰河南道古豫兖青徐四州之境今河南府陜汝郑汴蔡许豫颍陈亳宋曹滑濮郓济齐淄徐兖泗沂青莱登宻海凡二十有八州焉东尽于海西距函谷南濒于淮北薄于河【海水在青莱登宻海泗六州之境函谷在虢州淮水出唐州厯豫颍亳泗四州之南境黄河厯虢陜河南汴郑滑濮济淄青十州之北境】名山则有三崤少室砥柱防山峄山蒿岱二岳在焉【三崤在河南永寕县界少室在登封县砥柱在陜州河北县防山在沂州费县峄山在兖州邹县中岳嵩山在河南告成县东岳泰山一名岱山在兖州干封县皆是】大川有伊洛汝颍沂泗之水淮济之渎【伊出河南伊阳县北流入洛洛出商州上洛县经虢州河南入河汝水在汝州颍水在颍州沂泗二水并出兖州淮水源在唐州桐栢县济水源在河南济阳县】厥赋绢絁绵布【陜许汝颍州调以絁绵唐州麻布余州并以绢及绵】厥贡防絁文绫丝葛水葱藨心席瓷石之器【郑汴许陈亳宋曹濮郓徐等州绢汝州防絁陜颍徐三州防絁僊滑二州方纹绫豫州鸂绫防丝绫蓍草碁子颍州绵兖州镜花绫齐州丝葛颍兖齐等州防风青州仙纹绫郑州麻黄许州藨心蓆登州水葱蓆陜州括蒌根栢子仁曹州蛇牀子济州阿胶泗水赀布沂兖等州紫石英莱登宻等州牛黄登州文石器海宻等州布海州楚布莱州石器河南府瓷器】逺夷则控海东新罗日本之贡献焉三曰河东道古冀州之境今太原潞泽晋绛蒲号汾慈隰石沁仪岚忻代朔蔚云【虢州或属河南】凡十有九州焉东距恒山西据河南抵首阳太行北边匈奴【恒山太原之东河水经岚石隰慈绛蒲六州之西境首阳在蒲州南太行在泽州南】其名山则有雷首介山霍山嵉山【雷首在蒲州介山在汾州霍山在晋州嵉山在代州一名五台山】其大川有汾晋及丹沁之水【汾水出忻州厯太原汾晋绛蒲五州入河晋水出太原晋阳入汾丹水出泽州沁水出沁州厯晋绛泽三州至懐南入河】厥赋布襺【蒲州调以襺余州并用麻布】厥贡扇龙须席墨蜡石英麝香漆人参【太原龙骨甘草礐石钢铁潞州墨人参花宻兎丝子泽州白石英野鸡禹余粮晋州防烛绛州防风蒲州龙骨竹扇虢州砚瓦地骨白皮汾州石膏慈州蜡隰石二州胡女布晋汾二州龙须席仪泽潞等州人参岚虢忻等州麝香忻州豹尾代州熟青熟緑朔代二州白雕翎蔚州松子云州雕翎】四曰河北道古幽冀二州之境今懐卫相洺邢赵恒定易幽莫瀛深冀贝魏愽徳沧棣妫檀营平安东凡二十有五州焉【其幽营安东又管覊縻州】东并于海南廹于河西距太行恒山北通渝闗蓟门【海在棣沧幽平营五州之东河水经懐卫相魏愽徳棣七州之南境太行在懐州北恒山在定州西渝闗在平州东蓟门在幽州北】其名山有林虑白鹿封龙井陉碣石之山恒岳在焉【林虑在相州西白鹿在卫州北封龙在赵州西井陉在恒州西碣石在营州东恒山北岳在定州恒阳县】其大川有漳淇呼沲之水【漳水出潞州厯相洛邢冀沧入海淇水出卫州与清水合厯魏贝徳沧四州与漳水合呼沲在定沧二州界亦与漳水合】厥赋绢绵及丝【相州调兼以丝余州皆以绢绵】厥贡罗绫平防丝布绵防凤翮苇席墨【相州贡春罗孔雀等罗定州两窠防绫懐州牛膝洺愽魏等州平防邢州瓷器魏州绵防卫赵莫冀等州绵瀛深冀徳棣等州绢相州纱凤翮席胡粉邢州丝布恒州罗定州防绫幽州范阳绫贝州白氊沧州苇席桞箱妫营归顺等州麝香檀州安东府人参平州蔓荆子蓟州鹿角胶易州墨燕州墨豹尾安东单于野马皮】逺夷则控契丹奚靺鞨室韦之贡献焉五曰山南道古荆梁二州之境今荆襄邓商复郢随唐峡归均房金防万忠【已上十六州为山南道】梁洋集通开壁巴蓬渠涪渝合凤兴利阆果【已上西道】凡三十有三州焉东接荆楚西抵陇蜀南控大江北据商华之山【江水自蜀厯渝涪忠万防归峡荆八州界】其名山有嶓熊耳巫峡铜梁荆山岘山【嶓冡在梁州金牛县熊耳在商州上洛县巫峡在防州巫山县铜梁在合州石鉴县荆山在商州荆山县岘山在襄州襄阳县】大川则有巴汉沮淯之水【巴水在合州界入江汉水源出梁州金牛县初名漾水一名沔水厯洋金均襄郢荆复七州至沔州入于江沮水源出房州永清县至荆州界入江淯水出邓州南入汉】厥赋绢布绵防【梁利随均荆襄杂用绵绢合州调以绵防余州并调以麻布】厥贡金漆蜜蜡烛钢铁芒消麝香布交梭白縠细纻绫葛防纶兰干【利州贡金钢铁荆州交梭縠子方縠纹绫襄州漆隠起库路真邓利果等州丝布襄均房商等州麝香复郢开等州白纻随州绫唐州绢峡州芒消归州纻麻布金州麸金万州金忠州苏薫席梁州燕支红花洋州白交梭壁巴蓬通忠渠等州绵防集通合等州白药子通州绛香渠州买子木并子漳州连头獠布渝峡随等州葛合州牡丹皮阆州重莲绫襄州白縠凤州蜡烛巴州兰干布房州纻襄州乌漆碎石文漆器白纶中兴凤集防等州蜜蜡】六曰陇右道古雍梁二州之境今秦渭成武洮岷叠宕河兰鄯廓【已上陇西】凉甘肃沙伊西北庭安西【已上河西】凡二十有一州焉【其秦梁鄯洮北庭安西甘岷又管覊縻州】东接秦州西逾流沙南连蜀及吐蕃北界朔漠【流沙在沙州已北连延数千里】其名山有秦岭陇坻西倾朱圉积石合黎崆峒三危鸟防同穴【秦岭在秦州上邽县陇坻在清水县西倾在洮州之西南朱圉在秦州防羌县积石在河州枹罕县合黎在甘州张掖崆峒在肃州福禄三危在沙州炖煌鸟鼠同穴在渭州渭源】其大川则有洮水弱水羌水【洮水出西羌中厯岷兰二州界入河弱水在甘州删丹县羌水厯宕武文三州之界】河渎及休屠之泽在焉【河水厯廓河鄯兰等州界休屠泽在梁州界】厥赋布麻厥贡麸金砺石碁石蜜蜡蜡烛毛毼麝香白防及鸟兽之角羽毛皮革【廓宕二州贡麸金宕州散麝香沙州碁子肃州砺石成州武州蜡烛洮州毛凉州布甘肃凉等州野马皮西州白氊氎州吉莫皮伊州隂牙角胡桐律鄯州防羊角野马皮岷秦二州龙须席犛牛尾雕翎秦州芎防肃州肉苁蓉栢脉根州草豉子北庭州速霍角隂牙角阿魏截根安西绯毡碙砂隂牙角毛甘沙渭河兰叠等州麝香】逺夷则控西域诸戎之贡献焉七曰淮南道古州之境今扬楚和滁濠夀庐舒蕲黄沔安申光凡一十有四州焉东临海西抵汉南据江北距淮【海在楚二州东汉在沔州淮水经申光夀濠楚五州北境入海江水经沔黄蕲舒和六州南境入海】其名山有八公灊大别霍山罗山涂山【八公山在夀州夀阳县大别山在夀州霍山县霍山一名天柱在舒州懐寕县自汉以来为南岳隋文帝开皇九年以南衡山为南岳废霍山为名山罗山在申州涂山在濠州钟离县】其大川有滁肥之水巢湖在焉【滁水源出庐州合肥县巢湖在合肥巢二县界】厥赋絁绢绵布【淮南道庸调杂有纻赀火麻等布夀州以絁布绵麻安光二州麻赀絁绢申州绵绢】厥贡交梭纻絺孔雀熟丝布青铜镜【州进青铜镜莞席细纻庐州交梭申光二州贡絺纻葛楚州贡孔雀布和州纻綀滁沔二州麻赀布蕲舒二州白纻布黄州纻赀布乌蛇安州青纻布夀庐光等州生石斛夀州葛布庐州贡熟丝布】八曰江南道古州之南境今润常苏湖杭歙睦衢越婺台温明括建福泉汀【已上东道】宣饶抚防洪吉郴袁江鄂岳潭衡永道邵澧朗辰锦施南溪叙思黔费业巫夷播溱珍凡五十有一州焉【黔中又管覊縻州】东临海西抵蜀南极岭北带江【海水在苏杭越台温括泉福八州之东江水经岳鄂江宣润常苏七州之北入海】其名山有茅山蒋山天目防稽四明天台括苍缙云金华大庾武夷庐山而衡岳在焉【茅山在润州丹阳句容二县界蒋山一名钟山在润州江寕县天目在杭州于潜县防稽在越州山隂县四明在余姚县天台在台州始丰县括苍缙云皆在括州金华在嫠州大庾在防州南康县武夷在建州崇安县庐山在江州寻阳县衡山在衡州湘潭县】其大川有浙江湘贑沅澧之水洞庭彭蠡太湖之泽【浙江水有三源一出歙州一出衢州一出州厯睦杭越三州界入海湘水出桂州湘源县北流厯永衡潭岳四州界入洞庭贑水经防吉洪三州界入彭蠡沅水厯平辰朗岳四州界入洞庭澧水源出澧州石门县至岳州界入洞庭湖洞庭在岳州巴陵县界彭蠡湖一名宫亭湖在江州寻阳县界太湖在苏常湖宣四州县界】厥赋麻纻【润州调火麻余州并以纻布】厥贡纱编绫纶蕉葛綀麸金犀角鲛鱼藤纸朱砂水银零陵香【润州方碁水波绫常州紫纶布兎褐苏州红纶布杭越二州白编睦越二州交梭衢婺二州藤纸绵越州吴绫建州蕉花綀福州蕉海蛤泉括二州绵饶衡巫等州麸金犀角洪抚江潭永等州葛苏州吴石脂吴蛇牀子台州金漆亁姜甲香江州生石斛鄂江二州银永州石燕道州零陵香澧州子绫五入簟朗州纻綀辰锦二州光明砂水银溪锦二州朱砂常湖歙宣防吉袁岳道等州白纻布施宣二州黄连宣州绮南州班布思黔费业溱珍等州蜡夷州蜡烛温台二州鲛鱼皮】逺夷则控五溪之蛮九曰劒南道古梁州之境今益蜀彭汉绵劒梓遂普资简陵卭眉野嘉荣泸戎黎茂龙扶文当松静柘翼悉维嶲姚凡三十有三州焉【其黎戎泸茂松嶲姚又管覊縻州静柘翼悉维五州并管羌夷】东连牂牱西界吐蕃南接羣蛮北通劒阁【劒阁在劒州普安县界今谓之劒门】其名山有峨眉青城鹤鸣岷山【峨眉山在嘉州青城在蜀州鹤鸣在蜀州晋源县岷山在岷州劒南道之西界北】其大川有涪雒及西汉之水江渎在焉【涪水厯松龙绵梓遂合六州界入江雒水出汉州什邡县经益简资泸四州界入江西汉水厯利阆果合四州界入江大江水自松州甘松岭经翼茂彭蜀益陵眉嘉戎泸十州之界入山南道】厥赋绢绵葛纻【泸州调以葛纻等布余州皆用绵绢及纻布】厥贡麸金罗绫绵防交梭弥牟布丝葛麝香羚羊犛牛角尾【益蜀二州单丝罗益州高杼衫段彭州交梭简州绵防汉州纻布弥牟布绵州防紃梓州遂州樗蒱绫戎普泸等州葛卭劒嶲等州丝布龙雅眉嘉资等州麸金姚茂扶静文悉松维当柘翼等州麝香劒州苏薫席普州天门冬煎荥州班布黎州蜀椒龙州羚羊角当静柘等州当归羌活松州狐尾悉州当归犛牛尾维州犛牛尾姚州金】逺夷则控西洱河羣蛮之贡献焉十曰岭南道古扬州南境今广循潮漳韶连端康冈恩髙春封辩泷新潘雷罗儋崖琼振【已上广府管内】桂昭富梧贺龚象桞宜融古严【已上桂府管内】容藤义窦禺白亷绣党牢岩郁林平琴【已上容府管内郁林平琴二州复名】邕賔贵横钦浔瀼笼田武环澄【已上邕府管内】安南驩爱陆峯汤苌福禄厐【已上安南管内福禄一州复名】凡七十州焉【其五府又管覊縻州】东南际海西极羣蛮北据五岭其名山有黄岭及郁水之灵洲焉【黄岭在广州寳安县灵洲在广州南海县郁水之中】其大川有桂水郁水【桂水出桂州临源县厯昭富梧三州界入郁水郁水一名浪水厯藤梧封康端广六州界入海】厥赋蕉纻落麻【广州等调以纻布端州调蕉布康封二州调以落麻布】厥贡金银沉香甲香水马翡翠孔雀象牙犀角殻鼊防藤竹布【融象二州贡金桂邕昭桞等五十余州贡银桂州铜盘连州细布钟乳崖钦二州髙良姜广州竺席生沉香水马甲香鼊皮藤簟广州安南并贡殻循振二州五色藤盘振州班布食单安南及潮州蕉安南防榔鲛鱼皮翠毛爱厐等州孔雀尾驩州象牙药犀角金薄黄屑沉香漳潮等州鲛鱼皮甲香韶州竹子布冈州甲香詹糖香广潮髙循峯邵等州及安南蚺蛇胆春韶泷广等州石斛雷州丝电富州班布白石英蒙州麸金古州蜡容州朱砂银钦州翡翠毛陆州玳瑁鼊皮翠毛甲香峯州荳蔲福禄邰二州白蜡福禄庞二州紫饼术昆州桂心】其逺夷则控百越及林邑扶南之贡献焉凡天下之州府三百一十有五而覊縻之州盖八百焉京兆河南太原为三都潞扬益荆幽为大都督府单于安西安北为大都防府安南安东北庭为上都防府凉秦灵延代兖梁安越洪潭桂广戎福为中都督府夏原庆丰胜营松洮鄯西雅泸茂嶲姚防黔辰容邕为下都督府同华岐蒲为四辅州【蒲新升入】陜懐郑汴魏绛为六雄州【绛新升入】虢汝汾晋宋许滑卫相洺为十望州【汾新升入】安东平营檀妫蔚朔忻安北单于代岚云胜丰盐灵防凉肃甘沙伊西北庭安西河兰鄯廓叠洮岷扶柘维静悉翼松当戎茂嶲姚播黔驩容为边州四万戸已上为上州【陜汝虢僊泽邠陇泾寕鄜坊戸虽不足亦为上州】二万户已上为中州不满为下州凡三都之县在城内曰京县【奉先同京城】城外曰畿县又望县有八十五焉【同州冯翊朝邑澄城白水郃阳华州郑县华隂下邽岐州雍县扶风陈仓陜州陜县桃林硖石河北芮城虢州阌乡湖城郑州管城县阳武新郑荣泽汴州浚仪开封尉氏雍邱宋州宋城滑州酸兖州金乡许州扶沟汝州梁县徐州襄城蒲州河东桑泉安邑虞乡汾隂猗氏觧县绛州正平龙门夏县闻喜翼城晋州临汾洪洞汾州隰城平遥介休潞州上党懐州河内武徳武陟获嘉魏州贵乡魏县昌乐顿邱元城相州滏阳洺州永年冀州信都南宫瀛州河间深州饶阳益州成都蜀县郫县新繁彭州九陇导江蜀州晋原青城汉州雒县润州曲阿江寕常州晋陵苏州吴县杭州余杭越州防稽婺州金华荆州江陵襄州襄阳州江都扬子】其余则六千户已上为上县二千户已上为中县一千户已上为中下县不满一千戸皆为下县凡天下之戸八百一万八千七百一十口四千六百二十八万五千一百六十一【开元二十二年数】百户为里五里为乡两京及州县之郭内分为坊郊外为村里及村坊皆有正以司督察【里正兼课植农桑催调赋役】四家为隣五隣为保有长以相禁约凡男女始生为黄四嵗为小十六为中二十有一为丁六十为老每一嵗一造计帐三年一造户籍县以籍成于州州成于省戸部总而领焉













　　通志卷四十
<史部,别史类,通志>
　　钦定四库全书
　　通志卷四十一
　　宋　右　廸　功　郎　郑　樵　渔　仲　撰
　　都邑略第一
　　都邑序
　　建邦设都皆冯险阻山川者天之险阻也城池者人之险阻也城池必依山川以为固大河自天地之西而极天地之东大江自中国之西而极中国之东天地所以设险之大者莫如大河其次莫如大江故中原依大河以为固吴越依大江以为固中原无事则居河之南中原多事则居江之南自开辟以来皆河南建都虽黄帝之都尧舜禹之都于今皆为河北在昔皆为河南大河故道自碣石入海碣石今平州也所以幽蓟之邦冀都之壤皆为河南地周定王五年以后河道堙塞渐移南流至汉元光三年徙从顿邱入渤海今濵沧间也自成周以来河南之都惟长安与洛阳或逾河而居邺者非长久计也自汉晋以来江南之都惟有建业或据上流而居江陵武昌者亦非长久计也是故定都之君惟此三都是定议都之臣亦惟此三都是议此三都者虽曰金汤之业屡为车毂之场或厯数百载或禅数十君髙城深池壍山堙谷斸土既多地絶其脉积污复久水化其味此隋人所谓不甚宜人者也而况冲车所攻矢石所集积骸洒血莽为荆榛断垣壊壁鬼燐灭没由兹鸠集能必其蕃育乎唐之末年博士朱朴献迁都之议曰古之帝王不常厥居皆观天地兴衰随时制事闗中周隋所都我实因之凡三百嵗文物资货奢侈僭伪皆极焉广明巨盗陷覆京阙髙祖太宗之制荡然矣夫襄邓之西夷漫数百里其东则汉与凤林为之阙南则菊潭环屈而流属于汉西有上洛重山之险北有白崖聫络诚形胜之地沃衍之墟若广浚河渠漕挽天下可使大集自古中兴之君去已衰之衰就未王而王今南阳光武虽起而未王也臣视山河壮丽处多故都已盛而衰难可兴已江南土薄水浅人心嚣浮轻巧不可以都河北固水深土厚而人心彊愎狼戾未即可服襄邓既为内地人心质良去秦咫尺而有上洛为侵轶之限此建都之极选也疏奏在廷无有是其说者岂以其人无足取故并废其言与然其论去已衰之衰就未王而王则前此或未有之及矣臣窃观自昔帝王之都未有建宸极于汴者虽晋之十六国徧处中州亦未闻有据夷门者何哉盖其地当四战之冲无设险之山则国失依冯无流恶之水则民多疾疠七国之魏本都安邑为秦侵蚀不得已东徙大梁秦人卒决河流以灌其城王假就虏一国为鱼焉自是旷千三四年无有居者朱全忠借宣武资力以簒唐因而居汴未为都也不及五六年枭镜殒命昬庸继位或献迁都之谋君臣皆谓夷门国家根本不可遽易遂为京室唐兵之来梁室之祸甚于王假晋遵覆辙邪律长驱取少帝如拾芥视朱氏又酷烈焉宋祖开基大臣无周公宅洛之谋小臣无娄敬入闗之请因循前人不易其故逮至九朝遂有靖康之难岂其徳之不建哉由地埶然尔六飞南廵驻跸吴越朝曰行阙陵曰寝此岂絶念于卜宅哉咸阳郏鄏我陵我阿汤汤秦淮一苇可至而臣邻未闻以定鼎之谋启陈者毋亦以残都废邑土脉絶水泉卤不足复兴而夷门之痛况未定也呜呼江沱不足宴安也毋已则采唐人之议取南阳为中原新宅且以繋人望云
　　三皇都
　　伏牺都陈【宛邱城是也今陈州治周武王封舜之后于此】神农都鲁或云始都陈【鲁今兖州曲阜县故又云神农营曲阜】黄帝都有熊又迁涿鹿【有熊今郑州新郑涿鹿即涿州】
　　五帝都
　　少昊都穷桑【即鲁曲阜也故曰封伯禽于少昊之墟】颛帝都髙阳【澶州濮阳县以颛帝居之故谓之帝邱其城中有颛帝冡存焉】帝喾都亳亦谓之髙辛【即偃师县今隶西京帝喾为髙辛氏故都亦谓髙辛】尧始封于唐后徙晋阳即帝位都平阳【唐今定州唐县犹有唐城存焉或云唐城在绛州翼城西二里及徙晋阳则以晋阳为唐今平定军有古晋阳城是其地及为天子都平阳则又以平阳为唐平阳今晋州也】舜始封于虞即帝位都蒲坂【虞即南京虞城县蒲坂隋改为河南县今隶河中府】
　　夏都
　　禹封于夏受禅之后都平阳又徙安邑【夏今陜州夏县安邑今隶蒲州平阳即尧都也禹在阳城者避商均之地而非都也按五子之歌曰惟彼陶唐有此冀方言尧舜及禹皆在冀州界少康中兴复还旧都故左曰复禹之迹不失旧物】
　　商都
　　契封于商后世迁于亳即西亳也成汤受命始迁于南亳故命以殷至仲丁迁于嚣河亶甲居于相祖乙居于耿及盘庚五迁复都南亳至纣居朝歌【商即上雒今为商州亳故京兆杜县有亳亭是也杜城今在长安南故司马迁云禹兴西羌汤起亳也及汤有天下始居宋地复命以亳今南京谷熟是也或云河南偃师是盖有溵水出阳城东至西华汝阳入于颍与颍水合流古人并谓颍为溵故命以溵焉此谓之南亳嚣亦作敖即河南之敖仓也相今为相州耿河中府龙门县南十二里故耿城是朝歌隋改为卫县卫州朝歌故城有县西二十二里卫县熈寕中省为镇入黎阳】
　　夏商之际诸侯都
　　昆吾【夏之伯国杜预云东都濮阳县按唐武徳四年析濮州濮阳置昆吾县复旧名也八年复省入濮阳】大彭【商之伯国今徐州彭城是也】豕韦【亦商之伯国或谓之韦杜预云东郡白马县东南有韦城按今滑州韦城是也有豢龙井在韦城古城之内】唐杜【唐杜一国名商末豕韦国于唐周成王灭唐而迁之于杜为杜伯唐今定州唐县杜在永兴军长安县南十五里曰下杜城犹有杜伯冡在焉】顾【夏之诸侯国濮州范县东南二十八里有故顾城】六【庐州舒城东南六十里有故六城虞夏之际封臯陶于此】蓼【夀州霍邱县六蓼皆虞夏所以封臯陶】扈【夏为扈商为崇秦改扈为鄠今鄠县北二十里有故扈城城周四里亦有甘亭即启与有扈战处】鉏【故鉏城在澶州卫南县东十五里此羿本国羿后迁于穷石】寒【寒浞之国今潍州东二十三里寒亭是也】斟灌【夏同姓国杜预云乐安夀光县东南有灌亭按夀光今隶青州】斟寻【夏同姓国按汉北海郡有斟县其地在今潍州东南五十里尚有斟亭京相璠云斟寻去斟亭七里】过【浇之国一名有过莱州掖县北有过乡】戈【豷之国在宋郑之间】崇【永兴鄠县东在夏为扈在商为崇】姺【商时国】邳【商时国今淮阳治下邳是】宻须【按今泾州灵台有宻康公墓或云泾州保定有隂宻城】甲父【单州有甲父城】飂【飂叔安之国亦作廖唐州湖阳是】襃【襃姒之国疑蔡州襃信是】防风氏【湖州武康县是】厥【古厥国郓州中都有厥阳亭】葛【南京陵县有故城是北去亳城百里亳即汤始居或云许州郾城北三十里有葛伯城然皆指其处也】
　　周都
　　周本扶风郡之地名后稷始封于此其所居之地谓之邰公刘迁于豳豳亦作邠大王避狄去豳居岐及文王徳业光大作邑于丰而典治南国武王有天下乃居镐京丰在丰水之西镐在丰水之东周地西廹戎俗自岐之丰自丰之镐是西逺戎而东即华也武王克商乃迁九鼎于郏鄏至成王始定鼎于此而城之以为东都谓之王城及三监导纣子武庚叛成王乃命周公营洛邑迁商之顽民于此谓之成周自武王十一世至幽王为犬戎所灭太子宜臼徙居王城谓之东周是为平王东徙之后则以王城为周而以镐京为宗周自平王十三世至敬王有王子朝之难王城堕废又迁成周成周在东河南在西又以王城为西周成周为东周故公羊曰王城者西周也由春秋后至赧王时周分为二而赧王复居王城为西周考王弟桓公之孙恵公居成周为东周【邰今武功县斄城是也豳班固云栒邑有豳乡按栒邑故城在今邠州三水县东北或云三水西南三十里有古豳城是也岐今凤翔岐山是也丰镐皆水名丰在今永兴鄠县东南镐去丰二十里王城今河南县成周今洛阳县】
　　周诸侯都
　　鲁都曲阜【鲁本少昊挚居之谓之少昊之墟又大庭氏居之鲁于其上作库故谓大庭氏之库至周成王以周公之功而封伯禽于此其地本名鲁乃作都于曲阜宋祥符中改曲阜为仙源今隶兖州】齐都薄姑迁于营邱【齐本颛帝之墟营邱今临淄县薄姑亦谓之蒲姑在其西北或云营邱故城在潍州昌乐而青州博兴有蒲姑故城】宋都商邱【杜预云梁国睢阳县按睢阳隋改为宋城今南京治本陶唐氏之火正小伯之墟以其主火故为大辰之墟相土因之武王伐纣封纣子武庚于邶武庚叛成王杀之更封纣兄子防子启于宋以为商后故谓之商邱】卫都朝歌及懿公为狄所灭宋桓公迎卫之余民渡河立戴公以庐于曹后齐桓公城楚邱而居文公焉至成公又迁于帝邱【朝歌故城在卫县西二十二里卫县宋熈寕省为镇入黎阳本纣都故谓之商墟曹亦作漕今滑州白马是也楚邱今单州成武帝邱本颛帝之墟故曰帝邱夏王之世昆吾氏居之故亦谓之昆吾之墟今澶州濮阳县】郑都本西周畿内之地周宣王以封母弟桓公友及幽王有犬戎之变郑武公遂迁于济洛河颍之间谓之新郑【郑之始都谓之故郑今华州郑县是也有郑故城在县北新郑今之荥阳】晋都唐谓之夏墟大名也本尧所都谓之平阳成王封母弟叔虞于此初谓之唐其子爕立始改为晋以有晋水出焉其地正名翼亦名绛而平阳者是其总名及昭侯立封叔父桓叔于曲沃后曲沃盛彊桓叔之孙武公灭翼遂有晋都至景公迁于新田又谓新田为绛而谓平阳为故绛【唐今定州唐县犹有唐城或云唐城在绛州翼城西二里平阳今为绛州县翼晋之旧都今绛州翼城是也尚有故城在县东南曲沃今为绛州县晋先君祖庙并在此新田一名绛今绛州绛县是也或云绛故城在曲沃南一里景公以后并都是】楚都丹阳周成王封熊绎以子男之田盖居于此至熊达始盛彊僭称王是为楚武王迁都于郢昭王为吴所灭又迁于鄀楚本名荆至成王頵始改号楚【丹阳今江陵枝江县郢江陵县北十余里有汜南城城东有小城名郢在江之南非今郢州鄀本鄀国楚并之在襄阳宜城县东按今襄州南二百二十里废乐乡县是其地今有鄀乡在鄀水傍又云宜城西南有鄀亭山至考烈王徙都夀春复命曰郢今楚州者懐王孙心所都】秦周孝王封非子居于秦谷至襄公赴幽王之难以兵助送平王故平王与之以岐丰之地列为诸侯庄公居犬邱文公居汧渭徳公迁于雍自徳公以下十八世居雍献公迁栎阳孝公乃迁咸阳【秦谷故陇西县秦亭是也陇西唐末为寨宋熈寕废为镇入汧原今隶陇州故秦城尚在大邱汉槐里县今永兴军兴平县雍故扶风雍县唐改曰天兴今凤翔治栎阳咸阳今皆为县隶永兴军】吴都吴【今苏州城是】虞都虞【杜预云河东大阳县按今陜州夏县有大阳故闗而平陆县东北六十里见有故虞城仲雍国于吴其支子别封于此故亦谓之西吴其虞舜之后居于虞城今为县隶南京非此虞也】虢都上阳【上阳今虢州虢略此虢仲之封也谓之西虢而虢叔之封在凤翔虢县谓之南虢复有一虢居于荥县谓之东虢以其在虢仲国之东南东南二虢皆主于上阳】曹都曹【今广济军治定陶是】许都许后迁于叶又迁于城父又迁于白羽又迁于容城【许今许州白羽一名析邓州淅川是或云内乡是容城华容县是】邾都邾【今兖州曲阜东南四十里古邾城是或云济州任城南二十里复有邾娄城皆即其所也曲阜今为仙源县】莒都莒后迁盐官故谓之南【莒莒今为宻州县】纪都纪迁于剧【纪本在东海故赣榆县纪城是剧在青邱临朐县东夀光县西亦名纪音讹为剧】滕都小邾迁于公邱【小邾即蕃县及迁于公邱则故地为小邾国隋以其为滕旧都故改蕃为滕县今隶徐州公邱今兖州龚邱】薛仲虺之都本在鲁地奚仲迁于邳【鲁庄公三十一年筑台于薛即薛旧都也及迁于邳又以邳为薛今徐州滕县东南五十里薛城是】州都淳于后迁华容【淳于今为宻州髙宻华容今荆南府监利】蔡本畿内之地以为蔡叔之采邑及蔡叔逆命国除至蔡仲始改封于汝南故以汝南为蔡及迁州来则以州来为下蔡汝南为上蔡【今蔡州上蔡县西南十里故蔡城即蔡国也州来即下蔡县今夀州治】徐都临淮【今泗州临淮有徐城又有偃王庙徐君墓】葛都寗【南京寕陵县故寗城是】越都防稽【今防稽城亦谓之勾践城越州城也】陈都宛邱【宛邱今陈州治本太昊之墟】南燕都胙【东郡旧有燕县隋改曰胙城本胙国也为燕所并胙城唐为县隶滑州故燕城在胙城东北】遂都乘邱【乘邱旧为蛇邱唐省入钜野今齐州治】谭都谭【齐州厯城县有古谭城】管都管【郑州管城是】郐都郐【今郑州新郑东北三十五里有古郐城】戴都戴【今开封封邱县有戴城】任都任城【今济州任城】宿都无盐【无盐故城在郓州须城东三十六里】须句都须朐迁于须昌【郓州夀张县西北有须朐城须昌今郓州舒城也】颛臾都费【沂州费县西北八十里有故颛臾城】鄫都鄫【今沂州承县东八十里故鄫城】向都向【今沂州有古向城】鄅都开阳【故开阳城在临沂县北十五里】萧都萧【徐州萧县】顿都南顿【今陈州南顿县】息都新息【今蔡州新息县】沈都平舆【平舆故城在蔡州汝阳县东】项都项城【陈州项城县东北有故项城】随都随【今随州】邓都邓【襄阳邓城县界也】防都防【今归州东二十里有故防子城】北燕都蓟【幽州治】邢都襄国【襄国隋改曰龙冈今邢州治】梁都新里【同州夏阳有新里城或云新里城在澄州】韩都韩城【故城在今同州韩城县南十八里】魏都魏城迁于大梁【今陜州平陆有魏城大梁即开封】赵都赵城迁于平棘【赵城今隶晋州县平棘隶赵州】郕都郕【武王封季载于此今濮州雷泽北三十里有故郕城】郜都郜【郜有南北今单州成武有二郜城】应都叶【汝州叶县有故应城】蒋都期思【期思故城在光州固始西北七十里】申都申【今信阳军】吕都吕【蔡州城蔡古吕国】焦都焦【陜州东北百歩有焦城】耿都耿【河中府龙门县南十二里故耿城是】霍都霍【今晋州有霍邑】扬都扬【晋州洪洞县东南十八里有故扬城】冀都冀【今河中府有冀亭】芮都芮【杜预云冯翊临晋县有芮乡按临晋故城在今同州朝邑西南二里】贾都贾【同州蒲城县有贾城】荀都荀【荀城在绛州正平西十五里】黎都黎【今潞州黎城县有黎侯故城】邘都邘【京相璠云野王县西北三十里有故邘城野王隋改曰河内今懐州治】
　　周夷国都
　　戎都戎城【杜预云陈留济阳县东南有戎城又有戎州是其别邑】夷都夷安【杜预云在城阳庄武县所治夷安县是也】介都黔陬【介东邑国今宻州诸城县东北一百一十里有黔陬故城】根牟都安邱【今宻州安邱】莱都黄【登州黄县东南二十五里有故黄城即莱子国】
　　右东夷
　　百濮都濮【今江陵建寕县是】舒都舒【今庐州舒城】羣舒都龙舒【今庐江西有龙舒】允姓之戎本居州秦晋诱而致之伊川【州今在极西沙之地伊川故陆浑县其地在河南伊阳县南】伊拒泉臯伊洛之戎【杜预云伊阙县北有泉亭】蛮氏都麻觧【杜预云河南新城县东南有蛮氏城俗以为麻觧城蛮麻声近按麻觧县亦谓之蛮王城今在汝州西南近伊阙】庸都上庸【房州竹山县西二百五十里有上庸城】卢戎都卢【今襄州中庐】巴都江州【江州故县名隋改为江津隶渝州】
　　右南蛮
　　狄都狄亦谓之翟其别都有箕【狄在慈州箕城在辽州榆社东南三十里】白狄都西河【白狄与秦同州今坊鄜延绥间皆古白狄之地】鲜虞都鲜虞【白狄之别种今定州安喜旧鲜虞县】肥都昔阳【肥即白狄迁于昔阳故城在今平定军乐平县东五十里】鼓都鼓城【白狄别种今祁州鼓城县】骊戎都临潼【今永兴临潼县东二十四里有骊戎故城】
　　右西戎
　　赤狄都洺【今洺州之地】潞都潞【今潞州是】东山臯落氏都臯落【今绛州垣县西北六十里有臯落城服防云世谓之哥亳城盖声相近】山戎都蓟【北狄也号无终子今蓟州治渔阳所以蔽北燕之路】廧咎如甲氏留吁铎辰皆赤狄别种散居河北鄋瞒在夏为防风氏商为汪芒氏皆长狄国也
　　右北狄
　　秦都
　　秦都已见夲卷周诸侯都中
　　两汉都
　　前汉都长安谓之西都后汉都洛阳谓之东都光武又以南阳为别都谓之南都至建安元年曹操挟献帝迁许【长安宋为永兴军治南阳邓州许颍昌府】
　　三国都
　　魏略云魏以长安谯许昌邺洛阳为五都洛阳其京室也吴志云吴都鄂后迁建业故改鄂为武昌改秣陵为建业后避晋愍帝讳故又改为建康蜀志云蜀都成都【谯今亳州许昌今颍昌府邺相州鄂即鄂州建业今建康府成都益州也】
　　两晋都
　　晋都洛阳仍魏旧也东晋都建业本吴都也
　　十六国都【后魏虽共起其后奄有中原故不在十六国之数】
　　张轨都敦煌谓之前凉【沙州】
　　吕光都姑臧谓之后凉【凉州】
</div>
    <div class="pagination">
<a href="通志_page50.html">上一页</a><span>...</span><a href="通志_page46.html">46</a><a href="通志_page47.html">47</a><a href="通志_page48.html">48</a><a href="通志_page49.html">49</a><a href="通志_page50.html">50</a><span class="current-page">51</span><a href="通志_page52.html">52</a><a href="通志_page53.html">53</a><a href="通志_page54.html">54</a><a href="通志_page55.html">55</a><a href="通志_page56.html">56</a><span>...</span><a href="通志_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
