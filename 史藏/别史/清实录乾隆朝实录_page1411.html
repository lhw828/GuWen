<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1411 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1411 页/共 1860 页
  </h1>
  <div class="content">
   ○以原任锦州副都统德福、为熊岳副都统　　

○癸未。以岁暮祫祭。遣官祭太庙中殿、后殿　　

○甲申。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵。端慧皇太子园寝　　

○遣官祭太岁之神　　

○谕军机大臣等、据索诺木策凌奏称、遵旨将素赉璊解京审讯后。交院照例定罪。加恩留其王爵。予以罚俸等语。所见尚是。素赉璊到京时。著军机大臣、会同该院定拟具奏。再降恩旨。因思额敏和卓。自康熙年间归顺。安插瓜州。后以军功封爵。令回原游牧居住。其从瓜州随往之人。乃伊真正属下。至吐鲁番、本系准噶尔地方。属莽噶里克管辖。后莽噶里克被杀。始归额敏和卓。此皆国家兵力威服。与伊无涉。况吐鲁番系回城冲要。令伊等世守。难保无事。今素赉璊既经获罪。即当乘机办理。朕意将额敏和卓地方旧日属人。仍令管辖。其余地方。俱令彻出。另放阿奇木伯克。索诺木策凌、尚属晓事。著谕令酌量情形。妥悉筹画　　

○以凤凰城城守尉普正、为三姓副都统。乍浦协领舒楞额、为杭州副都统　　

○乙酉。谕军机大臣曰、高晋等奏、堵筑仪封漫口情形一摺。亦祇可如此办理。今拟将引河挑深。宜即妥速为之。此次引河。不能得力。究系原挑过浅所致。伊等本图省费。而所费愈多。不可不引以为前车之鉴。据称现在口门上水十丈。下水九丈。拟将口门收至二三丈时。尽力多压厚土。俟引河挑深。开放掣溜。再将坝工堵闭等语。自属正理。但口门收窄后。河底愈深。溜势愈急。施工自难期速效。昨时和驿将合龙时。曾经指示兜袖之法。若易合龙固佳。若复有变局。或照前说。将此处金门东坝之埽。酌展向南。西坝之埽。酌展向北。使为兜袖之势。则急湍至此。或成回溜。合龙自应较易而速。因于图内用朱笔标识。高晋等、宜急熟筹。妥协办理。不必拘于遵旨也。再阅图内现挑引河之处。距漫口太近。且不得势。亦系伊等原办时。止顾惜费。未将河形大势。通盘筹核所致。今就图观之。引河本当向北施工。因于图内用朱笔标示。若伊等初时。即就其处挑挖引河。虽工大费多。而事或可早蒇。乃专就地近工小起见。所费虽觉少省。今复经淤垫重挑。且屡开屡塞。前工尽成虚掷。恐其费更不止于朱笔所指处兴工之多矣。今已办定。所谓成事不说。然其间孰得孰失。显而易晓。伊等深思之。能无悔乎。又高晋等前奏、十八日仪封合龙之摺。请于十六堡。捐建大王庙一座。今阅图内。十六堡原有大王庙。不应复建新庙。黩祀不经。转难冀其灵应。譬如内而六部。各有职掌大员。设或另添一署。别置一员。令其同管一部。则事将谁属。其下更何所适从。祀神之道。亦犹是也。高晋等、欲吁河神默佑。止宜向现有之大王庙。诚心祈恳。自可望其效灵。即或欲请御书扁额。亦止应俟工成后。请扁于现有之庙内悬挂。以答神贶。又何必有一新工。即新建一庙乎。朕因豫省漫工。昼夜悬念。今为日愈久。盼望愈殷。高晋等、务善体朕意。悉心筹度。率属实力速办。以期及早合龙。必须惊蛰节前办竣。方为妥善。此旨及图、著由六百里加紧发往。仍著将现在施工。并接奉朕旨后。筹度情形。及高晋曾否稍觉健旺、思饮食之处。即由驿覆奏。如已经合龙。即一面加工培护。一面由六百里加紧奏闻。明日即交新年。专盼喜音速至　　

○是月。署两江总督江南河道总督萨载奏、查洪泽、高宝、诸湖。水势渐消。现已将山旴五滚坝封堵。运河东岸各坝。亦赶紧堵闭。至清口东西坝。前留口门三十八丈。现在接续补筑。酌留二十丈。以资收蓄。俾济来春重运。报闻　　

○山东巡抚国泰奏、昌邑县新修沿海堤工。于十月竣事。臣亲赴查勘。计长五十六里三分。工程稳固。拟于堤内种植柳株。堤外试种苇草。其通堤潮水顶冲处。责成该府、每年履勘。令本处认恳地亩居民。出夫修补。报闻　　

○陕西巡抚毕沅奏报得雪。得旨、欣慰览之。摺内称、晋豫接壤。商民多从渭河、贩运粮石接济。已饬属任其流通。批、更可嘉。又称、本地粮价。因此渐增。又批、此自不能免。又称、榆林、绥德、一带。秋禾被霜。现饬该处于岁内豫行借粜。又批、更好　　

○是年。追予出师金川阵亡同知胡邦佑一员。经历许景淹一员。把总王玉等二员。祭葬恤赏如例。俱入祀昭忠祠　　

○旌表孝子。江西等省、赖克信等七名。守节合例。八旗闲散宗室、明奎妻崇氏等五口。觉罗、延贵妻齐马礼氏一口。满洲、护军额楞太妻赫舍哩氏等一百八口。蒙古、前锋豆金斗妻李氏等二十三口。汉军、闲散罗极妻康氏等十七口。内务府、包衣马甲五达色妻薛氏等五口。奉天等省。驻防马甲扎蓝太妻兀扎喇氏等一百四口。直隶等省。民徐应亨妻马氏等四百六十口。未婚守志。直隶等省。民高瑜聘妻兰氏等十六口。夫亡殉节。山东等省。民解宜萃妻李氏等十一口。百岁寿民、妇、直隶等省。邝崇玉等十六名口。各给银建坊如例　　

○会计天下民、谷、数。各省通共大小男、妇、二万四千二百九十六万五千六百十八名口。各省通共存仓米、谷、三千九百四十五万七千八百八十九石四斗三升六合零。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千七十三


大清高宗法天隆运至诚先觉体元立极敷文奋武孝慈神圣纯皇帝实录卷之一千七十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。春。正月。丙戌朔。上诣奉先殿行礼　　

○诣堂子行礼　　

○诣大高殿、寿皇殿、行礼　　

○遣官祭太庙后殿　　

○丁亥。谕、上年安徽亳州、蒙城、等处。因上游黄水涨溢。田庐淹浸。被灾亦重。而怀远、宿州、等十州县。有先被旱而复被水者。节经降旨。令该抚切实查勘。蠲赈兼施。灾黎自可不致失所。第念东作将兴。当此青黄不接之时。例赈将停。麦秋未逮。小民口食。恐尚不免拮据。著再加恩、将灾重之亳州、蒙城、二州县。九、十、分灾贫民。无论极、次、俱各加赈两个月。其八分灾贫民。及阜阳、怀远、宿州、凤阳、灵璧、寿州、凤台、泗州、旴眙、五河、天长等、十一州县。凤阳、长淮、泗州、三卫。七分灾以上贫民。无论极、次、俱各加赈一个月。至无庸加赈各地方。有应行酌借口粮耔种之处。并著该抚、察看情形。分别妥办。务俾均沾实惠。用溥春祺。该部即遵谕行　　

○又谕、上年湖北汉阳、安陆、荆州、各府属。夏禾被旱。入秋汉江盛涨。又被淹浸。灾分较重。业经降旨该督抚。加意抚绥。照例给赈。以示优恤。第念今春正赈已毕。尚届青黄不接之时。民食未免拮据。著再加恩。将江夏、汉阳、汉川、黄陵、孝感、钟祥、京山、潜江、天门、荆门、云梦、应城、江陵、公安、石首、监利、襄阳、宜城、十八州县。及屯田坐落各州县之武昌、武左、沔阳、黄州、德安、荆州、荆左、荆右、襄阳等、九卫。成灾七、八、九、十、分。极次贫军民。俱各加赈一个月。以资东作。其无庸展赈各州县卫。亦著察看情形。分别酌借口粮耔种。俾得尽力南亩。以待麦秋。该督抚等、董率属员。实心经理。务使穷檐均沾渥泽。该部遵谕速行。　　

○又谕、上年豫省仪封、考城、一带。黄河漫口。被灾较重。朕心深为轸恻。业经降旨、截留漕粮二十万石。并留豫省新漕十万石。又先后拨运两淮盐课银一百万两。户部库银六十万两。命尚书袁守侗、前往查办。董饬有司。实心赈恤。并节经降旨、蠲缓兼施。灾民自可不致失所。第念藉赈贫民。向资官廪。入春东作方兴。正在青黄不接之际。若骤行按例停止。未免糊口维艰。深为轸念。著再加恩、将被灾较重之仪封、考城、祥符、陈留、杞县、商邱、宁陵、睢州、鹿邑、柘城、十州县。十分灾之极贫。加赈两个月。十分灾之次贫。同九分灾之极次贫。各加赈一个月。咸俾惠洽始和。其余被灾较轻各地方。有应行酌借口粮耔种之处。该抚察看情形。妥协办理。务使穷檐均沾恺泽。副朕加惠无已至意。该部遵谕速行　　

○戊子。谕、前据陈辉祖奏请、拨办赈银七十万两。业已降旨拨给。其奏片声请、另拨银六十万两。以备加赈之需。经军机大臣具奏。以该抚所称尚属约略之词。未便遽拨。令该督抚将实在应需加赈折色银数若干。详悉查核。覆奏到日再定。意在核实办理并非为节省帑项起见也。今据三宝等奏、江夏等十八州、县、及九卫所。加赈一月口粮。实需折银五十九万八千七百六十余两。拟借用司库封贮银两。及寄贮荆州满营马价。并铸钱余息等银。俟将来陆续归款此时无庸请拨等语。所奏非是。朕惠爱黎元。痌瘝在抱。凡遇水旱偏灾。无不即发帑金。多方赈恤。期无一夫失所。即数逾百万。从不稍有吝惜。此天下臣民所共见共知者。况今库藏充盈。其所请之六十万两。尚不及库贮百分之一。且用以赡恤灾黎。朕更何所靳乎。三宝等既经查明、实需加赈银约六十万。即应奏请拨给。乃纷纷筹借动用。而以暂时无庸拨发为词。试思所借各款。将来仍须分别归还。何必徒费一番周折。三宝等非特不能善体朕意。亦并不善于办事矣。如照伊等所奏。恐外间无识之徒。妄生议论。且恐他省督抚闻之。漫为臆度。遇有应办灾赈。转致讳匿。所系甚大。封疆大臣。岂可不以保赤为怀。存此惜费小见乎。著于户部库帑内。即拨银六十万两。解往该省。为加赈之需。该督抚务董饬所属。实力妥办。使贫民均沾实惠。该部遵谕速行。并将此通谕中外知之　　

○是日起。上以祈谷于上帝斋戒三日　　

○己丑。谕曰、陈辉祖、著调补河南巡抚。其湖北巡抚员缺。即著郑大进补授。陈辉祖接奉谕旨。即将印信、交与三宝兼署。迅速前往河南。郑大进、俟陈辉祖到后。将一切现办事宜。详晰告知。即行起程、赴湖北新任。俱不必来京请训　　

○又谕、上年江苏上元等州、县、卫、夏间雨泽愆期。高阜地亩。被旱成灾。而高、宝、一带。因湖河水势盛长。开坝宣洩。下河低田被淹。致成偏灾。业经降旨、令该督抚。抚恤蠲缓。俾灾民不致失所。第念东作将兴。青黄不接。茆檐口食。未免拮据。著再加恩。将江浦、六合、清河、高邮、甘泉、东台、泰州、海州、沭阳、上元、江宁、句容、丹阳、金坛、山阳、阜宁、桃源、安东、盐城、江都、兴化、宝应、萧县、宿迁、吴县、溧阳等、二十六州县。又镇江、淮安、大河、扬州、徐州、五卫。八、九、分灾之极次贫。及七分灾之极贫。各加赈一个月。俾资接济。其余无庸展赈各州、县、卫、今春亦有应行酌借耔种口粮牛具之处。并著该督抚、察看情形。分别妥办。务俾均沾实惠。以普开韶恩泽。该部即遵谕行　　

○又谕、昨岁甘肃皋兰等三十六厅、州、县、因夏间雨泽愆期。以致田亩被旱成灾。节经降旨、令该督等切实查勘。赈恤兼施。俾无失所。第念皋兰、河州、静宁、固原、平番、安定、泾州等、七州县。被旱情形较重。开春正赈既毕。民食未免拮据。著加恩各展赈一个月。用敷春泽。其余被灾较轻地方。虽亦经照例赈恤。如今春尚有缺乏耔种口粮之户。并著该督、随时体察酌借。以资接济。勒尔谨、务董率所属。实心料理。俾得均沾实惠。以副朕轸恤灾黎至意。该部遵谕速行　　

○谕军机大臣等、去冬河南、山东、山西、等省。俱屡经得雪。顷据巴延三奏、山西省城。于腊月二十八九等日。得雪八寸有余。其势甚宽。沾被必广。惟京城、自十月初。微雪以后。至今未沾雪泽。而直隶各属。亦未据周元理奏及。朕心盼望甚殷。昨浓阴竟日。颇有酿雪之意。朕问夜达旦。不能安寝。晓复开晴。又成虚望。更为焦急。岂畿辅政事。或有缺失。致不能感召祥霙。朕用是益深寅畏。著传谕周元理、于办理诸务。倍加谨凛。以期仰迓天和。至保定一带。自尚未得雪。岂迤南迤西各属。与河南、山东、山西、境壤毗连者。亦未一律普沾。该督何以亦未据奏报。并著周元理、即行详悉查明。迅速覆奏。有应为绸缪之计。亦当早为留心。但不过于出示饬办。反致民间增长米麦价也。将此由五百里谕令知之。寻奏、保定省城、去年十二月二十九日。得雨不及一寸。天津、河间、广平、大名、宣化、承德、易州等府州属。均于十二月二十七、八、九等日。先后得雪一、二、三、寸不等。余未报得雪各属。因去秋雨透土润。无碍麦苗。现在粮价亦平。无力之户。已据各属、照例详请酌借耔种。报闻。　　

○庚寅。上诣南郊斋宫斋宿　　

○辛卯。祈谷于上帝。上亲诣行礼　　

○壬辰。世祖章皇帝忌辰。遣官祭孝陵　　

○上诣大高殿行礼　　

○谕曰、高丽系外藩。遇贡使来时。恐中途失落行李。曾经降旨、著派干员照管。今送高丽贡使、至永平府。该协领、竟漫不经心。派双目失明官华塞管送。殊属非是。协领福珠里等。著交部严加议处。再华塞、目既失明。不能当差。何以不令离任。且入于应赏数内。著扎什扎木素。据实明白回奏　　

○谕军机大臣等、据毕沅奏、筹办运京麦石。酌拟在附近水次之蓝田、泾阳等各地方。拨常平仓贮。并收捐监生麦五万石。均匀配载。由渭入河。分起押送。衔尾前进。仍在前次交收之陕州会兴头地方。令豫省委员接收。转运赴京等语。所办甚好。著传谕郑大进、即派委妥员。雇办车辆船只。豫备接收。迅速转运送京。并将应办事宜。于陈辉祖到任时。详晰告知。令其妥协办理。此旨著由五百里发往。至直隶接收转运诸事。并著周元理、循照向例。速筹妥办。运至通州。交仓场侍郎送京。以裕民食。除就近传知仓场侍郎舒常等。并谕周元理、及毕沅知之　　

○癸巳。上诣雍和宫行礼　　

○谕军机大臣等、据李湖奏、大计藩臬考语一摺内。于布政使陈用敷、用禔躬二字。殊属未当。禔躬二字。本不经见。惟扬雄法言。有禔身之语。禔、当作安字解。后世误以噙为持字义。且改身为躬。已失本意。然亦惟庸烂时文中有之。本非章奏所宜用。而施之考语。尤属不合。此乃李湖不求甚解。致蹈不通之病。除令军机大臣、改正发钞外。将此传谕该抚知之　　

○甲午。享太庙。遣郑亲王积哈纳、恭代行礼　　

○上诣大高殿行礼　　

○遣官祭太岁之神　　

○谕、据永贵奏、鄂兰旧病复发。骤难痊愈。敦福虽护印办事。究系一人。玛兴阿现驻叶尔羌。富兴到彼。请令玛兴阿、赴喀什噶尔。协同敦福办事等语。鄂兰现既患病。著缓程来京。富兴至叶尔羌时。玛兴阿不必回和阗。即赴喀什噶尔。代鄂兰办事。和阗事务无多。德风一人。足资办理。玛兴阿之缺。不必另行简派　　

○谕军机大臣等、据萨载奏、拦黄坝外、添筑束水堤工一道。为陶庄新河重门保障等语。所办甚好。自应如此添筑。至黄河自周家庄以下。形势稍曲。且中河口所出之水。横冲抵溜。河水易于回漾生淤。是其受病之处。高晋等前此议移中河口向下。自属有益。因令该督等、悉心查勘。熟筹妥议。嗣据高晋等奏称、现拟将中河口门。改在下游李家庄。定于回空未到以前。堵旧开新。使清黄三道。并行东注。可期清水畅流无阻。仍俟中河口门。改由李家庄出口后。再看黄运湖河。冲刷形势。如有应行酌办之处。再行请旨。又于九月内。据萨载奏称、因洪泽湖水。畅出清口。黄河内清水盛大。若将李家庄新运口门开放。水势内外相平。不能迅流畅注。自应慎重办理。目下回空漕船。已经南下。仍由杨庄出口遄行。其中河运口。俟黄河水势消定。或冬间、或春初、相机闭旧开新等语。今阅图内所绘情形。中河仍由杨家庄出口。是冬间并未筹办及此。兹已届春初。因何尚未堵旧开新。抑或另有酌办之处。著传谕萨载、即将现在情形。详悉据实覆奏。将此由四百里传谕知之　　

○又谕曰、毕沅奏覆、查拏川省逃兵一摺。并将己未获各兵名数。开单进呈。朕阅核单内所开。自陕省调赴军营。脱逃者、共一百六十八名。现在仅拏获正法过三十七名。未及十分之四。其自四川、甘肃、绿营、调赴军营脱逃。因原籍陕西、咨明查缉者。共四十三名。已拏获正法者。不过三名。尚不及十分之一。此等兵丁。久经国家豢养训练。及至调赴军营。不能奋勉出力。乃敢相率潜逃。其情罪极为可恶。必当按名拏获正法。以示惩儆。计该犯等、见大功久蒇。查拏渐疎。自必潜回原籍藏匿。冀延残喘。文武员弁。如果实力查缉。自无难尽数就获。乃至今拏获者。尚属寥寥。究系各该地方员弁。未能实力办理之故。著传谕毕沅、严饬各属。设法上紧严缉。务期尽数弋获。一面正法。一面奏闻。毋任稍有疎懈。致令漏网稽诛。将此遇各督抚奏事之便。传谕知之　　

○安南国王黎维褍、奏谢国民陈廷暄等、冒充使臣跟役入边。蒙恩释回。交该国王自行惩治。并称另具表贡。专员谢恩。得旨、览王奏谢。知道了。不必再行具表专员谢恩。该部咨行该国王知之　　

○署两江总督江南河道总督萨载奏、丹徒、丹阳、县境运河。为江、浙、漕船要道。江潮灌注。挟沙而行。兼岸陡泥松。易致淤垫。请将上届未经估挑。及挑而复淤各段。丹徒境、自江口至丹徒镇以南金涵口。丹阳境、自黄金沟至大王庙等处。动乐生洲租息银、给该二县挑浚。并责成该道、府、督勘。报闻
  </div>
  <div class="pagination">
   <a href="清实录乾隆朝实录_page1410.html">
    上一页
   </a>
   <span>
    ...
   </span>
   <a href="清实录乾隆朝实录_page1406.html">
    1406
   </a>
   <a href="清实录乾隆朝实录_page1407.html">
    1407
   </a>
   <a href="清实录乾隆朝实录_page1408.html">
    1408
   </a>
   <a href="清实录乾隆朝实录_page1409.html">
    1409
   </a>
   <a href="清实录乾隆朝实录_page1410.html">
    1410
   </a>
   <span class="current-page">
    1411
   </span>
   <a href="清实录乾隆朝实录_page1412.html">
    1412
   </a>
   <a href="清实录乾隆朝实录_page1413.html">
    1413
   </a>
   <a href="清实录乾隆朝实录_page1414.html">
    1414
   </a>
   <a href="清实录乾隆朝实录_page1415.html">
    1415
   </a>
   <a href="清实录乾隆朝实录_page1416.html">
    1416
   </a>
   <span>
    ...
   </span>
   <a href="清实录乾隆朝实录_page1412.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
