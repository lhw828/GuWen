<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1484 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1484 页/共 1860 页
  </h1>
  <div class="content">
   ○以陕西督粮道永庆、为陕西按察使。　　

○丙子。谕、据李侍尧参奏肃州镇总兵梁朝桂、于署肃州镇游击事都司福昆、甘州守备臧应隆等、年力衰頺。并不早为揭报。直至檄调考验。始请解任勒休。又凉州镇总兵德宁、于降调守备李养儒、两目昏暗。不能骑射。因循不揭。殊属有意姑容。请将福昆等革职。并将徇庇属员之梁朝桂、德宁、交部严加议处。前任甘肃提督仁和、一并交部议处等语。福昆、臧应隆、李养儒、俱著革职。总兵梁朝桂、德宁、著交部严加议处。其前任提督仁和、不能先事查察。亦著交部议处。该部知道。　　

○又谕、昨绰克托奏摺到时。朕以为必系审明德风、乌什哈达、互控之事。及阅之。则系更换坐卡侍卫、及补放伯克等、无关紧要事件。绰克托、于九月初一日即至和阗。于初四日始奏此事。数日之内。即可将德风、乌什哈达一案。审明具奏。且复兴、早到和阗。竟待绰克托、迟延多日。并不办理。已令人不解。而绰克托到彼。又不即行审办。昨日摺内亦并未奏及。有是理乎。绰克托、复兴、必各怀意见。或袒护德风、或袒护乌什哈达、互相掣肘。以致稽迟不奏耳。绰克托、前因未办高朴之事。身获罪戾。此事又复迟滞不办。绰克托、复兴、俱著严行申饬。并传谕速将德风、乌什哈达事审明。即行具奏。不得稍有掩饰。倘再迟延。必从重治罪。　　

○谕军机大臣曰、刘墫奏。查勘徐州府属丰沛铜山等县。续被豫省漫水、抚恤情形一摺。据称、报明督抚、酌带藩库银五万两。驰至该县、会同办理等语。所有被灾州县。务宜实力查办。巳于摺内批示矣。至所带银两。如尚不敷赈恤。即著该督就近酌量、于两淮盐课本年现应拨解户部银两内。一面截留动拨若干。一面奏闻。以备赈济之用。俾灾黎均沾实惠。将此由五百里传谕萨载、闵鹗元、并谕图明阿、刘墫知之。　　

○又谕曰、李国梁奏、据远安营报获啯匪张元保、李老七即李廷昌、胡魁即胡龙三名。宜都营报获啯匪陈世达、刘文年二名。宜昌镇后营报获啯匪匡阳泰、朱玉孙、达包子三名。又盘获叶天才、张宗荣、朱国才、张朝选、曾凤、刘世模、黄汉清、王登榜、余应伦九名。又盘获刘天贵一名。远安营又盘获湖南之刘成一名。现在移咨解省审办等语。此等啯匪结党成群。行踪诡秘。不法已极。今又据李国梁奏拏获多人。可见文绶办理不善。疏纵酿成。以致该犯等窜逸各处。至今尚未尽就弋获。著传谕舒常、郑大进、刘墉等、即将现获各犯。严讯实情。遵照前旨办理。至此外逃逸外省。及潜踪川省者。尤须严切督饬文武上紧搜捕。务令尽绝根株。并著传谕福康安、实力查办。不但不应有啯匪之迹。并不可有啯匪之名。将此由六百里发往。并将李国梁摺、钞寄阅看。并谕李国梁知之。　　

○又谕曰、阎正祥奏、太和汛巡兵。盘获私盐船只、行至十里沟、有枭犯执械围船拒捕、殴伤兵丁落河一摺。讯据拏获案犯王希荣、王应礼、供出魏三麻、王佑、王兆坦、王希孔。马之梦等、合夥在豫省纸店集、贩买私盐。俱系太和、阜阳、二县人。现在拏获首夥四名。余犯未获等语。此等贩买私盐枭犯。屡经严办。乃王希荣等、胆敢带领多人。执械拒捕。殴伤巡兵。实属目无法纪。著传谕萨载等、严行查究。将未获各犯、按名督缉。尽法惩治。以昭儆戒。至讯据该犯供称、向在豫省合夥贩买。是该省必尚有伊等夥党。为之窝顿售卖。阿桂现在河南。可以就近督率查办。著传谕阿桂、富勒浑、严饬地方各员弁、实力缉拏。毋使一名漏网。所有阎正祥奏到摺、著钞寄阅看。并谕该抚农起知之。　　

○豁除甘肃平罗县乾隆四十五年分、被水冲坍民田九十八顷七十亩有奇额赋。　　

○丁丑。谕军机大臣等、本年各直省被有偏灾地方。如直隶夏秋雨水稍多。天津、静海、等州县。地势低洼。田亩被淹。江苏之邳州、睢宁、等州县。因魏家庄河水漫溢。田禾被灾。苏松太仓属之崇明等县。及镇江通州等属。猝遇风潮。田庐禾稼。致受损伤。徐州丰沛等县。湖水涨发。风暴冲激。城堤亦俱被水。安徽之凤阳泗州等属。亦被淹浸。豫省因焦桥、曲家楼、南北两岸漫口。仪封、考城等处、及漫水经由之祥符等县。均有被灾之处。其下游之山东曹县、金乡等州县。黄水漫注。亦被水灾。又湖北之潜江等县。田垸被水浸溃。陕西之朝邑县。河水夜涨。村庄多被淹浸。甘肃之陇西、宁夏等县。黄水涨溢。并金县、靖远等县。旱雹黄疸。收成亦皆歉薄。俱屡经降旨。令该督抚等、统率所属。切实查勘。分别赈恤。及酌借口粮耔种。并因崇明县被灾较重。特降谕旨。截留漕粮十万石。以资接济。复加恩蠲免崇明阖县应徵本年地丁钱粮。又将甘肃金县等县。本年额徵银粮蠲免一半。又因山东金乡县漫水浸至城堤。加恩酌给口粮。又因江苏徐州府属之沛县等县被淹。拨藩库银五万两赈恤。如有不敷。谕令该督就近于盐课酌量截留。以昭优恤。俾灾黎毋致失所。但明春正赈已毕。尚届青黄不接之时。民食不无拮据。是否尚需加赈。著传谕该督抚等、即行查明覆奏、候朕于新正降旨。至直隶霸州等州县。据该督奏报被灾在五分以下。河南被水之淮宁、西华、商水、项城、沈邱、太康、扶沟等县。据该抚奏报地亩被雨淋刷。不及赶种杂粮。湖北江夏、武昌等八县。及京山县。亦据该督抚奏报秋收歉薄。此数处虽成灾较轻。苐恐民力不能骤纾。应否量予加恩分别办理之处。亦著该督抚据实具奏。将此由三百里各传谕知之。　　

○又谕、本日据舒常等奏、续获啯匪匡阳泰、王文凤、王大富、徐永进、刘金成、陈世达、刘文年、张元保等八犯。现饬各该处押解到省。讯取确供办理。并将所供逸匪、开单饬属缉捕。并咨四川、及邻省一体查拏等语。匡阳泰等八犯。既经拏获。解省时必须严行审究。从重办理。至该犯等所供逸匪。并未据讯明实在系何年貌籍贯。此等匪徒。行踪诡秘。逃窜无常。必须上紧严缉。庶不致远扬漏网。著传谕舒常等、再行提犯严讯。所供逸匪。系何年貌籍贯。令逐一供明。一面飞咨各该省督抚、严切搜拏。一面据实具奏。将此由六百里传谕知之。　　

○又谕、据伊勒图等奏、赏给惠远城满营正红旗领催德盛为奴之卢小舟一犯。于本年八月十四日脱逃。又赏给正黄旗领催五诚额为奴之冯好收一犯。于本年八月十五日脱逃。俱系河南修武县人。当经行咨各卡上及原籍查缉。迄未拏获等语。卢小舟、冯好收、系赏给满洲为奴之犯。胆敢乘间脱逃。甚属可恶。著传谕伊勒图等、转饬各该处速行查缉。并著沿途及原籍各督抚、一体严密查拏。务期弋获。按律处治。以示儆戒。将此各传谕知之。　　

○又谕、本日据国泰将山东省九月分粮价开单进呈。朕详加披阅。所开各属米麦等项。一律俱称价贱。此内如登莱青等府。并未被水。米粮或不致昂贵。至如曹兖等府。夏间因仪封漫水。被淹甚重。米价安能平减。即其附近各属。谷价尚恐腾踊。欲求其平而不可得。岂有通省各府、竟全未加增。一律价贱之理。是所开粮价单。止系任凭各属禀报。随意填写。国泰并未寓目查核。将谓朕亦不过批一览字。亦不寓目乎。地方米价增减。关系民生。封疆大吏。安可如此漫不经心耶。将此谕令据实明白回奏。寻奏、东省本年麦收。俱皆丰稔。惟洼地秋禾。间被水淹。轻者每县不过十之一二。重者不过十之三四。其余高地。仍属有收。统计秋成分数。原在八分以上。泰安、东昌、沂州、莱州、登州、五府。临清一州。粮价较八月减落。济南一府。大米麦子。与上月同。武定、兖州、曹州、青州、四府。济宁一州。大米亦与上月同。余小米麦豆高梁等价。均较八月稍增。惟现在场工甫毕。民间余粮。正皆出易。所增之数。每石不过数分至一钱零。实皆未至昂贵。报闻。　　

○礼部奏、冬至节应行庆贺礼。得旨、今年冬至次日。著停止行礼。　　

○赈恤山东邹平、新城、齐东、惠民、青城、阳信、海丰、商河、滨州、利津、沾化、蒲台、汶上、滕县、峄县、菏泽、单县、城武、曹县、定陶、濮州、范县、高苑、博兴、乐安、寿光、济宁、金乡、鱼台、等二十九州县。并济宁、东昌、临清三卫。永阜、官台、王家冈三场。本年被水灾民灶户。　　

○戊寅。上御懋勤殿。勾到浙江、江西、安徽、情实罪犯。停决浙江绞犯二人。江西斩犯七人。绞犯二人。安徽斩犯七人。绞犯一人。余一百九十六人予勾。谕、向例大内阿哥封授王贝勒贝子公爵后。俱由诸王贝勒等、应得蓝甲内、均匀摊出给与。朕思若由王贝勒等应得蓝甲内、均匀摊出。则王贝勒等蓝甲渐至缺少。何以养赡所属。包衣诸人。不无拮据。而阿哥等行辈。亦与诸王贝勒渐远。著交宗人府、嗣后阿哥内、经朕加恩封为王贝勒贝子公者。无庸由诸王贝勒等蓝甲内均匀摊出给与。著加恩照所封品级。另给一分蓝甲。如此办理。封爵之阿哥等。不分诸王贝勒蓝甲。而诸王贝勒养赡伊等所属。应得分例。自然足用。尤为有益。绵亿昨既封授贝勒。著该衙门即自绵亿起。遵照朕旨办给。　　

○谕军机大臣曰、李本覆奏审办啯匪一摺。据称、前拏获匪犯二十一名内。陈正山、钟凤鸣、刘贵、三犯。已审明遵旨正法。彭昌文、王元周、萧方旦、三犯。除萧方旦病故外。余二犯拟绞、赶入本年秋审。其吴大汉等十五名。又续获李老八、周老五二名。屡经严究提质。复行查原籍。实非啯匪。已就现犯情节。录取供单。分别办理等语。啯匪肆行不法。就获后审讯明确。即当照前旨严办。至吴大汉等十七名。虽据该抚讯明实非啯匪。但此等匪徒。均因形迹可疑被获。其所供情节。或不无避重就轻。希图漏网。李本于拏获匪犯时。务须彻底研究。详晰录取供词。一面分别办理。一面即行具奏。如遇四川湖广等省拏获别犯。供出夥党。咨查该省时。该抚务须详晰质对。方成信谳。毋使狡饰。并谕福康安知之。　　

○己卯。谕、据穆腾额奏、派委司库萨炳阿押运缎绸。由水路进京。行至山东滕县新庄桥地方。忽遇狂风。将蓬桅折倒。船身沉溺。除将抢起未经潮湿缎绸。饬令该员星速解京备用外。余俱照数赔补。并请将该司库萨炳阿、交内务府严加议处等语。此事从来未有。甚属不经。已于摺内批示。山东滕县地方。系属内河。并非若长江大河。猝遇风暴。人力难施者可比。何至船身沉溺。明系该员不以事为事。任听船户水手、驾驶不善。以至将运京缎匹、被水潮湿。湿且伊所用家人长随等。或因伊主待之刻薄。不肯实心照料。此等惟利是图。甚或串通船户。从中舞弊。故将船身碰漏。希图掩饰。亦未可定。近日全德家人。在京领办玉册。被贼窃去。今穆腾额又有此事。必系该织造等、平日不能体恤家人长随。以致伊等心存怨望。若伊等待下并无苛刻。而其家人有意陷主于过。尤为可恶。不可不严行查办。著传谕穆腾额、令其查明据实覆奏。至此案司库萨炳阿、著即革职。其任所资财。并著穆腾额查明。以备赔抵。若有不敷。自当穆腾额赔补。并交内务府议处。以为贻误公事者戒。并著传谕三处织造监督。嗣后遇有此等事件。尤宜分外小心。督饬运员、及家人等、不得怠玩从事。将此一并谕令知之。　　

○贵州巡抚李本奏、威宁州榨子厂黑铅。自雍正五年开采。除二成抽课外。余铅每百斤。给价银一两五钱。尽数官买解京供铸。后因出沿减少。与湖南各半分办。乾隆四十年。该厂无铅可运。经部议、令楚省全数承办。自停运后。至今所得课余铅。除动给各营、及解楚豫备各省采买外。存铅无多。现据知州子良钧禀称、近日设法采挖。复得矿引。惟因开采年久。矿远洞深。又因向例余铅全归官买。价止一两五钱。厂民灶户。工本难敷。每多噖足不前。查厂民灶户。藉厂营生。榨子厂既复得矿引。自应因时调剂。请将该厂所出黑铅。嗣后照黔省乐助、新寨、兴发等厂白铅例。每百斤抽课二十斤。官买四十斤。通商四十斤。俾厂灶均沾余润。以裕鼓铸。得旨、著照所请行。该部知道。　　

○旌表守正捐躯安徽旴眙县民纪文泰妻李氏。　　

○庚辰。策试中式武举刘双等四十五人于太和殿前。　　

○谕军机大臣等、农起奏、据寿春镇阎正祥、札知九月十七日太和县汛兵、盘获私盐船一只。行至十里沟。复被盐犯夥众夺回。并将兵丁打落下水等情。随知会河南、山东、各抚。一体堵缉。并兼程亲往督办。现已将夥犯并船户缉拏到案。其首犯魏三麻、并下手殴兵之王兆坦、亦经阜阳县知县海柱拏获。止有王希占等七名在逃等语。自应如此办理。已于摺内详悉批示。其现获首夥各犯。魏三麻、王兆坦、王应礼、王希荣、张连登等。著即速亲提。审究私盐来历、及拒捕实在人数。一面奏闻。一面审明即行正法。以示炯戒。所有拏获首犯之阜阳县知县海柱、尚属能事。著送部引见。至在逃之王希占等七名。现又续获几人。其未获者。著该抚严饬各属。实力查拏。毋使一名漏网。恐此外尚有随同为匪之犯。务须严密躧缉。拏获到案后。一并严行讯究。尽法惩治。不可稍存姑息之见。将就完案。将此由五百里传谕知之。　　

○山东巡抚国泰奏、十月初六日阳谷县知县郑飞鸣禀报、派拨协济豫省仪工挑河民夫。北乡四都庄头王伟、王太和等。以不应赴外省帮协延抗。饬役将王伟等、差押催办。该村多人。将王伟等劫去。又将粮书苗继孔房屋拆毁。随率同典史往拏。复将典史殴伤。当场拏获吕付廷一名。究问余党。现会同武员拘拏。查仪封堵筑漫口要工。前经臣会同河臣李奉翰奏请、于东省附近府分、帮协人夫一万名。并按照粮银三十两。派夫一名。今该县刁民夺犯殴官。臣即亲赴督拏。并讯起衅情由。按律定拟。得旨、览。又批、岂有此理。即当速行从重办理。奏内又称、知县郑飞鸣、现究出一同在场之武生亓冠军等数名。拘拏讯究。批、此人即当请王命立行正法。又称、派拨赴豫人夫。该县果遵奏定章程办理。民人不应抗违。其中或有分派不均。致激事变之处。批、既有此事。则且不可问知县之罪。当尽法处治刁民之后。再问其事所办当否。若并无不当之处。则该县尚系一能员。当送部引见以奖之。今此事办清否。速奏来。　　

○旌表守正捐躯河南郾城县民辛黑儿妻刘氏。　　

○辛巳。谕、户部议奏、由甘肃报捐监生。及中式、效力、加捐出身、各项人员。准其于五年限内、照例补捐部监一摺。著依议行。此等监生。在甘肃折银报捐。虽皆牟利犯法之人。但因王亶望诸人引之犯法。然其垄断热中。以成均出身之路。竟视为终南捷径。趋之若骛。即概予褫革。原不为过。前据吴玉纶奏、即降旨将由甘肃监生出身人员。分别停科压选罚俸。庶躁进之风。藉以稍息。此朕因人数众多。不忍概行褫革。是以加恩薄示惩儆。实亦大公至正。所以维持士习也。嗣因汪承霈条奏、该监生等恐奉有停科之旨。仍有不安义命。更易名字。在部报捐。乡试或徼幸中式。将原名顶替滋弊者。请于二年限内。准令在部另捐。朕以其所奏专为防弊起见。该生等希图幸进。事所必有。与其冒混被告。再加惩治。诚不若先事而量予自新。俾其弊不杜自绝。经部议准。降旨允行。寻思二年定限。为期稍近。边陲寒畯。未免向隅。特再宽限三年。统限五年为率。兹户部议奏、由甘肃报捐监生。及中式加捐、效力出身人员。一例补捐。酌定银数。自应如此办理。朕于此案内之监生。始终宥过推恩。矜全格外。此次之准令在部补捐。实为杜绝弊混。予以自新。该生等有不愿重捐者。自当仍遵前旨。若有易名作弊。一经发觉。必重治其罪。至顶带荣身。不图仕进之人。前亦有旨。毋庸议及。非若吴玉纶所奏。每名必令其补缴银数。专为言利起见也。将此再行传谕中外知之。　　

○谕军机大臣等、昨据国泰奏、阳谷县刁民抗差殴官一摺。已详晰批示矣。本日据任承恩奏、据游击图他布禀称、协同该县知县、亲带兵役。分投赴乡。将在场之武生亓冠军等数名拏获等语。此案刁民王伟等。以不肯赴豫协济挑工。故意阻挠延缓。迨该县催办时。复聚众夺犯殴官。而武生亓冠军、辄敢在场抗拒。情尤可恶。今各犯既就拏获。著传谕国泰、即将此案起事缘由。彻底根究。如该县知县郑飞鸣、果有违例科派。激成事端之处。亦当于处治刁民之后。再行查办。若此时即将该县参处。转非所以惩治刁风之道。倘该县派拨人夫。实系照例办理。而刁民辄敢抗差。殴伤典史。此风断不可长。审明时必当从重办理。并将武生亓冠军、即于该处正法示众。且冠军与卿子冠军之名相类。或其平日即有不法之心乎。亦当严刑详讯。知县郑飞鸣、于该犯等聚众时。即会同武员、亲带兵役。将各犯拘拏到案。尚属能事。著该抚遵照前旨。于全案完竣时。出具考语。送部引见。将此传谕国泰、并谕任承恩知之。　　

○以正黄旗蒙古副都统景惠、为墨尔根城副都统。　　

○予故回部辅国公和什克祭如例。　　

○加赈陕西朝邑县本年被水灾民。并借给耔种。　　

○壬午。上御紫光阁。阅中式武举骑射。　　

○谕、前据舒赫德等条奏、阿哥等之哈哈珠子内。当差已过十年者。请于补放侍卫、护军校、骁骑校、列名带领引见补放。朕思此事殊不合理。哈哈珠子。皆由勋旧家道殷实大员子弟内挑取。伊等既为阿哥哈哈珠子。并无别项苦差。日后阿哥等封授王贝勒贝子公爵之时。哈哈珠子等自为该府护卫等官。并无向隅。此数年来。每遇补放侍卫、并各旗挑取护军校、骁骑校、皆引舒赫德等条奏之例。将哈哈珠子带领引见。诸大臣似此办理。或看阿哥情面。不无瞻徇代托之处。日久渐生弊端。况哈哈珠子、补放侍卫护军校骁骑校后。仍在哈哈珠子上行走。徒既占其缺。反致侍卫护军校骁骑校等当差乏人。殊非事体。两无益也。现在挑取侍卫者颇多。而补放护军校骁骑校、带领哈哈珠子引见者。更复不少。此弊不可不亟为剔厘。除已经补放护军校骁骑校、毋庸查究外。嗣后哈哈珠子、如遇伊家原有世职佐领等官。既系伊等应得之分。著仍照前办理。其升补侍卫护军校骁骑校之处。著停止。舒赫德等条奏之例。永远不必行。并交总谙达、八旗各属。一体遵照。仍将此旨令阿哥等　　

○谕军机大臣曰、索诺木策凌覆奏、查阅看。办镇西府知府崧柱折收监粮一案。据称、四十二年派委镇迪道巴彦岱、详查仓存粮数。并四十三、四、五、年。盘查实存并无亏短。今接奉谕旨。并军机大臣议奏。查讯原任知府崧柱、在镇西府任内、折收买补等事。从前毫无觉察。咎实难辞。请交部严加议处等语。该处折收买补诸弊。相沿已久。索诺木策凌在彼有年。今据称历年盘查。并无亏短。是其于该处折收买补诸弊。该都统竟毫无见闻。其所请交部严加议处。实属咎所应得。除摺交部外。并将此谕令知之。　　

○调镶蓝旗满洲副都统喀宁阿、为正黄旗蒙古副都统。　　

○癸未。上御紫光阁。阅中式武举技勇。　　

○谕曰、国泰奏、阳谷县因派拨帮协豫省挑河人夫。有生员薛滋、与民人王士魁、相商起意传帖抗夫一案。摺内称、据阳谷县知县郑飞鸣禀报、因派帮人夫。有该县四都庄头、抗不遵办。生员薛滋、与民人王士魁、传帖激众劫犯。并将粮房书吏房屋拆毁。现在亲往督拏案犯。分别从重定拟等语。上之使下。下之奉上。乃天经地义之常。然使民仍以为民也。朕临御四十余年以来。无日不以爱民为念。偶遇水旱偏灾。无不加意抚恤。中间普免天下钱粮三次。普蠲漕粮二次。东省百姓。皆身被恩渥者。此等刁民。藉不协助邻省为言。若为无故兴修宫室劳民尚可。兹挑挖引河人夫。虽系拨赴豫省。而下流受害之处。实在东省。豫省漫口。一日不堵闭。则东省附近之民田庐舍。一日受其患。现在东省濒河各州县。业据该抚奏报。被水尤甚。该县民人。谊属桑梓。即为身家之谋。亦当协力相助也。百姓等具有天良。何得抗差不赴。至生员身列胶庠。应知大义。尤当率先开导。奉法急公。其于乡闾之谊。更宜惇厚。乃胆敢起意倡率刁民。传帖集众。劫犯殴官。种种不法。情罪实为重大。不可不严行审办。以儆刁风。已于该抚摺内用朱笔点出数人。即应审明正法。余著该抚督饬所属。实力查拏。从重究拟。不得稍存姑息。至生员如此滋事。是该学政平昔未能教导约束所致。其失察之学政程世淳、著交部严加议处。该学教官、并著国泰查明参奏。所有朱批原摺。著发交大学士九卿阅看。该部知道。　　

○谕军机大臣等、昨据杨魁参奏凤山县知县韩燕、于解省重犯、差役私自雇替。致替役脱逃。该县并不严拏详解。请旨革职一案。已批该部知道矣。福建前有诸罗令杨慰、于贼首洪笼等纠抢一案。并不实力擒拏。经陈辉祖会衔参奏。而富纲并未及早查办。是以将伊交部议处。今复有凤山县疏纵玩愒之事。诸罗、凤山、俱隶台湾。远隔洋面。尤非内地可比。遇有此等匪徒纠抢、及替役脱逃之件。自应严速查办。庶足以靖海疆而惩奸宄。此二事皆出于用富纲为总督之后。是以姑容。若在云南新任。亦如此模棱不认真。尚可望朕宽恕乎。然富纲在闽省巡抚任内。并不实力整顿。以至诸事废弛如此。伊试清夜自思。将何以自解耶。著传谕富纲、令其自行议罪。据　　

○又谕曰、阿扬阿等奏、遵旨将侵冒实覆奏。银二万两以上程栋等各犯、监视行刑讫。惟万人凤一犯。尚未解到。现在派员迎解。到日会同遵旨办理等语。万人凤。系应行正法之犯。乃因离省较远。尚未解到。自应催令迅速解省。明正典刑。至此外到甘未经审拟各犯。内有侵冒银数在二万两以上者。该犯自知赃多罪重。现闻正法有人。或致乘间自戕。或别生计逃遁顶替。殊属不成事体。著传谕、李侍尧、查明案内已到各犯。即应遵照前旨、确核赃罪。分别定拟具奏。其尚未到甘者。即飞饬各该省解员。沿途小心管押。加意防范。速行解赴甘省。随到随办于年内将此案完结。毋致稽迟。将此由六百里谕令知之。　　

○甲申。上御太和殿传胪。赐中式武举一甲刘双、黄国梁、黎大刚三人。武进士及第。二甲周鸣皋等五人。武进士出身。三甲刘大任等三十七人。同武进士出身。　　

○命馆臣录存杨维桢正统辨。谕、元杨维桢著宋辽金正统辨。大旨以元承宋统。而排斥辽金。其文不见本集。惟陶宗仪辍耕录载之。今馆臣编辑四库全书。谓其持论纰缪。并辍耕录内所载者、亦与删除。且言隋先代周。继乃平陈。未闻唐宋诸儒。谓隋承陈不承周也。此语似是而非。盖尝论之。春秋大一统之义。尊王黜霸。所以立万世之纲常。使名正言顺。出于天命人心之正。紫阳纲目。义在正统。是以始皇之廿六年、秦始继周。汉始于高帝之五年。而不始于秦降之岁。三国不以魏吴之强。夺汉统之正。春秋之义然也。杨维桢撰三史正统辨。凡二千六百余言。义本春秋。法宗纲目。其欲以元继南宋为正统。而不及辽金。其论颇正。不得谓之纰缪。夫维桢身为元臣。入明虽不仕。而应明太祖之召。且上铙歌鼓吹曲。颂美新朝。非剌故国。几于剧秦美新。其进退无据。较之钱谦益、托言不忘故君者。鄙倍尤甚。向屡于诗文中斥之。而维桢正统之辨。则不可以人废言也。夫正统者。继前统。受新命也。东晋以后。宋齐梁陈。虽江左偏安。而所承者晋之正统。其时若拓跋魏氏。地大势强。北齐北周继之。亦较南朝为盛。而中华正统。不得不属之宋齐梁陈者。其所承之统正也。至隋则平陈以后。混一区宇。始得为大一统。即唐之未季。藩镇扰乱。自朱温以讫郭威等。或起自寇窃。或身为叛臣。五十余年之间。更易数姓。甚且称臣称侄于契丹。然中国统绪相承。宋以前、亦不得不以正统属之梁唐晋汉周也。至于宋南渡后。偏处临安。其时辽金元相继起于北边。奄有河北。宋虽称侄于金。而其所承者。究仍北宋之正统。辽金不得攘而有之。至元世祖平宋。始有宋统当绝、我统当续之语。则统绪之正。元世祖已知之稔矣。我皇祖御批通鉴。及朕向所批通鉴辑览。俱以此论定。盖春秋大义。纲目大法。实万世不易之准。我朝为明复仇讨贼。定鼎中原。合一海宇。为自古得天下最正。然朕犹于通鉴辑览内。存福王建国之号一年。使其能保守南都。未尝不可如南宋之承统、绵延不绝。而奈其当阳九之运。天弗与。人弗归。自覆其宗社也。此实大公至正。天下万世可以共见共守之论。然馆臣之删杨维桢正统辨者。其意盖以金为满洲、欲令承辽之统。故曲为之说耳。不知辽金皆自起北方。本无所承统。非若宋元之相承递及。为中华之主也。若以此立论。转觉狭小。天下万世必有起而议之者。是不可以不辨。朕以为不但辍耕录中、所载杨维桢之正统辨。不必删除。即杨维桢文集内。亦当补录是篇。并将此谕。各载卷首。以昭天命人心之正。以存春秋纲目之义。特谕。　　

○谕军机大臣等、步军统领衙门奏、山西定襄县民人赵银凤、呈控智愈愚等、诱伊堂弟赵全凤赌钱宿娼。控县、反将伊问拟枷责。并首告该县浮收社仓谷石。重惩蠲免钱粮等因一摺。内称、去年山西蠲免钱粮。知县仍然按照应交银两一两之家。派交大钱四百九十文。我也交过大钱四百九十文等语。该省钱粮。业经蠲免。该地方官自当遵照恩旨。令百姓均沾实惠。乃复行科派。按户歛钱。如所控情节属实。则该县之罪甚大。即雅德亦有应得之咎。此案犯证。俱在山西。不必解交刑部。山西距直隶甚近。著传谕袁守侗、带印前往。或即于巡边之便。就近驰赴山西。会同雅德。彻底查究。袁守侗、办事向属认真。自能秉公查讯。其案内犯证、及卷宗。并著袁守侗先行文雅德。令其提解齐集。俟袁守侗到时。即行会同审办。所有步军统领衙门原摺。著钞寄袁守侗阅看。将此由五百里谕令知之。定案即行摺奏。不必来京。　　

○旌表守正被戕山东郯城县民孟乐得妻吕氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十二



大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。十月。乙酉。上御乾清门听政。　　

○命馆臣重订契丹国志。谕、四库全书馆进呈书内。有宋叶隆礼、奉敕所撰契丹国志。其说采摘通鉴长编、及诸说部书。按年胪载。钞撮成文。中间体例混淆。书法讹舛。不一而足。如书既名契丹国志。自应以辽为主。乃卷首年谱。既标太祖太宗等帝。而事实内。或称辽帝。或称国主。岂非自乱其例。又是书既奉南宋孝宗敕撰。而评断引宋臣胡安国语。称为胡文定公。实失君臣之体。甚至大书辽帝纪元于上。而以宋祖建隆等年号、分注于下。尤为纰缪。夫梁唐晋汉周僭乱之主。享国日浅。且或称臣称儿称孙于辽。分注纪元尚可。若北宋则中原一统。岂得以春秋分国之例。概予分注于北辽之下。又引胡安国论断。以劫迫其父、开门纳晋军之杨承勋。谓变而不失其正。时承勋同父被晋围。虑祸及身。乃劫其父致被晋戮。而已受晋爵赏。夫大义灭亲。父可施之子。子不可施之父。父即背叛。子惟一死以答君亲。岂有灭伦背义。尚得谓之变而不失其正。此乃胡安国华夷之见。芥蒂于心。右逆子而乱天经。诚所谓胡说也。其他乖谬种种。难以枚举。朕详加披览。经指驳者数十条。馆臣乃请彻出此部书。朕以春秋天子之事。是非万世之公。昨曾著正统辨。论断甚明。今契丹国志。既有成书。纪载当存其旧。惟体例书法讹谬。于纲目大义有乖者。不可不加厘正。著总纂纪昀等、详加校勘。依例改纂。其志中之事迹。如祭用白马灰牛、氊中枯骨变形视事、及戴野猪头披皮之事。虽迹涉荒诞。然与诗书所载简狄吞卵。姜嫄履武。复何以异。盖神道设教。以溯发祥。古今胥然。义正如此。又何必信远而疑近乎。其余辽帝过举。如母后擅权诸事。足为后世鉴戒者。仍据志直书。一字不可易。该总裁等、覆阅进呈。候朕亲定。录入四库全书。并将此旨书于简端。以昭纲常名教。大公至正之义。特谕、　　

○又谕、京城广宁门外普济堂。冬间贫民较多。所有经费米石。恐不敷用。著加恩将仓内之小米。赏给三百石。以资接济。　　

○又谕、前经降旨、以内廷阿哥等、分封王贝勒贝子公爵。不必由各王贝勒等蓝甲内摊给。各按所封品级。添给蓝甲一分。但近派王贝勒贝子公等蓝甲。现俱多寡不一。相沿已久。无庸更改。嗣后阿哥等分封后。给予蓝甲。若不拟定数目。办理不能画一。嗣后阿哥等分封时。亲王、给蓝甲六十分。郡王、给五十分。贝勒、给四十分。贝子、给三十分。公、给二十分。著为令。　　

○军机大臣、会同兵部议覆、修理左右两翼前锋营军器银两。请于兵丁每月钱粮内坐扣。得旨、此项两翼请修军器银两。不必由兵丁钱粮内坐扣。著加恩在内库、照原定银数赏给六万五千两。交该部妥协修造。　　

○以侍讲学士刘跃云、为詹事。　　

○丙戌。上御懋勤殿。勾到江苏、河南、情实罪犯。停决江苏斩犯九人。绞犯七人。河南斩犯六人。绞犯十三人。余一百八十人予勾。
  </div>
  <div class="pagination">
   <a href="清实录乾隆朝实录_page1483.html">
    上一页
   </a>
   <span>
    ...
   </span>
   <a href="清实录乾隆朝实录_page1479.html">
    1479
   </a>
   <a href="清实录乾隆朝实录_page1480.html">
    1480
   </a>
   <a href="清实录乾隆朝实录_page1481.html">
    1481
   </a>
   <a href="清实录乾隆朝实录_page1482.html">
    1482
   </a>
   <a href="清实录乾隆朝实录_page1483.html">
    1483
   </a>
   <span class="current-page">
    1484
   </span>
   <a href="清实录乾隆朝实录_page1485.html">
    1485
   </a>
   <a href="清实录乾隆朝实录_page1486.html">
    1486
   </a>
   <a href="清实录乾隆朝实录_page1487.html">
    1487
   </a>
   <a href="清实录乾隆朝实录_page1488.html">
    1488
   </a>
   <a href="清实录乾隆朝实录_page1489.html">
    1489
   </a>
   <span>
    ...
   </span>
   <a href="清实录乾隆朝实录_page1485.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
