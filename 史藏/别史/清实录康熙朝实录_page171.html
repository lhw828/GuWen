<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 171 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 171 页/共 681 页</h1>
    <div class="content">○丁亥。转礼部左侍郎管右侍郎事张士甄、为吏部右侍郎　　

○扬威大将军和硕简亲王喇布疏言、闻吉安逸贼韩大任等、屯宁都乐安诸处。臣随调满汉官兵、三路进剿。仍行文招抚。今韩大任等、意欲归诚、启请转奏。得上□日、前王辅臣等投诚、俱已免罪复用。近又特诏传谕、被胁从贼官吏、自拔来归、赦罪议叙。简亲王即以此意、晓谕韩大任等　　

○戊子。上诣太皇太后宫、问安　　

○己丑。予浙江阵亡劄委游击张国栋、恤银一百两。荫一子、以卫千总用。劄委把总王徵、徐忠等、恤银七十两　　

○庚寅。中元节。遣官祭永陵、福陵、昭陵、孝陵、仁孝皇后　　

○辛卯。扬威大将军和硕简亲王喇布等疏报、侦得吴三桂所属伪将军七人、率贼三万至宜章、欲犯乐昌。又欲分兵犯南安。得上□日、逆贼至宜章屯驻、复欲分兵犯南安、势必窥伺南韶、简亲王宜预为守御之策、以固疆圉。又潮州刘进忠、刘炎等、俱已归诚、粤省官兵、无东顾之忧。平南王尚之信、将军莽依图、即亲统满汉官兵、速赴韶州、协剿湖南逆贼。将军舒恕、领兵守南安南雄诸处、为韶州声援。或舒恕未便身离赣州、亦当量遣官兵驰赴。寻安南将军觉罗舒恕疏言、据副都统穆承格报、逆贼于本月初五日、攻韶州甚急。臣即与巡抚佟国桢、总兵哲尔肯等会商、遣署副都统赫勒布、率满汉官兵赴援。得上□日、韶州、江粤咽喉必争之地。尚之信、莽依图等、以文到日、即率兵赴韶州。舒恕亦相机应援。简亲王仍分兵赴赣、以资防御　　

○壬辰。四川道监察御史魏双凤疏言、先是直隶各省重案、如在京秋审例、俱预期缮册送京、命九卿科道、会同覆核、分别情实缓决矜疑三等。嗣以三逆变乱、部议暂罢。今请复旧制。刑部覆、俟滇黔平定、然后举行。得上□日、秋审事关人命、直隶各省重案、定限送京覆核。如旧制行　　

○以翰林院检讨王尹方、为浙江乡试正考官。工科给事中丁泰、为副考官　　

○癸巳。上诣太皇太后宫、问安　　

○甲午。加浙江总督李之芳、兵部尚书衔。以恢复地方、调度有功也　　

○河道总督靳辅疏言、河道敝坏已极、修治刻不容缓、谨条列八疏以奏。一、挑清江浦以下、历云梯关至海口一带河身之土、以筑两岸之堤。一、挑洪泽湖下流高家堰以西、至清口引水河一道。一、加高帮阔七里墩、武家墩、高家堰、高良涧、至周桥闸、残缺单薄堤工。一、筑古沟、翟家坝、一带堤工、并堵塞黄淮各处决口。一、闭通济闸坝、深挑运河、堵塞清水潭等处决口、以通漕艘。一、钱粮浩繁、须预为筹画、以济工需。一、请裁并河工冗员、以调贤员、赴工襄事。一、请设巡河官兵。疏入、命议政王、大臣、九卿、詹事、科道掌印不掌印各官、会同详确议奏。寻议、黄河关系运道民生。固应急为修理。但目今需饷维殷、且挑浚役夫、每日需十二万有余、若召募山东河南等处、不惟贫民远役、途食无资、抑恐不肖官役、借端扰民。应先将紧要之处、酌量修筑。俟事平之日、再照该督所题、大为修治。得上□日、河道关系重大、应否缓修、并会议各本内事情、著总河靳辅、再行确议具奏　　

○丙申。上诣太皇太后宫、问安　　

○改降级留任云南贵州总督鄂善、为甘肃巡抚　　

○丁酉。原任高雷总兵官祖泽清疏言、罪臣束兵无术、临难偷生、蓄恨两年、始得乘机斩贼、率属归正、静听处分。上谕、祖泽清先虽被胁从逆、仍感恩归正、其加都督同知、仍管总兵官事　　

○定远平寇大将军和硕安亲王岳乐等疏言、臣等两军同驻日久、粮刍甚艰。宜分兵令穆占率往岳州、水路夹攻。得上□日、大将军贝勒尚善等、前奏须得鸟船、始可破贼。已命江宁巡抚慕天颜督造。今将军穆占、即统兵到岳州、亦必俟鸟船告竣、然后进攻。度鸟船到彼、正当隆冬水涸、难以前进。若俟来年水长进兵、势必坐守岳州、虚縻日月。穆占宜勿赴岳州、以兵会简亲王、规取衡永诸处、遏贼后路。如此、则粤东得以宽缓、而粤西欲降者、亦可乘间来归。穆占等其即率岳州官兵、速赴茶陵攸县、与简亲王兵合、协力进取衡永诸处　　

○广西巡抚傅弘烈疏言、臣前请大兵接应、力任进取两广。今广东全省已定。广西乃臣专责、无可他诿。臣与将军莽依图等、议欲进兵广西、缘敕印未至、无以为信。且臣兵寡弱、必得尚之信官兵、同臣进取、庶克有济。又收复广西云贵、须招集土司、土司官员、专取凭于印信、若以广西、云南、各土司印信颁发、招抚一处、即给一新印、以杜反覆、则逆贼可不烦大兵而灭矣。臣标官兵、经年缺饷、兼少马匹。请量拨给、以资进剿。得上□日、览奏、词意忠恳、傅弘烈可仍以广西巡抚、为抚蛮灭寇将军、给以敕印。尚之信速遣所属官兵、与傅弘烈同定广西。土司印信、礼部铸给。其官兵钱粮、令总督金光祖给银十万两、俟秋凉再发马匹。寻又命户部拨银十万两、解赴傅弘烈军前　　

○广西道御史郝浴疏言、册立皇后大礼将行、请停今岁秋决、以广圣慈。下部知之　　

○戊戌。加郧阳提督佟国瑶、太子少保。以安抚难民有功也　　

○己亥。上诣太皇太后宫、问安　　

○予故大学士觉罗伊图、祭葬。谥文僖　　

○刑部等衙门议覆、差往河工吏部侍郎折尔肯等疏言、原任河道总督王光裕、莅任以来、不将堤岸修筑坚固、以致新旧堤岸、屡屡冲决、淹没民田房产。至属员侵蚀冒销、又不题参。王光裕应革职、杖一百。原任淮扬道今升浙江按察使张登选、原任管河同知管尽忠、俱拟斩监候。从之　　

○庚子。上御太和殿视朝。文武升转各官谢恩　　

○谕吏部、礼部、自古帝王统御寰区。首在敦崇孝治。既已追尊母后、扬扢慈徽。尤必推恩外戚、优加封爵。展孝思于靡尽。昭发祥之有源。甚盛典也。缅惟慈和皇太后。奉事太皇太后。克尽诚孝。佐助皇考。夙著敬勤。诞育朕躬。缵成鸿业。每怀顾复深慈。不胜本源永慕。恩推所自。允符彝章。原任都统精奇尼哈番佟图赖、慈和皇太后之父也。勋旧世裔。宣力累朝。厚德钟祥。笃生圣母。念劬劳之罔报。宜恩礼之隆施。特晋崇阶、以昭典则。佟图赖、著加封为一等公。妻觉罗氏、封为公夫人。给与诰命、世袭罔替。尔部即遵谕行　　

○谕礼部、世祖章皇帝乳母朴氏、保育先皇。克昭敬慎。朕躬幼时。殚心调护。夙夜殷勤。抚视周旋、身不离于左右。提携备至、时罔怠于寒暄。襁褓曲体乎性情。勤劬弥切于啼笑。恭谨抒匪懈之忱。淑惠尽慈爱之养。每怀畴昔、时廑于衷。封典宜加、用彰隆眷。今封为奉圣夫人。顶帽服色、照公夫人品级。尔部即遵谕行　　

○平南王尚之信疏报、原任镇守琼州总兵官佟国卿、举城归正。下部议叙　　

○尚之信又疏报、海贼刘国轩、占踞惠州、负固不服。先从陆路窥新安、已被官兵杀败。又从水路抵东莞县石龙地方、希图顺流直薄省城、臣统水陆官兵、分路夹剿、逆首刘国轩、弃城奔窜。伪总兵陈琏等、以惠州归正。得上□日嘉奖、下部议叙　　

○辛丑。上诣太皇太后宫、问安　　

○扬威大将军和硕简亲王喇布疏言、吉安、赣州、南安、皆系重地。臣等兵力甚单、议撤驻袁州兵、每佐领三名、并撤统领江宁兵额楚、署副都统扬古代等、还吉安、以备调遣。其袁州萍乡诸处、乞令安亲王分兵防守。得上□日、安亲王及将军穆占之兵、不便分给。袁州萍乡、系安亲王大兵后路。简亲王仍量调通省官兵、严加防守　　

○升内阁学士富鸿基、为礼部右侍郎　　

○以翰林院检讨沈上墉、为江南乡试正考官。吏部员外郎赵士麟、为副考官　　

○赠福建殉难归化县知县黄易、为按察使司佥事。予祭葬。荫一子、入监读书　　

○壬寅。以内阁学士项景襄、充经筵讲官　　

○癸卯。上诣太皇太后宫、问安　　

○甲辰。上御便殿。召大学士等入、赐坐、论经史大义、因及前代朋党之弊。谕曰、人臣服官、惟当靖共匪懈、一意奉公。如或分立门户、私植党与。始而蠹国害政、终必祸及身家。历观前代、莫不皆然。在结纳植党者、形迹诡密、人亦难于指摘、然背公营私、人必知之。凡论人议事间、必以异同为是非、爱憎为毁誉、公论难容。国法莫逭。百尔臣工、理宜痛戒。若夫汲引善类。不矜己长。同寅协恭。共襄国事。是又不可以朋党论也　　

○大学士巴泰、引年乞休。得上□日、卿以年迈请休、情辞恳切、准原官致仕、以遂尔志。念尔效力有年、清端勤慎。将朕所御衣冠带鞾、特赐与卿、用旌老臣、以昭朕始终眷恋至意　　

○授固山贝子敦达女、为县君。壻阿尔素、为固山额驸　　

○以吏部尚书明珠、户部尚书觉罗勒德洪、为内阁大学士　　

○以原任湖广巡抚董国兴、为河南巡抚　　

八月。乙巳朔。赐大学士明珠、文献通考等书　　

○予故镇国将军席忒库、祭一次　　

○加封原任都统三等精奇尼哈番佟图赖、为一等公、以其子佟国纲、承袭　　

○丁未。遣大学士李霨、祭先师孔子　　

○上诣太皇太后宫、问安　　

○谕议政王大臣等曰、外藩蒙古等、进献马甚多。江西邻近湖广、广东、乃适中之地、可拨五千匹、发往南昌、令总督董卫国、遴委贤能官员、督视秣养。并简选兵部喂养马、及营驿马二千匹、发往湖广武昌、饲秣备用　　

○定远平寇大将军和硕安亲王岳乐等疏言、猓猓总兵官陆道清、请还云南、相机鼓励土司。上命遣陆道清回云南、宣布宽大德意、晓谕土司、倘未便举事、亦听其还乡、使彼父母妻子、得以完聚。其布政使周昌、黄九畴、仍留安亲王所、俟有机会、题明遣往招抚　　

○江西总督董卫国疏言、逆贼朱统锠、复犯江右、已破贵溪泸溪诸县、臣请亲率所部官兵、前往扑剿。上命董卫国、便宜进剿　　

○戊申。祭大社大稷。上亲诣行礼　　

○上诣太皇太后皇太后宫、问安　　

○己酉。上奉太皇太后幸南苑。上亲扶辇行数武、然后乘马随行。至南苑。扶太皇太后下辇、入行宫。上驻跸南苑　　

○庚戌。上诣太皇太后行宫、问安　　

</div>
    <div class="pagination">
<a href="清实录康熙朝实录_page170.html">上一页</a><span>...</span><a href="清实录康熙朝实录_page166.html">166</a><a href="清实录康熙朝实录_page167.html">167</a><a href="清实录康熙朝实录_page168.html">168</a><a href="清实录康熙朝实录_page169.html">169</a><a href="清实录康熙朝实录_page170.html">170</a><span class="current-page">171</span><a href="清实录康熙朝实录_page172.html">172</a><a href="清实录康熙朝实录_page173.html">173</a><a href="清实录康熙朝实录_page174.html">174</a><a href="清实录康熙朝实录_page175.html">175</a><a href="清实录康熙朝实录_page176.html">176</a><span>...</span><a href="清实录康熙朝实录_page172.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
