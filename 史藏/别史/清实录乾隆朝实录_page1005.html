<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1005 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1005 页/共 1860 页</h1>
    <div class="content">
○铸给贵州都匀协改设之中军都司、右营游击、左营守备、及铜仁协改设之中军都司、左营守备、各钤记。从云贵总督刘藻请也　　

○是日、驻跸避暑山庄。至戊子皆如之　　

○乙酉。谕军机大臣等、本年秋审广西省缓决人犯内。经刑部九卿。将杀妻图赖胞兄之蓝扶约。及殴伤小功兄嫂。致堕胎毙命之阳接受二案。均改入情实。于情法殊为允当。蓝扶约。因伊胞兄索欠牛租谷石。欲留田亩作抵微嫌。辄起意将伊妻韦氏杀死。希图诈赖。认心害理。岂得律以寻常夫杀妻之条。尚原名分议缓。至阳接受。因取竹摃争角细故。辄将小功兄嫂李氏。殴踢多伤。以致堕胎身死。与连毙二命者何异。亦岂可照斗殴常例。稍逭刑诛。乃该抚冯钤。俱行列入缓决。未免意存姑息。该抚历任封疆。于秋审案件。办理有年。不应错谬若此。若以业奉调任之旨。自谓五日京兆。于旧任谳牍。不复加意详慎耶。冯钤。著传旨严行申饬　　

○又谕、本年秋审贵州省内。因财故杀小功堂侄林曰仁之林柏、及持刀戳伤郭天祥之军犯钟五、索诈逼死胡须邦之捕役齐贤、三案。经刑部九卿定谳。均改入情实。甚得情法之平。林柏以盗卖林曰仁园地。恐其控告。殴伤致毙。既系因财故杀。即不得援尊长卑幼之常例议缓。至钟五本系生事恶徒。行凶拟遣。今复于配所拒捕伤人。实属怙恶不悛。亦岂可以伤轻平复。稍贷其死。而齐贤身充捕役。奉票拘人。辄敢索诈吓逼。致胡须邦情急自尽。尤不应以赃未入手为辞。致稽显戮。该抚方世俊。于此等案件。均列为缓决。殊属错谬。念其初任封疆。于秋审事宜。或尚未能谙习。姑从原恕。著传谕方世俊。留心省记。嗣后办理谳案。务期详慎允协。毋得意存宽纵　　

○又谕曰、吴达善等奏、盐枭李曰万等、在松滋地方。夺犯殴差一摺。该犯等夥同船载私盐。潜行越卡贩卖。经官役拏获。胆敢率同抢犯。复纠约三十余众。分驾渔船。乘夜潜往。打伤兵丁。将已获盐船绳缆。砍断开放。夺回盐包。并将巡役哨船。顺流推下。此等恶枭。不法已极。若不严加处治。无以儆凶顽而靖地方。著传谕吴达善。李因培。将现获各犯。从重审讯定拟。毋得稍存姑息。其未经就获者。亦即密派兵役。多方躧缉。勿令幸逃法网。今又续获逸犯否。速奏来　　

○以户部右侍郎高恒、为总管内务府大臣　　

○丙戌。上诣皇太后行宫问安　　

○谕、兵部八旗会议查办世职一摺。甚属错误。殊非朕体恤加恩之本意。前因世职人员内。有由兵丁袭职者。其本身应得钱粮。既经停止。而所袭世职俸禄。又代扣本缺之应还宫项。是一经袭职。而当差度日。反无所资。且材质间有宜于兵丁。而不宜于世职者。往往易于获咎斥革。转不如披甲食粮之得以常留生计。而其中或有因本宗无人。递及疎派承袭者。得官既无所利。并至失其故业。未尝不转以袭职为累。是以降旨。令该部旗查议。量为变通。原欲于酬庸延赏中。寓曲加恩恤之意也。乃该部旗等议称、辗转承袭。施于渺相涉之人。未免滥邀爵赏。请停止远支承袭者。二十余员等语。于大意全未体会。竟似朕此次查办。因靳恡世职起见矣。试思迩年平定伊犁回部。录勋锡爵。特予世职者。不啻五六百员之多。何有于此二十余人。而顾为之查核裁制耶。国家豢养八旗。为之计长久而筹赡育者。恩施优渥。如果于伊等生计有益。虽稍滥亦非所惜。此议不必行。即现在袭替无人。祇有远族。及别旗同姓子孙者。亦应俟将来出缺时。再行办理。何必亟亟于此时豫为计议。至所有查出承袭各员名下。应行代扣官项银四万一千三百余两。及世职佐领代扣出缺人员。各欠项六千六百余两。俱著一并加恩宽免。以示优恤。可将此通谕八旗知之　　

○又谕曰、原任河南巡抚胡宝瑔之子胡鼎蓉。著加恩赏给举人。一体会试　　

○丁亥。谕曰、尚书于敏中之子于齐贤。屡应乡试。未能中式。因念于敏中。侍直内廷有年。仅有一子。年已及壮。著加恩照伊尚书品级。赏给荫生　　

○又谕曰、扎木巴勒多尔济。沙克都尔。逊都布多尔济等、皆出家之人。且系亲随呼图克图。教导经卷。自宜谨守清规。乃敢私与俄罗斯贸易。并擅打呼图克图。经朕遣大臣讯问。又不吐实。理合治罪。特加恩宽免。命来热河。交军机大臣严行申饬。著革去堪布诺们汗。尚卓特巴作为闲散喇嘛。仍解往库抡。交瑚图灵阿等管束。若不悛改。即奏请治罪　　

○兵部议准、湖广总督吴达善奏称、汉阳营战船二十五只。除分拨巡防外。闲泊尚多。请裁八只。荆水师营。派防沔阳州属之新堤兵三十名。巡船三只。向仍荆水师管理。水陆往返辽远。请改归汉阳营。就近管辖。从之　　

○浙江巡抚熊学鹏疏报、乾隆二十九年分。开垦临安、鄞县、诸暨、黄岩、宁海、等县。山塘沙灶荡涂。共二百十九顷十五亩有奇　　

○前任两广总督兼广东巡抚李侍尧疏报、乾隆二十九年分、开垦广州、鹤山、东莞、南澳、灵山、香山、嘉应、潮阳、惠来、高要、东安、海阳、揭阳、恩平、西宁等、府厅州县。共水田三十八顷十九亩有奇。广州府属、沙坦三十顷十三亩有奇　　

○云南巡抚常钧疏报。乾隆二十九年分、开垦丽江、弥勒、和曲、平彝、通海、会泽、恩安、永善、大关、建水、河西、昆明、沾益、嶍峨、镇沅、威远、恩乐、文山、嵩明、马龙、新兴等、府厅州县。民屯田地。共一百九十八顷有奇　　

○豁免浙江乾隆二十八年分、民欠南秋军储等米、四千九百八十九石有奇　　

○戊子。谕、前以国史原撰列传。止有褒善。恶者惟贬而不录。其所以为恶。人究不知。非所以昭传信也。因降旨开馆重修。特派大臣为总裁。董司其事。并令详议条例以闻。今据该总裁等议奏、开馆事宜内称、满汉大臣。定以官阶。分立表传。旗员自副都统以上。文员自副都御史以上。及外官督、抚、提督等。果有功绩学行。及获罪废弃原委。俱为分别立传等语。所议尚未详备。列传体例。以人不以官。大臣中如有事功学术足纪。及过迹罪状之确可指据者。自当直书其事。以协公是公非。若内而部旗大员。循分供职。外而都统督抚之历任未久。事实无所表见者。其人本无足重轻。复何必滥登简策。使仅以爵秩崇卑为断。则京堂科道中之或有封章建白。实裨国计民生者。转置而不录。岂非缺典。且如儒林亦史传之所必及。果其经明学粹。虽韦布之士不遗。又岂可拘于品位。使近日如顾栋高辈。终于淹没无闻耶。举一以例其余。虽列女中之节烈。卓然可称者。亦当核实兼收。另为列传。诸臣其悉心参考。稽之诸史体例。折衷斟酌。定为凡例。按次编纂。以备一代信史。至立表之式。固当如所定官阶为限制。仍应于各姓氏下。注明有传无传。使览者于表传并列者。即可知某某之媺恶瑕瑜。而有表无传者。必其人无足置议。有传无表者。必其人实可表章。则开卷了然。不烦言而其义自见。朕每览历代史册。褒讥率无定评。即良史如司马迁。尚不免逞其私意。非阿好而过于铺张。即怨嫉而妄为指摘。其他更可知矣。我朝百余年来。于大小臣工。彰善瘅恶。一秉至公。实可垂为法戒。今悉据事核实。立为表传。总裁大臣。公同商搉。朕复亲为裁定。传之万世。使淑慝并昭。而衮钺不爽。不更愈于自来秉史笔者之传闻异辞。而任爱憎为毁誉者耶。将来成书时。即以朕前后所降谕旨。弁之简端。用示慎重修辑国史之意。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百四十四


大清高宗法天隆运至诚先觉体元立极敷文奋武孝慈神圣纯皇帝实录卷之七百四十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。九月。己丑。上奉皇太后自避暑山庄回銮　　

○诣皇太后行宫问安　　

○谕军机大臣等、刑部进湖广招册。九卿由缓决改入情实。及由缓决改入可矜者。较他省起数独多。内湖北省改情实者。则有散力行。但其云。杨得宏。改可矜者。则有何世新、马大宾、刘玉贤、徐柯儿等、共七起。湖南省改情实者。则有刘廷辉。李梅逊。周仲三、胡九思。改可矜者。则有唐兴祥、徐士凤等、共六起。核其情罪。刑部九卿所改。均属允当。该抚等原拟何以错谬若此。夫以应入情实人犯。列为缓决。即为失出。而以可矜者列入缓决。又属失入。秋谳大典。理宜详慎持平。失出失入。厥过维均。皆非执法者所应有。李因培、王检、初经办理秋审。于律例未能熟谙。此次尚可宥恕。嗣后当留心省记。轻重务得其平。若再定拟失当。必将伊等交部议处。李因培。王检。俱著传旨申饬　　

○是日、驻跸喀喇河屯行宫　　

○庚寅。上御行殿。勾到秋审官犯。服制。及云南、贵州、情实罪犯。停决官犯三人。服制斩犯二十三人。贵州斩犯一人。余四十三人。予勾　　

○谕军机大臣等、四川督标中军副将永昌。浙江杭州协副将张玉琦。陕西定边协副将万岱。广东雷州协副将朱光正。顺德营水师副将施致云。俱系乾隆二十四年以前补用。在任已逾六年。各该副将平日官居若何。及是否堪胜总兵之处。著传旨询问各该督。令其据实查明具奏　　

○又谕、穆什霞砍运木植一事。既据查明。戴保住。并无短发逼勒等情。无庸再行查办。至潘桃口监督五岱。及前任监督赫达色。向多伦诺尔地方。违例重复抽收税银一节。如果全无确据。该商等、何以控告纷纷。其中情节。尚须彻底根究。阎循琦。迈拉逊。与五岱均系司员。不免官官相护。难得实情。著派礼部侍郎鄂宁。署理藩院侍郎伍勒穆集。驰驿前往。会同秉公详悉查明具奏　　

○调福建金门镇总兵谈秀。为浙江定海镇总兵。以江南京口水师副将杨元超。为金门镇总兵　　

○以故青海辅国公达什纳木扎勒养子礼塔尔。袭爵　　

○旌表守正被戕之福建上杭县民胡成浩妻陈氏　　

○是日、驻跸常山峪行宫　　

○辛卯。谕军机大臣等、据东陵贝子等会奏、查议运蓟米石。改支折色一案。既称官兵等俱以折价买食有余。情愿支领折色。而摺后又云。米粮缺少之年。其价不能购如应需之数。仍令兵役等暂支米石等语。甚非办事之道。粟米每石折价一两四钱。较直隶旧例每石一两之数。已属加恩宽给。设偶有米粮稍缺。价值甚昂年分。彼时自当筹办。何必此时即鳃鳃豫为过计。转使兵丁等得以藉口。一遇粮价稍昂。辄冀关支本色。所谓民可使由。不可使知。岂有定立章程之初。辄尔豫存迁就。尚何以办公事耶。此必公义。未能通晓事理。拘小见而不知大体。方观承。因彼系专司之人。不复与之办执。遂有此议耳。已降旨申饬公义。除将原摺交军机大臣节删。交部定议外。并将此传谕该督知之　　

○又谕曰、明瑞。阿桂等奏称、乌什贼众。擒献首恶。已分别正法。及送往伊犁办理等语。昨据伊等奏报克复乌什。语甚含糊。距今十二日。始以查办贼众具奏。而所办又极乖张错谬。即如贼人戕我大臣官兵。以死拒守。及长围久迫。始缚献首恶。希冀苟免诛戮。准以天理人情。岂复可赦。惟尽以军法从事。始足申国宪而儆愚顽。乃办理半年。不能速为擒剿。仍待贼众穷急自献。始称竣事。岂不贻各回部布噜特人等姗笑。且朕屡降谕旨。特以此等回人。逞凶肆恶。若不大示惩创。将来或效尤滋事。转非辟以止辟之道。今伊等既从事姑息。著将送往伊犁人等。即交二人养赡。再伊等从前请于乌什驻兵屯田。朕已谕令筹议。今另摺所奏。忽将五福所领绿旗兵彻回。何错谬至于此极。所有官兵来往资粮。俱著伊二人偿补。且前谕得城后。查核素诚。阿布都拉等、一切情事。原欲详其颠末。传谕中外。而额色木图拉既擒。亦应讯取确供。再正典刑。乃一味草率完局。不知伊等十数日来。所办何事。由此观之。则所查正法之贼人。亦皆听信人言。未能吻合情理。此必明瑞顾念家室。早欲回京。而阿桂亦思早至伊犁更替。明瑞。阿桂。著交部严加议处。俟乌什事竣。均即往伊犁候旨　　

○又谕曰、明瑞等奏、乌噜木齐绿旗兵。令五福带领护送移解回人后。再行彻回。于八月二十一日起程等语。著传谕五福。伊所彻之兵。若距乌噜木齐尚远。仍令回至乌什。或相去已近。自当暂行休息。俟正月前往。以不误春耕为妥。若谓此次派出官兵。业经往返。即另派亦可　　

○户部等部议覆。署两广总督杨廷璋议奏、粤东徵收屯米各事宜。一、粮道为州县上司。如学意浮折。下属莫可谁何。且不能身亲其事。必假手胥役家人。弊端百出。嗣后请委理事同知专管。设有情弊。易于发觉。其仓大使一缺。应裁。一、每石向加耗米三升。内一升五合解折色。为修仓铺垫之用。一升五合解本色。充折耗。及书役纸张饭食等项。间有不敷。致启浮收之弊。查折耗每石一升。断不可少。惟修仓铺垫。尚可节省。请改一升解折色。二升解本色。以修仓铺垫之所余。补折耗役食之不足。一、州县解米赴仓。例将解批送巡抚处挂号。然后转发于收仓。但多解少收。无从稽考。请饬该抚遴委标员。将某日某处解数。及每月关放兵粮之数申报。再令同知于收放完时。将米票汇申该抚存。核。一、零星远户。例许折徵。该督抚于开徵前。核定时价。饬州县刊入由单示谕。均应如所奏。从之　　

○以陕西西凤协副将俞金鳌。为广西左江镇总兵　　

○是日、驻跸两间房行宫　　

○壬辰。上诣皇太后行宫问安　　

○御行殿。勾到四川。广西。广东。秋审情实罪犯。停决四川斩犯二人。广东斩犯三人。绞犯一人。余一百六人。予勾　　

○谕军机大臣等、本年秋审。江苏省缓决人犯内。经刑部九卿改入情实者。共有五起。较他省独多。此内惟邓斌。伪造夫票。冒支纤夫折钱入己一案。该犯因一时希图获利。得赃本属无几。拟以缓决。尚有一线可原。至如归昌。章成元。杨景山。沈百良。李四。张二等、四案。或得赃故纵罪囚。复致酿成人命。或结党联夥行窃。拒捕打船夺橹。或挟嫌加功。设谋害命。或窃匪妒奸。商同谋杀。均系情罪可恶。法难宽贷之犯。刑部等所改。均属允当。该抚久任封疆。办理案件。已非一日。何以舛谬若此。若非因暂管抚篆。存五日京兆之见。于秋谳有意姑宽。即是于律例正意。不能体会。庄有恭。现授刑部尚书。到京后。即须承办谳案。以此拟议失当。其何以胜秋卿之任耶。庄有恭。著传旨严行申饬　　

○浙江巡抚熊学鹏疏报。乾隆二十九年分。开垦常山、永嘉、平阳、缙云、遂昌等、五县。田地山园。共二十九顷五十亩有奇　　

○旌表守正捐躯之广东嘉应州民陈元文妻钟氏　　

○是日、驻跸要亭行宫　　

○癸巳。上御行殿。勾到福建、奉天、朝鲜、陕西、秋审情实罪犯。停决福建斩犯一人。奉天斩犯三人。朝鲜绞犯一人。陕西斩犯一人。绞犯一人。余七十四人。予勾　　

○河南巡抚阿思哈奏、豫省运河。发源辉县之百泉。南注三十里。至新乡县坌河尖。与丹水合。又一百五十里。绕卫辉城北。为兑漕水次。又东北至浚县。会淇水达汤阴、内黄、受汤河、洹河、二水。迤逦至直隶大名县张儿庄。入临清河。前河抚诸臣。议于水次下游。建草坝二十六座。束水济运。并照东省挑浅。查夏秋盛涨。无需收蓄。一交冬令。来源既涩。支派甚微。粮艘开时。水落沙停。草坝又属无益。不若于上游来源处。先期蓄水。临时开放。春夏兼灌民田。自开兑至粮艘出境止。堵闭民渠。俾尽归官渠济运。每年官为经理。原议草坝。请停修筑。至浚县十八里溜之三官庙、老鹳嘴、等处。为善化山根。石柱砂礓。最为险要。该处盐商。业捐赀开凿。溜势宽平。其余间段浮沙。应照旧例。饬印汛官。于八九月集夫刨挖。报闻　　

○是日、驻跸密云县行宫　　

○甲午。谕军机大臣等、据何煟奏、妇女因调奸羞忿自尽。案情不一。请将旌表之处。分别核定一摺。于事理未为允当。向来办理图奸之案。其妇女因怀羞忿。激烈捐躯者。即予建坊入祠。原所以维持风化。此奏、请分别妇女自尽之条。其意不过以为示之限制。妇女轻生者。或可因此少息。藉以博取阴功。仍伊吃斋念佛之本念。所见殊小。闺闼之内。情伪微暧。原非一辙。或妻女本不欲死。而夫与父母相逼而成者。亦不能保其必无。但著为律令。明示区别。岂善善欲长之意。所奏无庸更交部议。著传谕各省督抚。嗣后审理调奸案件。或有如何煟有所奏张成。冀三群等案情。务虚衷研鞫。审得实情。另于本内声明。候朕酌量办理。可于各督抚奏事之便。传谕知之。何煟摺一并钞寄阅看　　

○以翰林院侍读学士钟兰枝、为内阁学士。兼礼部侍郎　　

</div>
    <div class="pagination">
<a href="清实录乾隆朝实录_page1004.html">上一页</a><span>...</span><a href="清实录乾隆朝实录_page1000.html">1000</a><a href="清实录乾隆朝实录_page1001.html">1001</a><a href="清实录乾隆朝实录_page1002.html">1002</a><a href="清实录乾隆朝实录_page1003.html">1003</a><a href="清实录乾隆朝实录_page1004.html">1004</a><span class="current-page">1005</span><a href="清实录乾隆朝实录_page1006.html">1006</a><a href="清实录乾隆朝实录_page1007.html">1007</a><a href="清实录乾隆朝实录_page1008.html">1008</a><a href="清实录乾隆朝实录_page1009.html">1009</a><a href="清实录乾隆朝实录_page1010.html">1010</a><span>...</span><a href="清实录乾隆朝实录_page1006.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
