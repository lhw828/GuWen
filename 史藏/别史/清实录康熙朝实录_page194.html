<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 194 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 194 页/共 681 页</h1>
    <div class="content">○甲午。吏部议覆、江西巡抚佟国桢疏报、杨梅土城、被贼众围困焚杀、巡检宋涞、奋身拒贼、夫妇子侄、并仆六人、同被焚死、情堪悯恻。应照例赠主簿。从之　　

○扬威大将军和硕简亲王喇布疏报、臣遣前锋统领希佛等、率官兵进取衡州。是月十三日夜半、抵城下、署前锋参领戴屯等、夺门入城、逆贼吴国贵、夏国相等惊遁、恢复府城。得上□日嘉奖、下部议叙　　

○广东广西总督金光祖疏言、广西旧设提督标下官兵、四千六百余人、自马雄变后、未及复设、当此用兵之际、必仍设提督、总统水陆之兵、方于战守有赖。其提标应设官兵、即于广西见在各营抽拨、补入经制。上从其请。升南赣总兵官哲尔肯、为广西水陆提督总兵官　　

○乙未。上诣太皇太后皇太后宫、问安　　

○皇子生、逾期年而薨。未命名　　

○升光禄寺卿赵璟、为太常寺卿　　

○升顺天府府尹徐世茂、为宗人府府丞　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之七十九



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之八十　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十八年。己未。三月。丙申朔。上诣太皇太后宫、问安　　

○试内外诸臣荐举博学鸿儒一百四十三人、于体仁阁。赐宴。试题、璇玑玊衡赋。省耕诗五言排律二十韵　　

○旌表江南烈妇、太平县崔氏、吴氏、节妇、歙县程氏、江氏、全椒县晋氏、和州陈氏、刘氏、各给银建坊如例　　

○丁酉。上诣太皇太后宫、问安　　

○上幸保定县一路行围。是日启行。驻跸南哥驿　　

○吏部议覆、江南道御史范承勋疏言、定例降调官员、果系清廉良吏、许督抚题请留任、原为爱惜人材起见、故虽降调以示惩、而又题留以示劝。至革职与降调、虽稍有重轻、同一诖误、请将诖误革职之员、果有洁己爱民者、督抚核实、许与降调官员、一体题留。嗣后诖误革职官员内、果有清廉爱民者、未经离任、许督抚保留。若离任具题者不准。从之　　

○以故镶黄旗三等精奇尼哈番阿玉玺子济纳、袭职　　

○安远靖寇大将军多罗贝勒察尼疏言、伪总兵王度冲等、统官兵船舰投诚、宜从优议叙。又言伊等、愿改陆路效用。上谕、伪总兵王度冲、伪将军陈珀、可为总兵官。俱兼右都督。伪总兵龙韬、张宣、柯乔栋、可为总兵官。俱兼都督佥事。令彼等俱入陆路、同大兵效力　　

○扬威大将军和硕简亲王喇布疏言、臣等誊写钦颁敕谕、遣人前往招抚逆贼。有伪总兵卓英、于二月初六日、率领伪官八员、兵丁四千名投诚。下部议叙　　

○征南将军都统穆占疏言、臣等遣人赍敕、前往新田、宁远、道州诸处招抚。有伪总兵李魁等、文武官七十余员、率领兵丁家口投诚。下部议叙　　

○戊戌。上驻跸保定县东　　

○己亥。上驻跸十里铺西　　

○安徽巡抚徐国相疏言、凤阳府属、去秋民被旱灾。臣前经题请赈济、已将康熙十五十六两年仓粮、并劝助米共二万石、分给灾黎。但户口十五万余、发米二万石、仅供一月、请借正项钱粮三万两、接赈至四月、俟麦熟后、方可停止。下部议行　　

○庚子。上驻跸十里铺　　

○予故原任湖广提督总兵官左都督胡茂贞、祭葬如例　　

○骁骑校阿育锡、以创发故。照阵亡例、给拖沙喇哈番。予祭葬　　

○甲辰。上驻跸采蒲台东　　

○吏部题、镶蓝旗一等阿思哈尼哈番拔图、并无嫡亲子孙兄弟、应将其从侄班大尔沙、袭职。但班大尔沙本身、有一等阿达哈哈番又一拖沙喇哈番、应合并为一等精奇尼哈番又一拖沙喇哈番、与班大尔沙承袭。从之　　

○兵部题、湖广原设提督一员、康熙十七年、因江西提督赵赖、调赴攸县剿贼、授为湖南提督。今长沙诸府、已经恢复、湖南提督员缺、应行裁去。湖广仍设提督一员。得上□日、彝陵总兵官徐治都、升补湖广提督　　

○昭武将军福建提督杨捷疏报、臣会同平南将军赖塔等、于下坑山等处、击败逆贼、擒斩甚多、获盔甲器械无算。下部议叙　　

○扬威大将军和硕简亲王喇布疏报、夸兰大阿进泰等、率领满汉官兵、进取祁阳县、直逼城下。贼众惶惧登舟、我兵奋击、擒斩无算、伪总兵都督同知董世兴等、开城门迎降、恢复县城。得上□日嘉奖、下部议叙　　

○丙午。上回銮。驻跸十里铺　　

○赠湖广阵亡游击傅桂芳、都司佥书。予祭葬。荫一子、以守备用　　

○升副都统佟佳、为镶红旗护军统领　　

○正黄旗蒙古副都统穆理浑、以病乞休。命以原品致仕　　

○征南将军都统穆占疏报、臣等率领官兵、追击常宁县贼众。伪将军郭应甫等迎敌、我兵奋勇前进、阵斩八百余级、余贼悉遁、恢复县城。又总兵官李国梁、带本标官兵、至新田县、贼众败遁、恢复县城。得上□日嘉奖、下部议叙　　

○扬威大将军和硕简亲王喇布疏报、二月初七日、遣署副都统雅哈喇等、进取耒阳县。十五日、复调提督赵赖标下官兵、前往夹攻。贼众败遁、恢复县城。得上□日嘉奖、下部议叙　　

○丁未。上驻跸保定县东　　

○宁南靖寇大将军多罗顺承郡王勒尔锦疏报、二月十九日、副都统莽奕禄、领兵进取桃源县。二十一日、伪知县张文明等、呈缴伪印投诚。又永定营伪副将杨达武、率标下官七员、兵五百名、下冈宣抚司向日葵等土官十七员、俱呈缴伪印劄投诚。下部议叙　　

○戊申。上驻跸南哥驿　　

○己酉。上还宫。诣太皇太后皇太后宫、问安　　

○升镶白旗护军参领喀住、为蒙古副都统　　

○以故一等精奇尼哈番库塞尔德子辉色、袭职　　

○以狭西平凉、庆阳二府、西和、礼县二县、平、固、庆三卫、地方新复、尽免康熙十四年分额赋　　

○庚戌。上诣太皇太后宫、问安　　

○谕议政王大臣等、今湖南贼寇、悉已败遁、顺承郡王勒尔锦、与贝勒察尼等、合兵一处、简亲王方在衡州、穆占已至永州、进取广西、事属最要。顺承郡王等所部兵、为数甚多、可拨每佐领护军二人、骁骑二人、令贝子章泰、率往安亲王军前。安亲王亲统大兵、前赴衡州、进取宝庆诸处。简亲王、可与穆占等合兵、自永州进定广西　　

○奉命大将军和硕康亲王杰书等疏言、臣等已将徵调舟师敕谕、令荷兰国人赍往、因赶塘石碑洋诸地、为海寇所阻、不得行、故未达而还。上谕、顷因定海舟师少、已特增兵、今荷兰国人、为寇所阻、何以不行扑灭、俾得前行。音问既未能通、舟师必不能如期而至。如此、则我兵遇有机会、可不俟荷兰舟师、即进剿耶。抑必俟彼船至日、方举事耶。兹以剿荡海寇、增调师旅、修理战舰、糜费军饷甚多、大将军王等、宜规取厦门金门、速靖海氛、不必专候荷兰舟师　　

</div>
    <div class="pagination">
<a href="清实录康熙朝实录_page193.html">上一页</a><span>...</span><a href="清实录康熙朝实录_page189.html">189</a><a href="清实录康熙朝实录_page190.html">190</a><a href="清实录康熙朝实录_page191.html">191</a><a href="清实录康熙朝实录_page192.html">192</a><a href="清实录康熙朝实录_page193.html">193</a><span class="current-page">194</span><a href="清实录康熙朝实录_page195.html">195</a><a href="清实录康熙朝实录_page196.html">196</a><a href="清实录康熙朝实录_page197.html">197</a><a href="清实录康熙朝实录_page198.html">198</a><a href="清实录康熙朝实录_page199.html">199</a><span>...</span><a href="清实录康熙朝实录_page195.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
