<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1104 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1104 页/共 1860 页
  </h1>
  <div class="content">
   ○辛亥。上诣长春仙馆、问皇太后安。奉皇太后居畅春园　　

○谕、据鄂宁奏、台湾贼匪黄教等、由大石门逃至白狗藔。经游击陈玉书、林海蟾、会同知府邹应元、分布官兵剿杀。贼踞山顶。把总曾得禄、首先直上。弁兵一齐继进。知府邹应元、亲冒矢石。步行登山。追擒贼夥。收获器械等语。知府邹应元、著交部议叙。把总曾得禄。著送部引见。其在事之奋勇各官弁等、并著该督崔应阶、查明交部分别议叙　　

○谕军机大臣等、据鄂宁奏、贼匪黄教等、逃至白狗藔。经游击陈玉书等、会同知府邹应元、分布官兵剿杀。把总曾得禄、奋勇登山。官兵继进。擒获贼夥器械等语。已降旨将邹应元、交部议叙。曾得禄、送部引见。其在事出力员弁、令该督查明分别议叙。官兵此次剿贼。尚属奋勉。而提督吴必达、并不亲身督剿。藉称审案完竣。再行前往。明系有心规避。业经传旨严行申饬。并令明白回奏。看来吴必达、全然不晓机宜。难以担承此事。前已令叶相德、专司督办。现在已经到台。应转饬实力掩捕。务使正夥各犯。无一漏网。方为不负委任。至该提督另摺所称、贼夥韩笔等一摺内有贼在冈山等汛地。抢去枪炮火药等项之语。该汛地既有枪炮存贮。防兵谅自不少。贼匪仅止一二百人。何至被其抢夺。则兵丁之不能奋勇杀贼。已可概见。若谓防汛兵力本单薄。则又不应有如许存贮军器。转为贼人攫取。非所云藉寇兵而赍盗粮乎。其中情节。恐各员弁等具报不无捏饰。著传谕崔应阶、悉心详查。并传谕叶相德、令其体访确实。即行具奏。再贼匪既有数百人往来山中。东奔西窜。必不能豫积粮食。何以潜匿能支数月之久。此情理所无。恐其言尤不可信。并著崔应阶一并查明覆奏　　

○礼部议覆。御史王士倧奏称、顺天乡试、及会试、惟收掌所官、经管三场朱墨卷。应与内帘帘一体出场。余受卷、弥封、誊录、对读、各所。于试卷送内帘后。令先行出闱等语。查四所官、均有文移册档。即试卷送内帘后。监试、监临、知贡举等官。尚有不时交查案件。今令出瘕。则假手吏胥。转滋弊窦。所奏毋庸议。至称外省乡试外帘各官、有先行出场者。应请亦照顺天例、令于揭晓后出闱。以昭画一。从之　　

○铸给大兴县黄村司巡检关防。从原任直隶总督方观承请也　　

○壬子。谕、朕于二月初六日、举行经筵。衍圣公孔昭焕、现在来京。著令其随班观礼　　

○又谕、据崔应阶奏。查办浦城县奸僧觉圆。结盟造旗案内。夥犯赖子性一名。前已奏明在江西铅山地方拏获。今亲提研讯。实系赖五满。并非赖子性。差役等因形貌相同。以致误拏。前此冒昧具奏。请交部严加议处等语。赖五满、与逆犯姓既相同。形复相似。是以被拘。尚非差役等有心栽害。且该督一经亲讯明确。即与省释。并未累及无辜。亦非捏词饰奏。崔应阶、著免其交部议处　　

○军机大臣等议覆、御史鲁赞元奏称、兵差所过。遇用车马人夫食用器具草料舟梁等项。取办猝忙。而领银在数月以后。州县不敢那垫库存。必设法取资民间。则抑勒追呼。时所不免等语。查前项应用。皆奉旨官为给办。并缓徵正赋。又节次赏银。且叠经敕谕实力承办。该御史既有此奏。或恐地方官办理未能尽善。不足以宣德意。应请敕下各督抚、查有稍类所陈诸弊。立即严参。袒护、并治其罪。从之　　

○山东巡抚富明安奏、东省各属。粮价较昂。应筹减粜。请将每石九钱至一两者、减五分。自一两以上、至一两一钱者、减一钱。至二钱者、减一钱五分。至三钱者、减二钱。其自一两三钱、至五六钱、统以一两一钱为率。有需借口粮者。先尽米麦杂粮、及社仓粮石出借。不敷、酌动常平。报闻　　

○以黜革苏尼特扎萨克多罗都棱郡王车凌多尔济子头等台吉车凌衮布、袭封　　

○癸丑。上诣畅春园、问皇太后安　　

○还宫　　

○谕军机大臣等、据阿里衮等奏、遮放、陇川、盏达、各官兵。就近彻至龙陵等处。并请搭盖草房。以资栖止等语。兵丁彻至龙陵等处。较永昌自为近便。即搭盖草房栖息。以省帐房浥烂。亦属合宜。但草房易致火烛疎虞。上年龙陵、曾有跟役失火之事。经军机大臣等议。令嗣后间空分段搭盖。以示豫防之意。此次各处所盖草房。仍著照前议妥办。并饬该管官弁、小心防范。毋稍玩忽。将此传谕知之　　

○又谕、据永瑞等奏、南掌国王之弟召翁、差遣土目赍禀、探听进兵消息一摺。所见固是。而于办理机宜。尚未允协。已于摺内批谕。召翁既为缅匪拘留五年。今忽遣人探问消息。其情形原属可疑。但伊所遣下人。即详加诘诀。岂肯尽以真情吐露。正无庸过事吹求。惟应告以今年调集各路精兵。合力进剿。因前此取道木邦锡箔一路。未协地利。今欲改由落卓来卡一路。统合大兵前往。如南掌别有捷径可通。或较来卡等处为便。原可分兵一支。令尔国之兵。随同进发。但尔国既志在报仇。倚赖天朝声势。尔国自当输诚效力。计官兵万余人。及随营马匹。虽所需日用刍粮。自行运带。但既经尔国地界。一应粮饷草料。尔等亦须豫为储备。以资接济。虽官兵断不骚扰尔地。而平价买取。亦所必有。传谕之后。不妨即将所遣二人发回。不必再行覊留。倘该国闻信后仍有回禀、遵谕办理。永瑞等至秋间进兵时。亦可由此路领兵数千。率同南掌兵丁。会合进剿。传须诸事留心防察。不得稍为所愚。至于进贡一节。直当告以南掌素属恭顺。屡经入贡。如此时果欲进象。即当照往例具表。现在所投召翁之禀。不便转奏。若另遣尔国大头目、赍奉表文前来。即当代为奏达。如此方与事理允协。将此传谕永瑞、五福、并谕阿里衮、阿桂、知之　　

○又谕、上年九月据彰宝等奏、查办提引一摺。内称应追银两。众商情愿于乾隆三十三年戊子钢一年限内、先缴银一百二十七万五百余两。余银仍请分年著追等语。经军机大臣会同该部定议、所有各项应追银两。定限十年。交与盐政运使等、分限按数催追。每年如数交库后。仍令盐政府摺具奏。距今四阅月。该盐政并未将各商本年应缴之项。现在如何完缴。及该盐政曾否勒催。并作何办理之处。逐一奏明。殊属延缓。著传谕尤拔世、即速查明覆奏。寻奏、据运使郑大进详称、淮南通河众商呈请按引公同完纳。除应遵新例、会同督臣另摺具奏外。所有戊子纲应完银、现各商呈请、自限于本年三、四、五、六、七、五个月内全缴。得旨、览　　

○是月。江苏巡抚彰宝奏、自苏州至松江。向有沿河塘路。年久坍卸。紧急文报。由船只递送。既易滋误。近水民田。亦少捍卫。前经饬行酌议修复。今查元和、新阳县境。旧有致和塘。长四千二百余丈。余动帑兴筑之石塘。止须黏补。余自昆山、青浦、至松江。俱土塘。议照业食佃力之例。责成本圩本图。将靠田官塘。加高帮宽。还足旧时马道纤路。其汊河听农舟出入者。仍修桥梁。断河小溇。改砌涵洞。此等据各该处居民。自愿修葺。无庸动项。俟完工后、饬各守汛兵巡查照管。应勒之档案。嗣后不致废弛。报闻　　

○署湖广总督高晋奏、上年准云贵督臣咨、奏准湖北、湖南、绿营现存操马。同加买一倍马。于本年二三月、全数解滇。此项额设营马。有关差操。应及时买补。请将马价银、于北南两省上年地丁银内、豫支各营。照数采买。俟原设马起解后。陆续给兵骑操。报闻　　

○署河东河道总督吴嗣爵奏、查勘临清、至台庄、挑浅各工。内有限期已迫。而未挑之土尚多。饬加人夫儹办。原估工内、有上段河底尚深下段稍浅者。酌减移挑一律。又滕汛之彭口闸上。峄汛之万年闸。三调湾台庄闸上下。钜嘉汛之五里铺。汶上汛之人家头等处。俱有沙淤灌嘴。并责成各汛额、浅、各夫挑切。下河厅属卫河捞工、及南旺等处塘河。已挑完其长河零星段落。正月二十后全竣。得旨、览奏俱悉　　

○云贵总督明德覆奏、题拨己丑年铜本。系因藩司详禀辗转驳查。以致迟延。得旨、览。又批、此皆外省恶习。既知应请拨。何以不即行具题。况汝已误铜运。惟咨部而不奏。此后若再迟误。或思咨部了事。必不汝恕矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百二十七



大清高宗法天隆运至诚先觉体元立极敷文奋武孝慈神圣纯皇帝实录卷之八百二十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。二月。甲寅朔。遣官祭先医之神　　

○重修太学文庙成。御制碑文曰、举江淮河济以赞海。吾知其不知海。举嵩岱恒华以赞地。吾知其不知地。然则举道德仁义以赞孔子者。其亦类于是乎。夫江淮河济。岂不为海所纳。而不足以形海之大。然海固不拒江淮河济以为水也。嵩岱恒华。岂不为地所载。而不足以究地之厚。然地固不让嵩岱恒华以为土也。道德仁义。岂不为孔子所垂。而不足以尽孔子之量。然孔子固不外道德仁义以为教也。教之义始见于虞书。而未有定所。夏校殷序固庠。学则三代共之。是国学所昉乎。夫三代既有学。亦必有教。而吾以为孔子立道德仁义之教者何。盖三代以前之教。非孔子不明。三代以后之教。非孔子不立。亦犹江淮河济。非海不纳。嵩岱恒华。非地不载。道德仁义。非孔子不垂也。国学始于元太祖。置宣圣庙于燕京。由元及明。代有损益修葺。至本朝而崇奉规模为大备。列圣右文临雍。必事轮奂。乾隆戊午。朕诣学展仪。先诏易盖黄瓦。聿昭茂典。然丹雘虽致饰壮观。而上栋下宇。风雨燥湿。历年既久。浸欹是虞。爰以岁丁亥。发帑二十余万。特简重臣司其事。越己丑仲春告蒇工。朕亲释奠以落成焉。先是言臣有以宜乘此时。修复辟雍圜水之制为请者。礼官以为三代之制。弗相沿袭。实政不必泥古。朕以其言良是。逆从之。门殿诸额。一准会典。皆亲书各悬于其所。举大工者必泐碑以志。故叙其事书之。若夫述孔子之言。仍以颂孔子。是犹绘日月星辰以象天。朕有所不能　　

○吏部议、工部尚书嵇璜、于前任河东总河任内。膜视察吏。应照徇庇例降调。得旨、嵇璊、著降三级调用　　

○以吏部左侍郎程景伊、为工部尚书　　

○乙卯。遣官祭关帝庙　　

○命以内府周笵鼎、尊、卣、罍、壶、簠、簋、觚、爵、洗、各一、青玉特磬二、藏太学文庙　　

○是日起。上以祭社稷坛。斋戒三日　　

○丙辰。遣官祭黑龙潭昭灵沛泽龙王之神。玉泉山惠济慈佑龙王之神　　

○军机大臣等奏、滇省产马素少。现闻该处地方官、及官兵等。欲自买备用。出重价而不得实济。查陕西向系产骡之区。由陕赴川。取道亦便。请敕下该督抚、买骡数千头。分起解滇。听官兵等出赀认买。所交价、即抵买运动用之数。此项专为调济马骡价值。应俟经略到滇后。酌定章程。或需山西协济。即就近知会协同办理。从之　　

○吏部等部议奏、大学士公傅恒等奏称、滇省军需马骡。现据四川、湖广、两广、河南等省。陆续奏到所办数目。查此或拨自标营。或动项采买。原期如数解至永昌。备临时进剿之用。恐各该省委解不得其人。致膘分疲瘦、及倒毙过多。不敷原数。应请敕下各该省督抚、验明所办马骡。委妥员加意餧解。至滇省交收时。果数足膘肥。即将解员、由滇省督抚奏请议叙。或疲瘦倒毙。责令当时买补。并奏交派委不慎之上司、一体分赔。从之　　

○丁巳。祭先师孔子。上亲诣行礼　　

○谕曰、方世俊奏、湖南省传钞谣词一案。前经根追至湘潭县民人李坚仁供得自李文有。而李文有旋经病故。将李坚仁加以刑吓。矢口不移。并无另有传给之犯。此案无凭究讯。请将失察之署湘潭县现任长沙县知县杨鹏翮、交部议处等语。所办非是。已于摺内批示矣。奸匪传播谣词。自应根追编造之人。重治其罪。今此案自李坚仁传写以前。皆有踪线可寻。至李坚仁则仅诿之一死无质证之人。希图诿卸。该地方官、既不能留心查察于前。及接到湖北省咨覆李文有身故之文。又不复向李坚仁严切追究。辄以更无活口可质。思欲草率完案。外省此等恶习。牢不可破。甚属可恶。杨鹏翮、即著革职。以示儆戒。此案仍著该抚另行严讯确情。据实具奏。毋得仍以颟顸取咎　　

○又谕、据方世俊参奏、澧州知州张中煜、佥差不慎。疎脱邻省屡逃凶犯叶观星。请将张中煜革职协缉等语。凶犯叶观星、前已两次脱逃。复经江西省拏获转解。该知州自应遴选妥干兵役。慎重防范。毋使稍有疎虞。乃漫不经心。一任解役疎脱。外省吏治阘茸若此。甚属不堪。张中煜、著革职。仍留该省协缉。至该犯以命案重囚。始则贿差纵放。继复殴役奔逃。今又由木笼中疎脱。其狡黠刁悍。深为可恶。将来缉获时。即在该处正法。不必仍拘向例、解赴川省　　

○谕军机大臣等、方世俊奏、澧州知州张中煜、佥差不慎。疎脱邻省屡次脱逃凶犯。业经降旨将该州革职。留于该省协缉。并谕令拏获该犯时。即于所在正法矣。叶观星系命案凶犯。前经广东、江西、两省。连次捕解。俱在中途脱逃此次复经被获转解。益当加意防范。乃该地方官。明知该犯积惯兔脱。仍复漠不经心。任其在木笼中窜逸。尤为可恶。计该犯叠次俱逃回本籍。此时谅亦不能远扬。著传谕方世俊、即饬属上紧设法严缉。并即飞咨江西本籍。一体访捕。务期迅速就擒。倘或仍然不以为事。致日久不能弋获。惟于该抚是问。　　

○又谕曰、方世俊奏、四川凶犯叶观星、前经两次脱逃。复在江西省被获。转解至澧州地界。该知州张中煜、并不遴选干役管押。致该犯复行中途脱逃等语。已降旨将张中煜革职。留于该省协缉。并传谕该抚上紧追缉务获。即于所在地方正法。不必仍拘向例解赴川省。该犯本系杀人应抵重囚。始则贿差释放。继复殴役潜逃。情节实为凶恶。及经复拘到官。已属罪无可逭。祇以案在川省。复辗转解审。致该犯得以乘间兔脱。皆由拘泥成例之故。著传谕各督抚、嗣后此等凶犯。既逃复获。其情罪重大者。一面移查该省原案。审讯明确。即在该处照拟办理。毋仍往来解送。致滋疎误。至外省吏治阘茸废弛。积习牢不可破。每视递解邻省要犯、为无关重轻。殊堪痛恨。著各该督抚、力为整顿。严饬各州县一切认真办理。毋再漫不经心。自取罪戾。著于各督抚奏事之便。传谕知之　　

○戊午。祭大社大稷。上亲诣行礼　　

○己未。上御乾清门听政　　

○以举行仲春经筵。遣官告祭奉先殿。传心殿。上御文华殿、讲官暨侍班之大学士九卿詹事等。行三跪六叩礼。分玉秝殿内序立。直讲官四人、出就讲案前。行一跪三叩礼。复位。直讲官观保、蔡新、进讲大学所谓诚其意者、毋自欺也、二句。讲毕。上宣御论曰、欲正其心者。先诚其意。说者以为意者心之所发。恐有未实。故慎其独。便是毋自欺。毋自欺、便是必自慊。必自慊、便是诚其意。斯语也。引而未发。此其所以为蒙引乎。余以为毋自欺。仍即正心之学也。盖心之发为意。则心者意之所自也。自此而好善恶恶。无不尽其诚。则心常快然自足。而好善必为。恶恶必去。设谓诚其意在毋自欺。是视意与心为二。而所谓自者。又将属之谁乎。故朱子复申其说曰。毋自欺者。以自己禁止不为而言。如毋不敬。非礼勿视之类。可谓深切著明矣。讲官暨侍班官跪聆毕。兴。直讲官奉宽、王际华、进讲尚书钦哉。惟时亮天功、二句。讲毕。上宣御论曰、帝舜于四岳九官十二牧。各有所命。而总告群臣。则无多言。惟曰钦哉而已。钦者敬也。自古及今。未有不以敬而兴。亦未有不以不敬而亡者。讵惟董百官、康庶事而已哉。故惟钦足以檃括治理。即舜之所以受于尧。而亦将以授于禹者也。夫庶官之事。皆君之事。君之事。即天之事。亮天功者。君任其总。而臣分其绩。设谓舜责其群臣以寅亮。而已若不与焉者。此岂知舜者哉。讲官暨侍班官跪聆毕。大学士尹继善、刘统勋、奏曰、皇上聪明天亶。研究理奥。洞彻精微。以心为意之所自。以毋自欺仍即正心之学。诚千古未发之蕴。又以心法为治法。括尧舜传心之要于一钦。仰见圣德日新。兢业自矢。亮功熙载。无不本宥密单心以发为大业也。臣等幸侍讲筵。亲承圣训。不胜荣幸。奏毕。诸臣出就拜位。行二跪六叩礼。礼成。上还宫　　

○遣官祭昭忠祠　　

○谕、前经降旨、派出尚书托庸、福隆安、总理送兵事宜。侍郎英廉、亦著一同办理　　

○又谕、朕几余不自暇逸。典学之下。时及临池。曩曾辑石渠所藏前人墨迹。刻为三希堂、墨妙轩、二帖。广示艺林。复念古帖流传。可补墨迹所未备者。惟宋淳化阁帖。镌集尤为美富。远出大观、太清楼、诸本之上。但惜初搨与赐者绝鲜。或云版寻残损。当时已为难得。后来翻刻愈繁。真意寖失。有意追摹者。末由津逮。内府旧藏淳化阁帖极多。而毕士安所得赐本。搨最精好。兹特敕选工钩摹上石。冀复旧观。第王著昧于辨别。其所排类标题。舛陋滋甚。不当听其沿讹。以误后学。因命于敏中等、详加考正。以次呈阅。候朕鉴定。分识各卷。并命搜采诸家释文。依字旁注。其互异者、折衷附记于后。以资省览。是于考文稽古之中。兼寓举坠订讹之益。用嘉惠海内操觚之士焉　　

○礼部议奏、经略大臣恭受敕印仪注。臣部劄钦天监、择于二月十八日卯时受敕印吉。是日礼部、工部、鸿胪寺官。设敕印黄案各一、于太和殿内东旁。设彩亭二、于内阁门外。经略大臣、及随征侍卫、俱蟒服、俟太和殿丹陛东阶下。内阁学士、由内阁捧敕印置彩亭内。校尉舁亭。前张黄盖。列御仗。由中路入太和门。至殿阶下止。内阁学士捧敕印、由中阶入殿内。置黄案上。大学士二人立殿外。鸿胪寺官、引经略大臣、由东阶升。至殿檐下甬路东、北面立、随印官二员、从升。西面立。大学士入殿左门。捧敕印由中门出。经略大臣跪受。转授随印官。兴。鸿胪寺官、引经略大臣至丹陛中路左旁。行三跪九叩礼。礼毕、捧敕印官前行。经略大臣随行。由中路至阶下。安敕印于彩亭内。随征侍卫前引。由各中门出。随印、及执事各官、俱随行恭送。至经略大臣第。报闻　　

○庚申。上诣畅春园、问皇太后安　　

○幸圆明园　　

○谕军机大臣等、据吴必达奏、游击游辅、率领弁兵追剿贼匪黄教。夺获枪炮等物。现在贼又逃入生番山界之大埔藏匿等语。此等逆匪。本么＜?麻骨＞乌合。岂能制办各种军械。至大炮铸造不易。更非贼匪所应有。其为抢劫营汛而得。自不待言。今但条列夺获贼中械仗如许之多。而不究从前被劫何以若是之甚。则吴必达所谓查办台地情形。又属何事。且贼匪既敢肆焚掠。所在汛地。防范宜严。而营中既收贮军器。尤关紧要。岂竟漫无守御。转藉寇兵。甚至炮位亦为所得。是伍籍中尽皆庸懦无用之徒。尚复成何营制。若云各种器械。均系逆匪之物。试思贼窜迹靡常。何暇从容成造。即鸟枪藤牌诸件。尚不能猝办临时。而大炮一项。更非一朝一夕所能铸。该处官兵。平日岂绝无知觉。而任其潜聚私造。无忌惮若此。又据云、贼众逃匿深山。何从积有粮食。竟尔赡用不匮。吴必达于此等关键。俱未置论。殊不可解。著传谕崔应阶、即速逐一确查。据实严参。不得稍为掩饰。再贼众不过数百人。所调官兵。几数十倍而赢。乃濡迟已阅数月。尚听贼众东奔西突。茫然不能得其要领。据云逃入生番山界。亦属含糊。若大埔祇与番界毗连。则尚系内地。即当统率官兵。迅往追擒。若已逸入番界。则前旨曾令晓谕生番。饬其协力擒献。量予赏赉。并告以官兵但捕贼匪。并不扰及番地。一面即统兵深入。贼众自无从喙走。吴必达摺内。并未措置及此。剿匪一事。何由速竣。昨已交叶相德专任其事。并予吴必达一月之限。著崔应阶、速饬该提镇遵照前旨。迅行妥办。务期首夥各犯。克日就擒。毋稍延缓。并将吴必达等现在剿贼情形。一一详悉奏闻。并谕吴必达、叶相德、知之　　

○又谕、据巴禄奏称、派往云南之厄鲁特等、均给铁甲。又派兵七十名照料等语。铁甲所以壮军容。难以用之战阵。且程途甚远。焉用赍此无用之物前往。且照料百余名厄鲁特。又何至需兵七十名。巴禄、系曾经出师之人。岂尚见不及此。看来巴禄并未尽心办理。即伊前此告赴军营。亦不过聊且塞责。原非出于实意。再齐哩克特、系蒙古人。亦曾在军营行走。于此等事理。岂得不知。巴禄、齐哩克特、俱著传旨申饬。所有驮甲之费、及七十名兵丁口食银两数目。交巴禄查明具奏。即著伊赔补
  </div>
  <div class="pagination">
   <a href="清实录乾隆朝实录_page1103.html">
    上一页
   </a>
   <span>
    ...
   </span>
   <a href="清实录乾隆朝实录_page1099.html">
    1099
   </a>
   <a href="清实录乾隆朝实录_page1100.html">
    1100
   </a>
   <a href="清实录乾隆朝实录_page1101.html">
    1101
   </a>
   <a href="清实录乾隆朝实录_page1102.html">
    1102
   </a>
   <a href="清实录乾隆朝实录_page1103.html">
    1103
   </a>
   <span class="current-page">
    1104
   </span>
   <a href="清实录乾隆朝实录_page1105.html">
    1105
   </a>
   <a href="清实录乾隆朝实录_page1106.html">
    1106
   </a>
   <a href="清实录乾隆朝实录_page1107.html">
    1107
   </a>
   <a href="清实录乾隆朝实录_page1108.html">
    1108
   </a>
   <a href="清实录乾隆朝实录_page1109.html">
    1109
   </a>
   <span>
    ...
   </span>
   <a href="清实录乾隆朝实录_page1105.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
