<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 318 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 318 页/共 1316 页</h1>
    <div class="content">手　　

○乙卯。以巧避承缉。不顾政体。革呼兰佐领吉庆职。随手　　

○丙辰。谕内阁、都察院奏请饬部拨款发商生息。以作常年五城缉捕经费一摺。著户部议奏。现月　　

○谕军机大臣等、给事中方学伊奏、请饬严禁钱摊加用私钱各摺片。著步军统领衙门、顺天府、五城御史、各饬所属。严行查禁。傥该地面官查禁不力。即著分别□□□尔□处。现月　　

○山西巡抚张之洞奏、考核营政。请将大同镇标中营游击富亮等、

分别惩黜。如所请行。　　

○以虚伍积弊相率欺蒙。降革署山西潞安协副将刘瑞卿等、有差。摺包

　　

○予故前任镶黄旗蒙古都统穆腾阿恤典如例。　　

○予军营病故。三姓副都统长麟、尽先副将欧阳朝等、游击何万镇等、恤典早事　　

○以捐资创立宾兴文社。予山西平遥县绅士程遵濂等建坊。摺包　　

○丁巳。孝康章皇后忌辰。遣官祭孝陵。早事谕内阁、本年轮应查阅湖北湖南云南贵州四省营伍之期。湖北即派卞宝第。湖南即派潘鼎新。云南即派唐炯。贵州即派张凯嵩逐一查阅。认真＜闲＞校。如有训练不精军实不齐者即将废弛之将弁。据实奏□□□尔□。毋得视为具文。现月　　

○广西巡抚徐延旭奏。法船叠犯北甯均经击退情形。得旨。法人叠次窥犯北甯。均经防军击退。仍著徐延旭督饬黄桂兰等。严密防守不得稍涉疏虞。该抚即行。相机前进。并与岑毓英悉心会商。督军进扎。妥筹布置。上思州等处教堂务当饬令所属。随时防范稽查。毋任句结为患。摺包　　

○抚恤琉球国遭风难民如例。随手　　

○戊午。谕内阁。卞宝第奏、郧西县廪生余琼芳身死一案。现调江西仵作。检验尸骨。与原验不符。请另调仵作覆验等语。著刑部迅即拣派谙练仵作。前往湖北。由卞宝第督饬详加检验。务期伤痕确实。以免枉纵。湖北郧西县知县谢翼清。于尸子呈报。未即往验。以致尸身发变。酿成开验之案。郧县知县彭世翰。奉委相验。并不细心检视原格。填报伤毒。现验毫无痕迹。均属玩视人命。荒谬异常。谢翼清、彭世翰、俱著先行革职。归案审办。现月　　

○又谕、顺天府奏、赈米陆续用竣。请续赏京仓米石一摺。上年顺天各属。水灾甚广。叠经赏给银米。分别赈济。现在赈粜正殷。需米孔亟。著再赏给京仓粟米三万石。以资接济。现月　　

○谕军机大臣等、鹿传霖奏、访获教匪。请旨饬拏逸犯一摺。据称南阳府等处。匪徒甚多。经河北镇总兵崔廷桂等。拏获高勤等八名。供称光绪二年二月闲。与湖北黄陂县人詹沅氵□兴会遇。告以南召县人刘万金。系弥勒佛转世。劝伊入教。六年二月闲。又拜王觉一为师。现经隔别严讯。请饬密拏逸匪等语。南阳等处。习教之风。传染己久。亟应严密访拏。以遏乱萌。现获之高勤等八犯。著鹿传霖督饬臬司。严行审讯。毋任狡展。詹沅氵□兴、刘万金、著卞宝第、彭祖贤、鹿传霖、饬属一体严拏务获。归案审办。将此各谕令知之。现月　　

○办理广东防务兵部尚书彭玉麟等奏、遵覆张之洞条陈广东防务。得旨、所有筹防筹饷等事。著懔遵叠次谕旨。妥商办理。以副委任。随手　　

○以刚愎任性。抗不遵调。革河南汝甯府知府周冠职。随手　　

○己未。遣官祭文昌帝君庙。　　

○谕军机大臣等、内阁侍读学士奕年奏、本月初一日夜闲。孙河地方。有贼匪数人。手持刀棍洋枪。突入大顺布铺。劫去银钱布疋。并有拒伤铺夥刘姓。施放洋枪。抵拒更夫等重情。实属暋不畏法。该处巡捕营兵弁。近在咫尺。竟任令远扬。未能弋获。捕务懈弛已极。著步军统领衙门、顺天府、饬属一体严拏。务获惩办。毋任一名漏网。另片奏、孙河东南二里许康营村。汉回杂处。为贼盗渊薮。时有攫取农具牲畜车辆情事。恃有坐地分肥之顾姓、即二秃子。专事包庇。关说觅赎请饬查办等语。若如所奏。大为地方之害。著步军统领衙门、顺天府、严密查拏。从重惩办。以靖闾阎。将此各谕令知之。现月　　

○又谕、唐炯奏、请饬四川等省。拨解外洋军火等语。岑毓英现统各营赴越。所需洋枪等件。亟应豫为筹备以利军行著丁宝桢迅饬机器局。赶紧代造后膛枪二千枝逼码二百万颗。随时委员解往应用。所有价值运脚。即于旧协饷内划扣。并著李鸿章、左宗棠、曾国荃、将前次拨发逼码。迅速如数解赴云南。再拨大小水雷四十枚。俾资接济将此由六百里各谕令知之。洋务　　

○云南巡抚唐炯奏、回省筹解粮饷军火。及沿边布置情形。得旨、岑毓英现已驰赴兴化附近驻扎。需用粮饷军火。该抚务当源源筹解。以资接济。所奏拨发银两。交南官黄佐炎。采办米粮。是否可靠著会商岑毓英酌度办理。　　

○又奏、现饬补用道岑毓宝募营驰赴兴化。得旨、著即饬令岑毓宝增募得力勇丁。驰赴兴化一带备调。以资厚集。摺包　　

○缓徵云南被水元永二井课厘。随手　　

○庚申。以捐助书院等费予安徽宿州绅士周田畴建坊。随手　　

○旌表节妇甘肃灵州李周氏。随手　　

○辛酉。谕内阁、寿庄固伦公主。幼侍皇祖。仁孝性成。柔嘉淑慎。兹闻薨逝。悼恻良深。朕于本月二十二日。亲往奠醊。所有应行事宜。著该衙门查例办理。现月　　

○又谕。刑部奏、工部笔帖式锡龄、呈控监禁伊父毙命一案。据实覆查。请旨办理一摺。此案玉成叠次被控。冒袭世职。匿不到案。前经刑部奏请严拏未获。殊属藐玩。著步军统领衙门。即将玉成严拏务获俟到案后。著刑部堂官。再行详细研讯。务期水落石出。以成信谳。毋庸另派大臣。会同审办。现月　　

○又谕、前据给事中邓承修奏、请旨责令贪吏罚捐巨款。当谕令彭玉麟、将所□□□尔□各员。在广东居官声名若何。确查具奏。兹据该尚书查明覆奏、已故总督瑞麟。在任有年。剿平匪党。曾著劳绩。并无贪私实迹自可毋庸置议。已故学政何廷谦。前任粤海关监督崇礼、俊启。学政吴宝恕。水师禔督翟国彦。盐运使何兆瀛。肇罗道方浚师。广州府知府冯端本。潮州府知府刘溎年。廉州府知府张丙炎。南海县知县杜凤治。顺德县知县林灼三。或业经病故。或早经离任。既无丁书可讯。亦无专案可推。均难指其赃私确据。朝廷政尚宽大。既往不究。均著免其置议。现任南海县知县卢乐戌。前在东莞县任内被□□□尔□有案。其调任南海。亦多物议。著改以教职铨选。嗣后大小臣工。务各洁己奉公。廉隅自励。傥有贪婪劣迹一经发觉。定当从严惩办。决不宽贷。将此通谕知之。现月　　

○壬戌钦奉慈禧端佑康颐昭豫庄诚皇太后懿旨。三月初九日。亲往寿庄固伦公主府第赐奠。所有应行事宜。著该衙门敬谨豫备。现月　　

○癸亥。以神灵显应。颁甘肃肃州金塔堡关帝庙扁额曰灵武冠世。城隍庙扁额曰镇慰黎元。并加封号曰灵感龙神庙扁额曰应节合义。并加封号曰沛泽。固原州城隍庙扁额曰和毓威恩。并加封号曰昭应。　　

○谕军机大臣等、户部奏、西路军饷浩繁。急须统筹全局。并详筹未尽事宜各摺片。近年部库及各省库款。倍形支绌。而供亿浩繁。以西路饷需为尤钜。似此年复一年。殊非持久之道。部臣通盘计算。请饬统筹。系属顾念时艰。力图久远起见。著刘锦棠、金顺、张曜、谭钟麟、按照该部所奏各节。悉心区画。切实筹商。将款项之应用应抵。兵勇之应留应汰。务就左宗棠原议三百数十万之饷。量入为出。撙节开支。以期经久而昭核实。议定后速行具奏。原摺片均著钞给阅看。将此由五百里各谕令知之。寻督办新疆军务兵部右侍郎刘锦棠奏、统筹新疆全局。综举饷额营制官制屯田四端。陕甘总督谭钟麟奏关内外兵饷数目。分扎处所。大致情形。广东陆路提督张曜、伊犁将军金顺、查明南路喀什噶尔西边界务情形。先后覆奏。均下部议。摺包　　

○以记名副都统丰升阿为镶白旗汉军副都统。明发　　

○甲子。予军营病故。副将衔尽先参将周兴让、副都统衔委参领恩吉、优恤。随手　　

○乙丑。谕军机大臣等、昨据李鸿章电报。北甯业已失守。官军退至太原。曷胜愤懑。前叠谕徐延旭、妥筹备御。力保北甯。乃该抚株守谅山。毫无布置。岑毓英派刘团十二营赴北甯。该抚谓北甯无警报。令复嘉林关。该城旋即失陷。调度乖方。殊堪痛恨。著先行摘去顶戴。革职留任。责令收集败军。尽力抵御。如再退缩不前。定当从重治罪。彼族肆意蚕食。边患日深。前有旨令岑毓英节制诸军。该督素性勇往。熟谙兵事。著即激励各营。及刘永福一军。力图进取。一面疏通道路。务令滇粤防军。联络策应。择要扼守。捍卫边疆。毋任再有侵逼。北甯详细情形。著该督抚迅速奏闻。黄桂兰赵沃等。现在何处。并著查明具奏、将此由六百里各密谕知之。洋务　　

○又谕、昨据李鸿章电报。北甯已失。官军退至太原。曷胜愤懑。前叠谕徐延旭力保北甯。乃竟株守谅山。毫无布置。岑毓英派刘永福十二营往援。该抚又以北甯无警报。令其规复嘉林。调度乖方。殊堪痛恨。本日已将该抚先行摘去顶戴。革职留任。黄桂兰赵沃。现在何处。著张树声将详细情形。查明具奏、琼州防务愈急。若有疏虞。办理更形棘手。著彭玉麟、张树声、倪文蔚、认真筹备。严密布置。务期缓急足恃。又据张树声电报。惠州会匪。由稔山分股窜扰。业经官军击败。仍著张树声、倪文蔚、饬令派出各营。合力进剿。迅速扑灭。毋任蔓延。以清内患。彭玉麟病体是否已愈并著奏闻。以纾廑系。将此由六百里各密谕知之。洋务　　

○署直隶总督李鸿章奏、中国朝鲜商民。贸易章程第四条。现应变通酌改。华商运货可至朝鲜内地出售。韩商亦可前来中国内地卖货。庶与英德各约不致轩轾。下部知之。摺包　　

○以头品荫生阿克东阿。继与寿庄固伦公主为嗣。加恩予固伦额驸品级。现月　　

○旌表孝子直隶怀来县贡生徐永绪。节妇浙江山阴县增生茅观洋妻寿氏。江苏沭阳县文童周松龄妻郝氏。奉天甯远州附生潘希曾妻温氏。绝粒殉夫烈妇云南保山县文童陈延龄妻赵氏。摺包　　

○丙寅。孝哲毅皇后忌辰。遣官祭惠陵。　　

○谕内阁、御史冯应寿奏、大计钜典。请饬疆臣认真考察一摺。国家三载考绩。举行大计。典至重也。特恐日久玩生。不免视为具文。嗣后各该督抚大臣。每遇大计年分。于所属各员。务当悉心考核。举劾一秉至公。毋得稍涉偏私。有名无实。另片奏。大计京察滥保。处分不同。现值纂修则例。请饬部将分别公罪私罪处分。细加酌核。详晰分注。著吏部议奏。现月　　

○谕军机大臣等。都察院奏、山东惠民等县民人王雪堂。以兴修重堤。废地弃民等词。赴该衙门呈诉。东省黄水为灾。屡次溃决。建议筑堤。无非为保卫民生起见。前据陈士杰奏、兴办长堤。滨州民人。颇多观望。兹据惠民滨州齐东济阳各州县民人所诉。强令赴工。苦上加苦各节。建筑堤工。固不可惑于浮议。亦宜体察民情。究竟所筑长堤。是否有利无害。著陈士杰再行妥筹。详慎办理。原摺原呈。均著钞给阅看。将此谕令知之。现月　　

○浙江巡抚刘秉璋奏、奉拨织务。请从缓筹解。得旨、著照所请。俟有可筹之款。赶紧陆续报解织办。　　

○绥远城将军丰绅等奏、请将归化五厅体制复旧。勿编民籍。下部议。随手　　

○以遵命捐助善举。予候选盐大使王世熙为其故曾祖、云骑尉文禄为其父母、建坊。早事　　

○丁卯。谕内阁、京察记名人员。将次＜闲＞放完竣。著内阁部院各衙门。于京察一等未经记名各员内。遴选才具优长者。出具切实考语保送。由吏部带领引见。现月　　

○又谕、张树声、倪文蔚奏、会匪滋事。调集兵勇前往剿办一摺。广东惠州府归善县属。三点会匪徒。竟敢诱胁党类。在稔山地方滋事。经张树声等。遴派官兵。前往会剿。该匪聚有数千人之众。抗拒官军。伤亡哨官兵勇多名。该地方官。何以先事漫无觉察。殊堪痛恨。昨据该督电报。此次失事后。即经各营进剿获胜。擒斩匪徒各百余人。并擒获贼目及伪印多件。惟此股匪党甚多。踪迹诡秘。且陆丰县后＜土敢＞乡。亦有匪犯聚众杀毙丁勇之事。更恐句结为患。现在该省海防紧要。尤虞牵掣。亟应迅速扑灭。以期地方肃清。著张树声、倪文蔚、督饬派出各军。认真摉剿。克日歼除。一面解散胁从。免致蔓延。副将王荣武等。带队查办。竟被匪徒围拒。虽经力战受伤。究属疏于备御。署惠州协副将王荣武、参将范邦达、均著暂行革职。留营效力。署归善县知县邹之麟。未能先事豫防。著先行摘去顶戴。以示薄惩。此外疏防及阵亡各员弁。均著查明分别办理。将此由六百里各谕令知之。现月　　

○谕军机大臣等、前任江苏巡抚吴元炳。业经服阕。著鹿传霖传知该前抚。即行来京陛见。将此谕令知之。现月　　

○又谕现在广西防务紧要。著潘鼎新克期起程。驰赴广西。俟到该省后。即速知照张树声。由该督电报奏闻。听候谕旨。湖南巡抚。著庞际云暂行护理。将此由六百里谕令知之。洋务　　

</div>
    <div class="pagination">
<a href="清实录光绪朝实录_page317.html">上一页</a><span>...</span><a href="清实录光绪朝实录_page313.html">313</a><a href="清实录光绪朝实录_page314.html">314</a><a href="清实录光绪朝实录_page315.html">315</a><a href="清实录光绪朝实录_page316.html">316</a><a href="清实录光绪朝实录_page317.html">317</a><span class="current-page">318</span><a href="清实录光绪朝实录_page319.html">319</a><a href="清实录光绪朝实录_page320.html">320</a><a href="清实录光绪朝实录_page321.html">321</a><a href="清实录光绪朝实录_page322.html">322</a><a href="清实录光绪朝实录_page323.html">323</a><span>...</span><a href="清实录光绪朝实录_page319.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
