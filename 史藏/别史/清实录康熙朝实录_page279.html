<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 279 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 279 页/共 681 页</h1>
    <div class="content">监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十三年。甲子。十二月。壬辰朔。升通政使苏赫、为刑部右侍郎　　

○赠故江南江西总督于成龙、太子太保、荫一子入监读书　　

○升正黄旗护军统领沙纳哈、为蒙古都统。奉天副都统佟宝、为正黄旗护军统领。杭州副都统石文炳、为正白旗汉军都统　　

○升翰林院侍讲学士徐乾学、为詹事府詹事　　

○予故湖广总督董卫国、祭葬如例　　

○升护军参领阿尔法、为镶红旗蒙古副都统　　

○癸巳。以镶黄旗满洲副都统苏尔达、为护军统领　　

○甲午。户部议覆福建巡抚金鋐疏言、康熙二十年绿旗官兵俸饷不敷银四万五千六百两、请行拨补具题。应如所请。但册内有海澄公黄芳世、多支司库银二千三百六十两。相应著伊家属赔完。得上□日、黄芳世效力行间、且又身故。所用钱粮、著免其追赔。余依议　　

○予故致仕礼部尚书帅颜保、祭葬如例　　

○丙申。上御太和门视朝。文武升转各官谢恩。次厄鲁特进贡使臣等行礼　　

○升江宁副都统胡图、为杭州将军　　

○鄂尔多斯多罗贝勒古木布拉锡故。遣官致祭　　

○丁酉。一等伯长生故。无应袭之人。以其族弟田保、袭爵　　

○戊戌。以礼部右侍郎董讷、为经筵讲官　　

○上谕大学士等、漕运总督卲甘、人平常、著革职。查有无世职、酌量给与应得之官、随旗行走　　

○升詹事府詹事傅腊塔、为通政使司通政使　　

○己亥。山西道御史张集疏言、学道一官、为国家文教所系。应令九卿会同保举、择其清廉素著、夙有文望者、列名上请、恭候简用。毋得但循资俸掣签。庶衡文者得其人、而海内仰右文之化矣。得上□日、学政关系文教、造就人才。直隶各省督学各官、必品行素优、才学兼长者、方能称职。应不拘定例、将内外各衙门、由进士出身官员、作何选择补授。著九卿詹事科道、会同确议具奏　　

○予故二等阿思哈尼哈番额色、祭葬如例　　

○庚子。上诣太皇太后皇太后宫、问安　　

○以翰林院侍讲王顼龄、提督顺天等处学政　　

○赐江南安徽按察使于成龙之父、原任阿达哈哈番于得水、貂裘披领。谕之曰、尔子于成龙、居官清廉、惟尔教子有方、特加赏赉。尔其勖勉尔子、殚心竭力、始终如一、朕不难频加显擢、苟末路不终、辜负国恩、定行惩治、亦尔家门之玷也。又召八旗汉军都统、副都统侍郎等官、谕曰、国家自祖宗定鼎以来、委任汉军官员、与满洲一体。其中颇有宣猷效力者、如孟乔芳、张存仁辈、朝廷亦得其用、比年汉军居官者、大不如初。每赴外任、多□□隹冏□傔从、汰侈糜费、惟务黩货累民、恣肆放逸、未能谨守法度、如张长庚贾汉复、白色纯等、不可胜举。屡加申饬、尚多因循、未见改辙。兹者巡行江南、见文武各官、及军民人等、众口一辞、称江宁知府于成龙、清廉爱民。朕心喜悦、已面加奖励、超迁为安徽按察使。又特召于成龙父赏赐、以示褒美廉吏至意。凡尔八旗汉军人等、自今以后、悉宜洗心涤虑、痛除旧习。或子弟官守在外、宜各贻书训勉。果有洁己爱民、如于成龙者、朕立行擢用。如犹怙非不悛、国有常法、不能为此辈贷也　　

○授和硕康亲王杰书之女为郡主。壻穆赫遴、为和硕额驸　　

○升河道总督标下中军副将林宗、为山东登州总兵官　　

○九卿等议覆、尚书伊桑阿等、勘阅海口一疏、请敕下河臣、亲往车路串场等河、并白驹、丁溪、草堰等口、逐一确勘、作何挑浚深阔、使高邮等州县、减水坝一带、运河水口、引流入海。其所用钱粮细数、题估到日、工部确议具覆。若兴工之时、见任官员不足、应听该督题请委用。庶协力分办、底绩可期。得上□日、靳辅见在督理黄河堤岸、又令兼海口、必致两误。且黄河海口、系在两处、应另差官督理。著再确议具奏　　

○阿齐图格隆等、以达赖喇嘛奏疏复命、疏言喀尔喀左右翼议好之事、曾遣扎尔布奈往盟。始则右翼不从、继则左翼不服、是以未能协和。但皇上安集流离、使之和好、诚善事也。今仰遵圣上□日、复遣参巴陈布胡土克图、令于十二月到喀尔啶国定议。谨遣拉木扎巴罗卜臧诺尔卜等、赍奏以闻　　

○辛丑。浙江道御史梅鋗、条奏科场事宜。上谕大学士等曰、疏中所言、发榜太速、似属有理。凡人精神有限。卷牍浩繁、岂能一一遍阅。竟有试卷未经考官点阅者、倘致实学沦弃、岂不可惜。况弊之有无、亦不在发榜迟速。宜令宽展日期、细加校阅、以无虚国家求才至意。著照所奏行　　

○壬寅。以右春坊右庶子储振、翰林院侍读韩菼、侍讲李振裕、右春坊右赞善王掞、翰林院编修励杜讷、为日讲起居注官　　

○癸卯。议政王大臣等会议、黑龙江地方将士、应遣大臣一员统辖。又彼处田地、应遣户部大臣一员监督耕种。上曰、军机关系紧要。非熟练戎行者不可。公瓦山、素谙行师。以之遣往、必能胜任。护军统领佟宝、佛可托、皆堪效力之人。可令公瓦山、为首统辖。佟宝、佛可托、为参赞遣往。其监督耕种、著侍郎萨海去　　

○召都察院满汉堂官、暨五城御史等。谕曰、京畿重地、理宜肃清。近闻盗窃公行、居民不得安静。且盗贼各有窝主。马匹器械、昼则藏匿其家。夜则出而为盗。大约多在坟圈荒僻之处、为其窟穴。即如向所拏获开人窰、诱卖人口、必有藏匿处所。盗无窝主、何以能行。其令五城严缉。务在必获正法、则盗源自绝矣　　

○甲辰。升京口协领董元卿、为杭州副都统　　

○先是、侍郎苏拜等疏言、郑克塽、刘国轩、冯锡范、明裔朱桓等、俱令赴京。其武职一千六百有奇、文职四百有奇。或愿回籍、或愿受职、应听部察例议叙。兵四万余人、愿入伍归农、各听其便。上命郑克塽家口亲族、及刘国轩、冯锡范、本身家口、俱令遣发来京。其伪官、并明裔朱桓等、俱于附近各省、安插垦荒。余如议。至是、郑克塽等至京。上念其纳土归诚。授郑克塽公衔、刘国轩、冯锡范、伯衔、俱隶上三旗、仍令该部拨给房屋田地　　

○乙巳。礼部尚书介山、以病乞休。允之　　

○调户部尚书杭艾、为礼部尚书。以左都御史科尔坤、为户部尚书　　

○升翰林院侍读学士朱马泰、为詹事府詹事　　

○谕兵部、征剿罗刹、所需藤牌官兵、应分遣司员、至山东、河南、山西三省、于安插垦荒福建投诚官兵内、选择五百人。令地方大臣、给银赡其妻子、兼为整装遣行。又传令八旗汉军、察明福建等处投诚官兵内、善用藤牌、及滚被、片刀者、勿论主仆开列名数、并器具送部。其在天津郑克塽、冯锡范诸处、亦遣人察取前项人员器具。闻福建有双层坚好藤牌、移文提督施琅、选取四百、并所用片刀、速送至京　　

○升护军参领博定、为奉天副都统　　

○旌表湖广节妇荆门州胡之明妻邱氏、给银建坊如例　　

○丙午。上御太和门视朝。文武升转各官谢恩　　

○刑部议覆、刑科给事中杨尔淑疏言、直隶各省军流人犯、请照流徙尚阳堡、宁古塔例、严寒盛暑之时、宜停发遣。应不准行。得上□日、军流人犯、甫离刑狱、一线仅存、盛暑尚可、严寒发去、恐致有死亡之患、朕心不忍。嗣后著过严寒之时、发遣　　

○免江南宿迁县、本年分旱灾额赋有差　　

○以工部右侍郎徐旭龄、为漕运总督　　

○丁未。上诣太皇太后宫、问安　　

○谕吏部、庶吉士吴一蜚等、教习已久、今加考试、应分别授职。除蔡升元、吴涵、彭宁求、已经授职外。满书庶吉士、吴一蜚、李孚青、路元升、王喆生、史夔、张廷枢、尤珍、刘果实、潘麒生、鲁德升、王思轼、李复泌、许嗣隆、汉书庶吉士、孙岳颁、王九龄、吴晟、金德嘉、周金然、吴苑、许汝霖、周蒲璧、俱著授为翰林院编修、检讨。顾镡、刘国黻、王绅、阮尔询、陆祖修、余泰来、俱著以科道用。曾炳、姚文光、方伸、武维宁、袁拱、黄轩、史陆舆、俱著以部属用　　

○吏部等衙门遵上□日会议、学政关系文教、造就人才。嗣后停其论俸补授。顺天学政缺、应将侍读、侍讲、谕德、洗马、概行开列、恭请简用。江南、浙江学道缺、停其补用郎中道府。应将侍读、侍讲、谕德、洗马、中允、赞善、亦概行开列、恭请简用。其余各省学道缺、将应升进士出身之五部郎中、及参议道、知府等官、选择开列、恭请简用。从之　　

○议政王大臣等、遵上□日会议、京师系紧要之地、应将盗贼严行查拏。以靖地方。嗣后巡捕三营兵丁、并番役、司坊官、与营官一同管辖、严缉盗贼。其村庄看坟屋内、藏匿无藉之人、为盗者、亦令巡捕司坊官员、不时严行查拏。从之　　

○戊申。以右春坊右中允徐元梦、为日讲起居注官　　

○九卿等遵上□日议奏、海口及下河事务、应差官专任。安徽按察使于成龙、才守堪委、请给发关防敕书、差往经理。但黄河海口、虽在两处、必彼此协同、方能有济。总河靳辅、治河年久、水势地形、其所熟悉。应将一切事宜、均申详靳辅具题。若工告成、该部将靳辅、一并议叙。如无成效、将靳辅一并议处。其余俱照前议。从之　　

</div>
    <div class="pagination">
<a href="清实录康熙朝实录_page278.html">上一页</a><span>...</span><a href="清实录康熙朝实录_page274.html">274</a><a href="清实录康熙朝实录_page275.html">275</a><a href="清实录康熙朝实录_page276.html">276</a><a href="清实录康熙朝实录_page277.html">277</a><a href="清实录康熙朝实录_page278.html">278</a><span class="current-page">279</span><a href="清实录康熙朝实录_page280.html">280</a><a href="清实录康熙朝实录_page281.html">281</a><a href="清实录康熙朝实录_page282.html">282</a><a href="清实录康熙朝实录_page283.html">283</a><a href="清实录康熙朝实录_page284.html">284</a><span>...</span><a href="清实录康熙朝实录_page280.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
