<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 161 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 161 页/共 505 页</h1>
    <div class="content">
○丁卯。谕内阁、熙麟、雷正绾奏、官军克复平凉府城。捦斩巨逆一摺。甘肃平凉府城。自被回匪窜踞后。雷正绾督军进攻。叠次获胜。会同陶茂林之师。两路偪城。逆众并力抗拒。官军奋勇由西北登城。守贼溃乱。复豫穵地道。轰塌东南城隅。大队先后拥入。贼占西北拌死巷战。我军纵横冲击。鏖战两日。将城中悍贼一律埽除。并将著名巨逆铁酉、羽轻材歼毙。剿办极为得手。雷正绾自督军入甘。埽平灵台崇信党原北原及白水局现新城等城镇。卓著战功。此次复督队攻克平凉。剿除巨逆。实堪嘉尚。雷正绾著加恩赏穿黄马褂。并发去白玉四喜搬指一个。白玉翎管一支。大荷包一对。小荷包两个。交该署提督祗领。陶茂林会同雷正绾分路进攻。躬冒矢石。立拔坚城。甚属奋勇。陶茂林著加恩赏穿黄马褂。以示优奖。　　

○谕议政王军机大臣等、熙麟、雷正绾奏、官军克复平凉府城一摺。平凉为自兰州通陕要道。逆回负嵎抗拒。久肆鸱张。经雷正绾督率兵勇。节节剿洗。复会同陶茂林相机攻剿。迅拔坚城。实属调度有方。深堪嘉尚。该提督现因莲花城张家川两贼巢。尚在拒守。拟偕陶茂林分路兜剿。所筹甚合机宜。著乘胜进捣。迅将莲花城张家川匪巢攻拔。并将西路各逆垒。一律埽荡。先顾兰州省垣根本重地。以次肃清隆静。规复固原。直抵甯灵。毋得稍有松劲。现在平凉已复。雷正绾等军鼓行而西。自能所向克捷。第败匪西遁。难保不因甯夏援兵未集。麕聚一方。希图逞志。著都兴阿迅速前赴定边。催督各军。规取灵州。以通援甯之路。讷钦已抵花马池。近日接仗。能否得力。并著酌量调派。桂成到营后。应如何调遣之处。著即仍遵昨日谕旨办理。庆昀、常升、尤当加意防守。慎益加慎以待援师。不可稍涉大意。熙麟另摺奏请饬催四川等省协饷。已寄谕骆秉章等迅解矣。此时熙麟业经开缺。所有庆阳军营粮饷。及雷正绾等军饷需。著文煜妥筹转运。毋稍缺乏。将此由六百里各谕令知之。　　

○又谕、据吴棠奏、陈国瑞营饷。经该漕督于上年奏准。在晋豫东三省。各先拨银三万两。按月各协解银一万两。计自上年九月。至本年五月。每省按月协饷。及先拨银三万两。共应各解银十二万两。请饬各该省赶紧筹解等语。现在发捻大股。由楚豫图窜皖北一带。已由僧格林沁檄调陈国瑞全军。移扎临淮。相机堵剿。该总兵所部数千之众。岂能枵腹荷戈。设因饷需不继。致有哗溃之虞。所关非细。著阎敬铭、张之万、沈桂芬、即将欠解该营协拨饷银。迅速克期筹解。源源接济。毋误急需。将此由六百里各谕令知之。　　

○又谕、据熙麟、文煜奏、庆阳粮台。需饷浩繁。各省拨款不至。异常支绌。请旨迅催拨解。以济兵糈等语。甘省大兵云集。需饷甚殷。因粮台支销罄尽。兵勇粮盐等项。蒂欠孔多。傥令日久缺乏。哗溃堪虞。现在平凉业已克复。剿办正当得手。军饷尤关紧要。著骆秉章、阎敬铭、沈桂芬、张之万、懔遵前旨。即将各该省欠解甘肃饷银各三十万两。无论何项。移缓就急。迅速筹解。并著于接奉此次谕旨之日。即行派员起解银十万两。无分星夜。兼程驰往庆阳粮台交纳。毋再仍前延玩。致滋贻误。将此由六百里各谕令知之。　　

○漕运总督吴棠奏、陈国瑞一军。已拨队前赴临淮。得旨、蒋坝高宝等处。该督仍当分饬水陆各军随时严防。毋稍疏懈。　　

○以江苏克复丹阳县城出力。赏游击周尚智等二品封典委参领德永、兴善、游击周得双、都司李金鳌、守备田兴富、巴图鲁名号。知州善昌、守备杨得吉等花翎。从九品郑先达等蓝翎。余加衔升叙开复有差。　　

○以克复甘肃平凉府城。赏副将赵德正、阎定邦、游击沈大兴、巴图鲁名号。知州容贵等花翎。知县崔藻蓝翎。总兵官魏添应等升叙有差。予阵亡都司余兴国守备卢魁元、千总吴春和等、祭葬世职加等。　　

○以甘肃环县剿办回匪获胜。赏总兵官马升提督衔。免已革守备谢联升遣戍。　　

○以甘肃庆阳防剿出力。赏员外郎秀雯、都司王茂华等花翎。府经历史致和等蓝翎。余加衔升叙开复有差。　　

○以解饷无误。赏陕西知州余庚阳等花翎。余升叙有差。　　

○予江苏溧阳难典史张埰等祭葬世职。　　

○戊辰。谕议政王军机大臣等、前因刘长佑奏、边墙地方辽阔。请饬严查奸宄。谕令麒庆等认真拏办。兹据麒庆奏称、查禁之法。务须不分畛域。口外地方辽阔。盗贼窃发。往往鞭长莫及。请饬协力兜拏。以靖地方等语。边外地皆空旷。此拏彼窜。自系该匪惯技。若非各该地方官同心□□穴□又□捕。则互相诿卸。盗贼仍得来去自如。殊非整饬捕务之道。著万青藜、卞宝第、麒庆、阿克敦布、德勒克多尔济、刘长佑、沈桂芬、桂成、庆春、连成、严饬所属官兵。于边墙内外一带。联络声势。互相巡缉。一处有贼。则附近该处之地方官。即当会同查拏。务获究办。毋得稍分畛域。此外尚有沿边应防处所。并著刘长佑、沈桂芬、查明地界。咨会各该地方官。协同缉捕。一体防范。以清盗源。麒庆所称回民杂处中国。久已相安。若以句结甘肃叛回为疑。豫相逆亿。是猜嫌先启于上官。恐非开诚布公潜消反侧之道等语。所奏不为无见。应如何不动声色暗中严防之处。著万青藜、卞宝第、麒庆、阿克敦布、德勒克多尔济、刘长佑、沈桂芬、桂成、庆春、连成、妥筹办理。将此各谕令知之。　　

○又谕、曾国藩奏、遵旨会师筹剿金陵一摺。据称自苏常攻克之后。本拟咨请李鸿章亲来会剿。惟以封疆将帅之臣。值苦战积劳之际。未敢奏调。金陵两月以来。百计环攻。偪城太近。贼以洋枪狙击。我军伤亡至四千余人之多。所穵地道。亦难奏效。贼粮仍可支持数月。曾国荃焦劳成疾。饮食渐减。饷项奇窘。尤为可虑。该大臣已咨调郭松林、刘铭传、酌带开花炮位。辅以洋枪队。就近助攻。请饬催李鸿章速赴金陵。俟北岸军事稍松。于六月亲赴金陵。筹商攻剿等语。具见视国如家。不分畛域之意。前据李鸿章奏、沪军协攻湖郡。兵力难分。拟添配炮位。操练两月。俟湖郡克复。再行协攻金陵。当经谕令该抚督饬各军。赶紧操练。一有成效。即饬迅赴金陵。著仍遵前旨。认真操练。多制火器攻具。并于所部各营内。挑选精壮便捷。善于攻城者二三千人。即交刘铭传等带赴金陵。其郭松林一军。现在助攻长兴。能否拨往。并著李鸿章酌度调派。长兴一城。最关紧要。如能即日克复。苏省防务自可稍松。该抚或俟长兴得手后。统率诸军。助攻金陵。不必定俟湖州克复。左宗棠自入浙以来。战胜攻取。确有把握。吴兴一郡。谅不难克日攻拔。著即督饬诸军。设法攻克。务须就地殄除。毋任穷蹙他窜。楚贼刻思东犯。英霍一带。已觉吃紧。去安庆不远。该大臣自未可轻离根本之地。著俟上游军势渐平。即赴金陵督师。俾各路将帅有所禀承。以蒇全功。金陵饷绌。前谕李鸿章将轮船经费五十万解赴大营。据奏已解金陵大营规平十五万两。解鲍超营四万两。又解曾国荃营四万八千余两。其余约二十六万余两。赶紧饬催。尽解安庆大营。此项银两。曾国藩何时收到。即行查奏。其余银两。著李鸿章认真催提。陆续解往。用收饱腾之效。曾国荃积劳致疾。闻之深为廑念。现在大暑炎蒸。该大臣务即传知该抚。善为调摄。金陵城大而坚。贼悍且众。困兽之斗。不可不防。惟当密属该抚拊循士卒。兼须整饬营规。严防窜突。先为不可胜以待敌之可胜。不可稍涉大意。将此由六百里各谕令知之。　　

○又谕、总理各国事务衙门奏、丹国换约届期。请派员互换一摺。丹国前立条约。声明以一年为期。或在天津。或在上海互换。兹届换约之期。据英国住京公使威妥玛呈递照会。内称丹国现派水师副提督璧勒前来。不日到沪。请派员互换等语。著派提督衔李恒嵩、会同布政使刘郇膏、将上年与丹国所立条约。妥为互换。即由李鸿章谕知遵办。其条约各本。著俟崇厚派员赍送至沪时。即交李恒嵩等祇领办理。李鸿章于一切事宜。并著督同商搉。以臻妥协。并令军机处将寄谕摘录。一并发往。如该使向李恒嵩等索看凭据。即可给与阅看。俟换约事毕。此旨仍缴还军机处备查。将此谕令知之。　　

○己巳。谕内阁、五城御史奏、差委指挥缉捕勤奋。恳请奖励一摺。据称候补正指挥朱森、差委又逾三年。先后获盗多名。捕务实属认真。惟该员叠经保奏以知府用。已属无可再加。该员因陈朱氏案内。经朱永泰呈控伊车夫于二索诈赃物。应行议处。可否饬部核议。准予功过相抵等语。朱森捕务勤奋。系职分所当为。其回护车夫诈赃一案。律有明条。系属两事。该御史所请可否准其功过相抵之处。著该部议奏。寻议、朱森回护诈赃一案。应降三级调用。私罪不准抵销。且因有应得处分。声叙从前劳绩。请以功过相抵。向来无此例案。得旨、该御史等请将朱森功过相抵之处。著毋庸议。　　

○谕议政王军机大臣等、乔松年奏、陈国瑞一军。催令赴防。镇防余兵。酌拟遣撤。请添调扬防马队助剿一摺。陈国瑞一军。业于五月十九日由徐州起程。现在谅已行抵临淮。著乔松年与之会商。并禀商僧格林沁。酌度地方缓急。何路紧要。产饬该总兵扼要实力防剿。该抚仍当随时督饬。并令各军与之联络声势。以期周密。一面将贼情侦探。飞咨僧格林沁。以便该大臣赴皖督剿。镇营兵勇四千人。既经该抚与曾国藩咨商。恐其不能得力。即著冯子材、魁玉、妥为裁撤。惟不可令其群聚一处。致生事端。若散遣不得其法。致贻后日地方之患。定惟冯子材等是问。前令富明阿酌拨江北劲旅。豫备援应。皖北若有警信。非马队不能得力。记名副都统富升素称勇敢。所部马队。亦皆精锐。著富明阿即派该副都统督带所部马队。驰赴临淮一带。与克蒙额合扎一处。现在楚贼东窜。断不能越皖境而至扬州。是扬防松而皖防急。该将军即赶紧调拨。不得稍存畛域之见。俟皖防无事。再行调回扬营可也。将此由五百里各谕令知之。　　

○又谕、张凯嵩奏、官军攻克贵县逆巢。浔州肃清。拟进兵分徇南甯思恩等处各摺片。广西军务。两年以来。叠平巨寇。此次黄三败踞平天寨。复经刘坤一等进克坚巢。捦获首逆。办理甚为得手。黄逆倡乱十年。浔境久遭荼毒。现在巨憝就殄。全股荡平。地方善后事宜。亟须妥为筹画。该抚以左江所属。邻氛土寇。事尚纠纷。右江之思恩地方。伏莽未净。拟将贵县水陆各军分为三起。以一军驻浔弹压。一军上泝南甯。一军分徇思恩。所筹尚属妥协。即著督饬浔州文武。会同驻浔官军。将□□穴□又

□捕余匪抚绥残黎各事。细心经理。一面饬令刘坤一仍即出省督军。将思恩南甯等处伏莽。分别良莠。剿除净尽。此时先声所播。摧枯拉朽。自易为功。但须除恶务尽。毋得稍留遗孽。以期全境乂安。廓清边圉。将此由六百里谕令知之。　　

○以故扎萨克图汗镇国公噶勒桑端多布叔密法木散布袭爵。　　

○以广西攻克贵县贼巢。生捦首逆黄鼎＜?氵凤＞。巡抚张凯嵩得旨嘉奖。赏头品顶带。并赏布政使刘坤一、参将潘忠实、游击胡时朋、何元凤、巴图鲁名号。同知刘培一、游击杨子吉等花翎。把总覃东义等蓝翎。余加衔升叙有差。　　


大清穆宗继天开运受中居正保大定功圣智诚孝信敏恭宽毅皇帝实录卷之一百五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬藳本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。六月。庚午朔。上诣绥履殿问慈安皇太后安。平安室问慈禧皇太后安。至戊戌皆如之。　　

○谕内阁、前因降调御史常凯奏参口北道等官贪鄙。及授意已革前署怀来县知县钱葆延匿报丁忧。旋复揭参等事。先后降旨。交刘长佑究办。兹据刘长佑奏称、遵查口北道振麟并无授意宣化府经历童鹤龄、令各属加送规礼情事。其修理衙署。摊派银两。系属实用实报。该道查拏马贼。曾在延庆州借银给发口粮。并非程仪。经过怀来县时。勇役因觅屋争吵。非该道纵令丁役骚扰。至钱葆延迟报丁忧一节。实非该道授意各等语。振麟被参各款。均系查无确据。惟修理衙署。派令所属捐廉。并将粜价银两拨发兵饷。虽系因公动用。究属办理错误。振麟著交部议处。仍著送部引见。钱葆延之父钱埙病故。伊胞兄钱宝廉已在湖南学政任内丁忧。该革员因伊父名字邸钞传写。误作钱盐。是以未报丁忧。钱宝廉丁忧。曾经湖南巡抚声明。系钱埙亲子。该革员乃因一字之讹。藉口怀疑。已将明文。延阁月余。俟家信到时。始行呈报。显系有心蒙混。希图恋栈。钱葆延业经另案革职。著永不叙用。以示惩儆。童鹤龄既无分肥钻营情事。著免其置议。　　

○谕议政王军机大臣等、沈葆桢奏、老湘等营叠获胜仗。暨金溪等处接仗情形各摺片。汪陈两逆。由陈坊湖坊窜向上清宫。经王德榜、王开琳等、分路猛击。歼毙悍逆多名。其分踞柜子峰盛源洞者。窜距贵溪城十余里南乡。经孙昌国等叠次击败。而贼尚未退。著沈葆桢督饬在防诸军极力埽荡。毋令盘踞要隘。日肆蔓延。现在侍逆大股。仍踞崇仁。康听等逆。则在贵溪之南。金泸之北。亟宜及早殄灭。杨岳斌日内谅已交卸水师。起程赴江。著即星夜前进。会同沈葆桢督饬江忠朝、席宝田等、迅赴崇仁。毋令逆匪久踞。并檄王德榜、王开琳、会合江军。将康听各逆速图剿灭。王文瑞分扎永丰乐安。西路虽可无虞。而南丰一城。日久尚未攻拔。其剿办情形。亦未据沈葆桢陈奏。殊深驰系。南丰与广昌宜崇均相毗连。若不迅下南丰。恐贼氛联成一片。纷窜旁趋。愈难收拾。著沈葆桢督饬在事文武。奋力进攻。毋再迟延干咎。林正阳一股。由甯化福村回窜石城之丰山。仍败踞福村。伪王宗一股。分党由甯化之安远司。窜近广昌。复退池源山背村中。负嵎不出。是福建边防。愈形吃紧。著左宗棠等督饬康国器一军。确探贼踪。迎头截击。徐宗干懔遵叠次谕旨。迅催林文察等飞速内渡。合兵会剿。并饬在防诸军严扼要隘。其不能得力员弁。随时甄汰。以肃戎行。甯化石城一带。偪近汀州。广东边防。不可不先事防维。著毛鸿宾、郭嵩焘、赶紧筹画。豫为布置。张运兰一军。仍遵前旨。催令迅速入闽。毋再迟延。鲍超周宽世等军。据沈葆桢奏雨多路阻。月底方能抵江。昨据曾国藩奏鲍超已至九江。著该大臣严催鲍超及周宽世全军。迅速援江。不得再行迟滞。将此由六百里各谕令知之。　　

○予江西弋阳阵亡把总刘步瀛祭葬世职加等。附祀道员罗泽南广信府专祠。　　

○辛未。谕内阁、御史朱澄澜奏、政期核实。敬陈管见六条。所奏均不为无见。国家延揽人才。惟恐不及。叠经谕令内外臣工。核实保奏。酌量擢用。惟知人则哲。自古为难。往往有一经超擢。始终易辙者。而原保之人。又因荐举在先。意存回护。于吏治官方。殊有关系。嗣后内外臣工。于业经保举人员。仍著随时查察。傥有居官不善声名平常者。立即据实奏参。不得稍有徇隐。如原保之人。现已去任。例不应陈奏者。准其在步军统领衙门都察院呈请代奏。庶贤否不至混淆。而朝廷收得人之效矣。军兴以来。各路剿办。不得不招募勇丁。以辅兵力之不足。而此等招募勇丁。不免良莠溷杂。嗣后各路统兵大臣。于招募勇丁。务须查明来历。认真挑选。以资得力。该御史所请将殉难勇丁。照兵丁出征旧例。子弟等挑补兵缺之处。著该部议奏。至各路统兵大臣及各省督抚。于奉到通谕。及饬议交查事件。叠经谕令迅速覆奏。而近来各省。仍未能依限覆奏。实属疲玩已极。嗣后各该统兵大臣督抚等。于奉旨交审交查各案。未能即时覆奏者。随时声明外。著按季汇奏一次。详细分别开单。以凭查核。至除莠安良。乃地方之要务。保甲章程。叠经通行各省。如果实力奉行。奸宄无从托足。乱源何自而萌。嗣后各该督抚务当申明旧章。严饬各该地方官力行保甲。认真查察。于新复各州县。尤宜加意防闲。永杜后患。又如整饬官方。必先严惩贪墨。近来各督抚于不肖属员。往往瞻徇情面。仅以一二语空参了事。殊非整肃吏治之意。嗣后各督抚等甄别属员。必须将劣迹查明。从实参奏。不得仍蹈从前积习。以昭核实。又如崇俭禁奢。于风俗人心。最有关系。道光咸丰年闲。叠经部臣议定规条。自当永远遵行。第恐阅时既久。视为具文。著礼部查照咸丰年闲规条。再加斟酌。通行内外各衙门遵刻晓谕。以端风化而办等威。以上六条。内外臣工。务当实力遵行。大加整顿。不可有名无实。致负朝廷谆谆告诫至意。　　

○谕议政王军机大臣等、前因皖北兵力单薄。谕令富明阿酌派劲兵。为陈国瑞等后路声援。并令富明阿督饬富升、统带马队。驰赴临淮。与克蒙额合军。遏贼东窜。兹据富明阿奏称、楚豫发捻下窜。若由巢滁定远等处。分路直趋。则扬防各路。均形吃重。且里下河一带。游兵散勇。结队成群。焦湖船只。到处聚泊。防务断难稍松。兵力实难远分等语。所奏尚系实在情形。陈国瑞一军。日内谅可行抵临淮。如兵力尚单。即著吴棠酌拨姚广武等军就近援应。徐宿一带。未可空虚。即以清淮防军。为姚广武后路声援。扬防之军。兼为清淮策应。著富明阿、吴棠、督饬各军。联络布置。互相应援。扬防各路兵勇。即著毋庸拨赴皖北。乔松年即饬在防诸军。密探贼踪。实力堵遏。陈国瑞到临后。著乔松年仍遵前旨。会商进兵。并禀商僧格林沁酌量调度。游兵散勇。及新降人众。麕聚里下河一带。焦湖船只。每多生事。防范不可不严。著富明阿饬令派出之孙文友等梭巡盘诘。查拏驱逐。庶奸宄无从溷迹。地方得臻安谧。沿江口岸。亦著一体严查。毋任匪踪淆溷。江南散勇。遣散五十三营。每营五七百人不等。且多降众在内。著李鸿章于遣撤之时。妥为管押。毋任逗遛滋事。该将军启行后。水陆各防。即著饬令吴全美等严扼要隘。妥为弹压。以靖地方。将此由六百里各谕令知之。　　

○追予浙江包村等处阵亡在籍道员田祥、文生朱之琳、建立专祠。殉难绅勇妇女一并附祀。　　

○予浙江山阴等处殉难在籍未入流沈廷相等暨巡检沈廷模妻女分别旌恤如例。　　

○予浙江各属殉难军功陆宝仁等绅民妇女二百七十四名口分别旌恤如例。　　

○壬申。谕内阁、给事中刘毓楠奏、敬陈管见一摺。据称议政王自任事以来。日与军机大臣等讲求治道。夙夜在公。可谓勤劳备至。但性量固著其宽宏。而风度尤期于严肃。在王大臣等虚怀谦德。下士礼贤。原冀博访周咨。洞悉天下利病。以挽颓敝而致隆平。窃恐中外大小臣工。日久玩生。难保无怀诈取巧之辈。藉端干进。遇事夤缘。万一稍失觉察。似不免为人所误。请饬下议政王军机大臣等、各矢公忠。破除情面。互相劝勉。宏济时艰。各部院堂官。务当振刷精神。力求整顿。以期上下交儆。咸有一德各等语。前因升任御史徐启文条陈时事。特降旨申谕议政王军机大臣等、毋避任事之小嫌。共矢公忠之大节。中外臣工。于时事阙失。均宜直言无隐。即议政王军机大臣等赞理庶务。如未能尽协机宜。亦准其据实指陈。毋稍瞻顾。此次该给事中摺内所称该王大臣等须风度严肃。以杜干进夤缘等弊。所奏自系防患慎微。不为无见。从来小人夤缘干进。投闲抵隙。伎俩百出。该王大臣等膺兹重寄。际此时艰。固不能不下士礼贤。周咨博访。惟防检稍疏。恐转以延揽之心。致启攀援之渐。嗣后该王大臣等尤当勉益加勉。慎之又慎。宽以容众。收集益之功。严以律身。绝奔竞之路。交相劝免。共济艰难。如该王大臣等办事有未尽妥洽之处。仍准有言责者据实指陈。其或有在外倚势招摇之人。为该王大臣等所不及觉察者。亦准其指名参奏。至各部院大臣。同受先朝厚恩。自当激发天良。力图整顿。今军务未能尽平。庶事未见咸理。该大臣等务各懔遵叠次谕旨。澄叙百工。经理庶务。期于官不旷而事不废。毋得仍前泄沓。自蹈愆尤。圣门言政。必曰无倦。王道之要。尤重有恒。自古君臣未有不慎始敬终思艰图易而能成治道者。现在尤当上下交儆。朝夕乾惕。以臻隆平之治。有厚望焉。　　

○谕议政王军机大臣等、杨岳斌奏、起程赴江日期。并请调员办理营务各摺片。杨岳斌现将江面防剿事宜。交提督黄翼升接办。派彭楚汉等率水师四营。先往江西省河。择要扼扎。该督已于五月二十七日起程。取道安庆上驶。著即兼程前进。懔遵前旨。会同沈葆桢督饬各军。将崇仁贵溪等处贼股次第剿除。其鲍超一军。前据曾国藩奏已抵九江。将绕出樟树镇迎头遏击。并著该督于鲍超之军。互相联络。会同夹击。以期尽殄逆氛。廓清全境。请调之湖北候补道吴炳昆、现回湖南湘阴本籍。即著恽世临饬令该员迅速前往江西。赴杨岳斌军营办理营务。以资得力。将此由五百里各谕令知之。　　

○又谕、满庆、恩庆奏称、将达赖喇嘛送到首犯吐多卜降巴、及色拉寺买巴、结巴、阿克巴、三札仓各供词详核。虽首从犯众均经讯明惩治。惟吐多卜降巴造意纠众。先夺已革总堪布人财。继又胁众拒捕。请即在藏正法。又色拉寺僧众滋事时。有在该寺学艺之僧人。深知佛教大体。并未附和。请将该僧人滚多尔呼毕勒罕甲木巴勒丹增拉木结、以呼图克图列名册档。每届帕克巴拉呼图克图年班贡期。附同呈进贡品。仍颁给印敕。俾资遵守。及赏加坚隆琫呼图克图名号等语。吐多卜降巴罪状。既据满庆恩庆逐一讯明。自应明正典刑。至该寺僧既知佛教大体。不肯附和滋事。尤应量予恩施。以昭激劝。惟朝廷既派钦差前往查办事件。此时福济景纹尚未到藏。若一切刑赏各事宜。不候钦差。先行办结。恐无以折服众心。著满庆、恩庆、会同崇实、骆秉章、福济、景纹、悉心筹商。先将该犯吐多卜降巴羁禁。俟福济景纹到藏后。再行请旨办理。至应行奖励之滚多尔呼毕勒罕甲木巴勒丹增拉木结等、亦俟福济景纹到藏后。再行奏请奖叙。原摺一件。供词信函七件。著钞给崇实、骆秉章、福济、景纹阅看。将此由五百里各谕令知之。　　

○又谕、据满庆、恩庆奏称、将达赖喇嘛送到首犯吐多卜降巴及三扎仓供词详核。吐多卜降巴造意纠众。先夺已革总堪布人财。实为此案渠魁。请即在藏正法等语。该已革总堪布从前身死情节。甚属含糊支离。此次满庆、恩庆、欲将吐多卜降巴正法。难保非因该已愅总堪布被人谋害颠末。为吐多卜降巴所深悉。故欲致死灭口。以期含混了结。著崇实、骆秉章、福济、景纹、将吐多卜降巴有无不法。并所犯罪状。是否应行正法之处。严密访查。据实具奏。满庆、恩庆、又请将滚多尔呼毕勒罕甲木巴勒丹增拉木结等奖励。所称该僧人深知佛教大体。并未附和色拉寺。且能设法脱身之处。恐满庆恩庆为该寺僧所挟制。不得不捏词请奖。欺罔朝廷。亦应彻底根究。以归核实。并著一并查明具奏。唐古特业已借到廓尔喀国大小炮位药铅。并所用该国夫役应给口粮。据满庆恩庆奏称均照议定价值合作汉银。惟炮位如无损坏。拟仍退还一节。廓尔喀系属外夷。似须示以大方。不宜吝惜。可否如此办理。即著骆秉章酌量妥办。此次另寄满庆等谕旨一道。仍将崇实骆秉章福济景纹衔名叙入。以安其心。藏事败坏已极。福济、景纹、屡经有旨催令赴藏。何以尚未前进。殊属任意迟延。著崇实、骆秉章、迅派妥员。设法疏通道路。福济、景纹等、星驰赴藏。将交办各事迅速秉公办结。毋在稽延。将此由五百里各密谕知之。　　

○补铸广西永安州知州、修仁县贺县知县印信。从巡抚张凯嵩请也。　　

○以福建彰化县城解围。赏同知曾云书、守备练锋等花翎。守备颜逢春等蓝翎。余升叙有差。　　

○癸酉。谕议政王军机大臣等、官文奏、贼趋麻城黄冈。派兵会剿。拟即赴黄州督师。曾国藩奏、覆陈近日军情各一摺。逆匪不得逞志于汉口。分股向东北斜趋。官文饬富森保等各军分投截击。黄安黄陂之贼。分窜麻城之岐亭等处。捻逆亦分股由黄陂所属之油榨河。窜入罗山县属之仙花地方。又黄安北路之贼。分股窜至光山县属之蓟家河等处。成大吉等现将新洲及辛家冲并力攻克。水师炮船。在黄冈县境剿退贼匪。官文拟即移营驻扎黄州。著即赶紧驰赴黄州。督饬成大吉等马步水陆各军认真剿办。将黄麻一带逆匪悉数殄除。毋任蔓延他处。蕲水等处。即责令梁洪胜等实力固守。毋任窜突。该逆未尝一日忘援金陵。其停顿不即东趋。必系探听皖省下游信息。欲以捻逆牵掣上游。便可遂其豕突狼奔之计。僧格林沁现已移扎光州。苏克金等马队。皆在豫境。著即饬令该员等将光罗各境窜匪迅速剿除。并严防楚匪东窜皖境。张之万当严饬各郡县慎固封守。毋令贼再阑入。应如何添兵会剿之处。著与僧格林沁会商妥办。皖北之防。乔松年须振刷精神。豫为戒备。毋徒恃其不来。或致临事掣肘。曾国藩现调周宽世一军移赴皖北。并因黄麻距皖较近。列城空虚可虑。令陈国瑞驻扎寿州。该处为淮南江北适中之地。有此劲旅。兼可为庐寿舒六等处游击之师。所筹均妥。著即飞饬该员等迅速到防。毋稍延误。金陵之贼。飞走技穷。著曾国藩随时督同曾国荃相机进剿。周历巡防。该处城池虽高且坚。但使真能断其接济。外援不来。内贼不出。又宽为收抚胁从。播散告示。俾令传入贼中。以破其固结之谋。不久定能蒇事。该大臣等其慎勉图之。以副企望。闻中外匪徒。仍有偷济贼粮食军火之事。著即严饬水陆各军实力严防。遇有此等匪船。即行开炮轰击。毋稍姑息。曾国藩摺内所称由李鸿章解到轮船经费银两。照数收到。惟兵数众多。转瞬即罄。既愿李鸿章统兵来助。复望其携饷相遗。著李鸿章仍遵前旨。俟长兴克后。赴援金陵。并令刘铭传等督带选锋。先行驰往助剿。轮船尾项。催令各处赶解接济安庆大营。此外如有可筹之饷。仍须宽为筹画。随时接济曾国藩军营。谅该抚必不稍有畛域之见存也。黄翼升系＜??闲＞放新设水师提督。所有设官分汛一切事宜。即著该督抚等详细定议具奏毋迟。将此由六百里各谕令知之。　　

○以江苏克复高淳等城隘出力。赏总兵官易开俊一品封典。总兵官王仁和、副将刘祥胜、申元盛、陈春和、巴图鲁名号。游击许绳祖等花翎。外委刘清云等蓝翎。余加衔升叙开复有差。　　

○以江苏克复东坝等城隘出力。赏副将邓训诰、黎光照、向世珍、曹志忠、杨忠、周得胜、唐友胜、张丽堂、唐发、朱存义、叶荣贵、刘顺庆、邹连升、蔡文望、参将何先得、胡贵廷、王玉良、史宗兴、游击黎大海、都司胡玉泉、巴图鲁名号。知府李宗潮、都司刘得胜等花翎。通判李元霈等蓝翎。余加衔升叙有差。　　

○予湖北寿山殉难防御德喜等祭葬世职加等。　　

○予湖南军营病故总兵官文恒久祭葬恤荫。并赏一品封典。　　

○甲戌。谕议政王军机大臣等、都兴阿奏、驰抵定边。察看贼势军情。请饬拨步队一摺。甯夏待援甚急。讷钦所部。又不得力。都兴阿所带。除马队数百外。仅陈天佑勇丁一千。步队太单。难资进剿。该将军请调雷正绾步队数营。并调曹克忠或陶茂林等军来定助剿。自系实在情形。第雷正绾与陶茂林新复平凉。现已分路进攻莲花城张家川贼巢。以通静隆一带大路。兼顾兰垣。恐难分兵赴定。曹克忠因滇发各逆扰及西安。又窜向盩厔一带。防剿正当吃紧。一时亦未能赴甘。都兴阿惟当就现有兵力严扼定边。一面侦探路径。设法进兵。西蒙古西克马队已抵定边。桂成亦拟带兵数百前赴定营。都兴阿均可酌度调遣。惟成师以出。惟敌是求。若前无可进之路。徒将兵勇株守一隅。亦非善策。都兴阿如察看定边一路。未能即时进剿。或即前赴雷正绾军营。合兵一处。规复固原。以期速援甯夏。著与雷正绾妥筹办理。毋误事机。都兴阿如赴固原。其定边一带。即可饬令桂成及陈天佑等严密扼扎。为讷钦后路声援。以免疏失。庆昀、常升、仍当竭力固守。以待援师。毋稍疏懈。刘蓉剿办滇发各逆。已否悉数歼除。如陕事稍松。即饬曹克忠一军迅赴都兴阿军营。以厚兵力。都兴阿因定边一带觅食维艰。饬令各州县购运米面。准其作正开销。军行而粮不随。士卒何由宿饱。著沈桂芬督饬地方官赶紧采办。源源接济。毋令稍有缺乏。都兴阿所请咨调道员三寿办理行营粮台之处。著文煜饬令三寿前赴都兴阿军营筹办。讷钦兵勇。未经战阵。必应随时训练。赵延烺部勇。能否成军。均著都兴阿妥速办理。将此由六百里各谕令知之。　　

○又谕、都兴阿现已驰抵定边。相机进剿。所有随带赴甘马队及文武人员等。既据奏称月需银一万五千两。即著沈桂芬于应解甘饷外。按月如数拨给。以资应用。至协济都兴阿援甘军饷。并著刘长佑、刘蓉、沈桂芬、按月解交都兴阿军营。不可稍有缺乏。将此由五百里各谕令知之。　　

○又谕总理各国事务衙门奏、贵州教民一案。日久未结。请旨饬催一摺。教民一案。前经总理衙门与法国驻京公使再四辩论。稍有转机。叠经谕令崇实、骆秉章、将田兴恕羁禁在川。一面由劳崇光等在黔办结。嗣据恽世临奏田兴恕已回原籍。并请留办凤晃防务。当经传旨严行申饬。谕令该抚赶紧派员解赴川省。并令将朝廷曲予矜全之意。密为宣示。乃旋据恽世临覆奏。并未将曲全一节。设法晓谕。亦无押解起程确期。复经寄谕严催。迄今又阅两月。仍未据奏报起程。恽世临于叠奉密谕详示之件。竟未能悉心体会。迅速遵办。一味颟顸迁就。设因日久稽延。致此事另生枝节。总由该抚冒昧糊涂。将已成之事。败坏决裂。自问当得何罪。著该抚恪遵前旨。迅饬委员吕凤藻等押令田兴恕克日起程。不准再有迟延。崇实、骆秉章、仍著派员迎提。俟到川羁禁后。迅速驰奏。一面飞咨黔省办理。劳崇光、张亮基、俟田兴恕到川。即将此案赶紧办结。案关中外交涉。断不可稍涉因循。致贻口实。该将军督抚等务各懔遵叠次谕旨。迅筹妥办。傥再观望迁延。致令贻误事机。届时该将军督抚纵欲顾全大局。不知何从措手也。原摺著钞给阅看。将此由六百里各密谕知之。　　

○乙亥。谕议政王军机大臣等、乔松年奏、皖省军务吃紧。河南应解陈国瑞月饷。断难停止。并陈国瑞遵扎正阳。陈飞熊将次抵营各摺片。皖省西南北三面。处处偪近逆氛。筹剿筹防。经费极形支绌。陈国瑞军饷。势难通融匀拨。该总兵所部饷需。向由河南每月协济一万两。乔松年奏称自上年九月起。至今九个月。河南仅解过银四万两。实属不敷。现在楚中之贼。仍在麻城罗田一带。南及蕲水。势将骎骎东犯。陈国瑞率师来皖。正在用兵吃紧之际。张之万何得意存畛域。希图诿卸。著该抚仍遵前旨。将应解陈国瑞月饷一万两。照数按月拨解。不准迁延贻误。其应解乔松年军饷。亦著酌量拨解。乔松年即派员前往河南迎提。以期迅速。陈国瑞现已到临。即著会商该总兵酌量情形。妥筹布置。陈飞熊已抵徐州。并著催令迅速到营。以厚兵力。本日有人奏、河南被扰情形。及军营官民弊端一摺。系为抚恤灾黎。厘剔积弊起见。著张之万按照原奏。认真查办。不得徒托空言。有名无实。原摺著钞给张之万阅看。将此由五百里各谕令知之。　　

○以翰林院侍读梁肇煌为湖北乡试正考官。编修王珊为副考官。　　

○丙子。吉林将军景纶等奏捦获王五余党。审明正法。得旨、仍著督饬各路官兵认真剿捕。不准稍有松懈。　　

</div>
    <div class="pagination">
<a href="清实录同治朝实录_page160.html">上一页</a><span>...</span><a href="清实录同治朝实录_page156.html">156</a><a href="清实录同治朝实录_page157.html">157</a><a href="清实录同治朝实录_page158.html">158</a><a href="清实录同治朝实录_page159.html">159</a><a href="清实录同治朝实录_page160.html">160</a><span class="current-page">161</span><a href="清实录同治朝实录_page162.html">162</a><a href="清实录同治朝实录_page163.html">163</a><a href="清实录同治朝实录_page164.html">164</a><a href="清实录同治朝实录_page165.html">165</a><a href="清实录同治朝实录_page166.html">166</a><span>...</span><a href="清实录同治朝实录_page162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
