<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 503 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 503 页/共 505 页</h1>
    <div class="content">
○补铸广西新甯州知州、怀集县儒学、各印信条记。从巡抚刘长佑请也。　　

大清穆宗继天开运受中居正保大定功圣智诚孝信敏恭宽毅皇帝实录卷之三百七十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十三年。甲戌。十一月。庚子朔。谕内阁、刘坤一奏、特参交代亏短并赴藩司衙门喧闹之知县。请旨勒职拏问一摺。江西署临川县事补用同知直隶州知州李士棻、在署临川县任内。亏短正杂款项至五千余两之多。并不赶紧清理。辄敢潜回省城。赴藩司衙门喧闹。实属胆大妄为。玩法已极。李士棻著即革职拏问。交刘坤一提同丁胥人等严行讯究。按律惩办。　　

○兵部议覆两江总督李宗羲奏、酌拟新设皖南镇标营制事宜。一、改甯国营为镇标左营。以原设参将与芜采营游击对调。一、添设镇标右营都司守备各一员。一、改设荻港汛外委一员。一、拨游兵营荻港千总一员。铜陵采石汛把总二员。归皖南镇禁右营管辖。以上四条。均应如所请办理。从之。　　

○壬寅。予四川会理等处阵亡殉难绅团田履中等暨妇女一千二百三十九名口分别旌恤如例。　　

○旌表夫亡殉节云南昆明县廪生赵元熙妻罗氏。夫亡志四川州吏目钱拱妻查氏。　　

○甲辰。遣官祭先医之神。　　

○以神灵默佑。颁浙江海甯州海神庙御书扁额。曰鳀壑镜澄。仁和县潮神庙御书扁额。曰龛赭安流。　　

○谕军机大臣等、英廉奏、台站供支需款。请饬催迅解饷银一摺。据称大同官兵陆续西进。塔城牲畜疲乏。难以供支。现令土尔扈特所安台站。暂为应付前进。仍须添买驼只。以备接济。请将部拨饷银迅催赶解等语。著顺天府即行派委妥员。赴部承领前拨塔尔巴哈台饷银二十万两。设法迅速解交英廉验收应用。至察哈尔佐领人丁。业已移回塔城。即著照所请。赏给该官兵三个月俸饷。以示优恤。由英廉于部饷解到。覆实散放。将此谕知顺天府、并由四百里谕令英廉知之。　　

○惇亲王等议奏、圣躬正宜调摄。每日批摺。仍遵前旨暂由李鸿藻敬缮。批答清字摺件。并暂由奕?等敬缮。从之。　　

○丙午。谕军机大臣等、袁保恒奏、部拨库款不敷需用。请饬速筹指拨一摺。前据袁保恒奏、统筹出关转运全局。请由部库拨发现银二百万两。经总理各国事务衙门户部会议。在于四成洋税项下拨给银一百万两。并于此项内划拨金顺银二十万两。嗣据左宗棠奏请借洋款三百万两。复经该衙门议准。并请将前拨之八十万两。无庸发给。兹据袁保恒奏称、现在采办骡驼粮料等项。需款刻不可缓。稍一耽延。致误戎机。糜饷更钜。前拨库款。实在不敷。请再饬拨银一百二十万两等语。该侍郎自系尚未接到停发库款部文。所陈出关粮运。难以停待。尚属实在情形。所有前停拨库款银八十万两。仍著户部如数发给。并著该部于各省各海关指拨的饷银一百二十万两。务令迅速照解。不得稍有短缺延误。左宗棠。袁保恒。务当宽筹粮运。源源接济。俾各军士饱马腾。得以一举埽荡。另摺奏、各省拨解协饷。请饬部明定章程。将照数全解者优给奖励。短解者视所短成数。为藩司监督处分等差等语。著户部议奏。另片奏、请饬绥远城察哈尔购买驼只。即著定安、庆春、饬令所属蒙古各旗。克期代购健驼。共足四千只之数。所需价银。由袁保恒拨交喜胜照数给发。所购驼只。由喜胜点验。分起派员解台。每起由该将军都统加派蒙古官一员。兵二名。随同照料。所有绥远城驼税。著一并免收。将此谕知户部、并由五百里谕令左宗棠、袁保恒、定安、庆春知之。　　

○丁未。补铸两江督标左营游击关防。从总督李宗羲请也。　　

○追予江苏上元、江甯、两县殉难八品职衔赵俊等绅民妇女三百三十九员名分别旌恤如例。　　

○己酉。谕内阁、朕于本月遇有天花之喜。经惇亲王等合词吁恳静心调摄。朕思万几至重。何敢稍耽安逸。惟朕躬现在尚难耐劳。自应俯从所请。但恐诸事无所禀承。深虞旷误。再三吁恳两宫皇太后俯念朕躬正资调养。所有内外各衙门陈奏事件。呈请披览裁定。仰荷慈怀曲体。俯允权宜办理。朕心实深感幸。将此通谕中外知之。　　

○命协办大学士兵部尚书宝鋆为大学士。　　

○以大理寺卿惠林为都察院左副都御史。　　

○予贵州各属殉难盐知事张应升等绅民妇女二千一百六员名口分别旌恤如例。　　

○拨神机营洋枪铅箭十万出。铜帽二十万粒。硬弓二百张。箭一万枝。工部火药一万斤。铅丸十四万出。轰药二百斤。火绳六千丈。解交署伊犁将军荣全军营备用。　　

○庚戌。谕军机大臣等、景廉奏、筹画边疆军务机宜。请由甘肃迁移户民。分居奇古等处各摺片。回逆分踞乌属各城。相为掎角。逆焰甚张。景廉拟分路进兵。会同金顺、由古城直取古牧地为一路。张曜由天山南直取吐鲁番为一路。并添派大员赴沙山。会合沙克都林扎布、锡纶等、直取马纳斯为一路。即著景廉、金顺、随时筹画。激励将士。妥速进剿。力埽贼氛。毋得稍事延缓。关外粮饷转运事宜。前已有旨派左宗棠督办。并令袁保恒帮办。移扎肃州。叠据左宗棠、袁保恒奏、请拨饷银。并筹粮运各事。左宗棠、景廉、金顺、袁保恒、同办一事。即著随事会商。妥筹办理。景廉所请饬令户部拨给库银六十万两。并严催各省欠饷等语。著户部议奏。景廉派员赴乌里雅苏台等处探办驼只。著理藩院知照管辖内外盟蒙古将军大臣。传知蒙古王公。转饬各爱曼随时出售。按市价官为采买。毋许委员稍有抑勒。西路奇古等处。居民稀少。田地半属荒芜。景廉请仿照成案。由甘肃各州县迁移民人一千户。分居奇古等处。以实边地。此项迁移户民。由官发给盘费车脚牛具籽种。赶于明春到古。俾得尽力耕作。以赡军粮。著左宗棠体察情形。酌筹妥办。将此谕知户部。理藩院、并由五百里谕令左宗棠、景廉、金顺、袁保恒知之。　　

○湖南巡抚王文韶奏、湖南折徵漕粮。骤难复完本色。拟酌提漕折采买米二万石。由海运至津兑通。以实仓储。下部知之。　　

○命大学士宝鋆管吏部事。　　

○以都察院左都御史广寿为兵部尚书。吏部左侍郎魁龄为都察院左都御史。调刑部左侍郎恩承为吏部左侍郎。以内阁学士绍祺为刑部左侍郎。　　

○上以冬至祀天于圜丘。自是日始。斋戒三日。　　

○辛亥。调镶红旗汉军副都统崇厚为正白旗满洲副都统。以内阁学士德椿兼镶红旗汉军副都统。　　

○予太医院左院判李德立以三四品京堂候补。右院判庄守和以四五品京堂候补。　　

○壬子。圣祖仁皇帝忌辰。遣官祭景陵。　　

○谕内阁、奉天府丞张绪楷奏参通判擅责生员一摺。署金州厅同知候补通判宜崇额。于贼匪滋扰辖境。闻警送眷赴省。辄因传唤武生蔡圣书等护送家眷到迟。即将该生等擅行杖责收禁。实属谬妄。著志和、恭镗、即行查明。据实奏参惩办。　　

○谕军机大臣等、沈葆桢等奏、日本遵约退兵。收回草房营地一摺。日本兵船。尽数退出台湾。其遗下营房草房板片。均经点收完竣。该处已派官军填扎。惟琅＜?王乔＞一带善后机宜。亟须悉心筹画。妥善经营。所有招抚生番及修城开路各事宜。仍当妥筹办理。毋得以倭兵已退。即形松懈。著沈葆桢、文煜、李鹤年、王凯泰、潘霨、懔遵十月二十八日谕旨。妥为布置。毋稍因循。倭人诡谲性成。此次退兵。原不可恃。沈葆桢等惟当于此时力图自强之策。以期未雨绸缪。庶几有备无患。另片奏、道员黎兆棠因病回籍等语。该员现经简放津海关道。即著沈葆桢传知黎兆棠。病痊后迅速赴任。以重职守。将此由五百里密谕沈葆桢、文煜、李鹤年、王凯泰、并传谕潘霨知之。　　

○癸丑。冬至。祀天于圜丘。遣醇亲王奕譞恭代礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○停次日朝贺。　　

○谕军机大臣等、前因丁宝桢奏、石庄户决口。夺溜南趋。亟应堵筑。请饬拨款一摺。当经谕令该部速议具奏。兹据户部工部会议奏称、石庄户决口。关系东南两省大局。自应赶筹修筑。所需工款。除上年存银二十八万两外。拟拨各省地丁筹银七十万两。以资应用等语。现在经费支绌。该部以有上年存款可以动用。合之此次拨款。几及百万。当可兴工举办。惟据该抚所奏决口情形。亟宜及时赶办。设因款项不继。致有停待。贻误非轻。著户部仍照该抚原请一百五十万两之数。即行指拨有著之款。赶紧拨解。毋误要需。并著丁宝桢即将应筑堤坝及挑穵引河各工。勘明地势。迅速妥办。毋再坐失事机。仍督饬承办各员实心经理。剔除积弊。务使款归实用。不准稍有虚糜。乔松年亦当和衷商酌。通筹办理。以裨大局。将此谕知户部、并由五百里谕令乔松年、丁宝桢知之。　　

○又谕、左宗棠奏、筹画移设粮台。办理采粮转运事宜。暨请开除屯田经费各摺片。肃州设立西征粮台。既据左宗棠奏称、南北相距甚遥。办理均形窒碍。刻下北路转运。不患无驼。采办亦易。自无庸胶柱鼓瑟。惟现在乌科两城。实存粮石究有若干。每年所产粮石若干。留备各该城兵食若干。以及转运驼只。能否购办。足敷应用。著额勒和布、杜嘎尔、多布沁扎木楚、托伦布、保英、详悉确查。迅速具奏。粮台之设。必与军行道路相宜。左宗棠所奏。于乌里雅苏台科布多巴里坤地方。择一要处。移台驻扎。并择两处设立分台之处。即著与袁保恒妥商办理。袁保恒与左宗棠同办一事。务当和衷商搉。毋得各存意见。致误事机。景廉、金顺、统领大军西进。总期粮食源源接济。俾利师行。并著随时与左宗棠、袁保恒、妥切函商。以重军食。屯政虽与行军相宜。惟今昔情形不同。目前尚难举办。著与袁保恒悉心商酌。总期事有实济。饷不虚糜。余著照左宗棠所拟办理。左宗棠原摺片。著钞给袁保恒阅看。原摺著钞给景廉等阅看。将此由六百里各谕令知之。　　

○缓徵安徽泗、灵璧、涡阳、凤阳、霍邱、盱眙、凤台、天长、定远、寿、怀远、滁、无为、合肥、五河、全椒、来安、颍上、庐江、亳、和、宿、潜山、当涂、含山、巢、芜湖、繁昌、铜陵、贵池、宿松、东流、阜阳、怀甯、泾、建德、六安、广德、宣城、南陵、石埭、望江、太湖、舒城、青阳、太和、蒙城、桐城、太平、旌德、甯国、歙、绩溪、建平、五十四州县被水被旱被风被虫地方新旧额赋暨各项租课有差。　　

○甲寅。谕内阁、朕于本月遇有天花之喜。仰蒙慈安端裕康庆皇太后慈禧端佑康颐皇太后调护朕躬。无微不至。并荷慈怀曲体。俯允将内外各衙门章奏代为披览裁定。朕心实深欣感。允宜崇上两宫皇太后徽号。以冀仰答鸿慈于万一。所有一切应行典礼。著该衙门敬谨办理。　　

○又谕、朕奉慈安端裕康庆皇太后慈禧端佑康颐皇太后懿旨。慧妃著封为皇贵妃。瑜嫔著封为瑜妃。珣嫔著封为珣妃。贵人西林觉罗氏著封为＜?王晋＞嫔。　　

○又谕、朕奉慈安端裕康庆皇太后慈禧端佑康颐皇太后懿旨。皇帝于本月遇有天花之喜。仰赖苍穹默佑。诸臻康吉。中外同欢。允宜普沛恩纶。优加赏赉。内廷行走惇亲王奕誴、著赏食亲王双俸。恭亲王奕?、前经赏食亲王双俸。著再赏加亲王俸一分。醇亲王奕譞、著赏食亲王双俸。孚郡王奕譓、惠郡王奕详、均著赏食亲王俸。郡王衔贝勒载治、载澂、均著赏食郡王俸。贝子衔奉恩镇国公奕谟、著赏食贝子俸。御前大臣科尔沁博多勒噶台亲王伯彦讷谟祜、著赏食蒙古亲王双俸。郡王衔贝勒奕劻、著赏食郡王俸。固伦额驸公景寿、著赏食贝子俸。御前行走贝勒载漪、贝勒载滢、均著赏食郡王俸。御前行走奉恩辅国公载濂、著赏食奉恩镇国公俸。头品顶带载湉著赏食辅国公俸。御前行走贝勒那尔苏、著赏食蒙古郡王俸。军机大臣大学士文祥、宝鋆、尚书沈桂芬、李鸿藻、均著赏载双眼花翎。总管内务府大臣尚书英桂、崇纶、左都御史魁龄、均著赏戴双眼花翎。侍郎荣禄、著赏加太子少保衔。并赏戴双眼花翎。太子少保衔侍郎明善、著赏加太子太保衔。并赏戴双眼花翎。贵宝、文锡、均著赏戴双眼花翎。弘德殿行走尚书广寿、侍郎徐桐、候补内阁学士翁同和、均著赏戴花翎。翰林院侍讲王庆祺、著赏加二品顶带。南书房行走侍郎黄钰、著赏戴花翎。候补三品京堂潘祖荫、著以侍郎候补。翰林院侍讲学士孙诒经、詹事府左庶子徐郙、翰林院侍讲张家骧、詹事府左赞善殴阳保极、均著以应升之缺尽先升用。所有王公及京外大小官员。均著赏加二级。京师八旗及绿步各营兵丁。均著赏给半月钱粮。用示行庆推恩至意。　　

○又谕、朕奉慈安端裕康庆皇太后慈禧端佑康颐皇太后懿旨。皇帝于本月遇有天花之喜。仰赖苍穹默佑。诸臻康吉。寅感实深。因念钦恤庶狱。仁政所先。允宜特沛恩施。量加矜恤。所有刑部及各省已经结案监禁人犯。除情罪重大及常赦所不原者毋庸查办外。其余著军机大臣会同刑部。酌量案情轻重。分别请旨减等发落。其军流徒杖以下人犯。一并分晰减等完结。俾沾宽大之恩。勉图自新之路。用示子惠兆民法外施仁至意。　　

○予江苏高邮因公淹殁从九品杨葆炎祭葬恤荫。　　

○予故右春坊右中允冯桂芬于江苏吴县原籍建立专祠。　　

○旌表夫亡守志湖北江夏县文童康纯儒妻李氏。　　

○乙卯。谕内阁、朕奉慈安端裕康庆皇太后慈禧端佑康颐皇太后懿旨。彤妃等位。侍奉宣宗成皇帝。多历年所。允宜加崇位号。以表尊荣。彤妃晋封为彤贵妃。佳妃晋封为佳贵妃。成妃晋封为成贵妃。贵人蔡佳氏晋封为恒嫔。贵人尚佳氏晋封为豫嫔。　　

○又谕、朕奉慈安端裕康庆皇太后慈禧端佑康颐皇太后懿旨。丽皇贵妃等位。侍奉文宗显皇帝。均称淑慎。丽皇贵妃著封为丽皇贵太妃。婉妃著封为婉贵妃。祺祀著封为祺贵妃。玟妃著封为玟贵妃。璷嫔著封为璷妃。吉嫔著封为吉妃。禧嫔著封为禧妃。庆嫔著封为庆妃。　　

○又谕、御史英震等奏、宗室开设烟馆。并纠聚多人肆闹。请交该衙门审办一摺。镶白旗宗室祥能即祥龄。住居北城地面大外廊营烟馆。经御史刘国光查问。该宗室肆行咆哮。该御史等访闻该处烟馆。即系祥能所设。并聚有假冒宗室之岳三即岳湘。韩瑞儿。赃贼张九等数十人。结夥讹诈。至凤魁于祥能滋事后。仍在烟馆居住。显系教诱该宗室为匪之徒。徐大、司大、以铺屋辅赁烟馆。均有不合。著交宗人府刑部会同严讯。照例惩办。其未获夥犯常大、任三、祥三、假冒宗室之岳三即岳湘、韩瑞儿、赃贼张九等、著步军统领衙门顺天府五城一体严拏务获。归案讯办。另片奏、宗室住居外城。匪徒畏官役查拏。多串结宗室以为护符。请饬禁止等语。著宗人府严饬宗室。遵照向例在内城居住。除在京城外茔地居住者仍从其旧外。不得寄居前三门外南城地面。并著五城御史会同营汛认真稽查。傥有匪徒假冒宗室藉势讹诈情事。即行拏究。　　

○谕军机大臣等、乔松年奏黄河工程吃重。请添拨乙亥年防险银两一摺。黄河南北两岸各厅应需料物。必须豫为储备。乔松年请添拨银二十六万两。分发南岸各厅银十四万两。北岸各厅银十二万两著照所请。即由钱鼎铭督饬藩司如数添拨。务于年前先拨四成。其余六成。俟来岁春汛续拨。以应要需。乔松年当督饬道厅等核实动用。总期工坚料实。不得稍涉虚糜。乔松年另片奏、上南等厅。本年抢办险工。那垫料物银两。请饬筹拨等语。著钱鼎铭饬令藩司筹拨银四万两。年前先拨五成。其余五成。来春同额款银两一并解清。毋稍延缓。将此由四百里各谕令知之。　　

○以吏部尚书英桂兼署兵部尚书。吏部左侍郎彭久余兼署兵部右侍郎。户部右侍郎温葆深兼署刑部右侍郎。兵部左侍郎崇厚兼署户部右侍郎。管钱法堂事。　　

○以镶黄旗蒙古副都统尚宗瑞署镶白旗护军统领。镶黄旗满洲副都统克兴阿署正白旗汉军副都统。　　
</div>
    <div class="pagination">
<a href="清实录同治朝实录_page502.html">上一页</a><span>...</span><a href="清实录同治朝实录_page498.html">498</a><a href="清实录同治朝实录_page499.html">499</a><a href="清实录同治朝实录_page500.html">500</a><a href="清实录同治朝实录_page501.html">501</a><a href="清实录同治朝实录_page502.html">502</a><span class="current-page">503</span><a href="清实录同治朝实录_page504.html">504</a><a href="清实录同治朝实录_page505.html">505</a><a href="清实录同治朝实录_page504.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
