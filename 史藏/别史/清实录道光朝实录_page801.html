<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 801 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 801 页/共 848 页
  </h1>
  <div class="content">
   ○谕军机大臣等、昨有旨将甘肃镇迪道明谊、简放山西臬司。该员现在办理粮台事务。著布彦泰饬知。俟军务完竣后。再行具摺请觐。将此谕令知之。　　

○辛未。上命皇四子奕詝行初定礼。　　

○缓徵湖北汉阳、咸宁、嘉鱼、蒲圻、汉川、沔阳、黄梅、钟祥、京山、潜山、天门、应城、江陵、公安、石首、监利、松滋、枝江、黄陂、孝感、潜江、荆门、江夏、黄冈、云梦、广济、蕲水、二十七州县及屯坐各卫被水被旱村庄新旧额赋。　　

○壬申。上诣绮春园问皇太后安。　　

○谕内阁、廉敬等奏、乍丫大小喇嘛震慑天威。退还侵占地方。情愿当差。出具永不翻悔甘结。地方平静。驿路疏通。并分别革黜治罪结案一摺。此案乍丫大小喇嘛挟嫌残杀。争控不休。甚至阻滞官兵。梗塞道路。经廉敬、琦善等、遵旨专派番目等前往该处。按照敕书经典。严行查讯。该大小喇嘛等咸知省悟。情愿痛改前非。出具甘结。当将占据地土退还。各头目分别定罪。俾各恭顺当差。不至仍前抗违。所办妥协。可嘉之至。所有前此派令查办此案之四川委员宣瑛、姚莹、于投递夷禀。辄用汉文札饬。以致得所藉口。办理本属疏略。均著交部议处。此后各呼图克图遇有事件。迳禀驻藏大臣核办。不准文武员弁干预。即呼图克图出缺。亦毋庸另委代办。其头目祇准择人。不得互相袭充。以息争讼而杜夤缘。余著照所拟办理。至另片奏、派往查办此案奋勉出力之噶布伦汪曲结布、前已赏戴花翎。给予二等台吉。著再准承袭一次。德尔格特二品顶带土司达木齐夺尔结策淩拉木结、著赏戴花翎。其大头人江卡格勒、著赏给五品顶带、花翎。商卓特巴噶桑曲敦、著赏给达尔汉堪布虚衔。荣及其身。唐古特二等台吉坚参欧柱硕第巴觉尔结、六品江达营官策垫伦珠、六品作岗营官江巴克珠、均著以应升之缺尽先升用。以昭激劝。　　

○直隶总督讷尔经额奏省城得雪情形。得旨、京师亦于是日微飘雪霰。不成分寸。朕甚殷望也。又奏、开州等州县堵捕豫东两省匪徒。尚属严密。批、如有窜入者。不准一名兔脱。第一防其暗相勾结。　　

○癸酉。谕内阁、本日据奕山驰奏、喀什噶尔贼匪分窜。城垣解围。并收复回城一摺。该参赞于两次击散贼匪后。督兵由英吉沙尔前进。未到喀什噶尔。即探知该贼匪先已闻风窜逸。尽数逃散出卡。官兵整旅入城。现在摉查回庄余匪等语。此次回匪入卡滋事。本系乌合之众。喀什噶尔虽被围困。并未逼近城垣。经奕山等督兵赴援。两次击散贼匪。卡内肃清。剿办尚为迅速。奕山等屡经降旨加恩。所有先后出力各员弁。著查明据实保奏。至喀什噶尔城本坚固。当贼匪入卡滋事时。该城大臣开明阿等坐拥重兵。先事既失防范。临时又复退衄。所统满洲绿营官兵临阵推诿。致误事机。及至城垣被围。存城官兵。尚有三千余名之多。未能遣兵出城冲击。坐守待援。一筹莫展。庸懦无能。实属可恨。开明阿、丰伸泰、著即解任。由奕山派委妥员。解交布彦泰严审确情。定拟具奏。喀什噶尔办事领队大臣。著毓书暂署。换防总兵。著锡喇布暂署。一切善后事宜。并著奕山会同吉明、舒兴阿、毓书等、酌量妥办。奕山著俟事竣。再回叶尔羌参赞大臣本任。　　

○又谕、现在大兵克捷。二城解围。布彦泰著仍回陕甘总督本任。文庆著无庸前往署理。前颁定西将军印信。著布彦泰遇便恭缴。该督带往肃州弁兵。均著撤回归伍。所有军需局务。著即督饬经手各员核实报销。毋稍冒滥。　　

○谕军机大臣等、本日据奕山奏、喀什噶尔贼匪分窜。现已解围。回城业经收复一摺。览奏已悉。据称贼匪虽经逃窜。该处回庄甚多。且距边卡较近。难保该匪等不勾结藏匿。复行窥伺滋事。仍著奕山督饬兵弁详细摉查。务令余匪净尽。边圉肃清。仍不惊扰良回。殃及无辜。此次调赴喀什噶尔各兵。该大臣即酌留千数以备防剿。其余各兵。均令撤回归伍。领队忠泰、及各协领。著奕山择其带兵得力者。酌留数员。随同防守。期免疏虞。开明阿、丰伸泰、坐失机宜。遇贼先败。已明降谕旨、著奕山派委妥员、解交布彦泰审办。所有应行质讯之人。著一并解往。以便研究确情。其开明阿、丰伸泰、因何肇衅。又临时败退。是否因伊两人意见不合。进退失据。或刚愎自用。或不得兵心。或临阵畏葸。致误事机。及一切废弛情事。该大臣仍一面明查暗访。据实密奏。毋稍瞻徇。断不准令伊二人知之。至另片奏、阿奇木伯克伊斯玛依尔、捐办面斤草料等项备赏兵勇之处。亦著该大臣于事竣后。声明请奖。此次各城伯克。尚有捐备军需者。著一并查明具奏。候朕施恩。又另片奏、请饬布彦泰前往商办善后事宜等语。此次二城本无疏失。即善后应办各事。谅亦无多。即著奕山、毓书、会商吉明、赶紧妥办。总期周密无遗、是为至要。奕山著俟办理善后事竣。再回本任。将此由六百里加紧谕令知之。　　

○又谕、本年回匪滋扰喀什噶尔。初起事时。人数无多。开明阿等身任大臣。坐拥重兵。不难立时殄灭。乃竟因循观望。遇贼即败退入城。被贼围困数月。毫无措置。及奕山大兵已到。目击贼匪逃散情形。尚不知率兵夹击。其庸懦无能。实属可恨。已明降谕旨。将开明阿、丰伸泰、均解任。著奕山解交布彦泰审明严办矣。该员等平日既训练无方。临事又首先溃散。以致坐失事机。劳师糜饷。且恐有刚愎自用。或不得兵心。或临阵畏葸。诸事废弛。致启边衅情事。著布彦泰于该员等解到时。严行讯究。务得确情。如有狡展推卸。即著奏参革职。设有提同该处章京兵弁对质之处。即飞咨奕山、按名解赴甘肃。详审究拟。据实具奏。毋稍徇隐。至二城现已解围。喀什噶尔换防总兵。已派锡喇布暂署。仍著布彦泰于陕甘两省总兵人员内。择其熟谙边情。能胜领兵之任者。奏明派往更替。以重边防。将此谕令知之。　　

○又谕、据萨迎阿奏、请将派出各员。仍留印房会办事件等语。此时大兵克捷。南路各城解严。伊犁军粮局。既经裁撤。所有前经派出之各处当差人员及废员等。一应咨覆事件文案。谅亦无多。著该将军饬令仍回本处当差。将此谕令知之。　　

○又谕、擡枪为军中利器。最为适用。其带往军营。或存贮各城备用各擡枪。如有残缺损坏。不堪使用者。著奕山、萨迎阿、饬令随时检齐解回内地。不得留贻口外。致为回人所得。并著传谕各该城大臣一体恪遵办理。将此各谕令知之。　　

○湖广总督裕泰奏、清查苗疆屯田。并惩究无赖痞苗。得旨、善者抚之。恶者惩之。不肖之文武黜之。一切悉秉公正。自可永无事矣。切记勿忽。　　

○除江苏常熟县因公占废田六十七亩有奇额赋。　　

○甲戌。上御洞明堂。勾到江苏河南山东情实罪犯。停决江苏斩犯四人。河南斩犯七人。绞犯八人。山东斩犯三人。绞犯一人。余六十六人予勾。　　

○乙亥。谕内阁、每年各省办理秋审。详核律例。原为慎重民命起见。然往往惑于救生不救死之说。迁就定谳者。恐亦在所不免。即如语言调戏。致妇女羞忿自尽之案。山东河南两省。前曾于一年之中多至五六起。虽案情间或相同。亦何至如此之多。难保非该地方官因此等案犯。向免予勾。遂尔缘饰案情。豫为开脱地步。叠经降旨。令各该督抚等于此等关系人命之案。详细推鞫。断不可使死者含冤。乃本年秋审招册。经朕详加披阅。河南一省。语言调戏。致室女本妇羞忿自尽之案。又复多至八起。仍恐地方官办理此等案件。避重就轻。难免狃于积习。大非朕明慎用刑之意。特再申谕各直省督抚、督饬臬司及各地方官。嗣后遇有似此案情。虚衷研鞫。务得实情。期于毋枉毋纵。按律定拟。以除锢习而平刑章。　　

○谕军机大臣等、本日据吉明等奏、恭报喀什噶尔城垣解围。停止未到官兵。现办各情形一摺。览奏均悉。喀什噶尔城中仓存储备军需粮料。既足敷应用。所有叶尔羌尚未起运之粮料。著即行停止拨运。其前议按台滚运章程。著毋庸议。草地各台站。亦即裁撤。至奎里铁列木庄藏匿贼匪。已大半逃窜。该大臣等现饬派弁兵前往摉捕。该庄回户。均系惰兰。叠次从逆。自不可仍令居住该庄。著吉明等酌量情形。严行查办。该回子家属等、应如何分别迁徙。妥为安插之处。著咨商将军萨迎阿妥行办理。其由喀什噶尔、及奎里铁列木庄、陆续逃回之叶尔羌伯克回兵及探信回子。共二百数十名。该大臣已饬押解来城审讯。此项回子。本无知识。不能以内地之法绳之。著即详细研鞫。如情有可原。尚可贷其一死。该大臣等惟当审度情形。分别核办。总期无枉无纵。以惩奸慝而靖边隅。是为至要。将此由六百里谕令知之。　　

○又谕、喀什噶尔地居关外极边。界连安集延、布噜特等处回庄。该城办事领队大臣。有控驭抚绥、防守边卡之责。员缺最为紧要。得人简任。方不至有辜职守。布彦泰前在新疆年久。于各该城领队办事大臣及协领之贤否。谅所深知。其有堪胜喀什噶尔之任者。即著据实奏闻。候朕简用。将此谕令知之。　　

○又谕、德龄奏、贼匪逃窜。英吉沙尔业经解围一摺。此次回城收复。所有善良回众。著即加意抚绥。毋令失所。余匪尤宜摉查净尽。贼匪所筑炮台。即行拆毁。城外暗穵地道。著即赶紧填堵。所有应办各事宜。该大臣务当督饬弁兵认真妥办。次第经理。毋稍率忽。是为至要。将此谕令知之。　　

○两广总督耆英奏、防堵湖南会匪。得旨、密速查拏。勿留余孽。　　

○以镶蓝旗护军统领珠勒亨、管健锐营事。　　

○丙子。上诣安佑宫行礼。　　

○谕内阁、昨日兵部带领引见期满二等侍卫二等子爵降旨以副将用之马凤图、系原任提督马济胜之子。马济胜曾经出师。著有劳绩。马凤图著加恩遇有各省副将缺出。即行补用。　　

○蠲缓安徽凤阳、灵壁、五河、怀远、定远、盱眙、怀宁、潜山、宿松、望江、铜陵、泗、天长、无为、合肥、寿、宿、凤台、颍上、滁、来安、和、桐城、太湖、贵池、青阳、建德、东流、当涂、芜湖、繁昌、庐江、巢、阜阳、霍邱、亳、太和、含山、建平、三十九州县及屯坐各卫被水被旱灾区新旧额赋有差。　　


大清宣宗效天府运立中体正至文圣武智勇仁慈俭勤孝敏成皇帝实录卷之四百四十九

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十七年。丁未。十一月。丁丑朔。谕内阁、前据御史毛鸿宾奏、山东藩司疏于约束。库款恐不可问等语。当交柏葰、陈孚恩、严密查访。兹据柏葰等访查具奏。所有山东藩库实存现银。核计封贮。及正杂各款。是否相符。并收发例借抵拨各名目。著山东巡抚迅取具藩司衙门清册。奏交户部确切查核。有无亏短据实覆奏。至该藩司王笃家丁王瑞、接办该署中事务难保不遇事招摇不安本分。据讯称因病回京。著步军统领衙门。按照住址将该家丁王瑞拏获。送交刑部审办。山东藩库大使刘继瑞、虽讯据供称并未干预公事。惟该员职司藩库启闭。恐尚有应讯之处。刘继瑞著即撤任。交该抚派委看管。俟户部核明具奏后。再由该抚定拟办理。另片奏、查出该藩司幕友王壬熙、违例充幕等语。山东候补运库大使王壬熙、以分发本省官员。不知避嫌。久居藩幕。难保无招摇情事。王壬熙著即革职。亦交该抚派委看管。统俟户部覆奏后再行查明核办。　　

○以成都驻防军政年逾六十官四员、精力未衰。命留任。　　

○贷绥远城、右卫官兵修理衙署兵房俸饷银。　　

○戊寅。上诣绮春园问皇太后安。　　

○御乾清门听政。　　

○谕内阁、李星沅奏、请将巡洋不力之总兵革任留辑一摺。江南苏松镇总兵林明瑞、于海洋劫掠多案。既不能先事豫防。迨经降顶革留。仍复不知愧奋。以致旧案既多未获。新案又复频仍。辄敢称疾回署。并不竭力督拏。当此捕务吃紧之时即革任留缉。亦不足以资驱策。林明瑞、著即行革任。饬令回籍。　　

○命山东布政使王笃、来京。以湖南按察使徐泽醇、为山东布政使。调湖北按察使程焕采、为湖南按察使。以服阕按察使常大淳、为湖北按察使。　　

○以福建闽安协副将沉河清、为江南苏松镇总兵官。　　

○以河南驻防军政年逾六十官二员、精力未衰命留任。　　

○缓徵两淮富安、安丰、梁垛、东台、何垛、丁溪、草堰、刘庄、伍佑、新兴、庙湾、十一场被旱被水灶户旧欠额课。　　

○蠲缓河南祥符、陈留、尉氏、洧川、中牟、兰仪、荥阳、荥泽、汜水、禹、密、新郑、郑、汲、新乡、获嘉、淇、延津、封邱、考城、滑辉、浚、修武、原武、阳武、济源、武陟、温、洛阳、偃师、巩、孟津、登封、临漳、安阳、汤阴、汝、长葛、武安、内黄、孟、河内、杞、许、鄢陵、商邱、宁陵、永城、鹿邑、虞城、夏邑、睢、柘城、林、涉、宜阳、嵩、淮宁、西华、太康、扶沟、郾城、息、六十四州县被旱村庄新旧正杂额赋有差。　　

○己卯。谕内阁、现在如皇贵妃患恙尚未痊愈。惠亲王绵愉、著留圆明园侍奉。俟除夕入城。至初二日食肉后。即行回园。所有该管一切差使。免其到班。　　

○又谕、前据裕诚等奏、体察蒙古情形。酌定查旗年分一摺。当交该部议奏。兹据理藩院会同兵部核议、所请嗣后每届考验军政之年。该都统副都统轮流轻骑减从出口考核查验一切。此外年分。责成该总管认真经理。切实具报。毋庸另行隔年往查。以示体恤。其出口查验时。并著各旗兵丁全数调赴两翼齐集处所。逐一校阅。分别奖黜。蒙古官兵骑射。本其所长。惟各项技艺。亦须娴熟。该都统务饬各该总管随时认真操演。勿致有名无实。如有年老平常。技艺生疏。军器未能完整等情。即著据实严参惩处。以肃旗务。其军台官兵驼马。亦于该都统等每届考验官员军政之便。认真抽查。毋任草率。　　

○又谕、文庆等奏、参、办理赈务造册朦混。并办赈未能妥协之知县。请先行分别严议议处一摺。河南荥泽县知县张沂、于灾赈重务。假手吏胥。致城内住户混入村庄丁册。且该县户书有授意地保造册弊混之事。该员毫无觉察。实属玩视赈务。著先行交部严加议处。如查有知情故纵情弊。即行严参提究。汜水县知县谢益、并不查照章程。按户给票。验票给银。辄将银票并放。以致错杂不清。虽据查明尚无弊窦。办理究未妥协。著交部议处。　　

○又谕、布彦泰奏、军务蒇功。请裁撤军需局。并请量拨现存银两。分贮各城一摺。现在大兵克捷。军务告竣。肃州军需局。著即行裁撤。委员人等概令回省。其支收军饷事宜。著责成署安肃道庆端、核实造报。归并省局办理。所有现存肃州军需局银二十八万两。著分解伊犁、乌噜木齐、阿克苏、叶尔羌等处。由该将军都统大臣等撙节拨用。傥有赢余。即各奏明封贮。以备要需。　　

○谕军机大臣等、本日据文庆张澧中奏、遵查商虞通判署中实有被劫官银衣物一案。请饬查拏。又据崇恩奏、拏获行劫商虞厅署匪犯究出首夥各犯。籍隶江豫两省。飞咨饬缉各等语。此案前据鄂顺安奏称、商虞厅衙署于本年九月初一日夜被盗匪多人。从北岸渡河。执器入署。行劫官银衣物。盗匪均系山东口音。估赃值银六千三百余两等情。兹据文庆等访查情形。亦属相符。惟现据崇恩奏称、截获此案匪犯邵知文、讯据供系菏泽县人。投入河南夏邑县。捻首张三胖捻内。张三胖一捻。共有六七十人。多系河南夏邑县人。亦有江南砀山县人。已将各逸犯姓名籍贯开单。飞咨河南江苏一体饬拏等语。捻匪籍隶何省。如何纠结。必应讯取确供。方可按名摉捕。著柏葰、陈孚恩、于审办兖州一带劫案完竣后。仍折回济南。提齐现获行劫商虞厅之邵知文一犯。及续获各犯。研究夥党若干。详开姓名籍贯。一面飞咨各该省尽数摉拏。一面据实奏闻。其邵知文一犯。著崇恩先行饬令严禁。听候提究。仍饬严拏逸犯务获。此外尚有籍隶江豫各逸犯。已据崇恩开单咨会严拏。并著李星沅、鄂顺安、遴委妥干员弁。查照单开各逸犯姓名。逐一摉查。务期按名弋获。迅即解往山东省城。交柏葰等归案审办。毋许一名漏网。将此各谕令知之。　　

○又谕、寄谕伊犁、乌噜木齐、阿克苏、叶尔羌、各将军都统大臣。本日据布彦泰奏、军务蒇功。请量拨军需局银两。分解各城一摺。现在军务虽竣。而留驻重兵。供支需费。且凯撤各兵经过之处。亦须支应一切。已有旨饬该督将现存军需局银二十八万两。如数分拨伊犁、乌噜木齐、阿克苏、叶尔羌、各城收贮。该将军都统大臣等接收此项银两。务宜撙节拨用。事竣核实造册报销。傥有赢余。著即奏明封贮备用切不可稍事浮冒。致滋糜费。将此各谕令知之。　　

○又谕、前据陆费瑔奏、湖南新宁县、与广西全州交界地方。猺匪纠党抢掠。抗拒兵民复经郑祖琛奏委臬司冯德馨、前往督办并咨行提督马殿甲、调派官兵协同剿捕兹据王宗贵奏、派兵驰赴新宁堵剿。并探得该匪雷再浩等屯住梅溪口湾底一带。经该镇道率领官兵役勇分途合力进剿等语。此次猺匪结会滋扰。界连两省。据该提督奏称、该地方文武先已生捦李学林等三十余名、格毙匪徒不少。并将雷再浩之妻蓝氏拏获。其粤省匪徒李世得等。亦经官兵歼捦。该匪雷再浩等形势已孤。自应迅速堵拏。扑灭净尽。著该提督严饬将弁不分畛域。上紧兜拏。务期全数弋获。不留余孽。傥未能即时摉捕净绝。该提督即亲往督剿。以期克日蒇功。将此谕令知之。　　

○又谕、本日据崇恩奏、查明曹州府属与直隶接壤各州县境内。并无计谋山即鸡鸣山之名。惟天下郡国利病书。载直隶开州境内有鸡鸣山。但别无计谋之名。又查濮州境内有金宝山。曾有匪徒聚众劫掠。是否即系此山。现已添派文武员弁驰赴该处确切侦访等语。鸡鸣山在直隶山东交界之处。前此既有匪徒占踞。四出劫掠。即不论其山在何省境内。但有匪徒踪迹。应不分畛域。协力查拏。著讷尔经额、仍遵前旨严派委各员。会同山东委员迅往掩捕。严密摉查。务期捣其巢穴。尽法惩办。毋得稍留余孽。致滋后患。将此谕令知之。　　

○展缓陕西咸宁、长安、咸阳、兴平、临潼、高陵、泾阳、三原、渭南、醴泉、大荔、蒲城、华、乾、武功、十五州县积歉村庄新旧额赋。　　

○庚辰。上御洞明堂。勾到山西、直隶、热河、情实罪犯。停决山西斩犯三人。直隶斩犯二人。绞犯一人。热河绞犯一人。余五十七人予勾。　　

○谕军机大臣等、现在大兵克捷。二城解围。贼匪业已远窜。自无须出卡穷追。惟前据吉明等奏称、讯据安集延回子热孜克、供称此次贼首。系阿里玛斯玉素普和卓之子布孜尔罕、爱林伯克巴布顶和卓之子倭里罕条列、加玛尔密喇普张格尔和卓之子罕和卓斯底尔罕等、勾结滋事。并据该参赞及各该大臣查奏名目略同。惟该匪等诡诈多端。托名煽惑。希图纠结。是其惯技。所称和卓等名号。是否实有其人抑系将年岁相等之人冒名假托。哄诱回众。入卡滋扰。未便因探信回子等传讹之词。遽信为真。即钟翔等前奏差往侦探之密尔杂胡里所禀。因送马面见玉素普之子条列和卓、右手背有黑记一块等语。亦难保非捏词饰混。试思该匪等踪迹断难逃人耳目。所有附近边卡之回子居民。及各官弁伯克中。必有能知其详者。著奕山等遴派员弁伯克设法密访。加意详查。务得实在情形。据实具奏。将此各谕令知之。寻奏、探访此次滋事贼首系张格尔之兄玉素普两子迈买的明、阿布都拉张格尔之弟巴布顶之子倭里即倭里罕条列、由霍罕进卡滋事。实未闻有布孜尔罕、罕和卓斯底尔罕等名目。至条列和卓即系倭里。详加查访。并无人知该逆手有黑记报闻。　　

○以湖南巡抚陆费瑔母许氏八十有七生辰。赏御书扁额。并珍玩文绮。
  </div>
  <div class="pagination">
   <a href="清实录道光朝实录_page800.html">
    上一页
   </a>
   <span>
    ...
   </span>
   <a href="清实录道光朝实录_page796.html">
    796
   </a>
   <a href="清实录道光朝实录_page797.html">
    797
   </a>
   <a href="清实录道光朝实录_page798.html">
    798
   </a>
   <a href="清实录道光朝实录_page799.html">
    799
   </a>
   <a href="清实录道光朝实录_page800.html">
    800
   </a>
   <span class="current-page">
    801
   </span>
   <a href="清实录道光朝实录_page802.html">
    802
   </a>
   <a href="清实录道光朝实录_page803.html">
    803
   </a>
   <a href="清实录道光朝实录_page804.html">
    804
   </a>
   <a href="清实录道光朝实录_page805.html">
    805
   </a>
   <a href="清实录道光朝实录_page806.html">
    806
   </a>
   <span>
    ...
   </span>
   <a href="清实录道光朝实录_page802.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
