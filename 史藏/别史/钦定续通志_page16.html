<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 16 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 16 页/共 284 页
  </h1>
  <div class="content">
   宋纪【十五】
　　度宗
　　度宗皇帝讳禥父与芮嗣荣王理宗母弟也理宗在位嵗久无子乃属意于帝初赐名孟啓授贵州刺史歴庆逺军节度使封益国公旋改名孜进建安郡王寳祐元年立为皇子【宋史作立为皇太子考理宗纪帝于寳祐元年始立为皇子即此下云为节度使为郡王为国王则断非为太子后事知此太字系衍文今删】改赐今名授崇庆军节度使开府仪同三司进封永嘉郡王又进忠王寻授镇南遂安军节度使景定元年六月立为皇太子理宗家教甚严鸡初鸣太子问安退即往会议所参决庶事已乃入讲堂讲官以次讲经史将晡复至榻前起居率以为常理宗每问所讲书答之是则赐坐赐茶否则为之反覆剖析或继以怒明日湏更覆讲五年十月丁夘理宗崩遗诏太子于柩前即皇帝位戊辰尊皇后为皇太后辛未大赦十一月丙戌帝初听政御后殿命马廷鸾留梦炎兼侍读李伯玉陈宗礼范东叟兼侍讲何基徐防兼崇政殿说书诏求直言又诏先朝旧臣赵葵谢方叔程元凤马光祖李曽伯各上言以匡不逮召江万里王爚洪天锡汤汉等赴阙诏躬行三年丧复济王竑元赠少师节度使追封镇王加封嗣荣王与芮武康宁江军节度使依前太师判宗正事诏抚劳边防将士戊戌诏儒臣日侍经筵辅臣观讲十二月辛丑诏改明年为咸淳元年壬寅戒赃吏絶贡羡余是嵗两浙江东西湖南北广东西福建成都京西潼川防利路户五百六十九万六千九百八十九口一千三百二万六千五百三十二大理寺奏大辟三十三人
　　咸淳元年春正月辛未日有食之丞相贾似道请为总防山陵使不允寻下诏奨谕甲戌免临安征商三月二月庚申置籍中书记谏官御史言事嵗终以考成绩三月癸酉似道乞解机政不允甲申葬理宗皇帝于永穆陵夏四月壬寅赏四川都统昝万夀云顶山金堂峡之功丁未以夀崇节免临安官私房僦地钱戊申干会节如上免徴再免在京征商三月自是祥庆灾异寒暑皆免戊午贾似道特授太师己未如景灵宫发米赡京城民叙防路都统王胜等李市沙坪战功五月己巳追命史弥逺为公忠翊运定防元勲闰月乙巳以久雨减直粜米济京城民自是米价髙即发廪平粜以为常丁未发钱赡在京小民及殿前歩马司军人自是行庆恤灾或霪雨雪寒咸赐如上数以江万里参知政事王爚同知枢宻院事权参知政事马廷鸾端明学士签书枢密院事丁夘以故成都马步军总管张顺殁于王事诏赠官五转秋七月壬戌督州县严钱法禁民间用牌帖癸亥禁在京置窠栅私系囚八月丁亥禁有司收民租掊克甲午蒙古将阿珠帅大军至庐州及安庆诸路统制范胜统领张林正将髙兴副将孟兴逆战死之九月壬子命宰执访司马光苏轼朱熹后人量才録用冬十月壬申减四川州县盐酒课始自景定四年再免徴三年乙亥减田契税钱什四
　　二年春正月癸丑以江万里为湖南安抚使兼知潭州二月戊寅免湖南漕司积年运上峡米耗折逋直三月庚子赏防路总管张喜等防防开达军功戊申赐敇书奨谕吕文徳夏四月乙丑洪天锡以显文阁待制知潭州兼湖南安抚使五月癸丑诏诸节将讨军实节浮费毋占役兵士致妨训练六月壬午赈衢州饥秋八月甲申安南国遣使贺即位戊子防古入蕲州黄州冬十一月乙夘少师致仕赵葵薨丁巳利东安抚使知合州张珏复广安大梁城十二月丁丑申戢贪之令
　　三年春正月己丑有事于南郊大赦癸夘立妃全氏为皇后戊申帝诣太学谒孔子行舍菜礼以顔渊曾参孔伋孟轲配享颛孙师升十哲邵雍司马光升列从祀雍封新安伯祭酒陈宜中以下加恩有差乙丑诏贾似道以太师平章军国重事一月三赴经筵三日一朝治事都堂三月癸卯知房州李鉴及将校杜汝隆等以战龙光砦有功优与旌赏夏五月丁亥日有食之六月壬戌加授吕文徳少傅马光祖参知政事李庭芝兵部尚书并职任仍旧秋七月壬辰权鄂州都统汪政焚光化城外积聚及攻真阳有功诏与转官己酉权黎州张午招谕大青羌主归义八月辛酉遣步帅陈奕率马军舟师廵逻江防壬戌以边报警急诏吕文徳等申严防遏乙丑太师武康寜江军节度使嗣荣王与芮进封福王主荣王祀事壬申以久雨命决滞狱九月乙未诏郡县收民租毋取嬴违者论罪癸夘知邕州总统谭渊等攻建水州禽其知州阿孱以下三百余人冬十月庚申复开州十一月丙申故左丞相吴潜追复光禄大夫壬寅赏知房州李鉴等均州武阳埧战功十二月丙辰吕文焕依旧带行御器械知襄阳府兼京西安抚副使四年春正月己丑防古于白河口万山鹿门山诸处兴筑城堡诏知郢州翟贵两淮都统张世杰申严备御己酉印应雷改知庆元府兼沿海制置使夏四月壬午以汤汉为福建安抚使丙申右正言黄镛言今守边急务非兵农合一不可一曰屯田二曰民兵川蜀屯田为先民兵次之淮襄民兵为先屯田次之此足食足兵良防也不报五月辛酉枢密都承旨髙达再辞侍卫都虞候以孙虎臣代之丙子贾似道乞骸骨不允六月辛巳罢浙西诸州公田庄募民以耕输租减什三毋私相易违者以盗卖官田论秋九月丁巳防古将阿珠攻樊城冬十月戊寅日有食之己亥诏四川州县盐酒课自咸淳四年始再免徴三年十一月丁巳以知江陵府陈奕禆将周全王徳等与防古战于西山南谷口田家山有功各以等第推赏壬申行义役法十二月辛夘以夏贵为沿江制置副使兼知黄州戊戌以汪立信知潭州兼湖南安抚使职任依旧乙巳诏赏京湖总管张喜赵万等石门坂堰战功
　　五年春正月丁未以李庭芝为两淮安抚制置大使兼知扬州防古将阿珠入复州及徳安府京山壬子京湖防应司参谋呼延徳领诸将张喜等与蒙古战于蛮河癸亥叶梦鼎依前少保判福州福建安抚使封信国公以马廷鸾参知政事兼同知枢密院事甲戌以江万里参知政事三月丙午阿珠自白河以兵围樊城己未诏浙西六郡公田设官督租有差辛酉京湖都统张世杰率马步舟师援襄樊战于赤滩圃戊辰以江万里为左丞相马廷鸾为右丞相兼枢密使己巳以马光祖知枢密院事兼参知政事吴革沿江制置使夏四月丙子赏张世杰战功壬午知渠州张资上蓬州界白土神山蒲渡等处战功丙戌以安西都统张朝宝利东路安抚张珏水硙头战功推赏己丑刘雄飞依旧枢密都承防知沅州兼常徳澧辰沅靖五郡镇抚使五月己酉马光祖以观文殿学士提举洞霄宫乙夘程元凤薨壬戌以信阳军将娄安邦朱兴战千石畈吕文焕呼延徳战福山杨青李忠战石湫俱有功推赏有差壬申京湖制司言故防路安抚徐宗武没于王事诏于致仕恩外特官其一子六月庚辰以吕文福为复州团练使知濠州兼淮西安抚副使甲申皇子昰生秋七月己酉观文殿学士马光祖守本官致仕八月戊寅诏郡县収民租毋巧计取赢毋厚直折纳犒襄樊将士九月辛酉祀于明堂大赦冬十月己丑吕文徳进封崇国公十一月戊辰特授少师进封卫国公致仕十二月癸酉文徳卒己夘以范文虎为殿前副都指挥使甲申犒襄郢等处水陆戍士戊子防古兵筑南新城夏贵与战败绩范文虎来援亦败阿珠进逼襄阳
　　六年春正月壬寅以李庭芝为京湖安抚制置使兼防路策应使印应雷两淮安抚制置使己酉以钱赐防路防应司备赏给庚戌以髙达为湖北安抚使知鄂州孙虎臣起复淮东安抚副使知淮安州戊辰以江万里为福建安抚使二月乙未夏贵攻万山堡为防古将张范所败丁酉吕文福为淮西安抚副使兼知庐州己亥朱禩孙权兵部尚书仍四川安抚制置总领防路转运知重庆府三月庚子日有食之癸丑诏举亷吏癸亥立贑吉南安境要冲四砦聮络御冦夏四月戊寅以文天祥兼崇政殿说书五月辛丑以吴革为沿江制置宣抚使五月蒙古攻嘉定及重庆府都统牛宣等与战于钓鱼山及马湖口两战皆败宣被执六月戊寅贾似道辞退疏十数上帝坚防之庚寅赐襄郢水陆屯戍将士秋七月复开州八月壬辰诏推排法虚加寡弱户田租害民为甚亟除其癸巳诏贾似道十日一朝九月庚戌以黄万石为沿海制置使丙寅范文虎援襄阳刘整逆战于灌子滩败之冬十月丁丑诏范文虎总统殿司两淮诸军徃襄樊会合备御己夘诏台州发义仓并丰储仓米振水灾甲申以陈宗礼赵顺孙兼权防知政事闰月己酉以安吉州水免公田租乙亥夏贵攻莒州十一月丁丑以嘉兴华亭两县水免公田及民田租庚辰犒襄郢屯戍将己丑都统张世杰领兵江防十二月防古筑万山城襄樊路絶
　　七年春正月封子昰为建国公诏戒贪吏辛未以诸暨县水免其租三月戊寅振和州无为镇巢安庆诸州饥乙酉振平江府及吉州饥仍减直振粜戊子发米往建徳府济粜夏四月辛亥免广东提举司盐箩银甲寅礼部侍郎陈宜中以显文阁待制出知福州兼福建路安抚使五月防古侵嘉定重庆泸汝诸州郡壬辰发米诣衢州振粜六月癸巳以韩震带行御器械知江安州兼潼川东路安抚副使马堃带行御器械知咸淳府节制涪万州丙申振诸暨县被水民癸夘范文虎以舟师援襄阳阿珠逆击之文虎败走【据元史增辑】癸丑以隆暑赐襄郢屯戍将士戊午振绍兴府饥秋七月乙酉来兴国攻百丈山营败归八月壬辰朔日有食之甲午遣京湖制置李庭芝诣郢州犒师九月己丑子防生冬十月丙申少传嗣秀王与泽薨己未振殿前步马诸军贫乏及阵没孤遗者十二月丙午命四川制司下渠洋开州寕西镇抚使张朝寳剙司犒师己亥谢方叔叙复元官以恵国公致仕辛亥初置士籍是年蒙古改国号曰元八年春正月庚申诏崇俭自宫禁始自今珠翠销金不得服用辛未子昺生己丑汤汉卒二月癸巳谢方叔卒前知台州赵子寅殁无所归特赠直秘阁给田宅以旌防吏丙午犒襄郢水陆战戍将士夏五月乙巳李庭芝援襄阳移屯郢州遣民兵部辖张顺张贵将死士自上流直犯重围张顺死之贵寻被执亦死六月丙申皮龙荣徙衡州丁酉以章鉴为端明殿学士同签书枢密院事命京湖制司粜米转输襄阳府乙巳以家铉翁兼权知绍兴府浙东安抚提举司事辛亥罢广东运司银场癸丑命四川制司诣湖北籴运上峡入防米秋八月丙戌日有食之丁未振绍兴府六县被水民九月辛未祀于明堂贾似道乞罢政帝固防之大赦甲戌元师攻开州又攻合州冬十月己亥减会稽余姚上虞诸暨萧山五县田租丁未以章鉴兼权参知政事庚戌减钱塘仁和两县民田租什二会稽湖田租什三诸暨湖田租尽除之十一月乙夘右丞相马廷鸾以观文殿学士知饶州振殿前步马司诸军贫窭并阵没孤遗者己夘遣使如元师授刘整为卢龙军节度使封燕郡王十二月甲寅以叶梦鼎为少傅右丞相兼枢密使
　　九年春正月乙丑元师克樊城范天顺牛富死之癸未诏叙安丰统制金文彪朱文广王文显盛全河古河泉河珉河等处战功二月丁未以夏贵检校少保庚戌吕文焕以襄阳府叛降于元三月庚申贾似道请出督师诏不允刘整故吏罗鉴自北还上整书槀取江南二策诏淮东制司亟于清口筑城以备之庚午遣金吾卫上将军阮思聪由平江镇江及黄州行视城池戊寅贾似道始奏襄阳失陷壬午建机速房以革枢密院漏泄兵事稽违边报之贾似道累疏请督师诏勉留夏四月甲申以汪立信权兵部尚书京湖安抚制置使知江陵府防路防应使湖广总领不许辞免仍给钱令开阃犒师辛夘以赵溍为淮西总领兼沿江制置建康防守壬辰诏襄阳六年之守一旦而失军民离散痛切朕心今年干会节其免集英殿宴以钱六十万给沿江制置赵溍江防捍御癸巳知招信军陈岩乞祠禄诏曰廼者边吏弗戒致有襄难将士频嵗暴露边方荡析离居尽伤朕心尔阃臣専征方面宜身率诸将宣扬国威以赏戮用命不用命尔守臣有土有民宜申儆国人保固封守尔诸将尚廸果毅一乃心力各以其兵敌王所忾今朕多诰尔其悉听明训毋懈毋愞习于故常功多有厚赏尔不克用劝罚固不得私也又如中外小大臣僚有材识超卓明控御之宜懐攻守之略者密具以闻一如端拱二年制书朕当虚心以听丁未以髙达为宁江军节度使湖北安抚使知峡州李庭芝辞赴阙诏与祠己酉以夏贵兼侍卫马军都指挥使庚戌诏汪立信赏罚调用悉听便宜行事是月元主檄史天泽等乘机进兵五月乙夘以黄万石权户部尚书兼知临安府浙西安抚使丙辰知庐州吕文福以从兄文焕降元乞罢不允吕师防亦五防乞罢诏赴阙戊寅孝感县丞关应庚上书言边防二十事诏授武当军节度推官京湖制司量材任使庚辰布衣林椿年等上书言边防十数事诏诸人上书凡请以丞相似道督师者不允余付机速房六月前四川宣抚司参议官张梦发诣贾似道上书陈危急三防似道不以闻下京湖制司审度可否事竟不行左藏东库蹇材望上书言边事不报戊子京湖制司请给器械诏内军器库选赐之仍给钱备修缮己丑给事中陈宜中乞正范文虎不力援襄之罚诏文虎降一官依旧知安庆府闰月辛亥以殿前指挥使陈奕总统舟师备鄂州黄州江防丙辰前临安府司法梁炎午陈攻守之要五事不报命大理寺丞钟蜚英防视沿江堡隘兵船戊辰赏马湖蛮王汝作鹿巫蛮王沐丘助官军捍御马湖功秋七月丁亥权绍兴府节制紫城军义文荣鼎及将赵居敬等成都之役没于兵各追赠官秩仍官其子癸巳知达州赵章知开州鲜汝忠知渠州张资等复洋州又复吴胜堡戊戌张珏等复马騣山八月癸丑权知均州徐鼎总管盛聪战房州胡师峪板仓乙夘知房州李鉴调权竹山县王国材统制熊权总辖马宗明战落马坪白羊山各以功论赏九月辛巳以章鉴签书枢密院事兼参知政事陈宜中同签书枢密院事乙未以洪焘为浙东安抚使丙申以黄万石为湖南安抚使冬十月癸丑镇巢军和州太平州诸将查文等以射湖冈万嵗岭后港及焦湖北岸战功咸赐爵赏丁丑两淮制置使印应雷进二秩致仕以李庭芝为两淮安抚制置使并给钱激犒备御十一月壬午封子防为嘉国公甲午以陈奕为沿江制置使知黄州吕文福知閤门事分淮东西制置为两司以李庭芝为淮东安抚制置使仍兼淮西防应使乙未以夏贵为淮西安抚制置使兼知庐州仍给钱激犒备御李庭芝辞免淮西防应使不允知安丰军陈万以舟师扺正阳城遇防古兵击败之十二月甲寅夏贵攻正阳败还甲子以马廷鸾为浙东安抚使知绍兴府丁丑以旱涝免沿江制置使所辖四郡屯田租
　　十年春正月壬午城鄂州汉口堡权总制施忠部将熊伯明知泰州龚潗以天长县东横山秦潼湖青蒲口等处战功推赏戊子江万里以观文殿大学士提举洞霄宫乙丑以防梦炎知潭州兼湖南安抚使庚寅城鄂州沌口西岸堡襄阳勇信中军钤辖吴信自吕文焕军来归诏赴阙丙申减江东沙圩租什之四是月贾似道母死归治丧即起复二月己酉以赵顺孙为福建安抚使三月己夘免郡县侵负义仓米夏四月乙夘子昺进封永国公诏赏沿江都统王达黄侯战黄连寺之功戊午以吕文福为常徳辰沅澧靖五郡镇抚使知沅州辛酉诏赏光州守陈岩路分李全许彦徳总管何成路钤仰子虎等牛市畈丁家庄战功乌苏蛮王诣云南军前纳欵于元五月丁亥以髙世杰为湖北安抚副使兼知岳州总统出戍军马六月戊午命夀春府措置边防秋七月癸未皇帝崩于福宁殿【宋史此处有遗诏太子防即皇帝位之语考帝防以嘉国公即位未曾立为太子也且其事已具帝防纪兹并删之】年三十五【据甲子会纪増辑】諡曰端文明武景孝皇帝庙号度宗攅于永绍陵
　　度宗咸淳十年










　　钦定续通志卷三十九
　　钦定四库全书
　　钦定续通志卷四十
　　宋纪【十六】
　　帝防【二王附】
　　帝防度宗皇帝子也母全皇后初授左卫上将军封嘉国公咸淳十年七月癸未度宗崩贾似道入宫议所立众以时方多难而建国公昰年长欲立之似道主立嫡乃称遗诏奉帝卽皇帝位于柩前年甫四嵗谢太后临朝称诏甲申以兄昰为保康军节度使进封吉王弟昺保宁军节度使封信王并府仪同三司加食邑命平章贾似道依文彦博故事独班起居丙戌尊皇太后曰夀和圣福太皇太后皇后曰皇太后戊子命临安府振赡细民辛夘以朱禩孙为京湖四川宣抚使兼知江陵府壬寅诏抚三边将士命州郡举遗逸求直言除浙西安抚司两浙转运司临安府见进赃赏钱八月甲辰诏乞言于老臣江万里叶梦鼎马廷鸾留梦炎赵顺孙王爚甲寅太皇太后以老不能御正衙命暂以慈元殿为后殿戊辰以全清夫为昭信军节度使谢堂检校少保谢垕保康军节度使马廷鸾乞归诏趣之任九月丁丑王爚乞致仕诏不允戊寅赈余杭临安两县水灾己卯似道乞免答拜従之癸未元兵大会于襄阳丙戌分道并进丁亥薄郢州戊子免被水州县今年田租丁酉以天瑞节免徴临安府公私房赁钱十日以金银符给夏贵激赏竒功壬寅复州副将翟国荣与元兵战于烂泥湖死之冬十月丙午元兵破渠州礼义城知州张资自杀癸丑广西经畧司权参议官邢友龙击潮州漳州寇破之乙卯令州县行义田义役丁巳元兵至郢州都统制张世杰力战却之遂去由藤湖入汉戊午郢州副都统赵文义追之与战于全子湖死之壬戌以钱给郢城屯戍将士甲子诏以眀年为徳祐元年乙丑以章鉴同知枢宻院事兼权参知政事陈宜中签书枢宻院事兼权参知政事元兵徇沙洋城京湖宣抚司遣总管王虎臣援之丙寅城破虎臣与守隘官王大用皆被执元兵至新城戊辰縂制黄顺出降己巳副縂制仁宁出降都统制边居义力战城陷死之知复州翟贵以城降十一月癸酉以朱禩孙为京湖四川宣抚使丁丑命沿江制置使赵溍巡江防应仍赐钱激赏战功戊寅马廷鸾力辞浙东安抚使诏依旧观文殿大学士提举洞霄宫庚辰以陆秀夫为淮东安抚制置司参议官丙戌以王爚为左丞相章鉴为右丞相并兼枢宻使以张晏然兼京湖四川宣抚司参议官甲午括邸第戚畹及御前寺观田令输租是月元人拔云安罗拱髙阳诸城堡十二月癸夘振建康府大平州池州避难民赐京湖及沿江戍守将士甲辰以淮西四郡水旱免去年屯田未输之租丙午元兵次汉口遂入江丁未提举兴国宫吕师夔募兵江州癸丑元兵攻阳逻堡武定军都统制王达战死乙夘元兵渡青山矶丙辰都统程鹏飞与战不利都统髙邦宪被执元兵复攻夏贵于阳逻堡都统制刘成战死夏贵遁归庐州朱禩孙至鄂州闻夏贵败夜奔江陵府己未权知汉阳军王仪以城降吕文焕以元兵攻鄂州庚申程鹏飞及权守张宴然以城降癸亥诏似道都督诸路军马以歩军指挥使孙虎臣縂统诸军所辟官属皆先命后奏诏天下勤王甲子起李芾为湖南提刑乙丑以髙达为湖北制置使兼安抚知江陵府诏覈贵戚释道田租以助边费庚午程鹏飞以元兵徇黄州知州陈奕叛降于元李庭芝以兵勤王辛未命州郡节制驻戍经従兵
　　徳祐元年春正月癸酉元兵入黄州甲戌陈奕陷蕲州丁丑知州管景模叛降于元戊寅诏出浙东邸第米减粜壬午葬度宗皇帝于永绍陵癸未贾似道以吕师夔权刑部尚书都督府参賛军事任中流调遣乙酉以陈宜中同知枢宻院事兼参知政事吕师夔钱真孙遣人请降于蕲州丙戌元兵徇江州知安东州陈严遁邳州降戊子知南康军叶阊遣人请降于江州贾似道出师知徳安府来兴国叛降元夔路安抚张起岩攻州复取之己丑知安庆府范文虎遣人以酒馔迎元师于江州乙未以孙虎臣为宁武军节度使戊戌赦京畿罪池州都统张林遣人请降于江州元兵入安庆范文虎降通判夏椅死之是月知达州鲜汝忠以城降元二月癸夘似道以宋京为都督府计议官使于元军甲辰以黄万石为江南西路制置使加湖北制置副使髙达检校少保庚戌元兵入池州权守赵夘发死之乙夘五郡镇抚吕文福遣所部淮兵入卫丙辰诏劳贾似道命都督府嵗举改官如史嵩之故事己未加张起岩福州观察使庚申孙虎臣与元兵战于丁家洲败绩似道虎臣奔扬州诸军尽溃翁应龙以都督府印奔还行在壬戌元兵徇饶州知府唐震死之故相张万里赴水死通判万道同以城降元沿江制置大使赵溍知镇江府洪起畏知宁国府赵与可知隆兴府吴益皆弃城遁知和州王喜以城降元建康都统翁福出迎元师甲子元兵至临江军知军鲍防死之似道上书请迁都乙丑下公卿杂议王爚去位张世杰将兵入卫道饶州复攻取之其将谢元王海李旺袁恩吕再兴皆战死江西提刑文天祥起兵勤王丙寅以天祥为江西安抚副使知贑州趣入卫诏募兵以谢堂为两浙镇抚使谢至保宁军节度使全永坚谢垕并检校少保戊辰徴两浙福建诸郡厢禁兵之半入卫湖南提刑李芾以兵勤王知江隂军郑防弃城遁知无为军刘权知太平州孟之缙皆以城降元己巳元兵攻嘉定九顶山都统侯兴战死以陈宜中知枢宻院事兼参知政事曾渊子同知枢宻院事两浙安抚制置大使兼知临安府文及翁签书枢宻院事倪普同签书枢宻院事召王爚为浙西江东宣抚招抚大使使居京师以备咨访遣元使人郝经等归庚午加夏贵府仪同三司令以所部兵入卫令长吏给经过兵民钱米免一切征税应编配拘锁人除伪造闗会刼盗放火者悉縦之放免浙西公田逋米及诸处见监赃文武官在谪籍者并放自便与叙复加张珏宁逺军节度使昝万夀保康军节度使张世杰和州御防使令将兵入卫罢贾似道平章都督予祠招似道溃兵辛未右丞相章鉴遁三月壬申朔诏复茶盐市舶法除似道诸不恤民之政以公田给佃主率其租户为兵陈宜中杀殿前指挥使韩震震所部兵叛攻嘉会门急发兵捕之皆散走癸酉都统徐旺荣迎元兵入建康府镇江统制石祖忠请降于建康命浙西提刑司准备差遣刘经戍吴江两浙转运司准备差遣罗林浙西安抚司参议官张濡戍独松闗山隂县丞徐垓正将郁天兴戍四安镇起赵淮为大府寺丞戍银树东坝湖北安抚司计议官吴继明复通城县遣使召章鉴还朝甲戌以贾似道为醴泉观使元兵至无锡知县阮应得出战死之乙亥诏谕吕文焕陈奕范文虎使通和议息兵以王爚为左丞相兼枢宻使丙子下诏罪已以陈宜中为特进右丞相兼枢密使罢章鉴官予祠侍御史陈过请窜贾似道并治其党人翁应龙等不俟报而去丁丑知滁州王应龙以城降元己卯杖翁应龙刺配吉阳军命王爚陈宜中并都督诸路军马加吕文福福州观察使壬午知常州赵与鉴遁常州防甲申元兵至西海州安抚丁顺降乙酉知东海州施居文乞降于西海州知平江府潜说友通判胡玉林镗以城降元加张世杰保康军承宣使縂都督府诸军丙戌知广徳军令狐概以城降元张世杰遣其将阎顺李存进军广徳谢洪永进军平江李山进军常州己丑滁人执王应龙归于扬州杀之加吕文福保康军承宣使趣入卫文福杀使者入江州降于元庚寅左司谏潘文卿右正言季可同知枢宻院曾渊子两浙转运副使许自浙东安抚王霖龙相继遁去签书枢宻院文及翁同签书枢宻院倪普讽台臣劾已章未上亟出闗遁知安东州孙嗣武以城降元辛卯命在京文武并转两官其畔官而遁者令御史台觉察以闻阎顺战安吉县复取凤平张濡杀元使者严忠范于独松闗执防希
　　贤送行在【谨按通鉴辑览】
　　【御批元兵既已渡江其局固非乞和可了两军相对使行其间乃行人甫入境遽以兵刃相加实非情理所宜使宋果有良将劲卒可以制胜或者犹可今并无可自恃者而冒昧横挑敌怒旋又思饵以甘言更与儿戏何异元人岂肯为宋所愚谋国者错谬若此尚何所恃以图存乎】壬辰岳州安抚张世杰降于元癸巳元人攻岳州总制孟之绍以城降乙未免安吉县今年夏田租丙申顾顺复广徳军以陈合同签书枢宻院事戊戌赦边城降将罪能自拔归者録之复一州者予知州复一县者予知县所部僚吏将卒及土豪立功
　　者同赏罢章鉴祠官并夺宰辅恩数曾渊子削两官夺执政恩数陈过陈坚徐卿孙各削两官夺侍従恩数赵与鉴追两官罢之遇赦永不收叙罢许自王霖龙夏四月壬寅统制洪福复镇巢军乙巳元兵入广徳知县王汝翼与寓居官赵时晦路分孟唐老与其二子死之丙午元兵破沙市城都统孟纪死之监镇司马梦求自经死戊申京湖宣抚朱禩孙湖北制置副使高达以江陵降元京湖北路相继皆陷张起岩保飞山己酉命刘师
　　勇戍平江府壬子以髙斯得签书枢宻院事兼权参知政事总统张敏与元兵战于丰城死之乙卯以福王与芮为武康宁江军节度使判绍兴府丙辰王爚至令如文彦博故事自朝参起居外并免拜以枢宻副使召夏贵提兵入卫丁巳縂制霍祖胜复溧阳县乙未文及翁倪普并削一官夺执政恩数潜说友削三官夺侍従恩数庚申令狐概除名配郁林州牢城籍其家知金坛县李成大率义局官含山县尉胡传心阳春主簿潘大同濠梁主簿潘大防进士潘文孙潘应奎复金坛县镇江统制侯岩县尉赵嗣滨复以元兵攻之成大二子及大同等皆死成大被执死之壬戌元兵攻真州知州苗再成宗子赵孟锦与战于老鹳觜败绩癸亥加知思州田谨贤知播州杨邦宪并复州团练使趣兵入卫丁卯加李庭芝参知政事戊辰诏宜兴溧阳民兵助战有功特免今年田租庚午元兵趋扬州都拨发官雷大震出战死是月常徳鼎澧皆陷五月辛未朔命宰执日赴朝堂治事以旌徳县城守有功免其民今年田租癸酉元兵至宁国知县赵与防出战死之甲戌淮安縂制李宗荣知庆逺府仇子真将兵来勤王乙亥加苗再成濠州团练使赵孟锦扬州都统司计议官以洪福知镇巢军丁丑诏赵溍统军民船屯江隂刘师勇复常州戊寅淮东兵马钤辖阮克己将兵来勤王加左骁骑中郎将己卯诏与婺州处士何基王栢赠諡【谨按通鉴辑览】
　　【御批是时宋之君臣救亡之不暇尚从容为崇儒重道之举此与宋襄临战谈古何异真可笑可哀耳】加张珏检校少保四川制置副使知重庆府辛巳加刘师勇濠州团练使辛卯贬潜説友南安军吴益汀州并籍其家罢李珏送婺州籍吕文焕孟之缙陈奕范文虎家甲午饶信州饥令民入粟补官丙申诏张世杰张彦阮克已仇子真四道出兵遣使告天地宗庙社稷诸陵宫观己亥劳军吴继眀复蒲圻通城崇阳三县加带行带御器械权知鄂州令择险为寓六月庚子朔日有食之昝万夀以嘉定及三九顶紫云城降于元知叙州李演援
　　嘉定战于羊雅江兵败被执辛丑太皇太后诏削尊号圣福字以应天戒命侍従官已上各举才堪文武者五人余各举三人虽在谪籍亦聴举之己酉免广徳军今年田租及诸郡县未纳纲解庚戌削章鉴一官放归田里曾渊子再削一官徙吉州诛翁应龙籍其家甲寅留梦炎入朝王爚请相梦炎乞以经筵备顾问陈宜中请相梦炎乞祠诏以爚为平章军国重事一月两赴经筵五日一朝宜中左丞相兼枢宻使都督诸路兵梦炎右丞相兼枢宻使都督诸路兵乙卯诏求言知叙州郭汉杰以城降元丙辰疏决在京罪囚戊午知泸州梅应春以城降元己未以李庭芝知枢宻院事兼参知政事庚申知富顺监王宗义以城降元丙寅扬州都统姜才袭元兵于扬子桥败绩秋七月庚午江西制置黄万石移治抚州诏还龙兴府辛未张世杰督诸军与元人战于焦山下败绩壬午以饶州被兵令免今年田租路钤刘用调兵入靖州知州康玉刼之通判张起岩杀玉复靖州癸未拘内司局钱饷兵丙戌令权籴公田庚寅谪贾似道为高州团练使贬循州籍其家籴浙西邸第寺观田米十之三监司郡守避事不即到官者令御史台觉察以闻辛卯京学生刘九臯等上书劾陈宜中宜中径去遣使四辈召之不至谢堂乞罢两浙镇抚司不从张世杰乞济师不报壬辰下刘九皋等于临安狱罢王爚为醴泉观使癸巳以夏贵知扬州朱焕知泸州甲午遣使召陈宜中还朝乙未以陈文龙同签书枢宻院事兼权参知政事戊戌遣使召宜中还朝八月己亥縂制毛献忠将衢州兵入卫辛丑疏决临安府罪囚壬寅右正言徐直方遁加夏贵枢宻副使两淮宣抚大使李芾湖南镇抚大使乙巳吴继明复平江县己酉拘阎贵妃集庆寺贾贵妃演福寺田还安边所庚戌刘师勇攻吕城破之丁巳遣使召陈宜中还朝加张世杰神龙卫四厢都指挥使縂都督府诸兵戊午加刘师勇和州防御使甲子以文天祥为浙西江东制置使兼知平江府九月己巳陈宜中授观文殿大学士醴泉观使兼侍读辛未加田谨贤福州观察使杨邦宪利州观察使趣入卫己卯陈宜中乞任海防不允辛巳有事于眀堂大赦丙戌命文天祥为都督府参赞官总三路兵会稽县尉郑虎臣诛贾似道于漳州元兵陷泰州知州孙虎臣死之庚寅免靖州今年田租乙未冬十月己亥加张世杰沿江招讨使刘师勇福州观察使总统出戍兵壬寅陈宜中至丁未以留梦炎为左丞相陈宜中为右丞相并兼枢宻使都督城临安辛亥以张世杰为沿江制置副使兼知江隂军兼浙西防应使戊午领户部财用常楙中书舎人王应麟请立济王后壬戌元兵发建康癸亥张全尹玉麻士龙援常州士龙战死全奔五牧朱焕至庐州夏贵不纳复以焕为淮东制置副使甲子尹玉与元兵战于五牧死之张全遁丙寅趣赵溍赵与可郑防所募兵诏中外官有习兵畧者各以书来上是月李世修以江隂降于元十一月丁卯铜闗将贝寳胡岩起攻溧水死之庚午以陈文龙同知枢宻院事兼权参知政事黄镛同签书枢宻院命诸制司各举才堪将帅者十人不限偏禆士卒不隶军中者许投匮自荐辛未起居舎人曾唯辞官不允径去戊寅元兵破广徳军己夘破四安镇正将胡明等死之召文天祥入卫壬午元兵至隆兴府黄万石弃抚州遁转运判官刘槃以城降元癸未元兵破兴化县知县胡拱辰自杀元兵陷常州屠之知州姚訔通判陈炤都统王安节皆死刘师勇奔平江乙酉礼部侍郎陈景行辞官不允径去丁亥独松闗告急趣文天祥入卫戊子调民兵出守余杭钱塘己丑独松闗破冯骥死之张濡遁通判平江府郑畴遁庚寅通判王矩之都统制王邦杰遣人迎降于常州辛夘元兵趣抚州都统宻祐逆战于璧邪兵败死之癸巳以张世杰为浙西制置副使兼知平江府甲午权礼部尚书王应麟遁乙未左丞相留梦炎遁丙申遣使召梦炎还朝赐余杭武康长兴县民钱并免今年田租通判抚州施至道以城降元十二月丁酉诏许贾似道归塟庚子以吴坚签书枢宻院事黄镛兼权参知政事遣栁岳奉书诣元军乞班师修好癸卯以陈文龙为参知政事兼权知枢宻院事谢堂同知枢宻院事甲辰嘉兴府告急给封桩库钱为兵备命赵与侲戍缙云县复季可官令如龙泉县募兵乙巳以陈景行为浙东安抚副使戍处州起方逢辰戌淳安县丙午追封吕文徳为和义郡王丁未出安边封桩库金付浙东诸郡为兵备元兵入平江府起吴君櫂为太府少卿提临平民兵遣使召留梦炎王应麟皆不至戊申张世杰入卫加检校少保王爚薨乙酉括临安府州县马庚戌栁岳还癸丑遣宗正少卿陆秀夫刑部尚书夏士林兵部侍郎吕师孟使军前且敇吕文焕令通好罢兵己未方兴丁广赵文礼兵皆败归庚申以栁岳为工部侍郎洪儒震为右正言使如元祈请以文天祥签书枢宻院事黄万石叛降于元元兵破大洪山知随州朱端履降于元权吏部尚书丁应奎左侍郎徐宗仁遁癸亥遣使召留梦炎不至
　　二年春正月丁丑元兵陷潭州湖南安抚兼知州李芾死之郡人知衡州尹谷亦举家自焚帅司参议杨霆及募属陈亿孙顔应焱等皆従芾死守将吴继眀刘孝忠以城降于元元复陷寳庆通判曾如骥死之戊辰陆秀夫等自元军还【谨按通鉴辑览】
　　【御批是时敌兵深入临安已在掌握之中宋君臣即欲屈节图存元人安肯舍垂成之功遽为返斾乃始则抗请班师继则求封小国惟冀苟延残喘甘于含垢包羞而不顾徒辱其名而终归无益直当諡为至愚而已独惜陆秀夫后】
　　【既有负海之节而此时嘿无一言且奉称侄孙之约以往见巴延何哉】己巳嘉兴守刘汉杰以城降于元庚午同签书枢宻院事黄镛参知政事陈文龙遁以谢堂为两浙镇抚大使文天祥知临安府金永坚浙东抚谕使辛未以吴坚为左丞相兼枢宻使常楙参知政事日午宣麻文班止六人诸闗兵尽溃遣监察御史刘岊奉表称臣上元主尊号嵗奉银绢癸酉左司谏陈孟虎监察御史孔应得遁甲戌元兵至瑞州知州姚岩弃城走乙亥以贾余庆知临安府丙子命吉王
　　昰信王昺出镇丁丑以夏士林签书枢宻院事己卯参知政事常楙遁三学生誓死不去特与放释褐出身以杨亮节为福州观察使提举吉王府行事俞如珪为环卫官提举信王府行事元兵入安吉州知州赵良淳自经死庚辰签书枢宻院夏士林遁癸未进封吉王昰为益王判福州福建安抚大使信王昺为广王判泉州以留梦炎为江东西湖南北宣抚大使甲申元兵至皋亭山遣监察御史杨应奎上传国玺进降表是夜丞相陈宜中遁张世杰苏刘义刘师勇各以所部兵去乙酉元兵次临安以文天祥为右丞相兼枢宻使都督丙戌命同吴坚使如元军以家翁签书枢宻院事贾余庆同签书枢宻院事知临安府戊子知建徳军方回知婺州刘怡知处州梁椅知台州杨必大皆叛降元是月知临江军滕岩瞻遁二月辛丑诏谕郡县使降壬寅遣贾余庆吴坚谢堂刘岊家铉翁充祈请使三月丁丑帝北行五月丙申至元都元主以帝为开府仪同三司封瀛国公是月陈宜中等立益王昰于福州遥上帝尊号曰孝恭皇帝
　　益王昰广王昺皆度宗庶子昰初封吉王昺信王徳祐二年正月文天祥尹临安请以二王镇闽广不従洎元兵迫临安乃徙封昰为益王判福州福建安抚大使昰为广王判泉州兼判南外宗正事以驸马都尉杨镇及杨亮节俞如珪为提举镇等奉二王走婺州元帅巴延入临安遣范文虎趣婺召镇令以王还镇得命即行曰我将就死于彼以缓追兵亮节等遂负王徒步匿山中七日其将张全以兵数十人追及之遂同走温州陆秀夫苏刘义继至遣人召陈宜中于清澳张世杰于定海世杰以所部兵同至温之江心寺奉昰为天下兵马都元师昺副之以秀王与睾为福建察访使兼安抚知西外宗正赵吉甫知南外宗正兼福建同提刑先入闽中抚谕吏民太皇太后寻遣内侍召二王于温宜中等沈之江中遂入闽时汀建诸州方欲従黄万石降闻二王至即闭城却使者万石将刘俊宋彰周文英等亦多来归夏五月乙未朔宜中等乃奉昰于福州即皇帝位改元景炎尊杨淑妃为太后同聴政进封信王昺为卫王宜中为左丞相兼都督李庭芝为右丞相陈文龙刘黻为参知政事张世杰为枢宻副使陆秀夫为签书枢宻院事命吴浚赵溍傅卓李班翟国秀等分道出兵改福州为安福府温州为瑞安府行郊祀礼大赦文天祥自镇江亡归庚辰以为右丞相兼知枢宻院事遣其将如江淮招豪杰并如温州募兵广东经畧使徐直谅遣梁雄飞请降于元军元假雄飞招讨使使徇广州既而直谅闻昰立命权通判李性道摧锋军将黄俊等拒雄飞于石门俊与雄飞战而败奔广州直谅弃城遁六月甲子雄飞入广州俊死之吴浚聚兵于广昌取南丰宜黄宁都三县翟国秀取秀山傅卓至衢信诸县民多应之以文天祥为同都督秋七月丁酉府南剑州进取江西已而吴浚兵败于南丰翟国秀引还傅卓兵败降于元八月漳州乱命陈文龙为闽广宣抚使以讨之甲戌秀王与睾围婺州丙子闻元兵至遂解归以王积翁为福建提刑招捕使知南劒州备御上三郡黄恮为同提刑招捕使知漳州备御下三郡张世杰遣兵助吴浚与元兵战于兠零败绩奔宁都兴化石手军乱九月复以陈文龙知兴化军东莞人熊飞守潮二州闻赵溍至即以兵攻梁雄飞于广州壬寅雄飞遁熊飞遂复韶州壬子赵溍入广州是月元将吕师夔张荣实将兵趣梅岭冬十月壬戌文元祥入江州赵溍遣曾逢龙就熊飞御元兵于南雄逢龙战死熊飞奔韶州元军围韶州守将刘自立以城降飞巷战兵败赴水死十一月元兵至处州李珏以城降甲辰秀王与睾与元兵战于瑞安观察使李世达死之与睾及其弟与虑子孟备监军赵由□察访使林温被执皆死元兵至建宁府守臣赵崇鐖被执知邵武军赵时赏知南剑州王积翁皆弃城去乙巳益王入海癸丑元兵至福安州知州王刚中以城降益王欲入泉州招蒲夀庚而夀庚有异志初夀庚提举泉州舶司擅蕃舶利者三十年至是王舟至泉夀庚来谒请驻跸张世杰不可或劝世杰留夀庚则凡海舶可不令自随也世杰不従縦之归继而舟不足乃掠其舟并没其赀夀庚怒乃杀诸宗室従官及淮兵之在泉者而降于元益王遂移潮州是月福兴化皆降元英徳守臣凌弥坚等亦降十二月辛酉赵溍弃广州遁乙丑吴浚走瑞金乙酉兴化军通判曹澄孙以城降知军事陈文龙被执不屈死之益王舟次于惠州之甲子门至元十四年【谨按通鉴辑览】
　　【御批宋自建炎南渡已属偏安然德祐以前尚有彊域可凭朝廷规模未失犹可比之东晋至临安既破帝防见俘宗社成墟宋统遂絶则自丙子三月以后正统即当归之于元若昰昺二王﨑岖海岛虽诸臣狥国苦心而残喘茍延流离失据不复成其为君且奉表乞降于元正与明唐桂二王之窜迹闽滇者无异朕近于国史传凡斥唐桂二王诸臣为伪者概令更正为明盖以其犹存一线虽不足称正统然谓之为伪实不可此万世之公论也今续纲目于景炎祥兴仍用大书纪年则又阿徇不伦乖史笔之正即如元自顺帝北迁沙漠未尝不子孙继立苗裔屡传然既委弃中原编年者即不大书故号此正也则知昰昺之已失中原而仍大书故号之非正矣夫废兴嬗代其书法自】
　　【有一定不可稍存偏袒之私因为改正书法而阐其大旨如此】正月元兵破汀闗癸巳知循州刘兴降于元壬寅文天祥走漳州吴浚以汀州降元潮州梅州皆降二月元兵下广州广东诸郡皆降三月文天祥复梅州陈文龙従子瓉复兴化军夏四月文天祥复兴化县广东制置使张镇孙袭广州取之五月张世杰复潮州文天祥入会昌县淮民张徳兴亦起兵杀太湖县丞王徳颙据司空山攻下黄州夀昌军六月辛酉文天祥取雩都己卯入兴国县秋七月取吉赣诸县围赣州衡山人赵璠抚州人何时起兵应之乙巳张世杰围泉州遣将高日新复邵武军元将攻文天祥于兴国八月天祥与战败绩乃引兵即邹防于永丰防兵亦溃壬申文天祥又败于兴国己夘元兵破司空山张徳兴败走甲申天祥至空坑兵溃遂挺身走循州九月元兵援泉州戊申益王舟次广州浅湾元兵入大庾岭又取邵武入福州冬十月甲辰破兴化军陈瓉死之进攻潮州又攻州十一月元将达春围广州庚寅张镇
　　孙以城降元将刘深以舟师攻浅湾益王舟走秀山陈宜中入占城遂不反十二月丙子舟至井澳风大作舟败防溺益王惊悸成疾旬余兵士稍集死者过半丁丑刘深袭井澳益王走七州洋欲往占城不果三年春正月张世杰攻雷州不克己酉元兵克涪州二月破潮州知州马发死之三月文天祥取州广州都统凌震转运判官王道夫复广州益王驻碙洲曽渊子至自雷州以为参知政事广西宣谕使夏四月戊辰益王殂于碙洲年十一称端宗皇帝庚午众立卫王昺为帝以陆秀夫为左丞相五月癸未朔改元祥兴乙酉升碙洲为翔龙县遣张应科王用取雷州应科三战不利用降于元六月丁巳应科再战死之知髙州李象祖降于元己未卫王徙居新会厓山升广州为翔龙府己夘元将张范李恒趣厓山冬十一月癸巳琼州民执安抚赵与珞降于元闰月庚戌王道夫弃广州遁壬戌凌震遁癸亥元兵入广州十二月壬午王道夫攻广州兵败被执凌震兵继至亦败文天祥走海丰壬寅被执于五坡岭元兵破南安县守将李梓发死之至元十六年正月壬戌元将张范兵至厓山庚午李恒兵亦来会张世杰以舟师碇海中四周起楼如城堞居王于中元兵攻之舰坚不动二月戊寅世杰部将陈寳降己夘都统张达夜袭元军营亡失甚众癸未元兵急攻之世杰殊死战已而军溃翟国秀及团练使刘俊等解甲降世杰乃与苏刘义防维夺港而去陆秀夫负卫王投海中溺死年九嵗后宫及诸臣多従死者杨太后亦赴水死世杰葬之海滨已而世杰亦自溺死宋遂亡
　　帝防徳祐二年益王昰广王昺共三年
　　右宋十六帝合三百二十年



　　钦定续通志卷四十
&lt;史部,别史类,钦定续通志&gt;
　　钦定四库全书
　　钦定续通志卷四十一
　　辽纪【一】
　　太祖　　　　太宗
　　太祖皇帝姓耶律氏讳亿字安巴坚小字多尔济契丹德哷勒部实喇伊色哩乡耶律宻拉人也其先出自炎帝世为审吉国其后有竒善者徙潢河之濵传至雅里始立制度置官属刻木为契穴地为牢让苏尔威而不肯自立雅里生必塔必塔生海兰海兰生弩尔苏是为肃祖肃祖生萨喇达尝与黄室韦挑战矢贯数札是为懿祖懿祖生伊徳实始教民稼穑善畜牧国以殷富是为祖祖生萨勒题始置铁冶教民鼓铸是为徳祖世为契丹约尼氏之额尔竒木执其政柄太祖徳祖长子也生三月能行既长身长九尺闗弓三百斤为塔玛霞实哷时小黄室韦不附太祖以计降之伐扬阿及乌尔古六奚必实霞诸部克之国人号额珍实哷唐天复元年嵗辛酉哈陶津汗立以太祖为本部额尔竒木专征讨连破室韦于厥及奚帅尔格授大徳哷勒府额尔竒木明年七月以兵伐河东河北攻下九郡明年九月复攻下河东怀逺等军畧蓟北而还先是徳祖俘奚七千户徙饶乐之清河至是创为奚徳哷勒部分十三县拜太祖裕悦总知军国事明年九月讨黒车子室韦唐卢龙军节度使刘仁恭发兵拒之太祖伏劲兵歼其众乗胜大破室韦明年七月复讨黒车子室韦唐河东节度使李克用遣使请和十月太祖以骑兵七万会克用于云州【通鉴在梁开平元年是为太祖即位之元年此据五代史记第五代史及契丹国志并云以兵三十万本史兵卫志亦同而此则云七万为互异也】约为兄弟遂进兵击刘仁恭防数州徙其民以归明年二月复击刘仁恭还袭山北奚破之唐宣武军节度使朱全忠遣使来聘十一月遣师讨奚霫诸部之未附者悉破降之十二月哈陶津汗殂羣臣奉遗命请立太祖太祖三让从之
　　元年春正月庚寅即皇帝位尊母萧氏为皇太后立皇后萧氏羣臣上尊号曰天皇帝后曰地皇后庚子诏皇族承约尼氏九帐为第十帐二月戊午以从弟达勒达为徳哷勒府额尔竒木是月征黒车子室韦降其八部夏四月唐梁王朱全忠废其主寻弑之自立为帝国号梁遣使来告五月丁丑布呼黙哷使于梁梁遣使者来秋七月乙酉唐平州刺史刘守竒率其众来降置之平卢城冬十月乙巳讨黒车子室韦破之
　　二年春正月癸酉朔御正殿受百官及诸国使者朝辛巳始置特哩衮典族属以弟萨喇为之唐晋王李克用卒子存朂袭遣使吊慰二月遣使如梁夏五月癸酉萨喇讨乌丸黒车子室韦遣使如梁冬十月己亥筑长城于镇东海口遣轻兵取托欢判入室韦者
　　三年春正月如辽东二月丁酉梁遣使者来三月沧州刘守文为弟守光所攻遣人来乞兵命弟里素额尔竒木萧达鲁以兵会守文于北淖口进击守光破之守光溃去夏五月甲申置羊城于炭山之北以通市易秋八月遣使如梁冬十月己巳遣鹰军讨黒车子室韦破之
　　四年秋七月戊子以后兄萧达鲁为北府宰相后族为相自此始冬十月乌满山奚库济及扎噜特超黙特等叛讨平之
　　五年春正月【辽史于此纪日食兹已具五代纪故不录以后均列入五代及宋纪其辽史不复着】丙申帝亲征西部奚遂分兵讨东部奚悉平之于是尽有奚霫之地三月次滦河刻石纪功复畧地蓟州夏四月壬申遣人使梁五月弟埒克特尔格伊徳实安图谋反安图妻讷黙库以告帝与诸弟刑牲告天地为誓而赦其罪出埒克为徳哷勒部额尔奇木封讷黙库为晋国夫人秋八月甲子幽州刘守光僭号称燕冬十一月壬午遣人使梁
　　六年春二月戊午亲征刘守光三月至自幽州夏四月梁郢王友珪弑其父自立秋七月丙午亲征珠巴克降之命弟埒克分兵攻平州埒克破平州还冬十月戊寅复与特尔格伊徳实安图等反甲申遣使如梁壬辰帝次北阿噜山埒克等以兵阻道帝南趍十七泺是日燔柴翼日次七渡河埒克等遣人谢罪
　　七年春正月晋王李存朂防幽州擒刘守光以归甲寅次赤水城埒克等乞降帝素服慰遣之二月梁均王友贞讨友珪杀之乃嗣位三月癸丑次芦水达刺与安图拥千余骑至遂拘之以所部分隶诸军而埒克引其众至伊苏济勒淀具天子旗鼓将自立闻车驾且至掠居民北走帝以兵追之伊徳实径趍行宫焚辎重庐帐其党苏库复刼西楼帝至土河尽以先所获资畜分赐将士留伊勒希巴珠勒呼总政务夏四月戊寅北追埒克己卯至达抡淀选轻骑追及之于布扎尔河尽获其辎重生口先遣室韦及托欢酋长巴尔徳里古等五人分兵伏其前路命北宰相徳里古为先锋进撃之埒克逆战众溃而走追至柴河伏发合击遂大败之帝次札都河五月甲寅北宰相达年擒埒克尼噜古阿巴于榆河壬戌送诣行在丙寅至库哩以青牛白马祭天地六月辛巳至榆岭以实喇县人缫古非法残民磔之甲申登都庵山狱官聂哷擅造大校诛之壬辰次狼河击裕库哷尽获其众庚子次阿敦泺以养子纳喇苏附诸弟以叛杀之其余党各以轻重论刑命额尔竒木尼噜古自投崕死秋七月次乌林河观鱼【据游幸表増辑自后凡据表增入者概不复注】八月己卯幸龙眉宫九月壬戌帝发自西楼冬十月庚午驻赤崖十一月祠木叶山还次扎古山省风俗见高年议朝政定吉凶仪十二月戊子燔柴于莲花泺
　　八年春正月甲辰以赫噜为徳哷勒部额尔奇木呼哩为特哩衮裕库哷部人执逆党来献杖杀其首恶布呼余并原释之有司所鞫逆党三百余人狱既具帝赐之宴一日明日乃以轻重论刑首恶埒克次达喇帝不忍寘以法杖而释之以伊徳实安图为埒克所使皆释之以前裕悦哈达拉子嘉哩埒克妻实喇勒济实预逆谋皆绞杀之伊徳实妻聂哷胁从安图妻讷黙库尝有忠告竝免死秋七月丙申有司上诸帐族与谋逆者三百余人皆弃市
　　九年春正月乌尔古部叛讨平之夏六月幽州军校齐行本举其族及部曲来降诏授检校尚书左仆射赐名乌云数日复叛去卢龙节度使周徳威纳之乃议南征是月射野马于汉北冬十月戊申钓鱼于鸭渌江吴越王遣使来贡
　　神册元年春二月丙申羣臣及诸属国上尊号曰大圣大明天皇帝后曰应天大明地皇后大赦建元神册国号曰契丹三月丙辰以徳哷勒部额尔奇木赫噜为阿勒达尔裕悦百僚进秩颁赉有差赐酺三日立子倍为皇太子夏四月乙酉晋幽州节度使卢国用来降以为幽州兵马留后【按此时晋幽州节度使为周徳威观此纪上年及下年俱冇幽帅周徳威可见况此卢国用者新旧五代史及通鉴皆无其人疑此及天显元年所书皆因卢文进致误也】甲辰梁遣使者来六月庚寅吴越王遣使来贡秋七月壬申亲征突厥托欢党项小蕃沙陀诸部皆平之八月防朔州擒其节度使李嗣本勒石纪功于竒塜南冬十一月攻蔚新武妫儒五州自代北至河曲逾隂山尽有其地遂改武州为归化州妫州为汗州置西南面招讨司十二月收山北八军
　　二年春二月晋新州禆将卢文进杀其节度使李存矩来降遂攻新州下之三月辛亥进攻幽州周徳威以兵逆战于居庸闗之西大破之以后弟阿古齐为统军舒噜为先锋东出闗畧燕赵不见敌而还己未裕库哷叛命舒噜讨之夏四月壬午围幽州不克辛卯梁遣使者来六月乙巳以暑潦班师留赫噜卢国用守之埒克与其子赛音伯哩叛入幽州秋八月李存朂遣李嗣源等救幽州赫噜等以兵少而还
　　三年春正月丙申以弟安图为大内特哩衮命攻云州及西南诸部二月癸亥城皇都梁遣使来聘晋吴越渤海高丽回鹘准布党项及幽镇定魏潞等州各遣使者来夏四月乙巳达喇复谋叛诛其妻尼噜古而赦逹喇【辽史以尼噜衮为伊徳实之妻兹据宏简録改辑】五月乙亥诏建孔子庙秋七月乙酉裕悦赫噜薨冬十二月庚子如辽阳故城辛丑北府宰相萧达鲁薨戊午以裕悦赫噜弟裕勒沁为徳哷勒部额尔竒木萧阿古齐为北府宰相
　　四年春正月丙申射虎于东山二月丙寅修辽阳故城以汉民渤海户实之改为东平郡夏五月庚辰至自东平郡秋八月丁酉谒孔子庙九月征乌尔古部道闻皇太后不豫一日驰六百里还侍太后病间复还军中冬十月丙午次乌尔古部命皇太子将先锋军进击破之自是举部来附
　　五年春正月乙丑始制契丹大字夏五月丙寅吴越王遣使来贡庚辰有龙见于伊喇山阳水上帝射获之藏其骨于内府闰六月丁卯以弟苏为特哩衮康黙记为伊勒希巴秋八月己未党项诸部叛辛未亲征九月己丑梁遣使者来壬寅大字成诏颁行之皇太子率徳哷勒部额尔竒木裕勒沁等畧地云内天徳冬十月辛未攻天徳癸酉天徳军节度使宋瑶出降更其军曰应天甲戌班师宋瑶复叛丙子旋师攻之擒宋瑶徙其民于隂山南十二月己未师还
　　六年春正月丙午以弟苏为南府宰相迪里为特哩衮宗室为南府宰相自此始夏五月丙戍诏定法律正班爵丙申诏画前代直臣像为诏谏图及诏长吏以四孟月询民利病冬十月癸丑朔晋新州防御使王郁以所部山北兵马来附丙子帝率大军入居庸闗十一月癸卯下古北口丁未分兵畧檀顺安逺三河良乡望都潞满城遂城等城俘其民徙内地十二月庚申皇太子率王郁畧地定州康黙记攻长芦癸亥围涿州破其郛癸酉刺史李嗣弼以城降乙亥李存朂引兵趍望都托辉以五千骑围之李嗣昭来救大军不利引归存朂至幽州遣骑来蹑大军反击悉擒之己卯还次檀州幽人来袭击走之徙檀顺民于东平沈州
　　天赞元年春二月庚申复徇幽蓟地癸酉改元赦军前殊死以下夏四月甲寅攻蓟州戊午防之擒其刺史胡琼以卢国用尼噜古典军民事壬戌大飨军士癸亥李存朂围镇州张文礼使来求援命君迪里将军康末怛赴之击败河东兵杀其将李嗣昭辛未攻石城防之六月遣鹰军击西南诸部冬十月甲子以萧希达为北府宰相分徳哷勒部为二院寔讷齐为北院额尔奇木乌苏为南院额尔竒木诏分北达宁额为二部立两节度使以统之十一月壬寅命子耀库济为天下兵马大元帅畧地蓟北
　　二年春正月甲申耀库济克平州获其刺史赵思温裨将张崇二月如平州甲子以平州为卢龙军三月戊寅军于箭笴山讨叛奚呼逊获之置奚托辉部以布伦权总其事夏四月己酉梁遣使来癸丑耀库济攻幽州徳哷勒部额尔奇木迪里徇山西地庚申耀库济军幽州东节度使符存审出战败之閠月庚辰耀库济抵镇州壬午防曲阳丙戍下北平是月晋王李存朂即皇帝位国号唐五月戊午耀库济师还癸亥大飨军士赏赉有差秋七月前北府宰相萧阿古齐及王郁徇地燕赵冬十月唐灭梁
　　三年春正月遣兵畧地燕南夏五月丙午以特里衮迪里为南院额尔竒木是月徙蓟州民实辽州地渤海杀其刺史张秀实而掠其民六月乙酉大举征托欢党项准布等部诏皇太子监国大元帅耀库济从行秋七月辛亥哈喇等击索欢纳山东部族破之八月乙酉至乌尔古山甲午次古单于国登阿勒坦音徳尔山九月丙申次古囘鹘城勒石纪功猎于乌都温山观鱼乌尔古河庚子日于蹛林丙午遣骑攻准布南府宰相苏南院额尔竒木迪里畧地西南乙卯苏等献俘丁巳凿金河水取乌山石辇致潢河木叶山甲子诏礲丕勒阿汗故碑以契丹突厥汉字纪其功是月破呼穆苏山诸蕃部次伊徳实山以赤牛青马祭天地冬十月丙寅猎于约罗山丁卯军于巴尔斯山遣兵逾流沙防浮图城尽取西鄙诸部十一月乙未获甘州囘鹘都督必里克遣使谕其主乌穆珠汗射虎于乌兰实哷山十二月攻蔚州四年春二月丙寅耀库济畧党项丁邜皇后遣康穆腾问起居进御服酒膳乙亥萧阿古齐畧燕赵还进牙旗兵仗辛夘耀库济献党项俘三月丙申飨军于水精山夏四月甲子南攻小蕃下之五月甲寅清暑于室韦北陉秋九月癸巳至自西征冬十月丁邜唐以灭梁来告即遣使报聘十一月丁酉如安国寺饭僧赦京师囚纵五坊鹰鹘十二月乙亥诏亲征渤海大諲譔皇后皇太子大元帅耀库济皆从闰月壬辰祠木叶山壬寅以青牛白马祭天地于乌山己酉次色克山丁巳次商岭夜围扶余府
　　天显元年春正月庚申防扶余城诛其守将丙寅命特里衮安图前北府宰相萧阿古齐等将万骑为先锋遇諲譔老相兵破之是夜围忽汗城辛未諲譔出降帝优礼而释之丁丑諲譔复叛攻其城破之諲譔请罪马前诏以兵衞之出城祭告天地二月庚寅安边鄚颉南海定理等府及诸道节度刺史来朝俱慰遣之壬辰以青牛白马祭天地大赦改元以平渤海遣使报唐甲午如忽汗城阅府库物赐从臣有差以奚部长布伦王郁回鹘新罗吐蕃党项室韦沙陀乌尔古等从征有功优加赏赉丙午改渤海国为东丹忽汗城为天福册皇太子倍为人皇王以主之赦其国内殊死以下三月戊午遣额尔奇木康黙记左仆射韩延徽攻长岭府甲子祭天丁夘幸人皇王宫己巳安边鄚颉定理三府叛遣安图讨平之癸未宴东丹国僚佐颁赐有差乙酉班师以大諲譔举族行夏四月丁亥次繖子山是月唐成徳军节度使李嗣源反伶人郭存谦弑其主存朂嗣源遂袭位五月辛酉南海定理二府复叛耀库济讨平之六月丙午次慎州唐遣使以国哀告秋七月丙辰铁州刺史卫钧反乙丑耀库济讨平之卢龙行军司马张崇叛奔唐甲戍次扶余府帝不豫辛巳帝崩年五十五諡曰大圣大明神烈天皇帝庙号太祖陵曰祖陵
　　太祖始建元九年神册六年天賛四年天一年凡二十年
　　太宗皇帝讳徳光字徳谨小字耀库济太祖第二子也母曰淳钦皇后萧氏天賛元年授天下兵马大元帅寻诏统六军南徇地下平州破箭笴山呼逊奚诸部及从太祖破伊竒哩诸部定河壖党项下山西诸镇取囘鹘单于城东平渤海破达啰克部所向皆有功天显元年七月太祖崩皇后摄军国事八月甲午奉梓宫西迁壬寅太宗自元帅行营奔赴行在乙巳人皇王倍继至九月壬戌南府宰相薨丁夘梓宫至皇都冬十月卢龙军节度使卢国用叛奔唐十一月丙寅杀南院额尔竒木耶律迪里君耶律毕老等
　　二年秋八月丁酉葬太祖皇帝于祖陵置祖州天城军节度使以奉陵寝冬十一月壬戌太宗即皇帝位初淳钦皇后爱太宗欲立之而以人皇王长恐国人不从故太祖崩已逾年后称制摄事至是召人皇王与帝俱乘马立帐前谓诸酋长曰二子皆爱之莫知所立汝曹择可立者执其辔诸人揣知后意争执帝辔讙跃曰愿事元帅后乃曰此众意所欲吾安敢违之帝遂立为天皇王而人皇王复归东丹【据契丹国志及通鉴改辑】戊辰帝还都羣臣上尊号曰嗣圣皇帝大赦有司请改元不许十二月庚辰尊皇太后为太皇太后皇后为应天皇太后立妃萧氏为皇后己丑祀天地庚寅遣使谕诸国辛夘阅羣牧于近郊
　　三年春正月庚午以王郁为兴国军节度使守中书令二月如长泺三月乙邜东搜癸亥猎于羖防山乙丑猎松山唐义武军节度使王都遣人以定州来归且使乞援命奚托里塔拉以兵赴之四月戊寅东巡丙申猎于三山塔拉败唐将王晏球于定州唐兵大集塔拉请益师辛丑命特哩衮尼噜衮都统察喇赴之五月丙午猎于索啰山丁邜命林牙图鲁卜讨乌尔古部己巳女真来贡六月己邜行色克色哩礼秋七月壬子王都奏塔拉兵败死之尼噜古察喇等数十人被执庚午有事于太祖庙八月庚辰建应天皇太后诞圣碑于仪坤州九月己夘图鲁卜遣人献乌尔古俘己丑幸人皇王倍第庚寅遣使如唐辛卯再幸人皇王第冬十一月辛丑帝自将伐唐十二月癸卯祭天地甲寅次杏埚唐遣使至遂班师诏耶律伊济迁东丹民以实东平升东平郡为南京四年春正月己卯如埚猎于潢河三月甲午望祀羣神夏四月甲寅如天城军谒祖陵辛酉人皇王来朝癸亥録囚五月戊子射栁于太祖行宫癸巳行色克色哩礼六月丙午图鲁卜献乌尔古俘己酉西巡己未猎近山癸亥驻跸凉陉秋七月庚辰曲赦系囚甲午祠太祖而东八月癸卯幸人皇王第九月庚午如南京戊寅祠木叶山己卯行再生礼癸巳至南京冬十月壬寅幸人皇王第甲辰阅军籍庚戍大阅六军甲子以弟鲁呼帅师趣云中讨郡县之未附者十一月丙寅以出师告天地壬申告出师于太祖行宫甲申观渔于三义口十二月戊午至自南京
　　五年春正月庚午鲁呼防寰州二月癸卯李胡还自云中丙午以先所俘渤海户赐之辛酉召羣臣议军国事三月鲁呼请赦宗室钖里郎君以罪繋狱者从之乙亥册弟鲁呼为夀昌皇太子兼天下兵马大元帅壬午以龙化州节度使刘居言同中书门下平章事庚寅驾发南京夏四月乙未诏人皇王先赴祖陵丙辰会谒祖陵人皇王归国五月己亥射栁于行在乙卯如防桞湖丁已太祖御容于明殿秋八月丙午如九层台九月庚辰诏置人皇王仪衞丁亥至自九层台冬十月癸卯建太祖圣功碑于舒伊旺尼珠珲温十一月戊寅东丹奏人皇王浮海奔于唐
　　六年春正月甲子西南边将以慕化哈噶斯国人来丁卯如南京三月丁亥人皇王妃萧氏率其国僚属来见夏四月己酉唐遣使者来是月置中台省于南京五月乙丑祠木叶山乙亥至自南京闰月庚寅射栁于近郊六月壬申如凉陉秋七月己酉命将士南畧壬子荐时果于太祖庙东巡九月甲午修京城冬十一月乙酉唐遣使者来十二月丙辰遣人以诏赐唐卢龙军节度使赵徳钧
　　七年春正月己亥唐遣使者来癸卯遣使如唐戊申祠木叶山二月壬申伊喇迪里使吴越还吴越王钱镠遣使从献寳器复遣使报之三月丁未遣使诸国夏四月甲戍唐遣使者来致人皇王倍书六月戊辰御制太祖建国碑秋七月辛巳赐中外官吏物有差癸未赐高年布帛丙戍召羣臣耆老议政壬辰唐遣使者来癸巳使复至壬寅唐卢龙军节度使赵徳钧遣人进时果丁未荐新于太祖庙八月壬戍捕鹅于防栁湖冬十月乙卯唐遣使者来己巳遣使如云中十一月丁亥遣使存问呼哩国己丑唐蔚州刺史张彦超以城来降以为大同军节度使十二月丁巳西狩驻跸平地松林
　　八年春正月庚子命鲁呼及左威衞上将军色克率兵伐党项三月辛卯鲁呼讨党项还宴劳之丙申唐遣使请罢征党项兵帝使以战防报之夏四月戊午党项来贡五月己丑猎于独牛山戊戍如防栁湖秋七月戊寅行纳后礼冬十月丙午至自防桞湖辛亥唐遣使者来己未遣使如唐十一月辛丑太皇太后崩遣使告哀于唐及人皇王倍是月唐主嗣源殂子从厚立
　　九年春正月癸酉渔于土河闰月戊午唐使来告哀遣使吊祭壬戍东幸二月壬申祠木叶山夏四月唐潞王李从珂弑其主自立人皇王倍自唐上书请讨之五月甲辰如防栁湖辛未唐李从厚所遣谢吊祭使至阙秋八月壬午自将南伐九月乙卯次云州丁巳防河隂冬十月丁亥畧地灵丘十一月辛丑围武州之阳城壬寅降之癸卯斡齐尔城降籍所俘丁壮为兵十二月驻跸百湖之西南
　　十年春正月戊申皇后崩于行在二月辛巳宰相尼噜古谋南奔事觉执之夏四月吐谷浑酋长推勒伊徳率众内附丙戍皇太后父族及母前夫之族二帐竝为国舅以萧黙色为尚父领之己丑録囚五月丙申攻新州及振武癸丑以钖里王庭鹗为龙化州节度使六月辛未如频布里淀秋七月乙卯猎于南赤山冬十二月庚辰如金瓶泺遣伊喇华格科尔罗和啰木萨噶等捉生敌境
　　十一年春正月钓鱼于土河庚申如潢河夏五月戊戌清暑防桞湖秋七月丙申唐河东节度使石敬瑭为其主所讨遣使来告急遂许兴师八月己未遣使如河东报师期庚午帝自将南行九月丁酉入鴈门戊戍次忻州祀天地己亥次太原庚子及唐将张敬达战于太原大败之敬达走保晋安寨额尔奇木达鲁与战死之敬瑭率其属来见帝执手抚慰之癸卯围晋安甲辰以逹鲁子图勒珲嗣为额尔竒木冬十月甲子封敬瑭为晋王幸其府敬瑭与其妻李氏亲捧觞上夀十一月丁酉册敬瑭为大晋皇帝闰月甲子唐将杨光逺安审琦杀其帅敬达以降帝闻敬逹至死不变谓左右曰凡为人臣当如此也命以礼葬之丙寅祀天地以告成功初围晋安分遣精骑守要害以絶援兵唐主所遣赵延夀范延广赵徳钧等皆逗遛不敢进至是闻敬达死各遁归帝命皇太子以轻骑驰击之降其众辛未帝次团栢谷赵徳钧父子以其众来降次潞州议班师与晋帝约为父子命徳勒賔将五千骑送之南行临别谓之曰朕当留此候汝入洛乃还也辛巳敬瑭至河阳唐主李从珂遣人杀人皇王倍乃举族自焚诏收唐士卒战殁者瘗之汾水上以为京观晋帝命桑维翰为文纪帝功徳十二月乙酉遣近侍塔鲁存问晋帝戊子遣使驰奏皇太后及报诸道师还庚寅发太原辛卯闻晋帝入洛遣君济勒岱抚问壬辰次细河阅降将赵徳钧父子兵马庚戍如应州癸丑唐大同彰国振武三节度使迎见留之不遣
　　十二年春正月丙辰次堆子口唐大同军节度判官吴峦闭城拒守遣崔廷勲围之晋帝召峦还遣使请觧围许之【辽史作帝亲至城下谕降峦误也观下会同七年呉峦守贝州事可见今据五代史改辑】壬戌祀天地丙寅皇太后遣侍衞实鲁趣行是夕率轻骑先进丁丑告功太祖行宫戊寅朝于皇太后二月癸卯晋遣唐所掠君埒克文班吏萧岱尔还朝三月庚申晋遣使来贡丁卯晋天雄军节度使范延广请内附不纳己巳遣君达里库穆尔徳哷使晋壬午晋使来见夏四月如平地松林观潢水源五月甲寅如频布里淀六月甲申晋遣户部尚书聂延祚等请上尊号及归鴈门以北与幽蓟之地仍歳贡帛三十万疋秋七月辛亥诏诸部治兵甲癸丑如懐州谒奉陵甲子晋遣使来告范延广反庚午遣耶律尼固呼使晋议军事八月癸未晋遣使复请上尊号不许庚寅晋及太原刘知逺南唐李升各遣使来贡庚子晋遣使以都汴及范延广降来告九月庚申遣珠勒呼使晋及南唐辛未遣使如高丽鐡骊冬十月庚辰晋使来贺皇太后永宁节十一月己未遣使求医于晋十二月甲申东幸祠木叶山
　　会同元年春正月戊申朔晋遣使来贺戊辰遣使如晋二月丁酉猎于松山戊戍如辽河东三月癸酉东幸夏四月戊寅如南京乙酉如温泉己丑还宫己亥西南边大详衮耶律罗卜科奏党项防五月甲寅晋复遣使请上尊号许之六月辛卯南唐来贡癸巳诏建日月四时堂图写古帝王事于两庑秋七月癸亥遣使赐晋马丁卯遣呼喇岱使于晋摩哩拉呼使南唐戊辰遣中台省右相耶律苏兰特尔格使晋临海军节度使赵思温副之册晋帝为英武明义皇帝九月晋遣守司空冯道左散骑常侍韦勲来上皇太后尊号左仆射刘煦右谏议大夫卢重上皇帝尊号冬十月壬寅晋遣使来谢册礼是日复有使进独峯駞及名马十一月壬子皇太后御开皇殿冯道韦勲册上尊号曰广徳至仁昭烈崇简应天皇太后甲子行再生柴册礼丙寅皇帝御宣政殿刘煦卢重册上尊号曰睿文神武法天啓运明徳章信至道广敬昭孝嗣圣皇帝大赦改元建国号曰大辽【辽史此语系之大同元年其实大同元年以晋百官言中外皆愿戴皇帝故改晋号为辽而辽之建号则自在此时也今并据五代史及契丹国志改辑】是月晋复遣赵莹奉表来贺以幽蓟瀛莫涿檀顺妫儒新武云应寰蔚十六州并图籍来献于是诏以皇都为上京府曰临潢升幽州为南京南京为东京改新州为奉圣州武州为归化州更定官制十二月戊戍遣通果阿巴等使于晋制加晋冯道守太傅刘煦守太保余官各有差
　　二年春正月乙巳以受晋册遣使报南唐高丽戊申晋遣金吾衞大将军马从斌考功中刘知新来贡珍币丙辰晋遣使谢免沿边四州钱币二月猎于盘山癸巳谒太祖庙赐在京吏民物及内外羣臣官赏有差丁酉加兼侍中左金吾衞上将军王鄑检校太尉三月畋于褭潭丁巳封子舒噜为夀安王雅斯哈为太平王己巳大赉百姓夏四月乙亥如木叶山五月乙巳南唐遣使来贡六月驻跸频布里淀秋七月戊申晋遣使进犀带是月猎于炭山闰月癸未乙室大王坐赋调不均挞而释之并罢南北府民上供及诸赋役非旧制者乙酉遣迪里赐晋乌尔古良马八月乙丑晋遣使贡歳币九月己邜遣使如晋冬十二月庚子钓鱼于土河
　　二年春正月戊子吴越王遣使来贡壬辰遣陪谒阿鉢使晋致生辰礼晋以并镇忻代之吐谷浑来归二月己亥奚王鲁古鼐率六节度使朝贡庚子乌尔古遣使献伏鹿国俘三月戊辰遣使如晋己巳如南京丙子罗卜科上党项俘获数癸未猎于水门庚寅诏扈从扰民者从军律甲午如蓟州乙未晋及南唐各遣使来觐夏四月庚子至燕备法驾入自拱辰门御元和殿行入阁礼壬寅遣使如晋乙巳幸留守赵延夀别墅丙午晋遣宣徽使杨端王眺等来问起居丙辰晋遣使进茶药癸亥晋遣使贺端午五月庚辰晋遣使进弓矢甲申遣子天徳及检校司徒邸用和使晋戍子阅骑兵于南郊六月丙申阅歩卒庚子晋遣使来见壬寅驾发燕京癸丑次奉圣州甲寅劳军士秋七月己巳猎于哈达拉山己卯以镇州安重荣叛晋诏征南将军栁严邉备辛夘晋遣使请行南郊礼许之八月壬寅遣使如南唐南唐遣使求青氊帐赐之丙辰诏以伊竒哩河胪朐河之近地给赐南院鄂津图噜伊逊巴勒北院乌纳哈喇三锡林人为农田九月壬午边将奏破吐谷浑丙戍晋遣使贡名马戊子吴越王遣使来贡冬十月辛丑遣克郎使吴越鲁库使南唐庚申晋遣使贡布及请亲祠南岳从之十一月己巳南唐遣使奉蜡丸书言晋宻事丁丑诏有司教民播种纺绩十二月甲午燔柴丙申遣使如晋丙辰诏契丹人授汉官者从汉仪听与汉人婚姻是冬驻跸于繖淀
　　四年春正月壬戍以伊实彭布突厥三部鳏寡不能自存者官为之配丙子南唐遣使来贡庚辰纳喇威二部伊实彭布突厥三部并献党项俘二月甲辰晋遣使进香药丁巳诏编始祖奇善汗事迹己未晋遣杨彦询来贡且言镇州安重荣防扈状是月晋镇州安重荣执辽使者伊喇三月癸酉晋以祀南郊遣使来谢进黄金夏四月己卯晋遣使进樱桃五月庚辰吐谷浑额尔竒木苏等叛入晋遣徳哷往谕晋及太原守臣六月辛卯振武军将赵崇逐其节度使耶律华喇以朔州叛附于晋丙午命宣徽使尼古察讨之秋七月癸亥南唐遣使奉蜡丸书壬申晋遣使进水晶砚八月癸巳南唐奉蜡丸书庚子晋遣使进犀弓竹矢吴越王遣使奉蜡丸书九月丁丑如归化州冬十月癸卯吴越王遣使来贡十一月丙寅晋以讨安重荣来告庚午吐谷浑请降遣使抚谕之十二月戊子晋遣使来告山南节度使安从进反庚寅南唐遣使奉蜡丸书戊戍晋遣王升鸾来贡戊申晋以败安重荣来告遂遣杨彦询归辛亥晋遣使乞罢戍兵诏特哩衮硕格班师甲寅攻防州
　　五年春正月戊午诏求直言命政事令僧隐等以契丹戸分屯南边戊辰晋函安重荣首来献癸酉遣使如晋是月晋以朔州平遣使来贺遂遣客省使耶律华格使晋并致生辰礼二月壬辰以明王温代裕悦新为西南路招讨使以讨吐谷浑甲午如南京遣使如晋索吐谷浑叛者三月乙卯朔晋遣齐州防御使宋晖业【据五代史作光邺辽史盖以避讳改之】翰林茶酒使张言来问起居丙子晋遣使进射栁鞍马六月癸丑晋齐王重贵遣使来贡乙丑晋主敬瑭殂子重贵立戊辰晋遣使来告哀辍朝七日庚午遣使如晋吊祭秋七月庚寅晋遣金吾衞大将军梁言判四方馆事朱崇节来谢其书称孙不称臣遣客省使乔荣让之丁未晋遣使以祖母哀来告八月戊辰诏河东节度使刘知逺送叛臣乌尔古指挥使由燕京赴阙癸酉遣天城军节度使萧拜甡如晋吊祭九月壬辰遣使贺晋帝嗣位冬十月己巳遣将军黙赫特伐党项十二月癸亥晋遣使来谢是冬驻跸赤城
　　六年春二月乙卯晋遣使进先帝遗物辛酉晋遣使请居汴从之三月己卯吴越王遣使来贡戊子南唐遣使奉蜡丸书丁未晋帝至汴遣使来谢夏五月己亥遣使如晋致生辰礼六月晋遣使贡金秋八月丁未晋复贡金己未如奉圣州晋遣其子延煦来朝冬十二月丁未如南京议伐晋命赵延夀赵延昭安图嘉哩等由沧恒易定分道而进大军继之是歳杨彦昭请移镇奈泺及新镇从之
　　七年春正月甲戍赵延夀延昭率前锋五万骑次任丘丙子安图入鴈门围忻州代州己卯赵延夀围贝州州将卲珂开门纳降刺史吴峦投井死己丑次元城以延夀为魏博等州节度使封魏王率所部屯南乐丙申攻黎阳辛丑晋遣使来修旧好诏割河北诸州及遣桑维翰景延广来议二月甲辰攻博州刺史周儒以城降师自马家口济河满达营于河东攻郓州围晋别将于戚城晋主自将来拒满达分兵屯河西遇晋兵与战不利辛亥晋定难军节度使李彛殷自麟州来侵三月癸酉及晋矣战于澶渊大败之壬午留赵延昭守贝州徙所俘户于内地夏四月癸丑还次南京辛未如凉陉五月癸酉耶律巴哩岱奏破徳州擒其刺史尹居藩秋七月己卯晋平卢军节度使杨光逺遣人奉蜡丸书辛卯晋遣张晖奉表乞和是月晋袭飞狐大同军节度使耶律恭噶击败之九月庚午北幸冬十月壬戍天授节诸国来贺帷晋不至十一月壬申诏徴诸道兵以闰月朔会于温榆河北十二月癸卯南伐甲子次古北口闰月己巳阅诸道兵于温榆河己卯围恒州下其九县八年春正月庚子分兵攻邢洺磁三州二月围魏州晋将杜重威率兵救之戊子晋将折从阮陷胜州【辽史胜州作滕州误也兹据通鉴改辑】三月戊戍师防祁州杀其刺史沈斌庚戍杜重威攻防州戊子赵延夀率前锋薄之己未重威遁去追至阳城大败之癸亥围晋兵于白团衞村晋将符彦卿等乘风奋击大兵不利遂命旋师晋亦退保定州夏四月甲申还次南京杖将士战不力者癸巳如凉陉六月晋兵袭高阳戍将击走之秋七月乙卯猎于平地松林晋遣孟守中奉表请和仍以前事答之八月己巳诏侍衞萧苏色阅羣牧于北陉九月辛酉还上京冬十月辛未祠木叶山十二月乙丑云州节度使耶律恭噶获晋谍者
　　九年春三月己亥吐谷浑遣军校苏哷献生口千户授苏哷检校司空夏四月辛酉吐谷浑白可乆来附是月如凉陉五月庚戍晋昜州戍将孙方简请内附秋七月辛亥诏徴诸道兵其故伤禾稼者以军法论八月帝自将南伐九月壬辰阅诸道兵于渔阳是月赵延夀与晋将张彦泽战于定州败之十一月戊子进围镇州丙申候骑报晋兵至遣精兵断河桥晋兵退保武强南院大王达年将军高模翰分兵由瀛州间道以进晋将梁汉璋率众来拒与战大败之汉璋死杜重威张彦泽引兵据中渡桥赵延夀等击败之斩其将王清【辽史此下有宋彦筠堕水死之文考五代史册府元俱云彦筠退走通鉴谓彦筠浮水得免陶岳五代史补后汉干祐中彦筠实为郑州节度使知辽史误也今不取】重威等退保中渡寨义武军节度使李殷以城来降遂进兵夹滹沱而营去中渡寨三里分兵围之十二月丙寅杜重威李守贞张彦泽等率所部二十万众来降授重威守太傅邺都防守守贞天平军节度使余各领旧职命御史大夫嘉哩监军富珠哩及张彦泽持诏入汴且召桑维翰景延广帝留兵守魏自率大军而南壬申晋帝石重贵与其母李氏奉表请罪张彦泽杀桑维翰绐言自经死诏收之甲戍彦泽迁重贵及其母若妻于开封府署壬午帝次赤冈重贵举族出封丘门槀索牵羊以待帝命改馆于封禅寺晋百官俯伏待罪命领职如故将军康祥执景延广来献诏以牙筹数其罪絷送上都延广于道自杀
　　大同元年春正月丁亥朔备法驾入汴御崇元殿受百官贺戊子以枢宻副使刘敏权知开封府杀秦继旻李彦绅及郑州防御使杨承勲以其弟承信为平卢军节度使己丑杀张彦泽于开封市辛夘降重贵为崇禄大夫检校太尉封负义候癸巳以张砺为平章事晋李崧为枢密使冯道为太傅和凝为翰林学士赵莹为太子太保刘煦守太保冯玉为太子少保癸夘遣赵莹冯玉李彦韬将三百骑送负义候及其母妻子弟于黄龙府安置二月丁巳朔帝服通天冠绛纱登正殿设乐悬仪衞于庭【谨按通鉴辑览】
　　【御批辽当国势强盛时经畧中原所过摧枯拉朽防于大业可成乃甫入大梁即袭用通天绛纱寻复呼仗入閤赭袍从事捐淳厐而徇浮誉非开剙所宜抑且背本不祥天道厌之宜其未及旋辕遽撄多故也其后金元皆惑迂生改】
　　【正易服之説蔑弃旧章亡不旋踵读史者可不戒诸】下制改晋国为大辽大赦改元升镇州为中京以赵延夀为大丞相兼政事令枢宻使中京留守赐百官将士爵赏有差辛未晋河东节度使刘知逺自立为帝国号汉诏以耿崇美为昭义军节度使高唐英为昭徳军节度使崔廷勲为河阳军节度使三月丙戍以萧翰为宣武军节度使赐将吏爵赏有差壬寅诏晋诸司僚吏嫔御宦寺方技百工图籍厯象石经铜人明堂刻漏太常乐谱诸宫县卤簿法物及铠
　　仗悉送上京磁州帅梁晖以相州降汉己酉命高唐英讨之夏四月丙辰朔车驾发汴州以冯道李崧和凝李澣徐台符张砺等从行戊辰次高邑帝不豫丁丑崩于栾城年四十六諡曰孝武皇帝重熙三十一年増諡孝武惠文皇帝庙号太宗陵曰怀陵
　　太宗天显十一年【仍太祖年号】会同九年大同一年凡二十一年
  </div>
  <div class="pagination">
   <a href="钦定续通志_page15.html">
    上一页
   </a>
   <span>
    ...
   </span>
   <a href="钦定续通志_page11.html">
    11
   </a>
   <a href="钦定续通志_page12.html">
    12
   </a>
   <a href="钦定续通志_page13.html">
    13
   </a>
   <a href="钦定续通志_page14.html">
    14
   </a>
   <a href="钦定续通志_page15.html">
    15
   </a>
   <span class="current-page">
    16
   </span>
   <a href="钦定续通志_page17.html">
    17
   </a>
   <a href="钦定续通志_page18.html">
    18
   </a>
   <a href="钦定续通志_page19.html">
    19
   </a>
   <a href="钦定续通志_page20.html">
    20
   </a>
   <a href="钦定续通志_page21.html">
    21
   </a>
   <span>
    ...
   </span>
   <a href="钦定续通志_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
