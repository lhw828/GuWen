<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 135 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 135 页/共 1316 页</h1>
    <div class="content">○以镶白旗汉军都统文煜署镶红旗满洲都统。外起居注　　

○以正黄旗蒙古副都统奕佩署右翼前锋统领。正黄旗汉军副都统常星阿署正白旗护军统领。正红旗蒙古副都统安德署镶红旗护军统领。外起居注　　

○以超武铁胁船工竣出洋。予洋员古都阿等五品衔。并赏金牌。　　

○旌表未婚守志。故安徽从九品胡光仪聘妻陈氏。摺包　　

○豁免山西阳曲、太原、榆次、太谷、祁、徐沟、交城、文水、长治、长子、屯留、襄垣、潞城、黎城、壶关、汾阳、孝义、平遥、介休、石楼、临、永甯、甯乡、山阴、应、怀仁、右玉、朔、平鲁、凤台、高平、阳城、陵川、沁水、辽、和顺、榆社、沁武乡、沁源、平定、盂、寿阳、忻、代、霍、灵石、赵城、隰、大甯、蒲、永和、萨拉齐、清水河、托克托、和林格尔、五十六厅州县被旱地方。历年带徵钱粮。并蠲免徐沟、交城、汾阳、平遥、孝义、甯乡、石楼、凤台、阳城、沁水、沁源、武乡、永和、大甯、蒲、沁、十六州县本年下忙钱粮。　　

○丙寅。谕内阁、穆宗毅皇帝梓宫孝哲毅皇后梓宫永远奉安山陵日期。据钦天监奏、谨择于光绪五年三月二十六日。所有应行典礼。及一切事宜。著各该衙门届期敬谨豫备。现月　　

○浙江巡抚梅启照奏、奉化甯海两处。先后有匪徒聚众毁卡。要求免厘。得旨、厘捐办理已久。何以此次奉化甯海两处。忽有求免厘捐。聚众毁卡之事。难保非别有启衅情节。著该抚确切查明。该委员等如有私添名目。格外需索等弊。即著从严□□□尔□办。匪徒抢毁官卡。此风亦不可长。并著严拏滋事首犯。按律惩治。摺包　　

○丁卯。谕军机大臣等、何璟、吴赞诚奏、加礼宛番社复肆猖獗。现筹进剿一摺。台北加礼宛番情蠢动。经道员夏献纶前往查办。选派熟番。进社劝谕。该社顽抗不遵。并有截杀哨官勇丁之事。若不予以惩创。无以戢凶顽而靖边圉。现经该督等派令总兵孙开华等带兵驰往剿办。吴赞诚业经渡台。即著相度机宜。随时会商何璟。妥筹剿抚。以期迅速蒇事。巾老耶一社。显然助逆。南势各社。尚怀观望。并著督饬孙开华查看情形。分别筹办。务使各番社怀德畏威。为一劳永逸之计。土棍陈辉煌指营撞骗。按田勒派。以致加礼宛社番众被逼难堪。复肆猖獗。情殊可恨。参将周士得、及各该营官。难保无知情故纵情事。著该督等饬令地方官严拏陈辉煌到案。按律惩治。一面责成周士得密拏务获。并确查该将官等实在情形。严行□□□尔□办。将此由四百里各谕令知之。现月　　

○以歼毙奉天等处积年巨寇。予游击胡喜志副将衔。把总徐玉生等赏叙有差。　　

○戊辰。陕西巡抚谭钟麟奏、本年七月。蓝田县大水。同官等处大风雹情形。得旨、著饬各属分别被灾轻重。设法调济。勿任失所。　　

○以刑部左侍郎继格为镶蓝旗蒙古副都统。外起居注　　

○蠲缓陕西大荔、蒲城、韩城、朝邑、郃阳、富平、醴泉、孝义、甯陕、临潼、泾阳、三原、咸阳、兴平、高陵、耀、同官、澄城、白水、潼关、凤翔、宝鸡、歧山、扶风、汧阳、麟游、白河、雒南、邠、长武、淳化、乾、永寿、肤施、宜川、延川、延长、保安、安定、甘泉、安塞、靖边、定边、榆林、怀远、葭神木、府谷、绥德、米脂、清涧、吴堡、鄜、洛川、宜君、五十五厅州县被灾村庄额赋有差。随手　　

○己巳。谕军机大臣等、明春奏、请饬催四川湖北迅解饷需一摺。据称上年指提四川湖北饷共十万两。截至本年八月底止。两省各仅解过三万两。本年应解月饷。亦均未据报解。请饬严催等语。哈密现当采办兵食。需款甚亟。著丁宝桢、李瀚章、潘霨、严饬各藩司。迅将上年指提之款。埽数解清。并将本年应解月饷。迅筹大批。源源接济。毋得再事延宕。致误要需。将此由五百里各谕令知之。现月　　

○庚午。遣官祭历代帝王庙。外起居注　　

○勾到贵州、广东、广西、四川、情实罪犯。停决贵州斩犯一人。广东斩犯一人。四川斩犯六人。斩妇一口。余四十二人予勾。摺包　　

○辛未。谕内阁、顺天府奏、办赈京员积劳病故。恳请表扬。开单呈览一摺。京师本年春夏之交。饥民四集。翰林院编修谢维藩。中书科中书姚恩衍。户部主事何金章。光禄寺署正吴士达。兵马司副指挥程常宪。或倡捐设局。或襄办赈务。均属乐善好义。勇于任事。乃因积劳感疫。相继身故。殊堪悯恻。著各该员原籍督抚。将谢维藩等善行事实查明。列入志乘。以示表扬。现月　　

○谕军机大臣等、瑞联等奏、动碾仓谷。厅员延误取巧。请旨惩处一摺。绥远城兵米不敷支放。前据该将军等奏明动碾丰镇厅仓谷。以资接济。乃该厅同知定福藉词推诿。屡催罔应。殊属玩延。定福著即行革职。以示惩儆。所有应运谷石。据曾国荃咨明瑞联等。由归绥道杂税项下筹动运费。饬令粮饷同知雇觅驼只。前往运取。现在尚未起运。此项运费。已否筹拨。该粮饷同知有无推诿情事。著曾国荃查明具奏。绥远城需粮孔急。著瑞联、曾国荃、奎英会商。即将该厅仓谷设法迅速碾运。以赡兵食。将此由四百里各谕令知之。现月　　

○准协办大学士刑部尚书全庆重赴鹿鸣筵燕。并赏加太子少保衔。摺包　　

○朝鲜国王太妃金氏病故。遣使致祭如例。摺包　　

○壬申。谕内阁、阎敬铭奏、敬举贤才一摺。据称翰林院编修李用清。留心正学。取与不苟。朴勤耐苦。质直端方。此次在晋办赈。钜细躬亲。深明事理。洵属志节坚毅。体用兼优。道员罗嘉福。前在山西汾州府知府任内。廉隅砥砺。峻洁精勤。力裁陋规。属无积讼。其详察牧令。不避嫌怨。诚为廉公有威。不同矫激。知府黄照临。历任陕西州县。廉勤明正。洁己爱民。晓畅事机。才具明敏等语。当此时艰孔棘。自应振拔贤才。以资治理。该员等经阎敬铭保奏后。尤当深自刻励。终始不渝。庶几历练并深。用备朝廷任使。现月　　

○又谕、阎敬铭奏、查明革员实在款迹。据实覆陈一摺。前据都察院奏、山西职员康凤翔等。以已革前署保德直隶州知州朱焜被□□□尔□蒙冤等词。赴该衙门呈诉。当经降旨令阎敬铭确查具奏。兹据奏称、查明康凤翔等呈内所称该知州开放仓谷。修理城垣。恳荒地。备冬赈各节。或办理无实。或并未举行其被□□□尔□聚歛营私一节。查该员于上年大旱之时。祝寿演戏。收受礼物。并徵存下忙钱粮。未据批解移交。交代久未结报。其人伶俐机巧。性好铺张。□□□尔□以革职。委无屈抑等语。前署保德直隶州知州朱焜。业经革职。著不准投效他省。及他处军营。以昭炯戒。并著曾国荃饬令该员将交代迅速算结。如再迟延。或有亏空。即著从严□□□尔□办。现月　　

○癸酉。孝慈高皇后忌辰。遣官祭福陵。　　

○谕军机大臣等、铭安等奏、兵饷匮乏。恳请借拨部款。并催欠饷一摺。吉林俸练各饷。叠经谕令知该省迅速筹解。兹据该署将军等奏称、各省饷项解到需时。窘迫情形。日甚一日。年内需银。为数甚钜。请再严催。并借部款等语。吉林库项拮据。自系实在情形。著李鸿章、沈葆桢、裕禄、文格、严饬藩运各司。及该关监督。务将积欠吉省俸练各饷。赶紧筹措。源源委解。毋得再有延缓。致误要需。其所请暂由部库拨借银十万两。由部径咨山东江甯两省。将应解吉林练饷各筹银五万两。就近解交户部归款之处。著照所请办理。将此由五百里各谕令知之。现月　　

○予云南历年阵亡官绅朱櫆等分别旌恤如例。摺包　　

○甲戌。谕内阁、巡视西城御史英俊等奏、添设粥厂暖厂。请赏米石一摺。回民在西城教子胡同设立粥厂。俾回旗贫民。藉资糊口。又北城南下洼太清观地方。经官绅捐建公善堂暖厂。为贫民栖止之所。加恩著照所请。自本年为始。每年各赏给小米三百石。以赡穷黎。现月　　

○又谕、巡视南城御史荣桂等奏、恳恩赏给两城暖厂米石一摺。南城清化寺街崇善堂。北城梁家园百善堂。收养贫民。人数较多。米石不敷支放。加恩著照所请。赏给该二厂小米各三百石。以济穷黎。现月　　

○谕军机大臣等、前据钦天监奏、穆宗毅皇帝梓宫孝哲毅皇后梓宫永远奉安山陵吉期。谨择于明年三月二十六日卯时。是日卯时以后。有何吉时。著钦天监再行敬谨选择。咨报军机处。现月　　

○署吉林将军铭安奏、体察吉林地方情形。请变通官制。增设府厅州县。下部议。摺包　　

○陕甘总督左宗棠奏、陕省本年军政。仍请展至下届办理。允之。摺包　　

○上以孟冬享太庙。自是日始、斋戒三日。　　

○乙亥。孝敬宪皇后忌辰。遣官祭泰陵。　　

○直隶总督李鸿章奏、直隶防营难以裁减。请照旧办理。允之。　　

○以往返重洋护送幼童赴美国肄业。予广东同知祁兆熙知府衔。摺包　　

○以营伍废弛。革甘肃游击唐友山职。摺包　　

○予旧土尔扈特贝勒丹津旗下历年阵亡官兵分别议恤。摺包　　

○旌表未婚守志直隶枣强县民李德聘妻朱氏。摺包　　

○旌表直隶望都县孝女耿一圭。摺包　　

○丙子。上以孟冬享太庙。前期亲诣行礼。　　

○谕内阁、前据御史李廷箫奏、湖北樊口堤闸。关系农田民命。委员勘报不实。请饬覆查。当派彭玉麟等前往确查。兹据彭玉麟奏、樊口堤闸。于滨湖农田民命。所关甚重。必须将滨江黄柏山起。至樊口四十里之大堤。赶紧修补。再于黄柏山以上。添修里许。樊口以内。宜修一石闸。其横直宽广。可以度地布置。并应设立埠头。搬运货物。均由民闲自行经理。官则严立规条。重惩需索等语。该处堤闸。既据该前侍郎查明。有裨国课民生。而于渔户商贩。尚无大害。自应权衡轻重。酌度兴修。即著照所请。由李瀚章等督饬属员。赶紧办理。毋任该地方官拘泥成规。稍形松懈。此次所筑堤闸。实因地势变迁。必须兴办。既可于民田有益。而江流宣洩。亦无妨碍他处情形不同。不得援以为例。讼棍袁甲甫即增生袁兆麟、杨光明、著该督抚严拏务获。从重惩办。其修堤建闸及被水灾区。应如何减免钱粮之处。并著查明具奏。另片奏、此案获咎各员。可否开复等语。已革监利县知县刘笃庆著送部引见。廪生郭瑞麟、训导胡书田、武举皮周福、生员刘玉田、著该督抚随时察看。如果安分。再行奏请开复。寻李瀚章等奏、拏获增生袁兆麟、监生杨光明、饬司研审。并查其有无武断包讼。被人告发案据。俟查审明确。再行按例究办。报闻。现月摺包　　

○谕军机大臣等、寄谕左宗棠、前因新疆戡定。伊犁未复。派崇厚充出使俄国钦差大臣。谕令相机办理。该大臣现由海道前往。年内可达彼都。伊犁在昔为西路第一重镇。今为俄人久占。形势变迁。将来能否交还。固无把握。而交还以后。如何防守。始免实逼处此之嫌。未交以前。如何布置始杜狡焉思启之志。尤应审时度势。先事图维。伊犁九城纵横相联。俄人在彼举动若何。伊犁大城西南北三面旧有卡伦。距俄境若干道路。其东面、俄人有无布置。及俄军驻扎至何处。一切情形。该督务当详加探访。庶知彼知己。措置不至乖方。金顺现驻库尔喀喇乌苏。其前队西至何处。该督不可因崇厚已使俄国。稍涉株守。郡县之制。以民为本。现由嘉峪关而乌鲁木齐、至库尔喀喇乌苏。迤西商户回户。各存若干。由吐鲁番至南八城。缠头共存若干。除旧有各厅州县外。其余各城改设行省。究竟合宜与否。何以迟未覆奏。傥置郡县。有无可治之民。不设行省。此外有无良策。固不可因陈奏在先。碍难变计。而默尔以息。尤不可因时势所值。不易措手而隐忍以待。总宜于万难施措之中。求一可进可退之计。该督力顾大局。素矢公忠。西陲形势了如。想早胸有成算。至关内外满绿制兵。如何整顿。防勇征勇。如何裁并。及改设营屯、节缩饷项之处。亟应通盘筹画。次第妥办。数年来竭东南财力。以助西征。前复因善后紧要。特允筹借商款三百五十万两。俾应急需。每□山戊不□各省入款。止有此数。损彼益此。势断不能持久。商款又万难再借。想亦该督所深悉也。此旨到后。著将垂询各节。并布置方略。即行密速奏闻。将此由六百里密谕令知之。剿捕　　

○以记名提督蔡国祥为福建海坛镇总兵官。外起居注　　

○以拏获邻省滋事匪犯。予湖北副将周有全卓勇巴图鲁名号。千总范得林等、升叙有差。外起居注　　

○纂修官喻长霖恭纂　　

帮总纂官王同愈恭辑监修总裁世恭阅三月二十三日正总裁那恭阅四月十八日专司藳本陆恭覆阅壬子六月十四日

　　

徐恭阅三签闰六月十五日

　　

荣恭阅八月十七日副总裁唐恭阅一签九月二十一日　　

宗室宝恭阅三月二十四日　　

郭恭阅四月十六日　　

</div>
    <div class="pagination">
<a href="清实录光绪朝实录_page134.html">上一页</a><span>...</span><a href="清实录光绪朝实录_page130.html">130</a><a href="清实录光绪朝实录_page131.html">131</a><a href="清实录光绪朝实录_page132.html">132</a><a href="清实录光绪朝实录_page133.html">133</a><a href="清实录光绪朝实录_page134.html">134</a><span class="current-page">135</span><a href="清实录光绪朝实录_page136.html">136</a><a href="清实录光绪朝实录_page137.html">137</a><a href="清实录光绪朝实录_page138.html">138</a><a href="清实录光绪朝实录_page139.html">139</a><a href="清实录光绪朝实录_page140.html">140</a><span>...</span><a href="清实录光绪朝实录_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
