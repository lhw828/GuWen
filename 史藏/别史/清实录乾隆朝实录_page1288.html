<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1288 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1288 页/共 1860 页
  </h1>
  <div class="content">
   ○又奏、八月二十二日。据淮北监掣同知张永贵禀称、黄水漫堤。臣驰至淮安。见淮城一带。水深四五尺不等。房屋间有倒塌。人口间有损伤。现饬淮安府、并山阳、清河、二县。挨查户口。先行抚恤。惟是此次堤工漫溢。商民被灾较重。目今抚恤。并将来赈济。需用仓谷甚多。查扬州盐义仓、存贮稻谷。亦可就近拨济。当即动拨一万石碾米。委员速运到淮。交该府县平粜。旁批、好。又奏、淮北引盐。运行四十三州县。今查淮北堆贮未掣盐四万九千余、并引多被淹浸。又已掣装船盐二万五千余、并引及由场运淮在途盐八千余。并引。亦多漂没。应俟水退。查明淹消确数。饬商照例补运。以足岁额。得旨、览奏俱悉　　

○山东布政使国泰奏、臣奉部文。开示军营成例。令地方官供支草料。于本营应得马乾银内扣还。而盐菜银两。是否即有马乾在内。抑或盐菜草料。俱得分款准销。未经奉部分晰指明。惟恐各州县误认难以准销。以致备办不力。理合声明请示。再咨请部示事件。例由抚臣具咨。臣系藩司。未敢越职径咨。第今抚臣远在军营。臣现在德州。若照例详院请咨。恐往返迟误。仰恳据臣另摺。敕部即行议覆。以便遵照办理。旁批自当如此。又批、办理此等事。不可拘泥。不可畏难。不可作好人。慎之勉之尔等山东有此悖逆奇事。以致发京兵。抚藩均有大过。即些须赔用。亦所应当。尚仍虑及此乎。若实有不能。朕必宽免。何必先事为站脚地步。若稍误军行。将首领不保。何况家计鄙矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百六十七

大清高宗法天隆运至诚先觉体元立极敷文奋武孝慈神圣纯皇帝实录卷之九百六十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午。冬。十月。辛巳朔。享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○颁乾隆四十年时宪书　　

○谕、前因临清协副将叶信、于贼匪攻扰临清新城时。协同德州参将乌大经、署知州秦震钧、守御杀贼。颇属出力。是以降旨加衔。以示鼓励。临清新城衙署仓库所在。守卫理所宜然。其旧城独非临清之城乎。况其地颇为富庶。何以无文武专员驻守保御。竟致逆贼得以占踞扰害。因谕舒赫德查明具奏。今据覆奏、副将衙门向在旧城。叶信、于九月初三日。经抚臣徐绩调赴寿张剿捕。嗣闻贼势逼近临清。带兵赶回。贼于初七日始扰临清。叶信回时。即宜归本衙署保护居民。虽旧城颓损。究系驻守之地。乃于贼未至之先。辄弃而不顾。并将伊眷属搬上粮船迁避等语。如此则叶信不但无功。抑且有罪。若论其将旧城弃而不守。即照惟一、格图肯、之例正法。亦罪所应得。但念其守护新城微劳。姑免一死。叶信、著革职拏问。朕于臣下功过。必期轻重分明。从不肯稍容颟顸混过。如守御临清新城、在调赴协防之参将乌大经、及署知州秦震钧、便可谓之有功。而叶信系旧城专驻大员。守新城之功。不能抵其弃旧城之罪。予夺权衡。一秉大公至正。朕实无所容心于其间也。将此通谕知之　　

○又谕、山东奸民王伦、王圣如等、纠众不法一案。其滋扰寿张等处。虽事起仓猝。而倡兴白莲邪教。煽诱多人。已自今春始。非一二日也。徐绩身为巡抚。地方是其职守。乃于邪教惑众之犯。平时置若罔闻。酿成事衅。及逆犯连扰三县。劫库戕官。徐绩心存畏惧。毫无措置。及统兵捕贼。被贼围于临清城南。若非惟一领兵救援。几致为贼所害。又复成何事体。似此庸懦无能。本应罢斥治罪。但奸民敢作不靖。若因此罢一巡抚。恐长奸民之智。是以仍留徐绩在任。冀其奋勉自效。然料其事。断非徐绩、及绿营无用兵丁所能办。因派满洲劲旅前往。并令大学士舒赫德、往彼调度。舒赫德至临清旧城。督率将士。奋勇剿捕贼党。其最要党犯。如王圣如、孟璨和尚梵伟、王伦之弟王朴、及有名贼目之阎吉仁、吴清林、李旺等、俱已就擒。虽据供、王伦在楼自焚。而舒赫德以贼供不足凭信。现仍派兵尽力搜缉。逆贼若实未死。自难以潜踪。但京兵未至临清之前。即有贼一二千豫行逃窜。虽音济图、截杀五六百。追杀百余。又经杨景素、在河西堵截。枪殪箭毙。计二百余。生擒百余人。通计未获之贼。尚有千余。现在逃往何处。必须切实根追务获。实有下落。方能完事阿思哈在彼。未同拉旺多尔济、前往各村搜捉逸贼。致贼零星窜匿。阿思哈不能辞咎。然较徐绩尚轻。若徐绩以本省巡抚。剿击逆贼。尤其专责。当贼正穷窜之时。理应带兵追捕。思赎前愆。至旧城督兵剿贼之事。有舒赫德董办。已属裕如。徐绩实无可稍效之处。乃竟安坐临清。竟忘拏贼系伊分内之事。此一节实不称封疆之寄。朕亦不能为之再姑容矣。又据舒赫德奏、审讯贼党孟璨等起事之由。据供因年岁歉收。地方官妄行额外加徵。以致激变等语。贼供本不足据。此必逆匪等、自揣叛逆罪重。捏造此言。冀其解免且其说流传四布。以致无知之李潄芳、摭拾入告。妄云奸民聚众滋事。独不思朕临御三十九年。遇有水旱偏灾不惜帑金蠲赈。并酌予缓带。俾纾民力。若雨旸稍有不时。必多方询问。以通民隐。何致有穷黎无告之事。即或一州一县。讳饰灾伤原可赴该上司呈吁。或上司仍置不办。并可赴京于部院衙门控诉。何患壅不上闻。今既为叛逆乱民。即果饥寒所迫亦难轻减。况其说造自贼口。本属饰其反踪。李潄芳、奈何不察情理。转为乱民设说。尚可谓之人类乎。前日有寿张县捐纳吏目杜安邦、被贼掠去。后从贼中脱出来京。命军机大臣、询其寿张年饥情形。据称、收成实有对半。各处俱有盖藏并非荒歉。该县民人亦无曾经告灾之事。王伦等实系白莲邪教等语。其源委大概可知此系令李潄芳在旁亲看者。其诳易明。至所云额外加徵之语。则无论年岁丰歉。皆不应有朕屡饬督抚等实心察吏。若劣员果有额外加徵之事。徐绩徇匿不办。即当重治其罪。尤难轻恕。朕惟以爱民为念。即其说本无稽。既有所闻。亦不可不彻底查究。至歉收加派。均无难逐一稽考。著舒赫德、即同新任巡抚杨景素、详晰确查。据实覆奏。徐绩若仍为巡抚。恐该省吏民。畏惧观望。难得实情。徐绩、著解任。交与舒赫德差遣效力。候查明奏闻定夺。再降谕旨。山东巡抚员缺。即著杨景素补授。杨景素不必来京请训。即在彼随舒赫德、查办歉收加派虚实。并实力搜捕逸贼。毋任一人漏网。其直隶布政使员缺。著单功擢补授。清河道员缺。著沈鸣皋调补。至李潄芳于寿张奸民一事外。并称闻得近京一带。亦有饥民扶老携幼。迁徙逃亡。地方官著人于卢沟桥拦住。不令过桥北上之语。彼时即曾查询。并无其事。且此等贫民。多有纷纷出口觅亲就食者。若卢沟桥果有拦阻之事。伊等何由得出古北口。况前日周元理奏办偏灾赈借之事。谕拨通仓米十万石备用。是直隶地方、并未匿灾也。乃范宜宾复踵其说。谓黄村、东坝、卢沟桥等处、穷民挈眷觅食者甚多。皆因桥上不令放过。以致散处乞食等语。果尔、殊不成事。而周元理亦当有罪矣。因特派侍郎高朴、袁守侗、带同范宜宾、李潄芳、前往各处查看。据覆奏并未见一乞食流民。该御史等所言。全无凭据。诘之李潄芳、范宜宾、怍称原属风闻等语。科道风闻言事。原所不禁。但既闻之后。亦须覆加体访得实。再行入告。岂可肆意妄言。范宜宾、妄请加厂。专为沽名取悦之事。已属不堪。而李潄芳之代奸民解说。其心术尤不可问。本应各治其罪。但念其所言关系民事。朕岂肯以此责备言官。转令无识之徒藉为口实。设各省遇有水旱。督抚讳灾。而言官又不以告。则所系者甚大。朕不肯为也。范宜宾、李潄芳摺、俱著发还。将此通谕中外知之　　

○谕军机大臣等、首犯王伦、无实在下落。虽讯据王经隆供、有曾劝王伦不肯下楼。及王峻爱供、王伦尚死守楼上等语。贼匪狡诈百出。所供实不足凭。舒赫德不肯含糊完事。深得大臣实心任事之道。至所称王伦眷族义子、及小头目等颇多等语。王伦母妻是否在内。应行查明具奏。其义子及小头目等、情罪均属重大。当详加严讯。应解京者、即委员妥速押解。其余即于地方处决。至国泰所奏、高唐州获贼王四、供系王经隆之子。二十五日在临清打仗逃走。可见临清尚有逸出之贼。不可不及早搜捕。致留余孽。杨景素已补授山东巡抚。其办事自胜于徐绩。所有善后事宜。及应行查办之事。即著随同妥协办理。至直隶、河南、现有周元理、何煟、带兵防截。且据杨景素屡次所奏。贼匪并无过河之人。是群贼窜匿。只在山东境内。杨景素务当设法尽力搜捕。毋任逸贼一名漏网。以副朕委任至意　　

○壬午。上诣雍和宫行礼　　

○御乾清门听政　　

○谕、前以淮安老坝口黄水骤长。漫溢堤工。该处被淹情形较重。因降旨将山阳、清河、盐城、阜宁、等县乾隆四十年应徵钱粮。全行豁免。并谕该督抚、将应行抚恤各事宜。详悉奏闻请旨。今据吴嗣爵等奏漫口现已合龙。灾民可早冀得所。惟念被浸之后。虽经叠加蠲赈。民力尚不免拮据。朕心深为廑念。著再加恩将山阳、清河、盐城、阜宁四县。并淮安、大河、二卫。所有本年漕粮漕项银米一体按分蠲免。其应徵乙未年漕粮漕项、并著同节年旧欠钱粮漕米。概行缓至明年秋成后徵纳。该督抚其董率所属。实心经理。务使穷黎益沾渥泽。以副朕有加无已之至意。该部遵谕速行　　

○又谕、明季山东徐鸿儒、兴白莲教扰害城邑居民。蔓延至二十年之久。今王伦之乱。经朕发京兵。命舒赫德往剿。弥月即将群贼尽行殄灭。舒赫德本当议叙。但王伦罪大恶极。不能生擒伏法。致令焚楼自毙。幸逃寸磔之诛。不足以快人心而申国法。舒赫德以调度无能。自陈请罪。固可不必。然伊办理实有不能尽善者。即如音济图、访知王伦实在住处。欲往擒拏。彼时舒赫德、自应选派勇干百人同往。乃竟听其带人无多。轻率前往。致逆犯于被擒就获之时。匪党从两厢突出向夺。音济图猝不及备同绷阿尔图等八人。均各受伤。逆犯复为抢去音济图等奋勇出力。业已施恩擢赏。而舒赫德不能豫派多人往捕。实属疎略。又如游击刚塔、见王伦在汪宅小楼正坐。忽然楼屋火起被焚。王伦亦毙其内。虽讯取众犯供词证验。尚有可据。而所办实未周详。在初时缉拏贼匪。或遇贼众死守。人力难施。固非火攻不可。及贼势窘蹙。匿迹偷生。原当豫防其畏罪自焚之事。旧城濒临运河。取水甚便。若备有激桶麻搭。扑灭亦非所难。即见贼已放火。亦可遣善缘者攀登扑救。勿使逆贼得自投烈焰。舒赫德非不经练诸务者。何竟见不及此。舒赫德于此等节目。实不能辞咎。念其已将同案逆贼王圣如、及逆党孟璨、梵伟等七犯、俱已擒获。姑从宽免其交部。仍著传旨申饬。所有王圣如等各要犯、俟解到日审明严办。再降谕旨。将此通谕中外知之　　

○又谕曰、杨景素、昨已降旨补授山东巡抚令其不必来京请训。即在东省搜查逆贼余党。并随舒赫德办理善后事宜。所有直东交界处所。查拏逆贼。周元理现在该处、妥速缉擒勿使漏网。仍俟办毕归途。将直属应行查办之事。切实经理。再行回省。至天津、河间、等属。有应办灾赈事宜。前经降旨。拨运通仓米十万石。以资赈济。必需大员实力董办。单功擢、现已升授直隶藩司。伊在东省。并无专办之事。著即回直省。办理地方赈务。俾偏灾之地。贫黎早遂安恬。以副轸念。该部即遵谕行　　

○又谕、据吴嗣爵、萨载奏、外河厅属老坝口漫溢堤工。自九月初八日开工进埽。昼夜儹赶。兹于九月二十八日卯时合龙。镶柴压土立见断流。黄河大溜、全由故道归海等语。览奏深为欣慰。老坝口漫工。关系紧要。今于两旬之内。赶办合龙。甚为妥速。除高晋、吴嗣爵、俱有河工专责。前此漫口时、已从宽免其处分。毋庸再予议叙。至抚臣萨载、并非管理河务之人。今协同吴嗣爵、董办速竣。著交部议叙。其在工出力员弁、著高晋查明咨部议叙。所有下埽筑堤兵夫。著查明分别加赏。又吴嗣爵另摺奏称。用过正杂各料、及工夫钱文、共银十一万两有奇。此内道、府、厅、县、参、游、守备并文武汛员、应行分赔之数。照例按股著赔追缴完款等语。殊属非是。吴嗣爵、身为总河。于修防事宜。不能先事筹备。以致堤工漫溢。已不能无旷职之愧。乃于此项应赔银两。祇奏请令道府以下各员摊缴。而于河臣无一语提及。自欲置身事外。竟不畏人非笑。吴嗣爵、可谓恬不知耻者。若使高晋在工同奏、必不肯如此办理。素知吴嗣爵悭吝性成。即此一端观之。其希图诿卸掩饰之处。实为可鄙。所有此项应赔银十一万余两。吴嗣爵系专任总河、且有惜费诿过之事。著分赔银二万两。以示惩儆。高晋兼管河务。其责亦重。著分赔银一万两。其余银八万余两。著道、府、厅、县、参、游、守备、及文武汛员、分别摊赔完缴。以昭平允。吴嗣爵、并著交部严察议奏。朕于诸臣功过赏罚。惟度事理之是非。悉视其人所自取。初无畸轻畸重于其间也。将此通谕知之　　

○谕军机大臣等、阅舒赫德奏到孟璨供单内称、二十八日子时。阎吉仁同梵伟等带领七八十人、去攻寿张。有入道之寿张衙役刘焕、带领二十人。爬城进内。开门放进众人等语。刘焕身充县役。乃敢引贼爬城。戕官害民。甚属可恶。断不可令其漏网。著舒赫德、查已获众犯内、有无此人。如尚未就获。即速严密查拏到案。讯取确供。立即凌迟示众。又供有王伦将吴清林、李忠、放为元帅领兵之语。吴清林、已在昨日获解各犯内。其李忠曾否同获。未据声明。亦即查明。如尚未弋获。立即严拏解京审讯。又国泰拏获褚文讯供、临清人李浩然、八月中曾到恩县招引康三等语。李浩然曾否就获。应即查明缉拏。严究确情。从重办理。看来临清从贼之人。谅必不少。当就已获各犯追求拏究。至旧城所有居民店户。若官兵到时。尚与贼同居。此时贼败。经官兵拏获者。不可作胁从轻宥。即讯无助贼抗拒情由。亦当遣发新疆、及烟瘴等处安插。不可复留内地。又孟璨供称、探得官兵到来时。大家商量。派五百人在东门外迎敌。又派千余人往北门外打仗。并据舒赫德奏豫逃各贼。即塔湾迎敌之贼等语。计贼一千五百余。经春宁、音济图、先后杀死六七百。杨景素、歼擒二三百。又乡民擒解三百余。此外贼匪尚有二百余。难保无窜脱之患。且前奏冲桥而过者。即有伪总兵杨垒之名。其余尚有受贼伪官者。俱未可定。著舒赫德、同杨景素、严切查拏。凡系逆贼伪官。尤不可任其幸免。又据奏、朱兆龙名目。诘讯贼营各犯。亦称实无其人。必是王伦自知罪重。希图捏名混脱无疑等语。果不出朕所料。自可毋庸再究。至音济图往拏王伦。已经擒住欲缚。被两厢突出十余贼。音济图猝不及备。身受刀伤。其绷阿尔图等八人。亦俱受伤。伊等出力之处。朕已加恩奖赏。但音济图前往拏贼。谅不止随带八人。当贼众抢夺逆犯时。岂无未受伤之人攩护。竟容匪众伤人抢犯。著舒赫德查明。如有彼时在场并未得伤。不行救护者。即行奏闻究治。此时逸出之贼。不可不按数查拏。勿使幸逃法网。阿思哈、尚应带兵各处搜拏务获。毋任远扬。但须妥协缉办。不可使乡僻小民。稍有惊扰。其惟一、格图肯、原带溃逃之满汉兵丁。尚有未知下落者。应即查拏从重办理　　

○命内阁学士汪廷玙、教习庶吉士　　

○以额外内阁学士塘古泰、为内阁学士、兼礼部侍郎　　

○以光禄寺卿阿肃、为都察院左副都御史　　

○裁浙江湖州府照磨缺。改设归安县县丞、分驻埭溪镇。移长兴县县丞、分驻夹浦镇。从巡抚三宝请也　　

○旌表守正捐躯之山东汶上县民臧大玉妻林氏　　

○癸未。谕、此次逆贼王伦、攻扰临清。其新城居民、随同地方文武尽力守御。得以保护无恙。甚属可嘉。且撄城固守半月余。作息经营。不无荒废。生计未免拮据。前已传谕该抚查明入告。酌量加恩。今逆匪现已剿除。自应即敷惠泽。所有临清新城居民、本年应徵钱粮。已纳若干。未纳若干。从前有无借欠未完之项。并著杨景素查明奏闻。再降谕旨。至旧城居民、有甘心从贼、抗拒官兵者。自应同贼骈诛。其为贼供役之人。即未拒敌。亦当分遣新疆烟瘴。以示惩儆。其与贼混处日久。见官兵一到。即行投归者。准照胁从罔治。已属宽典。自未便复令邀恩。惟据杨景素奏、现在居民纷纷挈眷回乡。此等自系旧城百姓。闻贼至即携家逃避者。皆系守分善良。事平后复还故土。而旧居阛阓。或为贼匪焚烧。或因攻贼残毁。生业萧条。室庐荡析。殊堪悯恻。自应一体加恩。量为蠲复。又寿张、堂邑、阳谷、三县。经贼扰害。除现仍安居之户。无庸查恤外。其贼匪入城。或人被贼戕。或屋被贼毁。及家计为贼抢掠者。亦为可悯。其应如何分别抚绥之处。并著杨景素妥速查明具奏。候朕另降恩旨。以示轸恤。该部即遵谕行　　

○又谕、此次剿杀逆匪王伦之护军统领春宁、乾清门侍卫音济图、那木扎勒、巴图保、伊琳等、俱各奋勉出力。音济图、已赏还头等侍卫、副都统衔外。那木扎勒、著遇有蒙古副都统缺出。即行坐补。巴图保、伊琳、著补放二等侍卫。春宁从前所有罚俸三年之案。并著宽免　　

○谕军机大臣等、现在查讯盐山县回民王珣进书一事。据供、五六月间。曾将此书、送到盐山学诸葛移处不收。复送沧州许学正、也不收。随送韩村张外委、转送张千总、及四道口守备处、呈送盐山县知县陈洪书。后来仍将书发还了我等语。该犯所供。虽未足尽据。但所献书内、颇多狂诞悖逆之词。武弁或不谙文义。递行转送。该知县既见此等逆词。理应切齿痛恨。即行严拏究问。禀明该上司、据实奏闻。乃祇将原书发还。置之不问。甚属非是。单功擢、已升任直隶藩司。现令回直隶查办赈务。著传谕单功擢、即将陈洪书解任。派员押解来京。听候质讯。一面即委员署理盐山县印务。将此并谕周元理知之　　

○又谕、杨景素奏称、居民纷纷挈眷还乡。是即系临清旧城避贼逃出者。其情殊觉可悯。已有明旨、交杨景素查明酌量赏恤。此等还乡之人。是否全系旧城居住。抑尚有他处百姓在内。亦著杨景素确查妥办。至姚立德、徐绩奏、陆绩拏获解到人犯、共一百二十二名。分别正法发遣、及宣谕释放、所办甚妥。姚立德、现在东昌。该处所获之贼。自与徐绩无涉。但逸贼既至东昌。其为南窜可知。恐尚有未尽弋获者。著杨景素留心截擒。勿使一犯漏网。或有窜入河南境者。何煟并当一体侦捕。至周元理奏到解京六犯。内赵瑶枝供、有先锋解陶、阎吉祥之名。阎吉祥、是否即前日已获之阎吉仁。其解、陶、曾否就获。张旺供、系杨进德徒弟。杨进德现在作何下落。唐洪礼供、系寿张林海徒弟。马德供、系刘三徒弟。林海刘三、俱曾否就获。又李之姚供王伦妻母是无生父母。能使双刀等语。无生父母四字。义不可解。前日被鸟枪打死之舞双刀女贼。据获犯内认识者。称系乌三娘娘。乌三无生。转音相近。其使双刀又同。或即是其人。并著舒赫德查明覆奏。再王伦母妻曾否就获。该逆犯有子几人。俱全获否。著舒赫德即行覆奏。又阅姚立德奏到供单内。毛荣供称、梵林孟一成归岱、都是元帅等语。梵林是否即系和尚梵伟。孟一成是否即系孟璨。至归岱一犯。自系有名贼目。现曾否就获。又犯供内有头目高珍之名。并据高存良供、派在李达名下。据杨二供、被张祥逼胁入夥。据郭二疤眼供、有郭进美骑马领众。均应即速查捕讯究。又据杨大供、有寿张壮役王士爵说、王伦是主凶。并寿张仓房书办冀盘佑、请出本官。令其降贼。本官喊骂。是马成龙动手杀害。此三犯情罪。尤为可恶。必须严缉务获。凌迟处死。其解陶阎吉祥、在堂邑捆打县官。复行杀害。亦应处以凌迟重罪。将此传谕知之　　

○又谕、前因临清北水门外、留泊空粮船。被贼抢搭浮桥。致贼得过西岸。该管官员。实有应得之罪。曾经传谕嘉谟查明参奏。此旨、于九月十八日发往。何以至今尚未据查参。临清旧城、被贼占据时。官民船只。大都移避油坊。此等虽系空船。亦应随其移往。岂可仍留东岸。转资贼用。嘉谟既不能饬属豫防。及降旨询问。又不即速参奏。所司何事。此项漕船为贼搭桥者。已经烧毁。将来即应著落嘉谟等赔修。著再传谕嘉谟、将应参各员、迅速查明参奏。并将因何不即查参、及如何赔修之处。据实明白回奏。此旨著随报发往。并谕舒赫德知之。寻嘉谟奏、遵查管船员弁、缘山东粮道汪圻、正值委办军粮。复转委临清卫守备万世通查揭。往返耽延。实属迟误。至贼匪抢搭浮桥之船。已全烧毁。当贼匪初到时。原因开放不及。被其拦截东岸。此项船只。臣等当即赔造。明春兑运新漕。请先暂雇民船。报闻　　

○又谕曰、姚立德等奏拏获阳谷县贼匪杨林供称、有寿张县蔡家楼张西鲁、即张北鲁、系逆犯王伦义子。向在河南裕州一带。传播邪教。并称贼营内。廿四日差人往彼纠夥。上临清帮助。现在飞札河南抚臣严行查拏等语。何煟接到姚立德等来札。自即查办。但裕州距山东不甚相近。邪教尚且传播及之。则其余州县牵连传染者。应更不少。况前日又有祥符、陈留二县。纠会念经之事。尤不可不彻底跟究。早净根株。著传谕何煟、若能不动声色。密委干员。迅速查拏妥办。以除奸宄而靖良民。固属甚善。若恐亦如东省之勾通兵役。或致洩漏事机。并恐人数过多。或致激变生事。又不可不为斟酌万全。现在京兵一千。尚驻临清。除谕阿思哈、带领搜捕贼众外。并无应办之事。即渐可以回京。何煟可就近与舒赫德面商、若须京兵弹压。即趁京兵未回程之前。令舒赫德、派委领兵之员。酌带五六百名。前往豫省。会同查办。事毕由彼回京亦可。若何煟酌量其事。如可妥密办理。毋庸稍涉张皇。则更妥协。舒赫德即可遣兵以次回京。何煟老成干练。素能办事。必有定见。而舒赫德尤系经事有识之人。必能斟酌得当。以副朕怀也。将此密谕舒赫德、何煟知之。仍即迅速密奏　　

○抚恤河南信阳、罗山、光州、光山、固始等、五州县。本年被旱灾民。并予缓徵　　

○甲申。谕军机大臣曰、徐绩奏前后剿捕情形。颇为详晰。何不早为陈奏。直待严行申饬。始奏及此。逆匪王伦、敢作不靖。煽惑滋扰。戕害多人。而官兵剿杀时、节次歼戮者。更复不少。此皆为枭獍逆犯所害。而贼首转得幸逃寸磔。实堪切齿。该犯王伦之子。共有几人。自应即速查拏。代其重罪。前已谕令舒赫德查明驰奏。今尚未奏到。现在获解之逆党王经隆等、即日可到。自可讯得其详。仍著舒赫德、速即确查奏覆。至各处所杀贼众。确数虽难尽知。亦可约计而得。著舒赫德、同杨景素、即速查明。核数奏覆。此等被歼匪犯。通计虽不免太多。然其死皆由自取。亦无足惜。至现在审讯之一千三百七十二犯。其中如尚有曾受贼人伪官、及其头目、并随贼拒捕伤人者。仍当讯明正法。不可姑息。其曾经供贼役使、及打仗时徒手随行者。虽无抗拒情形。亦当严切讯明。仍量其轻重。分发伊犁、及吉林、黑龙江等处、给兵丁为奴。并烟瘴地方安插。若讯明此内。或有被胁愚民。未能投出。事后同贼跑走。及年幼无知、被贼掠去者。自可量为审释。或视其情节较重者。予以责惩。再就徐绩所奏各路陆续获犯计之。数颇不少。是逸出之贼。虽不能免。而亦未必多。如查讯已获贼犯内、供明有曾受贼元帅总兵等伪职之犯。必须严缉务获。从重治罪。不可听其漏网。至堂邑跪迎贼众之入教男妇。固属可恶。但事竣查办。亦殊不易。只可确查实在为首倡迎之人。正法示众。其余有可查考者。分别发遣。亦不必悉行穷究。至东省白莲邪教。其传甚久。王朴所供王伦之师。系阳谷张既成。虽已身死。其冢亦应发掘。至张既成之师、东阿袁公溥、必须查拏严究。而张既成妻弟张克印、现在行道。亦应拏获重究。其余邪教流传支派。实有可稽、及行教已久者。不可不逐一查明。勿使复留余孽。但邪教固当查禁。而入教者未必尽皆谋叛。若被诱之人。畏惧知改。及未经供出者。亦不必过于蔓延。总之搜查余贼邪教二事。不可不期尽绝根株。然亦不能太尽。朕后殿自书有仲尼不为已甚之句。舒赫德深知之。惟当善体朕心。毋纵毋滥。又据徐绩奏、登州营守备张必捷、外委周国泰、带兵在吴家坊等处埋伏。擒杀逆贼情形。果尔、则该守备、外委、尚属出力。自应量为奖赏。若杀平民以为贼。则不但无功。抑且有罪。且带兵二百。竟能杀贼一百四十。恐所言未确。而杀贼如许。岂无活口存留。自应讯系何处之贼。至其后擒五贼现在。更无难查讯。并著舒赫德、杨景素、查明具奏。至舒赫德等另摺所奏、秦震钧以知州衔改补肥城县知县。以李涛升署临清州。所办甚是。朕办理庶政。惟期于国事民生有益。舒赫德能据所见直陈。深得大臣之体。朕亦不肯因已经降旨。稍有回护。至游击武灵阿、舒赫德因其杀贼出力。昨已奏补德州城守尉。但城守尉所得官项。较游击转少。是明升其官。而暗减其禄。非所以示体恤。著舒赫德、再将武灵阿才具心地。与临清守城之德州营参将乌大经、秉公比较。若乌大经胜于武灵阿、即令乌大经升补临清副将。其所遗德州参将员缺。令武灵阿升补。俱著舒赫德妥酌具奏　　

○又谕、贼匪于九月十二日抢船搭桥。彼时嘉谟已至临清。粮道汪圻、亦近在德州。均无难照料。若早调集别船水手。将各空船、亦照现在回空船只、押放下游。何至被贼抢去。乃一任停泊河中。漫无经画。嘉谟汪圻、实难辞办理不善之咎。况船只既经烧毁。即应赔修。又何必再查成造年分。此案被烧船只。即著嘉谟、汪圻、赔造。如银数较多。一时不能赔出。即著杨景素、于藩库内借项垫办。著落嘉谟、汪圻、按限补解归款　　

○又谕、豫省查拏逆匪王伦义子张北鲁一事。应令何煟不动声色。妥协密办。至徐绩奏、王伦有徒弟十八人。内张百禄一名。上年往河南遂平县传道等语。张百禄之名。与张北鲁音相近。裕州遂平、相距几何。其人是一是二。均著何煟确查妥办。仍即行覆奏。再豫省祥符、陈留。两县。现有立会纠众之事。亦邪教之派别。均当切实确查。务使不遗萌蘖。亦勿稍涉张皇。方为万全无弊。至京兵现无可用之事。舒赫德、可令拉旺多尔济、春宁、带领。陆续缓程回京。其沿途应付事宜。并著周元理豫为派办。阿思哈于归途之便。并即前往沧州审案。至东省应行查办之事。及善后事宜。有必须舒赫德亲办者。自不得不身往稽查。如办有端绪。即可交与杨景素、令其分晰妥办。舒赫德彼时亦可即行回京。周元理现在故城。应与杨景素札商。如无须复行在境截拏余贼。即沿途查办邪教回省。将此传谕舒赫德知之。　　

○大学士舒赫德等、条奏临清善后事宜。一、贼匪屯聚临清旧城。居民率多逃避。今贼已剿平。其远避别属。口食缺乏者。应令地方官酌量资送。一、贼匪经过之处。民屋多被烧毁。难民回籍。除商贾、及有力之户。无庸赏给房价外。其贫乏者、应酌给修费银两。一、难民回籍。家无储蓄。应照被灾十分极贫例、给口粮四月。请即动支仓谷、及蓟米、饬妥员分散。一、临清城内居民、随同文武官弁、保护城池。业经蠲免正供。城外村庄。被贼抢掠者、应令地方官确查。将本年钱粮漕米等项。缓至明年秋后起徵。其附近临清各州县、因采办军需米面豆草。民间盖藏无多。漕米等项。应请一并缓徵。一、寿张、阳谷、堂邑、临清等处首逆。及有名贼目。并律应缘坐亲族、与入教从贼人等。均经正法发遣。所遗房屋地土。应查明入官。一、贼匪屯聚临清。抢掠民间牛马甚多。或被宰杀。或经焚烧倒毙。剿贼后所存无几。兼多饥疲。明春农民耕作无资。请动支司库银、饬发别处买牛。解赴临清。令农民领用。一年后、将牛价交官归款。下军机大臣会同该部议行　　

○乙酉。上御太和殿视朝。文武升转各官谢恩　　

○谕军机大臣等、东省解送逆匪王经隆等七犯到京。朕亲加刑讯。并令军机大臣、会同刑部、覆加讯问。据供、王伦义儿共十八人。除王经隆即王圣如、已经解到。李世杰一犯。前据舒赫德奏、被火焚死。其余如已获之阎吉祥、李桐、如尚未正法。即行解京。此外十四犯。著舒赫德、查明已获若干。未获若干。其未获者。并令周元理、何煟、杨景素、一体严缉。又林哲、系王伦义弟。李贵、系王伦乾壻。李贵、并与王伦相随三年。代为传话。必须解京严讯。又据逆犯供、有临清城内开药铺人。王伦封为御医。并著舒赫德查明。果有其人。即行查拏究治。再据供、国太一犯。带领七八百人。先往北门逃去。其人作何著落。并著查明覆奏。又据供、惟一、格图肯、于十二日打仗。经贼向前直冲。官兵就跑回等语。此等怯懦官兵。实为可恨。若惟一等、彼时能整队不动。手刃数人。众兵自不敢轻退。此固惟一等之无能速死。而官兵如此溃逃。亦岂可不查明严办。著舒赫德、杨景素、即速讯出为首倡逃者十余人、正法示众。其余随同奔溃者。发伊犁等处、给兵丁为奴。以示惩儆　　

○丙戌。上御瀛台。勾到广东、福建、情实罪犯。停决广东斩犯四人。绞犯四人。福建斩犯四人。绞犯二人。余一百二十五人、予勾　　

○谕、据勒尔谨奏、遵旨查克升额、明琦、不相和睦情节。缘克升额、于公事并不商同办理。往往另出意见。又差人买使女二名。因不惬意。欲接取眷属。明琦劝阻克升额、因与不和等语。伊犁塔尔巴哈台、及各处办事大臣、携眷前往者。比比有之。克升额携带眷属前往。尚属可行。至买彼处女子。则断不可。且哈密较他处俱近。不过三年。即行更换来京。即不带眷属。有何不可。克升额、买彼处女子使用。甚属无耻。且因明琦劝阻。遂致有隙不和。尤属不堪。克升额、著革职。发往伊犁效力赎罪。克升额员缺。著御史范宜宾前往。协同明琦办事　　

○谕军机大臣等、据勒尔谨奏、乾隆丙申年新疆各处。应需贸易绸缎、及泽绸、照例开明各项色样数目。请敕江宁、苏州、杭州、织造。暨山西巡抚、依期解送甘省分运等语。著传谕巴延三、积厚舒文、寅著、即照勒尔谨单内所需各绸缎、如式妥协制办。务使质地重厚。颜色鲜明。不得稍有粗率轻减。致滋挑驳干咎。并著遴委妥员、如期解运。以资新疆贸易之用。所有勒尔谨原摺清单、俱著钞寄　　

○又谕、据明亮等奏、达尔图军营需用粮储、生铁、西路各站滚运甚见寥寥等语。近据文绶奏、达尔图军粮、拨过南路协济米二万石。源源运往。足供三月有余。北路军粮、又加数运供。有增无减。达尔图军粮无虞缺乏等语。是西路所办达尔图粮运。自应日有起色。至生铁一项。亦据文绶等节次奏称、运供无缺。何以运到者尚属寥寥。著传谕鄂宝、将应行趱运之粮石铁觔。源源接济。毋稍羁误。米粮为军食所资。生铁为炮子所用。均关紧要。现在正当乘胜冞入之时。尤宜令其宽裕。鄂宝、务须加意催趱。富勒浑、文绶、亦应上紧供备。勿使略有迟违。致干重戾。将此随报发往谕令知之。仍各将如何催办情形。迅速覆奏。并谕明亮知之　　

○旌表守正捐躯之山东沾化县民张鹿门妻张氏。　　

○丁亥。上诣畅春园、问皇太后安　　

○幸圆明园　　

○谕曰、姚立德、前于听受太监高云从、嘱荐伊弟高云龙、充当长随一事。本应重治其罪。因其经理河工修防事宜。尚能妥协。是以仅予革职。摘去翎顶。仍加恩留任。以观后效。迨东省有寿张奸民聚众之案。该督即带标兵。协同徐绩会剿。甚为黾勉。且以其现在带兵。若无翎顶。恐一切呼应不灵。因降旨暂准带用。当姚立德未至东昌之前。曾谕剿贼非其责任。令前往潘家屯会勘引河。彼时未知姚立德防守东昌也。继知其在东昌。不便遽离。复降旨止其南行。姚立德、接奉前旨。自应审度轻重。奏留东昌。办理剿捕贼匪之事。乃竟借奉旨为名。即起身前赴江南勘河。幸行未数里。接奉后降谕旨。仍即赶回东昌。然其初心。安知不因徐绩漫无主见。调度失宜。诚恐为其所累。故欲藉端为脱身之计耶。但究无实据。朕不肯为诛心加罪之事。至剿贼调度无能。咎在徐绩。与姚立德无涉。但伊回至东昌后。于剿擒逆匪诸事。未见有稍著微劳。其所给翎顶。仍应革去。然其罪亦止于此。朕于臣工功过。惟核实以归平允。从不稍涉颟顸。将此通谕知之　　

○又谕、据舒赫德奏、派往山东剿捕贼众之京兵等。均能奋勇出力。迅速蒇事。尚属可嘉。著加恩将已领之一月盐菜口粮。全数赏给。毋庸按日扣缴。其应如何办理之处。并著该部另议具奏　　

○谕军机大臣等。本日将逆犯王经隆等。命大学士九卿科道审讯。据王经隆及梵伟供、攻打临清时。有临清武生吴兆隆、曾设计用车装载秫秸火药。焚烧南门。梵伟并供、闻得抢船搭桥。亦有吴兆隆在内。讯之李旺。据供吴兆隆、年约五十余岁。在旧城小市居住。常赶集上店卖药。其子吴士伟约三十岁等语。吴兆隆身系武生。甘心从贼。且为之设计焚烧城门。抢船搭桥。实系罪不容诛。著舒赫德、杨景素、迅即严拏。并其子、一并派员飞速解京。毋任窜逸漏网。仍严饬解员。沿途小心押解。勿令自戕　　

○又谕、据解到各犯、供出有季国贞一犯。带人抢占粮船。并据供系住临清河西车沿子地方。又国太一犯。据供亦住河西。著舒赫德等、即速查拏解京。至所奏李忠、系贼营元帅。拏获时、亦应解京审讯。又据梵伟供、有南台寺和尚慧林、亦系在教。讯之王经隆云、慧林已经缢死。恐其说未确。并著舒赫德等、一并访拏覆奏。再周元理奏到供单内。有张明、陈得贵、皆系贼目。刘法、系贼党羽。皆不可轻宥。并令周元理、杨景素、查拏解京。毋任漏网　　

○戊子。谕军机大臣等、舒赫德奏、覆查已未获各犯内。解陶、阎吉祥、二犯。俱已就获监禁。杨进德即杨峻德、亦拏获监禁。张祥即已获之张立祥等语。杨峻德、不过寻常贼党。止须在该处斩决。其解陶、系贼元帅。阎吉祥、系贼义儿。张立祥、系贼探马。均属案内要犯。应仍押解进京。又现据王经隆等犯供、有国太系贼宣行。且为贼上京探信。山东语音。读国如归。似即归岱。讯之李旺。据供、国太系寿张人。年三十余岁。均著舒赫德、杨景素、查访明确。即速拏获。一并解京审究。又现在讯据李旺供、王经隆纠众入夥时。系萧连城为之纠约。张居仁为之记账。并著杨景素、即速严拏。从重办理。又据舒赫德审拟叶信一案。果如所供。竟似当日专心为公。并不顾家。但恐其事后遁词卸过。朕思叶信若九月初五六日并未回署。自无暇照料家口。如曾回署内。即不得谓非豫先安置。著舒赫德即就近查讯明确。并著令何煟查问千总赵亮、是否与叶信相商。抑系叶信家眷自行上船之处。令其据实供明覆奏。又据舒赫德奏、有直隶清河县绅士里民康仲叔等、备物呈献。深明大义。甚属可嘉。著传谕周元理、查明量为奖赏。其倡率之人。并著赏给扁额。以示奖励。又向闻东省回民。最为悍狠不法。而此次剿捕贼匪。回民等甚为出力。如洪印、洪全等、率领回兵。奋勇杀贼。白虎等、曾招回人效用。颇能知礼奉公。并堪嘉尚。著杨景素、遵旨出示。分别奖赏。俾其益知劝勉
  </div>
  <div class="pagination">
   <a href="清实录乾隆朝实录_page1287.html">
    上一页
   </a>
   <span>
    ...
   </span>
   <a href="清实录乾隆朝实录_page1283.html">
    1283
   </a>
   <a href="清实录乾隆朝实录_page1284.html">
    1284
   </a>
   <a href="清实录乾隆朝实录_page1285.html">
    1285
   </a>
   <a href="清实录乾隆朝实录_page1286.html">
    1286
   </a>
   <a href="清实录乾隆朝实录_page1287.html">
    1287
   </a>
   <span class="current-page">
    1288
   </span>
   <a href="清实录乾隆朝实录_page1289.html">
    1289
   </a>
   <a href="清实录乾隆朝实录_page1290.html">
    1290
   </a>
   <a href="清实录乾隆朝实录_page1291.html">
    1291
   </a>
   <a href="清实录乾隆朝实录_page1292.html">
    1292
   </a>
   <a href="清实录乾隆朝实录_page1293.html">
    1293
   </a>
   <span>
    ...
   </span>
   <a href="清实录乾隆朝实录_page1289.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
