<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 403 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 403 页/共 1860 页
  </h1>
  <div class="content">
   ○谕军机大臣等。开泰自补授巡抚以来。于地方政务。全无振作。惟事沽名。屡经朕批示开导。尚未能悛改。即如所参万安县知县马淇瑞亏空之案。据该府盘查时。并无短少。乃甫经两月。即亏空至五千余两。明系盘查不实。通同徇纵所致。而开泰并不根究该府盘查情节。但据揭题参。平日之所为稽查属员者何在。实心任事之道。固如是乎。著严行申饬。　　

○又谕、朕闻石匣之东、五指山娘娘庙。向有泉水渟注。近有无知愚民。忽倡为饮泉可以疗疾。掬洗可以明目之语。远近传播。老少趋赴。累万盈千。地方官有稽查弹压之责。何以置若罔闻。全不查禁。将来聚集既众。恐成邪教等名色。别生事端。可传谕那苏图、拉布敦、留心查办。此语起自何人。但无得张皇滋扰。寻奏、查五指山顶。旧有废庙二。本山开元寺僧沙云、欲于山顶重建娘娘庙。甫议兴工。适半山锄出泉眼。沙云即声称可以疗疾治目。设簿募化。又称四月十八日、娘娘寿诞。远近传播。男妇趋赴。此后人渐稀少。查沙云人甚老实。其假借泉水疗疾。不过志在募化建庙。并非邪术煽诱可比。似应听其存留。准其悔过。严切晓谕。毋许再行多事。其代为募助之香头人等。分别鞭责。俾知惩儆。得旨、既不过如此情节。不必过严办理。即愚民鞭责亦可宽免。　　

○癸亥。上诣畅春园、问皇太后安。　　

○还宫。　　

○谕曰、十四叔允禵。从前倚恃皇考恩眷。不遵训谕。有违弟臣之义。是以皇考将伊拘禁。冀其悛改。朕登极后。特令释放。赐以公爵家居十数年来。安静循分。并未生事。则是自知悔悟。能改前非矣。使得及皇考在御。必当嘉予恩施。朕用是仰承皇考加恩之意。著封十四叔允禵、为贝勒。照常上朝。　　

○驻藏副都统傅清奏、夷使赴藏熬茶。要地俱应添兵防范。阿哈雅克腾格里淖尔一路前派兵六千。令珠尔默特那木扎勒防守。今珠尔默特那木扎勒、留藏办事。已派宰桑那旺根敦策凌达什在彼管辖。应即交伊等防范驻守。至准噶尔进藏时。臣另派噶卜伦策凌旺扎勒等、前至喀喇乌苏、带兵三百名护送至藏。其防守阿里克一路。已令公珠尔默特策卜登前往、带兵五千名驻劄。又查工布、与达克布、及藏内地方。共备过兵四千名。臣仍照数防备。现在调用兵、共一万五千名。再从准噶尔至藏。路径共五处。每处安设卡座。每卡派兵一百名。头目一名。小心侦探。又归并藏内之那克素三十九部落番子。原系罗卜藏丹津属下。罔知法纪。闻夷使入藏。难保无滋事之处。应于夷使将到时。令其游牧移至别处。仍派人约束防范。其准噶尔人等。往各寺庙熬茶时。仍派官兵、与原护送之官兵、一同约束。并密饬各寺庙喇嘛之处。已俱交珠尔默特那木扎勒、小心办理。得旨。军机大臣议奏。寻议、准噶尔往藏熬茶。因系奏明为伊父修善事。是以蒙恩俞允。而藏内之人。虑其狡诈。防范自不可忽。但调兵至一万五千。不免张皇且准噶尔此次、尤极恭顺。诸事俱遵旨而行。应外示宽和。暗令傅清调兵数千名、于紧要处严防。方为妥协。一切与郡王珠尔默特那木扎勒、公商办理。余俱如所奏行。从之。　　

○又奏、前次准噶尔赴藏熬茶。管送之大臣官兵等、所用米粮。动项采买二千三百余石。后仅支用九百余石。此次应酌减。豫备二千石再管送之大臣官兵、及准噶尔熬茶人等、所用之柴草、乳油、茶叶、炒面等项。交珠尔默特那木扎勒妥备。得旨。军机大臣议奏。寻议。此次管送之大臣官兵、较前次既少。上次止用过米粮九百余石。此次备二千石、尚属过多应饬令采买一千石。余应如所奏。从之。　　

○甲子。上御太和殿视朝。文武升转各官谢恩。　　

○幸圆明园。　　

○谕、据闽浙总督喀尔吉善奏称、海坛镇总兵袁政、历任陆路。未能熟谙水师情形恐与海疆无益等语。海坛镇总兵员缺。著喀尔吉善于通省陆路总兵内、拣选熟习水师之员调补。所遗员缺。即著袁政补授。如陆路总兵内。无胜任之员。著于通省拣选熟习水师之副将升补。袁政即留于该省。俟有陆路总兵缺出、题补。　　

○乙丑。广西下旺司土巡检韦仕秀病废。以其子韦尚礼袭职。　　

○旌表守正捐躯之宁古塔民八十儿妻阎氏。　　

○丙寅。谕、现在运到漕粮。著于尾帮内截留二十万石。存贮天津北仓。倘将来直隶等地方。有需用米石之处。即由天津运往。较之抵通拨运。更为便易。该部即遵谕速行。　　

○谕军机大臣等。前因山西浑源州知州刘廷诏、及奉天州县亏空案件。由该上司平日盘查不实。应著落分赔。以为通同掩饰、徇庇属员之戒。已传谕各督抚共悉此意。近日江西巡抚开泰、又有题参万安县知县马淇瑞侵亏之案。据称该府于上年十一月内盘查。并无短少。马淇瑞丁忧离任。距盘查时、不及半年。何以亏空遂至五千余两。明系该上司等。并不实力稽察。所云盘查。不过照常取结。明知挪借掩饰。转令自行弥补。及遭事故。如刘廷诏之身故。马淇瑞之丁忧。任已离矣。补无日矣。于是司府以揭报卸责。督抚以题参了事。设令一日在任。则一日不破。州县习为固然。是以侵挪无忌。夫稽查属员。乃督抚专责。平日于此等侵贪蠹蚀之员。漫不加察。惟坐拥丰厚养廉。兢兢保守。在己身自谓无过。而所谓整饬吏治者安在。封疆大吏。实心任事者、固如是乎。马淇瑞之案。若本身力不能完。已降旨令开泰等分赔。嗣后各省督抚。如有不实力稽查属员。俟其离任身故、始行参出者。开泰分赔之例。即其榜样。可通行传谕各督抚。俟其奏摺之便带去。　　

○又谕、前据达勒当阿奏称、五月以来。雨未沾足。已批令将应筹接济之处。速行奏闻。未知近日曾否得有透雨。秋禾情形若何。可传谕达勒当阿、即速具奏。以慰朕念。再现在雨水未足。将来如成灾处所。旗仓已经告匮。民仓米石。是否足资接济。抑或尚需若干石。应通盘计算。豫为筹画。著达勒当阿、会同该府尹、详悉计议。作速奏闻。以便早为料理。再前因山东需米。曾询闻奉天米石、可以拨运若干。并令流通商贩。今奉天本处。现既需米。则拨运东省、及通商贩运之处。俱不必行。其海禁仍照例严查。毋令奸商偷越。一并谕达勒当阿、阿里衮、知之。　　

○丁卯。上诣畅春园、问皇太后安。　　

○命停新科举人覆试。谕、国家三载宾兴。所以旁求俊乂。关系綦重。向因不肖士子。陋习相沿。临场专事怀挟。舞弊营私。希图侥幸。是以上科顺天乡试。特派大臣侍卫等、严加搜检。彼时外省传谕未到。恐其中有夹带冒滥中式者。因令于榜后覆试。冀得真实学问。以培养人材。本年又当乡试之期。闻士子颇知愧悔。不敢自罹罪谴。奋勉下帷、以图上进。向求讲求巧挟之弊颇敛。而闭户读书。精研场课者有之。朕嘉悦焉。但若因此稍弛剔弊之令。恐复蹈故辙。著各该监临等官、临时加意搜查。不许携带片纸只字。务令诸弊悉除。使场规整肃。以收得人之效。至上次覆试。原因场期已近。不及严查。今既一体严行搜检。其覆试之处著停止。　　

○谕军机大臣等。前据藩思榘、奏请捐监之例、改归本省。经部覆准。朕已降旨允行。原欲积贮充盈。于仓储有益。可传谕潘思榘。令其于一二年后。将收捐米谷数目。具摺奏闻。则有益无益。可以立见矣。　　

○戊辰。谕、从来满洲人员。凡事心存敬慎。今傅恒奏称、伊昨日进班。仍回至私寓。晚饭后方至。且云、伊等每日如此。再纳亲差旋召见时。询及昨在何处住宿。奏称在伊私寓。庄亲王自陵寝回京面见。亦称昨日到家。进班大臣。并非门上行走侍卫等、轮流食饭者可比。办事后大臣等散去。止有进班大臣。若各退食私寓。朕偶有临幸。岂有止令侍卫等扈从之理。再从前差旋人员。从无未进内廷。先回私宅者。今伊等在朕前具奏。并不自知其非。旁人亦视为故常。凡事无不因小致大。朕若不加训饬。从此相率效尤。敬慎之心安在。所关非细。著将此旨通行晓谕。此后务遵旧制。以副杜渐防微之意。　　

○大学士兼管直隶河道总督高斌等、条奏河工各事宜。一、宁晋泊周百余里。雍正三四年间。漳河北徙。又滹沱支河。从赵州流入泊内。水不能容。以致泛溢。今漳河南徒。滹沱水归正河。支河久已断流。泊内乾涸。每年并无水患。惟夏秋各处沥水汇注。应于泊内七里河下。顺旧河形。准民力自挑小河。使沥水有归。一、赵州大石桥下。旧河甚阔。从山西流入直隶之平山、获鹿等县。由赵州归泊。近年水道淤塞。不能通流。将来若遇大水。上游恐有泛溢。今自获鹿查其故道。劝谕民力挑挖小沟。使水不致阻滞。一、顺德府钜鹿县。向有＜?土兼＞地四万余亩。乾隆九年。于小庄建闸一。又于东西郭城堤上开涵洞一。将余水注堤东。＜?土兼＞地经水。＜?土兼＞气顿除。布种秋禾。收成丰稔。惟盐池、柳洼、油房、大小韩家寨、五村。＜?土兼＞地甚多。而地势微高。不能引水。须于隆平县地方。多开一闸。引水东注。方可浇灌。已面饬该地方官。劝谕农民、借地建闸挑沟。＜?土兼＞地俱可成熟。一、沙河在沙河县。城南五里。源出山西辽州。现在乾涸。伏秋水发。甚为汹猛。由沙河县南、东趋大陆。臣等经由县南。见风沙堆积。河形阻塞。随谕地方印河各官。每年于夏秋水发前。劝民挑通水道。使河流顺畅。不致旁溢。一、百泉在顺德府城、东南八里。环三里许。泉流甚旺。灌溉邢台、南和稻田。现在无庸修治。又有达活泉、在府西七里。野狐泉、在府西北十里。二泉建闸、开沟灌田。向甚有益。今泉眼枯塞。随谕邢台县知县。劝民挑挖通利。以复旧规。一、滏阳河源出磁州。下游直通子牙河。每岁春末夏初。灌田之时。水尝断流。磁民于城西槐树村、建西闸。灌田四百余顷。于城东北琉璃镇、建东闸。灌田六百余顷。余水听其流入下游之邯郸、永年、曲周、鸡泽、平乡、任县、浇灌地亩。雍正二年。阎家浅地方居民。又建拦河惠民闸。呈请下板、蓄水灌溉。查磁州东西两闸。定例五日闭闸。五日启板。是一月中、磁州独得水利十五日。其余十五日、始分溉六县。若再准惠民闸下板。于磁州固有益。而下游六县、竟不得沾润。况阎家浅地低。若一下板。则收束滏水。更难下灌。请立案禁止。一、大名府之漳河、源出山西。从河南临漳县、流入大名府之魏县。水极汹涌。雍正九年。漳河绕魏县城之南北。分为两支。魏县势甚危急。现于该县上游八十里之行善村地方。开引河八十余里。水口筑减水草坝一。两旁筑坝台。中空二十四丈。平时土填。至伏汛时刨开。分正河水十之四。畅流至馆陶县界入卫河。数年来、水势安流。魏县安如盘石。劝用民力。成此钜工。知府任宏业。与印河各官。劳绩昭著。请加恩议叙。下军机大臣议行。　　

○户部议覆、据四川巡抚纪山、奏请添拨军饷银六十万两。前因进剿金川。于江西、湖北、二省。拨银四十万两。本年五月十八日。复奉旨于附近四川省分。再拨银二十万两。经臣部议、于江西拨银二十万两。共六十万两。江西之二十万两。纪山虽未接到部咨。但军需银两。理应充裕。应如所奏。再于广东留备银内、拨六十万两协济。从之。　　

○定边左副将军额驸策凌奏。所有交与和托辉特公额林沁、安插约束之投诚准噶尔乌梁海泯达逊一户。私自逃回。旋经拏获。已将泯达逊等正法。其子索云、解送理藩院、照例办理。得旨。著查明由准噶尔投诚、交与各扎萨克地方安插之乌梁海等、共有若干人。将如何防范、不令逃回之处。军机大臣等议奏。寻议、由准噶尔陆续脱回。及投来欲归亲族之厄鲁特乌梁海、及回人等、共五十起。二百二十一名口。俱由军营询明情节。奏交各该旗安插。今泯达逊一户无故逃回。投诚人内。未必无似此者。应交额驸策凌、及提督李绳武、密饬各该扎萨克等、严加约束。并令各处坐卡人员。不时巡查。亦不宜过于声张。致生疑惧。其解送之逃人索云一名。俟到京日。交刑部长远圈禁。从之。　　

○命翰林院侍讲学士周长发、在尚书房行走。　　

○庚午。谕、汲古者并称三通。该洽博闻之士所必资也。旧刻讹缺漫漶。且流布渐少。学者闵焉。今载籍既大备矣。十三经、二十二史、工具告蒇。其以内府所藏通典、通志、文献通考善本。并经史馆翰林等、详校而付之劂氏。一仿新刻经史成式。以广册府之储。　　

○谕军机大臣等。前据河南巡抚硕色奏、偃师县民、因出借仓谷、棍徒闹署一案。虽已据拏获首犯。而已获复逃之二人。竟未问及。又称近城观看。一时人多拥挤。将轿伞挤坏。且称并未聚抗。与山陕光棍聚众者不同。朕因其有掩饰宽纵之意。降旨申饬。今硕色将审拟情由具奏。何以并未将谕旨叙入摺内。著传谕询问。令其作速具题。此等棍徒罢市抗官之案。自应速为审结。明正典刑。以彰国法。使远近闻知。刁民有所畏惧。不敢轻犯科条。辟以止辟。所全实多。若稽延时日。不特凶徒得以苟延残喘。而百姓将不知其获罪之由。无以惩戒。封疆大吏。有整顿地方之责。惩恶所以劝善。锄奸乃以安良。各省督抚于奏事之便。亦并传谕知之。寻奏、此案事关重刑。恐发部核议。是以未将谕旨叙入。至已获复逃之二人。现经拏获。系邱起文、王麻子、俱照律定拟。报闻。　　

○谕曰。马尔泰在外多年。诸事取巧。未能尽力。令年老有疾。一切不能。且以旧臣自居。动止骄慢。昨令射箭。又托病推诿。著革去领侍卫内大臣。所遗员缺。著伊勒慎补授。　　

○旌表守正捐躯之陕西郃阳县民康德业妻张氏。　　

○辛未。上诣畅春园、问皇太后安。　　

○谕、贵州省苗蛮错处。军务关系綦重。巡抚文员。与通省营弁不相统辖。从前抚提各持意见。公事遂致掣肘。总督驻劄云南。相隔辽远。贵州巡抚、著提督军务。节制通省兵马。　　

○又谕。原任府尹霍备、于办理奉天流民案内、部议革职。朕从宽降调。兹查奉天所属。亏空之案累累。皆因其毫无整饬。以致州县无所顾忌。任意侵欺。霍备既不能稽察于前。又不能查参于后。深有旷于职守。今伊降调。理应在此候补。而避而家居。优游自适。无以为负恩鳏职者戒。著革职发往军台效力。该督那苏图、即勒令起程前往。毋得听其托故迟延。　　

○谕军机大臣等。据达勒当阿奏。奉天牛庄地方。因上年歉收。米价渐贵。经章京伊图出示。不准米粮载往别城贩卖。百姓因此、拦阻过境粮草。后该章京伊图、忽又派兵将拦阻之车、护送出城。以致石匠王君弼等、在街鸣锣。欲将出城之车辆、仍复拦回。巡检洪魁、当闻信差拏。王君弼等諠闹无忌。将巡检并章京伊图住宅。一并堵塞。现在委员逐一查拏。严加弹压。俱各畏罪贴服等语。刁民抗官围宅。目无国宪。渐不可长。况奉天为根本重地。大关紧要。非他省可比。可传谕达勒当阿等、速行查审。严加究治。俾奸民知所畏惧。以惩刁风。至该章京巡检等、抚驭无方。自应参处。然当俟审结之后题参。今刁民尚未审明治罪。而先参该管官员。则刁民转以为得计。办理殊属失宜。可一并传谕达勒当阿等知之。　　

○又谕、黔省山箐崇深。苗猺错杂。张广泗在黔日久。声威干济。素足慑服苗心。是以地方宁谧。但苗性难驯。或因张广泗调任。无所畏惮。亦未可定。督臣相距辽远。巡抚提督。统辖阖省员弁。均有守土之责。事事当和衷共济。近省如山东、河南、等省。以巡抚兼任提督。于通省文武呼应颇灵。但贵州向来原设提督。若令巡抚兼管。体制未合。而苗疆军务綦重。黔抚原非他省巡抚可比。寻常无事之日。巡抚两司。即当留心营伍、以资弹压。设有不虞。便可即时摧伏。封疆大吏。能如此同心协力。方惬朕意。倘或地方文武。稍存歧视之见。如从前哈元生、元展成、抚提交恶。酿成事端。于地方深有关系。朕今降旨。令孙绍武节制通省军务。可传谕孙绍武等、令其协同提镇。绥靖苗疆。一秉公忠。每事商酌办理。毋致彼此掣肘。并谕丁士杰知之。　　

○又谕、提督李绳武奏称、询问自准夷投来之厄鲁特巴雅尔、据称伊系去年随同来使玛木特前来之人。回巢时、因副使都喇勒哈什哈出痘。令伊调治、未痊身故。玛木特不令伊同行。都喇勒哈什哈从人。又欲将伊加害。两次潜行逃归。在路被获。今又乘间逃来等情。应将巴雅尔照例料理解京等语。此系近日随同夷使来京之人。又有逃回两次被获情节。今来投诚。彼处断无不知。非从前投诚之人可比。李绳武应具奏请旨办理。乃即向伊详问彼处一切情事。解至京师。办理甚属不合。但此时若再令回巢。伊必备细归告缘由。反令彼此疑惑。致生事端。此案著即照此完结。朕思屡收此等投诚之人。竟无裨益。从前用兵时。尚欲得其信息。方今罢息干戈。伊等甚属恭顺。来使交易往来。并无事端。得其信息与否。无甚关系。且此投诚人内。大抵皆沿边居住。或幽僻处所者居多。彼处要紧大事。未必稔知。即伊道听之言。亦难凭信。假如一人前来、谓彼处有进兵之信。可即信其言、遽尔出征乎。亦不过仍照原议。同守疆界耳。现今将若辈收留安插。不但需费繁多。将来办理。亦费周章。但定界时、并未议及不准收纳逋逃。未便将投来之人、即行拏解伊处。嗣后如有投至卡座者。务须问明。逃时曾否有人知觉。或有无追拏之处。如有前项缘由。不必详问彼处秘密之事。即谕以现今和好。尔台吉甚属恭顺。大国施恩、不比从前。汝国逃来之人。未便收留。若拏获递回。又恐致汝被罪。将令其自回之处。明白晓谕。不必令进卡座。倘自彼处来。无人知觉。又并无追拏等情。问明后送至军营。听候办理。可密谕两路军营大臣等知之。　　

○壬申。上御勤政殿听政。　　

○户部议准、江苏巡抚安宁、疏报吴江、震泽、二县濒湖坍没转经田荡、八十五顷七十四亩有奇。新涨转重田、四百三十七亩有奇。现饬确勘无异。所有钱粮。应蠲、应升。均请照例办理。从之。　　

○山东巡抚阿里衮奏。东省雨泽愆期。德州邹县等三十二州县卫。照例借给耔种口粮外。其青州府属之益都、博兴、高苑、安邱、诸城、莱州府属之平度、昌邑、等七州县。上年秋禾被水。今岁二麦旱灾。民情益增拮据。照例借给耔种口粮外。再请按户计口、赈给一月口粮。得旨。著照所请行。该部知道。　　

○以镶蓝旗蒙古副都统富德、为盛京户部侍郎。　　

○转通政使右通政赵城、为左通政。补原任右通政林枝春为原官。　　

○以内阁侍读学士积德、为太常寺卿。监察御史德尔格、为光禄寺卿。　　

○调热河副都统那兰保、为镶蓝旗蒙古副都统。以原任领侍卫内大臣马尔泰、署理热河副都统。　　

○癸酉。谕军机大臣等。从来兵贵神速。名将折冲。未有不以师老重费为戒者。大金川之事。调兵逾半载。拨饷过百万矣。前据庆复、张广泗、奏报。迄今已几两月。所调陕兵。何时到齐。庆复张广泗于何时前进。宋宗璋、许应虎、进兵以来。军声若何。贼人见大兵云集。情形若何。何时可捣贼巢。俱宜不时奏报。何以尚未具奏。深用廑念。其鉴瞻对前车。迅奏肤功。所有近日军情。作速详悉奏闻。　　

○闽浙总督喀尔吉善奏、台湾客民搬取家口。请定限一年。地方官查明、给照过台。逾限不准滥给。得旨。著照所请行。该部知道。　　

○甲戌。谕、本年七月内出口行围。著庄亲王、履亲王、大学士讷亲、张廷玉、在京总理事务。其月选之文员内、通判州县等官。武员内、八旗护军校、骁骑校、及外省送到之补放水手官、骁骑校等官。并年满千总。俱著王大学士照从前之例验看。可传谕该部知之。　　

○又谕、马端临文献通考一书。综贯历代典章制度。由上古以迄唐宋。源委了然。学者资以考镜。明王圻取辽金元明事迹续之。烦芜寡要。未足与三通并。且至今又百五十余年矣。我朝监古定制。宪章明备。是以搜择讨论。以徵信从。其自乾隆十年以前。会典所载。令甲所布。金匮石室所储。与夫近代因革损益之异。上溯宋嘉定以后。马氏所未备者。悉著于编。为续文献通考。大学士张廷玉、尚书梁诗正、汪由郭、经理其事。惟简惟要。所有纂辑事宜。酌议以闻。　　

○刑部议奏、病故宁海县知县崇伦永、亏空库银、应著落家属勒限究追。得旨。州县官侵蚀仓库。非因公挪用可比。此等贪劣之员。多有身故事发以后。不过于家属名下、勒限著追。迁延一二年。率以家产全无。保题豁免。且并有父殁而子乘机盗帑。移罪于父。己仍得坐拥厚赀者。故无以儆贪风。夫父子一身也。子代父罪。亦理之宜。崇伦永既经身故。著将伊子崇元诵监禁追比。嗣后侵贪之案。如该员身故。审明实系侵盗库帑者。即将伊子监追。著为例。余依议。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百九十二

大清高宗法天隆运至诚先觉体元立极敷文奋武孝慈神圣纯皇帝实录卷之二百九十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年、丁卯。六月乙亥。谕、朕此次行围。所有外省督抚提镇等奏摺。著照旧例。自起銮之日为始。俱赍赴在京总理事务王大臣处、加封交内阁随本呈送行在。候朕批示。随本发回。仍于总理处。交付赍摺人祗领。该部即通行传谕知之。
  </div>
  <div class="pagination">
   <a href="清实录乾隆朝实录_page402.html">
    上一页
   </a>
   <span>
    ...
   </span>
   <a href="清实录乾隆朝实录_page398.html">
    398
   </a>
   <a href="清实录乾隆朝实录_page399.html">
    399
   </a>
   <a href="清实录乾隆朝实录_page400.html">
    400
   </a>
   <a href="清实录乾隆朝实录_page401.html">
    401
   </a>
   <a href="清实录乾隆朝实录_page402.html">
    402
   </a>
   <span class="current-page">
    403
   </span>
   <a href="清实录乾隆朝实录_page404.html">
    404
   </a>
   <a href="清实录乾隆朝实录_page405.html">
    405
   </a>
   <a href="清实录乾隆朝实录_page406.html">
    406
   </a>
   <a href="清实录乾隆朝实录_page407.html">
    407
   </a>
   <a href="清实录乾隆朝实录_page408.html">
    408
   </a>
   <span>
    ...
   </span>
   <a href="清实录乾隆朝实录_page404.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
