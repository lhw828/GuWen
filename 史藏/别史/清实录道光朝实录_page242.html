<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 242 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 242 页/共 848 页</h1>
    <div class="content">○修山东运河、泇河、上河、三厅堤闸石工。从河道总督严烺请也。　　

○修浙江海宁、仁和、二州县东西海塘。从巡抚刘彬士请也。　　

○己巳。孝仪纯皇后忌辰。遣官祭裕陵。　　

○上诣绮春园问皇太后安。　　

○谕军机大臣等、前降旨令那彦成驰赴喀什噶尔。会同杨芳办理善后事宜。以便长龄来京展觐。惟现在首逆就捦。大功告蒇。善后事宜。是否尚须杨芳在彼帮办。著该督察看情形。据实具奏。如无须杨芳暂留。即传旨著与长龄一同来京。将此由五百里谕令知之。寻奏、请暂留杨芳。以资商搉。俟诸事办有头绪。即令先期入都。报闻。　　

○又谕、据步军统领衙门奏、直隶河间府献县文童樊泳清、来京呈报。该县尹店村、交河县霍家庄等处。有民人孙黄等。制造刀枪。练习邪教。并供称伊在季家庄居住。去年见尹店村等处。搬家者甚多。曾向本村民人李保、询知尹店村民孙黄、孙富、与戴朝凤、赵炳等、制造刀枪杆子等器械。演习邪教。又闻得双坦村民臧安、本县城内民人吴庭芳、魏家村民人王胜三父子。俱系邪教。又有交河县霍家庄民人张居四。亦是邪教。现在天津地方贸易等语。此案前据该护督奏称、已将匪犯孙荣即孙富等父子拏获。并究出夥党戴朝凤等十余人。查拏审办。曾否续行究出勾事习教之犯。按名悉数掩捕。起有器械。现据樊泳清所供不止尹店村一处。且有制造刀枪器械。若无为匪不法别情。何至村民纷纷迁徙。其所指之双坦村教犯臧安。亦藏有器械等物。此外吴庭芳、王胜三父子、及张居四等。是否已经拏获。有无刀枪等件。必须确切查明。不可稍涉颟顸。该护督前已饬委天津道金洙、前往河间。会同该府提讯。著即严饬该委员等。悉心严鞫。务将勾结党羽。及制造器械实情。逐一究讯明确。按名悉数查拏惩办。不可回护前奏。存化大为小之见。致令稍留余孽。但不可过事张皇。拖累无辜。现已将原告樊泳清、解交屠之申先行审讯。如有别情。再发交金洙等归案质讯可也。将此密谕知之。　　

○庚午。上诣大高殿行礼。　　

○还宫。　　

○谕内阁、章嘉呼图克图、敏珠勒呼图克图、经艺纯熟。且俱掌管喇嘛印多年。所办一切捐输事件。均属妥协。昨因长龄等生捦首逆张格尔。大功告蒇。允宜量予恩施。所有章嘉呼图克图、著加恩将伊前世所得印信敕书。仍旧赏用。并赏坐金顶肩舆。敏珠勒呼图克图、著加恩赏用貂皮全红坐褥。　　

○护直隶总督屠之申奏、严禁州县差役。藉端苛派。得旨、如有不肖州县。藉差肥己。或纵容吏役苛派等情。即据实严参。断不准稍有徇隐。懔之。　　

○赏陕甘总督杨遇春、紫缰。　　

○朝鲜、暹罗、二国使臣。在西安门内叩贺。上温语慰问。普赏赉有差。　　

○抚恤琉球国遭风难夷如例。　　



大清宣宗效天符运立中体正至文圣武智勇仁慈俭勤孝敏成皇帝实录卷之一百三十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光八年。戊子。二月。辛未朔。谕军机大臣等、昨据杨遇春来京陛见。已降旨实授陕甘总督。并即令回任。鄂山俟其到甘。应即交卸督篆。生所办事需报销事宜。总须一手经理。陕西巡抚现有徐炘护理。鄂山著暂留甘肃。督同局员将报销一切事宜。全数办竣。再行奏明回任。将此谕令知之。　　

○壬申。以举行仲春经筵。遣官告祭奉先殿。传心殿。上御文华殿经筵。直讲官富俊、汤金钊、进讲中庸舜好问。讲毕。上宣御论曰。自古致治之道。不外乎广咨博访。而尤难于明目达聪。昔夫子称舜为大知。而于好问首及之。以舜之浚哲文明。温恭允塞。固已五典克从。百揆时叙矣。又何待于下问而孜孜不倦。顾事必集益于所好。好之而不笃。虽近且易犹不能致。况以天下之大。万民之众。而欲于耳目之所不及。思虑之所未周。一一洞悉而条贯之。非好问不为功。舜之咨四岳、咨十有二牧、稽于众也。维时俊乂在官。虚怀延纳。举夫礼乐刑政。工虞水火。莫不奋庸亮采。庶绩咸熙。皆由舜之舍己从人。乐取为善。以视尧有衢室之问。何多让焉。开四方之门。以来天下之贤俊。广四方之视听。以决天下之壅蔽。书曰。好问则裕。自用则小。舜大知而不以为知。其勤于好问也。乃其不自用也。此舜知之所以为大也。直讲官穆彰阿。李宗昉、进讲书经明于五刑以弼五教。讲毕。上宣御论曰。帝王承天以出治。惟任德教而不任刑。作士如皋陶。而舜谆谆然命之曰。明于五刑以弼五教。弼。辅也。圣人以教为化民之本。而刑特以辅教之不逮而已。示人以常刑。墨劓剕宫大辟。五刑之正也。修道之谓教。父子亲、君臣义、夫妇别、长幼序、朋友信、此五者。察于人伦而垂为教令也。教令既行。咸知三纲五常。天理民彝之大节。则有所敬畏而不敢犯。不忍犯。若谓五刑纠万民。而以刻核为能。以锻炼为事。禁网愈密。奸慝愈多。欲民无冤狱而颂声作也得乎。刑者不可任以治世。故以之助教而不可专用。民罹于刑而教乃偝。民趋于教而刑自措。盖圣人之法有尽。而心则无穷。其变民也易。其化人也著。赦过宥罪而法莫施。所谓善教得民心也。刑于何有。皋陶能体舜之意。使人知契与伯夷之教。而不知有皋陶之刑。民协于中。舜美皋陶之功。而非取伤肌肤之效也。世操用刑之柄者。重民五教。惟刑之恤。俾好生德洽、而民不犯于有司。于以远溯唐虞之盛轨也其庶乎。礼成。上幸文渊阁。赐讲官及听讲诸臣茶。复赐宴于本仁殿。　　

○谕内阁、回疆远在西陲。徵调未易集事。前此逆裔张格尔入卡煽乱。各路官兵。应援不及。遂被该逆窃据四城。生灵遭其余毒。甚至我大臣官兵、效命捐躯。惨罹锋镝。实为天讨所必诛。自长龄等于上年二月间。督兵进剿。三战皆捷。未及帀月。四城以次荡平。固己大张国威。稍纾众愤。惟逆党虽就骈诛。而凶渠尚稽显戮。是遗孽一日不除。则军务一日不竣。屡经饬谕该将军等。妥筹善后。仍一面设法捦渠。以期迅速蒇功。昨长龄等露布驰奏。元恶生捦。从此边徼乂安。外夷詟服。宜修告功之典。用昭寅感之诚。本年孟夏时享太庙。及常雩方泽大祀。朕将躬展明禋。其饬所司。于祝册内敬举受厘宣捷之忱。用申虔告。恭惟盛京三陵。礼应亲诣叩谢。惟念畿辅陪京地方。应付东三省凯撤官兵。尚未竣事。恐跸路所经。重劳民力。宜先遣亲王前往恭代行礼。东陵西陵。朕于九月间。敬诣展谒。仲秋恭祀社稷坛。亦当亲诣将事。并著于祝文内敬载申悃。其应行礼仪。及此外一切典礼。各该衙门察例具奏。以次举行。　　

○又谕、刑部题驳前护山东巡抚贺长龄、审拟王庭桂等强奸刃伤。并造言污蔑。致鞠王氏自刎身死一案。所驳甚是。此案王庭桂图奸鞠王氏。并不只身前往。反邀贾书昇携刀同行。是商谋吓逼强奸。情形毕露。且被控后。伊弟王庭梅、复以奸赃事迹。造言诬控。致该氏追忿。潜赴贾书昇家自刎身死。核其抱忿之由。其为贾书。昇共往强奸。已可概见。该前护抚仅将王庭桂等拟军。案情既属支离。罪名尤关出入。著交琦善亲提人证。覆加研讯。务得确情。另行按律定拟具奏。寻奏、王庭桂图奸鞠王氏未成。复主使伊弟诬控。致鞠王氏追忿自刎身死。应改照诬告致死拟绞例拟绞监候。王庭梅应于绞罪上减一等。杖一百。流三千里。贾书昇讯无与王庭桂商谋吓逼强奸情事。惟听纠同往。实属不合。拟杖九十。加枷号一个月。下部议。从之。　　

○以故甘肃平番县属大营湾土司鲁宪章子励权。庄浪厅属土千户王天佑子积福、各袭职。　　

○除山西归化城被淹地三顷七十六亩额赋。　　

○癸酉。遣官祭文昌帝君庙。　　

○谕内阁、那彦宝等奏、筹计兵糈以节糜费一摺。前由乌噜木齐运往阿克苏。库车。存贮粮石。据该大臣等查明。内有粟米一项。其质不能经久。该二城有前经豁免应行买补之粮。现在大兵凯撤。应留之兵。所需口粮减少。各城采买粮石。已足敷用。该二城分贮之粮。现有三万余石。除供支凯撤官兵口粮外。尚有余存。著照所请、将所存粟米小麦。照应买额数划出。豫备支放。其喀喇沙尔如有应行采买之粮。亦著于途次运到粮石内照额数截留。毋庸运往。以省经费。　　

○又谕、德英阿等奏、请将理事同知暂留本任。俟部选得缺后。补行引见等语。伊犁理事同知达春布、上年办理军需出力。曾降旨以六部员外郎即用。兹该员升署三年期满。应照例送部引见。惟现有经手查办事件。尚未完竣。一时难以更换。著照所请、达春布准其暂留伊犁理事同知之任。即以六部员外郎选用。俟得缺后。补行送部引见。　　

○谕军机大臣等、德英阿等奏、请饬甘省筹解布匹。以备易换哈萨克牲畜一摺。向来喀什噶尔、叶尔羌、和阗、三城。每年额徵回布九万九千余匹。运至伊犁。分拨塔尔巴哈台。为易换哈萨克牲畜之需。兹据德英阿等奏、现在伊犁库存布一万余匹。又上年和阗回众交布二万匹。共计库布仅存三万余匹。殊形短绌。上年该将军因布匹不敷。奏准由甘肃购办布六万匹。分拨伊犁、及塔尔巴哈台。以备易换牲畜。本年库存布匹。既属不敷。自应豫为筹备。著鄂山即查照道光七年办理章程数目。再为采买一年。即于本年春间。陆续分起解运。毋误贸易之期。所需布价。著即于调拨例饷内。递年分限接扣归款。牲畜布价。分别报部。其分给各官兵著。照价扣饷。余著照该将军等所议办理。将此谕知鄂山。并谕德英阿、容安、知之。　　

○以内阁侍读学士万方雍、为湖南按察使。　　

○甲戌。遣官祭先医之神。　　

○谕军机大臣等、长龄等奏、讯明拏获贼目分别办理一摺。此次在喀尔铁盖山生捦贼目。及陆续摉获活贼。概予骈诛。并将贼目迈玛特玉素普等九犯。于昭忠祠前尽法处治。摘心致祭忠魂。庶可稍弛积愤。惟叛逆伯克博巴克、与迈玛特呢雅斯等。俱系逆裔亲信夥党。得受伪职。前由霍罕逃出。往寻张逆。又于途次迎拒。伤及官兵。必应查拏务获。尽法惩办。以早另宪。现在首逆就捦。余党悉获。而博巴克等逆贼。尚在稽诛。曾否查有下落。谅总不过在近卡各部落藏匿。务当设法捦捕。更不值动用大兵。至所奏阿坦台闻知张逆被获。业经远窜。该将军檄谕汰劣克等。责令阿坦台摉捕零贼。赎其前罪。但使其知感知惧。不必尽以法绳。所见极是。前此该将军等因张逆家属。及玉素普。尚在霍罕布噶尔地方。檄谕该部落令其送出。如果畏我兵威。遵檄解送。尽绝根株。固属妥善。傥竟有意观望。亦不值与之相较。但当明白宣谕。以张格尔入卡肆逆。现已生捦。槛送京师。明正其罪。国法用申。其家属潜匿外夷。苟全生命。无足重轻。尔等部落。能知大义。悉行缚献。固见悃忱。即力有不能。天朝亦不以区区逆回子女。重劳师旅压境摉拏。致沿途恭顺各部落。惊惧滋扰。长龄等当善体此意。传檄前往。断不可令其窥我虚实。或别生枝节。重费周章也。此时那彦成已经出关。长龄计算该督何时可抵喀什噶尔。该将军何时可以交代起程。何时可以到京。先期由六百里覆奏。以慰廑盼。将此由六百里谕知长龄。杨芳。并谕武隆阿知之。　　

○以贝子喇特纳什第。为青海左翼副盟长。　　

○以生捦首逆、及剿贼奋勇。并办理粮饷军火文案出力。赏喀什噶尔帮办大臣苏清阿、吉林副都统吉勒通阿、协领阿精阿、总管乌齐拉尔、佐领阿勒吉讷、巴图鲁名号。副将琦忠等、花翎。知县丁文鈵等、蓝翎、余加衔升叙有差。　　

○以随同出卡捦逆出力。赏库车五品商伯克斯底克、沙雅尔五品伯克托胡达、四品顶带。五品蓝翎回子爱散迈玛萨赖迈玛特等、花翎。六品顶带回子阿布都拉依木等、蓝翎。　　

○乙亥。春分。朝日于东郊。遣郑亲王乌尔恭阿恭代行礼。　　

○谕内阁、诸王大臣等、以红旗奏捷。元恶生捦。合词吁请加上尊号。虽系援据典章。断难俯加俞允。前者西陲用兵。原非得已。幸赖昊苍默佑。宗社鸿庥。迅奏肤功。永绥边徼。朕方日深祗惧。岂肯崇尚虚文。钦惟我列祖圣德神功。超越往古。殊勋彪炳。史册昭垂。康熙乾隆年间。廷臣屡请加上尊号。俱未允行。仰见圣怀冲抑。洵足为奕禩法守。惟念铭勋偃武。皆由圣母福庇。国有大庆。允宜祇循令典。备极显扬。朕谨当躬率王大臣等。加上皇太后徽号。共申贺悃。用昭慈帏燕喜。所有应行典礼。其敕所司敬谨详议以闻。　　

○引见各衙门保送京察一等官员。得旨、此次京察一等圈出人员。著各该堂官再行出具切实考语。交吏部带领引见。圈出之满洲蒙古中书、笔帖式等官。著归入理事同知、通判、遇有缺出、与旧记名人员。一体带领引见。汉军人员。著交部以抚民通判等官、分别选用。工部主事福谦、理藩院主事双明、太常寺寺丞善祥、海运仓监督工部堂主事福保、内阁典籍童宗颜、通政司经历福尔明阿、太常寺赞礼郎广昌、国子监博士周曾毓、鸿胪寺鸣赞祥璋、銮仪卫鸣赞鞭官吉禄、著交部照例以应升之缺升用。翰林院侍读文蔚、文庆、詹事府司经局洗马戚人镜、左中允明训、俱著准其一等。其余内阁侍读嵩龄等二百六十二员。俱准其一等加一级。　　

○上以祭社稷坛。自理日始。斋戒三日。　　

○丙子。谕内阁、屠之申奏、酌议热河刑钱事件改归都统办理章程。照例分别题奏一摺。热河为肄武绥藩之地。每遇灾幸木兰。经由道路桥梁。暨一切支应经差等费。道库既无款可动。即州县正佐各官。亦不敷调派。著仍照历届旧章。由总督会同都统。饬属公同豫备。以期无误。至热河都统管辖一府六州县。审办命盗重案。有应将案犯立正典刑者。仍照向例办理。该护督请援照各省督抚之例。颁发王命旗牌。殊可不必。著无庸议。其承德府属平泉等六州县。原领印信。均系理事同知通判管州县事。该护督请改铸某州某县之印。删去理事同知通判字样。又承德府司狱、兼管道库收放银两。请改铸承德府司狱兼热河道库务印信。以重职守。事属可行。俱著交礼部改铸颁发。至所称热河都统道府原设养廉。不敷办公。各该衙门书吏。应给心红纸张。请拨运库盐斤加价、水利生息银五万两。解交热河道发商生息。将所得息银。分别数目。作为都统等衙门加增办公、及心工纸张银两等语。热河都统衙门。向有刑部理藩院司官各一员。办理刑名案件。现经英和奏准、添派刑部司官一员。前往帮办。该司员以京官派赴该处办公。亦恐不敷。自应一体酌给。著照该护督所议。以生息银六千两。分给都统等衙门。作为加增办公、及心红纸张银两。即于该都统道府每年酌加项内。各划出银二百两。共六百两。分给刑部理藩院司官三员。各二百两。作为帮贴。其遇闰加增银五百两。留为别项充公之用。至所请于都统热河道衙门。各添设繁缺典吏二名。六房各设经承一名。典吏缺出。即于本衙门经承内遴补。五年役满。由都统考取咨部一节。著交该部核议具奏。　　

○又谕、屠之申奏、起程查阅营伍一摺。据称于本月初八日出省。将天津等镇各营伍。次第巡阅完竣。计期已在三月初旬。正值核阅秋审。势难再赴马兰镇等语。马兰镇距古北口较近。即照所请。著署提督马腾龙、前往校阅。　　

○谕军机大臣等、寄谕署陕甘总督鄂山、前据长龄等奏、生捦首逆张格尔、业于正月初六日。派委诚端等、带领凯撤吉林等处官兵。解送起程。并咨明前途。一体派拨官官。接替前进。张逆罪大恶极。必应生致京师。明正典刑。以彰国法而快人心。惟道路辽远。官兵等沿途护解。是否将该逆照例囚槛。抑系设法哄诱。暂为松放刑具。著该署督查探明确。据实奏闻。至该逆进关后。该署督务饬派送文武各员弁。妥为照料。总须将该逆生俘辇下。显就刑诛。是为至要。将此谕令知之。寻奏、张逆行走迅速。并未加以刑具。约计三月初十内外。即可入关。添派副将窦德、挑带通晓回语之内地回兵。会同升任盐茶同知陈士桢、跟随诚端等小心照料。妥速抵京。报闻。　　

○护直隶总督屠之申奏。拏获传习邪教各犯。现晓谕各属乡民。俾安本业。得旨、邪教党羽。固不可任一名漏网。而良民断不可致令惊慌失所。慎之。　　

○成都副都统依密扬阿、乞假葬亲。允之。　　

○丁丑。孝淑睿皇后忌辰。遣官祭昌陵。　　

○祭先师孔子。遣协办大学士富俊行礼。　　

○谕内阁、吏部将长龄等公爵、侯爵、应作何等秩之处。查照定例请旨。大学士长龄、著封为二等威勇公。陕西固原提督杨芳、著封为三等果勇侯。　　

○谕军机大臣等、此次回疆用兵。自浑巴什河堵御贼匪。痛加歼戮。已为剿贼先声。迨大兵云集。先将柯尔坪伏匿回匪。剿洗尽净。绝其应援。嗣是长驱直入。势若推枯。迅复四城。生捦大憝。凡我将士。劳绩卓著。均应绘成战图。以彰武成盛典。著将浑巴什河、柯尔坪、洋阿尔巴特、沙布都尔庄、阿瓦巴特、攻克喀什噶尔、克复和阗、及喀尔铁盖山、各战功。绘图八分。所有各该处山川形势。及将帅士卒若何督兵、若何接仗、各情形。详晰声叙。分条贴说。迅速具奏。将此由六百里谕知长龄。杨芳。并谕武隆阿知之。　　

○戊寅。祭大社。大稷。上亲诣行礼。　　

○幸圆明园。　　

○谕绮春园问皇太后安。　　

○己卯。谕军机大臣等、寄谕大学士两江总督蒋攸铦、江南河道总督张井、副总河潘锡恩、河东河道总督严烺、山东巡抚琦善、据给事中张铭奏、风闻洪泽湖清水高于黄水一尺五寸上下。御黄坝业经启放。其流甚畅。首进漕船。俱已顶坝守候。其不能即时渡黄者。由山东运河尚未铺水。江境邳宿运河。无水下注。是以黄河北岸杨庄口门。黄高于清。拦坝未启。粮不得挽进等语。重运经临时。如御坝及时开启。运河铺水充足。各帮挽渡北来。自可无虞阻滞。据该给事中所奏、现在湖水高于黄水一尺五寸。御坝已开。而东省尚未铺水。是否属实。于漕船大有关系。著该督等察看情形。如果清高于黄。御坝已开。即饬东省运河厅汛各官。及早铺水。不可坐失机会。若重运未到。辄即放水铺灌。于事无济。亦为可惜。该督等总当不分畛域。豫为筹画。相机妥办。俾粮艘迅抵通坝。勿稍耽延贻误。是为至要。将此各谕令知之。寻奏、已定于二月十九日。将微山湖大坝。启通过水。江省得水接济。漕船自可遄行。报闻。　　

</div>
    <div class="pagination">
<a href="清实录道光朝实录_page241.html">上一页</a><span>...</span><a href="清实录道光朝实录_page237.html">237</a><a href="清实录道光朝实录_page238.html">238</a><a href="清实录道光朝实录_page239.html">239</a><a href="清实录道光朝实录_page240.html">240</a><a href="清实录道光朝实录_page241.html">241</a><span class="current-page">242</span><a href="清实录道光朝实录_page243.html">243</a><a href="清实录道光朝实录_page244.html">244</a><a href="清实录道光朝实录_page245.html">245</a><a href="清实录道光朝实录_page246.html">246</a><a href="清实录道光朝实录_page247.html">247</a><span>...</span><a href="清实录道光朝实录_page243.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
