<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 406 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 406 页/共 502 页</h1>
    <div class="content">
○又谕、翁同书奏、饥军坐困、孤城危急、请饬傅振邦督兵援剿等语。自逆贼窜向天长盱眙。胜保悉锐东行。以保清淮门户。不及兼顾淮南。定远孤城。赖翁同书悉力支拄。而南有粤逆。北有巨捻。贼众兵单。及汊涧挫失。定远被围。幸将贼匪击退。而食尽援绝。困守围中。捻首龚得、复往庐州、句合粤逆。偪近县城。屡图攻扑。实属万分危迫。陈玉成大股、复由盱眙围攻来安。前队已偪滁城。清流关、珠龙桥等处、皆有贼踪。将与捻逆为一。若无援军赶到。势恐不支。本日因盱眙已克。胜保尚在蒋坝。谕令该大臣迅即回军救援。尚恐为天长等贼所牵掣。未能全数拔营。傅振邦、本系督剿三省捻匪。当此定远危急之时。著即带兵驰往应援。或因蒙城贼圩尚未肃清。亦著分兵会剿。先其所急。现在关保已抵豫防、分堵蒙鹿等处。山东复有黄良楷等助剿之师。皆可调令协力堵剿。计日胜保亦当由蒋坝折回。与翁同书联络一气。又得傅振邦一军为之策应。必可救护定远。攻打怀远。以遏贼氛。其来安清流关等处、已谕胜保拨兵援守。至翁同书军饷匮绝。傅振邦如能酌带饷需、以济饥军。更为妥善。将此由六百里谕令知之。　　

○予安徽盱眙阵亡知县许垣、县丞周来豫、祭葬世职。并建立专祠。　　

○丙辰。朱谕王大臣等僧格林沁等、先询其来意。如无要事。即代为接递书信。如必欲进京。即令其少带从人。俟咪夷起身后。再令其由北塘进京。抵都后更可与言明。常由海口往来。往返徒劳。一切事件。各有地方官之专责。并可以践丕酋所改专条之言。以释其疑。至战船一层。不必与较。可告以我国与贵国相好有年。今虽与＜口英＞国开仗。系彼自启衅端。并不借贵国兵力。代为御侮。此说妥否。王等酌之。　　

○谕内阁、毓泰等奏、热河园庭兵丁、不敷差转、请量为调剂一摺。热河原设看管兵九百八十二名。历经裁汰。现存兵六百四十九名。尚有前案应裁兵五十八名。兹据该总管等奏称、恐不敷差转。自系实在情形。所有现存兵六百四十九名。著即作为定额。毋庸再行扣裁。至所称嗣后出有二两饷银兵缺。即以二人挑补、分领其饷。亦著照议办理。　　

○谕军机大臣等、恒福、文煜奏、派员护送咪酋启程一摺。本月二十一日。咪夷自北塘进京。即照该督等所拟、由军粮城、径至北仓上船赴通。仍密饬清河道崇厚等、小心防护。及沿途地方官。妥为照料。本日桂良等已到京。即可仍令经手。互换和约。至＜口英＞口□佛夷船全行驶去。尚无消息。兹据牛庄商船、在距天津海口二百余里之十八托水洋面、见有夷船九只。是该夷潜匿附近地方。或听咪夷信息。或招集兵船。再图报复。若再来肆其猖獗。其凶锋必更甚于前。著僧格林沁加意严防。毋稍大意。前因咪夷肯赴北塘、与恒福会晤。是以屡次谕令该督、督饬文煜、乘机利导。使口□佛夷就我范围。足以孤＜口英＞夷之势。兹恒福等照会咪夷、令其转达＜口英＞口□佛两国。如情愿修好。进京换约。即可前赴北塘商议。未免漫无区别。口□佛夷助恶。尚可佯为不知。＜口英＞夷则首起兵端。若先行俯就。恐长其骄悍之气。更难办理。此等机宜。措词失当。现在＜口英＞口□佛二酋、未必即能悔悟。愿赴北塘。设或托咪夷转圜。自当分别计议。请旨遵办可也。将此由五百里谕知僧格林沁、恒福、并传谕文煜知之。　　

○又谕、恒福等奏、俄夷投递照会、并拟给照覆等情。俄夷借坐咪夷船只。驶进北炮台停泊。所递照会。以现派伊国副章京、步多国似克。通事官石射马略甫二员。带同跟随二人。欲由旱路进京。投给伊国公使书信。并非为进枪炮而来。至称慕喇约甫、即带几令战船。到海口听候回信。其来意甚不可测。所有现到四人。著恒福等、准其由北塘进京。前经肃顺、瑞常、与上次俄国使臣丕业罗幅斯奇、议准。如有人到津。先期照会中国。由北塘进京。此时可约期。俟咪酋起身后。派委文武二员伴送。所有路上驿馆供给。概由地方办理。毋庸该使自出已赀。其护送之官、毋须大员。如慕喇约甫、欲行会晤。恒福等与订期相见。可告以此次天津与＜口英＞国开仗。乃＜口英＞酋背约。先起衅端。傥其自知理屈。悔悟求和。中国仍不拒绝。俄国所带战船。想系帮助中国起见。以固和好。亦可无须。如未曾晤面。不必于照会中提及携带战船之事。以免语多枝节。至现在拦江沙外、虽祗有该国火轮船一只。惟既据称携带战船数只。仍著僧格林沁密饬将弁。即北塘海口、亦须严加防范。以备不虞。将此由五百里谕知僧格林沁、恒福、并传谕文煜知之。　　

○丁巳。谕军机大臣等、特普钦等奏、俄夷由水陆分赴珲春、并夷众强赴兴开湖、查看地界、及在乌苏里江、建房垦地情形各一摺。俄酋伊格那提业幅、到京以后。声称欲会议东西交界。本月十六日、复有俄夷四人。至天津北塘。投递照会。称有紧要书信。须送给伊格那提业幅、自系为议勘地界起见。并闻木哩斐岳幅、亦即到津。将来以理闻导。如该夷酋等晓悟。其应如何办理之法。仍须该将军等定议。京中不能遥制。至乌苏里江等处地方、并无与俄夷交界之处。叠经谕令该将军等、设法拦阻。而夷踪日复蔓延。势将无所底止。该夷人船下驶。必须先过黑龙江地面。奕山于木酋前来争论时。既未能据理拒绝。而于人船下驶时。亦未闻拦阻。实属咎无可辞。特普钦等、虽叠次奏报派员拦阻。亦复毫无实际。岂得以奏明在前。遂可塞责耶。景淳、此时定已行抵吉林。著会同奕山等、将俄夷如再有人船下驶。应如何妥为开导拒阻。其业经建房垦地之人。将来如何驱逐。筹画办法。奏明为要。夷情渐形桀骜。虽未可自我开衅。而该夷或竟恃强用武。将何以御之。特普钦等、所称相机防堵、及多备余丁、勤加操练等事。并著景淳等、悉力商办。以备不虞。毋得有名无实。致滋贻误。将此由五百里各谕令知之。　　

○戊午。河南巡抚瑛棨、奏请饬新授臬司贾臻、先行到任办事。得旨。贾臻著暂缓陛见。俟接署有人。再令来京。　　

○以署国子监司业马寿金、为陕甘乡试正考官。翰林院编修吕耀斗、为副考官。　　

○命已革顺天府府尹五品顶带宗元醇、督办河南归陈两府团防事宜。　　

○补行山东咸丰七年军政。卓异官一员。才力不及官一员。分别议叙处分如例。　　

○己未。谕军机大臣等、前因天津夷船悉数开行。谕令何桂清等、严防吴淞、黄埔、镇江等处。并俟该夷酋到沪后、令各商妥为开导。本日据何桂清奏、夷船陆续回沪、探闻现赴印度调兵、并邀各夷商议事一摺。夷人赀财悉聚上海。自不愿在彼滋事。惟自轮船挫败回沪。各夷商即纷纷收取银两。搬运下船。其为夷商畏事。闻风搬运。或由夷酋主使那移、为图踞该处地步。均未可知。著何桂清相度机宜。严密防范。以期有备无患。至夷情惟利是图。其兵费亦须出自商人。此时饬令华商、开导夷商。最为要著。务将此后若再用武。则贸易必须暂停。彼此有损无益之处。剀切晓谕。令其洞晓利害。自当于夷酋处、设法转圜。口□佛酋咘口□尔咘隆、既较口□普酋明白。并著饬令委员等、于该酋到沪后、将此次津沽接仗。系＜口英＞夷先行开炮起衅。非我背约。口□佛国既不助＜口英＞。我中国自有区别。不欲为难。看其有无悔心。至口□普噜嘶、有往印度调兵之说。一时亦未能即到。傥口□佛酋及上海夷商、诚心调处。即口□普酋已经回国。亦无难通信追回。特不可露中国求和之意。以防＜口英＞夷更长骄志。现在咪酋华若翰、已定于本日由北塘启程。来京换约。并言换约以后。即当回至上海。设法调处。亦可先向口□佛夷提及。使其自悔。此时桂良等虽已到京。而天津现有准备。该夷若带兵重来。惟有与之接仗。所有挽回调处之权。全在上海。谅该大臣必能悉心筹画。以济时艰也。将此由六百里谕令知之。　　

○以办理湖北襄阳粮台、及委解军火出力。予训导王寿嵩等、升叙有差。复已革都司魏鸿兴职。　　

○庚申。谕军机大臣等、前因定远军情危急。谕令胜保、将蒋坝一带。妥为布置。既驰赴定远。与翁同书协力剿办。并谕傅振邦、带兵驰往应援。或分兵会剿。以期联络策应。捍卫孤城。本日复据翁同书奏、捻逆龚得、句合庐贼。回扑定远县城。诸军迎战失利。该抚现扼古路炉桥、集团援剿。而孤城坐困。粮食已尽。危急情形。陷在旦夕。叠次咨请胜保赴援、杳无回信各等语。胜保经朕特简督办皖省军务。乃既未能进攻庐郡。又未能克复天长。徒以防贼北窜为词。僻处蒋坝。坐令定远危急。饥军难振。于全省军务大局。办理实无把握。叠次谕令和春、拨兵赴天长盱眙等处。会同胜保攻剿。谅已派员带兵前来。著胜保俟此项援军一到。即将攻取天长、保护蒋坝事宜交替。迅速启程。驰赴定远。会同翁同书救护危城。并攻打窜匪、以顾大局。傅振邦、接奉前旨。谅已带兵启程。赴援定远。即著会同胜保、翁同书、联络一气。协力堵剿。该城饷道断绝。胜保曾不力筹接济。是诚何心。前经谕令河南巡抚、就近协济银五六万两。未知能否解到。著胜保、傅振邦、疏通饷道。并各带饷需、以济饥军。毋令哗溃。翁同书另片、奏请饬郑魁士、赴皖帮办军务。该提督甫经交卸甯防。本日据奏、伤病较前加剧、精神委顿、是以未令赴援。此时傅振邦谅已先到。胜保亦即回军。当可毋庸另派。将此由六百里各谕令知之。　　

○又谕、本日据翁同书奏、怀远捻匪、句结庐城粤逆、围扑定远。该抚扼守炉桥、激励将士援应、贼众兵单。饷道断绝。势将悉行沦陷等语。该处情形。万分危急。业巳谕令胜保、速行带兵赴援。惟蒋坝一路、亦关紧要。并谕令俟江北官兵到后。再行启程。和春派往之兵。系何员管带。著饬令星驰前进。将蒋坝防务接替。以便胜保前赴定远。毋得再有迟误。其进攻天长、防堵蒋坝事定。即责成和春派往之员、一手办理。毋许贻误。胜保招降捻众不下数万人。近闻惟李世忠辈、得有官职之人。业经薙发。其所部降众。仍蓄发为匪。肆行劫掠。胜保未能钳束。患生肘腋。大为可虑。胜保督办安徽全省军务。既未能进攻庐郡。渐图克复各城。即天长一邑、亦日久未复。并闻盱眙、系贼匪自行退出。徒以严防北窜为名。僻处蒋坝。并不能兼顾定远。以致饷道不通。翁同书饥军坐困。办理殊无把握。若令日久因循。恐误大局。金陵与皖省密迩。胜保军营情事。和春必有所闻。著详加查访。据实具奏。将此由六百里谕令知之。　　

○又谕、何桂清等奏、筹解京饷银两、并将协济皖省月饷、暂行停解等语。安徽军营缺饷已久。本日据翁同书奏、捻匪句结庐贼。围扑定远。兵勇竭力守御。皆啖草根瓜实。饥困情形。殆难言状。亟应筹款接济。何桂清兼辖皖省。尤应先其所急。所有每月协济安徽饷银二万两。仍著源源拨解。毋稍迟误。将此由五百里谕令知之。　　

○以广西右江镇总兵官李若珠、为福建陆路提督。　　

○以张家口协领库克吉泰、为凉州副都统。　　

○予故福建陆路提督张广信、祭葬。谥勤勇。　　

○辛酉。遣官祭火神庙。　　

○谕军机大臣等、陈孚恩奏、急筹军饷、请饬黄赞汤办理盐务一摺。据称连年用兵耗费。捐输抽厘而外。别无良策。惟有清理盐务。取之不穷。尚可接济于万一。黄赞汤于数年前曾办盐务。颇资军饷。请饬该河督通盘筹画等语。现在东河尚无紧要工程。黄赞汤向曾办理盐务。其中利弊。自必深知。惟该河督所熟悉者。系何省盐务。抑或各省情形。俱能洞悉。此事原须分别省分、会同地方官办理。非可徒托空言。至其疏销之法。通变之方。因时地而制其宜。顺人情而尽其利。如果参稽有素。不难详悉指陈。著黄赞汤据实具奏。以备采择。将此谕令知之。　　

○以内阁学士双福、兼正黄旗汉军副都统。　　

○以广西平乐协副将庆瑞、为右江镇总兵官。　　

○命江南徐州镇总兵官鹤龄、留办清淮防务。以江甯城守营副将李恒清、署徐州镇总兵官。　　

○壬戌。谕内阁、恒福奏、道员交代积至四任、延不会算、请分别革职议处勒催一摺。直隶天津道交代。前后积至四任之多。延至数年之久。均未接收结报。实属不成事体。所有任意玩泄之前任天津道休致直隶布政使钱炘和、著即行革职。查明现在逗遛何处。勒限催赴天津核算。前任道员已革顺天府府尹张起鹓、业经病故。著该部查明伊子、系何官职。现在何处。饬令前赴天津。勒限核算。前任道员怡昌、短交银两。为数尚多。著交部议处。英毓结算迟延。著交部察议。此项交代银两。著即派员监同核算。傥各该员等再不迅速算结。或查有亏那情弊。即著该督从严参办。　　

○又谕、恒福、奏请将侵用兵饷之营员、革职审讯严追一摺。直隶唐三营守备徐守敏、领到兵饷马乾银两。辄敢任意侵用。现据查明短交实银三百四十余两。票银六百余两。实属胆玩。徐守敏著即革职。提省审讯严追。照例惩办。　　

○又谕、前因庚长奏、运河来源告竭。请饬山东迅即开坝。当谕令崇恩、就近斟酌办理。兹据该抚奏、微山湖存水微弱。较定志尚短五尺六寸。且江境河源告竭。系十字河淤塞、及长河未挑之故。若湖口开坝、一洩无余。于苏省无济。而东境必至舟楫不通。殊多妨碍等语。自系实在情形。所有湖口大坝。仍著暂缓开放。俟湖水收符定志。再行启坝宣济。　　

○谕军机大臣等、据僧格林沁奏、办理抚夷大局。当刚柔相济。令郭嵩焘赍摺呈递。朕详加披阅。并召见郭嵩焘、询悉该大臣筹画剿抚事宜。均属允当。此次＜口英＞夷犯顺。经该大臣督兵攻击。实足以寒逆胆而快人心。现在海口营垒、布置益加周密。即使该夷再图报复。必能挫其凶锋。至剿抚兼施。两事本并行不悖。该大臣于议剿既有把握。则抚局自可不至迁就。本日据何桂清奏、＜口英＞口□佛两酋、已先后回至上海。现令华商夷商设法解散。一切情形。已咨行僧格林沁、查照办理。该大臣接到后。谅已深悉。刻已谕令和春、严防该夷句结金陵逆匪。并谕何桂清、确探该夷动作。如华商夷商肯为剖辨是非。该夷自知理屈。自可乘机利导。但不可先为俯就。以长该夷桀骜。谅何桂清必能斟酌办理。特该夷能否悔祸戢兵。尚无把握。至咪夷进京换约。情词尚属恭顺。较＜口英＞口□佛两夷易于驾驭。现仍责成桂良等、一手经理。可毋庸添派大员。至僧格林沁、请将＜口英＞夷狂悖情形宣示中外。并所获咪夷蒋什坡一名。俟华若翰到京后。明降谕旨。给还该国各情。俟咪酋到京后。再行降旨宣布可也。何桂清录呈新闻纸、著钞给阅看。将此由五百里谕知僧格林沁、恒福、并传谕文煜知之。　　

○又谕、前因夷船陆续回沪。当谕何桂清、令华商开导夷商。于夷酋处设法转圜。并谕和春严防镇江等处。本日据何桂清奏、＜口英＞口□佛二酋已回上海。密陈续探各情。并录新闻纸呈阅。据称吴煦等、密传华商、向夷商分剖利害。该夷商均已领悟。即可因夷商以拦阻夷酋。该酋如有照会前来。即是悔悟之机。该督务当乘机善导。以息兵端。但当使彼求和。不可先露俯就之意。即＜口英＞口□佛二国虽系同恶。而衅起＜口英＞夷。办法亦当有先后。此中操纵缓急。全在该督审察机宜。势难悬拟。至新闻纸内所称、欲进金陵。再与中国计较。虽属虚声恫喝。或因前此曾入长江。此时思与逆匪句结。亦不可不防。著和春仍遵前旨。密饬沿江水陆各军、加意防范。勿令闯入。其苏松一带海口。仍著何桂清不动声色。妥为布置。以后夷情。并著确切侦探。随时驰奏。至咪酋华若翰、已于二十一日由北塘进口。来京换约。并可宣谕夷商等闻之。将此由六百里各谕令知之。　　

○琉球国王世子尚泰、遣使表谢。并进贡方物。赏赉筵宴如例。　　

○癸亥。谕内阁、户部、奏请饬报销军饷等语。咸丰七年。乌噜木齐等处军需、动用各款。迄今延未报销。著乌噜木齐都统、喀什噶尔、英吉沙尔、乌什、喀喇沙尔各大臣、严饬经手各员、赶紧造具清册。送部核销。毋得再延。　　

○又谕、工部钱法堂奏。撤任监督、畏罪轻生、请旨派员查办一摺。撤任宝源局监督吏部员外郎张仁政、因局款轇轕不清。经侍郎成琦等、奏请撤任查办。当经查出煤炭加价。及工料等项含混垫发。业已具结认赔。续又查出该故员尚有应交库款。均未呈缴。即据报称情急自缢。虽据该家人供称、无力赔缴。忧思所致。惟系职官轻生。案关局务。是否另有别情。著派瑞常、沈兆霖、秉公查办。以重款项而清弊窦。　　

○谕军机大臣等、前经两次谕令胜保、傅振邦、带兵亲赴定远。力解重围。迄今未据覆奏。翁同书驻师炉桥。竭力督剿。势已万分危险。本日据奏、十二日、督率麟瑞等军、幸将城西贼营四座踏毁。城上亦缒勇下城。击退逆贼。惟贼数太众。既毁之营。复为所踞。并建木城数座。截断红心驿道。兼阻该抚赴援之军。兵团民勇、既无营垒帐房。复无勺浆粒米。连日沿村劝借。仅得米数十石。悉送前敌。并接胜保函会、如定远有失。嘱该抚退至明光津泥一带。览奏实深焦灼。贼匪陈玉成、拥众数万。横踞关山藕塘等处。庐贼捻匪、南北奔突。与龚贼相应。翁同书等、皆在围中。炉桥之西。即寿州境内。向无驿站。且颍亳各路。尽系捻巢。翁同书即欲退扼。万难冲过。且断无轻弃定远一城。坐视淮南数百里沦陷之理。惟有抚循饥军。竭力待援。胜保既克盱眙。株守蒋坝。已昧机宜。且知定远势将失陷。复不星驰赴援。转令翁同书退出。欲与蒋坝联络。竟视定远为可弃。是何居心。傥城陷师溃。岂能当此重咎。著仍遵前旨。驰赴定远。以保危城。昨阅傅振邦奏报、拔营西发。尚未知定远危急情形。并著即遵前旨。赶紧督兵赴援。仍各带饷需。前往接济。若再迁延不进。翁同书等致有蹉失。惟胜保等是问。将此由六百里各谕令知之。　　

○甲子。谕内阁、胜保、奏请将管带马队到营迟延。并临阵退避各员、分别惩处等语。管带黑龙江马队营总和山、自天津至盱眙、并不接站行走。迟至四十余日。始行到营。实属迟误。和山、著先行摘去顶带。仍令带队自效。管带吉林马队之佐领委营总德永、沿途需索车辆。藉口迁延。经该大臣专弁催提。仍复任情违玩。德永著即行革职。仍留营效力自赎。傥再不知愧奋。即著从重参奏。治以军法。又上月逆匪窜扑盱眙时。派赴前敌、管带马队之即补协领委参领骁骑校伊淩阿、即补佐领委参领诺蒙阿、见贼势过重。遽行带队撤退。擅往定远。实属不知轻重。伊淩阿、诺蒙阿、均著即行革职。仍留军营以观后效。吉林委参领盛安、不知绕避何处。尚未回营。著先行革职。听候查办。副都统衔黑龙江营总西蒙额、委参领防御祥古塔、因患病给假在先。并不随同大队行走。辄敢擅赴定远。亦属不合。西蒙额、祥古塔、均著摘去顶带。以示惩儆。　　

○又谕、胜保、奏请将带队溃逃之文武员弁惩处等语。升用都司秦大川等、于上次贼扑盱眙时。竟敢相率溃逃。绕道洪湖。避居舟中。经胜保派弁往调。始行回营。实属目无法纪。秦大川、著即于军前正法。以昭炯戒。其情节稍轻之候选知府龚继勋、著即革职。发往新疆效力赎罪。即补都司龚得贵、著即革职留营。以观后效。　　

○谕军机大臣等、前因定远军情紧急。叠次谕令胜保前往救援。本日据该大臣奏、本拟亲督援剿。因逆匪大股窜踞竹镇。窥伺东北。现仍扼驻蒋坝。并添兵驰赴明光、策应西路等语。胜保留防西路各军。虽有一万余名。而贼踪一至。纷纷溃散。可见所留之兵。并非精锐。现在定远一城。危在旦夕。该大臣已由湖路西行。驶至津泥地方。旋因探闻逆股回窜竹镇。图扑东北。复又折回蒋坝。所留张得胜等、马步官兵仅一千百余名。又止进劄明光、并不令其竟赴定远。亦属无益。胜保既不能进克天长。又不能迎拒陈玉成东窜之匪。虽非有心避贼。惟僻处一隅。以致全省军务鞭长莫及。措置殊失机宜。现在定远行将沦陷。竟尔坐视不救。设有疏虞。咎将谁诿。和春所派总兵安勇一军、兵数若干。胜保并未奏明。此军一到。胜保即可将蒋坝防剿事宜、交卸启程。惟安勇所带兵、必须四五千人。始敷堵剿。如不及四千之数。著胜保酌量留兵、交付督带。并多留马队、以利驰逐。不得全行带回。致东北一路空虚。胜保接奉此旨。著即星驰赴援定远。毋得日事迁延。致干罪戾。将此由六百里谕令知之。　　

○以海运漕粮验收完竣。予兵部尚书全庆、仓场侍郎廉兆纶、下部优叙。天津道孙治等、升补加衔有差。　　

○乙丑。谕军机大臣等、前因定远危急。叠经谕令胜保、傅振邦、星速赴援。本日据翁同书奏、定远县城、于十七日被贼攻陷。业经降旨。将胜保、翁同书、交部严加议处。并将带兵各员分别惩处矣。定远被围日久。近城援军为数不少。卒因饷糈不继。以致失陷。该大臣等办理不善。实堪痛恨。翁同书驻劄炉桥。虽经胜保嘱令前赴明光津泥。而该抚以淮南地关紧要。未肯轻弃。如果饷需有著。仍以不退为要。日内傅振邦当已赴援。惟贼势蔓延。应如何与翁同书各军联络。协力攻剿。著该提督悉心筹办。毋稍迁延。胜保督办全省军务。此时淮南糜烂。而株守一隅。大势全失。罪无可逭。和春所派安勇一军。当已可到。著遵前旨。即以蒋坝防守事宜。交该总兵督办。傥兵力不敷。并著胜保抽拨凑数。以资防剿。胜保即克日启程。相机进剿。务与翁同书、傅振邦、协力同心。迅图克复。稍赎前愆。至翁同书另片奏、各省协拨饷银、请饬分别解交胜保、及该抚军营、自为两营相去遥远起见。胜保此时谅必与翁同书力图会合。分解一节。自可暂无庸议。前拨河南饷银五六万两。本日复谕令瑛棨、速行解往。其余山东等省协饷。即著该抚等派员迎提。均匀支放。以作士气。将此由六百里各谕令知之。　　

○又谕、前因翁同书奏、天长盱眙相继失守。饷道断绝。当经谕令瑛棨、迅筹银五六万两。派员由颍寿一带解往定远。以济急需。兹据翁同书奏、怀远捻匪。句结庐城贼匪。叠次攻扑定远。官军奋力堵御。因饷竭兵单。以致县城被陷。该抚驻兵炉桥。兵勇枵腹荷戈。各路饷道梗阻。请速拨饷银解营等语。皖北饷道。久已断绝。定远复被贼陷。军情万分紧急。豫省壤地毗连。若赶紧拨银解往。可期迅速直达。著瑛棨仍遵前旨。迅拨银五六万两。派员由颍寿一带。解往炉桥翁同书军营。毋稍延缓。将此由五百里谕令知之。　　

○以安徽定远县城被贼窜陷。钦差大臣胜保、巡抚翁同书、下部严议。总兵官惠成、吉顺、副都统麟瑞等、革职留营效力。　　

○展缓湖北广济县、被水地亩上年银米。　　

○丙寅。谕内阁、和春、奏请派提督留防高淳东坝等语。浙江提督郑魁士、著驻劄高淳东坝一带。办理防剿事宜。　　

○又谕、和春奏、江北逆援渡江、水师截击获胜一摺。江北逆贼、屡图援救金陵。总兵吴全美、派参将郭定猷、带领师船、于陈家洲江面堵击。贼众密运大炮。布置江岸。由裕溪口突出炮划来扑。被击败退。曹府洲等处陆贼悉出。炮声四起。东梁山、裕溪口、芜湖、各出贼划数十只。围绕攻扑。郭定猷、率同守备何庆龙等、奋勇截剿。适下游尽先守备欧阳忠、师船前来援应。两面夹击。贼遂披靡四散。其往下关窜渡之贼。亦经都司李润雄、督兵击退。该水师官兵与贼接仗。至三昼夜之久。击沈贼划。歼毙贼众。不计其数。防剿尚为出力。仍著和春饬令实力堵击。无任窜渡。　　

○谕军机大臣等、本日据和春奏、因太平一路。有添贼内犯之谣。仍在六合调兵勇二千名。派总兵安勇统带。驰赴蒋坝、归胜保调遣等语。现在定远业经失陷。胜保急应由蒋坝驰援。而天长一日不克。清淮一日不安。安勇所带兵勇不过二千。加以胜保所留兵丁。仅足以防蒋坝。未能进克天长。扬州距天长不过百余里。著和春即将派防扬州之兵。选派得力大员管带。移营进偪天长。迅速克复。以期肃清江北门户。和春统辖南北诸军。其蒋坝、天长、一切防剿机宜。胜保启程后、即责成和春调度。勿令贼匪有隙可乘。将此由六百里谕知和春、并传谕张国梁、许乃钊知之。　　

○江西巡抚耆龄、奏报克复景德镇。得旨。俟查明详细情形。速行具奏。　　

○以克复江西龙泉县城。赏州同衔张俊等、蓝翎。余加衔升叙有差。　　

○予江西景德镇等处阵亡参将李逢春、都司傅承云、千总李廷栋、祭葬加等、世职如例。千总钱得胜、把总伍见云、尹兴邦、卜连广、外委胡庆荣、李得胜、郑国兴、祭葬世职。　　

○丁卯。谕内阁、御史吴祖昌奏、学臣殉难、请逾格加恩一摺。广西学政沈炳垣、前因梧州失守时、被害最惨。业经从优赐恤。并建立专祠。兹据该御史奏称、该学政及身之赠恤已优。后嗣之推恩未逮。援照湖北学政冯培元成案请旨等语。著照所请。由浙江巡抚、查明沈炳垣子嗣、俟服阕后、送部带领引见。　　

○又谕、前因倭仁、奏参增庆随带多员、驿马用至八九十匹。沿途不无骚扰。当谕令该副都统明白回奏。并谕玉明、景霖、查办。嗣据该副都统奏称、所用马匹。系按兵部勘合火牌。照例支应。兹据玉明等奏、检查各驿。并旗民地方官、结报情形。与增庆原奏不符。该副都统所带随员。经过地方。自应遵照定例。不淮滥支。乃于例马之外。竟浮用大小车二十余辆之多。殊属非是。增庆著交部议处。　　

○谕军机大臣等、前因定远危急。叠经谕令胜保、傅振邦、带兵赴援。并谕胜保、俟和春所派之安勇一军到后。酌量添足兵力。令其防守蒋坝。然后驰赴定远。昨据翁同书奏、定远失守。复谕该大臣等、迅速赴援。兹据胜保奏、拟即亲往前敌、由明光等处设法布置、仍即折回蒋坝、并请饬傅振邦、扼要屯劄各摺片。定远既经失陷。则贼已阑入腹地。该处兵已撤退。淮南一带地方。必至尽遭蹂躏。于全局殊有关系。著胜保仍遵前旨。俟安勇一军到后。酌量布置。令守蒋坝。即亲带马步驰赴定远。会同翁同书、傅振邦、迅图攻克县城。毋任久踞。傅振邦叠奉寄谕。谅巳启程。驰赴该处。若如胜保所请。令其扼劄固镇九湾一带。则仅能防守要隘。而不足以资攻剿。著傅振邦、仍遵前旨。迅速驰援。或孙疃王圩一带、未能蒇事。即饬令苗沛霖等练勇、奋力攻剿。以资接替。该提督即可抽军前往定远。先其所急。此次定远城陷。皆由各营将弁先行溃退。著胜保于到后查明。将首先溃退之员。请旨正法。以肃军律。将此由六百里各谕令知之。　　
</div>
    <div class="pagination">
<a href="清实录咸丰朝实录_page405.html">上一页</a><span>...</span><a href="清实录咸丰朝实录_page401.html">401</a><a href="清实录咸丰朝实录_page402.html">402</a><a href="清实录咸丰朝实录_page403.html">403</a><a href="清实录咸丰朝实录_page404.html">404</a><a href="清实录咸丰朝实录_page405.html">405</a><span class="current-page">406</span><a href="清实录咸丰朝实录_page407.html">407</a><a href="清实录咸丰朝实录_page408.html">408</a><a href="清实录咸丰朝实录_page409.html">409</a><a href="清实录咸丰朝实录_page410.html">410</a><a href="清实录咸丰朝实录_page411.html">411</a><span>...</span><a href="清实录咸丰朝实录_page407.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
