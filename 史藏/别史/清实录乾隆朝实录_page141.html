<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 141 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 141 页/共 1860 页
  </h1>
  <div class="content">
   ○己卯。上御太和殿视朝。文武升转各官谢恩。　　

○奉皇太后幸重华宫。　　

○甘肃巡抚元展成疏报。巩昌府属之岷州、屯耕民户开垦马华仓、业力山、二处久荒山地。共七顷八十亩有奇。照例升科。　　

○庚辰。上以举行仲秋经筵。遣官告祭奉先殿。传心殿。上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人、出就讲案前、行一跪三叩礼。复位。直讲官、礼部尚书三泰、户部尚书任兰枝、进讲论语惟仁者能好人能恶人一章。讲毕。上宣御论曰。仁者之能好人。夫人而知之矣。至于仁者之能恶人。则人或未之知也。是以圣人以之训人焉。夫有情之人。孰无好恶。然率好恶之良。虽愚夫愚妇。亦有得其正。而极好恶之量。即大贤大智。鲜能复其初。故好人而非沦于徇物之私。恶人而非同于嫉世之偏。是之谓能好能恶。子夏之叹夫子曰。富哉言乎。舜有天下。选于众。举皋陶。不仁者远矣。汤有天下。选于众。举伊尹。不仁者远矣。可见仁者之能好能恶。虽樊迟之贤。尚有未窥其领要者。世之人。但以得众容物。为尽仁之量者。其见岂不浅哉。讲官暨侍班官跪聆毕。兴。直讲官、刑部侍郎岱奇。刑部尚书史贻直。进讲书经德惟善政政在养民二句。讲毕。上宣御论曰。二典三谟。皆论政之经。而提其要则莫过于德惟善政、政在养民、二语。盖视德与政为二者。莫不谓德为体而政为用。有内外之分焉。惟其分而为二。是物我之念生。而其爱物之政。究非体天之德也。夫圣人视德与政皆一体之事。本天良而修德。而不见其修之为我也。率天德而施政。而不见其施之及民也。德即政。政即德。而天下岂尚有不养之民哉。故府修事和。黎民于变。胥天下养民之政。皆圣帝明王。惟精惟一。执两用中之德所流出也。岂后世崇尚功利。敷扬声教者。所可同日而语哉。讲官暨侍班官跪聆毕。大学士张廷玉等奏曰。皇上仁心为质。善政宜民。圣训精详。独阐圣功王道之本。臣等不胜钦服。奏毕。诸臣出就拜位。行二跪六叩礼。礼成。上还宫。赐讲官侍班官等宴于协和门。　　

○遣官祭关帝庙。　　

○繙译会试。以礼部侍郎木和林、知贡举。刑部尚书尹继善、为满洲正考官。工部左侍郎阿克敦、为副考官。以吏部侍郎那延泰、为蒙古正考官。　　

○辛巳。上诣皇太后宫问安。　　

○命编纂明纪纲目。谕曰。编年纪事之体。昉自春秋。宋司马光汇前代诸史。为资治通鉴。年经月纬。事实详明。朱子因之。成通鉴纲目。书法谨严。得圣人褒贬是非之义。后人续修宋元纲目。上继紫阳。与正史纪传。相为表里。便于检阅。洵不可少之书也。今武英殿刊刻明史。将次告竣。应仿朱子义例。编纂明纪纲目。传示来兹。著开列满汉大臣职名。候朕酌派总裁官。董率其事。其慎简儒臣。以任分修。及开馆编辑事宜。大学士详议具奏。　　

○管理都统事务和硕恒亲王弘晊等议覆、署正白旗满洲都统和硕和亲王弘昼等疏言。各旗承办事件。向无定限。请照内务府。设立督催所派官二员承办令将该旗事件。按限严催。其限内完结。或逾限未完者。请豫定章程。以昭劝惩。酌定六款。一、各旗紧要事件。承办人员。迟延遗误者。查出即行参奏外。如祗系查核。不必回文事件。限文到十日。依限催结。如系参领佐领处会查案件。限二十日完结。实系限内不能完结者。具由请展。无故逾限。将承办官员记过一次。一、各旗印务处。及俸饷房。俱系总理旗务之所。五参领处。亦系总理各佐领事务。一月内逾限三件。将承办人员记过一次。至一佐领。较一参领。事既甚少。逾限一件。将该佐领骁骑校等记过一次。一、应行展限事件。承办印务参领章京。及该参佐领。并不呈请展限。以致迟误。记过一次。年终详查记过人员。除记过一次者免议外。官员记过二次。罚俸一月。记过三次。罚俸两月。领催记过三次。交该参领等鞭责二十。不准纳赎。一、一年内各旗印务处。及俸饷房五参领处。应办事件。俱于限内完结者。将承办人员。给纪录一次。佐领三年内应办事件。俱于限内完结。将该佐领骁骑校。给纪录一次。至领催等原无职衔。应给纪录之处。登记档案。应俟补官之日。再行赏给纪录。官员未升之前。如有罪过。即以纪录抵销。一、军政简选时。大臣等看其有无记过之处。分别劝惩。印务处俸饷房行走之官员。参领内应行记过、给纪录人员。俱于年终查核、汇摺奏闻。佐领骁骑校内。应行记过示惩人等。亦年终具奏。其给纪录之处。三年一查。所有应给纪录数目。具摺汇题。一、请各旗简放二员。督催旗务。三年内如果实心督催。奏给议叙。应升之处列名。倘不实力督催。据实参处。以上均应如所请。永远为例。奏入。召见八旗王大臣谕曰。看尔等议请设立督催所。不过徒增一事耳。从前弘昇以各旗左右两司无益。奏请裁汰。今复请设督催所。无非更改名色而已。一二年后。倘再有人条奏此事无益尔等又将奏请裁汰乎。尔八旗都统等会议。理应就事妥议。似此办理。成何事体。尔等果能实心任事。何至遗误稽迟。今即设立督催所。亦不过于印务章京内简用。又咨取何处人员补放耶。徒滋纷纭。于事无益。督催所著不必设立。所有应办事件。即交印务章京等兼管。其应行劝惩之处。亦俱责成印务章京。　　

○吏部议覆。河南道监察御史李＜?忄原＞奏称。捐助议叙之条。宜从核实。近日江苏地方。好善乐施一事。闻有狡黠吏胥包揽。出银三百。准作一千开销。请敕督抚。详查确实。然后题请议叙。至捐助之人。果有急公济贫之念。亦不必专在临时承办。任其开销。系米谷、则斗石若干以归仓储。系银钱、则分数若干以归公库、该州县收明注簿。造册详报。督抚存案查核。果有需用之处。申明支给。得旨。下部议。臣等正在酌议。又据工科给事中朱凤英奏称。捐助议叙。本系奖善之意。若如李＜?忄原＞所奏。无事时概收报捐。则捐助之情形、疑于捐纳。且始也由民而纳诸官。继也由官而给诸民。阅历经时。辗转多手。需索侵渔。丛生百弊。请嗣后遇有赈济兴工等事。民间情愿捐助。地方官详确查核。监司督抚查核造册报部。分别奖赏。倘实有济活多人。才猷卓越者。准另疏保题。该部考核。带领引见。量才酌用等语。臣等查李＜?忄原＞所奏。吏胥包揽、以三百为一千之说。应行令江南督抚。秉公据实确查严禁。至李＜?忄原＞奏称捐助不必专于临时承办。其流弊诚如朱凤英所奏。至所称才猷卓越者送部引见。应无庸议。从之。　　

○升任闽浙总督郝玉麟疏报。诏安场垦户沈进。垦筑盐埕八邱。盐漏四口。　　

○河南巡抚尹会一。续报商邱、宁陵、永城、夏邑、南阳、邓州、舞阳、汝宁、上蔡、遂平、禹州、伊阳、等州县。秋禾被水情形。得旨。该部速议具奏。寻议。应如所请。急速抚恤。从之。　　

○壬午。上御乾清门听政。　　

○谕。贵州苗疆事务。自简用张广泗为经略之后。调度得宜。奏功迅速。甚属可嘉。伊身现有骑都尉世职。著从优授为三等轻车都尉。尹继善本应照例议叙。但伊昨面奏苗疆起事之时。伊正任总督。得免处分。已属格外之恩。何敢复当议叙等语。朕思苗疆有事之初。伊悉心筹画。星遣周仪、哈尚德、前往援剿。此即伊之功绩。今既恳切奏辞。著准所请。以成其逊让之美。史贻直于乾隆元年。接授湖广总督。苗疆之事已将告竣。吴应棻身任湖北。道路相隔。遥远。未有调度之处。钟保彼时虽在湖南。料理亦属平常。史贻直、吴应棻、钟保、俱不必议叙。冯光裕著加一级。纪录二次。周仪著加衔一等。纪录二次。蔡成贵、黄廷桂、俱著加衔一等。张允随、安图、鄂弥达、查郎阿、俱著加一级。杨永斌、加一级之处注册。余依议。　　

○湖北巡抚崔纪疏报。武昌、汉阳、黄州、当阳、谷城、郧西、房县、保康、竹山、竹溪、兴山、恩施、利川、咸丰、等十四县卫。雍正十年。开垦水田、民赋更名田塘、并屯田地、共四百四十九顷四十八亩有奇。　　

○以国子监祭酒李凤翥、为内阁学士兼礼部侍郎。　　

○癸未。太宗文皇帝忌辰。遣官祭昭陵。　　

○大学士鄂尔泰等奏。据庄浪副都统色尔固楞奏称。将赏给生息银八千两。除借与兵丁填买倒毙马额。备用银一千四百两外。余银六千六百两。请开设布铺、煤铺、钱铺、营生。已移知该将军乌和图转奏矣。谨查庄浪兵丁补还由西安起程、支借钱粮、并补买倒毙马匹、帐房、锅釜、已各负私债。请动银六千八百两。借给兵丁。每月作利二分五厘。陆续扣还本银。照原奏入于铺内营生。余银一千二百两。现已开设铺面三座。今据将军乌和图。以臣办理与原奏不符。委员行查前来。臣系另城居住副都统。惟思于兵丁有益。并未咨报将军。既与原奏不符。请将臣交部议处等语。应将色尔固楞交部查议该将军乌和图、既委员行查。请交乌和图、查明借给兵丁银两。陆续坐扣。如何作利之处。一并定拟报部。得旨。依议。寻据凉州将军乌和图。参劾庄浪副都统色尔固楞。将赏兵生息银两。并未照依原奏开设铺面。省力办理。借给兵丁。索取重利。从前色尔固楞、挟嫌将佐领三泰、非时派往出牧。以致伤损马匹。办理兵丁口粮。所报不一。又潜使协领陈世太、告知巡抚元展成。且色尔固楞、为人愚谬。不识文字。不胜紧要封疆副都统之任等语。复经大学士等。议以副都统色尔固楞。非时出牧。仅参佐领三泰。办理兵丁口粮。前后不一。乃已往之事。且以米石之事。差人告知巡抚。亦属因公。并无私弊实据。惟办理生息银两。不照原奏。甚属非是。此案已将色尔固楞交部议处。乌和图所参。应一并交部查议。再查所有屯戍兵丁。俱系副都统专管。乌和图既将色尔固楞参劾。未便仍留庄浪。一同办事。请将色尔固楞、调取来京。听候部议。从之。　　

○江苏巡抚张渠奏。扬州府城。及所辖之瓜洲城。坐落沿江。年久坍塌。又太仓镇洋、二州县。同城合治。地处海滨。坍塌更甚。修葺均难迟缓。下部议行。　　

○甲申。上诣皇太后宫问安。　　

○谕军机大臣等。今年直隶地方。收成丰稔。正当留意积蓄之时。但朕降谕旨、广行采买以裕仓储。恐有司奉行不善以致滋扰。且当连年歉收之后。甫获丰收。亦当听民间自为流通。庶不至价值增长。是在有司善于办理。应买补者即行买补。务使公私两便。至于耗费米谷高粱。如烧锅等事。断宜严禁。小民无知。必因目前偶尔有余。任意糜费于烧锅造酒。以图一时小利。转瞬即有不足之患。所关甚大。封疆大吏。不可视为泛常。而存听从民便之浅见也。尔等可寄信传谕孙嘉淦知之。　　

○工部议覆。河南山东河道总督白钟山奏。黄河南北两岸堤工。为濒河郡县之保障。今岁五月至七月。雨水连绵。河水涨发。堤工汕刷残缺。应急为修补。请将豫省濒河州县。被水堤工。有临河近而止有薄堤者。则加筑月堤。以为重门保障。于九月间兴修。寓以工代赈之意。此外二堤。例应民修。但灾民力有不能。应请酌给食米。于来岁二三月间修补。不必照大堤按方给价。再山东濒河州县。雨水亦与河南相同。其堤工应行增修。俟查明题估具奏得旨。依议速行。　　

○以福建台湾北路副将雷泽远、为福宁镇总兵　　

○乙酉。太祖高皇帝忌辰。遣官祭福陵。　　

○丁亥万寿节。上诣奉先殿、寿皇殿、行礼。　　

○遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵。　　

○遣官祭显佑宫、东岳庙、城隍庙。　　

○诣皇太后宫行礼。　　

○御太和殿。王以下文武各官进表行庆贺礼。　　

○戊子。护理山东巡抚布政使黄叔琳疏报、济南府属之历城、济南卫、章邱、邹平、长山、新城、齐东齐河、禹城、长清、德州、德平、平原、德州卫等。十三州县卫。泰安府属之泰安、肥城、东平、东阿、平阴、等五州县。武定府属之惠民、青城、阳信、海丰、商河、滨州、利津、沾化、蒲台、等九州县。兖州府属之滋阳、鱼台、济宁、嘉祥、汶上、阳谷、寿张、济宁卫、东平所、等九州县卫所。曹州府属之菏泽、曹县、定陶、钜野、单县、城武、郓城、濮州、范县、观城、朝城、等十一州县。东昌府属之聊城、堂邑、清平、馆陶、冠县、临清、邱县、高唐、恩县、夏津、博平、茌平、莘县、武城、东昌卫、临清卫等、十六县卫。青州府属之博兴、高苑、乐安、等三县。统计六十六州县卫所。秋禾被水。请将应徵新旧钱粮。缓至来年麦熟后。分年带徵。下部议行。　　

○乙丑。上诣皇太后宫问安。　　

○遣官祭贤良祠。　　

大清高宗法天隆运至诚先觉体元立极敷文奋武孝慈神圣纯皇帝实录卷之九十八　　




大清高宗法天隆运至诚先觉体元立极敷文奋武孝慈神圣纯皇帝实录卷之九十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年己未。八月。庚寅。大学士鄂尔泰等议覆。总河高斌奏称。江南镇江府金坛县贡生蒋振生。依石经式。手书十三经正文计三百册。共五十函。谨先进易经二函。可否将全册五十函进呈臣等查十三经。现奉旨命武英殿儒臣详加校阅。今蒋振生进呈之易经二函。字画尚属端楷。应令高斌、将全册五十函。送交武英殿、再加校定。如经文果无讹误。字画一律端好。臣等再行具奏请旨。从之。寻据总河高斌、将蒋振生手书十三经四十八函送到。大学士等以该生年近七旬。志在尊经。请赏给国子监学正职衔。其手书十三经请用枣木板镌刻刷印。以备颁发。疏入报闻。　　

○辛卯。停止繙译进士殿试。谕、今年繙译会试。取中二十二人。虽从前有照例殿试之议。但此科人数甚少。不必举行殿试。俱著赐进士出身。吏部带领引见。候朕酌量录用。其优者以六部主事即用。次者在主事上学习行走。该堂官照例题补。又次者照满洲进士例选用。内有现任者、即在任候升。不必出缺。　　

○增河南河工秫秸价。谕、河南被水歉收。朕已降旨。多方赈恤。因念该省河工埽料秫秸一项。皆采买于沿河州县。今岁既罹水灾。价值必至昂贵。查旧例每草十斤为一束。官价九厘。倘此价不敷采办。势将派累里民。著每束增银五厘。共成一分四厘之数。河官照价购买。不许丝毫扣克。累及闾阎。此因岁歉加恩。后不为例。　　

○谕吏部。调湖北江夏县知县、张肯堂。湖北沔阳州知州、禹殿鳌。湖北黄陂县知县、邵大业。河南许州府知府、姚廷栋。福建汀州府同知、汪郊。来京引见。　　

○壬辰。命河南大吏筹蓄洩。谕大学士。南方郡邑。俱有城河。故鲜水患。今年开封府不过天雨过多。遂至淹浸。伤及田庐。盖以省城地势既洼。又无河道以为容纳宣洩之地。故民人受困如此。朕闻府城南门外。有旧河形一道。俗名乾河涯。今若开浚深通。即可疏导积水。兼设闸洞。以备节宣。则行潦无阻滞之虞。省会免沮洳之患。可寄信与尹会一。令其会同布政使朱定元。确加勘视。妥议办理。　　

○复命江南河南大吏。合筹蓄洩事宜。谕今年六月间。豫省地方。大雨如注。川泽交盈。分洩不及。以致开封等属被水州县甚多。小民困苦。朕心深为轸念。已屡降谕旨。多方筹画。赈恤抚绥。因思济饥拯溺。目前之补救维殷。而陂泽河渠。善后之经营宜亟。查豫省地方。有淮颍汝蔡诸水经纬其间。凡旧有河道。俱达江湖。苐或因故道被湮。或无支河导引。是以水无容纳之区。势必旁溢。下有壅塞之处。涝即难消。闻抚臣尹会一。现在檄令各属勘估兴修。但愚民无知。上游方事挑浚。而下游填实阻拦。仍至水无去路。于事何益。著抚臣尹会一。河臣白钟山。布政使朱定元。细心熟筹。专委管理河道、明晰水利之大员。亲看全局。通盘计算。务使一律疏浚深通。毋令各分疆界。稍有阻滞。再豫省之贾鲁河。原由江南地方全注入淮。是庐凤等处。即豫省之下流也。此时现有钦差大臣兴修庐凤河渠。亦当同为留意。从来疏浚河道时上游十分用力。而下游百计阻挠。各处人情如此。不独豫省为然。是在封疆大臣。洞悉其弊。勿为所欺。庶几原委畅流。永无泛溢之患。该部可将朕旨即行文豫省。并有河道之各省督抚知之　　

○尚书尹继善面奉谕旨。自古明良之世。四海雍熙。治臻上理。而君臣咨儆。犹曰克艰。曰无逸。诚以致治保邦之道。非易易也。朕承祖宗积德累仁之后。海宇乂安。人民乐业。幸共享太平之福矣。而谓太平有象。稍萌宴逸之心。即开怠荒之渐。是以御极以来。旰食宵衣。兢兢业业。惟恐一事不得其中。惟恐一夫或失其所。日与内外臣工。开诚布公。励精图治。不敢稍有怠忽。少图燕安。此朕夙夜之中。所以自勉而实可以自信者。但目今政治虽已清明。尚未能尽臻于美善。闾阎虽无扰累。尚未能遽臻于丰盈。风俗虽不甚浇漓。尚未能革心而向道。官吏虽颇为整饬。尚未能弊绝而风清。朕尝论古成康以降。数百年而有汉文帝。汉文以降。又数百年、而有唐太宗。要之虚心待物。损上益下。用致天下之盛。太宗与文帝率用是道。又云人君当上法尧舜。远接汤武。不当以三代以下自画。意谓希圣希天。有为者亦若是耳。由今观之。不但尧舜汤武。夐乎难追。即文帝太宗。亦且有志未逮。可见天下事、责人甚易。而自处则难。局外旁观甚易。而以身阅历则又难也。朕法古诚殷。返躬滋惧。不敢存自足之见。亦不敢存畏难之心。惟有慎厥身修。几康时凛。举古人克艰无逸之训。与诸臣交相儆戒。以期翼赞昇平。渐臻上理。尔诸臣作朕股肱耳目。虽皋夔稷契。世不恒有。而龚黄卓鲁元龄魏徵诸人。载在简编。芳规不远庶其论思启沃。殚力抒忠。上效汝为汝翼之风。共成一德一心之盛乎。我君臣共勉之。　　

○两江总督那苏图奏。江南捐监一案。先经署苏抚许容以江、常、镇、淮、扬、五府。海、通二州。岁歉谷贵。奏请照原捐款。减三收捐。苏、松、徐、三府被灾甚轻。并未被灾之处。仍照原议行。经部覆准。嗣因苏、松、徐、三府。粮价昂贵。报捐无人。布政司孔传焕详请。并准减三。臣一面批司。一面咨部。经户部以事关奏定成案。不便准减臣复于五月内。以上年未被灾各属。米价均未平贱。将来或需动拨。仓贮宜先充裕。奏恳将上下两江各州县。毋论上年被灾与否。均准暂行减三收捐。又经部驳。兹据苏州布政使徐士林详称。自奉批一体减收之后。徐州府属报生俊一百三十八名。计捐谷粟、二万一千三百七十一石。苏州府属报生俊四十一名。捐米、二千三百六十八石。谷、二千三百一十石。松江府属报生俊一名。捐米七十七石。嗣因部覆不准。即行停止。臣查苏、松、徐、三府虽不在原议减三之内。但究属灾区。自咨部后。报捐者已有成数。既未便将入仓米谷。复令运回。又未便照原数令其补捐。且徐属现又被水。急需米谷。可否将徐州府属。俯准减三收捐。统俟八月底。与江、常、各属。概行停止。其苏、松、二府。亦准其填截仓收。汇册季报。准部覆以后。仍照原议办理。得旨。著照所请行。该部知道。　　

○癸巳。上诣皇太后宫问安。　　

○陕西道监察御史程钟彦奏。捐纳贡监。本省给有实收。赴部换照。原无定限。雍正十三年。户部以直省捐纳贡监人员。竟有迟至一二十年。始将实收换照。日久恐滋顶替。题定限期。康熙六十一年以前者。定限三年。雍正十三年以前者。定限四年。乾隆元年后者。定限五年。过期不准换照。伏查康熙年间捐纳者。久经乏人换照。原无庸议。惟雍正十三年以前者。陆续赴部换照。月以为常。今限期已满。闻在部具呈请换者纷纷。窃思此等人员。或系远省因循。或系羁身游学。及知限期将届。急赴投换。似此概不准换。将来乡试届期。或有意观光。阻其进身之阶。况地方官奉文以后。原未必遍为示谕。穷乡僻壤。见闻未周。迄今不知限期已届者。尚有其人。应请敕部。近省再宽限一年。远省二年。乞敕下直省督抚。转饬各地方官。多方晓示。俾知依限投换。得旨著照所请行。该部知道。　　

○以广东按察使王恕、为广东布政使。广东粮驿道潘思榘、为广东按察使。　　

○甲午。命妥酌运丁粜卖余米之法。谕、向来漕运旧例。旗丁行月等米。于重运进京时。不许售卖。止许于回空途次粜卖。以作盘费。后经科臣条奏。欲稍弛其禁。而部臣以漕务关系重大。不便更张。未经准行。朕已依允。又因连年直隶歉收。米粮短少。谕令督臣孙嘉淦。发官价籴买。不许掯勒。以期公私两便。后据孙嘉淦奏称。旗丁余米。利于卖与民间。且当进京之时。有先用铺户之钱。而以回空之余米抵完者。是以官买之米。甚属有限等语。朕之令直督官买旗丁余米者。偶因今年畿辅地方需米起见。原非可常行之事。即重运入京之时。不许旗丁卖米之禁。亦有可变通者。盖重运不许粜卖余米。惟恐旗丁借此盗卖漕粮耳。但漕运进京。有大员督运。不难沿途稽查。而抵通之后。仓场验收。又不容丝毫挂欠。旗丁亦难以作奸。而重运当春夏之交。正米价昂贵时候。既不得出粜。未能获利。而回空之际。沿途卖米。又未免有羁时日。且恐旗丁将来。虑带米无利。必致少携米石。多置他货。于北省亦属无益。宜如何变通之处。著该部另行妥议速奏。
  </div>
  <div class="pagination">
   <a href="清实录乾隆朝实录_page140.html">
    上一页
   </a>
   <span>
    ...
   </span>
   <a href="清实录乾隆朝实录_page136.html">
    136
   </a>
   <a href="清实录乾隆朝实录_page137.html">
    137
   </a>
   <a href="清实录乾隆朝实录_page138.html">
    138
   </a>
   <a href="清实录乾隆朝实录_page139.html">
    139
   </a>
   <a href="清实录乾隆朝实录_page140.html">
    140
   </a>
   <span class="current-page">
    141
   </span>
   <a href="清实录乾隆朝实录_page142.html">
    142
   </a>
   <a href="清实录乾隆朝实录_page143.html">
    143
   </a>
   <a href="清实录乾隆朝实录_page144.html">
    144
   </a>
   <a href="清实录乾隆朝实录_page145.html">
    145
   </a>
   <a href="清实录乾隆朝实录_page146.html">
    146
   </a>
   <span>
    ...
   </span>
   <a href="清实录乾隆朝实录_page142.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
