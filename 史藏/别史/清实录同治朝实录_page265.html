<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 265 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 265 页/共 505 页
  </h1>
  <div class="content">
   ○又谕、前据成禄奏、派员赴豫募勇。请饬豫抚遵照办理。当经降旨谕令李鹤年督饬成禄所派委员。招募数营赴甘。兹据李鹤年奏称、河南归杞襄郏。民虽强劲。素重农业。不愿荷戈。其乐于应募者。无非旧日散勇。一经招集。必至恃众骚扰。况平固道路未通。应由草地行走。傥阻滞中途。非因饥溃散。即扰害地方。请饬停止招募各等语。所奏自系实在情形。即著成禄饬令委员丁文学等迅速回营。毋庸赴豫招募。如必须添兵。即著成禄于近甘地方。另行募勇。以资得力。将此由五百里谕令知之。　　

○又谕、张亮基奏称仁怀县踞匪。业经署知县汪丽金率团铲平贼垒多座。仅余木城一带未靖。猪拱箐苗匪。岑毓英已由滇属镇雄州进攻。大定府境。现已肃清。黔西苗教各匪业经练众击溃。并由该地方文武摉剿。连破贼垒五处。请饬刘岳昭改道安顺等处进剿等语。大定黔西等处。贼势既衰。本省兵练。足敷剿办。自可毋庸借助邻援。其安顺贼氛。延蔓郎岱厅之各股狆苗号匪。及盘踞兴义府城之回匪。势均猖獗。黔省饷绌兵单。难于兼顾。著刘岳昭即率劲旅由遵义驰赴安顺兴义郎岱一带。将各匪节节剿洗。并将兴义府城克复。肃清黔省。用竟全功。刘岳昭现在遵义。所有仁怀县属木城一带余匪。即著该抚于起程时先行剿除。再行驰赴安顺等处。其黔西州余匪。即著张亮基饬令该地方文武实力摉剿。务须殄除净尽。毋留余孽。猪拱箐苗匪。仍著劳崇光督饬岑毓英越境攻剿。不可稍分畛域。酉秀边境。即著崇实、骆秉章、严密防堵。将此由六百里各谕令知之。　　

○以候补侍郎徐树铭署礼部左侍郎。　　

○察哈尔都统色尔固善乞假葬亲。以正白旗蒙古都统裕瑞署察哈尔都统。　　

○予河南三塔寺阵亡守备于得水等祭葬世职加等。　　

○予贵州石丫口阵亡署游击富谦祭葬世职。子善祥、善宝、赏恤如例。　　

○旌表未婚守志故笔帖式福全聘妻伊尔根觉罗氏。　　

○己卯。署河东河道总督苏廷魁奏报秋汛安澜。命诣河神庙祀谢。　　

○句到四川、湖广、情实罪犯。停决四川斩犯五人。绞犯一人。湖广斩犯二人。余七十五人予句。　　

○缓徵山西临汾县咸丰十年未完额赋。　　

○庚辰。三口通商大臣兵部左侍郎崇厚奏遵旨拏获教匪赵熙沅等十一名。解交步军统领衙门审办。下所司知之。　　

○辛巳。谕军机大臣等、户部奏、遵旨严催各省欠解吉林饷银一摺。吉林军饷。经户部先后奏拨山东等省地丁等项银两。以应急需。除长芦盐课银四万两。山西耗羡银二万两。东海关划拨京饷银五万两。天津关划拨京饷银五万两。业已埽数全解外。山东地丁项下已解银一万五千两。又报起解银一万五千两。尚欠银九万两。直隶旗租项下已解银二万两。尚欠银二万两。河南清查追补项下已解银一万两。尚欠银二万两。现在吉林摉捕余匪。军士待饷孔殷。著刘长佑、阎敬铭、李鹤年、迅饬藩司。限文到十日内。如数赶紧措齐。委员解交盛京户部。转解吉林交纳。傥仍逾限不解。即由该部指名严参。毋得视为具文。致干重咎。此外直隶山东河南陕西等省。尚有历年欠解东三省饷银一百三十九万余两。并著刘长佑、阎敬铭、李鹤年、乔松年、刘蓉、遵照该部历次奏案。迅即设法筹措。或一万两。或五千两。陆续起解。俾资接济。本日据穆图善奏、营饷支绌。请饬催解等语。山西陕西应解穆图善军营月饷。著赵长龄、乔松年、刘蓉即行如数批解。毋稍延缓。又据穆图善奏、吉林省累年未曾咨送一缺。请饬令嗣后将所出官缺。照黑龙江拣选章程。如出有二缺。以一缺由本省拣选。一缺咨送军营拔补等语。著富明阿遇有缺出。照例咨送。以昭平允。将此由五百里各谕令知之。　　

○又谕、前据严树森奏、黔省上游。非筹兵二三万。不能济事。月需军饷。请由各省匀派等语。当交户部议奏。兹据该部奏称各省应解黔省月饷。每月应得十一万八千两。现在湖南一省进剿黔省下游。独力支持。月饷甚钜。原定协黔之款。其势自难兼顾。即著李瀚章将现派援黔兵数若干。每月需饷若干。详细报部。由该部核明后。再将原协黔饷酌量裁撤。以免牵混。其原定四川月协四万八千余两。湖北月协二万两。广东月协一万两。即著崇实、骆秉章、官文、曾国荃、瑞麟、蒋益澧、迅速按月报解。至浙江山东广东江西福建陕西湖北湖南四川河南等省。旧欠协黔兵饷军饷铅本。为数甚多。上年张亮基奏请饬令各省照所欠总数。按年拨解半成。曾经谕知各该省照办。仍著各该督抚懔遵前旨。按年分起拨解。不得延宕贻误。总计以上各省协饷。并张亮基派赴湖南等省劝捐等款。每月已有十余万两之多。以之专办黔省上游。自可收饱腾之效。张亮基身任封圻。责无旁贷。得此钜款。益当激励将士。振刷精神。将上游各匪迅速荡除。与湘军声势遥为策应。毋许再藉口兵单饷绌。倚重客兵。并著该署抚即将现在用兵若干。饷需数目。屯扎何处。一并详悉具奏。将此由五百里各谕令知之。　　

○又谕、阎敬铭奏、捻股由豫突窜东境。攻扑运河。经防军击退。现仍盘踞河西。并因病请假各摺片。任柱赖汶洸等逆由中牟一带东窜。每昼夜行二百数十里。本月十九日。回窜曹县。二十一日夜。纠合大股。进扑袁口。经官军击退。现在贼股仍踞河西。著阎敬铭即饬在防各军。乘该逆喘息未定。痛加剿洗。埽荡狂氛。贼谋狡诈。往往注彼窜此。亟肄罢我。迨官军悉数调往追逐。而该逆即伺我不备。乘虚折回。近日贼情。大率类此。此时贼踪虽又东窜。豫省布置。仍未可稍形疏懈。应如何调拨劲旅会同东省官军通力合作迅图聚歼之处。著曾国藩、李鹤年、相机调度。直隶东明长垣一带河防。又形吃紧。著刘长佑督饬张树声统率所部。严密布置。遇贼即击。毋令偷渡。东省兵力甚单。如该逆合股窜入。势恐不敷抵御。李鸿章移扎徐州。距曹县较近。著即酌拨兵勇。迅赴山东协同进剿。以资厚集。阎敬铭患病未痊。著赏假一个月在营调理。惟贼踪现又东窜。防剿正形吃紧。该抚仍当力疾从公。妥筹兼顾。以副委任。将此由六百里各谕令知之。　　

○又谕、穆图善奏、驰赴中卫进剿。并陕回马生彦等投诚一摺。穆图善行抵中卫地方。回目马瑞＜?兴心＞即马生彦及杨汶治等递禀乞抚。该回等未受惩创。遽尔乞降。恐别有诡谋。不可堕其术中。如果真心悔罪。即当收缴马匹军械。方能择地分别安插。穆图善现拟由中卫赶紧驰回甯夏。设法办运口粮。催调马步。仍由中卫进攻靖远踞匪。督师西下。与杨岳斌联络声势。并就近赴省。均著照所请妥为筹办。以副委任。甯灵地方。自应留兵驻守。以备不虞。该将军拟请令金顺署理甯夏将军。并留兵交其统带。令丰绅署理甯夏副都统。兼管后路营务。向来将军副都统大员。必须请旨派署。该将军率行委署。实属不谙体制。惟念事关军务地方。姑如所请。甯夏将军印务。著金顺暂行护理。甯夏副都统印务。著丰绅暂行护理。仍饬该员等悉力筹防。毋稍大意。甘肃前派援陕之程兴烈一军。著准其调回。甘回前窜陕疆。虽被击退。难保不再图滋扰。乔松年现已起程赴陕。刘蓉于陕西情形较熟。呼应亦灵。仍著暂督诸军严防边隘。如能出境会剿。更可得力。乔松年到后。仍须妥为商办。未可置身事外。致贼匪乘隙窜回。又形棘手。穆图善另片奏、请留景廉襄办文案等语。景廉已授哈密帮办大臣。哈密新克。需人驻守。著即饬令景廉前赴新任。军营文案。另行派员办理。其驻扎花马池之直晋官兵。即派营总富勒珲接带。督令严密防守。不得稍涉疏忽。将此由六百里各谕令知之。　　

○以山东袁口击退捻匪。予游击张青云以参将升用。并加副将衔。　　

○壬午。旌表割臂疗亲直隶知县陈元禄女倇。　　

○癸未。孝慈高皇后忌辰。遣官祭福陵。　　

○谕军机大臣等、左宗棠奏、筹议变通闽浙兵制一摺。闽省绿营兵制。额冗饷薄。素不训练。临事不能收一战之功。并不能为一日之守。据左宗棠所陈积弊情形。实属洞中窾要。该督现拟将无用之兵。汰除四成。即以裁兵之饷。加给存营之兵。并营抽练。所筹甚为切当。著即照所请办理。并著督饬水陆各营认真训练。务当切实讲求。不可有名无实。左宗棠起程在即。所有未尽事宜。并著英桂、吴棠、徐宗干、悉心筹画。俾臻妥善。总期兵归实用。饷不虚糜。毋蹈仍前积习。浙省兵丁。议复常制。止须少募新兵。精练汰存旧兵。即著左宗棠、英桂吴棠、与马新贻、黄少春、将一切事宜妥为筹议。责成杨昌浚专主其事。实力办理。水师船炮。尤宜讲求坚利。闽省购造粤东拖罾船只。亦当力求坚固。不可以敝窳充数。左宗棠前奏闽省设厂制造轮船。尤为水营要务。即著吴棠接办。不可日久废弛。将此由五百里各谕令知之。　　

○吉林将军富明阿奏改期携篆起程。及复派官弁往查老金场。安插私垦游民。穵金流民。得旨、穵金流民。究应如何安插。必须熟筹办法。该将军历次陈奏。但云勒限遣散。而于安插之地。并未筹及。实属颟顸。仍著悉心筹画。或即准令在金场附近开垦。或另择空闲地方。耕种度日。俾得各安生业。仍设法弹压稽查。以为一劳永逸之计。傥或冒昧从事。致将来别滋事端。必惟该将军是问。　　

○以广西攻克山泽匪巢。赏总兵官李士恩一品封典。道员易元泰、副将王国权、参将莫云成、都司马正龙、巴图鲁名号。都司权可立、同知陈经祥等花翎。县丞陈鸣柏蓝翎。余加衔升叙有差。予阵亡都司杨其昌、千总何元祥、把总庞月荣、外委严道时等、祭葬世职加等。　　

○追予故署漕运总督王梦龄于江苏徐州府建立专祠。　　

○旌表守正捐躯江苏泰州民妇陈景氏。　　

○上以孟冬时享太庙。自是日始。斋戒三日。　　

○甲申。旌表守正捐躯山西灵邱县民妇薛汪氏。　　

○乙酉。孝敬宪皇后忌辰。遣官祭泰陵。　　

○上以孟冬时享太庙。前期亲诣行礼。　　

○予浙江各属阵亡殉难盐大使周力均等官绅士民妇女一百五十一员名口分别旌恤如例。　　

○蠲免浙江新昌、嵊、江山、常山、开化、遂安、丽水、缙云、青田、松阳、遂昌、云和、景甯、余姚、上虞、宣平、六十县同治二年未完额赋。



大清穆宗继天开运受中居正保大定功圣智诚孝信敏恭宽毅皇帝实录卷之一百八十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。冬。十月。丙戌朔。享太庙。遣克勤郡王晋祺恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵慕陵。慕东陵定陵。　　

○遣官祭端慧皇太子园寝。　　

○上诣绥履殿问慈安皇太后安。平安室问慈禧皇太后安至乙卯皆如之。　　

○奉慈安皇太后慈禧皇太后幸漱芳斋。侍午膳。　　

○颁同治六年时宪书。　　

○丁亥。钦奉慈安皇太后慈禧皇太后懿旨。前因侍郎李鸿藻丁忧后。两次恳请终制。当经降旨慰留。并准其二十七个月内。不穿朝服。不与朝会筵宴。以示体恤。嗣复派恭亲王等赴该侍郎寓次传旨。令于百日后照常入直。毋得再行固辞。旋据李鸿藻奏称、百日将满。愁急万分。心疾恐致增剧。请曲予矜全等语。情词恳切。深用恻然。昨据御史张观钧奏称、贤臣不宜久离。请旨敦促。并历陈该侍郎宜出任事各条。颇为详尽。李鸿藻受恩至重。与国家有休戚相关之谊。当此圣学日新。军务方亟。该侍郎岂能恝然于怀。著即于百日后仍遵前旨。照常入直弘德殿军机处。以副委任俟将来扶柩回籍时。仍当宽予假期。俾得从容料理。则忠孝两全。可无遗憾。该侍郎务当仰体朝廷曲成之意。毋得再行吁请。　　

○谕军机大臣等、刘蓉奏、请饬晋蜀协甘饷银按月解陕一摺。甘肃贼氛遍地。正值剿办吃紧之时。各营军食。全藉陕省购粮运甘。而陕库情形。又属异常支绌。四川应解。该省月饷二万两。自本年正月起至五月止。仅解到八万两。著崇实、骆秉章、将未解月饷即行筹拨补解。其自五月以后。仍著崇实、骆秉章、按月筹解二万两。源源接济。川省库藏虽未充裕。较诸陕省情形自不相同。该署督等务当设法筹款拨解。以济眉急。不得强分畛域。膜视邻封。至山西应解陕省采买月饷银二万两。自本年正月至今仅解银六万两。亦属迟缓。著赵长龄速将前欠饷银。按数补足并著嗣后按月将应解之款。迅筹拨解。毋得任意延宕。致误要需。将此由五百里各谕令知之。　　

○以詹事府少詹事杜联为内阁学士兼礼部侍郎衔。　　

○以陕西定边等处防守出力。赏总兵官洪辉堂巴图鲁名号。守备路大廷等花翎。千总孙佩珩等蓝翎。余升叙有差。　　

○戊子。谕军机大臣等、阎敬铭奏、发捻攻扑河墙。经防军击退。现筹防剿情形。赵长龄奏、豫捻西窜。晋防吃紧。请饬河南派兵截剿各一摺。发捻麕集河西。猛扑袁口。旋由南路刘老口折而东南。突攻开河圩墙。经防军轰击遂由安山戴庙等处以扰长沟。官军院剿叠有斩捦贼股现遁嘉祥之羊山一带。逆踪或南或北。飘忽靡定。其抢渡夺路专在黑夜。蓄谋尤为诡谲亟应严密布置。力堵该逆纷扰之路。潘鼎新刘铭传等军业已次第入东。著阎敬铭檄饬东省官军与调到援军。联络声势昼夜严防。遇贼即击。迅埽逆氛。阎敬铭奏、据获贼供称。该逆因在豫无从觅食。拌死东窜。如此路防守甚密。即将改窜韩庄台庄及清淮一带。图扑运东等语。著吴棠与李鸿章悉心会商。妥筹战守。与东豫各军合力会剿。张之万计已抵淮即著赶紧任事。将清淮防务。妥为接办。赵长龄奏、张总愚、赖汶洸、各率大股。复由曹单窜豫。并力西趋。已至永甯县之河底镇。其边马扰及新安县之磁磵。陕州之硖石驿等处等语。前据李鹤年奏、贼由中牟扑犯河干。掘穵堤岸。并将荥泽坝穵开二十余丈当经官军击退等情。陕州之匪。是否即系此股。著曾国藩、李鹤年、探明贼踪。相机击剿逆氛既经西窜。晋防极为吃紧。亟应力图捍御。即著照赵长龄所筹。督同臬司陈湜添调兵勇。严为备御。节节设防。毋令偷渡。豫省西路空虚。若该逆于陕州等处。盘踞日久。将来黄河结冻成桥。晋省防不胜防。更恐该逆分犯灵宝阌乡偪近潼关。全陕亦为震动。著曾国藩、李鹤年、抽拨劲旅。迅赴陕州一带绕前截击力杜该逆西窜之谋。鲍超一军。现在鲁山。应否即令该提督移扎陕州一带专顾西路之处。著曾国藩、李鹤年、相机调度。曾国藩节制数省。责无旁贷。务当统筹防剿。力顾全局。以副委任。将此由六百里各谕令知之。　　

○又谕、李云麟奏、乌城蒙兵起营日期。并派员统带前进。请饬后路统兵大员迅速会剿。并由蒙古各部落酌捐驼马牛羊。开单呈览一摺。赛因诺颜等处兵丁。现已起营。乌城兵一千八百名。拟派达什拉布坦统带。李云麟欲于九月底赶至察罕通古布置。请饬德兴阿赶紧由归化城督率马步各军。取道大西路。驰赴古城会剿。并催成禄即日出关。著德兴阿、成禄、懔遵叠次谕旨。星速前进。以成三路会兵之局。不得再事迟延。坐失事机。李云麟亦即统率各军。认真整顿。相机进剿。以副委任迪境秋粮。尽为贼据。李云麟请由蒙古各部落酌捐驼马牛羊锦丕勒多尔济因该部落征兵一千八百名、数月口粮无著。自请督同西两盟王公扎萨克等、竭力捐输备办。其急公之忱。深堪嘉尚。即著该参赞会同麟兴、总理四盟捐输事宜。俟德勒克多尔济到任后。再由该将军督同办理。科布多各旗蒙兵。亦可照此办理。著奎昌、明瑶、仿照乌城劝捐之法。一体遵办。不得稍涉推诿。东两盟现在并未派出征兵。且旗分较多。户口较众。若与西两盟捐输数目相等。不足以昭平允。著文盛阿尔塔什达、查照西两盟报捐数目。加倍派办。其所捐牛羊。即解赴李云麟军营。专备吉林黑龙江察哈尔伊克昭官兵食用。塔城兵食无资。著俟李云麟进兵后。遣员赴土尔扈特亲王处。令其督率各旗接济。以赎前愆。蒙古以连年穷困之余。尚能力助军饷。与寻常例捐不同。李云麟请照寻常捐输酌量加优之处。著户部理藩院妥速议奏其捐输事宜。即照单开章程办理。另片奏、据庆爱咨报。吉林征兵。均已到口请催前进。著福兴迅将驼只等件备齐。催令该营总等克期由大西路前进。务于十一月内赶至古城。以资教练。其余各项征兵。亦即饬令随后续进。又奏请催阿克敦布赴营。留巴霞等差委二片。阿克敦布一员。著福兴催令起程。不准藉词推诿。巴霞、巴彦图、陶玥三员。均获咎甚重。李云麟请留营差委。姑如所请。责令立功赎罪。傥始终不能奋勉。仍遵前旨即行正法。毋稍宽贷又片奏、寄存伊犁饷银十九万两。以斜米之十一万两提回。以喀帕尔之八万两归荣全动用。除前经解回九千两外。迄今两月。渺无音信。总由科属之昌吉斯台卡伦。并不代递公文。请饬总理各国事务衙门照会俄使。由库伦转递至斜米管事官处。方无贻误等语著该衙门照所请迅速妥办。毋任再有延误。将此由六百里各谕令知之。寻户部理藩院议、各省捐输章程。以湖北米捐为最优。此次内地官民在蒙古报捐京外官者。拟按照给奖。至蒙古王公贝勒贝子捐至五百两。各台吉捐至三百两者。请核给各项翎支。如不及五百两三百两。亦准给予加级纪录。从之。　　

○又谕、李云麟奏、需饷急切。请饬催各省协拨等语。现在派赴西路征兵。渐次云集。必须饷项充足。方足以资进剿。所有河南山东山西三省。前由丙寅年地丁项内划拨新疆饷银四十万两。即著李鹤年、闾敬铭、赵长龄、各按部拨数目。迅速筹拨派员克期管解。以济急需。毋得稍涉延宕。李云麟另片奏、请饬山西派员赴营差委等语。著赵长龄于晋省候补人员内。拣派知县三四员。佐杂五六员。藉委解饷银军火之便。星速前赴李云麟军营。到营后即著作为甘肃候补人员。遇有缺出。酌量委署。将此由五百里各谕令知之。　　

○己丑。谕内阁、景霖奏、请拨款补栽树株一摺。据称定陵砂山仪树行外。御营地盘基址空旷一处。五孔桥迤东空旷一处。定陵御路两旁空旷二处。亟须栽种小松树五千株。以资荫护。请饬直隶拨款采办等语。著刘长佑即饬藩司迅拨银一千二百五十两。交景霖应用。毋稍玩延。仍著景霖遴派妥弁。及时移栽。加意经理。以期与仪行树株一律蕃茂。用壮观瞻。　　

○庚寅。以江西捐修城工。永广九江府学额二名。湖口县三名。　　

○以四川续捐津贴银两。永广简、眉、邛、泸、崇庆、德阳、铜梁、荣、达、三台蓬溪、乐山、宜宾、富顺、十四州县学额各一名。　　

○以山东济甯重修圩工完竣。予在籍内阁学士孙如仅等议叙加衔有差。
  </div>
  <div class="pagination">
   <a href="清实录同治朝实录_page264.html">
    上一页
   </a>
   <span>
    ...
   </span>
   <a href="清实录同治朝实录_page260.html">
    260
   </a>
   <a href="清实录同治朝实录_page261.html">
    261
   </a>
   <a href="清实录同治朝实录_page262.html">
    262
   </a>
   <a href="清实录同治朝实录_page263.html">
    263
   </a>
   <a href="清实录同治朝实录_page264.html">
    264
   </a>
   <span class="current-page">
    265
   </span>
   <a href="清实录同治朝实录_page266.html">
    266
   </a>
   <a href="清实录同治朝实录_page267.html">
    267
   </a>
   <a href="清实录同治朝实录_page268.html">
    268
   </a>
   <a href="清实录同治朝实录_page269.html">
    269
   </a>
   <a href="清实录同治朝实录_page270.html">
    270
   </a>
   <span>
    ...
   </span>
   <a href="清实录同治朝实录_page266.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
