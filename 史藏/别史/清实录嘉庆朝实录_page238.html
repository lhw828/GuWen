<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 238 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 238 页/共 523 页
  </h1>
  <div class="content">
   ○又谕、和宁奏、接准部咨、将徵收春借耔种、筹运州仓粮石二款、分晰声覆一摺。据称乌噜木齐所属州县、并无地丁钱粮、祇按地亩徵收粮石、支放官兵口食、与内地情形不同、所借耔种、系为农民及时播种春田、体恤边黎起见、亦与内地常平社仓、偶因岁歉借给耔种者有别、询据该乡民等、佥称春借耔种本色、秋成后情愿每石加粮一斗交仓、又拨运昌吉呼图璧两处仓粮十万石、分作五年运赴州仓、仍用官驼一百八十九只驮运、约需餧饲及牵夫口食银二千五百余两、即在加粮一斗充公项下支销等语。著照所请。该处户民春借耔种。准其照社仓之例。每石于秋成后加收一斗。所拨昌吉呼图璧仓粮十万石。准其分作五年。用官驼驮运。所需运费。即于各户民领借耔种每石加粮一斗充公项下支销。　　

○是月。两江总督铁保、奏谢革职留任。得旨、实心体会。不可恃才自用。人情诈伪百出。岂可以浮光掠影处之。必为所误矣。勉力作贴题文章。切勿慕虚忘实。　　

○两广总督吴熊光奏、访询蔡逆船只高大坚固。不特粤省米艇势成仰攻。即李长庚师船。亦未能赶拢直上。得旨、汝本省郑乌二逆。未接一仗。未擒一贼目。何暇筹及邻省洋盗情形。真可谓舍其田而芸人之田。太不知耻。责备李长庚。何不责备钱梦虎。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百八十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十二年。丁卯。六月。辛未朔。　　

○壬申。谕内阁、前据都察院奏山东栖霞县民人柳开生、呈控伊妹被盗抢劫轮奸一案。当经降旨交周廷栋、广兴、亲提研鞫。因该县民呈内疑窦甚多。且所开该臬司批饬情节。甚属支离。谕令周廷栋等先行查明覆奏。兹据周廷栋等参奏臬司石韫玉、于此案并未亲提研审、即以恐系和诱同逃污词、率行批饬、实属草率粗疏、请疏石韫玉交部严加议处等语。并将该臬司批示原呈进呈。朕详加披阅此案柳开生之幼妹、年甫十七岁。突被贼匪三人入室。硬行拉至深山。轮奸两夜。爬伏回家。情节甚为可悯。迨经该县勘明通缉。将案犯王三盘获。业据供认同在逃之宋二、毕昽子、二犯强抢轮奸属实。即应将该二犯上紧严拏。按律究办。乃该县转差传柳氏到案质对。以致该氏羞忿自缢。办理已属错谬。及柳儒赴臬司衙门控告。该臬司率以该氏不死于被奸之时。而死于奸夫获案之后。难保其非和诱同逃羞愧而死等词批饬。是何言耶。试思奸夫二字。原指奸妇听从和诱而言。今柳氏系幼年处女。猝为强暴所污。本非奸妇。安得遽指强暴为奸夫。况该犯王三等同夥三人、轮替行强。又将指何人为奸夫乎。是石韫玉掉弄笔锋。措词失当。咎无可辞。该氏自缢身死。系因该县传讯时捐躯明志。在未行上控之先。设因该臬司批饬污词。该氏始羞愧自尽。则石韫玉之获戾益重矣。似此玩视命案。凭空捏臆。岂可复膺臬司之任。石韫玉、著交部严加议处。即著来京候旨。寻议革职。得旨、赏给编修。在国史馆效力行走。　　

○调河南按察使朱栋、为山东按察使。以河南河陕汝道诸以谦、为按察使。　　

○免甘肃被贼滋扰之大通县番民、本年应纳粮石、及贡马银。并贷口粮有差。　　

○癸酉。谕内阁、赛冲阿奏、拏获商卖军火兵丁、请从严办理一摺。水兵林选等、商同偷卖鸟枪火药。赛冲阿请改发黑龙江给披甲人为奴。并先于海口枷号三个月。系属从重办理。但核其情节。林选、连得、郑大勇、与民人刘托、商卖鸟枪火药。现在尚未出售。与赃私入己者有闲。即按本律、将林选等照军人私卖军器罪止杖一百发边远充军例、再加枷号三个月。已足蔽辜。若再改发黑龙江。未免过重。设林选等竟将军器火药卖去。赃已入己。又将何以复加乎。林选、连得、郑大勇、均著杖一百、发边远充军。先于海口枷号三个月示众。余俱著照所议行。　　

○予江苏故吏部尚书王安国、入祀乡贤祠。从巡抚汪日章等请也。　　

○甲戌。谕内阁给事中严烺奏请申定会议章程一摺。据称各衙门于会议事件、皆由主稿衙门办就一稿、送画各处、亦有俟上会议班时补画者、是第会于画稿之后、并不议于未画稿之先、甚失委任之意等语。所奏甚是。大学士九卿会议事件。本系慎重周咨至意。近日有相习成风视为具文者。朕正欲降旨训谕。即如内阁票拟刑部本章。有因救父救母情切。及迫于父命母命、关系服制重案等件。虽先经按律定拟。仍交九卿议奏。九卿等议奏上时。大抵皆循照例文从宽请改监候。又盗案本章。遇有声明情有可原法无可贷者。例应大学士等会议。迨会议上时。亦不过照例将情有可原者、从宽请改发遣。此等事件。虽经大学士九卿会议。实皆刑部衙门照例具稿。传送画押。如该给事中所云、于会议班上令书吏将奏稿宣读一遍。殊属有名无实。朕意与其视为具文。莫如酌归＜闲＞易。以上二条。应如何核实办理之处。著大学士会同刑部详悉妥议具奏。至朝廷设官分职。各有专司。部院衙门每一处皆设有满汉卿贰多人。并有增派总理者。其各该衙门应管事务。原责成此数人商议筹画。悉心办理。至特交大学士九卿等会议之件。因事关重大。诚恐本部数人识见不到。谋虑未周。不得不博采旁求。集思广益。诸臣等经朕特加委任。尤应将所议之事。殚心商搉。期于政治有裨。乃积习相仍。每有会议时不发一语。随同画诺。事后又以此议系他人主见设或上干指驳。亦全不任咎。似此巧于推诿。殊非大臣任事之道。试思会议事件如果意见相同自可归于一是。傥或别有所见即应将彼此识见不同之处。详慎折衷。即众议不符。亦准其单衔入奏。候朕裁度。何得意存推卸又复退有后言。竟似与己无与者。不知其是何居心。宜该给事中有此核实查办之请也。但如该给事中摺内所请、欲将会议之件。定限时日。此则不可。会议事件。必须详细斟酌。往返熟商。方于事理有当。若迫以期限。岂不开草率之敝

□大乎。嗣后会议事件。务须公同面议。据实敷陈。毋得再蹈从前推诿陋习。如有与议时专事唯诺。事后又妄生訾议者。是进退失据之人。必当重惩示儆。亦断难逃朕洞鉴也。将此通谕知之。　　

○谕军机大臣等、阿林保奏、义勇首周应元、攻击盗匪。先后砍毙贼目。并抛掷火罐。烧毁贼船篷索。打仗甚为奋勇。朕于披阅摺内、已将周应元之名叠加朱圈。本欲优加奖励。迨阅另片。请将周应元赏给千总职衔。内称周应元系前任安徽臬司珠隆阿跟丁、缘事发配福建安置、前因带领乡勇剿贼、奏请释放、该义勇复情愿配船出洋、随同官兵捕盗、颇为得力等语。周应元剿捕得力。若论此次捕盗之功。即赏给千总职衔。亦所应得。但究系珠隆阿跟丁。前经获咎发配。嗣经加恩释放。今若骤予千总职衔。未免过优。周应元、著以外委拔补。仍著阿林保晓谕周应元、如果始终出力。将蔡逆歼擒。即当越次拔补千总。将此谕令知之。　　

○闽浙总督阿林保奏报、官兵击沈蔡牵船只。并生擒贼夥王松等。总兵官孙大刚等、下部议叙。余升赏有差。　　

○调福建福宁镇总兵官王得禄、为南澳镇总兵官。加浙江黄岩镇标游击周国泰、参将衔。护理福宁镇总兵官。　　

○予浙江故安徽巡抚何裕城、入祀乡贤祠。从巡抚清安泰等请也。　　

○旌表守正捐躯湖北应山县民郭名德女郭氏。　　

○乙亥。谕内阁、弘谦等奏酌拟缉捕贼犯分别奖赏章程一摺。所议尚未允协。红桩以内。如有偷砍树株情事。汛弁等能留心盘获。自当加以恩奖。但须查明本汛邻汛、及树株已砍未砍、分别办理。如系本汛地方拏获贼犯。而树株尚未被砍。自属有功。若树株已砍之后。始将贼犯拏获。则其失于防范之罪本重。即因其能赶紧缉捕。亦祇可量贳其罪。岂能复议其功。至于邻汛地方。若果将贼犯拏获。而树株尚在未砍。则本汛过失尚轻。邻汛官兵。祇应量加奖赏。若所拏竟系已砍树株之贼。则本汛失察官兵获戾甚重。而邻汛拏获官兵、其议赏亦宜从优。今弘谦等摺内均未详悉议及。又如所议兵丁等捕获贼犯一名者、赏银八两、拔补外委、如能多获贼犯、赏赉升擢、均以次按等加增等语。兵丁能多拏贼犯。其赏赉尚可递加。若官职亦按名加等。岂一次拏获数名。即超升数等乎。所议亦属难行。著交军机大臣另行详议具奏。候旨遵行。　　

○丙子。上幸静明园。诣龙神庙拈香。　　

○谕内阁、前因庆杰于红桩禁地内、续行查出新旧砍伐根楂一百九十余件。讯系历年搭桥及更换拨房木栅等项使用。特降旨令庆杰详晰查讯具奏。兹据庆杰将各处应讯弁兵传齐研汛。据称此项木植、因火道内拨房栅木杀虎木猫红白桩偏桥水桥等项、必须随时更换、向在火道内外寻取回乾、及风折枯树内、量材取用、历年俱循旧办理、并不存记数目、伊等实不敢有偷窃情事、将各汛弁兵开单进呈、请敕部定拟等语。红白桩原立界限。本为禁止樵采而设。即使各处有回乾树株。亦应报明查验。有所稽考。何以历年来竟任该兵丁等随意使用。而本管上司、亦并不存留档案。其咎本无可辞。第念此项查出根楂。系历年陆续采用。其故总由于从前未经严定章程。相沿已久。并不始自近年。若祇将单开各弁兵惩处。毋论风水禁内。大干严例。罪名难以从轻。即仅议降革处分。伊等亦必以前此未蒙饬禁。今独获咎愆。罪坐目前。不足以折服其心。所有此次庆杰查明开送各弁兵职名。著加恩免其究治。嗣后官用木植一项。应于何处采取。其回乾树株。应如何查验存记。作何使用。著仍交军机大臣、同前次交议弁兵分别赏赉升擢之处。一并详晰妥议具奏。　　

○谕军机大臣等、本日据杨志信奏、近日东省民人纷纷赴京呈控、固属民风健讼、亦由各州县怠惰偷安、不即速为讯结、闲有一二狡展案情之辈、又不能悉心研究、折服其心、以致相率效尤等语。所言切中时敝□大。固属甚是。但前据温承惠奏、杨志信前在直隶臬司任内、其本衙门自理词讼未结者。即有二百三十一起。业经降旨将杨志信交部议处。伊既知地方健讼之风。由于州县怠惰。而何以于自理词讼。并不认真审理、迅速究结为州县法式乎。可见此等议论。言之甚易。行之甚难。该护抚既为此言。即不当以一奏了事。所称现在派员分赴各府州帮同审办、按限呈报、以此定属员功过等语。惟当实力奉行。以期日渐有效。而于自理词讼。尤当认真清理。毋致仍前积压。所谓无诸己而后非诸人。慎勿徒为纸上空谈也。将此谕令知之。　　

○又谕、朕闻额勒布在两淮盐政任内。实能力崇节俭。自甘淡泊。殊属可嘉。但该盐政一人狷洁自矢。而盐务大小各官。未必能同心合意。从前两淮盐务浮费。每年不下数百万两。近年虽节次裁禁。若盐务各官不能洁己自奉。则浮费仍属不少。于商力未免有亏。现因商力疲乏。成本不敷。与其例外加增。曷若节省糜费。以济公用。著额勒布将两淮盐务无益闲费。确切查明。一律禁革。将每年节省银两。即以贴补成本。岂不于商民较有裨益。该盐政务须斟酌妥办。先将该处浮费情形据实具奏。将此谕令知之。　　

○赏福建攻剿朱濆贼船不避危险之义勇沈昌、八品顶带。　　

○缓徵福建被贼滋扰之台湾、凤山、嘉义、三县、正供谷、及官庄租银十分之五。并免淡水、彰化、二厅县、带徵上年额赋十分之五。　　

○除山西荣河县、坍没田六十一顷七十六亩有奇额赋。　　

○丁丑。户部议准、山西巡抚成宁疏报、荣河县、开垦田一百一十三顷六十亩。照例升科。从之。　　

○戊寅。谕内阁、昨因弘谦等酌拟缉捕红桩内偷砍树株分别奖赏章程。多未允协。交军机大臣另行议奏。又庆杰奏拨房木栅等项取用官木向无定制。亦今军机大臣详晰妥议。因思盛京三陵。西陵。与东陵事同一体。著军机大臣酌拟章程时、一并详议具奏。　　

○又谕、昨日鸿胪寺衙门轮应承直。恭阿拉系兼管之员。于呈递膳牌后、当令奏事官传旨召见。讵恭阿拉并未亲身来园。随命军机大臣将恭阿拉误递膳牌缘由详加查询。嗣据查明、恭阿拉是日自紫禁城出班、即由彼处查看宁寿宫工程、已将不能赴园轮直之处、于三日前令家人告知该寺鸣赞主簿、及至初六日该寺送到知会、恭阿拉已进内该班、伊家人未经送请批示、伊亦未遣人向鸣赞等再行告知、以致笔帖式清魁误为代递、奏事官桂昌并未亲见恭阿拉、即将膳牌接收、请分别议处等语。本日召见恭阿拉、经朕复加面询。所奏情节俱属相符。惟据称伊向日呈递膳牌、皆系所管何衙门奏事、即令本衙门备办名牌、笔帖式先为代递、迨伊亲身到园后、再向奏事官面为关白、相沿已久、且在廷臣工大率如此、不独伊一人为然等语。所奏殊不成话。前经节降谕旨、令年逾六旬之文武大臣、俱准遣人代递膳牌。原以年老诸臣。精力渐衰。若仍令一律听鼓趋朝。未免易形委顿。非所以优恤者臣之意。至年在六十以内者。即不在此例。自应躬亲赍递。以昭敬谨。况朕谆谆训饬严戒偷安之谕。不啻至再至三。今甫隔一半年怠惰之习复萌。因循之敝□大更甚。恭阿拉竟仍擅自遣代。其所称呈递膳牌后、再向奏事官关白一节。奏事官于接收呈递事件后、即进内侍直。外廷臣工。非召对不能径入禁门。又乌从觌面照会。此明系先向奏事官嘱托。令其含糊接收。大率相沿积习。恭阿拉尚复文饰其词。大属非是。著交部议处。奏事官桂昌、并未亲见恭阿拉。辄将膳牌接收。咎无可辞。著退出奏事处。回原衙门行走。仍交内务府议处。笔帖式清魁、未经问明恭阿拉到园与否。即代递膳牌。亦有不合。著交部议处。至恭阿拉所称在廷臣工、皆系遣人代递膳牌。并其余徇情私接膳牌之众奏事官。格外施恩。姑免深究。嗣后务各恪遵谕旨。勤勉趋公。傥复仍前懈玩。一经查出。必当重处不贷。　　

○己卯。谕内阁、军机大臣会同户部议覆德楞泰等奏川省官兵例内例外借支各项、可否酌免成数请旨一摺。并将陕省官兵前经加恩减免银数、及四川省现在奏请减免银数、分缮清单进呈。朕详加披阅。川陕等省出师官兵。例内借支银两。先经加恩免扣三成。嗣因陕省剿捕叛匪徵调官兵。复经降旨饬查。无论例内例外借支各款。再行酌免成数。原系出自特恩。德楞泰等即因川省官兵例饷无多。欲将借项酌扣。俾免拮据。亦当援照陕省之例奏恳施恩。何以率将例外借支之项。请免三成。其例内未扣之款。既将五品以上各官再请酌免二三成。复将六品以下员弁与兵丁等、俱请全数宽免。较之陕省免扣之数。加增数倍。伊二人祇知市恩沽誉。不顾帑项无著。殊属非是。均著传旨申饬。所有川省官兵借支未扣银两。著再加恩查照陕省之例、无论例内例外。官弁宽免十分之二。兵丁宽免十分之三。以示体恤。　　

○以礼部右侍郎万承风、为浙江乡试正考官。江南道御史吴荣光、为副考官。太常寺卿胡长龄、为江西乡试正考官。翰林院修撰王以衔、为副考官。侍讲黄钺、为湖北乡试正考官。编修葛方晋、为副考官。　　

○庚辰。上幸万寿山。　　

○谕内阁、前经降旨令文武大臣年在六十以上者。准其遣人代递膳牌。其六十以下者。俱亲至宫门呈递。因思亲王郡王爵秩较崇。著加恩无论年岁。俱准其遣人代递膳牌。如亲王郡王及年逾六十之大臣、有自行陈奏事件。仍应亲递膳牌。以昭敬慎。著将此旨传谕各亲王郡王、并著毋庸前来谢恩。　　

○辛巳。谕内阁、前因浙江黄岩镇总兵缺出。铁保所保之童镇升、籍隶浙江。例应回避。曾降旨谕令阿林保于福建水师总兵内、拣员调补。兹据该督查明福建水师总兵内、现无合例可调之员。而前此定海镇总兵罗江太、即系籍隶浙江。补授本省总兵。所有黄岩镇总兵员缺。一时不得其人。即著童镇升暂行补授。俟将来有堪以对调之员。该督再行奏明调补。　　

○壬午。大学士董诰等奏、遵旨详议马政。请将散圈马匹官兵应扣马价。暂存户部。由兵部行文察哈尔都统领银买补。其随围武职六品以下至兵丁人等、应减马匹。由各该处体察情形。分晰开单。秋围可减三千八百余匹。春围可减一千一百余匹。至调派马匹。由兵部通盘核算均派。嗣后随围马匹、有倒毙残废者。其马价不能按季扣饷。应于交马时如数呈缴。其察哈尔牧放之马。照例设立牧长、牧副、牧丁。支给饷银。在每年节存马乾项下动用。奏入。谕内阁、董诰等奏覆议马政章程一摺。将核减马匹清单进呈。国家定制。凡遇讲武行围、及一切时巡典礼。所有扈从之官员兵丁人等、各给官马乘骑。自一匹二匹以至四五匹不等。按其差使之繁＜闲＞。以定马数之多寡。启程之时。皆应实领马匹。迨回京之后。仍应将原马交官。即闲有在途倒毙情事。亦均令呈验马耳马尾。始准折交马价。从前立法之时。制度本极详尽。乃日久敝□大生。官兵等平日拴养空头。届当交马之时。多以银钱折交。而随围领马之官兵。图得银钱。不复照数领马。迨回围之日。仍以银钱折还。即察哈尔官兵。亦有折收马价之事。该官兵等领马多者。不过将一二匹自行乘骑。其余红单概行售卖。即领马少者。亦往往另觅乘骑。仍将红单卖去。藉贴补差使为词。任意花销。积习成风。通同敝□大混。竟已视若泛常。不复知为违条犯法之事。前年盛京途次。曾经盘获破案。上年木兰行围。又续行拏获多犯。均经严行惩办。实属情真罪当。毫无屈抑。官兵等自必人人共知儆戒。但思积敝□大已久。并不知始自何年。该官兵等平日惯见习闻。竟若凡遇随围例应如是。因而相率效尤。并非敢于作俑。若专将此两案之人从严办理。尚未得其平。且即上两次办理此事。其同时漏网之人。正复不少。该犯等均经分别遣戍。并问拟徒流枷杖等罪。亦足示惩。著加恩即将十年十一年盛京热河两次私卖红单之官员兵丁、及私买之人、并同案各犯。俱从宽释回。所有案内官员兵丁、统交刑部查明另行开单具奏。候朕酌量施恩。至此番另定章程后、以嘉庆十二年秋季为始。若再犯王章。决不轻恕。定行加重治罪。至官兵等所领马匹。此时既已分别裁减。更无多余红单可以售卖。其随围日用之费。亦不得不曲为计及。著自本年秋围为始。按照各该官兵等原领马数。凡大围减马一匹。加恩给银四两。小围减马一匹。加恩给银三两。于现在节省马乾银两随时动支。如此优加赏给。官兵等起身之时。盘费宽裕。而回围之日。又无庸设措缴还。较之从前干犯国法、私卖红单。即或侥幸得免。迨于回京之后。仍须竭蹷措缴者。孰为利益。伊等具有天良。当如何感激恩施。恪遵法度。将所得马匹实领实交。永除敝□大混。若再以身试法。致罹宪网尚得谓之有人心乎。至从前散圈马匹官兵等、平日拴养空头。以致一时不能交出。前已特降恩旨、免其治罪。追缴马乾。仅于俸饷内每匹扣银七两。交察哈尔买补足数。今思官兵等俸饷。均关系养赡之需。若坐扣太多。犹恐生计不给。而察哈尔产马之区。其马价本贱。每匹计不过三四两。若给予七两。价银未免多至一倍。所有此项官兵应扣银两。著加恩每马一匹坐扣俸饷五两。宽免二两。如此则官兵等扣项较少。生理不致竭蹙。而察哈尔官兵承领买马。已可沾润。亦不致有苦累情事。更为妥协。将此通谕知之。余俱著照议行。　　

○又谕昨据勒保奏、长寿县魏家坝地方。有匪徒黄和尚等、纠约多人倡立糍粑会名目、或众骗钱。大肆焚掠。沿途分股裹胁。已有二三百人。不法已极。正在降旨办理闲。本日据勒保奏、该匪等纠聚多人、在石炭寨坡下屯扎、经该县率领练壮、会同守备黄化治、带兵亲往查拏、当时杀毙魏思悫等二十余名、又分投捕获黄和尚、但玉相等、男妇大小一百六十八名口、尚有余匪数十名、由涪州境内窜逸、复经该州营捕获三十余名、其余零星散匪、不及十分之一、现饬地方文武认真搜捕净尽等语。该匪等纠众立会。藉端敛钱。虽讯非蓄意谋逆。而因挟寨民首告之嫌。辄乘机焚掠勾结。甚至抗御官兵。实已罪无可赦。该省文武能即时歼擒殆尽。办理实属妥速。该县汤贻湄、于地方此等匪徒不能先时查察。致酿事端。本有应得之咎。惟于闻信后、率领兵练。即将该逆全夥办竣。其功过尚足相抵著加恩免其开参。至重庆守备黄化治、一闻该匪起事之信。不俟总兵唐文淑札饬。立即带兵赶剿。且歼获匪众多名。尚为奋勉出力。著交该督查明、如该匪等滋事地方非其所辖。则该守备竟系有功无过。即著据实保奏。候朕施恩。　　

○增昌瑞山后内火道堆拨十八处汛兵、每汛一名。添设雨淋沟、了坡沟两处堆拨。加派外委一员、兵四名协防鲇鱼关所管大洼一处。额外外委一员、管木门沟石镶子汛。从马兰镇总兵官庆杰请也。　　

○改河南桐柏泌阳二县引地。仍归河东池商办运。从巡抚马慧裕请也。　　

○癸未。谕内阁、御史英纶奏、刑部银库失银一案、拖延数载尚未结案、又大兴县民人马林家母女白昼被伤身死一案、亦逾半载并未讯有头绪、均属延缓悬宕等语。所奏甚是。刑部为刑名总汇之区。于本衙门自审案件。尤当迅速审办。随时完结。乃于嘉庆九年银库失银一案。拖延数载。迄未能研审得实。正犯又未饬缉务获。现在仍有寄监候缉待质之人。至大兴县民马林家母女被伤身死之案。以辇毂之下。白昼行凶。连毙二命。实属不法已极。必须迅速惩办。前经特降谕旨。勒限严拏。而各该衙门至今并未缉获。以致无凭审办。均属延玩。所有刑部失银一案。今著专派未经审办此案之堂官韩崶、秦瀛、二人。并著于司员内、亦遴派未经承审此案者。督令将现在寄监之犯。详加研究。是否实系正贼及知情分赃之人。如讯系无辜。应行释放。严缉正犯。著即奏明分别办理。其马林家母女被伤身死之案。著步军统领衙门、顺天府五城、遵照前旨严拏正凶。勿任漏网。如不能迅即就获。著每月具奏一次。自请处分。刑部近在京城。尚如此因循疲玩。无怪乎各直省积年陈案、不能清理。朕实引以为愧。未知内外问刑官员。亦知愧否。　　

○又谕、据御史杨世英奏敬陈管见一摺。内称汉员应与旗员、一体共守官常、及各直省幕友捐职加捐分发、不宜奏留两条。所奏俱是。前经降旨令官员等不得私去顶带、于酒楼茶社恣为嬉游。原统满官汉员概为谕禁。今该御史称近来八旗官员。皆改从前积习。惟汉员尚有私去顶带、便服赴戏园观剧、及挟优饮酒等事。实于官箴有玷。著再行申禁以肃官方。如再有违犯者。即当严行参办。至各省督抚衙门幕友。一经本官信任。往往招摇舞敝□大。无所不至。该省属员畏其声势。交通往来。皆所不免。若辈捐纳官职。傥经该督抚奏留本省。声气愈通。上下盘踞。营私骫法。实难保其必无。嗣后各督抚于该衙门幕友、有捐职加捐分发者。不得违例奏留。仍令赴部签掣省分试用。以杜趋避而防流敝□大。　　

○又谕、前因御史德祥条奏、刑部各司印钥、多有令主事管带者。殊于体制未协。当经降旨令刑部明白回奏。兹据该堂官覆奏称、各司拣派掌印、原应先尽职分较大之员、惟郎中员外内有捐纳得缺、及由各衙门推升到部者、于刑名例案一切未能娴习、不得不量为调剂、现在各司以主事掌印者、止有四员、实因一时乏人、始行拣派、并非意为淩躐等语。自系该衙门实在情形。本日召见韩崶、亦据奏伊前任司官时、即见各司印钥、多有派主事管带者。是该部相循已久。并不始于今日。但思国家分职授官。体制皆有一定。不容任意搀越。致紊阶级。即如各部院堂官、满汉俱有数人。而历来各衙门印钥。皆系满尚书佩带。凡以班次优崇。俾资统摄也。现在刑部各司掌印。为管理一司事务之员。自应尽职分较大之郎中员外责令管带。即或此中有甫经部选得缺人员。于例案未能娴习。该堂官自可留心试看。如其才识实不胜任。即当据实指参。开缺另选。若止于部疏生疏、尚堪供职者。应责令随时学习、并拣派该衙门熟谙司员帮同办理。则既可造就人材。而公事仍亦无误。又何必因仍陋习、致滋物议乎。嗣后该衙门掌印司员。总当于郎中员外内遴选管带。所有现派主事掌印之四司、著该堂官彻回。另行委员接管。以符体制。　　

○又谕、刑部奏、议覆置直隶总督温承惠咨称、审明道士杜来成、在御道旁放爆、想求布施一案、请将杜来成改发伊犁等处、给披甲人为奴等语。著依议行。此案杜来成于半壁店途次放爆。冀图募化。并无别项情节。案内亦无应质人证。何难一讯得实。赶紧办理。若彼时交军机大臣审讯。立时定即审结。乃自本年三月初闲、交该署督审办。直迟逾数月。始咨部结案。即此一端。可见外省办理案件。无论事情大小。率皆任意迟缓。积习相循。牢不可破。所有办理迟延之总督、及承审之知府等官。著该部查取职名分别议处。嗣后外省各督抚司道及州县等官。于民闲控案。务须迅速听断。以伸民情而省案牍。毋再蹈延玩陋习。有负谆谆诰诫至意。　　

○谕军机大臣等、兴奎奏歼毙贼番二族、现在差探进剿情形一摺。此次兴奎等查明贵德所属卓色勒一族。屡经做贼。现又逃往他受族下、与之聚合。当即派兵进剿。该贼番等敢于占住山梁。公然抗拒。实为可恨。经官兵分路直上。不能抵敌。始行奔窜。共追杀贼番一百余名。生擒三名。夺获牛羊马匹、约计一万有余。贼番经此痛剿。挫其凶锋。庶可稍示惩创。现在官兵探明贼番逃往何处。自当乘胜突入。一鼓殄除。但其余安静番族。虽经兴奎等向其面谕。各令安业。不致滋事。而此等犬羊之性。究恐无常。不可深信。此时官兵追剿贼番。步步深入。仍当严防后路。或多设卡座。广为巡逻。总须声气联络。加意防备。方可无虑。其此次夺获之牛羊马匹。既有万余。即当查明失主分别给领。如无失主承认。即作为进剿官兵口粮。并备赏项。至摺内称前派都司邵能、面谕尖木赞令其缚献贼首、该番目佯为应允、迄今远避不知去向、风闻有纠约各贼番抗拒之势等语。尖木赞曾经赏戴翎顶。非其余番众可比。当此官兵查拏贼番之时。并不出力报效。转敢纠约匪众。抵拒官兵。似此背恩称乱。直系叛逆。兴奎等摺内祇称其情同叛逆。未免措辞失当。已用朱笔改示矣。该处贼番滋事。既系尖木赞为首、必当设法擒获。严行惩办。方可以慑服番众。且恐其纠约各族。在于后路滋扰。兴奎等探明该逆现在何处。即当迅速统兵进剿。不可迟逾。设兵力尚觉不敷。不妨就近酌调。以期声威壮盛。早就肃清。长龄昨已陛辞出京。于何处接奉此旨。即著驰驿前往。俟到兰州后、察探情形。如贼番业已办理完结。自无庸再往会办。设或剿办尚在费手。即当亲自驰赴该处。会同兴奎等熟商妥办。现在那彦成应亦将次到彼。伊任同参赞。当与兴奎带兵同办。贡楚克扎布、已放察哈尔都统。伊俟那彦成到后。同住数日。详悉告知办理情形。即著启程来京请训赴任。将此谕令知之。　　

○以故奉恩将军鞥格穆子魁秀、袭职。　　

○予故陕甘总督全保、祭葬如例。　　

○旌表守正捐躯直隶永清县民刘江女刘氏。　　

○甲申。兵部尚书明亮等奏纂修则例。应酌量变通。以归画一。一、军机处记名、及交兵部记名人员。应请分别办理。一、驻防保送人员、应以引见先后为次序。一、发往军台曾任州县以上之员、期满时无力完缴台费者。宜一律声明请旨。一、重运漕船有风火事故。应专案报部核办。一、繙译乡会试弹压副都统、宜密行题请＜闲＞派。得旨、兵部奏拟改则例五款。内称交军机处记名之参将一项、其如何升用例无专条、请嗣后遇有题选副将缺出、即行升补、有开列时、一体开列、其交军机处记名之游击以下等官、及交部记名之参将以下等官、亦请将升途年限、一并酌改从优等语。向来参将一项。交军机处记名者。遇有各省题缺副将、及该部开列请旨之缺。皆由军机处呈进名单。豫备＜闲＞放。不患无升用之处。其余游击以下交军机处记名、及参将以下交部记名者。旧例亦均有升途。行之已久。此等记名人员。朕不过于该员引见时、念其曾经出兵受伤。劳绩稍著。即随时加恩记名。至其平日实在办事如何一时本难深悉。又何庸为不次之擢。该部所议未免太优。所请不准行。嗣后仍悉照旧例办理。余依议。　　

○户部议准、前任陕甘总督全保疏报、盐茶、正宁、二厅县、开垦田八顷八十亩有奇。照例升科。从之。　　

○乙酉。谕内阁、现在满洲蒙古八旗圈马章程、均经次第议定。因思出围放马事宜。亦应妥议。嗣后遇朕讲武行围、及一切巡幸典礼。著兵部先期查明各处减马数目。实在需马数目。再将各处可调之马。通盘筹计。应行轮调何处马各若干匹。奏明调拨。届当放马之时。展前五日或七日。将某日应放某处马匹。排定日期。仍按计各处领马官兵。排定次序。将某处之人、应领某处之马。及应于某日承领。均早行饬知。毋许临时紊越。傥或不遵定限。先期后期。均著随时查明。毋许承领。其各该处马匹应行排日给放之处。仍当按年轮转。勿令某一处之人专领某一处之马。庶为公允。至各处领马官兵。有人数众多者。若无本管官约束稽查。恐敝□大混仍所不免。著每届于钦派王大臣放马之时。各令自派章京等前往照料。傥有敝□大混之处。不但将领马官兵严行惩办。著将该章京等一并参处。其该管大臣亦当交部议处。其应如何立定章程。分别办理。及收马时一并斟酌妥善之处。著交兵部详议具奏。　　

○户部议准、署直隶总督温承惠疏报、宛平、房山、香河、乐亭、天津、沧、丰宁、遵化、八州县、开垦田七十顷九十八亩有奇。照例升科。从之。
  </div>
  <div class="pagination">
   <a href="清实录嘉庆朝实录_page237.html">
    上一页
   </a>
   <span>
    ...
   </span>
   <a href="清实录嘉庆朝实录_page233.html">
    233
   </a>
   <a href="清实录嘉庆朝实录_page234.html">
    234
   </a>
   <a href="清实录嘉庆朝实录_page235.html">
    235
   </a>
   <a href="清实录嘉庆朝实录_page236.html">
    236
   </a>
   <a href="清实录嘉庆朝实录_page237.html">
    237
   </a>
   <span class="current-page">
    238
   </span>
   <a href="清实录嘉庆朝实录_page239.html">
    239
   </a>
   <a href="清实录嘉庆朝实录_page240.html">
    240
   </a>
   <a href="清实录嘉庆朝实录_page241.html">
    241
   </a>
   <a href="清实录嘉庆朝实录_page242.html">
    242
   </a>
   <a href="清实录嘉庆朝实录_page243.html">
    243
   </a>
   <span>
    ...
   </span>
   <a href="清实录嘉庆朝实录_page239.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
