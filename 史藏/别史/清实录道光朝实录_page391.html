<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 391 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 391 页/共 848 页
  </h1>
  <div class="content">
   ○壬辰。谕内阁、琦善奏、永定河南六工善后紧要工程估需银数一摺。南六工上汛漫口。业经堵合完竣。惟新筑大坝。须建筑越堤。并各汛加培堤埝补还原堤残缺填垫坑塘等工。据该督勘明均关紧要。自应乘时赶办。所有估需银数。除将奏明节省大工银两动用外尚不敷银八千三百一两零。准其在于藩库筹款拨给支领该督即饬该道等赶紧趱办。务于上冻以前完工报验不得稍有草率偷减。工竣核实报销。该部知道。　　

○又谕、成格奏、军需用賸驼只拟定销赔分数一摺乌噜木齐运粮驼只。因沿途戈壁水土恶劣。兼之更番迭运。负重远行。以致倒毙者多。自系实在情形。据该都统查明、阿克苏放回驼只。著准其援照道光六年成案。准以四分著赔。六分请销。其由内地解来协济驼只。不过带解饷鞘料石等物。与常川滚运者不同。并县营代牧蒙古驼只因疲瘦致毙。与驮运军粮者有间。著准其仿照前案。再为减销二分。以四分报销。六分著赔以示区别。又另片奏、此项驼只。应行变价归款。请照采买官驼例价。均匀搭估。酌减十分之三。每只应变价银一十二两六钱概令一律估变。傥将来变价短少。即在承办之员名下照数追赔等语。著照所议办理。造册咨部查核。　　

○以武备院卿祝麟、为长芦盐政。长芦盐政钟灵、署武备院卿。　　

○癸巳。谕内阁、休致副都统阔淩阿、曾出湖北兵一次。打仗四十八次。杀贼八名。受伤一处。著赏给半俸以养余年。嗣后若非自行呈请奉旨令其休致人员。副将以下。仍照例办理。副都统总兵以上。著兵部查明该员有无军功劳绩及食俸年分。奏明请旨。　　

○又谕、前因筹办回疆善后事宜。曾降旨令各直省督抚于绿营马步守兵暂裁百分之二。以所节经费。拨解回疆。俟各省奏到。交户兵二部核明具奏。兹据兵部奏称、各省已陆续奏到。惟陕甘二省。前据陕西巡抚奏裁抚标兵丁二十二名。其提镇协营。应由陕甘总督汇裁。迄今已逾一年之久。经该部行催三次。尚未奏到。著杨遇春即按现在情形。并将兵额核计。其应如何暂裁之处。迅速具奏。俾该部汇总奏办。不许再有延缓。　　

○以内阁学士赛尚阿、为国史馆蒙古总校官。　　

○缓徵河南上蔡、阳武、原武、汝阳、泌阳、内乡、新蔡、商水、息、通许、宁陵、鹿邑、夏邑、永城、柘城、安阳、临漳、内黄、考城、武陟、淮宁、西华、项城、沈邱、扶沟、商邱、辉、虞城、淇、延津、封邱、浚、兰仪、中牟、河内、三十五县被水村庄新旧额赋。给上蔡、阳武、原武、三县灾民一月口粮。　　

○甲午。谕内阁、玉麟等奏、拏获偷盗马匹之哈萨克贼犯。审明照例办理一摺哈萨克阿尔克特、胆敢起意纠合克托什、哈林拜、潜入卡伦开齐。偷盗马匹。实属目无法纪。情殊可恶。经玉麟等审明。即将正贼阿尔克特正法。将从贼克托什、哈林拜、拟发烟瘴。所办甚是。其托里卡伦之云骑尉倭协泰、虽属遗漏贼犯来踪。而查出去路。即行带兵迅速追出卡外。将哈萨克贼犯三名、及所盗马八匹、全行拏获。著准其功过相抵。　　

○以伊犁锡伯营军政年逾六十官三十六员精力未衰。命留任。　　

○礼部议准、江西巡抚周之琦疏报、采访分宜县贞节妇女严刘氏等一百五十二口。请建总坊旌表。从之。　　

○乙未。上诣绮春园问皇太后安。　　

○丙申。上御洞明堂。勾到湖广江西情实罪犯。停决湖广斩犯七人。绞犯二人。江西斩犯五人。绞犯一人。余七十人予勾。　　

○谕内阁、邓廷桢奏、拏获土豪张四条、并监生朱文耀兄弟等语。此案六安州土豪张四条、霍山县监生朱文耀兄弟等犯。扰累地方。种种不法。前经降旨饬拏。兹据奏称、业将该犯张四条即张四一条、及夥犯马友、高八孜、并夺犯夥党刘敏、姚三孜、胡鹅孜等犯拏获。又弋获朱文耀、朱文藻、朱文沅、蓝泳华。其监生朱文蕴、已自投到。著邓廷桢即督同新任臬司怡良、提集各案人证卷宗。亲加研鞫。务期严究夥党。上紧缉拏。毋使一名漏网。严审实情。按律定拟具奏。　　

○又谕、嵩溥奏、差役扰害地方审明定拟一摺。此案解任贵州思南府知府闻人熙、与已革署安化县事永宁州知州胡德瑛、近在同城。乃于该革员讳匿宋大年命案。事后始行详揭。已属咎无可辞。且于差役李世富等诈赃毙命。既不能觉察于先。迨经镇远镇移会、并前署臬司批饬亲审。复不赶紧审详。虽经讯明系由胡德瑛未将犯证批解、及屡次因公出境所致。究属催提不力。以致属员任意延玩。闻人熙著交部严加议处。嵩溥、李文耕、失于觉察。著一并交部议处。　　

○又谕、前据礼部奏、潘世恩等覆勘应议举人张德立一卷。添字笔迹及涂改字数不符。传到该举人当面默写字迹。与原卷核对。尚属相符。当降旨令顺天府传到该誊录书手。送交该部讯明有无弊窦。兹据奏、该誊录刘苍配、于墨卷旁跨涂改之处。遗漏错误。随照墨卷添注更正。并令该誊录将后比所改二句当堂默写。核对笔迹。亦属相符。尚无别项情弊。惟该举人张德立墨卷内添注涂改、与原注字数不符。已在十字以外。著罚停会试一科。受卷官未经查明贴出。著照例罚俸一年。　　

○又谕、本日据大学士会同军机大臣议奏、京员拣发河工学习章程。河防关系重大。必得通晓熟练之员。方有裨益。著于内阁翰詹六部都察院各衙门。不分满洲汉人。择其正途出身清慎勤敏者。每衙门保送一员。咨交吏部带领引见。候旨发往东南两河学习。如不得其人。毋庸滥保。并著定为两年拣派一次。该员到工后。随同该河督等、专心学习估工查料、及一切疏浚堵筑各事宜。不必承办要工。亦不准经管钱粮。并著该河督量才差遣。周历河湖堤堰。查勘情形。俾资历练。其有谬妄滋事者。不但该河督应随时参劾。即两江总督山东河南各巡抚、均有兼辖之责。并准其据实劾参。毋稍瞻徇。其黾勉勤慎尚堪造就者。二年差竣。著该河督出具切实考语。送部引见。候旨录用。此系为慎重河务起见。其不谙河务者。准其仍回本任。不准乞恩改补地方。如遇大挑年分。仍照旧例分发试用。著该河督随时甄别。各该员等务须实心学习。期于熟谙宣防。厘工熙绩。以备国家任使。　　

○丁酉。谕内阁、前据给事中邵正笏奏、江湖涨滩。占垦日甚。请饬查办。当降旨令该督抚等酌议具奏。兹据杨怿曾勘明各属洲滩情形。酌议覆奏。长江一带沙洲日增。阻遏水道。自应亟筹妥办。惟念由来已久。若纷纷查办。地方官办理不善。必致假手吏胥。乘机舞弊。以致利不能兴。害不能除。百姓转受其骚扰。著照所议、宽其既往。严禁将来。该抚即督饬滨临江汉各州县确查滩地之已升科者。毋许挽筑私垸。亦不准以子母相生。影射再报。及私行占垦。其报坍滩地。确切勘明。祇准豁粮。不得拨补。洲地亦照此一律办理。嗣后查有续涨及甫经淤出洲滩各地。概作官荒。永远禁止认种升科。著责成各州县、每年亲诣所辖江面。周历查勘一次具报。并出示严切晓谕。傥有奸民敢于新涨地内私垦、及种植芦苇者。严拏治罪。查有胥吏勾串混报。一并重究。该州县徇隐不报。经该管上司觉察。或被争控到案。即行查明揭参。毋稍宽纵。总期洲滩涨地。不致日增。庶足以资宣洩而卫民生。　　

○谕军机大臣等、吴荣光奏、据湖北臬司朱树禀称、河南省唐县、信阳州、有捻匪滋事拒伤兵役之案。并闻楚省随州枣阳地方。亦有捻匪滋扰。请檄武职大员前往会缉。当委湖北提标中军参将刘允孝、前往随州枣阳一带会同查办。又据杨怿曾咨会、河南巡抚移知、探闻信阳捻匪刘二翠、张二虚等、游奕无定。已委安襄郧荆道文明等、并饬德安府方长庆、驰赴枣阳一带会营查拏。又委督标右营游击何可宗、酌带省标兵丁会缉。当即飞饬该管道府营员及委员、督率员弁兵役。认真查办。并移咨豫省一体会缉。旋据署随州知州舒昇额、代办安陆县李彦方、禀报缉拏行劫河南桐柏县不知姓名事主银物、及抢劫随州黎汉观家银两匪犯陈尖子、魏庆元、王黑等八名。究出夥同行劫首从各犯陈正纲等多名。已饬提各犯。分别严讯。是否信阳捻匪刘二翠等夥党。并将现供各犯姓名、咨豫楚两省实刀查拏等语。此案前据杨国桢奏、本年六七月间。有张二虚等在确山等县行窃拒捕。八九月间。复有捻匪先后窜入唐县信阳州境内。均经该州县会营查拏。获犯陈富、刘褡子、张三等。余匪拒捕逃逸。其信阳拒捕之犯。因追至湖北随州。该匪等点放鸟枪。致毙兵役三名。当就获犯讯出唐县拒捕匪犯。系刘二翠为首。被拏逃窜。并入张二虚捻内。委臬司经额布驰往信阳一带、会同南阳镇段琨查拏。并咨湖北巡抚遴派文武大员、赴随州会办。此等捻匪。均潜匿楚豫交界之随州枣阳、与信阳桐柏犬牙相错地方。该处山深箐密。径路丛杂。必须两省会同摉捕。方免此拏彼窜。著讷尔经额、杨国桢、杨怿曾、就现获各犯。严切根究。将供出犯名。严饬各该省文武员弁不分畛域。按名迅速查拏。务要净绝根株。切勿养痈贻患。将此谕知讷尔经额、杨国桢、杨怿曾、并谕吴荣光知之。　　

○裁湖南岳州府同知、常德府永顺府通判、郴州道州州判、祁阳县永隆市、东安县石期市、永明县桃川市、邵阳县黑田铺、黔阳县安江司、桂阳县镇安司、通道县播阳司、巡检。沅江县桂东县通道县石门县慈利县嘉禾县训导十八缺。从巡抚吴荣光请也。　　

○给湖北汉川、京山、二县被水灾民一月口粮。　　

○戊戌。谕军机大臣等、据御史黄爵滋奏、江西盗匪繁多。胪列各条。请饬查办。江西毗连闽广。时有会匪滋扰。平时地方官若果认真查办。何至匪徒猖獗。贻害善良。兹据该御史奏称、每邑中有无习教为匪窝藏盗贼。全恃甲长之查报。若甲长不端。必相隐护。宜择端正有业之户。方准保举承充。设有盗匪不报。将该甲长从严治罪。至佐贰佐杂各官。应酌量移驻扼要地界。以专责成。如错互接壤之区。遇有窃劫各案。必互相推诿。并于省郡交界责成同知通判等官、州县交界责成县丞巡司等官、务须会同兜捕。傥有疏纵牵制。一并参处。至于懦弱愚民。当时畏其逼胁。如事后首报。免其治罪。并令地方官严切晓谕士民。勿被诱胁。又如州县之减估。盗匪之勒赎。即有交通贼匪之差役。指赃勒赎。概应严禁。其各营兵丁交通盗匪。无所不为。应严饬武弁认真整顿。会匪中纠合党羽众多。应严拏头目加等治罪。不得指乙为甲。颟顸塞责。向来私枭盗匪。分为两途。今则合而为一。徒缉私枭。不如力捕盗匪。使盗匪散而私枭可靖。以上各条。著周之琦体察情形。详悉妥议。认真办理。务期戢奸禁暴。以安善良。毋稍姑容。致养痈贻患。该御史原摺。著钞给阅看。将此谕令知之。　　

○吏部奏、失察逆猺滋事之历任督抚藩臬处分。得旨、前任湖南按察使夏修恕、徐炘、现任湖南按察使杨簧、前任湖南布政使裕泰、吴荣光、恩特亨额、前署湖南布政使杨簧、均著降二级留任。夏修恕、恩特亨额、均著于补官日降二级留任。前署湖南按察使胡鏻、著降三级留任。前任湖南巡抚程祖洛、前护理湖南巡抚裕泰、现任湖南巡抚吴荣光、前任湖广总督嵩孚、前署湖广总督杨怿曾、均著降一级留任。嵩孚、著于补官日降一级留任。前任湖南巡抚苏成额、前任湖广总督卢坤、均著降二级留任。以上各员。俱无庸查级抵销。　　

○绥远城将军彦德等奏、查明大青山后原立卡伦地势。与近日窃劫情形。酌拟变通章程三条。一、克力沟地方为窝匪之所。请于胡雅克图地方卡伦撤出土默特官一员。兵十五名。移驻察罕库图勒、及革□葊滚特克二处。与满洲官一员。兵十五名。按月轮替分驻。并饬土默特台吉等添设卡伦一处。官一员。兵十五名。又城北巴彦布拉克地方撤出土默特官一员。兵十五名。移驻默特尔默土。一、大青山后行商失事。请责成卡伦各员追缉。如抢劫乡村牛马。应饬归化厅督率里长保正。协同官兵缉拏。其应得处分。一并按限开参。一、蒙古来城。应照旧例给予执照。以备稽查。该旗有无窝留匪徒。仍令按季呈报。傥有疏漏。即予参办。下理藩院议行。　　

○以捐修山东武定府及潍县文庙书院。予绅士田凤聪等议叙有差。　　

○贷山东德州卫堵筑漫口民堰银。　　

○己亥。上御洞明堂。勾到浙江安徽江苏情实罪犯。停决浙江斩犯四人。绞犯二人。安徽斩犯三人。江苏斩犯二人。绞犯四人。余四十七人予勾。　　

○谕内阁、据刑部覆奏御史金应麟参奏、直隶州县遗漏开送处分。当咨提原卷检查。旋据王仲槐在该部递呈。伊止奉保定府委讯尹老须换银下落。其习教一节。并未审讯。定案时亦无会稿会行会印等情。现经该部查阅府司原详、及该督原奏摺稿。均开载保定府督同清苑县讯明。该督原批内又有饬委保定府督同清苑县审办之语。是王仲槐曾经委审。有案可凭。何以该府原详又无王仲槐会稿会行会印之据。至威县知县曹谨、不在承审之列。曾经随同李德立往查。已有原禀可据。并候补知州熊光禧、亦系曾经委审之员。该督前于奏请处分时。因何将各该员等职名遗漏。并王仲槐呈内各情。是否捏饰之处。著琦善一并查明。据实明白回奏。　　

○又谕、吴其浚奏、请饬查因案逗留之训导等语。湖北竹山县训导石应期、诬详生员刘逢年辱詈师长。经道府提讯。全无实据。该训导不俟审结。径行请咨会试。据学政查明、至今并未回任。若非潜匿京城。即系沿途逗留。著步军统领、直隶河南督抚、查明饬回湖北归案审办。并著讷尔经额查明该训导现在曾否到省。即饬原讯之员秉公讯结。　　

○再停吉林采捕东珠三年。　　

○庚子。上诣大高殿行礼。　　

○还宫。　　

○以孟冬时享太庙。自是日始。斋戒三日。　　

○辛丑。谕内阁、各省常平仓谷。原为救荒储备而设。地方偶遇水旱偏灾。自应即行勘报。酌动常平仓谷。妥为赈恤。如仓谷不敷。再行动拨银两。本折兼放。俾乏食贫民。藉资糊口。前据杨怿曾奏、湖北本年被水较重。勘明天门等县、应行抚恤一月口粮。先后在于司库借支给发。又查明屯坐各卫、应行分别加赈。此外尚有应抚屯坐贫军及贫生、暨闻赈归来贫民。与尚未勘定之是否成灾监利等县。恳筹备银四十万两。于邻省酌拨。解楚供支。当交户部议奏。兹据户部奏拨安徽留备地方公用银五万两。漕项银四万两。湖南粮道库存银五万两。浒墅关徵税银六万两。九江关徵税银五万两。淮关徵税银五万两。共银三十万两。灾区拯济。民瘼攸关。不容不先为筹备。著安徽湖南江西各抚、暨浒墅淮安各关监督、迅速委员解往湖北。以济要需。惟据该省道光十一年奏销册报。共存常平仓谷九十九万余石。米一万四千余石。被水各县及邻近州县。均有实存仓谷。既经勘定应行抚恤。即应早日碾放。免致灾民嗷嗷待哺。至于数月之久。何以该抚辄全用谷折银两、筹拨散给。岂非缓不济急。著该督抚勘定灾区。通盘筹画。如常平仓谷足敷散放。即将所拨银三十万两。另行存贮候拨。仍督饬道府等认真稽查。核实散给。刊刻誊黄。遍行晓谕。务使灾民均沾实惠。其道光十一年册报常平仓谷数目。是否实贮。著讷尔经额据实确查。如有亏缺虚报情弊。即行严参惩办。毋稍徇隐。　　

○又谕、那彦宝等奏、土司告假赴藏。该管营厅具报迟延。并未遵例给照。请交部议处一摺。德尔格土司策旺多尔济、赴藏念经。并未请领路票。私自启行。该营厅并未遵照定例即时具报。呈请咨会驻藏大臣办理。守属迟延疏忽。前任阜和协副将调任湖南实庆协副将托精阿、打箭炉厅同知张聘三、俱著交部照例议处。　　

○又谕、前据吴其浚奏、湖北竹山县训导石应期、因案逗留。当交步军统领、直隶河南各督抚、查明饬回归案审办。兹据步军统领查该训导尚在京中逗留。现今查获讯取供词。石应期著该部照例解往湖北。交讷尔经额即饬原讯各员秉公讯结。　　

○谕军机大臣等、本日朱士彦奏南河情形。据称接到九月初旬家信。云黄河大溜全注洪湖。不独将来淤垫。现在清口出水二尺余寸。较从前河南漫口出水止有一半。高堰水长至二丈一尺。势甚危险。惟家信在九月初旬。其时吴城七堡未开。是以洪湖吃重。此时既已开放。自必分减。河身刷深四五尺。则清口从前低于河三尺。此时河转低于清口二三尺。过水可至六七尺。即合龙后亦不须倒塘。现在已交冬令。一月后即难兴工。黄水虽有分洩之路。恐湖中积水既多。三冬风烈堪虞。著穆彰阿等将现在口门宽深丈尺、并吴城七堡清口入黄之路。开宽若干。过水若干。三河两坝消水若干。高堰现存水若干。并何时可以堵合。合龙之前。高堰如何保护。通盘筹画。先事豫谋。庶有把握。又另片奏、本年二月入都。途遇严烺。言及现在惟有将黄河改于北岸。自桃源以下。以北堤为南堤。另筑北堤。其现在清口以下。令让淮水出口洗刷。于安东地方。会黄由旧河身入海。另于北岸开运河数十里约需费二百余万。可免倒塘灌放等语。改河数十里。非旦夕可办。且新筑堤工。事体重大。严烺改清口之议。合计约需三百万两。经费亦复不赀。是否可以筹办之处。著穆彰阿等履勘形势。详查利弊。悉心妥议具奏。所有朱士彦原摺片三件。著一并钞给阅看。将此谕令知之。　　

○又谕、有人参奏、江西学政郑瑞玉、平日吸食鸦片烟。考试正场。点名迟至巳午。覆试竟至未正。完场多在三更以后。士子半皆给烛。本年考试南昌。五月半取齐。六月二十日外方考。生音守候不堪其苦。又于考试丰城等县时。派令官亲入号稽查。锁押生员。并令婢女在大堂伺候。与士子交接递签。该省有猖獗官亲、号舍内生员带锁、风流学使、大堂上婢女传签、联句。其为不协舆情已可概见等语。著周之琦督同桂良、即照所参情节。查明据实具奏。桂良甫经到任。自无所用其回护。周之琦如能认真查访。核实参奏。其以前失察之处。朕可稍为宽恕。傥瞻徇情面。稍有不实不尽。则既隐讳于前。又复回护于后。经朕别有访闻。恐不能当此欺饰重咎也。将此各谕令知之。　　

○壬寅。谕内阁、据礼部奏、朝鲜国领时宪书赍咨官、赍到该国王咨文一件。查系＜?口英＞咭唎商船欲向该国交易。该国王恪遵法度。正言拒绝。朝鲜国臣服本朝。素称恭顺。兹以＜?口英＞咭唎商船驶入古代岛洋面。欲在该国地面交易。经该国地方官告以藩臣无外交之义。往复开导。相持旬余。＜?口英＞咭唎商船始行开去。该国王谨守藩封。深明大义。据经奉法。终始不移。诚款可嘉。宜加优赉。著赏赐该国王蟒缎二匹。闪缎二匹。锦缎二匹。素缎四匹。寿字缎二十匹。用示嘉奖。即交该国赍咨官带往。　　

○又谕、穆彰阿等奏、穵堤首犯日久无获。先将纠人同穵要从各犯分别定拟一摺。此案张开太等听从陈端纠约穵堤。该犯陈端、与陈堂、陈光南、因黄水盛涨。希图放淤肥地。诈称营弁知情。纠人夤夜穵放。以致糜帑害民。尤为可恶。计自八月二十一日起。迄今已逾两月。此等要犯。日久竟无一名弋获。深堪愤恨。地方官所司何事。除已革署桃源县知县刘履贞、系协防之员。与专管河员有间。已革把总钱永贵、于河工并无协防之责。业经革职枷号。工竣免其治罪外。前署淮安府知府塔克兴阿、河标右营游击三音特古斯、经穆彰阿等请先行摘去顶带。勒限两月缉拏。未免宽纵。塔克兴阿、三音特古斯、均著先行革职。勒限一个月帮缉。果能将陈端、陈堂、陈光南、三名要犯。于限内拏获。尚可稍从末减。若日久无获。仍当从重治罪。其现任淮安府知府周焘、现署桃源县知县徐麟趾、亦俱著勒限一个月加紧缉捕。限满无获。著该督等分别严参惩处。陶澍于所属地方首犯未获。不将该管地方官参劾。著交部议处。林则徐以奉旨缉拏之犯。未能密速掩捕。又不亲提严鞫。仅以移交塞责。著一并交部议处。并著该督抚一体赶紧严缉务获。勿任一名漏网。傥日久不获。定当从重治以应得之咎。决不宽贷。所有案内纠人同穵要从各犯。及已革厅营员弁。应得罪名。俱著交刑部核议具奏。　　

○谕军机大臣等、据穆彰阿奏、首犯日久未获。据实参奏一摺。已明降谕旨将陶澍林则徐交部议处矣。此案奸民盗决大堤。即系地方废弛之故。计自八月二十一日起。截至闰九月二十二日止。己逾两月。此等要犯。日久竟无一名弋获。尚复成何事体。深堪愤恨。前据林则徐奏、陈端陈堂二犯。据现获载送该犯过湖之船户刘庆和、卢二、究出该犯等逃往安徽盱眙县一带。该县有甘二等先后窝留。闻拏紧急。复又纵逃。已将甘二、李七、张九成、获案。其陈光南一犯。据探与伊父陈凤山、逃往下河阜宁一带。已据林则徐分饬掩捕。是该犯等尚有下落。何以竟未弋获。兹据穆彰阿奏、拜摺后率同司员启程回京。现尚有交办事件。想已接奉谕旨。无论行抵何处。著即折回。会同审讯。且此案亦不可专委该督等审办。更恐不实也。将此谕令知之。　　

○以查拏西藏番贼并招无流民出力。赏四川知县徐愻、同知衔。噶布伦策垫夺结、二品顶带花翎。　　

○以宁夏满洲蒙古军政年逾六十官五员。精力未衰。命留任。　　

○修浙江东西两塘石工。从总督程祖洛等请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百二十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。冬十月。癸卯朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。
  </div>
  <div class="pagination">
   <a href="清实录道光朝实录_page390.html">
    上一页
   </a>
   <span>
    ...
   </span>
   <a href="清实录道光朝实录_page386.html">
    386
   </a>
   <a href="清实录道光朝实录_page387.html">
    387
   </a>
   <a href="清实录道光朝实录_page388.html">
    388
   </a>
   <a href="清实录道光朝实录_page389.html">
    389
   </a>
   <a href="清实录道光朝实录_page390.html">
    390
   </a>
   <span class="current-page">
    391
   </span>
   <a href="清实录道光朝实录_page392.html">
    392
   </a>
   <a href="清实录道光朝实录_page393.html">
    393
   </a>
   <a href="清实录道光朝实录_page394.html">
    394
   </a>
   <a href="清实录道光朝实录_page395.html">
    395
   </a>
   <a href="清实录道光朝实录_page396.html">
    396
   </a>
   <span>
    ...
   </span>
   <a href="清实录道光朝实录_page392.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
