<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 202 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 202 页/共 505 页</h1>
    <div class="content">○拨山西熟铁五十万斤。解赴甘肃省城军火局备用。　　

○辛巳。孝端文皇后忌辰。遣官祭昭陵。　　

○以吏部尚书朱凤标、理藩院尚书存诚、署兼管三库事。　　

○壬午。以京畿雨泽愆期。上诣大高殿祈祷。行礼。　　

○遣惇亲王奕誴诣时应宫。恭亲王奕?诣昭显庙。钟郡王奕詥诣宣仁庙。孚郡王奕譓诣凝和庙。拈香。　　

○谕内阁、前据倭仁等覆奏、会议编修蔡寿祺所陈八条一摺。内如广言路、勤召对、复封驳、振纪纲、正人心五条。或事属已行。或诸多窒碍。业据倭仁等奏驳。惟所称劳崇光、曾国藩等、均系特＜??闲＞重臣。该编修以私见妄行訾薄。炮难置议等语。自系因各省军务摺件。并历年谕旨。例不发钞者较多。是以无凭置议。据军机大臣文祥等按照蔡寿祺所陈各条。将咸丰同治年闲册档。逐细详查覆奏。俱与蔡寿祺原陈情节不符。诚如倭仁等所奏该编修以私见妄行訾薄。朝廷用人行政。均经博访周咨。详细审慎。至再至三。从未尝稍涉轻忽。况曾国藩、骆秉章等、自咸丰年间以来。历任封圻。剿平各省巨匪。功绩昭然。曾国荃克复安庆金陵。勋劳懋著。朝廷于各该大臣等倚任方专。亦岂该编修一人私议所能摇惑。除蔡寿祺已另照华丰等所拟交部议处外。其倭仁等议准之整团练一条。著各该地方官认真办理。以杜流弊。其裁减厘局。及军营虚报战功各节。前已叠降谕旨。令督抚及统兵大臣悉心稽查。核实奏报。著再行申谕各该督抚暨统兵大臣。懔遵前旨。力除积弊。以恤商民而肃军旅。　　

○谕军机大臣等、吴棠奏、贼踪再扑沭宿境内。官军严防布置情形。乔松年奏、遵饬刘铭传赴徐州。请令英翰仍扎宿州。阎敬铭奏、贼匪复窜东境。官兵迎贼接仗情形各一摺。逆匪纷窜靡定。往往乘虚奔突。自窜扰海沭后。南路兵力。陆续云集。又有僧格林沁尽力蹑剿。该逆不得逞志于东南。势恐折而西北。是以前谕僧格林沁督饬马步各军。从北面兜剿。毋令再行回窜。兹览阎敬铭所奏。贼由郯城兰费。窜至峄县西南之褚头林等处。官兵接仗受伤。经丁宝桢督军追压。该逆直向正西狂奔。丁宝桢已由邹滕一路绕赴东平。防贼北窜。现在该逆已由峄县边界西趋。兖济正当其冲。丁宝桢向称知兵。是以该抚令其出省剿贼。现既退守东平。去贼已远。兖济一带。并无得力兵勇驻扎。此时贼势纵横。毫无阻遏。任令长驱横冲。其将何所底止。著阎敬铭遴选得力将弁。增募勇丁。于兖州济甯一带分投设防。遇贼即击。一面檄令丁宝桢稳扎东平。防贼北窜。僧格林沁闻贼北窜之信。谅已督队跟追。仍著该亲王绕出贼前。督饬将弁并东省兵勇极力兜剿。将贼偪向东南。庶可与淮徐之兵。联络击贼。以期收众歼之效。邳宿清淮一带防军。业经吴棠分路布置。傥贼势南趋。即令各路兵勇随处翦除。毋令再行旁窜。运河水师炮船。如能由运入黄。驶至东明长垣一带。亦可辅陆路兵勇所不及。著吴棠等斟酌情形。妥筹办理。吴棠前拟于济甯一带派拨得力师船驻扎。遏贼由黄运两河上窜之路。已有旨照所请行。此时贼氛甚紧。著即迅速调派。毋落后著。直隶大名一带。在在与东省毗连。前据刘长佑奏已于威县曲州清河各境。调兵驻防。著该督檄令在防各兵勇实力遏截。毋稍疏懈。该逆由兖境狂奔而西。若不盘踞东境。恐由曹单一带。循熟南趋。本日据官文奏鲍超所部勇丁。在金口溃散。若该逆向西南奔窜。与此起溃勇句结。所患更巨。吴昌寿此时想已抵豫。著严饬河北镇道。整顿兵练。力图扼剿。毋稍大意。河标兵弁。著张之万抵署任后。训练调派。分段设防。以期周密。贼匪纷窜靡常。宿州当扼要之地。防守不可不严。乔松年已饬张得胜移扎泗州。朱淮森移扎临淮。并催刘铭传拔队赴徐。该提督到徐州后。应即分军出境迎击。该抚业经函商僧格林沁、令英翰仍扎宿州。即著照所拟办理。以期得力。将此由六百里各谕令知之。　　

○又谕、官文奏、霆军赴川。路经鄂省金口地方。乘间溃散一摺。据称总兵宋国永、冯标、统带鲍超旧部十八营。由江西行抵汉阳。经官文给发水脚。优加犒赏。派员护送前进。师次金口。该勇丁等不愿西行。全行溃散。览奏实堪骇异。直隶宣化镇总兵宋国永、甘肃凉州镇总兵冯标、有统带之责。何至于全军溃散。毫无约束。实属咎无可辞。姑念从前尚有战功。均著即行革职。并彻销记名提督。仍饬前往鲍超军营效力赎罪。以观后效。其首先煽惑众勇溃散之尽先参将欧阳辉、游击罗三元、都司李守泽、李受春、千总梅里光、均著先行革职。严拏务获。就地正法。以肃军律。此起勇丁。叛卒降众。杂出其中。类多桀骜之徒。现在陆续投回者。虽有二三千人。而结队上行者。尚属不少。难保不聚而生变。该勇丁等现由咸甯一路窜去。行走甚急。官文已派欧阳昙、成大吉等军。拔队跟追。绕前拦截。著即飞催前进。如该勇丁尚遵约束。除将为首之犯捦治外。其余胁从之众。即著妥为弹压。分别安插。傥敢恃众抗拒。即当合力兜拏。就地歼除。毋令逸入邻境致贻后患。其业经投回勇丁。著官文分别遣散。毋令别滋事端。现在官军既星夜跟追。该勇丁等自必闻风急窜。趋向靡定。江西安徽湖南等省。路路可通。著曾国藩、孙长绂、乔松年、李瀚章、石赞清、各派兵勇。于湖北交界地方飞速探踪拦截。并饬各该地方官一体严防。协力兜拏。免致蔓延为患。不可稍涉大意。鲍超所部之勇。既多溃散。是出关一节。势难成行。该提督于剿办粤匪。素著声威。现在福建漳州之贼。尚在负嵎。并有西窜粤东之意。前已饬令鲍超旧部娄云庆等、由武平赴粤援应。若得鲍超前往督带。必更得力。著骆秉章迅即传知鲍超赶紧起程。取道湖北一带。顺便将已散勇丁。招集若干。申明纪律。统带赴闽剿贼。以赎前衍。毋庸前赴西路剿贼。该提督素称勇往。谅不至迁延观望。贻误事机也。官文另片一件留中。将此由六百里谕知官文、曾国藩、骆秉章、乔松年、李瀚章、并传谕鲍超、石赞清、孙长绂知之。　　

○又谕、联捷奏、行抵晋省。督兵趱程前进。并催调军器一摺。前因嘉峪关被匪占踞。肃州甘州。回党变乱。古城失守。叠经谕令都兴阿等拨兵援应。陶茂林驰赴甘州进剿。并命成禄总统联捷诸军星速西行。现在联捷业由晋省起程前进。即著仍遵前旨。探明该提督行抵何处。飞速知照。会师西进。与甘省诸军会合。将肃州甘郡回氛次第埽荡。规复嘉峪关。疏通要路。以期克日大举。毋稍延缓。该营兵勇。起程前进。所需军械。实属刻不容缓。著沈桂芬迅饬该省藩司。将未备军械赶紧造齐。派员解交联捷军营。以资攻剿。将此由五百里各谕令知之。　　

○又谕、骆秉章奏、官军会剿阶州踞逆。续获胜仗。现筹攻城情形一摺。阶州城外贼垒。叠经胡中和、萧庆高、周达武等、督军进剿。攻拔逆垒数处。毙贼无算。蔡逆困守孤城。已成釜鱼槛兽。著骆秉章、刘蓉、督饬在事各军。会合林之望所部。联络一气。迅拔坚城。尽歼群丑。至洮岷回匪。既有窜至西固地界之信。尤当饬令诸军严加防范。毋令得与阶州踞逆句结为患。前据刘蓉奏阶州城池。二月内必可攻克。现已四月中旬。何以尚无捷音。甘省回氛遍地。亟应厚集兵力痛加剿戮。前经谕令林之望于克复阶城后。即饬所部迅援肃州。若因一隅之地。久攻不下。三省兵力。悉为牵掣。以致甘省贼氛日炽一日。糜饷老师。恐在事员弁不能当此罪戾也。将此由六百里谕知骆秉章、刘蓉、并传谕林之望知之。　　

○又谕、骆秉章奏、官军攻剿滇黔各匪叠获大胜一摺。滇黔各匪。不可数计。时思窜扰川疆。虽经川省之兵越境攻剿。连番获胜。而川滇黔三省边界。袤延既广。防范稍疏。难免此击彼窜。蔓延邻疆。劳崇光身任兼圻。叠经谕令迅赴滇境督兵剿贼。著懔遵叠次谕旨。迅赴迤东。督饬在防兵勇。会同川军。将各路逆匪次第翦除。林鸿年亦当妥筹布置。驰往昭通。相机办理。滇省地方。糜烂有年。兵威不振。骆秉章务当督饬在防各将士探踪进剿。不可稍分畛域。刘岳昭、唐友耕、所部各营。著骆秉章酌量添拨。以厚兵力。黔省苗土各匪。蚁聚蜂屯。前据劳崇光等奏包茅仙被获。未知果否正身。当经谕令查明严拏。现在包才才等已被曾志友捦获正法。包茅仙下落如何。著劳崇光、张亮基、查明具奏。一面督饬黔省兵勇。将各股逆匪实力埽荡。以期早日廓清。骆秉章亦即饬令许荫棠等暨秀山防兵。会同黔省各路兵练。分投截剿。迅殄邻氛。以固边圉。将此由六百里各谕令知之。　　

○予山东临城驿阵亡都司杨酉林、守备郭龄鳌、千总马连胜、把总董富经等、祭葬世职加等。　　

○予山东甯杨阵亡千总沙振仁祭葬世职加等。　　

○予甘肃阶州阵亡副将毛泰山等祭葬世职加等。　　

○予云南许家河阵亡守备胡锡畴、把总蔡得胜等、祭葬世职加等。　　

○癸未。以记名提督张诗日为直隶宣化镇总兵官。周盛波为甘肃凉州镇总兵官。　　

○予山东莱阳等处阵亡殉难守备高鹤龄等绅民妇女六千九百六十五员名口分别旌恤如例。并予建祠。　　

○甲申。上御抚辰殿。陈帟帐。阅侍卫步射。　　

○谕内阁、前因御史贾铎奏、请申明讲约旧例。以正人心。降旨令顺天府五城及各省督抚饬属选择乡约。于每月朔望。敬将圣谕广训各条。剀切宣示。兹据御史张盛藻奏称。前在湖北本籍时。常闻城乡士民。多以讲约为名。敛钱聚众。烧香结盟。请饬严禁等语。朝廷申明讲约旧例。原期阐明正学。藉以维风化而振愚蒙。若如该御史所奏各情。是不肖匪徒。转得藉讲约以售其离经畔道肆无忌惮之术。于风俗人心大有关系。且此等流弊。恐尚不止湖北一省为然。著顺天府五城及各省督抚于申明讲约旧例时。严密稽查。如有异端邪说及一切敛钱聚众烧香结盟等事。即著严行惩办。以示杜渐防微至意。　　

○又谕、沈桂芬奏、请将人地未宜才力不及之州县。分别撤任降补。以肃吏治一摺。山西岢岚州知州玉良、听断偏徇。舆论未孚。著撤任留省。遇有相当缺出酌量补用。前署高平县知县温重绶、才浅识短。难膺民社。著留于山西。以府经历县丞降补。　　

○派协办大学士吏部尚书瑞常、吏部尚书朱凤标、户部右侍郎董恂、礼部右侍郎绵宜、兵部左侍郎毕道远、内阁学士延煦、桑春荣、都察院左副都御史景霖、为殿试读卷官。　　

○补铸安徽布政司经历、铜陵县知县、巢县儒学、大通镇巡检、各印信条记。从巡抚乔松年请也。　　

大清穆宗继天开运受中居正保大定功圣智诚孝信敏恭宽毅皇帝实录卷之一百三十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。四月。乙酉。策试天下贡士廖鹤年等二百六十五人于保和殿。制曰。朕以冲龄。懋膺大宝。四载于兹。仰荷昊穹笃祜。列圣诒谟。上承训迪于两宫。下肇昇平于四海。惟思宵旰勤孜。以求治臻上理。兹当临轩策士。式殷前席。用集嘉猷。虞书守执中之训。为道统所自开。帝德王道。时代虽殊。其同条共贯者安在。汤诰言降衷恒性。专言理也。洪范言天阴骘下民。而五行庶徵。理兼乎数。其说之同异若何。董仲舒汉之大儒。朱子既以正谊明道二语。编入小学。而于天人三策。犹有未满之辞。其意何指。王通著中说。学者拟之论语。而后人斥为僭妄。所指何条。唐臣韩愈推原性道。拔起于贞元元和之闲。然其议论之未尽纯者何在。宋之大儒。濂洛关闽。专以发明心性之奥。至其得力之处。教人之术。能揭其大要欤。元儒首倡者何人。继起者何氏。其纯驳优劣。能详言之欤。明代理学录孰为居首。其余诸子。出处成就。又各不同。可一一悉数欤。守令为亲民之官。安民必先察吏。保障茧丝。自古辨之矣。史记列传。特标循吏。后史因之。其闲又有或称良吏。或称良政者。能枚举欤。龚黄召杜。尚已。此外有蒲鞭示辱者。有生鱼悬庭者。有麦秀两歧者。有民歌五裤者。有虫不犯境者。有处膏不润者。有提耳训告者。可历指其人欤。他如尹思贞之刺青州。薛大鼎之转沧州。包拯之知端州。王觌之知苏州。杨仲昌之令孝义。李君奭之令醴泉。刘挚之令南宫。其治绩可得闻欤。或谓汉委寄守令。不从中驭。居官者得行法外之意。是以吏治为唐宋所不逮。然欤否欤。安民之法。莫先于弭盗。弭盗之法。莫善于保甲。说者谓保甲之制。权舆于周官。然欤。保甲之名。创自何人。汉之亭长啬夫。唐之里正坊正。推其名。实与周制里宰酂长鄙师不相远。其实充其任者何人。且同一保甲之法。王安石行之而民扰。王守仁行之而民安。岂法之有效有不效欤。抑有治人无治法欤。弭盗之方。载诸＜??闲＞策者。如韩延寿之治颍川。尹翁归之守扶风。其法能备举欤。他如村置楼鼓。缝衣为志。相机制变。存乎其人。可引伸其说欤。欧阳修有御盗四事。说者谓其中有探本之论。其要安在。整军经武。国之大经。古者寓兵于农。师之取象。地中有水。所谓藏至险于大顺也。管仲相齐。参其国。伍其鄙。国则为军。鄙则为农。说者谓兵民之分自此始。然欤。设兵之善莫如唐。驭将之善莫如宋。所谓善者安在。能详其说欤。明邱浚谓宋之禁军。不如汉之践更。汉之践更。不如唐之府兵。能引伸其意欤。于谦创团操之议。王骥定练兵之制。可备陈欤。今将整饬营伍。鼓励戎行。必使汰其老弱。黜其骄悍。惩其惰窳。＜??闲＞其精锐。以汰卒之粮。加精卒之饷。庶兵归实用。饷不虚糜。果何道之从。凡兹四端。稽古以懋修途。考课以厘政绩。除莠以清里闬。诘戎以靖边陲。皆经国之远猷。立政之要务也。多士力学有年。其各陈谠论毋隐。朕将亲览焉。　　

○谕内阁、前因降调湖南巡抚恽世临、将被参案内加抽盐厘一节据实陈明。并录呈两次禀件。又据大理寺卿胡家玉等、缕陈查办盐厘情形各摺。先后交部核议具奏。兹据吏部奏称、遵查各摺禀件。恽世临在常德府任内。于咸丰九年五月。出示加抽盐厘。至十月始行具禀。与原参并未上详。擅自兴办。情节相符等语。此案恽世临被参各款内加抽盐厘一节。既据该部查明。实系加抽在先。具禀在后。其为有心掩饰。毫无疑义。恽世临著仍照该部原议降四级调用。不准抵销。　　

○又谕、马新贻奏、查明失事应行查办各员。开单分别定拟一摺。前署浙江杭州府西防同知通判汪景纯、署武康县知县候补县丞张廷魁、代理宣平县知县试用未入流郭光仪、均系失事应行查办之员。惟该员等或驻工办事。并无城守之责。或署任地方。本无城池可守。核其情节。尚属可原。汪景纯著免其置议。张廷魁、郭光仪、均著革职。免其治罪。　　

○谕军机大臣等、都兴阿等奏、逆回句结固原大股窜匪。官军分投剿办。大获全胜。阵斩首逆一摺。固原窜逆。趋平罗宝丰。欲断磴口粮路。都兴阿等派队迎击。追斩伪帅马生颜。歼毙余逆甚多。甯夏踞逆。窥伺营盘。亦经击退。其扑入磨石口之马贼。经阿拉善亲王贡桑珠尔默特、派协理台吉阿布哩接仗。颇有斩获。翁同书派令侍卫讷依楞阿等、带队由花马池赴红柳沟。途遇逆匪马步多名。官军冲杀。将贼截断。刺杀伪平西王孙义宝。办理均尚得手。宝丰平罗余贼。恐尚不少。当此首逆就诛。贼气已夺。不难乘胜削平。著都兴阿、穆图善、派队□□穴□又

□杀。务将援贼埽除净尽。力克甯夏府城。毋任再有句结。阿拉善亲王贡桑珠尔默特、守卡杀贼。奋勇可嘉。著都兴阿先行传旨嘉奖。仍著饬令严防各口。兼办驮运。以济军需。俟灵甯一律肃清。定当渥膺懋赏。翁同书自委办后路以来。竭力筹防。相机策剿。讷依楞阿甫经到防。即歼巨逆。均属奋勉可嘉。仍著都兴阿等督饬该员等认真防剿。未可始勤终怠。致误戎机。雷正绾即懔遵前旨。迅攻灵州。力图克复。以便与都兴阿等会师甯夏。廓清北路。毋稍迁延。将此由六百里各谕令知之。　　

○又谕、都兴阿奏、庆阳粮饷军火。一切不能应手。请饬各路协拨饷项军火。酌定数目。按月径解军营等语。甯夏地处边外。沙碛辽阔。粮饷军火。筹备较难。该营除正饷之外。并无闲款。而粮台相隔太远。往往亟需应用。派员赴庆催提。往返三四十日。亦不能如数筹拨。种种掣肘情形。深恐贻误军事。嗣后著刘长佑、骆秉章、吴昌寿、阎敬铭、沈桂芬、刘蓉、各将应解协拨甯夏军营饷项军火。自行酌定数目。按月径解都兴阿军营。即由该营派员经理。以期缓急可恃。各该省既自行斟酌定数。以后务须源源接济。按月筹拨。毋误要需。其五月以前所欠月饷。著李鸿章照数找给。归还都兴阿垫款。至新旧礼字等营。统共作银三万两。及恤赏等银一万两。仍由庆阳粮台按月拨解。即著杨能格妥筹支应。毋稍迟误。将此由五百里谕知刘长佑、骆秉章、吴昌寿、阎敬铭、沈桂芬、刘蓉、李鸿章、并传谕杨能格知之。　　

○又谕、都兴阿等奏、磴口系办粮总汇。平罗宝丰。均属运粮要区。逆贼屡图占踞。截我运道。刻下前敌各营。军灶久虚。勇丁多有因饥思溃。而归绥办就米石。因无款垫发运脚。亦延不起解等语。都兴阿等督兵进取甯城。攻剿正当吃紧之际。岂可停兵待饷。坐失事机。著沈桂芬迅速筹拨运费。解赴归绥。克日将办就米石。星夜起

运。不得再有耽延。并著德勒克多尔济就近派员督催护解。俾利遄行而资接济。将此由五百里各谕令知之。　　

○以户部尚书宝鋆、罗惇衍、暂署翰林院掌院学士。　　

○以甘肃黄河两岸剿贼获胜。歼毙首逆孙义宝。予委骁骑校永恰布等加衔升叙有差。　　

○予甘肃甯夏阵亡副将王崇升等祭葬世职加等。　　

○丙戌。谕军机大臣等、前因发捻各匪。窜近清淮。谕令李鸿章酌度情形。应否出省。迅速驰奏。兹据李鸿章奏、清淮调到水陆各军。声援已壮。里下河及淮徐各郡。均可无虞。苏省所派援闽各军。须由海道。酌济饷项军火。江苏边境及苏浙后路仍当豫防。暂无庸出省督剿等语。所筹不为无见。即著照所议办理。惟发捻股匪。现由山东滕峄边界西趋。有直扑兖济之势。黄翼升、欧阳利见等水师。据李鸿章称。已据吴棠先期调拨。分布扼守。惟贼窜兖济。即距直境甚近。直隶仅有威县曲周清河等处防兵三千余名。元城县防兵千名。深恐兵力单薄。不敷堵御。刘铭传及周盛波所部各勇。合共一万数千人。兵力有余。畿辅地广兵单。防堵正关紧要。著刘铭传即于所部勇丁内。挑选精锐数千名。迅速带赴直隶。与刘长佑会商。分布直东交界地方。严密扼防。以固畿疆门户。应给饷需。即著吴棠、李鸿章、迅速筹款。豫行拨给。以利遄行。此军行抵东境。并著阎敬铭竭力筹措饷需。东海关税银。阎敬铭亦可酌提拨解。以济此军食用。毋令停兵待饷。是为至要。刘铭传本系直隶提督。该省防务。责无旁贷。务当懔遵谕旨。统兵北行。毋许稍涉迁延。致滋贻误。张诗日昨已＜??闲＞放宣化镇总兵。直隶带兵需人。著曾国藩迅饬该员。驰赴刘长佑军营。听候调遣。河闲景州一带。与山东恩德一带毗连。最关紧要。刘长佑前调天津通永两镇兵一千名。驻防景州。并调海口兵五百名。驻防吴桥。兵力仍恐单弱。刘铭传抵直后。应如何添兵分布之处。仍著刘长佑酌量筹办。甘省肃甘两郡。回匪猖獗。刘松山前已＜??闲＞放肃州镇总兵。周盛波已＜??闲＞放凉州镇总兵。著曾国藩、李鸿章、饬令该总兵等迅即驰赴新任。其刘铭传、周盛波、所部勇丁。除刘铭传带赴直隶外。所余兵勇。仍著曾国藩、李鸿章、吴棠、迅速派员接统。由徐州一带。探明贼踪所向。迎头截击。詹启纶一军。尚有数千。徐州一带。兵力尽敷剿办。著僧格林沁、吴棠、飞速迎提。以资攻剿。现在北路一带空虚。僧格林沁务当绕向北路。偪贼南趋。毋令窜入畿疆。黄河一带。仍著刘长佑、阎敬铭、严密防堵。不可稍涉疏懈。淮徐邳宿一带。并著吴棠、乔松年、令在防将士。力行堵遏。将此由六百里谕知僧格林沁、曾国藩、刘长佑、吴棠、李鸿章、乔松年、阎敬铭、并传谕刘铭传知之。　　

○又谕、李鸿章奏、浒墅尚未设关。请援案暂缓徵税。另行筹款办运一摺。苏州织造所管浒墅关。自咸丰十年被贼焚毁后。至今尚未建署开关。前任织造文熥。现任织造锡祉。设法就巡徵税。子口过多。商情未协。且所徵之税。较之厘卡捐数。多寡大相悬殊。自应相时变通。以期功归实际。著照李鸿章所请。准其援照杭州江甯各关停徵之案。将浒墅关一体暂停徵税。俟苏省防军尽撤。南北商货流通。即行奏明。复归旧制。所有织造衙门应办大运等项工需。即由李鸿章于厘捐内酌拨银钱。交该织造分别缓急。量为办理。每年拨款。以三万两为率。其一届应办之数。准其分作两年办运。不准延误干咎。至织造养廉。及该衙门各项用费。著在厘捐项下。每月拨银一千两。俾资办公。李鸿章即传知织造锡祉。实力奉行。毋稍贻误。将此谕令知之。　　

○以盛京礼部侍郎清安出省巡边。兵部侍郎联康年班进京。命副都统庆春兼署礼部侍郎。工部侍郎桂清兼署兵部侍郎。　　

○丁亥。谕内阁、前因倭仁等讯取降调编修蔡寿祺亲供。内称夤缘一节。系指刘蓉而言。当经降旨令刘蓉明白回奏。兹据刘蓉遵旨覆奏。自陈起自草茅。未趋朝阙。于亲贵之臣。未识一面。枢密之地。未达一缄。请严究诬罔根由等情。另片奏、蔡寿祺前在四川省城。因把持招摇公事。经前署四川总督崇实参奏。奉旨驱逐回籍。后仍在四川自刻关防。徵调乡勇。收召匪目陈八仙等。聚众横行。经该抚宣言驱逐。该编修造词罗织等语。蔡寿祺所参薛焕行贿一节。业经华丰等讯无实据。先行奏结。并将蔡寿祺交部议处。其刘蓉善于夤缘一节。先经华丰等讯取蔡寿祺供词。亦称得之风闻。并无实据。今据刘蓉遵旨明白回奏各情。与蔡寿祺并无实据之供相合。蔡寿祺业因奏参薛焕不实。经吏部议以降二级调用。不准抵销。所有蔡寿祺参奏刘蓉不实之处。著从宽免其再行置议。惟刘蓉片内所称、蔡寿祺在四川私刻关防。调勇招匪。挟嫌构陷各情。仍著交原派查办此案之肃亲王华丰等。传到蔡寿祺研讯具奏。至朝廷听言。必期详审。刘蓉薛焕既被指参。岂能不加讯问。转致大臣名节。无由共白。今刘蓉摺内。有请放归田里等语。词气失平。殊属非是。总之黜陟进退。朝廷自有权衡。非臣下所能自便。刘蓉所请。著毋庸议。　　

○又谕、前据乔松年奏、凤阳绅民。禀请在临淮地方。建立已故漕运总督袁甲三专祠。当经降旨允准。嗣因曾国藩、乔松年、覆查孙家泰、蒙时中等、解赴临淮死难情形。系张学醇奉袁甲三檄提。致堕苗逆诡谋。该故漕督未能觉察。办理不善。复经孙旨撤去临淮专祠。兹据曾国藩奏、据凤阳府属各绅民禀称。袁甲三清廉勤苦。有拊循保障之功。办理寿州绅练。诚有不善。而一眚不掩终身。恳恩仍申前旨。免其撤销等语。朝廷赏罚予夺。悉视其人之功过为权衡。毫无成见。既据曾国藩奏、该绅民等合词吁请。是袁甲三驻甲临淮。维持大局。尚有遗爱在民。不无微劳足录。所有已故漕运总督袁甲三临淮专祠。著加恩免其撤销。以顺舆情。　　

○谕军机大臣等、刘长佑奏、匪踪回窜东境。现筹防剿情形一摺。贼踪飘忽异常。奔窜靡定。现已由开河等处。向西南逃去。则入直入豫。皆可伺隙奔突。刘长佑现赴大名等处。相机防剿。即著妥筹布置。毋令贼匪得由曹单一带旁趋。扰及直境。吴昌寿亦当派拨兵勇。在东豫交界处所。实力扼截。毋稍疏懈。黄河关系紧要。刘长佑已饬大名镇道。加意设防。并派拨兵练。巡防北岸。布置尚为周密。而山东所辖。河道较长。濮范一带。伏莽未尽。尤应严密防范。著阎敬铭调派兵团。驻扎东省北岸。以杜偷越而免句结。豫省沿河地方。吴昌寿会同张之万认真防堵。并饬河北镇道。与大名防军。联络声势。以期周密。僧格林沁前已追贼至红花埠一带。此时贼踪回窜东境。势渐北趋。僧格林沁当懔遵前旨。督带兵勇。绕由北路。偪贼向南。庶可与清淮等军。两面夹击。将此贼聚而歼□方

□冉□。毋令往来窜扰。疲我兵力。丁宝桢等军。已绕赴东平。正可就近击贼。著阎敬铭严饬该藩司等会同陈国瑞之军。跟踪追剿。毋误戎机。其威县等处防务。刘长佑仍当饬令李鹤年等尽力筹办。不可稍涉大意。至山西地界。多与直隶接壤。亦应先事筹防。著沈柱芬勤加侦探。扼要防堵。以保完善。将此由六百里各谕令知之。　　

○又谕、曾国藩奏、遵派援军。先后到防一摺。吴毓芬、张树珊等军。经李鸿章吴棠等先后入奏。业已陆续到防。现在东南援军四集。兵力已厚。西北一带。兵势单弱。贼匪屡犯东境。密迩直疆。非有知兵大员前往剿办。不足以夺贼气而靖寇氛。本日据刘长佑奏、贼由东平济甯。折窜西南。大名开长防务。均形吃重。更须亟集援军。以

防贼匪奔突。著曾国藩檄令刘铭传懔遵前旨。酌带所部数千名北行。毋稍延缓。贼既由东平济甯折窜西南。有渡黄上窜直境之势。江南水陆授军。俱落贼后。黄翼升、欧阳利见水师。及彭玉麟等师船。曾否泝流上驶。如吴棠前奏驻扎济甯一带。扼之黄运两河之交。著吴棠、彭玉麟斟酌情形。相机迅速调派。不可再行迟延落后。前因甘省回氛甚炽。金国琛、刘松山、均系甘省实任人员。是以催令各赴本任。现在闽省汪李两逆。悍党尚多。设回窜江境。皖南徽甯两处之防。关系綦要。肃州镇既已＜??闲＞放有人。金国琛一员。即著暂缓赴甘。俟闽省军务底定。皖防稍松。仍即饬赴本任。以专责成。将此由六百里各谕令知之。　　

○陕西巡抚刘蓉奏、遵奉谕旨。筹拨都兴阿、穆图善、雷正绾、陶茂林、曹克忠、各营正二月分饷银军火。仍竭力筹措。按月源源接济。报闻。　　

○安徽皖南镇总兵官唐义训因病解职。调甘肃肃州镇总兵官刘松山为安徽皖南镇总兵官。以记名总兵官程兴烈为甘肃肃州镇总兵官。　　

○补铸贵州仁怀县知县印信。从云贵总督劳崇光请也。　　

○豁免陕西咸甯、长安、三原、富平、泾阳、临潼、渭南、醴泉、兴平、咸阳、高陵、盩厔、鄠、凤翔、大荔、蒲城、华、蓝田、邠、三水、长武、永寿、武功、甯陕、孝义、汉阴、甎坪、定远、二十八厅州县被扰地方节年民欠额赋有差。　　

○戊子。上御养心殿。召读卷官入。亲阅定进呈十卷甲第。　　

○谕军机大臣等、阎敬铭奏、贼匪渡运西窜。偪近黄河情形。并带勇出省一摺。此时逆踪偪近黄河南岸。难保不句结水套匪徒。希图北渡。亟应严行堵御。阎敬铭已出省。驰赴河北东昌荏平一带。即著督饬派出各军。实力严防。遇贼即击。不得稍有疏虞。致令匪踪北渡。刘长佑现赴大名等处。著懔遵昨日谕旨。相机防剿。毋令窜入直境。僧格林沁全军。业已行抵郓城。著即绕由北路。迎头截击。偪贼南趋。庶可与清淮等军。两面夹攻。以收聚歼之效。昨谕吴棠等将黄翼升欧阳利见水师。及彭玉麟等师船。相机调赴上游。著吴棠懔遵前旨。会商彭玉麟星速调拨上驶。于直东两省。扼要驻扎。以遏逆氛。刘铭传并懔遵前旨。星速驰赴直境。毋再迁延。将此由六百里谕知僧格林沁、刘长佑、吴棠、阎敬铭、并传谕刘铭传知之。　　

</div>
    <div class="pagination">
<a href="清实录同治朝实录_page201.html">上一页</a><span>...</span><a href="清实录同治朝实录_page197.html">197</a><a href="清实录同治朝实录_page198.html">198</a><a href="清实录同治朝实录_page199.html">199</a><a href="清实录同治朝实录_page200.html">200</a><a href="清实录同治朝实录_page201.html">201</a><span class="current-page">202</span><a href="清实录同治朝实录_page203.html">203</a><a href="清实录同治朝实录_page204.html">204</a><a href="清实录同治朝实录_page205.html">205</a><a href="清实录同治朝实录_page206.html">206</a><a href="清实录同治朝实录_page207.html">207</a><span>...</span><a href="清实录同治朝实录_page203.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
