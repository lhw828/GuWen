<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 170 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 170 页/共 681 页</h1>
    <div class="content">○浙江提督常进功疏报、海贼踞舟山造船。臣率官兵、自黄岩赴定海、驾船出关。于螺头门掟齿洋、击沉贼船一十三只、获船八只、生擒伪副将一名。复令官兵搜剿、连破木城木寨、杀贼二千一百六十余名、烧毁所造船只无算。得上□日嘉奖、下部议叙　　

○丙辰。谕议政王大臣等曰、侍郎觉罗舒恕。既驻赣州、统辖满汉兵、防守地方、不可无印。副都统杨凤翔、所留安南将军印、见在平寇将军华善所。其令华善遣员赍印、速赴江西、付总督董卫国、转给舒恕　　

○尚之信疏言、臣父平南王尚可喜、于去年二月兵变之后、投缳自尽、被左右救苏。后忧郁疾笃、于康熙十五年十月二十九日薨逝。得上□日、平南亲王尚可喜、久镇岩疆、劳绩素著。自闻兵变、忧郁成疾、始终未改臣节、遂至殒逝可悯。应得恩恤、著察例议奏　　

○初尚之信疏言、伪巡抚冯苏、不忘国恩、协谋归正。遂授冯苏为广东巡抚。已而傅弘烈疏言、冯苏为逆贼吴三桂、顾待甚厚、且其家属、俱在云南。今兹投诚、乃出于穷迫、请安插内地、以绝其暗通声息。上授冯苏为刑部侍郎、令其来京候补　　

○丁巳。上诣太皇太后皇太后宫、问安　　

○尚之信疏报、原任高雷总兵官祖泽清、率所属官兵投诚、高、雷、廉、三郡悉定。下部知之　　

○江西总督董卫国疏言、据在省官员、报湖广平江、及铜鼓营逆贼、声言出犯甚急。臣已留提督赵赖兵守乐安、而身还省城、遣兵赴剿。适简亲王喇布、复调臣标兵、前往乐安。臣即启覆简亲王。简亲王遂责臣以轻王慢上□日、既奉严谕、何敢有误、随撤进剿铜鼓营兵、发往乐安。但省城乃楚粤后路、最属紧要。留省满兵、止余二百、又无绿旗官兵、万一有警、恐难御遏、致负皇上任使、乞赐罢斥、另简贤能、以副总督重寄。上乃切责喇布曰、前屡诏喇布、进剿吉安。屡以省会重地、不便轻离为辞。今身赴吉安、省会何遂不紧要耶。省城官兵、尽调远地、轻率已甚。且以轻王慢上□日之语、恐吓调兵、尤属不合。喇布等其速撤可缓地方官兵、镇守省城、务使无虞。嗣后调度绿旗官兵、皆与总督董卫国、会商行之。董卫国亦照旧供职　　

○己未。谕平南王尚之信赍奏参将罗思汉曰、尔王素怀忠荩、思报效国家、朕已知之。举广东全省归诚、民免汤火之患、深为可嘉。据今时势、剿灭吴三桂、甚为紧要。大兵进取、务贵神速。吴逆近在湘潭、其意盖以大兵必从衡永广东进攻、故据此为备。今广西若能反正、尔正即宜率兵、三路进剿。满洲大兵、亦令各路遄发。前此吴三桂、率领伪将军十八人、贼兵十万、屯聚长沙、挑濠立桩、仅可支持旦夕。若大兵数路并进、吴逆断无如许伪将贼兵、随处备设濠桩、以与大兵相抗、其灭亡可翘足而待矣。尔到彼、即传朕谕　　

○命翰林院侍讲学士顾八代、赴莽依图军前、传谕莽依图曰、用兵利在神速、毋稽迟贻误。或不得已、择便而行者有之、凡此机宜、尔自熟悉。近以逗留误事、如长沙荆州诸处、其明验也　　

○尚之信疏言、提督严自明、系吴逆旧属、不知军旅。今粤东初复、兵心甫定、若以控驭无术、形迹可疑之人、复令统辖、恐兵心不安。上谕兵部曰、据尚之信来奏、宜撤严自明还京师。但撤还严自明、恐将来投诚者、皆怀疑不前。其优加严自明为将军、调赴广州间住。已而严自明疏言、臣既挂弹章、宜避嫌疑、乞赐撤还、或安置畿辅、或随侍辇毂。上乃命严自明、俟新提督到日、即还京师　　

○庚申。转户部右侍郎察库、为左侍郎。升内阁学士萨穆哈、为户部右侍郎　　

○升平南王下赍奏二等护卫张永祥、为总兵官。仍令归平南王下候补　　

○辛酉。上诣太皇太后皇太后宫、问安　　

○谕各省王、贝勒、大将军、将军、总督、巡抚、提督等曰、逆贼吴三桂、背恩倡乱。散布伪劄、诱惑兵民、迫胁官吏、以致生民涂炭、所在骚然。今各路大兵、剿抚并行。平凉福建广东等处、相继平定。文武大小官员、兵民人等、俱被恩赏、安插得所。惟湖南、四川、云南、贵州、官员兵民人等、仍陷贼中、未得归正。念此等俱受国恩、必非甘心从贼。盖有怀忠义之心、而无脱身之路者。又有身被迫胁、惧罪疑畏者。今大兵云集、不日荡平贼寇、玉石难分。朕心深为不忍。今特颁敕谕、概示招徕。凡在贼中文武官员、兵民人等、悔罪归正、前事悉赦不问、仍照常加恩。或有擒杀贼首、投献军前、及以城池兵马来归者、仍论功优叙。尔等即宣布晓谕、以副朕宽仁矜全之意　　

○以故二等伯赫特赫之弟舒敏、袭爵　　

○免狭西西凤二府属用兵州县、历年额赋、及解运汉中被劫粮石脚价银两　　

○癸亥。上诣太皇太后宫、问安　　

○戊辰。朝鲜国王李焞、以闽粤荡平。遣陪臣福善君李楠等、上表庆贺。表文曰、宝祚弥永、恒蕲四海之底平。皇威远扬、聿闻二方之归顺。车书所及。蹈舞维均。钦惟皇帝陛下、运抚隆熙。资挺神圣。至化普洽、既推并生之仁。王师濯征、每轸去杀之戒。故兹抗命之辈。终乃接踵而降。牌图载完、曾无矢镞之费。妖氛已扫、即看巢窟之空。斯为旷古之鸿休。岂非不世之骏烈。伏念臣仅延先绪。逖守外藩。迹阻嵩呼、纵违虎拜之列。诚驰凯奏、第切鳌抃之忱　　

○己巳。上诣太皇太后皇太后宫、问安　　

○追赠海澄公太子太保黄梧、太保。谥忠恪。加祭一次　　

○庚午。谕奉命大将军和硕康亲王杰书、据笔帖式塔穆哈图报、潮州刘进忠、已于本月初六日投诚。今刘进忠复遗书吴三桂。为平南王尚之信举发。是刘进忠投诚、本非真心。不过势穷就抚耳。又总兵官刘炎、所遗吴三桂书、亦皆搜获。其心迹与刘进忠略同。此等皆心怀反恻。久留潮州、必致生变。若果已投诚、康亲王等、即托言欲与相见、以计撤回、留驻福州。设或迟疑不至、速行奏闻。刘进忠等既撤、则令将军喇哈达、以兵之半守漳泉。都统赖塔、率其半守潮州。仍令尚之信、遣原任潮州总兵官王国栋、尽率其标兵、诣赖塔处协守　　

○辛未。升太仆寺卿温代、为内阁学士兼礼部侍郎　　

○予故平南王尚可喜、祭葬立碑。谥曰敬　　

○壬申。上诣太皇太后宫、问安　　

○免狭西平、庆、二府、用兵各州县卫。历年额赋有差　　

○癸酉。二等阿思哈尼哈番固德、以罪革退。以其弟三等侍卫绰尔们、袭替　　

○安南将军觉罗舒恕等疏言、将军莽依图遗臣书云、我等驻韶州、候上□日调遣、因尚之信屡遣人来言、刘进忠等尚未投诚、遂留副都统穆承格、驻守韶州、而身偕将军额赫纳、于本月十一日、率领官兵、前赴广州。得上□日、前议令简亲王大兵、俟粤东既定、即进取衡州。将军莽依图兵、俟马到、即进取湖南。平南王尚之信等、进取广西。今刘进忠等已投诚、潮惠无虞、莽依图其速回韶州预备、同各路大兵、分道进剿　　

○甲戌。以銮仪卫銮仪使王可臣、为广东提督　　

○乙亥。上诣太皇太后皇太后宫、问安　　

○先是、户部左侍郎班迪、差审扬威大将军和硕简亲王喇布等、吉安失利一案、以徇庇命降二级调用。至是、吏部推补詹事府少詹事。得上□日、班迪、著以世职随旗上朝　　

○升少詹事佛伦、为光禄寺卿。户部郎中席兰太、为太仆寺卿　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之六十七



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之六十八　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十六年。丁巳。秋。七月。丙子朔。享太庙。上亲诣行礼　　

○丁丑。原任广东广西总督金光祖疏言、臣前窥察众情、多有猜疑、随将臣总督两广关防、暂行秘藏、托言失去。今虽用原藏关防为信、绥辑人心。然受两粤重寄、不能预筹保固、一旦被陷、贻误封疆、臣罪难逭。得上□日、金光祖身膺两粤总督重任、不能保守封疆、致地方陷贼。前奏关防已失、今又称收藏、如果收藏、前具题失印之时、何不以此情密奏。观此明属巧饰、本应革职、从重治罪。念其与平南王尚之信、密谋反正、复定粤东。著革职、仍留原任、戴罪图功　　

○以故二等阿思哈尼哈番硕格色之子舒泰、袭职　　

○戊寅。上诣太皇太后宫、问安　　

○己卯。以随征福建副将黄大来、为福宁总兵官。随征都督佥事刘德懋、为兴化总兵官　　

○兵部议覆、差往河工吏部侍郎折尔肯等疏言、江南海州云台山。自从禁海、迁移居民、地方废弃。今请改复为内地。向有徐渎盐场、及村庄膏腴田亩、应加意招徕灶户人民、复其旧业。均应如所请。其东海营原设守备把总等员、亦应复设。从之　　

○庚辰。上御太和殿视朝。文武升转各官谢恩。次朝鲜国使臣等行礼　　

○壬午。上诣太皇太后宫、问安　　

○甲申。予故盛京工部侍郎敖色、祭葬如例　　

○江宁巡抚慕天颜疏言、定例、凡侵盗钱粮人犯、限一年追纳。不完者、本犯本身妻及未分家之子流徙、财产入官。今请于册报之后、发解之前、有能全完者、免其罪。部议不准。得上□日、侵盗钱粮人犯、于册报之后、发解之前、全完者免罪。著为令　　

○乙酉。扬威大将军和硕简亲王喇布疏报、江西各属、招抚伪官一千九百余员、兵丁家口三万七千四百余名。下部知之　　

○奉命大将军和硕康亲王杰书疏报、伪将军乐灿、呈缴伪印劄、率众投诚。下部知之　　

○江西总督董卫国疏报、伪总兵谢镇国等、率伪官三百余员、兵丁一万三千余名投诚。下部知之　　

</div>
    <div class="pagination">
<a href="清实录康熙朝实录_page169.html">上一页</a><span>...</span><a href="清实录康熙朝实录_page165.html">165</a><a href="清实录康熙朝实录_page166.html">166</a><a href="清实录康熙朝实录_page167.html">167</a><a href="清实录康熙朝实录_page168.html">168</a><a href="清实录康熙朝实录_page169.html">169</a><span class="current-page">170</span><a href="清实录康熙朝实录_page171.html">171</a><a href="清实录康熙朝实录_page172.html">172</a><a href="清实录康熙朝实录_page173.html">173</a><a href="清实录康熙朝实录_page174.html">174</a><a href="清实录康熙朝实录_page175.html">175</a><span>...</span><a href="清实录康熙朝实录_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
