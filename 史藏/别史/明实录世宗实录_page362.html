<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 362 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 362 页/共 518 页</h1>
    <div class="content">　　○壬午升南京刑部右侍郎周用为南京都察院右副都御史掌院事
　　○癸未南京国子监祭酒王道引疾请告归以南京通政使司右通政费采代之
　　○乙酉赐故塔山前卫左都督黑武考郎尤卫都督同知章失建州左卫都督佥事撒哈等祭  诏逮治原任广东提学官林希元吴廷翰萧鸣凤王世芳等以所属竖立敬一箴碑亭怠缓失于督察故也时希元廷翰已升任鸣凤世芳已去任  套虏犯响水波罗堡参将任杰设伏大破之总督尚书唐龙以捷闻  上嘉其功赐龙敕奖励赏任杰银二十两纻丝二表里令巡按御史查劾功罪以闻
　　○丙戌大学士张孚敬引疾乞休  上优诏不允数日孚敬再请  上仍慰留之  升山西按察司副使李崧祥浙江按察司副使熊荣俱为布政司右参政崧祥河南荣狭西
　　○丁亥改通政使司左参议郑本公为南京大理寺右寺丞本公以疾请改南故也
　　○庚寅升翰林院修撰伦以训为右春坊右谕德以九年秩满也升狭西布政使司右参政张汉为顺天府府丞
　　○辛卯升河南南阳府知府张纶为山西按察司副使  庆成王府辅国将军表栟听仪宾齐相等拨置挟取民财为抚臣所劾  上令长史启王戒肴之下齐相于抚臣按问  赐吏部尚书汪鋐礼部尚书夏言川扇各十二柄
　　○癸巳盗窃四川布政使司经历司印并历日印巡按御史邢第劾左布政使潘鉴有旨下巡按御史逮问已礼部奏请铸给因言天下都布按三司南北直隶十三省府俱设有经历司而经历即掌印之官近年以来经历印信俱是各该都布按掌印官知府收掌竟不入经历之手不惟典守互移易致疏虞而文移违错又一概枉坐以罪非朝廷设官定制今宜通行更正违者听巡按御史纠举  上从其言令一体通行改正
　　○丙申  上出御制祭祀记一百九十八道谕礼部内部贮一道辅臣三人一府部院寺翰林春坊人各一其余诸衙门各令分给之
　　大明世宗肃皇帝实录卷一百六十一


大明世宗肃皇帝实录卷一百六十二
　　嘉靖十三年四月丁酉朔时享  太庙  世庙命武定侯郭勋代先是户科给事中张选言宗庙之祭惟诚与敬孔子曰吾不与祭如不祭传曰神不享非类间者孟春  庙享暂代内外臣民皆知  陛下不得已之情今孟夏祫享或更不躬亲则迹涉怠玩即如  圣体初平未任趋蹡之劳亦宜明诏礼官先期告  庙  陛下亦须静处斋宫以通神明之贶  上怒曰时享命宫一时权宜皆非无故是否朕偷安忽祀礼部看议以闻于是礼部尚书夏言  代祭之文载在周官孔言谓吾不与祭如不祭是就理人不得已之诚言耳非谓虽疾必亲祭也其谓神不享非类者盖指立异姓以莅宗祀之谓非指代祭言也语曰子之所慎斋战疾是疾之当慎无异于祭孟子论礼有时而轻于良是身固有重于礼今陛下以  圣躬未康遣官代事乃礼之正且摄祭系循古礼不假古  庙之文享祀既躬亲安取齐居之义选言非是但选罔有闻知轻率发议惟  陛下霁威曲开赦之  上以选罪不可宥责言等＜锍-釒＞末回护至是  上体犹未平故仍令勋摄事
　　○庚子升制敕房辩事尚宝司卿徐富为太常寺少卿尚宝司司丞张天保为本司卿俱照旧办事各以九年秩满也  升国子监监丞林介为礼部仪制司主事教习驸马都尉谢诏  南京兵部侍郎刘龙条陈时政一南京各卫所原额正军逃亡者宜严勾补伍见在舍余军余精壮堪以补掺者亦量为选用一各门官军逃故者多宜于各营官军验其不堪掺练者拨补一营掺军名以纸盔木刀之类虚营故事请于兵仗局所贮库军器给之仍如例五年一兑换一南畿水陆相距事难变测宜预悬赏格以激劝人心请于车驾武库二司收贮草场租银并缺官柴薪各羡银遇有警急许随宜支用其武学官生季考优异者亦量支给赏兵部议覆从之
　　○辛丑升山东东昌府知府陈儒为浙江按察司副使山西太原府知府张镗为狭西行太仆寺少卿刑部都察院奉诏勘核高墙庶人罪犯分别轻重以闻有旨干叛逆人命及伦理重情者仍禁如故情有可原者放还原府随住于是宥释齐府庶人长鑋代府庶人总濯妻妾子女十六人聪潨妻妾子女六人已故宁府庶人宸浃妻罗氏秦府庶人秉粉秉于各妻妾子女共十四人  壬寅辽东管粮郎中张承祚奏该镇额派军储积逋数万仓无见粮兼值荒年米豆腾贵军士不愿折支请将山东岁派钱粮责令总部参政类收径发该镇仍预借太仓银两以凭召籴其支放本折毋拘春冬惟逐月开支总计一年本折中半庶为通融户科都给事中营怀理言旧制本折分季关支以春夏谷贵秋冬谷贱意在恤军令谷价低昂无定分季关给固非所宜若逐月间支亦失初意惟临时参酌谷贵则给本色谷贱则给折色斯谷常平而军无缺望矣部覆本折之议宜如怀理言总部类收军储及预借帑银非例不可许  上以为然  直隶凤阳府凤阳县夜星陨如斗大光烛地天鼓鸣如雷  河南彰德府雨雹方数十里伤麦禾损人畜
　　○乙巳先是户科都给事中管理怀奏言国初军饷多倚办于屯盐今屯田不兴盐法大坏非极力振作不可所谓屯田不兴者其毙有四胡马充斥疆场戒严时不能耕也牛种不给力不能耕也丁壮亡徒无人以耕也套为虏有虏及居内田顾居外势不能敢耕也有此四毙屯政坏矣而管屯者犹按籍徵赋计非扣减月粮则照十赔补无屯之利有屯之害屯田何自而兴乎所谓盐法坏者其难有六开中不时米价腾贵召籴之难也势豪大家专擅利权报中之难也官司利罚吏胥侵索输纳之难也定价太昂息不偿本取嬴之难也下场挨掣动以数年守支之难也私盐四出官盐不行市易之难也有此六难正课壅矣而司计者因设余盐以佐之余盐利厚商固乐从然不以开边西也解部虽岁入钜万无益军需盐法何自而行乎尝考  祖宗时商人中言纳价甚轻而灶户煎盐工本甚厚今盐价十倍于前而工本不能十一何以禁私盐使不行故欲道盐法须先处余盐欲处余盐必多减正价大抵正盐贱则私贩自息私贩息则正盐自行今虽未能尽复  祖宗之旧亦宜斟酌适中每正盐一引定价伍钱或四钱余盐一引或二钱五分或二钱不必解赴太仓俱令开边中纳正盐给以引目下场关之余盐给以小票商自收买每正盐一引许中余盐三四引以尽收为度未尽则倍加引目如此正盐价轻既利于商余盐尽收又利于灶未有商灶俱利而国课不充者也至于兴复屯田即责令各边幕军给事中会同抚按司道等官亲复边境相度地形某田可以拓耕某田可以设备或创建卫所或增饬垣广绘图贴说具奏其屯丁或因土着或募新军或徙附近设法安置给以牛种暂免徭赋待开垦成熟然复收租安边足用计无踰此者矣章下户部时募军给事中已有旨取回部请付其事于各该抚按及各运司议状且言余盐应否开中有无利便处难遥度前者科臣蔡经御史周相并有建议与怀理所奏略同必须并勘事乃归一且屯盐积毙已久更乞遣命才望大臣二人分勘其事乃可以清毙源而定经制得旨盐法系足边急务  祖宗且有成法近来势要官员通同奸商买窝卖窝以致沮坏流毙滋甚该部即行巡盐御史会同抚按遵照成法查处清理务兴利除害禁革毙端使尽一可行文到限三月以里报状官不必遣
　　○丙午  诏旌表神武左卫舍人许绅继妻叶氏贞节叶以贫夫妇相携投通州探亲不遇绅死于道叶守尸号恸绝食十有余日人往来哀而馈之食并拒不受竟死夫傍
　　○丁未  命成国公朱凤掌中军都督府事  命狭西中军官署都指挥佥事蒋存礼充固原游击将军  戊申南京提督织造太监李政奏请添官织造  上罪其狂率烦扰下南京法司逮门
　　○己酉大学士方献夫三＜锍-釒＞乞休  上以其情词恳切许之命驰驿归寻赐给路费银三十两纻丝三表里新钞三千贯  升翰林院编修张衮为本院侍读以九年秩满也
　　○庚戌南京御史曹煜乔英言各布政司额解钱粮候齐类解故有展转迟延之毙宜令悉所徵纳次苐角□羊发毋得后时各边盐课岁稔之时亦令报纳本色仍于赎罪赃罚等项折谷上仓以便支发户部覆奏从之  户部覆宣大总制张瓒奏大同近罹兵变调发征需之若大同最甚而宣府次之乞将二镇是年应徵粮革除奉诏蠲免五分外其余悉行免徵以苏困苦宣府镇听以近日本部所发年例银二万两补数济边大同镇亡论堪动钱粮及本部递年所发接济支剩银两悉出之以足前数不足奏闻裁处从之
　　○辛亥黜山东按察司副使郑光琬为民光琬先任参议贪污不职为按臣所劾故也
　　○壬子升南京光禄寺少卿姜清为南京太仆寺少卿
　　○甲寅  诏复寿州正阳钞关税课旧时寿州岁课约银三千两有奇高墙庶人咸仰给之既而积羡银八千余两计且足度三岁凤阳抚臣因请暂停之以惠商民至是按臣称寿州藏钱既竭宜仍旧收课故有是命
　　○丁巳贵州巡抚徐问奏贵州物力素诎所恃以济缓急者在川湖二省耳乃今旧赋已逋而新逋复无解发之期此之所急彼之所缓卒有非常何以应之宜令贵州布政司选委廉干官员会同二省管粮等官查系嘉靖九年以前钱粮在民者亟为徵解在官而为奸民所侵匿者严行追赔其嘉靖十年以后悉其在官之数依期输发湖广宁乡等州县业以灾侵议免亦宜责令该省通融议处务足原额其湖广岁派之数藉报贵州布政司差官会徵仍行两省司道岁委府佐一员总部若仍前不委部运及部运官迟延稽期者听各抚按官参治部覆从之
　　○己未以山西沁源静乐等县多盗停守巡及兵备守备等官俸令戴罪剿贼改四川巴县来凤驿壁山县
　　○庚申工部尚书秦金六年秩满诏加太子少保
　　○辛酉故太子太保兵部尚书胡世宁子纯奏世宁未考满致仕卒乞如尚书席书例颁给三代诰命吏部覆讲  上谓书出特思不得援以为例报罢  故崇信伯王清妻周氏为其子极乞恩袭爵优给吏部言清以恩泽封于例不得再袭  上从部议不许  命宣大领兵参将署都指挥同知史俊为辽东游击将军
　　○癸亥起服阙原任南京刑部右侍郎王爌原职  命南京前军都督府佥书都督佥事李璋提督掺江西官厅右哨参将都指挥佥事傅铎充副总兵镇守山西兼提督代州三关
　　○乙丑升守备郧襄指挥佥事高冈凤为署都指挥佥事总督杨州备倭
　　大明世宗肃皇帝实录卷一百六十二
　　


大明世宗肃皇帝实录卷之一百六十三
　　此卷馆本及嘉抱堂本均误钞正德十四年五月之文兹据广本补钞据阁本校
　　嘉靖十三年五月丁卯朔夜四更客星见于螣蛇历天厩入阁道至二十四日而灭
　　○戊辰夏至大祭  地于  方泽先(欲)[期]视牲命定国公徐延德代告请  太祖配神及是日行礼俱武定侯郭勋代
　　○己巳湖广陨西县暴风雷雨雹损禾稼
　　○庚午下浙江备倭都指挥陈岳生等巡按御史逮问以太仓州盐徒董琦等聚众为乱岳生等不能防御故也
　　○录宣府前所堡及永宁城等处斩获功升赏官军任秀等三十六人林旺等七人
　　○辛未端午节赐百官宴
　　○大学士张孚敬有疾遣医诊视赐牲牢米肉等物
　　○巡抚应天都察院右副都御史侯位三年考满荫其子[藩]为国子生
　　○革狭西都司秦州卫都指挥佥事周卿职闲住以兴贩私盐为按臣所劾故也
　　○癸酉  孝宗敬皇帝忌辰  奉先殿行祭礼遣长宁伯周大经祭  泰陵
　　○丙子太祖高[皇]帝忌辰  奉先殿行祭礼
　　○戊寅  仁宗昭皇帝忌辰  奉先殿行祭礼遣彭城伯张钦祭  献陵
　　○内苑先蚕坛茧成进丝
　　○吏部右侍郎张潮乞母刘氏祭葬部议刘氏未授三品封于例不合  上以潮讲读效劳特赐祭一坛升南京通政司右参议林时为本司右通政
　　○授行人朱隆禧为兵科给事中知县周洪范为广东道试御史
　　○武定侯郭勋奏各牧马草场租银乞徵解户部添(设)[给]团营马匹刍豆户部言草场租银系解太仆寺买马之数难以改拨第将各营马草每年添给本色一月报可
　　○庚辰命五军营坐营署都指挥佥事谭铉充西官厅右哨参将
　　○礼部言驸马谢诏原奉谕(满)[讲]习大学今已卒业更请  钦定一经仍讲读四书习古人字法及诗句得旨令诏先读易经余如所拟教之
　　○朝鲜国王李怿遣陪臣李承彦等贡马及方物入谢宴赉如例
　　○建州夷人田牙失帖木儿等狭西番人李家儿等各来朝贡马宴赏如例
　　○辛巳升山东布政司右参议查应兆福建兴化府知府詹圭俱为按察司副使应兆本省圭贵州
　　○大同府朔应二州天鼓鸣
　　○癸未故伏羗伯毛江旡子诏以其弟汉袭祖爵岁给禄米一千石本折兼支如例
　　○韩王旭□木□千□薨[遣]定远侯邓继绅致祭命有司营葬如例
　　○赐故都督同知张奎祭葬如例
　　○南京户部尚书许诰卒赐祭葬如例赠太子太保谥庄敏诰河南灵宝县人前吏部尚书进之子也弘治十二年进士授户科给事中正德初以父进任兵部尚书改翰林院检讨逆瑾用事调广西全州判官未几以外艰去起为尚宝司丞引疾归嘉靖四年召为南京通政司参议六年升翰林院侍读学士充经筵讲官因进所著通鉴前编图书管见大极论道统源流录八年升太常寺卿管国子监祭酒事寻迁吏部右侍郎南京户部尚书至是卒于官诰志气豪迈行谊修洁其所著述虽未臻理要而人称其笃志好学能益振其家声云
　　○甲申诏免总督漕运兼巡抚凤阳都察院右副都御史马卿赴京会议以地方多事故也
　　○乙酉复设山西管理屯田佥事一员从巡抚都御史王德明奏也
　　○丙戌以灾伤免河南卫辉彰德怀庆三府所属州县并福建泉州府晋江惠安南安同安四县及泉州卫所税粮有差
　　○丁亥狭西同州及华阴朝邑等县各地震声如雷
　　○戊子命试监察御史李良张敕徐九皋刘良卿徐宗鲁曾铣曹逵李遂周道王绅实授苏丛陈迂诸演仍试职候再考王文光别用从都察院覆试也
　　○己丑  上以疾不(亲)[视]朝谕礼部尚书夏言曰朕惟君之与臣上下交而共成治理乃(有)[者]朕静息数旬元气已复咳疾未除虑尔百工弗勤厥职曰不先我师上行下效者夫朕非敢自逸也特念身为治本不得不慎爱之耳兹复申告勉遵朕言务秉勤恭勿事怠忽卿言其录布之哉尚书言宣示  圣谕于是吏部尚书汪鋐等言君逸臣劳此古今不易之理  皇上[偶因]违和俯从臣下之情静适数旬已遂勿药之喜臣等不胜庆幸但  皇上忧勤之念恒惕然不自安犹虑群臣不能仰体  德意至怠职废事再降纶音丁宁先戒况自数旬以来大小政务皆  皇上亲赐览决则身处深宫之中而虑周海宇之大何尝自逸也哉伏望纾虑宽怀再事静养况今炎暑正炽宜致慎必俟  圣体全康方出视朝上以慰  圣母之心下以副臣民之望臣等吏部为诸司之长尤当夙夜匪懈以端表率诸臣如有怠惰臣等即据实参奏＜锍-釒＞入  上曰览所陈慰具悉忠爱卿等宜表率庶官以副朕意
　　○吏部左侍郎霍韬三载秩满荫其侄与球为国子生
　　○改巡抚狭西都察院右副都御史王尧封于南京都察院提督操江
　　○巡按狭西御史郝维岳参论苑马寺亏欠马匹数多诏下寺丞宋亨御史逮问少卿贾启寺丞范锦各夺俸三月
　　○庚寅大学士李时建书院于家尊藏  圣制＜锍-釒＞乞额名  上嘉其忠敬赐名珍谟
　　○巡抚保定都御史周金言蔺家圈决口塞之则东流暴涨而河间之民不堪不塞则东流渐淤而保定之患不息宜将决口仍旧存留量起邻河夫役将新河浚阔使东北平流以免旁溢之患工部议覆从之
　　○辛卯福建巡按御史方涯条奏盐法宿弊一旧制官盐每引二百五斤今增至二百五十斤名为修城罔禆实用宜改复旧额一盐以包计故装载有数今刻舟为度视其入水深浅以较轻重故私盐满载莫可究诘今宜改复包盐如数称割一盐贵疏通今限以十舡为一帮十帮为一掣前者射利后者失时请托要求毙端百出今宜循照帮次不时掣放其管掣官员听巡按选委不专运司仍行守巡稽察奸状一票盐之价重于引盐而商人反利之者以引盐有数而票盐无数也今宜革去余盐小票每正盐一包止许带盐二斤正盐纳价三钱余盐止定价四钱一商人支盐有延捱多年不出场者有虽出场不尽本引者意在通同官灶影射私盐耳自今商人给帖下场务令尽数支出其有久不出场及出场不尽者没其盐入官商灶各治以罪一解官起解盐银另有添秤银两名为水脚皆由该司官吏通同侵克以致原数短少因取偿于脚费耳自今盐银宜以部发为准秤兑完足籍记锭数差官起解如锭[数]不足责在解官分两不足责在运司务严法追赔以杜侵欺部覆诏允行之
　　○壬辰南京户部以湖广崇阳县僻处山谷运道艰虞议将每年额解南京仓粮二千一百石每石徵银七钱解部抵支各卫所官员月俸从之
　　○癸巳月与金星昼见  上谕辅臣张孚敬李时曰朕览江西所进青爵其色甚佳以为殿陛告祀  天用然此祭器也器之重也今者(两)[雨]霁稍爽可与勋鋐言三臣吉服入观其以酉刻至南宫之重华云于是  上御重华殿先视祭器毕退御重华殿左室宣孚敬等入见  上曰朕咳疾静餋久不与卿相接[良]用歉焉兹已调餋平复特与卿等一见了孚敬等顿首曰臣等瞻仰  天颜不胜庆幸  上命至殿中览观祭器孚敬等奏曰伏睹祭器制度精美仰见  皇上事  天之诚  上命内使以御案所置牙边檀扇分赐五臣且曰天气炎热兹扇与卿等共凉孚敬等复顿首曰即今炎候伏望倍加珍摄臣等在外不敢不恪共职  上命赐酒馔各顿首谢及既退复召孚敬及时入见  上以黄纸御书  宣宗章皇帝御制阅舆地图诗一章白纸御书恭和  宣宗章皇帝阅舆地图诗一章以示孚敬等次日孚敬具＜锍-釒＞称谢  上报闻
　　○升山西布政司右参政翟瓒为湖广按察使山西按察司佥事李士充为江西布政司左参议
　　○甲午(治)[诏]除免直隶杨州卫泰州通州二守御千户所新增无子粒从直隶巡按御史须澜奏也
　　○初礼部左侍郎黄绾至大同左右随从悉用大同人城中宗室军民迎道诉官军暴掠者投牒且数百无告言叛军者绾亦绝不问叛军事众心稍安有阚钺薛源杨月者为叛卒使虏会事平留虏中至是钺自虏归绾执而付之法反侧子遂籍藉有流言绾因大集军民谕以逆顺祸福责其怙乱众謺无有流言不得行又有请招源月归者谓留虏且遗祸绾曰此辈悉庸奴虏所牛马驱役之者何能为众国患且中国当严武备虏之来去要在有以待之而奚虑此(公)[么]么[也]因下令源月及余逆卒自虏来者边吏执而戮之不来则勿索是时诸叛卒方挟虏恐喝内地至叱啐墩卒需饮食要中国招已闻绾令大沮往往向墩卒诉虏虐号泣去百姓知绾足恃凡前罹叛卒害者始麕至陈牒绾佯不应而密以牒授给赈官令随里聚阴核实之刻(欲)[期]遣卒四捕获首恶王福胜等若干人有尚钦者当抢攘时曾杀一家三人惧不免夜执刀鸣金倡乱历数衖无一人应者遂被擒绾遂出未获首恶郭经等名图形悬榜捕之于是城中军民始鼓舞知不复有诖误累矣绾乃＜锍-釒＞言大同之所以屡变者始由于情罪不明终成于积疑不解臣惟王用三驱宁失前禽故于玉福胜则设法密擒以正典刑其郭经等则书名图形榜示擒捕又戒有司无贪功无急追听其自逃而执其不获脱者但使不敢入镇城为地方害则善矣或又虑其急而走虏为疆圉忧者是不知彼己情也虏得汉人率奴隶之不则易马远夷耳且使虏果雄桀即旡赖此一二辈如犹常虏也则得此百辈奚(盖)[益]况虏性得利则趋遭创则避固非此辈能使之去来也今若招之使来贷之则失刑杀之则害信反使彼得恃通虏之势以挟制止下非计之得也臣窃谓今日安攘之要莫先自法但使吏此土者仰体  圣心公平廉洁饬法详刑劳来安集其未获余恶听其自逃而徐捕之则地方保无虞矣部覆如议绾＜锍-釒＞言大同街衢广衍故凶狡易于夤夜(则) [作]恶治乱于已著不若防患于未萌请于大小街衢各设门房栅门晨昏启闭坚其键鐍委官不时督核以消夜聚之奸仍立十家牌法挨门鳞次编为保甲各立长统之令其互察奸(匿)[慝]防御外患仍随城四隅各立社学群军民子弟择师教之作兴礼[义]之风以潜化其非僻之习庶几边镇永安甸服有赖部覆绾奏实防奸易俗(妄)[要]务宜悉如议从之
　　大明世宗肃皇帝实录卷之一百六十三


大明世宗肃皇帝实录卷之一百六十四
　　嘉靖十三年六月丙申朔
　　○狭西榆树等族番人郭癿等一百五十一人来朝贡马给赏如例
　　○丁酉土鲁番诸回夷至各边市易要求入贡边臣以闻礼部言回夷入贡以三年五年为期系  累朝定例今土鲁番旧岁来贡者尚未还国今又违例要求不可许  上然之
　　○戊戌  宪庙静妃岳氏薨诏丧礼视和妃梁氏例行
　　○总制狭西三边尚书唐龙奏二月间虏酋吉囊俺答入犯延绥副总兵梁震等帅师败之于偏头关斩首五十三级夺获甚众  上嘉诸臣劳勚命赏龙银五十两币四表里巡抚于桂总兵张凤镇守太监张惇及梁震各三十两一表里俱赐敕奖励参将任杰巡按御史范安副使张大用佥事张九叙等各赐赉[有差]
　　○己亥西苑河东亭榭成  上亲定额名天鹅房北曰飞霭亭南曰澄碧亭迎翠殿前曰浮香亭宝月亭前曰秋辉亭昭和殿前曰澄渊亭后曰走□矍台坡临漪亭前曰水云榭西苑门外二亭曰左临海亭右临海亭北闸口曰涌玉亭河之东曰聚景亭改吕梁洪之亭曰吕梁拟前曰漾金亭翠玉馆前曰撷秀亭万岁山后曰玩芳亭皆出自  圣意更定令工部制扁悬之  大学士张孚敬以子丧乞归  上优[诏]褒[留]之孚敬＜锍-釒＞凡三上求[去甚恳]上终不允
　　○升山东按察司副使葛木狭西按察司副使沈圻俱为布政使司右参政木山西圻贵州
　　○以肃州卫钵和寺境外间地一十六顷有奇给寄住哈密卫都督癿吉孛剌等部落耕种从总制唐龙议也
　　○壬寅升狭西布政使司黄臣为都察院右副都御史巡抚狭西[广东]左布政使王学夔为南京光禄寺卿福建按察使司佥事杨麒为南京通政司右参议江西按察使夏邦谟为云南布政使司右参政
　　○癸卯升广东(左)[布]政使司左参议刘勋云南布政使司右参议华金狭西布政使司右参议萧廷杰俱为按察司副使勋湖广金山东廷杰本省
　　○乙巳大学士张孚敬复以疾乞休  上温诏慰留不允寻谕之曰卿前已累＜锍-釒＞乞退今日又复为词想无甚疾或疑朕耳夫疑朕有二去来进退四三作矣我必终不以礼待不如早求去一也方献夫年力尚未及我而去之此必信一等人以勿用我辈不如早求去二也或因大同事者又或以如今日之事为难处坚不欲法处延龄者曰为  昭圣皇太后耳恐君上失德夫凡此数事者皆不足虑大臣居丞弼之任一以尽诚以事其君道之宜也谋身计祸此是何如臣邪况今也亦无甚事止是辅君安民耳卿必欲求去果为何者明言之勿忌于是孚敬奏言  皇上任臣不疑无啻心膂臣岂敢复有所疑所以求去实自揣终无益于  君尔  皇上所以数进臣者以礼而臣数获罪当退亦以义此我  皇上公天下之心而臣岂敢存一己之嫌也第臣责任愈久罪过愈大昔年强力尚不能免况今衰病能无虑乎且  皇上中天地而立为纲常之主大礼亲自厘正原非臣下之功第恨三五臣者托为我辈滥叨殊恩及至当事又不能同诚事  主如桂萼者  皇上所知不庸言矣如方献夫者昔具＜锍-釒＞不上其志可知今复懦弱无立非缓急所赖霍韬者昔变词避去今复异论扰事非政体所宜黄绾窃议礼绪余骤进崇阶人多鄙之臣初以其一念偶同不能深察今果见其反覆诡随夫为  皇上所亲信而臣称为我辈者犹如此他可知矣又初山西潞城之变  皇上初志实以国体为念  祖宗纪纲法度为重声罪讨贼为无疑者卒复因人言姑息了事又行查勘致将  御札密语宣布边荒内帑军储赏赐叛乱此又非特姑息而已今将士杀叛军者俱有罪而叛军屠戮平民全家者俱置而弗论法典荡然臣(思)[恐]将  国事诚有大可虑者臣日郁郁臣之子逊志亦日郁郁所以受病皆由于此今臣子死矣臣病加矣自揣宁复有益于  君上乎又  圣谕谓臣坚不欲法处张延龄者臣之心  天日可鉴如真得其情臣岂不愿正国法哉正虑万一不得其真未免有累  圣德耳且大臣居丞弼之任诚当以诚事君谋身计祸非忠臣也臣深虑衰病不能尽诚效忠有孤  圣托孔子曰大臣以道事君不可则止臣自知固甚明矣又谕今亦无甚事止是辅君安民臣又仰见  皇上存心天下欲无为而治真  尧舜之心也夫安民在知人书曰知人则哲唯帝其难正人指邪人为邪邪人亦指正人为邪惟在  皇上早(办)[辨]之而已夫党邪成风则忠正无以自见今日  皇上所接引若二三臣者其立心操行夫人皆知之臣愿  皇上早(办)[辨]之而已臣前尝论用人之道并潞城讨贼二＜锍-釒＞今重录进览伏乞  皇上察臣之心行臣之言臣虽去犹用也不然虽留臣无益也  上复谕卿求去之必者特以一大同事耳何其执己哉夫卿不过与言为忌特耳大同之事初无甚重大情由朕曰法当讨而无赦法言也想刘源清郤永必思设法而止诛杀主将之贼以正  祖宗之纪法也岂知贪功冒(动)[勋]恣戮平民以致法不伸止杀二三为从者渠魁漏网坏法至于如此卿犹为源清屈一则曰二臣锐意攻城二则曰必破城为正夫城破人诛(过)[固]无难如无罪者何又何时得复是镇以卫京师乎此虽言之言合本出自朕况事之是非自不当较也今正内阁缺人不顾朝廷必求自遂是为辅臣之谋乎孚敬乃复出视事
　　○丙午复除服阕左春坊左赞善张治于原职
　　○升浙江右布政使张原明为狭西左布政使广东右布政使王俊民为本司左布政使
　　○巡按直隶御史朱方条陈边务六事一各边墩军夜不收因循怠(绥)[缓]烽堠不明乞于近关境外量增墩台选拨精壮以严哨探一各边关寨既有守者而又建营驻兵所以资其策应也迩来营兵观望宜将各管营官分定关寨而责成之一山海镇额兵十缺二三虽累清勾终不满伍乞将关营之僻静军多者量移改补不足则召募以充一各边卫所官员富者贿免惟贫弱者任役劳逸不均自今防守管队诸差宜量才力大小地方(绥)[缓]急道路远近五年一考而更署之仍禁总参官毋得偏执占用一黄花镇逼近  皇陵原设内外守备二员在镇居守然本镇迤西通贼路口颇远惟渤海所东西路口散漫乃要地也宜改外守备令驻渤海其山海卫及密云后卫皆去县远狱讼钱榖无有主者宜移永平府佐一员驻山海卫移昌平州判官或密云县丞驻密云后卫一朵颜三卫我属夷也往往以乞米盐为名窥伺掳掠乞降敕切责令其钤束部落毋得仍前犯顺自取剿戮兵部议覆从之
　　○丁未升福建漳州府知府陆金为按察司副使工部郎中曹辐为布政使司左参议山西按察司佥事温濡四川按察司佥事刘钦户部郎中张淑俱为布政使司右参议金江西辐广东濡狭西钦云南淑贵州
　　○万全右卫阳门堡雨雹厚七寸伤人畜
　　○辛亥升江西按察司按察使任忠广西布政使司右参政应良俱为右布政使直隶苏州府同知秦复元为按察司佥事忠浙江良广东复元四川
</div>
    <div class="pagination">
<a href="明实录世宗实录_page361.html">上一页</a><span>...</span><a href="明实录世宗实录_page357.html">357</a><a href="明实录世宗实录_page358.html">358</a><a href="明实录世宗实录_page359.html">359</a><a href="明实录世宗实录_page360.html">360</a><a href="明实录世宗实录_page361.html">361</a><span class="current-page">362</span><a href="明实录世宗实录_page363.html">363</a><a href="明实录世宗实录_page364.html">364</a><a href="明实录世宗实录_page365.html">365</a><a href="明实录世宗实录_page366.html">366</a><a href="明实录世宗实录_page367.html">367</a><span>...</span><a href="明实录世宗实录_page363.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
