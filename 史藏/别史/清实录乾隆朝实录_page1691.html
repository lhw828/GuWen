<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1691 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1691 页/共 1860 页
  </h1>
  <div class="content">
   ○又谕曰、伍拉纳奏、浙省督缉洋盗。伍拉纳驻劄福鼎县。琅玕亦现驻温州郡城。相距道里甚近。遇有一切应办事宜。无不随时札商、妥为筹办等语。此案盗犯。胆敢纠集多人。在洋面肆行劫掠。拒捕伤官。情罪重大。若不速拏严办。势必酿成海寇。伍拉纳系闽浙总督。一闻禀报。即应亲赴该处。与琅玕、陈杰、会合一处督率缉捕。方更得力。何以仅在福鼎县驻劄。岂浙省地方、非其所辖耶。著再传谕该督、务即遵照节降谕旨、亲赴温州。与琅玕、陈杰、会同实力督缉。以期盗犯全数速获。又据奏、游击董步云等十一员。于张殿魁被戕时、不行救援。已经革审。但水师现乏员署理。已札知琅玕、如有得力之员。不妨暂时留缉等语。是亦一法。但同日据陈杰参奏摺内称、张殿魁等被贼戕害后。贼船因无人救应。又无人追赶。俱皆逃走。同时董步云等十一船。往来折戗。远远驶行。并不拢近贼船救护。转以追贼至外洋、天黑遇雾、不知路径、捏词禀报。请将董步云等十一人。尽行拏问等语。著伍拉纳即会同琅玕、就近详细查审。如董步云等、实力天黑路迷、未能救援。尚可令戴罪自赎。如竟有畏贼退缩、复捏词具禀情弊。即竟应照陈杰所奏、尽行拏问审明治罪。其总兵陈庄、于此案有无处分。前已有旨交伍拉纳等、查明具奏。现复据陈杰一并附参。著该督等即遵前旨、将该镇应得何罪之处、秉公查奏。再伍拉纳、琅玕、屡次摺内、止奏及游击张殿魁被贼戕害。何以本日陈杰奏到夹片内、又称参将黄标游击张殿魁被害。身尸已经捞获。究竟被害者、是否止系张殿魁一员。抑系黄标亦同被害。该督抚等、又因何并未奏闻。并著伍拉纳、琅玕、覆行确查、据实具奏。至此案正盗陈三三等十五名。已经玉环同知等拏获。解交琅玕严鞫。漳浦县亦报获盗犯黄烈等二十名。解交徐嗣曾审办。可见闽浙地方。盗犯众多。一经认真侦缉。即纷纷就获。现已降旨将伊里布与伊楞额对调。并令伊楞额速赴新任、帮同缉捕。著传谕伍拉纳、琅玕、陈杰、务宜督同各镇将、分投截拏。将此案盗犯。全数擒获。尽法惩治。勿任远扬漏网。以清洋面。此为最要。又本日据李芳园奏谢补授金门镇恩一摺。内称因在洋督缉。未能缮摺。禀请抚臣、据情代奏等语。总兵有奏事之责。即或在波涛之上、未能缮摺具奏。俟抵岸后。自可具摺谢恩。何必由巡抚代奏。似此识见拘泥。恐难胜总兵之任。除传旨申饬外。并著伍拉纳留心察看如李芳园实不能胜任。即行具奏。另请简放。勿任贻误。将此由六百里各传谕知之。仍将如何会商截捕、及盗犯续获若干之处。迅速覆奏。　　

○壬寅。谕军机大臣曰、李世杰奏、带徵积欠盐课羡银、限内全完一摺。声请将富顺县知县潘邦和、可否量予议叙等语。向来经徵不力州县。皆例有处分。而认真督催。使应徵钱粮。年清年款。亦系地方官分内应为之事。督抚等或因其办事急公。止可遇有本省应行升调缺出。酌量奏请升调。以示鼓励。若明降谕旨、将该员议叙。恐各省州县、以徵收全完、为可见长。过事追呼。甚非所以体恤闾阎之道。昔人有云、抚字心劳。催科政拙。是拙于催科者。尚当膺上考。而督徵全完之员。又岂可特予甄叙。李世杰见不到此。故有此奏耶。将此谕令知之。　　

○调任贵州巡抚郭世勋奏、黔省每年额办楚铅二百五十万斤。运赴湖北汉口。以供各省采买鼓铸。嗣因汉局铅多。奏准减半运铅一百二十五万斤。查现在汉局余铅无几。请自本年为始。仍照原额拨运铅二百五十万斤。再楚铅既经复额。厂铅亦应加买。请自五十五年为始。饬令威宁州、于额办外。加买铅一百万斤。报闻。　　

○以礼部尚书常青、为镶蓝旗汉军都统。　　

○四川总督李世杰疏报、峨眉县、续垦官荒田地四百九十亩有奇。　　

○癸卯。谕曰、琅玕奏、查明大门洋盗船、拒捕伤官一摺。据称署参将张殿魁、乘驾小舟。追拏盗匪。手执腰刀、随势过船、连杀三盗。复擒拏杀伤十余犯。因盗匪有四十余名、拚命拒捕。张殿魁致被杀伤、落海身毙。游击董步云等、实因风逆浪大。不见盗船踪迹。并非有意不行救援。应请仍令照旧供职等语。张殿魁出洋巡哨。遇有盗船。即驾小舟追赶。并持刀过船、连杀三盗。又擒拏杀伤十余犯。甚属奋勇出力。因盗匪众多。致被戕害。殊为可悯。张殿魁、著照参将阵亡例议恤。其余被害受伤兵丁、著分别赏恤。至董步云等、当张殿魁被害之时。虽缘风浪甚大。哨船驾驶不前。尚非怯懦可比。但以洋面遇有顶风、不能前往救护为词。试思张殿魁虽乘坐小船轻快。岂独不为顶风所阻。何以又能驶往追赶盗船。董步云等、究属救援不力。所有游击董步云、千总戴得胜、郑殿魁、把总张献麟、王良贵、赵大勇、外委陈学明、何启高、池以忠、王得龙等、现在仍令其照旧供职外。俱著交部分别严加议处。总兵陈庄、于盗船逃至境内。漫无觉察。殊属疎懈。著一并交部严加议处。　　

○谕军机大臣曰、琅玕奏、审明陈三三等七名。实系伤官案内正犯。即先行正法枭示。其余林阿匹等九名。有因形迹可疑误拏者。有讯明另行窃劫别案者。已与陈三三等质讯。实于此案无涉。现另行分别办理。总期正犯不致漏网。余人毋稍罗织。至温州、黄岩、两镇所辖沿海水师将弁。仍派令出洋缉捕。在迅巡防。以期无误等语。所办尚为妥协。昨据陈杰参奏、游击董步云等、于张殿魁被贼戕害时。不能赶上救援。恐有畏葸捏饰情形。请革职拏问。该提督、系为整饬营伍起见。是以降旨交伍拉纳、琅玕、会同查审。兹据该抚将张殿魁追捕被害情形、详查具奏。是张殿魁甚为勇往。而董步云等亦实无懦弱不前情事。已明降谕旨、将张殿魁照阵亡例议恤。董步云等照旧供职。与陈庄一并交部分别严加议处。俟部议上时、酌量加恩矣。至此案陈礼礼、柯兴奇、陈四舵、吴进、林明灼、林灼灼、六名。系属首犯。现在曾否就获。著传谕伍拉纳、琅玕等、务上紧设法缉拏。勿任首恶远窜稽诛。其因形迹可疑误拏、暨讯明另行窃劫之犯。该督抚仍宜严切究讯。毋使匪犯狡展漏网。又阅陈三三供称、上年十二月间。在福建地方、上岸抢过高陈二姓。该督抚曾奏过否。详报究缉有案否。著伍拉纳即查明据实具奏。　　

○命固伦额驸丰绅殷德、在御前行走。　　

○甲辰。谕军机大臣等、前因直隶入秋雨水稍多。曾降旨询问刘峨、约计通省秋收、共有几分。据该督覆奏、除被水地方外。通省秋禾收成、约有八分。从此天气晴霁。尚可期有增无减。俟各属开报齐全、另行奏报等语。该督此摺、系七月十三日拜发。距今又已数日。各属想已陆续报齐。著传谕刘峨、即将直隶通省秋成、究竟共有几分之处。再行详细查明、据实具奏。至豫省距京不远。昨据长麟奏、山东秋收。约计共九分有余。豫东境壤毗连。何以河南约收分数。尚未据梁肯堂具奏。著传谕梁肯堂、即速查明奏闻。以慰廑注。再前在密云县地方叩阍之四川民人马晏清、窜匿未获。恐其潜回本省。业经军机处行文沿途各省、一体缉拏。复经降旨传谕刘峨、严饬所属实心躧缉。嗣据李世杰奏、查得马晏清又姓张。原籍湖北。是该犯或竟窜回楚省。亦未可定。直隶、河南、系蜀楚必经之地。该督抚接到谕旨咨文。自应饬属严密根缉。毋致远扬。何以为期已久。至今未据缉获。著将李世杰所开年貌。钞寄刘峨、梁肯堂、阅看。令其严行缉拏。寻刘峨奏、直隶通省秋成。实有八分。至马晏清一犯。尚未缉获。报闻。梁肯堂奏、河南秋收。八分有余。马晏清、现饬属严缉。得旨、览。　　

○闽浙总督觉罗伍拉纳题、嘉义县添设斗六门县丞。应增俸薪役食。请照外地县丞额设之数支给。下部议行。　　

○予广东出汛巡缉遭风淹毙千总沈君华赏恤如例。　　

○乙巳。谕曰、翁方纲奏、访闻江西士子。有临场习用新出小本讲章、以希捷获者。又坊间每有编辑经书拟题、及套语策略等类。于临场时刊刻发卖。现出示严行禁止。并于建昌一带刊书之处。遍为饬禁等语。讲章策略等项。竟有刊刻小本。不特士子临场阅看、既得弋获捷径。且易于怀挟。尤不可不防其弊。翁方纲严行饬禁。所办是。至江西既有此项小本发卖。恐各省亦不免仿照刊刻、流传转售。著各督抚学政、一体出示禁止。其已经刻印者。令其缴出销毁。所有京城坊肆等处。并著顺天府尹等、一并留心查禁。以杜侥幸而端士习。　　

○吏部议覆、直隶总督刘峨奏称、永定河北堤八工武清县主簿经管。堤工三千四百二十丈。内三千三百二十八丈。均在东安县地方。仅九十二丈。属武清县境。又北堤九工。东安县主簿经管。堤工二千一百八丈。均系武清县地方。并非东安县境。彼此错综管理。名实殊属淆混。请将八工、改隶东安县主簿。九工、改隶武清县主簿。并将八工原管武清县堤九十二丈。拨归九工管理。其俸廉役食衙署。毋庸更易。应如所请。从之。　　

○丙午。谕曰、勒保奏、西宁镇总兵沐特恩、于边疆要地。未能决机应事。实难胜任等语。沐特恩著来京。在头等侍卫上行走。所有甘肃西宁镇总兵员缺。著富尔赛补授。　　

○谕军机大臣等、前因各省督抚、有加缴万寿庆典经费。谕令五十五年八月、毋庸备进贡品。嗣又因道府以下官员、廉俸无多。恐缴交经费、所剩养廉、不敷办公之用。准令督抚藩臬、代为扣缴。不特五十五年、毋庸呈进万寿贡。即五十四年、亦不必备进。今各督抚等、仍不能仰遵朕旨。复纷纷备办、赍送热河。姑念其业经远来。虽尚未届扣廉之期。准其呈览。而不赏收者多于往年。著传谕各督抚等、明年八月、务遵前旨。不必备物抒忱。亦不必赍送前来。徒滋往返。设督抚等不能仰体朕意。仍有似此赍到者。亦必令奏事处驳回。断不接收。至勒保、琅玕、春间来京陛见时。经朕面谕本年、及五十五年、俱毋庸进贡。尤应仰遵朕旨。已谕令奏事处、如该督抚贡品赍到时。不准接收呈览。即明年八月、亦当照各省督抚、一体毋庸备物抒悃。即来亦不准接递也。将此各谕令知之。　　

○又谕、前因浙江温州大门洋地方、有盗犯拒捕伤官之案。谕令伍拉纳、琅玕、陈杰、前赴该处会同督缉。昨据琅玕奏、拏获盗犯陈三三。供该犯等共有六船。每船夥党三四十人、及二三十人不等。向在闽浙一带洋面行劫。因闽省查拏严禁、逃至浙省等语。此等盗犯。往来洋面。出没无踪。今见浙省督抚提镇、带兵追捕。或又窜至江南上海、崇明、一带。乘间劫掠。亦未可定。著传谕书麟、闵鹗元、即选派明干员弁。分投堵缉。并严饬各海口、实力盘查。勿任匪徒潜匿稽诛。以清洋面。　　

○又谕、前年大名府聚众戕官案内之段文经、系此案首犯。查缉多年。迄今尚未弋获。从前徐克展一犯。即系豫省派员在安徽地面拏获。段文经与徐克展、同为教首。直隶地方。既经躧缉无踪。而河南一带。向来从八卦教者。本自不少。安知不在该省潜匿稽诛。此等要犯。岂可任其始终漏网。著传谕梁肯堂、务须督饬所属、严密访查。设法购线根缉。勿得以为时既久。意存玩忽。视为海捕具文。倘或别经发觉。曾在豫省逗留。恐该抚及地方官、俱不能当其咎也。　　

○以陕西巡抚觉罗巴延三、为户部尚书。陕西布政使秦承恩、为陕西巡抚。江西按察使额勒春、为陕西布政使。　　

○丁未。以直隶热河道托伦、为江西按察使。　　

○戊申。安南国正使阮光显、副使阮有晭、武辉＜王晋＞、并行人等、入觐。上御卷阿胜境召见。同扈从王公大臣、及蒙古王贝勒贝子公额驸台吉等赐宴。并赏赉有差。　　

○谕、上年冬间、孙士毅收复黎城后。即有旨令其班师。因黎维祁庸懦无能。孙士毅遂带兵在彼防守未回。适本年正月初间。阮光平前来黎城、与黎维祁理论。大兵尚在未彻之时。见广南人众、突至黎城。不得不迎截打仗。阮光平手下人等。见官兵奋勇歼戮。情急抵护。又值黑夜。衣服不能辨别。以致误伤提镇。朕特命福康安调任两广。原欲厚集大兵。以为声罪致讨之举。福康安未到之先。阮光平自知罪重。惧干天讨。将迷失官兵。善为收养。陆续送出。并差人叩关、三次乞降。经孙士毅驳回不准。福康安抵镇南关后。阮光平又差人前来恳乞。福康安仍不允准。阮光平本即欲亲自赴关陈恳。因国内未能宁谧、不能遽离。遣其亲侄阮光显、代为叩关。再四吁恳。福康安始据情具奏。朕念其从前误伤官兵。实非出于有心。且屡次悔罪抒诚。情词迫切。因令福康安免其进讨。并派员将阮光显等、护送前来行在瞻觐。嗣据福康安奏、阮光平因感激朕恩。恳请于明年亲自诣阙。叩祝万寿。并以镇抚国人。必藉天朝封号。进表纳贡。具见小心恭谨。其措词亦为诚实得体。是以即降恩纶、封阮光平为安南国王。其贡物亦著赏收。从此敕谕该国及守土各官。与安南行文。俱改称为安南国王。不复以国长相称。本日阮光显等、来至行在。适值开宴行贺之期。瞻觐行礼后。即令其随同蒙古王公文武大臣后、入座观剧。并先赏给阮光平玉观音玉如意暨金丝缎朝珠等物。赏阮光显磁罗汉玉如意金丝缎银盒等物。其副使行人从人、亦分别赏以如意缎盒银两。俟八月初十日、大筵宴时。仍行厚加赏赉。明年阮光平亲自前来祝嘏。其入座位次。当令在宗室旧外藩亲王之下。一切郡王之上。其赏赉更当格外优渥也。　　

○御制再书安南始末事记。曰、今春书安南始末事记者。不在悉自昔安南事之成败。而在识予画安南事之喜惧大端。已见前弗赘。兹因孙士毅陛见热河。而此事亦去岁驻兹所经理也。故志其详而书之。盖黎维祁之庸昏。孙士毅之失算。以致阮惠复据安南。向固言之详矣。然使孙士毅即早遵旨班师。而阮惠亦必复来。是不过无伤我官军之事耳。但甫经兴灭继绝之藩国。视其仍灭绝而弗救可乎。则是师犹无了期也。兹黎氏实因天厌其德、而自丧其国。而阮惠以获罪王朝。震悚悔过求降。并请诣阙乞封。斯则不劳师而宁众。与封黎氏无异。若夫一提二镇。捐躯行阵。国家酬庸。自有恒典。朕且责其于安南立庙崇祀。亦足以表国家有勇烈之臣。而自古死绥者。或鲜其匹矣。壮士临阵。非死即伤。领兵之臣。所弗讳也。若孙士毅、则总督而为帅臣也。设亦如三武臣所为。则所系国家威重者。其事体大。将不可止。所嘉者许世亨左右其间。必令督臣全师而归。孙士毅原不欲生还。既而纳许世亨之正论。宁全归振旅。归阙请罪。是皆以国为重。予嘉悯不已。不啻不以为非。而且以为是也。夫予临御五十四载。经大事屡矣。每以危而复安。视若失而乃得。即予自问。亦不知何以臻此。所谓非人力也。天也。天之眷予者独厚。不忍言报。惟恐弗胜。即此纳降安南一事。恐后人未识轻重久长之至计。故复叙而书之。　　

○予故户部尚书绰克托祭葬如例。谥恪勤。　　

○己酉。上御卷阿胜境。赐扈从王公大臣、蒙古王贝勒贝子公额驸台吉、及安南国使臣等食。至壬子皆如之。　　

○谕、据魁伦等奏、审明马甲巴克亲布、因换班乘醉扎死领催富赓。请将巴克亲布拟斩、赶入本年秋审办理等语。巴克亲布轮应该班。向领催富赓告假。富赓以巴克亲布本班。未便另行派人代替。系属为公。非因不睦、故意推拒。而巴克亲布即将富赓扎死。残很已极。明系怀讐故杀。著不必赶入秋审。即由五百里驰驿交魁伦、传集各兵。将巴克亲布、即行正法示众。仍通行晓谕各省驻防满洲兵丁。至领催富赓、于巴克亲布告假时。坚意驳阻。尚属公正。被扎身死可悯。著交魁伦、查明富赓如有子嗣。即行挑补钱粮。以示矜恤。　　

○谕军机大臣曰、书麟奏、拏获邻境海洋盗犯之千总张成、可否量加鼓励一摺。已批令送部引见矣。此案盗犯。业经闵鹗元审明。分别定拟斩决发遣具奏。经部覆准。张成、系拏获盗首之人。即应随摺声请。何以直待接到部覆。始行专摺具奏。书麟于此等照例事件。何亦未能明晰若此耶。著传谕该督、嗣后务宜留心检点。勿再迟缓牵混。　　

○又谕曰、苏凌阿等奏、湖南帮船。于二十日、行至通州南营地方湾泊。夜半时分。陡遭强盗数十人手执凶器。拥入旗丁李九漕船后艄。劈开房门。追逼银钱。李士俊之子李得荣奔救。被盗打下河中殒命。抢去大钱八千有零等语。通州距京甚近。辇毂之下。盗犯竟敢聚集多人。行劫漕船。已属目无法纪。当事主奔救之时。复敢持刃拒伤。致李得荣落河毙命。尤为凶恶已极。不可不严加惩治。计刘峨此时、尚未起程前赴热河。著传谕该督、不必急于来至行在。即先驰赴通州一带。董率地方文武、实力严缉。通州系顺天府所属地方。蒋赐棨、吴省钦、亦著前往督缉。并著步军统领衙门、多派番役。于通州附近。一体帮同分投缉拏。务使此案盗犯。迅速全数就获。审明后。一面正法。一面奏闻。不可一名宽宥。亦不可使一名漏网。　　

○铸给四川峨眉县分驻太平堡督捕主簿关防。从总督李世杰请也。　　

○以太仆寺卿李台、为太常寺卿。　　

○庚戌。谕军机大臣曰、徐嗣曾奏、闽民多系聚族而居。漳泉尤甚。大者数千丁。小者亦百十名。各有宗祠。设立族正。其中桀黠之徒。恃其丁口之众。祠产之丰。凡结会械斗、纠抢匿匪、拒捕抗官之案。半由此起。而猾胥蠹役。往往与为勾结。互相包庇。以致族中匪徒犯案。地方官摄捕需时。即如彭庇所居之彭厝乡、聚匪行劫、均系族人。直至总督亲访。道府亲拏。始能就获。即其明证。因博加询访。漳泉大族中宗祠族正。亦多有读书明理、安分畏法者。其族中匪徒犯案。地方官竟有不事签票出差。但开指姓名。传知族正。予以限期。彼即自行缚送到官。不敢藏匿。现酌定章程。遍行晓谕。凡族中举充族正。如有为匪不法。作奸犯科。族正不行阻止举首者。分别治罪。如果教约有方。一岁之中。族内全无命盗械斗等案。给扁奖励。三年无犯。及能将滋事匪徒、查缚送官者。奏给顶戴等语。设立保甲里长。固属绥靖闾阎之一法。但闻闽省民人。俱系聚族而居。该处械斗之风。往往此族与彼族挟嫌争衅。阖姓之人。各行聚众逞凶纠杀。及伤毙人命。即于本族中公议一二人。许以养赡家室。令其顶凶抵命。地方官复因族众难办。又见有凶手承认。遂尔将就完事。屡致酿成大案。今若匪徒犯案。俱责成族中缚送。此等所举族正。大半多系绅衿土豪。未必尽属奉公守法之人。况既族居一处。则滋事者。必有伊子弟亲党在内。族正转得为之包庇。甚而挟嫌妄举。或将衰病者举出充数。滋弊实多。况地方官拘拏人犯。反假手于族正。又给以顶戴。岂不开把持官府之渐。行之日久。将来遇有缉凶拏匪之事。必须向族正索取。竟与世袭土司何异。其法于闽省断非所宜。且此等族正。俱系平民。该省自督抚以下文武员弁。正复不少。遇有民间作奸犯科之事。自应责成该管地方官、认真查办。即或于缉拏凶匪等事、令该处族正举发。亦止可由该处地方官、临时酌办。断无明降谕旨责令专办。并恩给顶戴之理。若概令族正等自行举首、缚送到官。则设地方官何用。是明假以事权。必至倚仗声势。武断乡曲。甚而挟嫌诬首。及顶凶抵命。皆所不免。充其流弊。必至聚众滋事。更复何事不可为。即如甘省回民。其教首阿浑、即与闽省族正相仿。从前苏四十三、田五等、即系阿浑聚众滋事。各省回民甚多。若俱委之阿浑稽查管束。又安用地方官为耶。细思该抚所奏。断不可行。阿桂从未至闽省。然伊更事日久。能识大体。孙士毅虽未在闽省服官。但伊任广东督抚日久。闽粤境壤毗连。其风俗大约相仿。孙士毅于地方情形。向能留心体察。著传谕阿桂、孙士毅、即将徐嗣曾所奏举充族正、是否可行。并另有何办法。可以经久无弊之处。各抒所见。各行据实具奏。至福康安、平定台湾。又曾任闽浙总督。于该处习俗民情。自知之尤悉。亦著就所见据实奏闻。统俟阿桂、福康安、孙士毅、覆奏到日。再交军机大臣核议具奏。　　

○又谕、本日召见管干珍。据奏江西漕船。开帮迟延。皆由旗丁等、应领新漕项下银两。扣抵较多。日见疲累。因守领借项。未能依限开行等语。漕粮为天庾正供。从前立法之始。一切应给正项、及军田运费。俱有一定章程。本为充裕。旗丁等足资用度。挽运不致拮据。行之日久。从未闻有疲累难行之事。何以江西漕船。必待领借官项。始行开帮。况此项借给之银。如本年借银二百两。来年即应于所领项下、扣还大半。其现年所余之项。自较上年更少。势必所借愈多。如此年复一年。辗转扣抵。各旗丁应领之项。所存无几。将来不但运费不敷。即船内应用篷缆等物。亦必无赀置买。疲乏日甚。长此安穷。即云旗丁等应领运费、不敷使用。致逾开帮定限。则向来又如何办理、并无迟误。设此时竟不准借给。岂该省漕船遂不开行挽运耶。江西一省如此。他省漕船。若俱藉借项开帮。国家经费有常。似此纷纷效尤。于天庾正供。岂不皆致迟误。亦复成何事体。从前凤阳帮船。曾因旗丁贫乏。官为筹项。赎回军田。俾得租项充裕。以资运费。迄今总无迟误。今江西帮船。如此疲累。必系该旗丁等、将卫地军田。私行典售。租息无出。不能藉以帮贴运费。以致日形竭蹶。该督抚等所司何事。岂遂束手无策。任其坐困耽延。且该省可以动支款项甚多。何至一时未能筹办。使旗丁等得以藉口。不行及早开帮。此事必须通盘筹画。设法办理。俾旗丁等日见起色。不致仍前延误。方为妥善。现在管干珍押催回空。到淮尚需时日。著传谕书麟、何裕城、先行悉心筹酌、妥议章程。俟管干珍到淮后。再行会同详议、据实具奏。　　

○又谕、昨苏凌阿等奏、据湖南三帮领运千总邱润禀称、旗丁李九漕船。于通州南营地方湾泊。夜半陡遭强盗数十人。手执凶器。追逼银钱。将李士俊之子李得荣、打落河中殒命。众船畏不敢救。抢去大钱八千有零等语。已谕令刘峨等前往督缉审办矣。但苏凌阿等前奏、仅据千总禀报一面之词。其中疑窦尚多。湖南三帮。既抵通州南营地方。离坝不远。是该处泊船处所。必当有营汛兵役。且驻劄文武各员、亦复不少。何至盗犯竟敢聚集多人、行凶抢劫。况各帮船、同在一处停泊。人数众多。李九船上、既有盗匪拥入。自应共相救护。何至众船畏怯、不敢赴救。且盗犯有数十人。手持凶器。逼索银钱。并将李得荣打落河中。其势甚为凶猛。何以所抢钱文。仅止八千有零。即行窜逸。种种情节。俱属可疑。抑或即系该帮内水手纤夫人等、因贫无聊赖。就近生心抢夺。以致众船通同一气、坐视不救。该千总规避处分。装点被盗。亦未可定。著传谕苏凌阿、刘秉恬、即先行审究访查。俟刘峨等到时。会同研讯。务得实情。迅速覆奏。毋得稍有狡饰。　　

○又谕、据鄂辉等奏、遵照前奉谕旨。将萨嘉呼图克图、及仲巴呼图克图、遣人与巴勒布通信之处。明白饬谕。伊等俱已悔罪谢恩等语。鄂辉等现在扎什伦布。晓谕萨嘉、仲巴、两喇嘛。并办理一切事宜。乃巴忠迳自先回。殊属非是。已屡经降旨训饬。著再传谕巴忠、伊回至扎什伦布时。计鄂辉等尚在该处逗留。巴忠即当会同商办诸事。务须遵照节次所降谕旨。妥协办理。毋庸急于回京也。　　

○兵部奏、旗员休致革退。各处奏报。办理未能一律。请嗣后各省驻防。及东三省、察哈尔、新疆、等处。遇有告休革退官员。如三品总管、各城城守尉、协领、参领等、大员。令该管大臣专摺具奏。有应请给俸禄者。造册送部核议。毋庸于摺内声叙。四五六品官员。除应纠参治罪者、仍随时题奏外。若仅老病告休、及弓马平常、供职怠惰、咎止革职官员。均令咨部办理。其应请给俸禄者。造册由兵部核议、具题请旨。其毋庸议给俸禄者。兵部入于半月汇题内存案。毋庸该管大臣题奏。再告休官员。例于具题后即行开缺。今四品以下告休革退各员。既令该管大臣咨部办理。亦应请一面咨部。一面开缺。从之。　　

○辛亥。谕军机大臣等、昨因徐嗣曾奏、闽民多系聚族而居。请责成族正。如有为匪不法等事。族正不行阻止举首者。分别治罪。如果教约有方。并缚送匪犯者。给以顶戴等语。所奏断不可行。已有旨令阿桂、福康安、孙士毅、各抒所见、据实具奏矣。地方遇有缉拏凶匪等事。不责成文武员弁、认真查办。而转令该处族正举发。又特给以顶戴。则设地方官何用。况此等所举族正。皆系绅衿土豪。若明假以事权。必至倚仗声势。武断乡曲。甚为挟嫌诬首。及顶凶抵命。何不可为。即如本日陈用敷奏、审明南陵县活埋人命一案。内刘魁一一犯。即系族长。辄起意将缌麻服弟刘种、活埋毙命。并致刘种之母、因子碰死。可见各处族正。鲜有奉公守法之人。刘魁一、不过经管族务。已有此惨杀之案。设再明降谕旨、责令专办。给以顶戴。其弊益无所底止。所有昨降询问阿桂等谕旨。著钞寄徐嗣曾阅看。至各省刑名钱谷。虽系巡抚专政。而寻常升迁调补等事。向仍会衔具奏。徐嗣曾此奏。系为调剂地方起见。非比寻常照例事件。自应与伍拉纳、彼此商酌、会同奏闻。即因伍拉纳现赴温州、督缉洋盗。但伍拉纳未赴温州之前。徐嗣曾曾否将此事与之谈及。其意见如何。摺内何未经叙及。且此等酌定章程。并非迫不及待之事。亦何必遽行单衔具奏耶。伍拉纳本系闽省藩司。曾为徐嗣曾属员。今现任总督。位居其上。徐嗣曾或有意存芥蒂、并存轻视之处。遂尔独抒己见。不与商酌。该抚果如此居心。则大不是矣。督抚大员。皆系朕特加简任。伍拉纳前任藩司。固为徐嗣曾所属。而此时则现任总督。国家官常。自有一定体制。凡办理公务。均当和衷商酌。且徐嗣曾果能如孙士毅李世杰之办事谙练。识见开展。则福康安调任后。朕早已将伊升用闽浙总督矣。皆因徐嗣曾才具不及孙士毅、李世杰、是以另将伍拉纳简擢。此事若福康安在彼。想徐嗣曾断不敢单衔具奏。是该抚不免有轻视伍拉纳之意。徐嗣曾、著传旨申饬。朕此旨、非令徐嗣曾与伍拉纳、意见参差。正欲使该督抚遇事熟商。益矢寅恭。以期于公事有益。该抚不可不仰体朕意也。至该抚摺内又称、附从行劫、并未杀人拒捕之盗犯。闻拏自首。即行劫次数较多。亦准照拟斩监候三年再行发遣之例。免其一死。现在盗案内、林春花一名。因父被株拏。自行投到。意欲藉以招徕余盗。将该犯牢固监禁。未即办理等语。亦属非是。闽省民俗剽悍。盗劫频闻。正应严加惩治。以儆奸顽。从前降旨将情有可原、拟斩减等之夥盗、定为监候、三年再行发遣。已属法外施仁。若将行劫多次、闻拏自首之盗。亦照此例概行免死。则盗匪何以示儆。况此等凶徒。胆敢抢劫多案。愍不畏死。亦断不肯因查拏紧急、遽行投首。若如该抚所奏。因其自首。即予免死。设黠盗等皆知可以自首幸免。将来竟可公然行劫。藉有自首之例。又得免死。转足以长盗风。何以安闾阎而靖海疆。徐嗣曾所奏、责成族正缚献匪徒、及盗匪自首减等、二条。俱属错谬。断不可行。现已令阿桂、福康安、孙士毅、各抒所见、详核具奏。俟奏到时。再交军机大臣覆议奏闻。候朕降旨遵行。徐嗣曾所见俱错。不得以此时业经陈奏、率行办理。致干咎戾也。将此传谕徐嗣曾、并谕阿桂、福康安、孙士毅、伍拉纳、知之。　　

○又谕曰、嵩椿等奏、奉天地方。本年六月内、雨水较多。自二十日以后。旋即晴霁。于田禾并无妨碍。虽低洼之地。间有积水未消。其高阜及平原地亩。现在禾稼均已结实。籽粒甚为饱满。可卜丰稔等语。览奏稍慰。奉天地方。今岁收成。既可不至歉薄。看来竟可无须接济。前谕令刘峨等、于北仓旧存米石、豫备拨运赈济之处。可以无须运往。省费实多。著传谕刘峨、苏凌阿等、所有上年截卸北仓米石。自可毋庸备运。以省烦费。穆和蔺到彼后。只须于地方事务。妥为整顿。毋庸办理拨运米石也。将此并谕嵩椿、宜兴、穆和蔺、知之。　　

○定沉溺铜觔每月奏报例。谕、据陈用敷奏报滇省铜船过境日期一摺。内称云南委员漆炳文、领运五十三年三运一起京铜七十六万一千七百九十三斤。在湖北归州沉溺铜七万斤等语。运京铜觔。事关鼓铸。沿途自应小心运送。今滇省领运之铜。在湖北归州地方。沉溺至七万斤之多。殊属可惜。著传谕毕沅、惠龄、即饬所属查明。务期捞获。并谕沿途各督抚。嗣后遇有铜船过境。沉溺若干。捞获若干。必须每月奏报。以便随时查验。庶督抚等实力督率地方官、认真查办。不致视为具文也。　　

○以山东临清协副将宁泰、为江西南昌镇总兵。　　

○壬子。谕、刑部侍郎穆精阿、年登八袠。精力未衰。历经出差审案、及办理刑名事务。均能勤慎妥协。兹于八月十二日。为伊八十诞辰。著加恩赏给都统衔。并赏戴花翎。届期。仍当照例赏赉。并亲书扁额以赐。用示优眷耆臣至意。　　

○又谕、据伊江阿奏、每年入觐之土尔扈特回子等、来往所经各城。该处大臣、不必特奏等语。所奏是。此等无关紧要事件。专摺具奏。徒劳驿站。著交新疆各处将军大臣。嗣后凡值应入觐之土尔扈特和硕特回子等起行时。该管大臣、仍照旧例具奏外。其经过各处。第照例加意照看。遇便咨报该部。迨其回归游牧处所。亦祇咨报该部备核。不必由驿具奏。　　

○癸丑。谕曰、汪如洋奏各属科试情形摺内、有东帝二童生钱汝宣、供出高凤鸣越号求倩等语。东帝二字。自系东文场帝字坐号。然此等字面。不宜编列号房名目。该学政何不检点若此。各省考试文场东西坐号。向例以千字文编排。相沿已久。如京师止用天地黄宇等字。而应避之字、向不列入。外省恐皆一律编写。殊失敬谨之道。但坐号有限。而千字文内字面甚多。尽足敷用。岂可将帝皇等字编列。即以天元等字排入坐号。均非所以昭祇敬。嗣后京师贡院。以及各直省考棚。所有天元帝皇等字样。俱不得概行编列。将此通谕知之。　　

○又谕、前因游击张殿魁、在大门洋面追拏盗匪。并持刀过船杀贼。致被戕害。尚属奋勇。曾降旨加恩照参将阵亡例议恤。本日据伍拉纳查奏、张殿魁在大门洋、遥见贼船六只。即令放炮。以致盗船逃遁五只。其落后一只。因近山折回。始与张殿魁巡船相遇。以致被盗匪拒捕、杀伤落水。如该游击果系将船驶近放炮。何以不能将贼船击破。反遭戕害等语。海洋捕缉盗匪。全在密速追擒。今张殿魁一见贼船。先行放炮。是与贼以退避之信。转令知所防备。得以肆凶抗拒。此等绿营恶习。最为可恶。使张殿魁尚在。必当治以应得之罪。岂可复膺恤典。所有交部将张殿魁照阵亡例议恤之处。著即停止。　　

○谕军机大臣曰、伍拉纳奏、会同设法截捕洋盗一摺。内称、该镇将道府等。若此时犹不妥为购线。上紧缉捕。稍涉玩弛。一经续获盗犯。讯出曾在该管境内逗留经过。定当严行参办等语。地方文武。如果不实力缉捕。任听盗犯在伊境内逗留藏匿。将来获犯审明后。自当将玩弛之员。查参示儆。然亦止可该督抚、默存诸心。随案酌办。若盗犯尚未就获。而即明定以章程。则此县获盗。审出曾在彼县容留。彼县既有处分。而彼县获盗。又审出曾在此县潜匿。此县亦有处分。外省官官相护恶习。牢不可破。势必各怀规避、消弭不办。该督等此奏、名为从严。竟是予以不捕盗之方矣。总之盗犯虽在洋面出没无踪。而销变赃物。必须登岸觅售。若果地方官留心购拏。原无难立时破露。其如地方官不肯认真躧缉。而督抚等又不实力督催。以致获犯稽迟。此案盗犯。胆敢纠集多人。拒捕伤官。情节重大。务须全数擒拏。尽法惩治。勿使一名漏网。该督抚等当董饬文武员弁。实心搜缉。以清洋面。非一奏所能了事。慎之。著再传谕伍拉纳、琅玕、陈杰、即遵照节降谕旨。会同上紧严缉。并将首犯曾否就获之处。迅速具奏。　　

○是月。直隶总督刘峨奏、肃宁县、近河洼地。被淹成灾。乏食贫民。现于义仓内、酌动谷二千石。每户借给三斗。批、竟当赏给。又称、被水地亩。应查明确数给赈。批、妥协为之。俾受实惠。又称、清苑等县间被淹浸。现饬属查勘。批、不可讳灾。详悉查办。　　

○两江总督书麟覆奏、睢宁漫口。堵筑已有端绪。毋须韩鑅前来帮办。得旨、览奏俱悉。勉为之。　　

○湖南巡抚。浦霖奏、楚南毗连川粤。为私盐出没之所。饬属严拏。于衡阳、清泉等县、缉获三起。从重办理。得旨、渐有起色。亦不问矣。但不可又怠。　　

○河东河道总督李奉翰奏、东省济运水柜。如微山蜀山等湖。最为紧要。今岁各河渠水势充盈除收入蜀山湖水。并将有余之水。串运归入南旺湖潴蓄。酌改芒生涵洞。令其下注。递达南阳昭阳等湖。汇入微湖。以裕济运之源。得旨嘉奖。　　

○河东河道总督李奉翰、河南巡抚梁肯堂奏、节届白露。河水安澜。得旨、览奏稍慰。总以敬慎防于事先为要。　　

○四川总督李世杰奏、马晏清即马波。遣令程宗圣、冒为伊子马攀凤。在密云县叩阍献策。并开列太平等州县、枉毙人命各案。臣逐一严查。尽属子虚。该犯马晏清在逃。现饬属侦缉务获。得旨、正犯今获否。似此余事。向谁问乎。　　

○贵州巡抚陈步瀛、以新授黔抚、奏请陛见。得旨、且赴新任。贵州政简民淳。如不自满。加慎。汝可称胜职。勉之。
  </div>
  <div class="pagination">
   <a href="清实录乾隆朝实录_page1690.html">
    上一页
   </a>
   <span>
    ...
   </span>
   <a href="清实录乾隆朝实录_page1686.html">
    1686
   </a>
   <a href="清实录乾隆朝实录_page1687.html">
    1687
   </a>
   <a href="清实录乾隆朝实录_page1688.html">
    1688
   </a>
   <a href="清实录乾隆朝实录_page1689.html">
    1689
   </a>
   <a href="清实录乾隆朝实录_page1690.html">
    1690
   </a>
   <span class="current-page">
    1691
   </span>
   <a href="清实录乾隆朝实录_page1692.html">
    1692
   </a>
   <a href="清实录乾隆朝实录_page1693.html">
    1693
   </a>
   <a href="清实录乾隆朝实录_page1694.html">
    1694
   </a>
   <a href="清实录乾隆朝实录_page1695.html">
    1695
   </a>
   <a href="清实录乾隆朝实录_page1696.html">
    1696
   </a>
   <span>
    ...
   </span>
   <a href="清实录乾隆朝实录_page1692.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
