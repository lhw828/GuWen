<!DOCTYPE html>
<html>
<head>
    <meta charset="UTF-8">
    <title>通志 - 第 16 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 16 页/共 155 页</h1>
    <div class="content">　　二年春正月立皇子嚣为定陶王诏曰廼者凤皇甘露降集黄龙登兴醴泉滂流枯槁荣茂神光并见咸受祯祥其赦天下减民算三十赐诸侯王丞相将军列侯中二千石金钱各有差赐民爵一级女子百戸牛酒鳏寡孤独高年帛夏四月遣防军都尉禄将兵击珠崖秋九月立皇子宇为东平王冬十二月行幸萯【音倍】阳宫属【之欲反】玉观匈奴呼韩邪单于欵五原塞愿奉国珍朝三年正月诏有司议咸曰单于非正朔所加王者外客也礼仪宜如诸侯王称臣昧死再拜位次诸侯王下诏曰盖闻五帝三王礼所不施不及以政今匈奴单于称北藩臣朕德不能覆其以客礼待之位在诸侯王上三年春正月行幸甘泉郊泰畤匈奴呼韩邪单于稽【古兮反】侯姗【音删】来朝赞谒称藩臣而不名赐以玺绶冠带衣裳安车驷马黄金锦绣缯絮使有司道单于先行就邸长安宿长平上自甘泉宿池阳宫上登长平阪诏单于毋谒其左右当戸之羣皆列观蛮夷君长王侯迎者数万人夹道陈上登渭桥咸称万岁单于就邸置酒建章宫飨赐单于观以珍寳二月单于罢归遣长乐衞尉高昌侯忠车骑都尉昌骑都尉虎将万六千骑送单于单于居幕南保光禄城诏北边振谷食郅支单于远遁匈奴遂定诏曰乃者凤皇集新蔡羣鸟四靣行列皆乡鳯皇立以万数其赐汝南太守帛百匹新蔡长吏三老孝弟力田鳏寡孤独各有差赐民爵二级毋出今年租三月己丑丞相霸薨诏诸儒讲五经同异太子太傅萧望之等平奏其议上亲称制临决焉乃立梁邱易大小夏侯尚书谷梁春秋愽士冬乌孙公主来归
　　四年夏广川王海阳有罪废迁房陵冬十月丁卯未央宫宣室阁火
　　黄龙元年春正月行幸甘泉郊泰畤匈奴呼韩邪单于来朝礼赐如初二月单于归国诏曰今吏或以不禁奸邪为寛大纵释有罪为不苛或以酷恶为贤皆失其中方今天下少事繇役省减兵革不动而民多贫盗贼不止其咎安在上计簿具文而已务为欺谩以避其课三公不以为意朕将何任自今诸请诏省卒徒自给者皆止御史察计簿疑非实者按之使眞伪无相乱三月有星孛于王良阁道入紫宫夏四月诏曰举亷吏诚欲得其眞也吏六百石位大夫有罪先请秩禄上通足以效其贤材自今以来毋得举冬十二月甲戍帝崩于未央宫年四十三班固曰孝宣之治信赏必罚综核名实政事文学法理之士咸精其能至于技巧工匠器械自元成间鲜能及之亦足以知吏称其职民安其业也遭値匈奴乖乱推亡固存信威北夷单于慕义稽首称藩功光祖宗业垂后嗣可谓侔德殷宗周宣矣
　　孝宣帝本始地节元康神爵五鳯甘露各四年黄龙元年即位二十五年
　　孝元皇帝名奭之字盛宣帝太子也母曰共哀许皇后宣帝微时生民间年二岁宣帝即位八岁立为皇太子壮大柔仁好儒见宣帝所用多文法吏以刑名绳下大臣杨恽盖寛饶等坐刺讥辞语见诛尝侍燕从容言陛下持刑太深宜用儒生宣帝作色曰汉家自有制度本以霸王道杂之柰何纯任德教用周政乎且俗儒不逹时宜好是古非今使人于名实不知所守何足委任乃叹曰乱我家者太子也繇是疏太子而爱淮阳王欲立之曰淮阳王明察好法宜为吾子而王母张倢伃尤幸上有意欲用淮阳王代太子然以少依许氏俱从微起故终不背焉黄龙元年十二月癸巳宣帝崩太子即皇帝位谒高庙尊皇太后曰太皇太后皇后曰皇太后初元元年春正月辛丑孝宣皇帝葬杜陵【陵在长安南五十里】赐诸侯王公主列侯黄金吏二千石以下钱帛各有差大赦天下三月封皇太后兄侍中中郎将王舜为安平侯丙午立皇后王氏以三辅太常郡国公田及苑可省者振业贫民赀不满千钱者赋贷种食封外祖父平恩戴侯同产弟子中常侍许嘉为平恩侯奉戴侯后夏四月诏遣光禄大夫褒等十二人循行天下存问耆老鳏寡孤独困乏失职之民延登贤俊招显侧陋因览风俗之化又诏闗东今年谷不登其令郡国被灾害甚者毋出租赋江海陂湖园池属少府者以假贫民勿租赋赐宗室有属籍者马一匹至二驷三老孝者帛五匹弟者力田三匹鳏寡孤独二匹吏民五十戸牛酒六月以民疾疫令太官损膳减乐府员省苑马以振困乏秋八月上郡属国降胡万余人亡入匈奴九月闗东郡国十一大水饥或人相食转旁郡谷以相救诏令诸宫馆希幸御者勿缮治太仆减谷食马水衡省肉食兽
　　二年春正月行幸甘泉祠泰畤赐云阳民爵一级女子百戸牛酒立弟竟为清河王三月立广陵厉王太子霸为王诏罢黄门乗舆狗马水衡禁囿宜春下苑少府佽飞外池严籞池田假与贫民诏曰朕德不逮灾异并臻乃二月戊午地震陇西郡毁落太上皇庙殿壁木饰壊败防【音桓】道县城郭官寺及民室屋压杀人众山崩地裂水泉涌出其令郡国被地动灾甚者毋出租赋赦天下有可蠲除减省以便百姓者条奏毋有所讳丞相御史中二千石举茂材异等直言极谏之士朕将亲览焉夏四月丁巳立皇太子赐御史大夫爵闗内侯中二千石右庶长天下当为父后者爵一级列侯钱各二十万五大夫十万六月闗东饥齐地人相食秋七月诏曰岁比灾害一年中地再动北海水溢流杀人民其咎安在公卿其悉意陈朕过失靡有所讳冬诏故前将军望之傅朕八年道以经书厥功茂焉其赐爵闗内侯邑八百戸朝朔望十二月中书令恭石显等谮望之令自杀三年春令诸侯相位在郡守下珠崖郡山南县反待诏贾捐之请弃之乃罢珠崖夏四月乙未晦茂陵白鹤馆灾诏曰天降灾异有司莫言朕过百姓仍遭凶阸毋以相振朕甚闵焉其赦天下夏旱立长沙炀王弟宗为王封故海昬侯贺子代宗为侯六月诏以隂阳错谬风雨不时其罢甘泉建章宫衞令就农百官各省费丞相御史举天下明隂阳灾异者各三人于是言事者众或进擢见用人人自以为得上意
　　四年春正月行幸甘泉郊泰畤三月行幸河东祠后土赦汾隂徒赐民爵一级女子百戸牛酒鳏寡高年帛行所过毋出租赋
　　五年春正月以周子南君为周承休侯位次诸侯王三月行幸雍祠五畤夏四月有星孛于参诏以皇天降异咎流万民其令大官毋日杀所具各减半乗舆秣马无乏正事而已罢角抵上林宫馆希御幸者齐三服官北假田官盐鐡官常平仓愽士弟子毋置员以广学者赐宗室子有属籍者马一匹至二驷三老孝者帛人五匹弟者力田三匹鳏寡孤独二匹吏民五十戸牛酒省刑罚七十余事除光禄大夫以下至郎中保父母同产之令令从官给事宫司马中者得为大父母父母兄弟通籍冬十二月丁未御史大夫贡禹卒衞司马谷吉使匈奴不还
　　永光元年春正月行幸甘泉郊泰畤赦云阳徒赐民爵一级女子百戸牛酒高年帛行所过毋出租赋二月诏丞相御史举质朴敦厚逊让有行者光禄岁以此科第郎从官三月诏赦天下令厉精自新各务农畆无田者皆假之贷种食如贫民赐吏六百石以上爵五大夫勤事吏二级为父后者民一级女子百戸牛酒鳏寡孤独高年帛是月雪陨霜伤麦稼秋罢【当言罢某官某事此下疑有烂脱】二年春二月诏大赦天下赐民爵一级女子百戸牛酒鳏寡孤独高年三老孝弟力田帛又赐诸侯王公主列侯黄金中二千石以下至中都官长吏各有差吏六百石以上爵五大夫勤事吏各二级三月壬戍朔日有蚀之诏以天见大异以戒朕躬其令内郡国举茂材异等贤良直言之士各一人夏六月诏以连年不登四方饥馑朕甚伤焉其赦天下秋七月西羌反遣右将军冯奉世击之八月以太常任千秋为奋威将军别将五校并进
　　三年春西羌平军罢三月立皇子康为济阳王夏四月癸未大司马车骑将军接薨冬十一月诏曰乃者己丑地动中冬水大雾盗贼并起吏何不以时禁各悉意对冬复盐鐡官愽士弟子员以用度不足民多复除毋以给中外繇役
　　四年春二月诏以百姓娄遭凶咎加以边竟不安其赦天下所贷贫民勿收责三月行幸雍祠五畤夏六月甲戍孝宣园东阙灾戊寅晦日有蚀之诏公卿勉思天戒愼身修永以辅朕之不逮直言尽意毋有所讳九月戊子罢衞思后园及戾园冬十月罢祖宗庙在郡国者诸陵分属三辅以渭城寿陵亭部原上为初陵诏曰安土重迁黎民之性顷者有司奏徙郡国民以奉园陵令百姓弃坟墓别亲戚非人情所愿今所为初陵者勿置县邑使天下安土乐业亡有动揺之心布告天下使明知之又罢先后父母奉邑
　　五年春正月行幸甘泉郊泰畤三月上幸河东祠后土秋颍川水出流杀人民吏从官县被害者与告士卒遣归冬上幸长杨射熊馆布车骑大猎十二月乙酉毁太上皇帝孝恵皇帝寝庙园
　　建昭元年春三月上幸雍祠五畤秋八月有白蛾羣飞蔽日从东都门至轵道冬河间王元有罪废迁房陵罢孝文太后孝昭太后寝园
　　二年春正月行幸甘泉郊泰畤三月行幸河东祠后土益三河大郡太守秩戸十二万为大郡夏四月赦天下六月立皇子兴为信都王闰月丁酉太皇太后上官氏崩冬十一月齐楚地震大雨雪树折屋壊淮阳王舅张博魏郡太守京房坐窥道诸侯王以邪意漏泄省中语博要斩房弃市
　　三年夏令三辅都尉大郡都尉秩皆二千石六月甲辰丞相元成薨秋使护西域骑都尉甘延寿副校尉陈汤挢【与矫同】发戊巳校尉屯田吏士及西域胡兵攻郅支单于冬斩其首传诣京师县蛮夷邸门
　　四年春正月以诛郅支单于告祠郊庙赦天下夏四月诏遣谏大夫博士赏等二十一人循行天下存问耆老鳏寡孤独乏困失职之人举茂材特立之士六月甲申中山王竟薨蓝田地沙石雍覇水安陵岸崩雍泾水水逆流
　　五年春三月诏赦天下赐民爵一级女子百戸牛酒三老孝弟力田帛又诏方春农桑兴百姓戮力之时而不良之吏覆案小罪征召证案兴不急之事以妨百姓公卿其明察申勅之夏六月庚申复戾园壬申晦日有蚀之秋七月庚子复太上皇寝庙园原庙昭灵后武哀王昭哀后衞思后园
　　竟宁元年春正月匈奴呼韩邪单于来朝诏以单于保塞边垂无事其改元为竟宁赐单于待诏掖庭王嫱为阏氏皇太子冠赐列侯嗣子爵五大夫天下为父后者爵一级二月御史大夫延寿卒三月癸未复孝惠皇帝寝庙园孝文太后孝昭太后寝园夏封骑都尉甘延寿为列侯赐副校尉陈汤爵闗内侯黄金百斤夏五月壬辰帝崩于未央宫毁太上皇孝惠孝景皇帝庙罢孝文孝昭太后昭灵后武哀王昭哀后寝园秋七月丙戍葬渭陵【在长安北五十六里】班彪曰臣外祖兄弟为元帝侍中语臣曰元帝多材艺善史书鼓琴瑟吹洞萧自度曲被歌声分刌制度穷极防【上音要下音妙】少而好儒及即位征用儒生委之以政贡薛韦匡迭为宰相而上牵制文义优游不断孝宣之业衰焉然寛尽下出于防俭号令温雅有古之风烈
　　孝元帝初元永光建昭各五年竟宁元年即位十六年
　　孝成皇帝名骜【五到反】之字俊元帝太子也母曰王皇后元帝在太子宫生帝于甲观画堂为世嫡皇孙宣帝爱之字曰太孙常置左右三岁而宣帝崩元帝即位帝为太子壮好经书寛博谨愼初居桂宫尝被急召出龙楼门不敢絶驰道西至直城门得絶乃度还入作室门上迟之问其故以状对上大悦乃着令令太子得絶驰道云其后幸酒乐燕乐【上乐读如夲字或音五敎反下乐音来各反】上不以为能而定陶防王有材艺母傅昭仪又爱幸上以故尝有意欲以防王为嗣頼侍中史丹护太子家辅助有力上亦以先帝尤爱太子故得毋废竟宁元年五月元帝崩六月乙未太子即皇帝位谒高庙尊皇太后曰太皇太后皇后曰皇太后以元舅侍中衞尉阳平侯王凤为大司马大将军领尚书事己未有司言乗舆牛车马禽兽皆非礼不宜以葬奏可秋七月大赦天下
　　建始元年春正月乙丑皇曽祖悼考庙灾立故河间王弟上郡库令良为王有星孛于营室罢上林诏狱二月右将军长史姚尹等使匈奴还去塞百余里暴风火发烧杀尹等七人赐诸侯王丞相将军列侯王太后公主王主吏二千石黄金宗室诸官吏千石以下至二百石及宗室子有属籍者三老孝弟力田鳏寡孤独钱帛各有差吏民五千戸牛酒诏以火灾星变故赦天下与士大夫自新封舅诸吏光禄大夫闗内侯王崇为安成侯赐舅王谭商立根逢时爵闗内侯夏四月黄雾四塞博问公卿大夫无有所讳六月有青蝇无万数集未央宫殿中朝者坐秋罢上林宫馆希御幸者二十五所八月有两月相承晨见东方九月戊子流星光烛地长四五丈委曲蛇形贯紫宫十二月作长安南北郊罢甘泉汾隂祠是日大风拔甘泉畤中大木十韦【韦与围同】以上郡国被灾什四以上毋收田租
　　二年春正月罢雍五畤辛巳上始郊祀长安南郊诏赦奉郊县长安长陵及中都官耐罪徒减天下赋钱算四十闰月以渭城延陵亭部为初陵二月诏三辅内郡举贤良方正各一人三月北宫井水溢出辛丑上始祠后土于北郊丙午立皇后许氏罢六廐技巧官夏大旱东平王宇有罪削樊亢父县秋罢太子博望苑以赐宗室朝请【音才性反】者减乗舆廐马
　　三年春三月赦天下徒赐孝弟力田爵二级诸逋租赋所振贷勿收秋闗内大水七月虒上小女陈持弓闻大水至走入横城门阑入尚方掖门至未央宫钩盾中吏民惊上城【虒音斯虒上地名在渭水边陈姓持弓名无符籍妄入宫曰阑掖门正门之傍小门如人臂掖也横音光长安北面西头第一门也】九月诏遣谏大夫林等循行天下冬十二月戊申日有蚀之夜地震未央宫殿中诏以灾异娄发令公卿各思朕过失明白陈之丞相御史与将军列侯中二千石及内郡国举贤良方正能直言极谏之士诣公车朕将览焉越嶲山崩
　　四年春罢中书宦官初置尚书员五人夏四月雨雪五月中谒者丞陈临杀司隶校尉辕丰于殿中秋桃李实大水河决东郡金隄冬十月御史大夫尹忠以河决不忧职自杀
　　河平元年春三月诏曰河决东郡流漂二州校尉王延世隄塞輙平其改元为河平赐天下吏民爵各有差夏四月己亥晦日有蚀之既诏公卿大夫百寮各修其职陈朕过失无有所讳大赦天下六月罢典属国并大鸿胪秋九月复太上皇寝庙园
　　二年春正月沛郡铁官冶铁飞夏六月封舅谭商立根逢时皆为列侯
　　三年春二月丙戍犍为地震山崩雍江水水逆流秋八月乙卯晦日有食之光禄大夫刘向校中秘书谒者陈农使使求遗书于天下
　　四年春正月匈奴单于来朝赦天下徒赐孝弟力田爵二级诸逋租赋所振贷勿收二月单于罢归国三月癸丑朔日有蚀之遣光禄大夫博士嘉等十一人行举濒河之郡水所毁伤困乏不能自存者财振贷其为水所流压死不能自葬令郡国给槥椟葬埋【槥音衞椟音读小棺也】已葬者与人钱二千避水它郡国在所冗食之【冗如勇反散也】毋令失职举敦厚有行能直言之士壬申长陵临泾岸崩雍泾水夏六月庚戍楚王嚣薨山阳火生石中改元为阳朔
　　阳朔元年春二月丁未晦日有蚀之三月赦天下徒冬京兆尹王章有罪下狱死
　　二年春寒诏令公卿大夫政事务顺四时月令三月大赦天下夏五月除吏八百石五百石秩秋闗东大水流民欲入函谷天井壶口五阮【阮其远反】闗者勿苛留遣谏大夫博士分行视八月甲申定陶王薨九月诏奉使者不称令丞相与中二千石二千石杂举可充博士位者使卓然可观是嵗御史大夫张忠卒
　　三年春三月壬戍陨石东郡八夏六月颍川鐡官徒申屠圣等百八十人杀长吏盗库兵自称将军经歴九郡遣丞相长史御史中丞逐捕以军兴从事皆伏辜秋八月丁巳大司马大将军王凤薨
　　四年春正月诏令二千石勉劝农桑二月赦天下秋九月壬申东平王宇薨闰月壬戍御史大夫于永卒鸿嘉元年春二月诏遣谏大夫理等举三辅三河农寃狱令公卿大夫部刺史明申敇守相以称朕意其赐天下民爵一级女子百戸牛酒加赐鳏寡孤独高年帛逋贷未入者勿收壬午行幸初陵赦作徒以新丰戏乡为昌陵县奉初陵赐百戸牛酒上始为微行出冬黄龙见眞定
　　二年春行幸云阳三月愽士行饮酒礼有雉蜚集于庭歴阶升堂而雊复集诸府又集承明殿诏举敦厚有行义能直言者夏徙郡国豪杰訾五百万以上五千戸于昌陵赐丞相御史将军列侯公主中二千石冡地第宅六月立中山宪王孙云客为广徳王
　　三年夏四月赦天下令吏民得买爵贾级千钱大旱秋八月乙卯孝景庙阙灾冬十一月甲寅皇后许氏废广汉男子郑躬等六十余人攻官寺簒囚徒盗库兵自称山君
　　四年春正月诏以水旱为灾闗东流冗者众青幽冀部尤剧遣使者循行郡国被灾害什四以上民赀不满三万勿出租赋逋贷未入皆勿收流民欲入闗輙籍内所之郡国谨遇以理务有以全活之思称朕意秋勃海清河河溢被灾者振贷之冬广汉郑躬等党与窦广犯歴四县众且万人拜河东都尉赵护为广汉大守发郡中及蜀郡合三万人击之或相捕斩除罪旬月平迁护为执金吾赐黄金百斤
　　永始元年春正月癸丑太官淩室火戊午戾后园阙火夏四月封倢伃赵氏父临为成阳侯五月封舅曼子侍中骑都尉光禄大夫王莽为新都侯六月丙寅立皇后赵氏大赦天下秋七月诏曰朕执德不固谋不尽下过听将作大匠万年言昌陵三年可成作治五年中陵司马殿门内尚未加功天下虚耗百姓罢劳客土疏恶终不可成朕惟其难怛然伤心夫过而不改是谓过矣其罢昌陵及故陵勿徙吏民令天下毋有揺动之心立城阳孝王子俚为王八月丁丑太皇太后王氏崩
　　二年春正月己丑大司马车骑将军王音薨二月癸未夜星陨如雨乙酉晦日有蚀之诏曰乃者龙见东莱日有蚀之天着变异以显朕邮朕甚惧焉公卿申敇百寮深思天诫有可省减便安百姓者条奏所振贷贫民勿收又曰闗东比岁不登吏民以义收食贫民谷物助县官振赡者已赐直其百万以上加赐爵右更欲为吏补三百石其吏也迁二等三十万以上赐爵五大夫吏亦迁二等民补郎十万以上家毋出租赋三岁万钱以上一年冬十一月行幸雍祠五畤十二月诏曰前将作大匠万年知昌陵卑下妄请营作积土増高多兴繇役百姓罢极天下匮竭常侍闳前为大司农中丞数奏昌陵不可成侍中衞尉长数白宜早止徙家反故处闳前赐爵闗内侯黄金百斤今赐长闗内侯食邑千戸闳五百戸万年邪佞不忠毒流众庶虽防赦不宜居京师其徙万年焞煌郡是岁御史大夫王骏卒
　　三年春正月己卯晦日有蚀之诏曰天灾仍重朕甚惧焉惟民之失职临遣太中大夫嘉等循行天下存问耆老民所疾苦其与部刺史举惇朴逊让有行义者各一人冬十月庚辰皇太后诏有司复甘泉泰畤汾隂后土雍五畤陈仓陈寳祠十一月尉氏男子樊并等十三人谋反杀陈留太守刼略吏民自称将军徒李谭等五人共格杀并等皆封为列侯十二月山阳铁官徒苏令等二百二十八人攻杀长吏盗库兵自称将军经歴郡国十九杀东郡太守汝南都尉遣丞相长史御史中丞持节督趣逐捕汝南太守严防捕斩令等迁防为大司农赐黄金百斤
　　四年春正月行幸甘泉郊泰畤神光降集紫殿大赦天下赐云阳吏民爵女子百戸牛酒鳏寡孤独高年帛三月行幸河东祠后土赐吏民如云阳行所过毋出田租夏四月癸未长乐临华殿未央宫东司马门皆灾六月甲午霸陵园门阙灾出杜陵诸未尝御者归家诏曰乃者地震京师火灾娄降朕甚惧之有司其悉心明对厥咎朕将亲览焉又曰圣王明礼制以序尊卑异车服以彰有德今公卿列侯亲属近臣奢侈逾制吏民慕效寖以成俗其申敇有司以渐禁之青緑民所常服且勿止列侯近臣各自省改司校尉察不变者秋七月辛未晦日有蚀之
　　元延元年春正月己亥晦日有蚀之三月行幸雍祠五畤夏四月丁酉无云有雷声光耀耀四面下至地昬止赦天下秋七月有星孛于东井诏公卿博士议郎各悉心惟思变意明以经对毋有所讳与内郡国举方正能直言极谏者各一人北边二十二郡举勇猛知兵法者各一人封萧相国后喜为酂侯冬十二月辛亥大司马大将军王商薨是岁昭仪赵氏害后宫皇子
　　二年春正月行幸甘泉郊泰畤三月行幸河东祠后土夏四月立广陵孝王子守为王冬行幸长杨宫从胡客大校猎宿萯阳宫赐从官
　　三年春正月丙寅蜀郡岷山崩雍江三日江水竭二月封侍中衞尉淳于长为定陵侯三月行幸雍祠五畤四年春正月行幸甘泉郊泰畤二月罢司校尉官三月行幸河东祠后土甘露降京师赐长安民牛酒绥和元年春正月大赦天下二月癸丑诏曰朕承太祖鸿业奉宗庙二十五年徳不能绥理宇内百姓怨恨者众不防天祐至今未有继嗣天下无所系心观于往古近事之戒祸乱之萌皆由斯焉定陶王欣于朕为子慈仁孝顺可以承天序继祭祀其立欣为皇太子封中山王舅谏大夫冯参为宜乡侯益中山国三万戸以慰其意赐诸侯王列侯金天下当为父后者爵三老孝弟力田帛各有差又曰盖闻王者必存二王之后所以通三统也昔成汤受命列为三代而祭祀废絶考求其后莫正孔吉其封吉为殷绍嘉侯三月进爵为公及周承休侯皆为公地各百里行幸雍祠五畤夏四月以大司马车骑将军根为大司马罢将军官御史大夫为大司空封为列侯益大司马大司空奉如丞相秋八月庚戍中山王兴薨冬十一月立楚孝王孙景为定陶王定陵侯淳于长大逆不道下狱死廷尉孔光使持节赐贵人许氏药饮药死十二月罢部刺史更置州牧秩二千石二年春正月行幸甘泉郊泰畤二月壬子丞相翟方进薨三月行幸河东祠后土丙戍帝崩于未央宫年四十六皇太后诏有司复长安南北郊四月己卯葬延陵【在扶风去长安六十二里】班彪曰臣之姑充后宫为倢伃父子昆弟侍帷幄数为臣言成帝善修容仪升车立正不内顾不疾言不亲指临朝渊嘿尊严若神可谓穆穆天子之容者矣愽览古今容受直辞公卿称职奏议可述遭世承平上下和睦然湛于酒色赵氏内乱外家擅朝言之可为于邑建始以来王氏始执国命哀平短祚莽遂簒位盖其威福所由来者渐矣
　　孝成帝建始河平阳朔鸿嘉永始元延各四年绥和二年即位二十六年
　　孝哀皇帝名欣之字喜元帝庶孙定陶防王子也母曰丁姬年三嵗嗣立为王长好文辞法律元延四年入朝尽从傅相中尉时成帝少弟中山孝王亦来朝独从傅上怪之以问定陶王对曰令诸侯王来朝得从其国二千石傅相中尉皆国二千石故尽从之上令诵诗通习能説他日问中山王独从傅在何法令不能对令诵尚书又废及赐食于前后饱起下韈系解成帝由此以为不能而贤定陶王数称其材时王祖母傅太后随王来朝私赂遗上所幸赵昭仪及帝舅票骑将军曲阳侯王根昭仪及根见上亡子亦欲豫自结为长久计皆更称定陶王劝帝以为嗣成帝亦自羙其材为加元服而遣之时年十七矣明年使执金吾任宏守大鸿胪持节征定陶王立为皇太子谢曰臣幸得继父守藩为诸侯王材质不足以假充太子之宫陛下圣德寛仁敬承祖宗奉顺神只宜防福祐子孙千亿之报臣愿且得留国邸旦夕奉问起居俟有圣嗣归国守藩书奏天子报闻后月余立楚孝王孙景为定陶王奉防王祀所以奨厉太子専为后之谊绥和二年三月成帝崩四月丙午太子即皇帝位谒高庙尊皇太后曰太皇太后皇后曰皇太后大赦天下赐宗室王子有属者马各一驷吏民爵百戸牛酒三老孝弟力田鳏寡孤独帛太皇太后诏尊定陶防王为恭皇五月丙戍立皇后傅氏诏曰春秋母以子贵尊定陶太后曰恭皇太后丁姬曰恭皇后各置左右詹事食邑如长信宫中宫追尊傅父为崇祖侯丁父为褒德侯封舅丁明为阳安侯舅子满为平周侯追谥满父忠为平周懐侯皇后父晏为孔乡侯皇太后弟侍中光禄大夫赵钦为新成侯六月诏曰郑声滛而乱乐圣王所放其罢乐府曲阳侯根前以大司马建社稷策益封二千戸太仆安阳侯舜辅导有旧恩益封五百戸及丞相孔光大司空汜乡侯何武益封各千戸诏曰河间王良丧太后三年为宗室仪表益封万戸又曰诸侯王列侯公主吏二千石及豪富民多畜奴婢田宅亡限与民争利百姓失职其议限列有司条奏诸王列侯得名田国中列侯在长安及公主名田县道闗内侯吏民名田皆无得过三十顷诸侯王奴婢二百人列侯公主百人闗内侯吏民三十人年六十以上十岁以下不在数中贾人皆不得名田为吏犯者以律论诸民田畜奴婢过品皆没入县官齐三服官诸官织绮绣难成害女红之物皆止无作输除任子令及诽谤诋欺法掖庭宫人年三十以下出嫁之官奴婢五十以上免为庶人禁郡国无得献名兽益吏三百石以下奉察吏残贼酷虐者以时退有司无得举赦前往事博士弟子父母死予宁三年秋七月罢大司马莽就第曲阳侯根成都侯况皆有罪根就国况免为庶人归故郡诏以间者日月亡光五星失行郡国比比地动河南颍川郡水出流杀人民坏败庐舍朕甚惧焉已遣光禄大夫循行举籍赐死者棺钱人三千其令水所伤县邑及他郡国灾害什四以上民赀不满十万皆毋出今年租赋
　　建平元年春正月赦天下侍中骑都尉新成侯赵钦成阳侯赵防皆有罪免为庶人徙辽西太皇太后诏外家王氏田非冡茔皆以赋贫民二月诏大司马列侯将军中二千石州牧守相举孝悌敦厚能直言通政事延于侧陋可亲民者各一人三月赐诸侯王公主列侯丞相将军中二千石中都官郎吏金钱帛各有差冬中山孝王太后媛弟宜乡侯冯参有罪皆自杀
　　二年春正月罢大司空复御史大夫夏四月诏曰汉家之制推亲亲以显尊尊定陶恭皇之号不宜复称定陶尊恭皇太后曰帝太太后称永信宫恭皇后曰帝太后称中安宫立恭皇庙于京师赦天下徒罢州牧复刺史六月庚申帝太后丁氏崩诏起陵于恭皇之园发陈留济隂近郡国五万人穿复土待诏夏贺良等言赤精子之防汉家歴运中衰当再受命宜改元易号诏赦天下以建平二年为太初元年号曰陈圣刘太平皇帝漏刻以百二十为度七月以渭城西北原上永陵亭部为初陵勿徙郡国民使得自安八月诏以夏贺良等言皆违经背古不合时宜六月甲子制书非赦令也皆蠲除之贺良等反道惑众下有司皆伏辜丞相愽御史大夫元孔乡侯晏有罪博自杀元减死二等晏削戸四分之一语在博传
　　三年春正月立广德夷王弟广汉为广平王癸卯帝太太后所居桂宫正殿火三月己酉丞相当薨有星孛于河鼓夏六月立鲁顷王子郚【郚音鱼又音吾】乡侯闵为王冬十一月壬子复甘泉泰畤汾隂后土祠罢南北郊东平王云云后谒安成恭侯夫人放皆有罪云自杀谒放弃市四年春大旱闗东民传行西王母筹经歴郡国西入闗至京师民又会聚祠西王母或夜持火上屋击鼓号呼相惊恐二月封帝太太后从弟侍中傅商为汝昌侯太后同母弟子侍中郑业为阳信侯三月侍中驸马都尉董贤光禄大夫息夫躬南阳太守孙宠皆以告东平王封列侯夏四月赐中二千石至六百石及天下男子爵六月尊帝太太后为皇太太后秋八月恭皇园北门灾冬诏将军中二千石举明兵法有大虑者
　　元寿元年春正月辛丑朔日有蚀之诏公卿大夫陈朕过失无有所讳其与将军列侯中二千石举贤良方正能直言者各一人大赦天下丁巳皇太太后傅氏崩三月丞相嘉有罪下狱死秋九月大司马票骑将军丁明免孝元庙殿门铜龟蛇铺首鸣【门铺首作龟蛇之形所以衘环也铺普胡反】二年春正月匈奴单于乌孙大昆弥来朝二月归国单于不説夏四月壬辰晦日有蚀之五月正三公官分职大司马衞将军董贤为大司马丞相孔光为大司徒御史大夫彭宣为大司空封长平侯正司直司造司防职事未定六月戊午帝崩于未央宫年二十六秋九月壬寅葬义陵【义陵在扶风去长安四十六里】班氏曰孝哀自为藩王及充太子之宫文辞愽敏幼有令闻睹孝成世禄去王室权柄外移是故临朝娄诛大臣欲彊主威以则武宣雅性不好声色时览卞射武戏即位痿痹末年寖剧飨国不永哀哉
　　孝哀皇帝建平四年元寿二年即位六年
　　孝平皇帝初名箕子元始二年更名衎之字乐元帝庶孙中山孝王子也母曰衞姬年三岁嗣立为王元寿二年六月哀帝崩太皇太后诏曰大司马董贤年少不合众心其上印绶罢贤即日自杀新都侯王莽为大司马领尚书事秋七月遣车骑将军王舜大鸿胪左咸使持节迎中山王辛卯贬皇太后赵氏为孝成皇后退居北宫哀帝皇后傅氏退居桂宫孔乡侯傅晏少府董恭等皆免官爵徙合浦九月辛酉中山王即皇帝位谒高庙大赦天下帝年九岁太皇太后临朝大司马莽秉政百官縂已以听于莽诏赦天下
　　元始元年春正月越裳氏重译献白雉一黑雉二诏使三公以荐宗庙羣臣奏言大司马莽功德比周公赐号安汉公及太师孔光等皆益封赐天下民爵一级吏在位二百石以上一切满秩如眞立故东平王云太子开明为王故桃乡顷侯子成都为中山王封宣帝耳孙信等三十六人皆为列侯太仆王恽等二十五人前议定陶傅太后尊号守经法不阿指从邪右将军孙建爪牙大臣大鸿胪咸前正议不阿后奉节使迎中山王及宗正刘不恶执金吾任岑中郎将孔永尚书令姚恂沛郡太守石诩皆以前与建策东迎即位奉事周密勤劳赐爵闗内侯食邑各有差赐帝征即位前所过县邑吏二千石以下至佐史爵各有差又令诸侯王公列侯闗内侯亡子而有孙若子同产子者皆得以为嗣公列侯嗣子有罪耐以上先请宗室属未尽而以罪絶者复其属其为吏举亷佐史补四百石天下吏比二千石以上年老致仕者参分故禄以一与之终其身遣谏大夫行三辅举籍吏民以元寿二年仓卒时横赋敛者偿其直义陵民冡不妨殿中者勿发天下吏民亡得置什器储偫二月置羲和官秩二千石外史闾师秩六百石班教化禁滛祀放郑声乙未义陵寝神衣在柙中丙申旦衣在牀上寝令以急变闻用太牢祠夏五月丁巳朔日有蚀之大赦天下公卿将军中二千石举敦厚能直言者各一人六月使少府左将军丰赐帝母中山孝王姬玺书拜为中山孝王后赐帝舅衞寳寳弟元爵闗内侯赐帝女弟四人号皆曰君食邑各二千戸封周公后公孙相如为褒鲁侯孔子后孔均为褒成侯奉其祀追谥孔子曰褒成宣尼公罢明光宫及三辅驰道天下女徒已论归家顾山钱月三百复贞妇乡一人置少府海丞果丞各一人大司农部丞十三人人部一州劝农桑太皇太后省所食汤沐邑十县属大司农常别计其租入以赡贫民秋九月赦天下徒以中山苦陉县为中山孝王后汤沐邑
　　二年春黄支国献犀牛诏曰皇帝二名通于器物今更名合于古制使太师光奉太牢告祠高庙夏四月立代孝王元孙之子如意为广宗王江都易王孙盱台侯宫为广川王广川惠王曽孙伦为广德王封故大司马博陆侯霍光从父昆弟曽孙阳宣平侯张敖元孙庆忌綘侯周勃元孙共舞阳侯樊哙元孙之子章皆为列侯复爵赐故曲周侯郦商等后元孙郦明友等百一十三人爵闗内侯食邑各有差郡国大旱蝗青州尤甚民流亡安汉公四辅三公卿大夫吏民为百姓困乏献其田宅者二百三十人以口赋贫民遣使者捕蝗民捕蝗诣吏以石防受钱天下民赀不满二万及被灾之郡不满十万勿租税民疾疫者舍空邸第为置医药赐死者一家六尸以上葬钱五千四尸以上三千二尸以上二千罢安定呼池苑以为安民县起官寺市里募徙贫民县次给食至徙所赐田宅什器假与犂牛种食又起五里于长安城中宅二百区以居贫民秋举勇武有节明兵法郡一人诣公车九月戊申晦日有蚀之赦天下徒使谒者大司马掾四十四人持节行边兵执金吾侯陈茂假以钲鼓募汝南南阳勇敢吏士三百人谕説江湖贼成重等二百余人皆自出送家在所收事重徙云阳赐公田宅冬中二千石举治狱平岁一人
　　三年春诏有司为皇帝纳采安汉公莽女语在莽传又诏光禄大夫刘歆等杂定婚礼四辅公卿大夫愽士郎吏家属皆以礼娶亲迎立轺并马夏安汉公奉车服制度吏民养生送终嫁娶奴婢田宅器械之品立官稷及学官郡国曰学县道邑侯国曰校校学置经师一人乡曰庠聚曰序序庠置孝经师一人阳陵任横等自称将军盗库兵攻官寺出囚徒大司徒掾督逐皆伏辜安汉公世子宇与帝外家衞氏有谋宇下狱死诛衞氏四年春正月郊祀高祖以配天宗祀孝文以配上帝改殷绍嘉公曰宋公周承休公曰郑公诏百寮自今妇女非身犯法及男子年八十以上七岁以下家非坐不道诏所名捕它皆无得系其当验者即验问定着令二月丁未立皇后王氏大赦天下遣太仆王恽等八人置副假节分行天下览观风俗赐九卿以下至六百石宗室有属籍者爵自五大夫以上各有差赐天下民爵一级鳏寡孤独高年帛夏皇后见于高庙加安汉公曰宰衡赐公太夫人号曰功显君封公子安临皆为列侯安汉公奏立明堂辟廱尊孝宣庙为中宗孝元庙为高宗天子世世献祭冬置西海郡徙天下犯禁者处之梁王立有罪自杀分京师置前煇光后丞烈二郡更公卿大夫八十一元士官名位次及十二州名分界郡国所属罢置改易天下多事吏不能纪冬大风吹长安城东门屋瓦且尽
　　五年春正月祫祭明堂诸侯王二十八人列侯百二十人宗室子九百余人征助祭礼毕皆益戸赐爵及金帛増秩补吏各有差诏曰惟宗室子皆太祖高皇帝子孙及兄弟吴顷楚元之后汉元至今十有余万人虽有王侯之属莫能相紏或防入刑罪教训不至之咎也自太上皇以来族亲各以世氏郡国置宗师以紏之致教训焉二千石选有徳义者以为宗师考察不从教令有寃失职者宗师得因邮亭书言宗伯请以闻常以岁正月赐宗师帛各十匹羲和刘歆等四人使治明堂辟痈令汉与文王灵台周公作洛同符太仆王恽等八人使行风俗宣明徳化万国齐同皆封为列侯征天下通知逸经古记天文歴算钟律小学史篇方术本草及以五经论语孝经尔雅教授者在所为驾一封轺传遣诣京师至者数千人闰月立梁孝王元孙之耳孙音为王帝益壮以衞后故怨不悦冬十二月丙午莽因腊日上椒酒置毒酒中帝崩于未央宫大赦天下有司议曰礼臣不殇君皇帝年十有四岁宜以礼敛加元服奏可葬康陵【在长安北六十里】诏曰皇帝仁惠无不顾哀每疾一发气輙上逆害于言语故不及有遗诏其出媵妾皆归家得嫁如孝文时故事班氏曰孝平之世政自莽出褒善显功以自尊盛观其文辞方外百蛮亡思不服休征嘉应颂声并作至乎变异见于上民怨于下莽亦不能文也莽立宣帝之元孙广戚侯之子婴为帝年三岁号曰孺子遂引周公居摄故事明年改元居摄后二年簒位定有天下之号曰新改元初始初始一年始建国五年天凤六年地皇四年
　　孝平帝元始五年
　　右汉自高祖至孺子十三帝通王莽合二百二十九年汉二百十四年伪新十五年

　　通志卷五下
<史部,别史类,通志>
　　钦定四库全书
　　通志卷六上
　　宋　右　廸　功　郎　郑　樵　渔　仲　撰
　　后汉纪第六上
　　光武　明帝　章帝　和帝　殇帝　安帝
　　世祖光武皇帝讳秀字文叔南阳蔡阳人髙祖九世之孙也岀自景帝生长沙定王发发生舂陵节侯买买生郁林太守外外生钜鹿都尉回回生南顿令钦钦生光武光武年九歳而孤养于叔父良身长七尺三寸美须眉大口隆准日角性勤于稼穑而兄伯升好侠养士常非笑光武事田业比之髙祖兄仲王莽天鳯中乃之长安受尚书略通大义莽末天下连歳灾蝗寇盗锋起地皇三年南阳荒饥诸家賔客多为小盗光武避吏新野因卖谷于宛宛人李通等以圗防说光武云刘氏复起李氏为辅光武初不敢当然独念兄伯升素结轻客必举大事且王莽败亡已兆天下方乱遂与定谋于是乃市兵弩十月与李通从弟轶等起扵宛时年二十八十一月有星孛于张光武遂将宾客还舂陵时伯升巳会众起兵初诸家子弟恐惧皆亡逃自匿曰伯升杀我及见光武绛衣大冠皆惊曰谨厚者亦复为之乃稍自安伯升于是招新市平林兵与其帅王鳯陈牧西击长聚光武初骑牛杀新野尉乃得马进屠唐子乡又杀湖阳尉军中分财物不均众恚恨欲反攻诸刘光武敛宗人所得物悉以与之众乃悦进防棘阳与王莽前队大夫甄阜属正梁邱赐战于小长安汉军大败还保棘阳更始元年正月甲子朔汉军复与甄阜梁邱赐战于沘水西大破之斩阜赐伯升又破王莽纳言将军严尤秩宗将军陈茂于淯阳进围宛城二月辛巳立刘圣公为天子以伯升为大司徒光武为太常偏将军三月光武别与诸将徇昆阳定陵郾皆下之多得牛马财物谷四十万斛转以馈宛下莽闻阜赐死汉帝立大惧遣大司徒王寻大司空王邑将兵百万其甲士四十二万人五月到颍川复与严尤陈茂合初光武为舂陵侯家讼逋租于尤尤见而竒之及是时城中出降尤者言光武不取财物但会兵计策尤笑曰是美须眉者邪何为乃如是初王莽征天下能为兵法者六十三家数百人并以为军吏选练武卫招募猛士旌旗辎重千里不絶有长人巨无覇长一丈大十围以为垒尉又驱诸猛兽虎豹犀象之属以助威武自秦汉出师之盛未甞有也光武将数千兵徼之于阳关诸将见寻邑兵盛反走驰入昆阳皆惶怖忧念妻孥欲散归诸城光武议曰今兵谷既少而外寇彊大并力御之功庶可立如欲分散势无俱全且宛城未防不能相救昆阳即破一日之间诸部亦灭矣今不同心胆共举功名反欲守妻子财物邪诸将怒曰刘将军何敢如是光武笑而起会骑还言大兵且至城北军陈数百里不见其后诸将遽相谓曰更请刘将军计之光武复为图画成败诸将忧廹皆曰诺时城中唯有八九千人光武乃使成国上公王鳯廷尉大将军王常留守夜自与骠骑大将军宗佻五威将军李轶等十三骑出城南门于外收兵时莽军到城下者且十万光武几不得出既至郾定陵悉发诸营兵而诸将贪惜财货欲分留守之光武曰今若破敌珍珤万倍大功可成如为所败首领无余何财物之有众乃从严尤说王邑曰昆阳城小而坚今假号者在宛亟进大兵彼必奔走宛败昆阳自服邑曰吾昔以虎牙将军围翟义坐不生得以见责让今将百万之众遇城而不能下何谓邪遂围之数十重列营百数云车十余丈瞰临城中旗帜蔽野埃尘连天钲鼓之声闻数百里或为地道冲輣橦城积弩乱发矢下如雨城中负户而汲王鳯等乞降不许寻邑自以为功在漏刻意气甚逸夜有流星坠营中昼有云如坏山当营而陨不及地尺而散吏士皆厌伏六月己卯光武遂与营部俱进自将部骑千余前去大军四五里而陈寻邑亦遣兵数千合战光武奔之斩首数十级诸部喜曰刘将军平生见小敌怯今见大敌勇甚可怪也且复居前请助将军光武复进寻邑兵却诸将共乘之斩首数百千级连胜遂前时伯升拔宛已三日而光武尚未知乃伪使持书报城中云宛下兵到而阳堕其书寻邑得之不憙诸将既经累防胆气益壮无不一当百光武乃与敢死者三千人从城西水上冲其中坚寻邑陈乱乘锐崩之遂杀王寻城中亦鼓噪而出中外合势震呼动天地莽兵大溃走者相腾践奔殪百余里间会大雷风屋瓦皆飞雨下如注滍川盛溢虎豹皆股战士卒争赴溺死者以万数水为不流王邑严尤陈茂轻骑乘死人度水逃去尽获其军实辎重车甲珍寳不可胜算举之连月不尽或燔烧其余光武因复徇下颍阳会伯升为更始所害光武自父城驰诣宛谢司徒官属迎吊光武光武难交私语深引过而已未尝自伐昆阳之功又不敢为伯升服丧饮食言笑如平常更始以是慙拜光武为破虏大将军封武信侯九月庚戍三辅豪杰共诛王莽首诣宛更始将北都洛阳以光武行司校尉使前整修宫府于是置僚属作文移从事司察一如旧章时三辅吏士东迎更始见诸将过皆冠帻而服妇人衣诸于绣镼莫不笑之或有畏而走者及见司僚属皆欢喜不自胜老吏或埀泣曰不圗今日复见汉官威仪由是识者皆属心焉及更始至洛阳乃遣光武以破虏将军行大司马十月持节北度河镇慰州郡所到郡县輙见二千石长吏三老官属下至佐史考察黜陟如州牧故事輙平遣囚徒除王莽苛政复汉官名吏人喜悦争持牛酒迎劳进至邯郸故赵缪王子林说光武曰赤眉今在河东但决水灌之百万之众可使为鱼光武不答去之真定林于是乃诈以卜者王郎为武帝子子舆十二月立郎为天子都邯郸遂遣使者降下郡国
　　二牟正月光武以王郎新盛乃北徇蓟王郎移檄购光武十万户而故广阳王子刘接起兵蓟中以应郎城内扰乱转相惊恐言邯郸使者方到二千石以下皆出迎于是光武趣驾南辕晨夜不敢入城邑舍食道傍至饶阳官属皆乏食光武乃自称邯郸使者入舍吏方进食从者饥争夺之吏疑其伪乃椎鼓数十通绐言邯郸将军至官属皆失色光武升车欲驰既而惧不免徐还坐曰请邯郸将军入久乃驾去中人遥语门者闭之门长曰天下讵可知而闭长者乎遂得南出晨夜兼行防犯霜雪天时寒面皆破裂至虖沱河无船适遇水合得过未毕数骑而防进至下博城西遑惑不知所之有白衣老父在道傍指曰努力信都郡为长安守去此八十里光武即驰赴之信都太守任光开门出迎世祖因发旁县得四千人先击堂阳贳县皆降之王莽和戎卒正邳彤亦举郡降又昌城人刘植宋子人耿纯各率宗亲子弟据其县邑以奉光武于是北降下曲阳众稍合乐附者至有数万人复北击中山拔卢奴所过发奔命兵移檄边部共击邯郸郡县还复响应南击新市真定元氏防子皆下之因入赵界时王郎大将李育屯栢人汉兵不知而进前部偏将朱浮邓禹为育所破亡失辎重光武在后闻之收浮禹散卒与育战于郭门大破之尽得其所获育还保城攻之不下于是引兵防广阿会上谷太守耿况渔阳太守彭宠各遣其将吴汉寇恂等将突骑来助击王郎更始亦遣尚书仆射谢躬讨郎光武因大飨士卒遂东围钜鹿王郎守将王饶坚守月余不下郎遣将倪宏刘奉率数万人救钜鹿光武逆战于南防斩首数千级四月进围邯郸连战破之五月甲辰防其城诛王郎收文书得吏人与郎交关谤毁者数千章光武不省会诸将军烧之曰令反侧子自安更始遣侍御史持节立光武为萧王令悉罢兵诣行在所光武辞以河北未平不就征自是始贰于更始是时长安政乱四方背叛梁王刘永擅命睢阳公孙述称王巴蜀李宪自立为淮南王秦丰自号楚黎王张歩起琅邪董宪起东海延岑起汉中田戎起夷陵并置将帅侵略郡县又别号诸贼铜马大肜髙湖重连铁胫大抢尤来上江青犊五校檀乡五幡五楼富平获索等各领部曲众合数百万人所在寇掠光武将击之先遣吴汉北发十郡兵幽州牧苗曾不从汉遂斩曾而发其众秋光武击铜马于鄡吴汉将突骑来会清阳贼数挑战光武坚营自守有出卤掠者輙击取之絶其粮道积月余日贼食尽夜遁去追至馆陶大破之受降未尽而髙湖重连从东南来与铜马余众合光武复与大战于蒲阳悉破降之封其渠帅为列侯降者犹不自安光武知其意勅令各归营勒兵乃自乘轻骑案行部陈降者更相语曰萧王推赤心置人腹中安得不投死乎由是皆服悉将降人分配诸将众遂数十万故关西号光武为铜马帝赤眉别帅与大肜青犊十余万众在射犬光武进击大破之众皆散走使吴汉岑彭袭杀谢躬于邺青犊赤眉贼入函谷关攻更始光武乃遣邓禹率六裨将引兵而西以乘更始赤眉之乱时更始使大司马朱鲔舞阴王李轶等屯洛阳光武亦令冯异守孟津以拒之
　　建武元年春正月平陵人方望立前孺子刘婴为天子更始遣丞相李松击斩之光武北击尤来大抢五幡于元氏追至右北平连破之又战于顺水北乗胜轻进反为所败贼追急短兵接光武自投髙岸遇突骑王丰下马授光武光武抚其肩而上顾笑谓耿弇曰几为虏弇频射却贼得免士卒死者数千人散兵归保范阳军中不见光武或云巳没诸将不知所为吴汉曰卿曺努力王兄子在南阳何忧无主众恐惧数日乃定贼虽战胜而素慑大威客主不相知夜遂引去大军复进至安次与战破之斩首三千余级贼入渔阳乃遣吴汉率耿弇陈俊马武等十二将军追战于潞东及平谷大破灭之朱鲔遣讨难将军苏茂攻温冯异寇恂与战大破之斩其将贾彊于是诸将议上尊号马武先进曰天下无主如有圣人承敝而起虽仲尼为相孙子为将犹恐无能有益反水不收后悔无及大王虽执谦退柰宗庙社稷何宜且还蓟即尊位乃议征伐今此谁贼而驰骛击之乎光武惊曰何将军出是言可斩也武曰诸将尽然光武使出晓之乃引军还至蓟夏四月公孙述自称天子光武从蓟还过范阳命收吏士至中山诸将复上奏曰汉遭王莽宗庙废絶豪杰愤怒兆人涂炭王与伯升首举义兵更始因其资以据帝位而不能奉承大统败乱纲纪盗贼日多羣生危蹙大王初征昆阳王莽自溃后防邯郸北州弭定三分天下而有其二跨州据土帯甲百万言武力则莫之敢抗论文德则无所与辞【臣】闻帝王不可以乆旷天命不可以谦拒惟大王以社稷为计万姓为心光武又不聼行到南平棘诸将复固请之光武曰寇贼未平四面受敌何遽欲正号位乎诸将且出耿纯进曰天下士大夫捐亲戚弃土壤从大王于矢石之间者其计固望其攀龙鳞附鳯翼以成其所志耳今功业即定天人亦应而大王留时逆众不正号位纯恐士大夫望絶计穷则有去归之思无为久自苦也大众一散难可复合时不可留众不可逆纯言甚诚切光武深感曰吾将思之行至鄗光武先在长安时同舍生彊华自关中奉赤伏符曰刘秀发兵捕不道四夷云集龙鬭野四七之际火为主羣臣因复奏曰受命之符人应为大万里合信不议同情周之白鱼曷足比焉今上无天子海内淆乱符瑞之应昭然着闻宜答天神以塞羣望光武于是命有司设坛场于鄗南千秋亭五成陌六月己未即皇帝位燔燎告天禋于六宗望于羣神其祝文曰皇天上帝后土神只眷顾降命属秀黎元为人父母秀不敢当羣下百辟不谋同辞咸曰王莽簒位秀发愤兴兵破王寻王邑于昆阳诛王郎铜马于河北平定天下海内防恩上当天地之心下为元元所归防记曰刘秀发兵捕不道卯金修徳为天子秀犹固辞至于再至于三羣下佥曰皇天大命不可稽留敢不敬承于是建元为建武大赦天下改鄗为髙邑是月赤眉立刘盆子为天子甲子前将军邓禹击更始定国公王匡于安邑大破之斩其将刘均秋七月辛未拜前将军邓禹为大司徒丁丑以野王令王梁为大司空壬午以大将军吴汉为大司马偏将军景丹为骠骑大将军大将军耿弇为建威大将军偏将军盖延为虎牙大将军偏将军朱祐为建义大将军中坚将军杜茂为大将军时宗室刘茂自号厌新将军率众降封为中山王己亥幸懐遣耿弇率彊弩将军陈俊军五社津备荥阳以东使吴汉率朱祐及廷尉岑彭执金吾贾复扬化将军坚镡等十一将军围朱鲔于洛阳八月壬子祭社稷癸丑祠髙祖太宗世宗于懐宫进幸河阳更始廪邱王田立降九月赤眉入长安更始奔髙陵辛未诏曰更始破败弃城逃走妻子裸袒流冗道路朕甚愍之今封更始为淮阳王吏人敢有贼害者罪同大逆甲申以前髙密令卓茂为太傅辛卯朱鲔举城降冬十月癸丑车驾入洛阳幸南宫却非殿遂定都焉遣岑彭击荆州羣贼十一月甲午幸懐刘永自称天子十二月丙戍至自懐赤眉杀更始而隗嚻据陇右卢芳起安定破虏大将军叔寿击五校贼于曲梁战殁
　　二年春正月甲子朔日有食之大司马吴汉率九将军击檀乡贼于邺东大破降之庚辰封功臣皆为列侯大国四县余各有差诏以显效未酬名籍未立者大鸿胪趣上朕将差而録之博士丁恭议曰古帝王封诸侯不过百里今封诸侯四县不合法制帝曰古之亡国皆以亡道未尝闻功臣地多而灭亡者乃遣谒者即授印绶壬午更始复汉将军邓煜辅汉将军于匡降皆复爵位壬子起髙庙建社稷于洛阳立郊兆于城南始正火德色尚赤是月赤眉焚西京宫室发掘园陵寇掠关中大司徒邓禹入长安遣府掾奉十一帝神主纳于髙庙真定王杨临邑侯让谋反遣前将军耿纯诛之二月己酉幸修武大司空王梁免壬子以太中大夫宋为大司空遣骠骑大将军景丹率征虏将军祭遵等二将军击农贼破之因遣祭遵围蛮中贼张满渔阳太守彭宠反攻幽州牧朱浮于蓟延岑自称武安王于汉中辛卯至自修武三月乙未大赦天下诏顷狱多寃人用刑深刻朕甚愍之其于中二千石诸大夫博士议郎议省刑法遣执金吾贾复率二将军击更始郾王尹遵破降之骁骑将军刘植击密贼战殁遣虎牙大将军盖延率四将军伐刘永夏四月围永于睢阳更始将苏茂杀淮阳太守潘蹇而附刘永甲午封叔父良为广阳王兄子章为太原王章弟兴为鲁王舂陵侯嫡子祉为城阳王五月庚辰封更始元氏王歙为泗水王故真定王杨子徳为真定王周后姬常为周承休公癸未诏曰民有嫁妻卖子欲归父母者恣聼之敢拘执论如律六月戊戍立贵人郭氏为皇后子彊为皇太子大赦天下增郎谒者从官秩各一等丙子封宗子刘终为淄川王秋八月帝自将征五校丙辰幸内黄大破五校于羛阳降之遣游击将军邓隆救朱浮与彭宠战于潞隆军败绩盖延防睢阳刘永奔谯破虏将军邓奉据淯阳反九月壬戌至自内黄骠骑大将军景丹薨延岑大破赤眉于杜陵关中饥民相食冬十一月以廷尉岑彭为征南大将军率八将军讨邓奉于堵鄕铜马青犊尤来余贼共立孙登为天子于上郡登将乐元杀登以其众五万余人降遣偏将军冯异代邓禹伐赤眉使太中大夫伏隆持节安辑青徐二州招张歩降之十二月戊午诏曰惟宗室列侯为王莽所废先灵无所依归朕甚愍之其竝复故国若侯身已殁属所上其子孙见名尚书封拜是歳盖延等大破刘永于沛西初王莽末天下旱蝗黄金一觔易粟一斛至是野谷旅生麻尗尤盛野蚕成茧被于山阜人收其利焉
　　三年春正月甲子以偏将军冯异为征西大将军杜茂为骠骑大将军大司徒邓禹及冯异与赤眉战于囬溪禹异败绩征虏将军祭遵破蛮中斩张满辛巳立皇考南顿君已上四庙壬午大赦天下闰月乙巳大司徒邓禹免冯异与赤眉战于崤底大破之余众南向宜阳帝自将征之己亥幸宜阳甲辰亲勒六军大陈戎马大司马吴汉精卒当前中军次之骁骑武卫分陈左右赤眉望见震怖遣使乞降丙午赤眉君臣面缚奉髙皇帝玺绶诏以属城门校尉戊申至自宜阳己酉诏曰羣盗纵横贼害元元盆子窃尊号乱惑天下朕奋兵讨击应时崩解十余万众束手降服先帝玺绶归之王府斯皆祖宗之灵士人之力朕曷足以享斯哉其择吉日祠髙庙赐天下长子当为父后者爵人一级二月己未祠髙庙受国玺刘永立董宪为海西王张歩为齐王歩杀光禄大夫伏隆反帝幸懐遣吴汉率二将军击青犊于轵西大破降之三月壬寅以大司徒司直伏湛为大司徒彭宠防蓟城宠自立为燕王帝自将征邓奉幸堵阳夏四月大破邓奉于小长安斩之冯异与延岑战于上林破之吴汉率七将军与刘永将苏茂战于广乐大破之虎牙大将军盖延围刘永于睢阳五月己酉车驾还宫乙卯晦日有蚀之六月壬戍大赦天下耿弇与延岑战于穰大破之秋七月征南大将军岑彭率三将军伐秦丰战于黎邱大破之获其将蔡宏庚辰诏曰吏不满六百石下至墨绶长相有罪先请男子八十以上十歳以下及妇人从坐者自非不道诏所名捕皆不得系当騐问者即就騐女徒雇山归家盖延防睢阳获刘永而苏茂周建立永子纡为梁王冬十月壬申幸舂陵祠园庙因置酒旧宅大会故人父老十一月乙未至自舂陵涿郡太守张丰反是歳李宪自称天子西州大将军隗嚻奉奏建义大将军朱祐率祭遵与延岑战于东阳斩其将张成
　　四年春正月甲申大赦天下二月壬子幸懐壬申至自懐遣右将军邓禹率二将军与延岑战于武当破之夏四月丁巳幸邺己巳进幸临平遣大司马吴汉击五校贼于箕山大破之五月进幸元氏辛巳进幸卢奴遣征虏将军祭遵率四将军讨张丰于涿郡斩丰六月辛亥车驾还宫七月丁亥幸谯遣捕虏将军马武偏将军王霸围刘纡于垂惠董宪将贲休以兰陵城降宪围之虎牙大将军盖延率平狄将军厐萌救贲休不克兰陵为宪所防秋八月戊午进幸寿春太中大夫徐恽擅杀临淮太守刘度恽坐诛遣扬武将军马成率三将军伐李宪九月围宪于舒冬十月甲寅车驾还宫太傅卓茂薨十一月丙申幸宛遣建义大将军朱祐率二将军围秦丰于黎邱十二月丙寅进幸黎邱是岁征西大将军冯异与公孙述将程焉战于陈仓破之
　　五年春正月癸巳车驾还宫二月丙午大赦天下捕虏将军马武偏将军王覇防垂惠乙丑幸魏郡壬申封殷后孔安为殷绍嘉公彭宠为其苍头所杀渔阳平大司马吴汉率建威大将军耿弇击富平获索贼于平原大破降之复遣耿弇率二将军讨张歩三月癸未徙广阳王良为赵王始就国平狄将军厐萌反杀楚郡太守孙萌而东附董宪遣征南大将军岑彭率二将军伐田戎于津乡大破之夏四月旱蝗河西大将军窦融始遣使贡献五月丙子诏曰久旱伤麦秋种未下朕甚忧之将残吏未胜狱多寃结元元愁恨感动天气乎其令中都官三辅郡国出系囚罪非犯殊死一切勿案见徒免为庶人务进柔良退贪酷各正厥事焉六月建义大将军朱祐防黎邱获秦丰而厐萌苏茂围桃城帝时幸防因自将征之先理兵任城乃进救桃城大破萌等秋七月丁丑幸沛祠髙原庙诏修复西京园陵进幸湖陵征董宪又幸蕃遂攻董宪于昌虑大破之八月己酉进幸郯留吴汉攻刘纡董宪等车驾转徇彭城下邳吴汉防郯获刘纡汉进围董宪厐萌于朐冬十月还幸鲁使大司空祠孔子耿弇等与张歩战于临淄大破之帝幸临淄进幸剧张歩斩苏茂以降齐地平初起太学车驾还宫幸太学赐博士弟子各有差十一月壬寅大司徒伏湛免尚书令侯霸为大司徒十二月卢芳自称天子于九原西州大将军隗嚻遣子恂入侍交阯牧邓让率七郡太守遣使奉贡诏复济阳二年徭役是岁野谷渐少田亩益广焉
　　六年春正月丙辰改舂陵郷为章陵县世世复徭役比丰沛无有所与辛酉诏曰往歳水旱蝗虫为灾谷价腾踊人用困乏朕惟百姓无以自赡恻然愍之其命郡国有谷者给禀髙年鳏寡孤独及笃癃无家属贫不能自存者如律二千石勉加循抚无令失职扬武将军马成等防舒获李宪二月大司马吴汉防朐获董宪厐萌山东悉平诸将还京师置酒赏赐三月公孙述遣将任满寇南郡夏四月丙子幸长安始谒髙庙遂有事十一陵遣虎牙大将军盖延等七将军从陇道伐公孙述五月己未至自长安隗嚻反盖延等因与嚻战于陇阺诸将败绩辛丑诏曰惟天水陇西安定北地吏人为隗嚣所诖误者又三辅遭难赤眉有犯法不道者自殊死以下皆赦除之六月辛卯诏曰夫张官置吏所以为人也今百姓遭难戸口耗少而县官吏职所置尚繁其令司隶州牧各实所部省减吏员县国不足置长吏可并合者上大司徒大司空二府于是条奏并省四百余县吏职减损十置其一代郡太守刘兴击卢芳将贾览于髙柳战殁初乐浪人王调据郡不服秋遣乐浪太守王遵击之郡吏杀调降遣前将军李通率二将军与公孙述将战于西城破之夏蝗秋九月庚子赦乐浪谋反大逆殊死以下丙寅晦日有食之冬十月丁丑诏曰吾德薄不眀寇贼为害彊弱相陵元元失所诗云日月告凶不用其行永念厥咎内疚于心其公卿举贤良方正各一人百僚并上封事无有隐讳有司修职务遵法度十一月丁卯诏王莽时吏人没入为奴婢不应旧法者皆免为庶人十二月壬辰大司空宋免癸巳诏曰顷者师旅未解用度不足故行什一之税今军士屯田粮储差积其令郡国收见田租三十税一如旧制隗嚻遣将行廵寇扶风征西大将军冯异拒破之是歳初罢郡国都尉官始遣列侯就国匈奴遣使来献使中郎将报命七年春正月丙申诏中都官三辅郡国出系囚非犯殊死皆一切勿案其罪见徒免为庶民耐罪亡命吏以文除之又诏曰世以厚为徳薄终为鄙至于富者奢僭贫者单财法令不能禁礼义不能止仓卒乃知其咎其布告天下令知忠臣孝子慈兄悌弟薄送终之义二月辛巳罢防曹都尉官三月丁酉诏曰今国有众军并多精勇宜且罢轻车骑士材官楼船士及军假吏令还复民伍公孙述立隗嚻为朔宁王癸亥晦日有食之避正殿寝兵不听事五日诏曰吾徳薄致灾讁见日月战栗恐惧夫何言哉今方念愆庶消厥咎其令有司各修职任奉遵法度惠兹元元百僚各上封事无有所讳其上书者不得言圣夏四月壬午诏曰比阴阳错谬日月薄食百姓有过在予一人大赦天下公卿司隶州牧举贤良方正各一人遣诣公车朕将览试焉五月戊戍前将军李通为大司空甲寅诏吏人遭饥乱及为青徐贼所略为奴婢下妻欲去留者恣聼之敢拘制不还以卖人法从事是夏连雨水汉忠将军王常为横野大将军八月丁亥封前河间王邵为河间王隗嚻寇安定征西大将军冯异征虏将军祭遵击却之冬卢芳所置朔方太守田飒云中太守乔扈各举郡降是歳省长水射声二校尉官
　　八年春正月中郎将来歙袭略阳杀隗嚻守将而据其城夏四月司隶校尉傅亢下狱死隗嚻攻来歙不能下闰月帝自征嚻河西太守窦融率五郡太守与车驾会髙平陇右溃隗嚣奔西城遣大司马呉汉征南大将军岑彭围之进幸上邽不降命虎牙大将军盖延建威大将军耿弇攻之颍川盗贼寇没属县河东守守兵亦叛京师骚动秋大水八月帝自上邽晨夜东驰九月乙卯车驾还宫庚申帝自征颍川盗贼皆降安邱侯张歩叛归琅邪太守陈俊讨获之戊寅至自颍川冬十月丙午幸懐十一月乙丑至自懐公孙述遣兵救隗嚻吴汉盖延等还军长安天水陇西复反归嚻十二月髙句丽王遣使奉贡是歳大水
　　九年春正月隗嚻病死其将王元周宗复立嚻子纯为王徙鴈门吏人于太原三月辛亥初置青巾左校尉官公孙述遣将田戎任满据荆门夏六月丙戍幸缑氏登轘辕遣大司马吴汉率四将军击卢芳将贾览于髙柳战不利秋八月遣中郎将来歙监征西大将军冯异等五将军讨隗纯于天水骠骑大将军杜茂与贾览战于繁畤茂军败绩是岁省关都尉复置防羌校尉官十年春正月大司马吴汉率捕虏将军王覇等五将军击贾览于髙柳匈奴遣骑救览诸将与战却之修理长安髙庙夏征西大将军冯异破公孙述将赵匡于天水斩之征西大将军冯异薨秋八月己亥幸长安祠髙庙遂有事十一陵戊戍进幸汧隗嚻将髙峻降冬十月中郎将来歙等大破隗纯于落门其将王元奔蜀纯与周宗降陇右平先零羌寇金城陇西来歙率诸将击羌于五谿大破之庚寅车驾还宫是歳省定襄郡徙其民于西河泗水王歙薨淄川王终薨
　　十一年春二月己卯诏曰天地之性人为贵其杀奴婢不得减罪己酉幸南阳还幸章陵祠园陵城阳王祉薨庚午车驾还宫闰月征南大将军岑彭率三将军与公孙述将田戎任满战于荆门大破之获任满威虏将军冯骏围田戎于江州岑彭遂帅舟师伐公孙述平巴郡夏四月丁卯省大司徒司直官先零羌寇临洮六月中郎将来歙率扬武将军马成破公孙述将王元环安于下辩安遣间人刺杀中郎将来歙帝自将征公孙述秋七月次长安八月岑彭破公孙述将侯丹于黄石辅威将军臧宫与公孙述将延岑战于沈水大破之王元降至自长安癸亥诏曰敢炙灼奴婢论如律免所炙灼者为庶民冬十月壬午诏除奴婢射伤人弃市律公孙述遣间人刺杀征南大将军岑彭马成平武都因陇西太守马援击破先零羌徙致天水陇西扶风十二月大司马吴汉率舟师伐公孙述是歳省朔方牧并并州初断州牧自还奏事
　　十二年春正月大司马吴汉与公孙述将史兴战于武阳斩之三月癸酉诏陇蜀民被略为奴婢自讼者及狱官未报一切免为庶民夏甘露降南行唐六月黄龙见东阿秋七月威虏将军冯骏拔江州获田戎九月吴汉大破公孙述将谢丰于广都斩之辅威将军臧宫防涪城斩公孙恢大司空李通罢冬十一月戊寅吴汉臧宫与公孙述战于成都大破之述被创夜死辛巳吴汉屠成都夷述宗族及延岑等十二月辛卯扬武将军马成行大司空事是歳九真徼外蛮夷张游率种人内属封为归汉里君省金城郡属陇西参狼羌寇武都陇西太守马援讨降之诏邉吏力不足战则守追虏料敌不拘以逗留法横野大将军王常薨遣骠骑大将军杜茂将众郡施刑屯北邉筑亭修烽燧
　　十三年春正月庚申大司徒侯覇薨戊子诏曰往年已勅郡国异味不得有所献御今犹未止非徒有豫养导择之劳至乃烦扰道上疲费过所其令太官勿复受明下以逺方口实所以荐宗庙自如旧制二月遣捕虏将军马武屯虖沱河以备匈奴卢芳自五原亡入匈奴丙辰诏曰长沙王兴真定王得河间王邵中山王茂皆袭爵为王不应经义其以兴为临湘侯得为真定侯邵为乐成侯茂为单父侯其宗室及絶国封侯者凡一百三十七人丁巳降赵王良为赵公太原王章为齐公鲁王兴为鲁公庚午以殷绍嘉公孔安为宋公周承休公姬常为卫公省并西京十三国广平属钜鹿真定属常山河间属信都城阳属琅邪泗水属广陵淄川属髙密胶东属北海陆安属庐江广阳属上谷三月辛未沛郡太守韩歆为大司徒丙子行大司空马成罢夏四月大司马吴汉自蜀还京师于是大飨将士班劳策勲功臣増邑更封凡三百六十五人其外戚恩泽封者四十五人罢左右将军官建威大将军耿弇罢益州传送公孙述瞽师郊庙乐噐葆车舆辇于是法物始备时兵革既息天下少事文书调役务从简寡至乃十存一焉甲寅冀州牧窦融为大司空五月匈奴寇河东秋七月广汉徼外白马羌豪率种人内属九月日南徼外蛮夷献白雉白兎冬十二月甲寅诏益州民自八年以来被略为奴婢者皆一切免为庶民或依托为人下妻欲去者恣聼之敢拘留者比青徐二州以略人法从事复置金城郡
　　十四年春正月起南宫前殿匈奴遣使奉献使中郎将报命夏四月辛巳封孔子后志为襃成侯越嶲人任贵自称太守遣使奉计秋九月平城人贾丹杀卢芳将尹由来降是歳会稽大疫莎车国鄯善国遣使奉献十二月癸卯诏益梁二州奴婢自八年以来自讼在所官一切免为庶民卖者无还直
　　十五年春正月辛丑大司徒韩歆免自杀丁未有星孛于昴汝南太守欧阳歙为大司徒建义大将军朱祐罢丁未有星孛于营室二月徙鴈门代郡上谷三郡民置常关居庸关以东初巴蜀既平大司马吴汉上书请封皇子不许重奏连歳三月乃诏羣臣议大司空融固始侯通胶东侯复髙密侯禹太常登等奏议曰古者封建诸侯以藩屏京师周封八百同姓诸姬并为建国夹辅王室尊事天子享国永长为后世法故诗云大啓尔宇为周室辅髙祖圣徳光有天下亦务亲亲封立兄弟诸子不违旧章陛下德横天地兴复宗统襃徳赏勲亲睦九族功臣宗室咸防封爵多受广地或连属县今皇子頼天能胜衣趋拜陛下恭谦克让抑而不议羣臣百姓莫不失望宜因盛夏吉时定号位以广蕃辅明亲亲尊宗庙重社稷应古合旧厌塞众心臣请大司空融上舆地圗太常择日具礼仪制曰可夏四月戊申以太牢告祠宗庙丁巳使大司空融告庙封皇子辅为右翊公英为楚公阳为东海公康为济南公苍为东平公延为淮阳公荆为山阳公衡为临淮公焉为左翊公京为琅邪公癸丑追諡兄伯升为齐武公兄仲为鲁哀公六月庚午复置屯骑长水射声三校尉官改青巾左校尉为越骑校尉诏下州郡检覈垦田顷亩及户口年纪又考实二千石长吏阿枉不平者冬十一月甲戍大司徒欧阳歙下狱死十二月庚午关内侯戴渉为大司徒卢芳自匈奴入居髙柳是歳骠骑大将军杜茂免虎牙大将军盖延薨
　　十六年春二月交阯女子征侧反略有城邑三月辛丑晦日有食之秋九月河南尹张伋及诸郡守十余人坐度田不实皆下狱死郡国大姓及兵长羣盗处处并起攻刼在所害杀长吏郡县追讨到则解散去复屯结青徐幽冀四州尤甚冬十月遣使者下郡国聼羣盗自相纠擿五人共斩一人者除其罪吏虽逗留廻避故纵者皆勿问聼以禽讨为效其牧守令长坐界内盗贼而不收捕者又以畏愞捐城委守者皆不以为负但取获贼多少为殿最唯蔽匿者乃罪之于是更相追捕贼并解散徙其魁帅于他郡赋田受禀使安生业自是牛马放牧邑门不闭卢芳遣使乞降十二月甲辰封芳为代王初王莽乱后货币杂用布帛金粟是歳始行五铢钱十七年春正月赵公良薨二月乙亥晦日有蚀之夏四月乙卯南巡狩皇太子及右翊公辅楚公英东海公阳济南公康东平公苍从幸颍川进幸叶章陵五月乙卯车驾还宫六月癸巳临淮公衡薨秋七月妖巫李广等羣起据皖城遣虎贲中郎将马援骠骑将军段志讨之九月破皖城斩李广等冬十月辛巳废皇后郭氏为中山太后立贵人隂氏为皇后进右翊公辅为中山王食常山郡其余九国公皆即旧封进爵为王甲申幸章陵修园庙祠旧宅观田庐置酒作乐赏赐时宗室诸母因酣悦相与语曰文叔少时谨信与人不欵曲唯直柔耳今乃能如此帝闻之大笑曰吾理天下亦欲以柔道行之乃悉为舂陵宗室起祠堂有五凤凰见于颍川之郏县十二月至自章陵是歳莎车国遣使贡献
　　十八年春二月蜀郡守将史歆叛遣大司马吴汉率二将军讨之围成都甲寅西巡狩幸长安三月壬午祠髙庙遂有事十一陵歴冯翊界进幸蒲坂祠后土夏四月甲戍车驾还宫癸酉诏曰今邉郡盗谷五十斛罪至于死开残吏妄杀之路其蠲除此法同之内郡遣伏波将军马援率横船将军叚志等击交阯贼征侧等戊申幸河内戊子至自河内五月旱卢芳复亡入匈奴秋七月吴汉防成都斩史歆等壬戍赦益州所部殊死以下冬十月庚辰幸宜城还祠章陵十二月乙丑车驾还宫是岁罢州牧置刺史
　　十九年春正月庚子追尊孝宣皇帝曰中宗始祠昭帝元帝于太庙成帝哀帝平帝于长安舂陵节侯以下四世于章陵妖巫单臣傅镇等反据原武太中大夫臧宫围之夏四月防原武斩臣镇等伏波将军马援破交阯斩征侧等因击破九真贼都阳等降之闰月戊申进赵齐鲁三国公爵为王六月戊申诏曰春秋之义立子以贵东海王阳皇后之子宜承大统皇太子彊崇执谦退愿备藩国父子之情重乆违之其以彊为东海王立阳为皇太子改名庄秋九月南巡狩壬申幸南阳进幸汝南南顿县舍置酒会赐吏人复南顿田租歳父老前叩头言皇考居此日乆陛下识知寺舍每来輙加厚恩愿赐复十年帝曰天下重噐常恐不任日复一日安敢逺期十歳乎吏人又言陛下实惜之何言谦也帝大笑复增一歳进幸淮阳梁沛西南夷寇益州郡遣武威将军刘尚讨之越嶲太守任贵谋叛十二月刘尚袭贵诛之是歳复置函谷关都尉修西京宫室
　　二十年春正月戊子车驾还宫夏四月庚辰大司徒戴渉下狱死大司空窦融免五月辛亥大司马吴汉薨匈奴寇上党天水遂至扶风六月庚寅广汉太守蔡茂为大司徒太仆朱浮为大司空壬辰左中郎将刘隆为骠骑将军行大司马事乙未徙中山王辅为沛王秋东夷韩国人率众诣乐浪内附冬十月东巡狩甲午幸鲁进幸东海楚沛国十二月匈奴寇天水壬寅车驾还宫是歳省五原郡徙其吏人置河东复济阳县徭役六歳二十一年春正月武威将军刘尚破益州夷平之夏四月安定属国胡叛屯聚青山遣将兵长史陈防讨平之秋鲜卑寇辽东辽东太守祭彤大破之冬十月遣伏波将军马援出塞击乌桓不克匈奴寇上谷中山其冬鄯善王车师王等十六国皆遣子入侍奉献愿请都防帝以中国初定未遑外事乃还其侍子厚加赏赐
　　二十二年春闰月丙戍幸长安祠髙庙遂有事十一陵二月己巳至自长安夏五月乙未晦日有食之秋七月司隶校尉苏邺下狱死九月戊辰地震裂制诏曰日者地震南阳尤甚夫地者任物至重静而不动者也而今震裂咎在君上鬼神不顺无徳灾殃将及吏人朕甚惧焉其令南阳勿输今年田租刍槀遣谒者按行其死罪系囚在戊辰以前减死罪一等徒皆防解钳衣丝絮赐郡中居人压死者棺钱人三千其口赋逋税而庐宅尤破坏者勿收责吏人死亡或在壊垣毁屋之下而家羸弱不能收拾者其以见钱谷取佣为寻求之冬十月壬子大司空朱浮免癸丑光禄勲杜林为大司空是歳齐王章薨青州蝗匈奴薁鞬日逐王比遣使诣渔阳请和亲使中郎将李茂报命乌桓击破匈奴匈奴北徙幕南地空诏罢诸邉郡亭吏卒
　　二十三年春正月南郡蛮叛遣武威将军刘尚讨破之徙其种人于江夏夏五月丁卯大司徒蔡茂薨秋八月丙戍大司空杜林薨九月辛未陈留太守玉况为大司徒冬十月丙申太仆张纯为大司空髙句丽率种人诣乐浪内属十二月武陵蛮叛寇掠郡县遣刘尚讨之战于沅水尚军败没是歳匈奴薁鞬日逐王比率部曲遣使诣西河内附
　　二十四年春正月乙亥大赦天下匈奴薁鞬日逐王比遣使欵五原塞求扞御北虏秋七月武陵蛮寇临沅遣谒者李暠中山太守马成讨蛮不尅于是伏波将军马援率四将军讨之诏有司申明旧制阿附蕃王法冬十二月匈奴薁鞬日逐王比自立为单于于是分为南北匈奴
　　二十五年春正月辽东徼外貊人寇右北平渔阳上谷太原辽东太守祭彤招降之乌桓大人来朝南单于遣使诣阙贡献奉藩称臣又遣其左贤王击破北匈奴却地千余里三月南单于遣子入侍戊申晦日有食之伏波将军马援等破武陵蛮于临沅冬十月叛蛮悉降夫余王遣使奉献是歳乌桓大人率众内属诣阙朝贡二十六年春正月诏有司增百官奉其千石已上减于西京旧制六百石已下增于旧秩初作寿陵将作大匠窦融上言园陵广袤无虑所用帝曰古者帝王之皆陶人瓦器木车茅马使后世之人不知其处太宗识终始之义景帝能述遵孝道遭天下反覆而霸陵独完受其福岂不美哉今所制地不过二三顷无为山陵陂池裁令流水而已遣中郎将叚郴授南单于玺绶令入居云中始置使匈奴中郎将将兵卫防之南单于遣子入侍奉奏诣阙于是云中五原朔方北地定襄鴈门上谷代八郡民归于本土遣谒者分将施刑补理城郭发遣邉民在中国者布还诸县皆赐以装钱转输给食二十七年夏四月戊午大司徒玉况薨五月丁丑诏曰昔契作司徒禹作司空皆无大名其令二府去大又改大司马为太尉骠骑大将军行大司马刘隆即日罢以太仆赵憙为太尉大司农冯勤为司徒益州郡徼外蛮夷率种人内属北匈奴遣使诣武威乞和亲冬鲁王兴齐王石始就国
　　二十八年春正月己巳徙鲁王兴为北海王以鲁国益东海赐东海王彊虎贲旄头钟虡之乐夏六月丁卯沛太后郭氏薨因诏郡县捕王侯賔客坐死者数千人秋八月戊寅东海王彊沛王辅楚王英济南王康淮阳王延始就国冬十月癸酉诏死罪系囚皆一切募下蚕室其女子宫北匈奴遣使贡献乞和亲
　　二十九年春二月丁巳朔日有食之遣使者举寃狱出系囚庚申赐天下男子爵人二级鳏寡孤独笃癃贫不能自存者粟人五斛夏四月乙丑诏令天下系囚自殊死已下及徒各减本罪一等其余赎罪输作各有差三十年春正月鲜卑大人内属朝贺二月东巡狩甲子幸鲁进幸济南闰月癸丑车驾还宫有星孛于紫宫夏四月戊子徙左翊王焉为中山王五月大水赐天下男子爵人二级鳏寡孤独笃癃贫不能自存者粟人五斛秋七月丁酉幸鲁国复济阳县是年徭役冬十一月丁酉至自鲁
　　三十一年夏五月大水戊辰赐天下男子爵人二级鳏寡孤独笃癃贫不能自存者粟人六斛癸酉晦日有食之是夏蝗秋九月甲辰诏令死罪系囚皆一切募下蚕室其女子宫是歳陈留雨谷形如稗实北匈奴遣使贡献
　　中元元年春正月东海王彊沛王辅楚王英济南王康淮阳王延赵王盱皆来朝丁卯东廵狩二月己卯幸鲁进幸太山北海王兴齐王石朝于东岳辛卯柴望岱宗登封太山甲午禅于梁父三月戊辰司空张纯薨夏四月癸酉车驾还宫己卯大赦天下复嬴博梁父奉髙勿出今年田租刍槀改年为中元行幸长安戊子祠长陵五月乙丑至自长安六月辛卯太仆冯鲂为司空乙未司徒冯勤薨是歳京师醴泉涌出饮之者痼疾皆愈惟眇蹇者不瘳又有赤草生于水崖郡国频上嘉瑞帝常自谦无德抑而不当故史官罕得记焉秋郡国三蝗冬十月辛未司隶校尉东莱李防为司徒甲申使司空告祠髙庙曰髙皇帝与羣臣约非刘氏不王吕太后贼害三赵专王吕氏頼社稷之灵禄产伏诛天命几坠危朝更安吕太后不宜配食髙庙同祧至尊薄太后母德慈仁孝文皇帝贤明临国子孙頼福延祚至今其上薄太后尊号曰髙皇后配食地祗迁吕太后庙主于园四时上祭十一月甲子晦日有食之是歳初起眀堂灵台辟雍及北郊兆域宣布圗防于天下复济阳南顿是年徭役参狼羌寇武都败郡兵陇西太守刘盱遣军救之及武都郡兵讨叛羌皆破之
　　二年春正月辛未初立北郊祀后土东夷倭奴国王遣使奉献二月戊戍帝崩于南宫前殿年六十二遗诏曰朕无益百姓皆如孝文皇帝制度务从约省刺史二千石长吏皆无离城郭无遣吏及因邮奏初帝在兵间乆厌武事且知天下疲耗思乐息肩自陇蜀平后非儆急未尝复言军旅皇太子尝问攻战之事帝曰昔卫灵公问陈孔子不对此非尔所及每旦视朝日昃乃罢数引公卿郎将讲论经理夜分乃寐皇太子见帝勤劳不怠承闲谏曰陛下有禹汤之明而失黄老养性之福愿颐爱精神优游自宁帝曰我自乐此不为疲也虽身济大业兢兢如不及故能眀慎政体总揽权纲量时度力举无过事退功臣而进文吏戢弓矢而散马牛虽道未方古斯亦止戈之武焉初皇考南顿君钦为济阳令以建平元年十二月甲子夜生光武于县舍有赤光照室中钦异焉使卜者王长占之长辟左右曰此兆吉不可言是歳县界有嘉禾生一茎九穗因名光武曰秀眀年方士有夏贺良者上言哀帝云汉家歴运中衰当再受命于是改号为太初元年称陈圣刘太平皇帝以厌胜之及王莽簒位忌恶刘氏以钱文有金刀故改为货泉字文为白水真人后望气者苏伯阿为王莽使至南阳遥望见舂陵郭唶曰气佳哉郁郁葱葱然及始起兵还舂陵逺望舍南火光赫然属天有顷不见其后道士西门君惠李守等亦云刘秀当为天子其王者受命信有符乎不然何以能乘时龙而御天哉范氏赞曰炎正中微大盗移国九县飊回三精雾塞人厌淫诈神思反徳光武诞命灵贶自甄沈几先物深略纬文寻邑百万貔虎为羣长毂雷野髙锋彗云英武既振新都自焚防刘庸代纷纭梁赵三河未澄四关重扰神旌乃顾递行天讨金汤失险车书共道灵庆既啓人谋咸赞眀眀庙谟赳赳雄断于赫有命系隆我汉
　　世祖光武皇帝建武三十一年中元二年即位三十三年
　　显宗孝眀皇帝讳庄光武第四子也母隂皇后帝生而丰下十歳能通春秋光武竒之建武十五年封东海公十七年进爵为王十九年立为皇太子师事博士桓荣学通尚书中元二年二月戊戍即皇帝位年三十尊皇后曰皇太后三月丁卯光武皇帝于原陵有司奏上尊庙曰世祖夏四月丙辰诏赐天下男子爵人二级三老孝悌力田人三级爵过公乘得移与子若同产同产子及流人无名数欲自占者人一级鳏寡孤独笃癃粟人十斛其施刑及郡国徒在中元元年四月己卯赦前所犯而后捕系者悉免其刑又边人遭乱为内郡人妻在己卯赦前一切遣还边恣其所乐中二千石下至黄绶贬秩赎论者悉皆复秩还赎以髙密侯禹为太傅东平王苍为骠骑将军封太尉憙为节乡侯司徒防为安鄕侯司空鲂为杨邑侯秋九月烧当羌寇陇西败郡兵于允街赦陇西囚徒减罪一等勿收今年租调又所发天水三千人亦复是歳更赋遣谒者张鸿讨叛羌于允吾鸿军大败战殁冬十一月遣中郎将窦固监捕虏将军马武等二将军讨烧当羌十二月甲寅诏以方春戒节其勅有司务顺时气天下亡命殊死以下聼得赎论死罪入缣二十匹右趾至髠钳城旦舂十匹完城旦舂至司寇作三匹其未发觉诏书到先自告者半入赎今选举不实邪佞未去权门请托残吏放手百姓愁怨情无告诉有司明奏罪名并正举者及郡县每因征发轻为奸利诡责羸弱先急下贫其务在均平无令枉刻永平元年春正月帝率公卿已下朝于原陵如元会仪夏五月太傅邓禹薨戊寅东海王彊薨遣司空冯鲂持节视丧事赐升龙旄头銮辂龙旗六月乙卯东海恭王秋七月捕虏将军马武等与烧当羌战大破之募士卒戍陇右赐钱人三万八月戊子徙山阳王荆为广陵王遣就国是歳辽东太守祭彤使鲜卑击赤山乌桓大破之斩其渠帅越嶲姑复夷叛州郡讨平之
　　二年春正月辛未宗祀光武皇帝于眀堂帝及公卿列侯始服冠冕衣裳玉佩絇屦以行事礼毕登灵台使尚书令持节诏骠骑将军三公宣布诏防令天下自殊死已下谋反大逆皆赦除之百僚师尹其勉修厥职顺行时令敬若昊天以绥兆人三月临辟雍初行大射礼秋九月沛王辅楚王英济南王康淮阳王延东海王政来朝冬十月壬子幸辟雍初行养老礼诏以三老李躬年耆学眀五更桓荣授朕尚书宜有酬报其赐荣爵关内侯食邑五千户三老五更皆以二千石禄养终厥身其赐天下三老酒人一石肉四十觔有司其存耆耋恤幼孤惠鳏寡称朕意焉中山王焉始就国甲子西巡狩幸长安祠髙庙遂有事于十一陵歴览馆邑防郡县吏劳赐作乐十一月甲申遣使者以中牢祠萧何霍光帝谒陵园过式其墓进幸河东所过赐二千石令长已下至于掾史各有差癸卯车驾还宫十二月防羌校尉窦林下狱死是歳始迎气于五郊少府隂就子丰杀其妻郦邑公主就坐自杀
　　三年春正月癸巳诏有司勉顺时气督劝农桑详刑慎罚眀察单辞以称朕意二月甲寅太尉赵憙司徒李防免丙辰左冯翊郭丹为司徒己未南阳太守虞延为太尉甲子立贵人马氏为皇后皇子炟为皇太子赐天下男子爵人二级三老孝悌力田人三级流人无名数欲占者人一级鳏寡孤独笃癃贫不能自存者粟人五斛夏四月辛酉立皇子建为千乘王羡为广平王六月丁卯有星孛于天船北秋八月戊辰改太乐为大予乐壬申晦日有食之诏言事者靡有所讳冬十月烝祭光武庙初奏文始五行武德之舞甲子车驾从皇太后幸章陵观旧庐十二月戊辰至自章陵是歳起北宫及诸官府京师及郡国七大水
　　四年春二月辛亥诏朕亲耕籍田以祈农事而比再得时雨宿麦润泽其赐公卿半奉有司勉遵时政务平刑罚秋九月戊寅千乘王建薨冬十月乙卯司徒郭丹司空冯鲂免丙辰河南尹范迁为司徒太仆伏恭为司空十二月陵乡侯梁松下狱死
　　五年春二月庚戍骠骑将军东平王苍罢归藩琅邪王京就国冬十月行幸邺与赵王栩会邺常山三老言于帝曰上生于元氏愿防优复诏复元氏县田租更赋六歳劳赐县掾史及门阑走卒至自邺十一月北匈奴寇五原十二月寇云中南单于击却之是歳发遣边人在内郡者赐装钱人二万
　　六年春正月沛王辅楚王英东平王苍淮阳王延琅邪王京东海王政赵王盱北海王兴齐王石来朝二月王雒山出寳鼎庐江太守献之夏四月甲子诏太常以初祭之日陈鼎于庙以备器用赐三公帛五十匹九卿二千石半之又诏先帝诏书禁人上事言圣而间者章奏颇多浮词自今若有过称虚誉尚书皆宜抑而不省示不为謟子蚩也冬十月行幸鲁祠东海恭王陵会沛王辅楚王英淮南王康东平王苍淮南王延琅邪王京东海王政十二月还幸阳城遣使者祠中岳壬午车驾还宫东平王苍琅邪王京从驾来朝皇太后
　　七年春正月癸卯皇太后阴氏崩二月庚申光烈皇后秋八月戊辰北海王兴薨是歳北匈奴遣使乞和亲八年春正月己卯司徒范迁薨三月辛卯太尉虞延为司徒卫尉赵憙行太尉事遣越骑司马郑众报使匈奴初置度辽将军屯五原曼栢秋郡国十四雨水冬十月北宫成丙子临辟雍养三老五更礼毕诏三公募郡国中都官死罪系囚减罪一等勿笞诣度辽将军营屯朔方五原之邉县妻子自随便占着邉县父母同产欲相代者恣听之其大逆无道殊死者一切募下蚕室亡命者令赎罪各有差凡徙者赐弓弩衣粮壬寅晦日有食之既诏曰朕以无徳奉承大业而下贻人怨上动三光永思厥咎在予一人羣司勉修职事极言无讳于是在位者皆上封事各言得失帝览章深自引咎乃以所上班示百官北匈奴寇河西诸郡
</div>
    <div class="pagination">
<a href="通志_page15.html">上一页</a><span>...</span><a href="通志_page11.html">11</a><a href="通志_page12.html">12</a><a href="通志_page13.html">13</a><a href="通志_page14.html">14</a><a href="通志_page15.html">15</a><span class="current-page">16</span><a href="通志_page17.html">17</a><a href="通志_page18.html">18</a><a href="通志_page19.html">19</a><a href="通志_page20.html">20</a><a href="通志_page21.html">21</a><span>...</span><a href="通志_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
