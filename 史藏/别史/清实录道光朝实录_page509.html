<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 509 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 509 页/共 848 页</h1>
    <div class="content">○丁亥。上御懋勤殿。勾到朝审情实罪犯。停决斩犯三人。绞犯一人。余十九人予勾。　　

○谕军机大臣等、寄谕云贵总督伊里布、云南巡抚何煊。据御史袁文祥奏、云南铜务。每年正运四起。由运员领银办船。直送天津。加运二起。运员领银办船。止到汉口。由汉口更换站船二十只。湖北委佐贰一员。弹压回空。及至江南。更换站船二十只。俗名马包子船。此项船只船丁头工。勾串各船。招集匪徒。沿途滋扰。江南委试用佐杂一员弹压。该委员得此以为美差。包庇匪徒。任其讹诈。或串同船丁。向运员恶借银两。是铜船水手。扰害地方。由于地棍之插入。实由于协运委员之包庇。若将加运改照正运。一体由运员直办船只。送至天津。则诸弊可免。且查汉口站船二十只。应领水脚银一千余两。江南站船二十只。应领各费银四千余两。又湖北委员帮费银三百余两。江南委员帮费银一千余两。并站船修造各项。所费更钜。加运一改。则站船可裁。繁费既可节省。铜运自必迅速等语。铜船水手。沿途讹诈。最为地方之害。不可不设法办理。著该督等体察情形。将加运二起改照正运办理之处。是否可行。确切查明。据实具奏。将此谕令知之。　　

○又谕、寄谕贵州巡抚贺长龄。据御史袁文祥奏、贵州省到配军流人犯。专为平民殡殓埋葬。该犯等挟制讹索。不许丧家雇工埋葬。辄于夜中行窃。甚则拨土开棺。剥取衣物。以致有丧之家。多以香火炷毁衣衾等物。然后入殓。是以本年秋审情实内。该省穵坟之案甚多等语。各省军流人犯。一经到配。该地方官自应妥为安置。严加管束。毋许滋生事端。若如该御史所奏、挟制讹诈。开棺弃尸。残忍已极。不可不严行拏究。著该抚确切查明。如果实有其事。即严饬各府州县。出示明白晓谕。嗣后民间殓葬之事。一听丧家自便。不准军流人等任意把持。藉端勒索。傥该犯等再有盗窃及发冢各案。即行严拏务获。从重加等治罪。毋许稍有玩纵。以除凶暴而靖闾阎。将此谕令知之。寻奏、遵即确查。据各属禀覆民间殡殓埋葬。向系自雇人夫。并无军流人犯讹索把持情事。惟道光十四年二月。安顺府军犯钟老牛、马全德、穵掘坟冢。业经照例归入秋审办理。此后无军犯刨坟之案。现出示晓谕民间殓葬。不准军流人等干预。傥有藉端把持。及盗窃发冢等事。立即严拏加重治罪。查黔省向来军流到配。除自有资财并手艺生理外。其少壮可任使者。用为驿站夫役。并充当各衙署水火夫。按名给与工食。其年老有疾者。各府厅州县均照黔省旧章。捐给口粮。应令照旧酌量妥办。仍按期点查。严加管束。以免别滋事端。得旨、妥行办理。　　

○山东巡抚经额布奏、查阅营伍情形。得旨、随时认真训练。务期缓急可恃。断不准稍有懈弛。勉之。　　

○改制青州满洲营擡炮二十四位。分拨德州满洲营八位。从副都统英隆请也。　　

○戊子。谕内阁、予告陕甘总督杨遇春、扬历中外。宣力三朝。朕每轸念勋劳。渥存眷注。本月四川总督鄂山来京陛见。经朕询问杨遇春在籍颐养安和。精神强固。甚为欣慰。朕特亲书福寿二字。并颁发内府人薓十两。著鄂山带回、赏给杨遇春祗领。以迓庥祥。其子前任河南巡抚杨国桢、因丁母忧在籍。著于服阕后迅即来京。候朕简用。以示优待荩臣、有加无己至意。　　

○又谕、惠郡王绵愉等奏、笔帖式列款妄控。请旨革职惩办。武英殿笔帖式庆颐、以拣选主事等缺不公等情、列款呈诉。经惠郡王绵愉等查明该笔帖式所控各款。并无确据。实属不安本分。著革去笔帖式。以为妄诞逞刁者戒。　　

○又谕、潘锡恩奏、请饬拏枪手及传递人犯一摺。直隶高邑县童生宋殿元、广平府童生姜春泰、枪替入场。掷题传递。经该学政查出惩办。尚属认真。惟向来学政考试。遇有舞弊人犯。俱系移咨该省地方官。照例缉拏。无庸请旨办理。著潘锡恩即将讯出枪手及传递各犯姓名。移咨直隶总督。饬属严拏务获。归案审办。以符定制。　　

○又谕、邓廷桢等奏、演放炮位炸裂一摺。据称会阅该省虎门秋操。前赴各台履勘。演放炮位。其威远台赔造八千斤大炮一位。复行炸裂。所有监铸委员推升游击现署广东抚标右营游击黄廷彪、著交部议处。仍饬实力督匠加工赔造。以观后效。邓廷桢、关天培、督率不善。均著交部议处。至此项炮位。原为武备要需。从容试演。已至炸裂。又安望其御侮得力耶。经此次饬令赔造之后。傥再演试无准。或仍有炸裂等情。惟邓廷桢、关天培、是问。懔之。　　

○谕军机大臣等、前据兴德等奏寿昌到任迟延各款。并刘允忠禀揭寿昌任意妄为各情。暨寿昌钞录屯民原呈。据情具奏各摺。已降旨将寿昌、刘允忠、解任。交廉敬、奕山、会同兴德秉公查办。兹据兴德等奏参、寿昌任性乖张。不遵定制。并收受馈送银两。及主使屯民控告各缘由。寿昌亦以兴德等徇庇稽留摺报。舞权欺公等情奏参。兴德等与寿昌。彼此各执一词。秉公查办。是非无难立剖。著廉敬、奕山、即将兴德等所奏各摺片。逐细详查。认真核实办理。毋得稍事瞻徇。少有偏倚。以成信谳。兴德著无庸会同查办。至寿昌另片奏请拨银三万两之处。著一并妥议具奏。原摺片七件。著钞给阅看。将此谕令知之。　　

○颁发御书南河灵佑观对联曰转漕连樯徵利涉。恬流顺轨导灵源。风神庙曰应候宣仁和玉烛。回澜助顺固金堤。　　

○以都拉特鄂托克哈萨克台吉鄂洛斯塔木、恭顺内附。赏二品顶翎。　　

○己丑。上诣宣仁庙。凝和庙。拈香。　　

○庚寅。谕内阁、各直省办理秋审人犯。经刑部由缓改实者。道光十五年分、奉天四川各五起。十六年分、贵州七起。陕西六起。奉天安徽各五起。秋谳大典。务宜虚衷研鞫。详审核定。毋枉毋纵。各得其平。固不可有心刻核。过于严厉。尤不可惑于救生不救死之说。故从轻减。盖生者幸逃法网。则死者必致含冤。所谓明允弼教者安在。各该将军府尹督抚及臬司等、于秋审未能慎重详核。致有失出多案。俱著交部查明分别议处。用示朕执法用中至意。　　

○又谕、本日据吏部遵旨将冯赞勋严议具奏。言官为朝廷耳目所寄。责任綦重。凡所敷陈。当为国计民生起见。其有关系国是。切中时宜者。朕必量加采纳。立见施行。即或偶尔失实。而所奏尚属因公。亦必曲为宽恕。从不遽加谴责。朕于大小臣工。赏功罚罪。一秉大公。断不稍存私见。即如本年高喀鼐于黑龙江历久遵办之事。辄因私意妄托该将军更改章程。怂恿具奏。尚系为地方公事。惟不自行据实陈奏。胆敢私致书函。嘱其奏办。即属有心干预。是以于讯明后。立予重惩。不稍宽贷。凭赞勋前任言官时。遇事敢言。间有指陈。尚堪采取。经朕加恩擢至四品京堂。宜何如屏除私念。力图报效。以慰朕用人求治之意。乃逞其一片私心。于署宣化县知县杨时行杖责窃匪。本无滥刑毙命情事。轻听族人无据之词。两次哓哓渎奏。意图诬陷地方官。隐遂其报复之计。其居心实不可问。此端一开。在京大员。藉端挟制地方官。必至每事掣肘。吏治尚可问耶。冯赞勋著即照部议革职。以为徇私忘公者戒。　　

○除甘肃狄道州水冲地四十二顷有奇额赋。　　

○辛卯。谕内阁、奕颢等奏、查勘盛京陵寝应修各工一摺。著工部照例奏派大臣敬谨承修。其永陵东配殿应修处所。明岁方向不宜。著钦天监即于今冬选择吉期。奏明后交该将军先行揭动数处。随同各工明岁一律办理。　　

○旌表守正捐躯湖南湘阴县民刘思礼妻李氏。　　

○缓徵江苏江宁、句容、山阳、阜宁、清河、桃源、安东、盐城、高邮、泰、江都、甘泉、宝应、铜山、丰、沛、萧、砀山、邳、宿迁、睢宁、海、沭阳、赣榆、长洲、元和、吴、吴江、震泽、常熟、昭文、昆山、新阳、华亭、奉贤、娄、青浦、江阴、宜兴、荆溪、丹徒、丹阳、太仓、镇洋、无锡、四十五州县。并淮安、大河、扬州、徐州、苏州、太仓、镇海、七卫被水歉区新旧额赋。　　

○缓徵江西丰城、进贤、奉新、建昌、安义、南昌、新建、武宁、高安、上高、万载、清江、新淦、新喻、峡江、莲花、庐陵、吉水、永丰、泰和、万安、安福、永新、临川、金溪、崇仁、乐安、东乡、南城、鄱阳、余干、乐平、浮梁、安仁、德兴、万年、星子、都昌、德化、德安、瑞昌、湖口、彭泽、四十三厅县被旱歉区新旧额赋。及旧贷银谷。　　

○上以冬至祀天于圜丘。自是日始。斋戒三日。　　

○壬辰。圣祖仁皇帝忌辰。遣官祭景陵。　　

○谕内阁、多尔济喇布坦等奏、喀尔喀赛因诺颜部落之库克多罗该卡伦人等、与扎萨克图汗王曼达尔瓦所属乌梁海人等、互争游牧。请旨派员查办一摺。边外游牧。该蒙古等生计攸关。自应画清边界。著派多尔济纳木凯驰驿前往办理。并由乌里雅苏台将军拣派司员一人。统俟来岁春融雪化时。著多尔济纳木凯约期带赴卡伦。会同该王曼达尔瓦、贝子察克都尔扎勒、公卫多布多尔济等查办。　　

○又谕、御史富隆额奏、请究查捏造浮言一摺。国家设立科道等官。广开言路。原期兴利除弊。摘伏惩奸。于国计民生。两有裨益。数年来科道中每有陈奏。朕无不虚衷采纳。其建言得体。有裨政治者。或加恩外擢。或简畀京卿。其或事涉琐屑。指陈无据。亦不予以严谴。所以奖励激劝。俾令知无不言。言无不尽。乃近来妄肆讥弹。捕风捉影。甚且挟嫌诬陷。报复逞私。尚复成何事体。经朕将该员等分别惩处。实朕万不得已之苦心。在廷臣工。有言事之责者。宜何如仰体朕心。靖共献纳。勉副朕孜孜求治之意。若如该御史所奏、言官奏事。应究问风之所自起。闻之所由来。是使进言之人。心存畏葸。瞻顾不前。必至民生疾苦。吏治废弛。悉壅上闻。岂不于朝廷设立言官之意。与朕达聪明目之心。大相迳庭耶。所奏著毋庸议。　　

○以河南河北镇总兵官谢金章、为福建提督。江西南昌城守营副将赵其桢、为河北镇总兵官。　　

○晋赠故福建提督马济胜、太子太保。赏银五百两治丧。予祭葬。谥昭武。　　

○癸己。上诣南郊斋宫斋宿。　　

○谕内阁、管理新旧营房都统副都统。遇朕出入。俱应按门跪接。嗣后惇亲王绵恺、惠郡王绵愉、遇有此项差使。均著毋庸跪接。　　

○甲午。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○停次日朝贺。　　

○诣皇太后宫问安。　　

○谕内阁、申启贤奏、恭刊御制人臣儆心录。钦定训饬州县规条。颁布通省官员一摺。所见甚是。州县为亲民之官。果能各尽其职。则天下自无不治。膺是职者。宜何如精白乃心。勤求民事。以副朕爱养元元之意。若如该抚所奏、州县莅任之始。不问地方之利病。先问缺分之肥瘠。凡前人所不敢存诸寤寐者。今则直言诸大廷广众之中而无怍容。一切公事。委之幕友。任之书役。以故营私作伪。徇利旷官。积习相沿。恬不为怪。夫吏治之废弛。全在该管各大员设法化导。多方振作。使知奋愧思勉。自可力挽颓风。该抚刊刻书函。俾各该州县实力讲求。湔除痼习。洵为正本清源之论。著照所奏办理。因思晋省吏治如此。各直省想亦不免。所有雍正八年钦定训饬州县规条一书。其中条列州县事宜。允为牧令法守。著各该督抚即遵照原书。敬谨刊刻。颁发所属各该州县。俾得细心究习。实力奉行。有所据依。以为准则。傥有阳奉阴违。执迷不悟者。即著该督抚据实参劾。毋得稍事姑容。务使民咸乐业。比户可封。大法小廉。吏治蒸蒸日上。朕实有厚望焉。将此通谕知之。　　

○谕军机大臣等、前据善英奏、平湖县海塘。连年冲坏。泼损花禾。并新修石塘。间有坍塌。恳请赶紧修筑。当有旨谕令乌尔恭额确切查明。据实覆奏。兹据该抚奏称、平湖境内塘工。偶被风潮冲卸。向由该县营自行捐办。并无岁修银两。上年六七月间。石土各塘。被潮泼损。已据该前县郑锦声禀报会修。尚未报竣。现据该管道员勘明理砌各工。并无坍坏。本年花禾。亦未泼伤。该县并非匿报。讯据具呈生耆顾菊廷、王天奇等回称、今年潮水溢入。系由塘河分流。花禾实未受伤。前呈系得自传闻。并非目见。其新修坍坏处所。令其指出。该生耆等俱属茫然。称无其事。并称两次具呈。本无此说。该抚详核呈底。实无理砌石塘倒坏字样等语。浙江海塘。原为保障民田而设。遇有坍损。自应乘时赶筑。傥该地方官不肯据实详报。玩视民瘼。莫此为甚。至新修海塘。甫经完工。尤不应即有坍坏。何以善英原奏内称接据呈词。两次亲诣履勘。沿海居民被灾情形。眼见属实。而该抚则称近塘地内。麦苗勃发。并无卤迹沙痕。至该生耆等籍隶该县。若非目睹情形。何敢妄行呈诉。何以一经传讯。辄以得自传闻。饰词狡卸。其新工坍坏。既不能确指其处。且称并无其事。又称前赴该抚及副都统衙门具呈时。并无此说。迨将呈底送核。亦无理砌石塘倒坏字样。是善英所奏。不特与该抚现查情形。迥不相符。即与该生耆等现供情节。亦多互异之处。著朱士彦于查办广东事竣后。驰赴浙江。亲诣平湖县境内。将善英摺内所指各情。秉公确查。是否属实。并查明乌尔恭额覆奏所称各节。有无讳饰情弊。务当悉心体访。破除情面。虚则虚。实则实。详细具奏。毋得稍有含混。以副委任。善英、乌尔恭额原摺。俱著钞给阅看。将此谕令知之。　　

○山西巡抚申启贤奏、查阅省城营伍。得旨、训练查阅。认真可嘉。由近及远。通省若皆能如是。卿可谓尽心职守。不愧简任矣。朕心甚悦。一力勉之。　　

○闽浙总督钟祥奏、操练闽省官兵。得旨、承平日久。武备自多废弛。若不及时修明训练。缓急何所恃耶。勉益加勉。　　

○以捐修山西太原府城垣。知州林树云等下部议叙。　　

○赏八旗兵丁一月钱粮。　　

○乙未。谕军机大臣等、本日据兴德等由四百里驰奏、色哷库勒地方。被贼滋扰一摺。据称十月初三日。霍罕列什格尔胡什伯克带领贼人到色哷库勒地方。将城垣用炮打开。阿奇木伯克库尔察克、率众抵御。互有杀伤。库尔察克带伤被捦。其余伯克被伤身死逃亡者。尚复不少。伊什罕伯克迈热木等家眷。均被抢去。大约贼有二千余人。现筹防御等语。霍罕夷人犬羊性成。贪黩无厌。现在胡什伯克既将色哷库勒地方占据。难保不由彼进卡。肆行滋扰。计廉敬到彼。尚需时日。奕山接奉此旨。著即迅速驰赴叶尔羌。并与特依顺保妥商。于领队大臣内。酌派一二员随同前往。将兴德等摺内所称各情节。详细确查。先行知照喀什噶尔办事领队大臣等。将胡什伯克差来之阿布都尔满等六人。严行看守。毋许放令出卡。务当体察现在情形。傥该夷人等胆敢肆意扰乱。势须调兵。该大臣即一面调派官兵。一面据实奏闻。并严谕各城一体防范。如该夷人等进卡滋事。自当实力剿捕。惟不准擅行出卡。致开边衅。并著该大臣驰抵叶尔羌后。即书写谕帖晓谕霍罕伯克。以该伯克素称恭顺。并能约束卡外夷人。具臻安静。是以大皇帝加恩准予通商。并免纳税。色哷库勒。系属天朝地方。今闻胡什伯克带领多人在彼滋事。该伯克谅不知情。是以属下之人。敢于扰我边陲。妄行抗拒。该伯克深受天朝浩荡之恩。务即查明此次进卡滋事之人。自行惩办。并严谕所属、嗣后务当各守藩篱。永遵约束。傥再擅入边界。致生事端。恐大皇帝闻之。天威震怒。绝其贸易。不准通商。是该伯克不能承受天恩。自贻伊戚也。如此剀切宣谕。该伯克果能悔罪输诚。自可不烦兵力。傥竟执迷不悟。该大臣即行通盘筹画。将应如何办理之处。据实具奏。固不可示之以弱。亦不可过事张皇。是为至要。至前交查办各件。著俟廉敬到叶尔羌时。再行会商办理。兴德等原摺。著钞给阅看。将此由五百里谕令知之。　　

○又谕、据兴德奏、现因色哷库勒地方被贼滋扰。派人出卡侦探。俟探有确信。再行前赴喀什噶尔、会办福奎亏短库项一案等语。此案前已有旨。令廉敬、奕山、驰往查办。兴德毋庸会同办理。该大臣想系未经奉到前旨。故有此奏。兴德著不必前往喀什噶尔。即在叶尔羌镇静防守。差派员弁严巡各卡伦。并行知各城一体防范。仍令阿奇木伯克伊斯玛依尔、拣派妥靠伯克。分投出卡侦探。一有确信。即行据实奏闻。将此谕令知之。　　

○又谕、有人奏、福建延建邵道祥玺、于本年五六七月在省逗留。据该道以患疥就医为名。传闻实系染患恶疮。在省医治。中秋节前。始行回署等语。如果属实。监司大员擅离职守。至于三月之久。何以表率属员。且其所患之疮。若果由于狎邪传染。更属有玷官箴。著钟祥严密查访。据实具奏。毋得稍有讳饰。将此谕令知之。寻奏、祥玺上年五月、因赴所属建宁府地方。会查封禁山事。感触喘病。因公赴省。禀明就便医调。旋因胃经火燥。复发热疮。调治渐痊。于八月起身回署。查延建邵道一缺。山河环错。盗匪甚多。该道祥玺身体素弱。人地不甚相宜。应请将该道开缺。给咨送部。从之。　　

○命吏部尚书奕经、毋庸在乾清门行走。　　

○丙申。谕内阁、铁麟等奏、经纪续有长支银两。著落经放厅员分赔。并请将经纪应赔之项。展限扣还一摺。坐粮厅经纪承办通坝运务。每年所领脚价银两。历有长支。据该侍郎等查明道光十二年奏准八年匀扣之案。尚有四年未曾扣完。兹复续有长支。年复一年。何所底止。所有十四十六两年长支银二万三千二百九十余两。著查照成案。按任著赔。厅员分赔四成。经纪赔交六成。以示惩儆。其经纪应赔银一万三千九百余两。准于前案扣完后展限二年。仍于应领脚价内匀扣清款。　　

○又谕、哈丰阿等奏、请借款添设旗兵马匹一摺。黑龙江兵丁。尚未设立马匹。兹据该将军等查明、黑龙江分驻八旗。遇有调遣。皆以马队取胜。请借银设立马匹。著照所请、准其在于本年扣还积欠粮银内。动支银一万六千两。分拨齐齐哈尔、黑龙江、墨尔根、呼兰、布特哈五处。查明无马兵丁。每名借给银八两。自行置备马匹。官验烙印。责令各旗佐领实力稽查。此项借银。齐齐哈尔等四处。分限四年。布特哈分限八年。按季扣还。以清款项。仍著每年造册咨部查核。　　

○谕军机大臣等、本日据汤金钊奏、调补喀什噶尔换防总兵任贵邦、行抵陕西省。患病委顿。非数日所能痊愈。现在调理等语。著瑚松额察看情形。如任贵邦已经就痊。即饬令驰驿前往。或一时未能就痊。及病痊后精神不能照常。该督即一面奏闻。一面派窦德驰驿前往更换。方不致悬缺待人。有旷职守。将此谕令知之。寻奏、任贵邦病势甚重。难望即痊。即令窦德驰驿前往接办。报闻。　　

○展缓湖北京山、江陵、公安、石首、松滋、荆门、黄陂、七州县暨屯坐各卫被水村庄新旧额赋。　　

○贷陕西府谷、榆林、神木、怀远、四县被霜灾民口粮。加赈府谷县被雹灾民一月。　　

○丁酉。谕内阁、御史王藻奏、请严禁渡口讹诈。并沿途卡汛。认真巡缉一摺。各省冲要渡口。每届冬令水涸之时。非照常摆渡。即塔盖浮桥。并派河夫常川应役。所以便驿递而利行人。若如该御史所奏、地方官每以渡口为琐屑。漫不经心。夫役盘踞。凡车辆驮载。过辄讹钱。并有于河浅处所。暗掘深坑。逼令倾陷不行。乘机讹诈。且山东德州河次。历年俱搭浮桥。近因领造不敷所用。该州遂停止搭桥。通年摆渡。任令夫役讹诈不休。又蒲台县运盐河。系登莱青三府往来孔道。两岸摆渡。较他处勒索更多。似此扰害行旅。肆无忌惮。必应严行查禁。山东如此。他省应亦不免。著各直省督抚严饬该地方官、于所属渡口。认真稽察。如有夫役任意讹诈。即行惩办。以儆刁风。至沿途营汛卡房。原为盘诘奸宄护送行旅而设。著各直省督抚责成地方文武各官实力整顿。房间随时修葺。兵役挑选精壮。加意巡防。以弭盗贼而安行旅。傥日久视为具文。以致有名无实。著即严参惩办。将此通谕知之。　　

</div>
    <div class="pagination">
<a href="清实录道光朝实录_page508.html">上一页</a><span>...</span><a href="清实录道光朝实录_page504.html">504</a><a href="清实录道光朝实录_page505.html">505</a><a href="清实录道光朝实录_page506.html">506</a><a href="清实录道光朝实录_page507.html">507</a><a href="清实录道光朝实录_page508.html">508</a><span class="current-page">509</span><a href="清实录道光朝实录_page510.html">510</a><a href="清实录道光朝实录_page511.html">511</a><a href="清实录道光朝实录_page512.html">512</a><a href="清实录道光朝实录_page513.html">513</a><a href="清实录道光朝实录_page514.html">514</a><span>...</span><a href="清实录道光朝实录_page510.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
