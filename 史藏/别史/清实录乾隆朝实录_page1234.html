<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1234 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1234 页/共 1860 页
  </h1>
  <div class="content">
   ○旌表守正捐躯之广东英德县民林大猷妻吴氏　　

○癸酉。谕兵部将各处保送人员。带领引见记名。为简任副参之用。俟有奏请试用省分。再行拣发。其未经拣发以前。各项差务。仍须照常奋勉如因已记名。于一切应办事件。苟且因循。此等恶习。断不可长。著各该管大臣、训饬记名人员。务宜勉力当差。倘有怠惰之员。即著据实参处。毋得徇稳　　

○又谕曰、丰昇额等队内、侍卫官员无几。不敷分领各队。是以今日兵部将各营保送记名、以副将等官简用之员。带领引见时。视其中汉仗好、曾历行阵者。拣选十四名。作为二起。以护军参领全保、山东保、副护军参领保德、捕盗步军校音德赫、蓝翎侍卫王维宾、护军校巴彦保、骁骑校光明福等、为头起。以火器营护军参领果申泰、副护军参领明泰、委署护军参领花连泰、前锋校巴绷阿、火器营护军校国观、骁骑校五达子、守备金光裕等、为二起所有伊等应得款项。该部即照例办给。头起著于本月十八日起程。二起著于二十一日起程。俱著驰驿、前赴军营。令丰昇额等、酌量领队委用　　

○理藩院覆奏、黑龙江将军傅玉奏称、俄罗斯边界。去黑龙江甚远。遇有事件。该总管两处通详。恐有掩饰迟误之弊。请嗣后、令黑龙江将军、与办理俄罗斯边务官员、札商具奏。又称呼伦贝尔、向设卡四十七处。内珠尔特等十二处。一年一换。原为慎守边防起见。恐日久惰生。且与俄罗斯熟习。易滋事端。请将各官兵挑年力强壮者。分作三班。三月一换。每月仍派总管一员巡察。俱应如所请行。从之　　

○以原任内阁学士全魁、为詹事　　

○甲戌。谕、据舒赫德奏、办给和硕特粮石数目。系哈喇沙尔原文。既未能明晰开写。伊犁承办章京等、又未详加查核。以致错误。请将该二处承办章京等交部议处。舒赫德、实麟俱未经查出。请一并交部察议等语。办给和硕特粮石、报销错误。系实麟承办事件。舒赫德尚属无罪。著从宽免其交部察议。实麟及承办章京等俱著交部分别议处　　

○又谕、据伊勒图奏称、戴三等侍卫顶翎之通事厄鲁特图鲁蒙格、通说事务。颇能明晰。凡于差使。奋勉行走。甚属得力。可否将图鲁蒙格、所戴三等侍卫顶翎、赏给半俸之处。请旨等语。著照伊勒图所奏、图鲁蒙格、照三等侍卫衔。赏给半俸　　

○又谕、昨日所派、令往丰昇额等军营之护军参领山东保等十四员。内守备金光裕之母。年老有疾。并无奉侍之人。金光裕、不必令往军营。其余十三员。俱系各营保送、以副参游守记名。俟各省请发人员时。朕于其中酌量汉仗好、曾历练者。拣选发往。现今军营、既有各省绿营官员。即系伊等应升之缺。著交温福、阿桂、丰昇额等、俟伊等到丰昇额军营时。三路军营。无论何路出缺。但酌量伊等出力行走、可以升用者。各于应升之缺奏补。其某人应用某职之处。著一并开单赍往　　

○又谕、据索诺木策凌等奏称、派委护送庄浪兵丁马匹之骁骑校锡南、并不带领马群。惟随伊家口车辆前往。殊属不合。请将锡南、革去骁骑校等语。锡南系特派送马之员。理宜带领马群行走乃并不经心。置之不顾。随伊家口行走甚属不堪。其罪不止应革。索诺木策凌等、但将锡南奏请革职。甚不晓事体。锡南著革去骁骑校。仍著枷责。以照炯戒　　

○又谕大藏经中咒语。乃诸佛秘密心印。非可以文义强求。是以概不繙译。惟是咒中字样。当时译经者、仅依中华字母。约略对音。与竺乾梵韵。不啻毫厘千里之谬。甚至同一汉字。亦彼此参差。即如纳摩本音。上为诺牙切。下为模倭切而旧咒、或作曩谟或作奈麻。且借用南无者尤多。皆不能合于正。其他牵附乖离。类此者难以缕数。尝命庄亲王选择通习梵音之人。将全藏诸咒。详加订译。就正于章嘉国师。凡一句一字。悉以西番本音为准。参之蒙古字、以谐其声。证之国书、以正其韵。兼用汉字期各通晓。编为四体合璧大藏全咒。使呗唱流传。唇齿喉舌之间。无爽铢黍。而于咒语原文。一无增省。且按全藏诸经卷帙、编次字样。并为标注。以备检查。书既成、序而寿之剞劂。列为八函。兹装潢蒇工。著交该处、查明京城、及直省寺院。向曾颁过藏经者。俱各给发一部。俾缁流人众。展卷研求。了然于印度正音。本来如是。不致为五方声韵所淆。庶大慈氏微妙真言。阐扬弗失。不可谓非震旦沙门之幸。若僧徒等、因传习已久。持诵难以遽调惮于改易字音者。亦听其便。将此传令各僧众等知之　　

○又谕、大藏汉字经函刊行已久。而蒙古字经。亦俱繙译付镌。惟清字经文。尚未办及。揆之阐教同文之义。实为阙略。因特开清字经馆。简派皇子。大臣、于满洲蒙古人员内、择其通晓繙译者。将藏经所有蒙古字汉字、两种悉心校核。按部繙作清文。并命章嘉国师董其事。每得一卷。即令审正进呈。候朕裁定。今据章嘉国师奏称、唐古忒甘珠尔经一百八部。俱系佛经。其丹珠尔经内、有额讷特珂克得道大喇嘛等、所传经二百二十五部。至汉字甘珠尔经。则西方喇嘛、及中国僧人所撰。全行例入。今拟将大般若、大宝积、大集华严、大般涅槃、中阿含等经。及大乘律全部繙译。其五大部支派等经八种。并小乘律。皆西土圣贤撰集。但内多重复。似应删繁就简。若大乘论小乘论、共三千六百七十六卷乃后代祖师。在此土撰述本非佛旨。无庸繙译等语。所奏甚合体要。自应照拟办理。粤自白马驮经。梵文始传震旦。其间名流笔授。展转相承虽文字语言。未必即与竺乾悉协然于佛说宗旨要不失西来大义逮撰集目录者、以经、律、论、区为三藏。于是大乘小乘裒集滋繁。且于佛经外、兼取罗汉菩萨、所著赞明经义者。以次类编入部。在西土诸佛弟子。尚系亲承指授或堪羽翼宗风。洎乎唐宋以降缁徒支分派别。一二能通内典者。辄将论疏语录之类。觊得续入大藏。自诩为传灯不坠。甚至拉入塔铭志传。仅取铺张本师宗系乖隔支离。与大慈氏正法眼藏去之愈远殊不思此等、皆非佛说真言。列入续藏内已为过分。岂可漫无区列。如章嘉国师所云、实释门之公论也。昔我皇考。曾命朕于刊刻全藏时。将续藏中所载丛杂者。量为删订。嗣朕即位后。又令大臣等覆加校核。彻去开元释教录略出辨伪录永乐序赞文等部。其钱谦益所著楞严蒙钞一种。亦据奏请毁彻。所有经板书篇。均经一体芟汰。期于澄阐宗门。兹清字经馆、正当发凡起例之始。如不立定规条。致禅和唾余剽窃。亦得因缘贝夹。淆乱经函。转乖敷扬内典之指。可将章嘉国师奏定条例清单。交馆详晰办理。并传谕京城、及直隶各寺院。除现在刊定藏经、毋庸再为删削外。嗣后凡别种语录著述。只许自行存留。倘有无识僧徒。妄思裒辑汇录。诡称续藏名目。觊欲窜淆正典者。俱一概永行禁止。庶几梵文严净。可以讨真源而明正见。但此事关系专在释教。毋庸内阁特颁谕旨。著交与该管僧道处行知各处僧纲司令其通饬僧众人等、永远遵行　　

○定边右副将军尚书阿桂、领队大臣副都统衔明亮奏、纳扎木靠西山梁前经官兵占据。现又令伍岱等、设法拏卡。再行进逼。以便攻击。二月初二日子刻。伍岱等带兵三百。乘贼不觉。夺据碉前山梁。现已拏卡二座。卡墙一道。距贼甚近。俟将新铸之炮。运至梁上望东平打。既为得力。而德赫布等所带之兵。又顺山梁自南而北。向上合力轰摧。贼碉自难支守。一得此碉。即可审察情形。绕截贼后。又据巴旺、布拉克底土司等禀称有纳尔布普寺喇嘛齐楚木永仲、带领徒弟。并小金川番民男妇十五人。来至该土司地方。臣当即令押送至营。亲加讯问。该喇嘛等供称、前因僧格桑带往念经。遂被留住。曾劝僧格桑投诚不听。大兵攻破美诺。僧格桑押令同往金川行至勒乌围。见莎罗奔。始允放回。在噶拉依沿途。见有金川抢去番人。饥饿不堪。因系向来认识。是以带出等语。查番人素信喇嘛。听其自去。自系情理所有。该喇嘛本系明正人。即交该土司收管。至带来番众。交五福酌量安插。留心防范谕军机大臣等、阿桂等奏。连日筑卡进逼情形。所办尚好。至另摺所奏将脱出之小金川喇嘛。安插明正土司一事所办未为妥协。此等喇嘛、既与僧格桑素为接洽。难保其不探听内地之事。与贼潜通消息。断不宜仍留番境。著传谕阿桂等、即将喇嘛齐楚木永仲、及其徒扎什车尔真、伊什隆真三人。押送来京。以备讯问　　

○吏部议覆、广东布政使姚成烈奏称、广东商籍中式举人。截取知县时。向不声明商籍。选缺例无回避。查此等商籍。与土著相同。若听其服官斯土。难保无瞻徇请托之弊。请照寄籍之例。一体回避。应如所请。并通行各省、照例办理。从之　　

○旌表守正捐躯之河南商邱县民李三畴妻杨氏　　

大清高宗法天隆运至诚先觉体元立极敷文奋武孝慈神圣纯皇帝实录卷之九百二十六


大清高宗法天隆运至诚先觉体元立极敷文奋武孝慈神圣纯皇帝实录卷之九百二十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。二月。乙亥。上诣畅春园、问皇太后安　　

○谕曰、宋元俊、本一绿营武弁。因其久在川省稍悉番情。当小金川用兵之初。伊率众前往。克复明正侵地。尚知奋勉。是以由游击洊擢总兵。用示鼓励。乃伊险诈性成。自以既叨委任。遇事意存取巧。全不实心自效。且于墨垄沟贻误之后。惟恐日久情形显露因为先发制人之举。于上年五月内与阿尔泰会参桂林乖张欺罔各款。情节甚为重大经朕特派福隆安前往审讯则所奏多属捏饰。而宋元俊平日临阵换戴小帽以避贼人枪击。至薛琮失陷一节。桂林曾派令带兵往援。以无路可进为词。竟行退回。又欲改由革布什咱取道。亦迁延未往。又于参奏之后。向王万邦恐吓改供。且教令彼此串写字帖为据。并宣言我若不参倒桂林。必令我带狭甘兵前去。若去、就同薛琮一样。不去、必被参劾各情节。俱行逐一究出。是其设必倾陷。天良尽丧。实出情理之外。是以质讯确实。即传谕令将宋元俊革职拏问。并将伊任所、原籍家产赀财查抄。以申军纪。寻因福隆安、阿桂、摺奏宋元俊尚习番地情形。军营现资驱策。若令其带罪自效。俟将来功过相抵。或可收效桑榆。因复降旨加恩、将伊原籍查出家产给还。并仍留其总兵之任。俾知感悔图报。乃伊贯盈罚亟为天理所不容。旋即自行病毙。犹念其身既殁。其前此一切罪状。姑且置之不问。原属格外从宽。至薛琮等被困。桂林既派宋元俊、带兵往援。乃竟逗遛未进。桂林因何不即将伊据实参奏。实不解其何意。曾谕令舒赫德、俟桂林到伊犁时。严讯确供具奏。今舒赫德奏到、讯据桂林供、桂林一闻薛琮告急。即派宋元俊、带兵赍粮。星夜赴援。宋元俊以该处山势陡险难进为词。禀称必须从布拉克底、与金川交界之所。带革布什咱土兵。从山梁压下。较为得力。桂林即饬作速起身。伊仍迁延不进。桂林未能即时参奏。实属糊涂错谬等语。宋元俊若当桂林派往救援。即从薛琮原路、统兵急进。贼众闻我援兵声势。自必望风解散。薛琮等未尝不可全师而还孰意其惟图自全。坐视不救。是薛琮及官兵二千余人之命。皆由宋元俊一人、甘心膜视所致。言之实堪痛恨。使其身尚在。即立行正法。已不足以谢临阵捐躯之众若因已伏冥诛。犹任其子孙得以保守家业。国法安在。且现值官兵进剿之时。信赏必罚乃军行第一要义。倘于此等有心诡怯误公之人。更加曲贳将何以激励我将士使人人皆知用命乎。著高晋、即将宋元俊二子守＜?山咢＞宋鲁、拏解刑部治罪如宋＜?山咢＞尚未自川回籍。即著川省及沿途督抚于所到之处。查拏解部。其原籍家产高晋即行严密查抄。其任所赀财、著富勒浑一并查办。毋任少有隐匿寄顿俾在营将弁兵丁等共知身受国恩。良心不容自昧。虽一时物故暂稽刑法而日后罪状尽出。亦必难邀宽典。凡有敌忾致身之义者。可不憬然猛省。勉图实殚心力。以期功成受赏。身名俱泰乎。将此通谕川省各路军营。咸令知悉　　

○谕军机大臣等、阅所有各土司全图。以温福现攻之功噶尔拉山计之喀尔萨尔在其北。其所拟分兵进攻之昔岭。又在喀尔萨尔之北。似必须攻克功噶尔拉、喀尔萨尔两处然后能至昔岭。温福既云觅道断非仍就此路而行。近据刘秉恬奏称、闻温福派兵。自功噶尔拉越山。来至簇拉角克沟。由此进攻昔岭。并称簇拉角克沟口、距布朗郭宗、不过十余里等语。是温福所派分剿昔岭之兵。仍须回至小金川地面。再由间道前往。自可绕过现攻险隘。以收腹背夹攻之益。但按图核计殊难明晰。著温福、将现在攻剿道路山梁形势。确定方向。详悉绘图具奏。再阅图内、金川四面。皆土司地方环绕。且有官军分布夹攻。惟其北由党坝而出。即系郭罗克界。前曾屡次计及、逆酋当穷蹙之时。必由党坝轶出。藏匿郭罗克。故令董天弼、驻守防截。并谕温福、妥酌办理。此时尚未据覆奏、著再传谕董天弼、此事专责成于彼。若两逆酋由此路潜逃。董天弼能立时擒获。自当录其功绩。倘漫不经心。任其兔脱。则罪无可逭。或兵尚不敷。不妨据实陈奏。再为添派。免使日后以力弱藉口。　　

○旌表守正捐躯之安徽虹县民姚士秀妻宋氏　　

○丙子。谕军机大臣等、据富勒浑奏试用典史潘觐龙、押解饷银。至汶兴站二道桥地方。该员查点、失去站夫刘尚友背运一鞘。当即严查缉获。审明正法。仍请将解员潘觐龙革职。留于军营效力赎罪。站员典史胡期伯、把总刘兴汉、交部严加议处等语。军营鞘饷。最关紧要。若解员等漫不经心。既已疎纵于前。又不能及时追捕于后。自应于革职追赔之外。仍行治罪示惩。如失鞘后。解员等立即查明。自行将银犯并获。是该员尚知奋勉自赎。其咎止于降留罚俸。倘系该地方员役捕得。与潘觐龙等无涉。仍如该署督原请、分别革职议处。今该署督摺内、并未声叙何人缉获。殊欠明晰。著富勒浑、另行详悉查明具奏。此旨著随军报之便。传谕知之　　

○又谕、据温福奏、令五福前往党坝。朕思五福、究不若董天弼之练习。昨已有旨、将党坝防堵逆酋逃窜一事。责成董天弼。著仍遵前旨、令董天弼速往驻防其布郎郭宗等处、董天弼所办之事。即交五福代办。至董天弼前赴党坝并非进剿。不过设卡守巡。似无须再添兵力。其美诺虽不虞贼番逸出。但系紧要地方。亦不可不防其潜来滋事。原驻之兵似不应拨赴党坝。著刘秉恬会同董天弼、即将实在需兵若干之处。详悉熟筹、妥办覆奏。再从前温福等、由巴郎拉进兵。层层山险路窄。攻剿甚为不易。今自攻克小金川以来。军台饷道由西路设站安行。颇觉便捷。若所经即系前此进兵之途。何以路径难易。今昔情形迥别。此又理之不可晓者。著刘秉恬查明。自维州至美诺、经由台站道里。开列清单。或并绘图具奏又前据阿桂奏、从金川脱出之喇嘛齐楚木永仲师徒三人。已谕令解京候讯今用番字核对。则齐楚木永仲、乃簇尔齐木拥。隆扎什车尔真、乃扎什策零洋。伊什隆真、乃伊什陇藏。原译之名。实为舛谬。且各路军营奏摺。似此随意译写者。不可枚举温福等即未习西番字。岂清字亦不能辨别乎。著将更定之名兼写清字发去。照式改正嗣后遇有对音之字宜详加斟酌。毋致蹖误可笑　　

○补行乾隆三十七年漕标营卫云南贵州等省军政卓异官二十九员。罢软官四员。年老官二十二员。有疾官一员才力不及官三员分别议叙处分如例丁丑遣官祭昭忠祠户部议准、本部侍郎蒋赐棨奏称、关差赴任向在户部请领精微批文一道。由户科挂号请用御宝。以杜假冒。实缘明季税差杂出莫可稽考相沿至今。无禆实政宜删去以符体制从之　　

○戊寅。吏部议准哈喇沙尔办事大臣宗室实麟奏称本衙门印务处向设笔帖式二委署笔帖式二因和硕特部落移来事务较繁请添部院笔帖式一以现任委署笔帖式明书保充补俟行走三年期满。照例以部院衙门笔帖式补用。再添委署笔帖式一并明书保所出委署缺。咨明伊犁将军。或于乌什乌噜木齐调取顶补。从之　　

○礼部议准山东巡抚徐绩咨称、各府州县。设有僧、道阴医四职从前部颁铜印业经追缴。此项人员。各有出结具领等事。宜官给钤记以昭信守。从之　　

○补行乾隆三十七年、奉天、直隶江苏安徽浙江、福建、湖北、湖南、河南、山东、山西、广东、广西、云南、贵州等省。及江南、河东、河员大计不谨官十四员。罢软官十七员。年老官七十五员。有疾官二十七员。才力不及官四十员。浮躁官七员。分别处分如例　　

○己卯。上诣畅春园、问皇太后安　　

○谕军机大臣等、据陈辉祖奏湖北郧阳、施南二府所属。向多荒地。近年户口日繁。流寓人众。所在开垦。缘不谙定例。未尽随时报升科则。请令民间。自行首报。分别升科并请将从前督臣永常所议封禁官荒之处。均令停止等语。民间开垦荒地。自应查明按例呈报升科岂宜任其因循违限至从前永常封禁官荒一节伊本不明事理所办原属拘泥。方今生齿繁滋地利所在自必趋之如骛。且现在即有私垦之事可见前此之官为封禁仍属有名无实又不若听其耕辟升科。俾小民获自然之利而在官复有籍可稽。较为两得陈辉祖所奏。亦属应行。但祇令自行首报。不复官为核验。愚民惟利是务。谁肯全数开呈弊将百出若祇系垦多报少。尚属藏富于民。亦可不计政恐因有隐匿之事地方里正。遂尔串通胥吏籍端挟制鱼肉乡愚或遇不肖有司。甚至从中染指。于政体大有关系。不可不慎之于始。自非官为查丈不能彻底清厘。而查丈之事。亦非易办。如拽绳略有松紧。量弓稍有欹斜。积少成多亩数即因之增减。是又当董以公正明察之大员。亲履实勘。使无丝毫隐漏。方为万妥。然水清无鱼。朕亦不肯因办此一事。致闾阎或致见绌宁可于丈清之后。酌为百姓留其余。经官明给不愈于民间之私相欺匿阴滋流弊乎。此时若即交陈辉祖查办。自必秉公经理。但伊籍隶湖南。与湖北究属同省。未免关碍乡情。即有掣肘之处。且恐无知之徒。从而妄生议论。于陈辉祖亦甚不便。此事本非急务。是以谕令暂行停止。将此旨交军机处密记。陈辉祖原摺、一并钞存。于富勒浑回任后。再行传谕知之　　

○庚辰。遣官祭黑龙潭昭灵沛泽龙王之神。玉泉山惠济慈佑龙王之神　　

○补行乾隆三十七年、江宁驻防军政年老官十员。有疾官一员。分别处分如例　　

○予故鄂尔多斯扎萨克郡王品级多罗贝勒栋罗布扎木素、致祭如例　　

○辛巳。谕曰、李时扩、著驰驿前往四川丰昇额一路军营。随同进剿。交该部遇有总兵缺出。即行奏闻请补　　

○谕军机大臣等、近因访求载籍。以翰林院所贮之永乐大典内。多有人未经见之书。派员查核。约缺一千余本较原书少什之一不知何时散佚闻此书当时在内阁收存时。即有遗失。似系康熙年间、开馆修书。总裁官等取出查阅。未经缴回彼时如徐乾学王鸿绪、高士奇等皆在书局最久其家或尚有存留此书剩本。亦未可定。著高晋三宝、札知各本籍地方官。令向各家一为访问。倘果有其书。无论本数多寡即为缴出送京。并谕以此书虽系官物。然在当时原无稽核。偶尔取携繙阅。无意收存。本无关碍此时亦并不追究从前遗失之故。惟是藏书家留此残编賸帙。实为无用之储若归之中秘裒辑完全。颇有禆于四库。用是广为咨访。令其家不必惊惶。又或此书别经流播因而散落人间。以及书贾坊林视为前朝旧书。转相售易亦属事理所有。并著高晋等留心体访。如见有此书。即官为收买缴送但须谕有司不动声色。善为搜求不可假手吏胥致令藉端滋扰。将此遇奏事之便。传谕知之　　

○又谕据陈辉祖奏湖北郧阳施南二府所属民垦荒地向未呈报升科。请令民间自行首报。并将从前督臣永常所议封禁官荒之处。均令停止一摺。其事原属应行已批知道了。今复思垦荒升科之事。非经官查丈。不能彻底清厘方今青苗在地势难履亩勘丈。且现在川省军务未竣湖北与蜀境毗连。遇有协拨军饷之事。不能不需人夫转运。自不值复以此不急之务。致闾阎稍觉纷烦。况相沿业已多年又不在目下之速为查办。此事竟可暂行停止。俟应办时。候朕另行降旨。将此传谕知之　　

○又谕、前因计及逆酋当窘蹙之时。必由党坝抢掠。逃往郭罗克。曾谕董天弼带兵防截。嗣温福奏请令五福前往。彼时因董天弼于番地较为练习。故令其仍遵前旨。今阿桂奏称董天弼从前办理番情。意存姑息。不能压服各土司。是董天弼于党坝驻防之事实非所宜至五福、朕虽未能深知其人。既据温福阿桂等奏其明白勇往年力正壮自可望其得力。已如阿桂所请行著再传谕五福、奉到此旨。即速起程。务须实力奋勉。加意防范并善为驾驭该处番众。勿令惊疑。兵部奏定例直隶、山西、狭西、甘肃、四川五省自副将至守备。应用满员、总计六百四十七缺其余各省。自副将至守备。一千一百七十九缺向以绿营人员选补。现在官册内。满洲、蒙古、在绿营者。较原额已逾两倍。实缘各省请员时多用满员拣选之故。请嗣后、除原用满员省分。照旧办理。其河南、山东、江南、江西、湖广腹地事简。及闽、淅、两广、海滨烟瘴等省。概不准其援例请员。倘实在需员请拣。臣部于绿营候补候选、及保举卓异来京人员并行走年满之汉头、二、三等侍卫蓝翎侍卫、巡捕营员、一并拣选。如不敷用。再将记名八旗满洲官员入选。从之　　

○又奏、定边右副将军尚书阿桂奏称、四川建昌镇总兵英泰于兵丁鲍化贵等脱逃之案。不能查饬缉拏。应照例降三级调用英泰系革职留任之员。无级可降应行革任。查总兵大员请照例停其开缺仍留军营效力。从之　　

○壬午。上诣畅春园、问皇太后安　　

○谕、川省军务现在尚未告竣一切应办事宜。均须派文武各员经理。近来虽有于引见时、酌量发往之员。为数亦属无多。自应再派文武各十数员前往。以供差委著军机大臣、会同吏兵二部。于文员中之候补候选、知府以下。知县以上及武员中之应用参游、都、守等官。公同拣选。带领引见。即行发往。　　

○谕军机大臣等、据钟音奏、按察司照磨刘玉泉、领运滇铜回闽一摺。已批交部议矣但摺内称该员有滇自厂运至剥隘。逾限十月。经滇抚查参。部议革职。俟管解完日开复。其自剥隘运回闽省。虽逾限三月。并非无故逗遛。并声明刘玉泉已于甄别案内勒休等语不免自相矛盾该员领运铜觔。所有耽延逾限情节该督即应就事劾参今乃称其在途停留。俱属有因。似欲为之开脱何以甫经回任。即行甄别。若以该员实不便姑容恋栈。其为老病可知人之年齿就衰。必以渐而至。其距派差时不过两年。断非自今日始露龙钟之态夫采买滇铜至二十余万斤之多所关非小。自宜于丞倅等官中遴其强干者派赴领运而专择一衰迈微末之员。委以重任乎。其故实不可晓。朕日理庶政遇事有情理所不能通者虽细务亦不肯稍为忽略钟音平日办事。尚知认真。何此奏含糊若此著传谕钟音、令将实在情由即行明白回奏。寻奏按察司照磨刘玉泉系乾隆三十一年。前督臣苏昌派同兴化府通判杨峻业押运滇铜。杨峻业另案降调刘玉泉领运自剥隘至闽逾限三个月有奇实系雨雪风信阻滞。并非无故逗遛。至该员现届六年甄别再满之期差竣回省。患病不堪供职。臣未敢以其远差甫回。稍事姑容。惟摺内未经声叙明晰。上烦饬询。殊深惶悚。报闻　　

○定边将军大学士温福、参赞大臣都统海兰察奏、功噶尔拉贼碉。墙坚冻滑。贼番自恃负嵎。若拘定进攻实为非计。查昔岭一路。从前由喀尔萨尔前往计程三站。若从额森特所经固木布尔山、进抵木果木、止须一日。臣温福、现由此路赴彼。亲为察看。额森特驻兵昔岭之下。离贼寨甚近。已运大炮二尊轰击。由木果木山梁、回看功噶尔拉了口反在背后。了口以下。有巴都智固、德尔拉三卡。过此方抵喀尔萨尔。均可指数。木果木前山腿。俱经官兵占据由尽北一股而下。即系昔岭山脚。其中一股可至色尔里寨。南一股、即功噶尔拉贼番后路。噶拉依虽隔山沟。据番人指点方向。相去约不过四五十里。臣等悉心商酌。功噶尔拉、派李煦、常保住、带兵三千防守。仍似大兵在彼时昼夜摧击。木果木北面山梁派德尔森保多隆武带兵一千二百防驻簇拉角克一带派张大经带兵五百防驻。以期迅捣贼巢不致株守无益。又奏兵丁脱逃。罪难宽宥自大兵进剿以来川省逃兵。多至八十余名。新募者居其大半缘前岁招募时。均系无业贫民投充之故臣据各营具报立即严饬各台站并内地州县。速缉务获。应请敕下督臣、令各路关津隘口。派文武员弁稽查。疎纵者、严参治罪。获多者、量加鼓励。谕军机大臣等功噶尔拉路险碉坚。既难立时攻克自不宜在彼株守若能设法。将昔岭贼碉攻破。可径至噶拉依自较为便捷。今温福留兵在功噶尔拉、以缀贼势。而自领兵至木果木会合海兰察、并力攻剿自属胜算。但据称、其地与噶拉依尚隔山沟。坡坎甚大。而番子等指点方向。大约不过四五十里等语。所指固属近便。第番性诡狡叵测。其言未必尽出诚心。不可轻信。温福等若攻得昔岭。自应即捣噶拉依。其进兵之路。必须侦探明确。方可冞入。慎勿为番众所愚至温福进兵后路虽派李煦等、带兵分守。但其经由之路。似在小金川之境居多而簇拉角克形势。尤关紧要。恐总兵张大经防驻。尚不足济事。著刘秉恬、于帛噶尔角克簇拉角克等处。军营适中最要之地。将美诺现在兵内带领五百名。前往驻守。则声势更大既可资联络应援之益。而后路之防范。亦更得力。又另奏、严缉逃兵一摺。著交与刘秉恬、严密办理。至各关隘派员查缉。均须明干能事之人。恐川省人员。尚不敷派委现派军机大臣、会同吏兵二部。拣选知府以下、知县以上、及参游都守等官、文武各十数员。发往川省。以备差委。伊等未到之前。著刘秉恬、就现有人员内、酌量调派。仍将作何防缉之处。附摺具奏。寻刘秉恬奏、查帛噶尔角克在美诺、布郎郭宗之间。距将军温福大营六七十里。无庸派兵策应惟簇拉角克正当后路。形势紧要。自系适中之地。臣即当带兵驻守并咨明将军温福、如有应需之处。就近调用至美诺距簇拉角克、一百七八十里。实为木果木、当噶尔拉、两路军需等项总汇之区。遇有紧要事务于该处调度接济。呼应始灵。臣未便因带兵巡防。将美诺应办事件。致有偏废。仍当权其缓急。妥为经理。至兵丁脱逃。进口以后或潜踪本籍。或寄迹他乡。应令各地方官、严密访缉。所有军营西路、南路、及口外各关隘。嗣后凡有军营遣回、及贸易之人。俱应给与照票。查验放行。并严饬各卡隘实力查拏。得旨诸凡妥协。可嘉之至　　

○癸未。谕军机大臣等、昨温福奏功噶尔拉贼碉。难以立时攻破。因带兵至木果木山梁。会同海兰察等攻剿昔岭。而留派德尔森保、多隆武、李煦、常保住等、各带兵分驻等语温福相度机宜。故尔分兵另剿。朕按图察看。我兵业已冞入。后路各处均关紧要。贼匪本属狡诈。不敢明为接仗或乘间由大兵之后前来偷袭。亦不可知。殊为廑念。德尔森保、多隆武、既派令防守木果木之北面山梁。此一带即伊等专责。倘贼弃碉突出。杀之甚易。著传谕德尔森保等时刻留心瞭望毋稍忽略。致干咎戾。其功噶尔拉碉卡久经温福进攻。自不可忽然中止。致贼酋知我分兵。但仰攻较难。而贼众伺隙压下颇易。且窃劫营寨。是其长技。尤不可不防。李煦、及常保住、在彼照常轰击。不过牵缀贼势。原非籍其果能攻克。但驻兵三千。尽足以资防守。倘有疎虞。则李煦等之获罪不小。著传谕伊等、务须实力奋勉。勿自贻误。昨已谕令刘秉恬、带兵五百。于帛噶尔角克、簇拉角克等处驻守。此两处距木果木后山梁不远。而功噶尔拉地方。刘秉恬又曾亲至其地。照应均为便易。著刘秉恬、于带兵移驻之便。先往木果木后山梁、及功噶尔拉两处。察看情形与德尔森保、李煦等、详悉讲论。如有应办事宜面为商定妥协调度。仍即据实覆奏以慰廑念总之不责伊等以攻剿。而责伊等以守御。毋致温福等有后顾之虑。是即伊等之功。勉之慎之。寻刘秉恬等奏、查木果木后山梁。在温福军营之北翻过山梁沟内。即德尔森保等驻劄之地。该处东北、直接金川之勒物沟。设卡五处。其附近隘口。安卡二十二处。分布巡防。至贼人所据了口。在功噶尔拉军营之顶我兵于山腰。设有石卡。每日用炮轰击。复于左右紧要处所。排列卡隘二十九处。防范严密。不致贼人有掩袭之事。得旨、览奏俱悉　　

○兵部等部议滇省承缉军营逃兵三百七十名。除陆续拏获外。尚有一百五十三名未获。应将文武各员。照例分别罚俸。得旨、本日吏兵两部、会题滇省逃兵未获。将承缉、督缉、文武各员。照例议处一本内称各营逃兵未就弋获者。尚有一百五十余名。此等兵丁调派随征。辄敢在军营接迹脱逃。情甚可恶。岂容久匿稽诛。屡经降旨、令该省督抚等严密查拏。尽法处治。以示惩儆。乃至今核计未获名数。尚有如许之多。此必系地方文武员弁。因事属已往视为不急之务。遂不加意侦捕。而该督抚又全不以为意。不知督饬所属。上紧躧缉。致各逃兵。得以淹时漏网。封疆大臣。董吏敕法之义安在。彰宝、李湖、著传旨申饬。所有此次承缉、接缉、各员应得处分。姑照部议行。著将此事专交彰宝李湖、再行予限一年令其严饬所属即速设法访捕。克期务获若再仍前玩忽。复致逾限、未能全获不但承缉各员应严参惩治。定将彰宝、李湖、从重议处。该督等、慎勿始终疎懈。自干咎戾　　

○旌表守正捐躯之江苏清河县民陈有志妻孙氏　　

○甲申。定边右副将军尚书公丰昇额参赞大臣副都统舒常奏连日赶铸大炮施放甚为得力。忽于旁午时炸裂。今铸成食二十斤子大炮一位。与去冬所铸食十六斤子之炮接续轰击乘此士气奋扬。分道前进派侍卫富尔赛巴三泰等由达尔图大碉正面进攻侍卫彰霭、佛伦泰等由大碉之东西进攻侍卫乌尔图纳逊、提督马彪等带兵接应。十二日黎明一齐拥上。贼番见势甚急有由碉卡沟濠内逃出者俱被官兵击毙当令佛伦泰等带兵五六百名向西横进。作取径欲上之势贼番骤有二三百人从达尔图山梁前来。向西杭御复经击毙三十余人此次汉土弁兵间有伤亡。其三杂谷土兵尤为出力。又奏、现令舒常分兵潜往日旁会合音吉图等击其不备臣丰昇额仍设法攻取谕军机大臣等丰昇额等奏击碉杀贼情形甚属奋勉惜杀贼尚少。不能解恨。至所称大炮炸裂一节。前日阿桂军营亦然。此必赶铸太急所致炮固为军营急需然必如法成造方可经久若过于催趱。火候人工未到。虽取便一时不能适用。及至损裂另铸。转稽时日。各军营皆不可不知。至炮既炸裂。我放炮守炮之兵。自不能保无伤损。该二处炮裂时。曾否伤人。并著阿桂丰昇额等查明据实具奏。又另摺奏、拟令舒常带兵。前往日旁。击其不备。丰昇额仍由达尔图一带。设法进攻所筹甚好。丰昇额、舒常各宜努力制胜。伫听捷音　　

○乙酉孝昭仁皇后忌辰。遣官祭景陵　　

○谕曰、图桑阿奏、武职自副将以下、守备以上。请照文职丁忧等语。夫父母之丧。解任丁忧。原系人子各尽孝道。亦应视事之当然酌办。文职例应丁忧。亦有经该督抚奏请在任守制者。因伊等情愿。方如此办理。武职自参将以下。职分较微。得项无几。遇有丧事回籍。服满引见。未免徒劳往返。定例、各员本籍丁忧。与在任丁忧。均属一体。在任丁忧、即为不孝。回籍丁忧、即为孝乎。图桑阿系满洲臣仆。不守朴实旧习舞文沽名殊属不堪著严行训饬　　

○谕军机大臣等虎儿等供攻克昔岭碉座分路而下右手即可抵勒乌围中间只隔数寨并非险要。其左手可抵噶拉依中间虽有色尔里地方然在此架炮便可直打噶拉依。此路进兵最便等语是温福现在进攻之昔岭甚为扼要。易于得手未知近日情形若何。盼望捷音甚切但此一路、与贼境相通之处颇多。恐贼匪潜出。大有关系昨已传谕李煦德尔森保两处。加意防范。并谕令刘秉恬、带兵适中驻守与伊等妥筹调度。温福等亦当一体留意将此传谕知之　　

○兵部议覆户部侍郎蒋赐棨奏称、内外臣工章疏奉旨交议未定准驳。已见邸钞。恐乡愚无知纷纷传说易滋淆惑请俟议覆奏定后。由六科交提塘发钞。查条奏议准。例不知照六科。应令该承办衙门将原奏钞录盖印发交提塘刊布。仍令十日汇报臣部稽核。从之
  </div>
  <div class="pagination">
   <a href="清实录乾隆朝实录_page1233.html">
    上一页
   </a>
   <span>
    ...
   </span>
   <a href="清实录乾隆朝实录_page1229.html">
    1229
   </a>
   <a href="清实录乾隆朝实录_page1230.html">
    1230
   </a>
   <a href="清实录乾隆朝实录_page1231.html">
    1231
   </a>
   <a href="清实录乾隆朝实录_page1232.html">
    1232
   </a>
   <a href="清实录乾隆朝实录_page1233.html">
    1233
   </a>
   <span class="current-page">
    1234
   </span>
   <a href="清实录乾隆朝实录_page1235.html">
    1235
   </a>
   <a href="清实录乾隆朝实录_page1236.html">
    1236
   </a>
   <a href="清实录乾隆朝实录_page1237.html">
    1237
   </a>
   <a href="清实录乾隆朝实录_page1238.html">
    1238
   </a>
   <a href="清实录乾隆朝实录_page1239.html">
    1239
   </a>
   <span>
    ...
   </span>
   <a href="清实录乾隆朝实录_page1235.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
