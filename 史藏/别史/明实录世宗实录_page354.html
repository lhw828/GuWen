<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 354 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 354 页/共 518 页</h1>
    <div class="content">　　○戊午祭  太社  太稷命英国公张溶行礼
　　○己未祭  帝社  帝稷命成国公朱希忠行礼  孝祯纯皇后忌辰  奉先殿行祭礼遣恭顺侯吴继爵祭  茂陵
　　○命抚宁侯朱岳掌左军都督府事
　　○庚申海西卜颜卫女直都督佥事字罗等海西者剌等卫女直都督佥事纳木章等各入贡宴赏如例
　　○壬戌进封肃府镇国将军弼枳弼栋为郡王初弼枳兄弟之父肃靖王真淤系没后追封其庶子例不得王弼枳等乃援周王庶弟朝埴朝堵例以请礼部执不可  上特许之
　　○甲子户部奉谕购珍珠八样二万五千八百颗宝石三色五千块以进共用太仓二万七千七十余两  上谕曰  祖宗时内藏之蓄俱已用尽今径二三寸石无有且兹买者仅止三色睛碌诸样尚未获焉燿言径二三寸石及睛碌诸石一时难获当以重价购之次日复谕曰昨部＜锍-釒＞寻访珍宝可示令六月望日进睛者猫睛碌者祖母碌石还有丝撒孛尼石红剌石比阿洗石又有金刚金□赞者及米蓝石紫英石可悉令买进
　　○戊辰春分祭大明于朝日坛遣英国公张溶行礼  恭仁康定景皇帝忌辰遣都督佥事沉至祭  陵寝
　　○壬申吏部尚书郭朴都察院左都御史张永明各以考察自陈乞罢  上命其用心甄别人才以副委任不允辞
　　○癸酉吏部左侍郎李春芳右侍郎朱衡都察院右佥都御史孙慎各自陈乞罢诏俱供职如故
　　○虏犯辽阳副总兵杨照引兵遮击之于清河虏败遁出塞未几复犯长安堡照设伏待之绕出虏前斩首七十五级获达马五十匹
　　○乙亥吏部会都察院考察诸司官老疾户部员外郎黄濂等二十九人贪户部主事路楷等三人不谨户部署员外郎牛山木等一百五人浮躁浅露尚宝司司丞李先芳等二十九人才力不及吏部主事郜大经等二十二人诏黜降如例
　　○荫刑部尚书黄光昇子乔植为国子生以采木功也
　　○江西镇巡官奏瑞昌王府奉国将军拱枘有孝行下所司行勘得实诏赐敕褒奖
　　○兵部覆总督蓟辽侍郎杨选等奏蓟镇之兵数踰九万责成补练已概有次第其清补之法宜敕两关御史兼理将各区分守并标游等兵籍为三等系编发抽垛者逐一查审以弟男应继者附缀其下遇缺据籍佥补从之
　　○诏再免泒昌平州寄养马七年昌平自罹庚戌虏变停泒寄养马匹至是十三年矣太仆寺少卿刘朝佐谓创残已复请泒寄如初巡抚都御史徐绅争之言该州原里五十八以密迩  陵京地冲民困今仅余十有六里其寄养马匹宜永停不泒部覆请再停泒七年从之
　　○福建兴化倭寇结巢崎头城与都指挥欧阳深相拒久之不出深望见其兵少轻之直前挑战伏发深与其下数百人皆战死贼乘胜攻陷平海卫
　　○丙子以水旱灾免湖广麻阳当阳醴陵湘乡溆浦辰溪及德安千户所九溪枝江二卫所田粮有差仍命所司设法赈济
　　○以四十年虏犯辽东开原庆云等堡谪百户刘贤等戍边千户张良臣等降二级指挥高第等降一级参将郭江夺俸一月
　　○丁丑祭历代帝王庙遣镇远侯顾寰行礼
　　○大学士徐阶以考察具＜锍-釒＞自陈乞罢  上手批之曰卿念在邦民诚图宁固辅首之居正宜赞朕不及罔弃是思所陈弗允已而大学士袁炜＜锍-釒＞上亦温旨慰留之
　　○户部尚书高燿等各以考察自陈乞罢诏户部右侍郎吕时中兵部左侍郎葛缙致仕余供职如故
　　○以倭寇攻陷兴化府城命提督两广都御史张臬总督广闽军务调度兵马分部击之罢巡抚都御史游震得回籍听勘令总兵官刘显戴罪剿贼逮参政翁时器参将毕高至京问罪初兴化败书闻震得已坐失事夺俸既而巡按御史李邦珍言震得一筹莫展宜简命大臣有济变才者假以重权亟往拯之南京科道官范宗吴张士佩等亦言贼薄兴化时震得诈疾告休及城陷则避之福清不肯督兵救援显屯军江口远在三十里外驻营未闻提兵决战而时器与高闻变即缒城夜出尚未识其所往请各寘之理俱下兵部议覆大臣有威望累著擒贼之功者一时无如臬贤宜重用之震得等诚驽怯有罪但显素得士心临敌易将恐一时难其代者宜令立功自赎俟事宁并论  上然之乃有是命
　　○戊寅福建福宁倭寇自政和等县袭攻宁德破之趋罗源入海转薄连江登岸时宁德已四陷矣
　　○兵部议覆御史申佐条陈蓟镇边防七事一定拟兵额一清理抚赏一详核功罪一查复游兵一联属客将一专任主将一整饬藩离其定拟兵额谓军多民扰今后召募之兵有逃亡者不必勾补其清理抚赏谓贡夷携贰多起于贪将恡财失信宜以权归之镇巡官自后给赏诸夷务令从厚其联属客将请将各处入卫将官防秋毕日俱听蓟镇巡关巡按御史举劾诏允行
　　明世宗肃皇帝实录卷之五百十八


明世宗肃皇帝实录卷之五百十九
　　嘉靖四十二年三月己卯朔  孝肃皇后忌辰遣彭城伯张熊祭  裕陵
　　○荫都察院右佥都御史孙慎子重光为国子生以巡抚延绥时军功也
　　○庚辰升福建布政司右参政兼按察司副使谭纶为都察院右佥都御史巡抚福建
　　○罕东左卫都督日羔剌等请钦定贡期部覆当令五年一贡人马俱不得过三十其三十人内以十七人留边十三人赴京领赏从之
　　○壬午通政使左通政李秦等俱以考察自陈不职  上从部拟令右通政汤日新间住余仍旧供职
　　○先是有旨修理凤阳  祖陵及扬王坟至是巡抚都御史毛恺巡按御史罗元祯奏二坟工费当一切取之于民今地方兵荒大役难于并举请先营  祖陵其扬王坟颓废已久役钜费多请暂罢以俟豊年报可
　　○癸未清明节遣成安伯郭应乾清平伯吴家彦广宁伯刘允中玉田伯蒋荣分祭  八陵都指挥同知陈书祭  恭仁康定景皇帝中官祭  恭让章皇后都指挥同知王极祭  孝洁皇后及  哀冲  庄敬二太子各陵坟
　　○巡抚宣府右佥都御史赵孔昭言本镇今岁客兵刍粮据见存不足支费请令户部增发银十九万一千九十余两以济目前之急此外尚有借欠□价银二十余万两借用桩朋修墩银三千九百余两未敢一旦取偿俟别请给＜锍-釒＞入  上曰该镇岁例钱粮给运无缺如何积欠□价等银至数十万令巡按御史查实具奏
　　○诏清查顺天河间二府苇地仍令管河郎中督理岁终具奏
　　○乙酉吏科都给事中沈淳等以考察拾遗劾奏南京礼部尚书李玑户部右侍郎霍冀云南巡抚副都御史曹忭总督湖广川贵副都御史罗崇奎巡抚顺天佥都御史徐绅原任云南巡抚佥都御史蒋宗鲁吏部郎中传夏器宜罢南京工部尚书康太和南京光禄寺卿胡植工部左侍郎吕光洵左通政李秦巡抚贵州佥都御史赵釴应天府府丞孙允中宜议处得旨光洵绅留用冀釴调南京玑太和植致仕忭崇奎宗鲁夏器秦允中俱闲住
　　○丁亥巡抚浙江侍郎赵炳然奏各省募兵多浙之义乌人夫福建所以致乱者民变为兵兵变为盗其所由来渐也夫闽民皆盗治标之道不得不假于别省募兵而反求其本必湏多方抚处使盗化为兵兵化为民可也今又驱浙之民以拯福建之急臣窃惧夫浙之为闽也自今请令各省一意团练上著使人皆可用家自为守急则为兵缓则为农聚散之间两有归著即不得已而召募亦必先本省次邻省不得专泥一方以酿祸本兵部议覆  上曰各处节年团练土兵徒以虗文塞责迨至有事则行召募以滋繁扰其令巡按御史每岁终严加校阅仍叙别所司功罪以闻
　　○己丑升吏科左给事中邹濂江西道御史蔡结俱为右参议湖广道御史伍令为佥事濂浙江结江西令四川
　　○总督蓟辽侍郎杨选顺天巡抚徐绅言沿边军士全仰月粮无它耕种贸易每遇荒年及两防紧急之期关领艰难借贷无措宜建设预备仓于各营堡借民兵工食银两趁时召买收积略仿常平仓法以备各军年荒赈贷及遇警调集支用户部覆请从之
　　○庚寅增设云南迤西守备一员属洱海道从巡抚都御史曹忭奏也
　　○辛卯发太仓银九万九千六百余两于山西充客饷户部因言各边客兵俱未有请给内帑者而山西一镇尤少迨嘉靖二十年以后始有之然岁止发银一二万耳近乃至十八九万岂先年全无虏警耶即如折支一节宣大号为极边每岁宣府止费银二千五百有奇大同四万有奇而山西反踰八万不无糜费乞敕谕抚臣共图节缩不以虗声调遣不以无故按伏以滋侵冒得旨山西请给帑银比初年不啻十倍其为蠹弊甚明自后巡抚官务正已率下悉心查理如仍蹈故辙户部指实奏治
　　○诏设湖广黄安县割麻城黄冈黄陂三县地益之隶黄州府从巡抚都御史张两奏也
　　○初云南武定府土官知府凤诏死无嗣母瞿氏袭瞿氏老举诏妻凤索林自代既而悔之比索林袭官遂失事姑礼瞿氏大恚乃收异姓儿继祖入凤氏宗图挟其甥壻贵州水西土舍安国亨四川建昌土官凤氏力欲废索林以继祖嗣职不克则具＜锍-釒＞自称为索林囚禁令继祖诣阙告之继祖归即诈称受朝命袭职驱目兵逼夺府印索林抱印奔会城时抚按官苟冀无事使人谕角□羊之归索林武定令视事如故而复听留继祖瞿氏所由是姑妇嫌隙日深左右复各从臾之索林将诛继祖谋洩继祖遂大发兵围府行劫和曲禄劝等各州县格伤各路调至土官王一心等兵索林复抱印奔省于是巡抚都御史曹忭议以夷性犬羊不当尽绳以法乃下令收索林印逮其左右郑竤系狱令瞿氏暂理府事而代继祖责其自新巡按御史孙用独以为方继祖发兵围府之时守臣既已名之为贼调兵会剿今乃先议郑竤之罪是幸而继祖擒则众将以为功不幸而败则郑竤独任其咎也一竤何足惜独不念为诸夷笑乎即今者麻者继荣争赘于沾益尼继光高钦跳梁于姚安与夫干崖南甸之讐杀顺宁永平之侵扰所恃以詟服之者以朝廷之法耳继祖罪逆显著若置而不问诸夷效尤恐遐荒自此多事矣因上＜锍-釒＞请亟议剿灭与忭＜锍-釒＞并入部覆武定乃镇城肘腋抚剿之计当令守臣悉心议处以靖地方仍移檄申诫安国亨等不得阴行党助自贻罪谴从之
　　○革宁化王府辅国中尉知□爵为庶人夺镇国中尉表柳表禁并葵乡县君禄各三月已革爵庶人表隶诏王戒饬之下仪宾常信于按臣逮问俱坐奸淫逼死人命故也
　　○壬辰  武宗毅皇帝忌辰  奉先殿行祭礼遣兴安伯徐梦旸祭  康陵
　　○改南京工部右侍郎马森为户部右侍郎升兵部右侍郎郭乾为本部左侍郎命巡抚江西兵部右侍郎胡松回部管事
　　○升顺天府府尹王国光为户部右侍郎总督仓场督理西苑农事提督南京粮储右副都御史万虞恺为南京刑部右侍郎四川左布政使敖宗庆为右副都御史巡抚云南江西按察使吴惟岳为右佥都御史巡抚贵州
　　○以三十七年青溪口堡失事谪宣府前卫指挥使奚元绥德卫指挥佥事阎润戍边降开平卫指挥佥事刘元勋职二级
　　○癸巳升光禄寺少卿盛汝谦为南京太仆寺少卿
　　○吏科给事中刘祐言朝廷设守令以惠餋元元关系甚重所赖以劝惩黜陟之者宪臣之举劾耳顷来为庶官者率巧于要誉而忽于爱民掌风纪者类乐于市恩而重于任怨此风不惩人皆效尤何以警贪残而安黎庶请严敕部院申明宪纲凡当大计之年而劾本不至者以才力不及例处之其荐举非人与公论予盾者以举劾异同例处之被劾僚属妄起浮言诬蔑风宪者如律发遣该司亦不得沮挠宪职执泥曲全则紏劾严而憸壬远矣＜锍-釒＞下都察院覆其议便请自今抚按紏举其属务协公论勿狥私情果有任情废法致乖风纪者巡抚听科道官参奏巡按听本院考察俱从重究报可
　　○赵府平乡王府未封宗室厚燨坐索财殴死平民为按臣所紏  上以其罪应降罚不许请封仍令王严戒饬之
　　○工部尚书雷礼言本部各项钱粮例泒铺□上纳比者该城往往放富差贫蠹弊丛积而各监局所泒钱粮其稍有赢裕者又輙为奸□营占偏累贫民以故审佥之际逃徙纷纷臣自为郎中时已目击而心恫之矣今各衙门诸弊厘革殆尽而铺□尚未蒙存恤乞容臣等将一切差役之苦乐□户之贫富通融搭泒仍戒谕各监局诸臣从宽收纳不得纵奸徒倚势营利其间庶良民不至流亡而上供亦可以无缺矣诏允行今后再有强揽金□赞求诸弊尔部中从重究治
　　○甲午改礼部尚书兼翰林院学士严讷为吏部尚书升吏部左侍郎兼翰林院学士李春芳为礼部尚书命吏部左侍郎兼翰林院学士掌詹事府事董份回部管事兼官各如旧
　　○乙未诏立故建抚守备王址祠于其死所令有司岁一致祭初三十八年广寇犯新城址力战而死事闻已赠官荫子矣至是新城民复以立祠请许之
○丁酉发太仓银七千两于蓟镇充抚夷费
　　○戊戌户部进太仓银十万两制钱六十锭入内用
　　○蓟辽总督侍郎杨选等以二月中辽阳捷闻请录副总兵杨照及所部千总郭承恩等功部覆照前与侯汝谅讦奏坐事未决今功足补过宜复官叙用免其查勘得旨照一月两著奇功复准都督职衘管理副总兵事承恩等功次巡按御史勘明具闻
　　○庚子举祈年大典于朝天宫遣英国公张溶行礼
　　○御史王大任奏进法秘书五种二十册诏留览
　　○癸卯河南怀庆府天鼓鸣有石陨入地尺许
　　○甲辰举祈年大典于洪应雷宫七日停常封
　　○乙巳南京吏部会同都察院考察诸司官贪户部郎中乔伊等二人素行不谨吏部主事谢封等三十一人罢软无为户部员外郎徐伯相浮躁浅露通政司右参议汤日新等十三人才力不及户部郎中黄朝聘等十四人老疾太医院院判高鏊等十人诏日新已有旨其余黜降致仕如例
　　○发太仓银十万两于宣府增买粮料户部因言宣府四十年所上计簿中间侵盗浥烂亏折短少之数以千万计而往岁新收籍内未见有一追偿者且在边奸□人等百计侵没官司多不能发今已发者又不能追将来奸弊何所纪极乞下镇巡官严限追并得旨该镇侵折粮料数多全不追赔岂成法纪其令巡按御史严限追之仍查参该管官容私通奸之罪
　　○升五军营练勇参将署都指挥佥事尹秉衡为署都督佥事充本营副将
　　明世宗肃皇帝实录卷之五百十九



明世宗肃皇帝实录卷之五百二十
　　嘉靖四十二年四月戊申朔时享  太庙遣驸马都尉许从诚代
　　○庚戌致仕大学士严嵩具奏起居并进祈鹤文检及各宗法秘  上优诏答之仍赐以银五十两彩叚四表里始嵩之致仕归也至南昌值  圣诞即铁柱宫延道士田玉等为  上建醮祈福玉自言能书符召鹤嵩试之良验会  上遣御史访法秘嵩乃索玉所藏诸符箓上之
　　○辛亥西苑玉兔复生子廷臣表贺
　　○壬子云南进宝石青红黄三色三百六十两有奇
　　○癸丑修理  显陵达孝楼工完诏加守备太监张方恩二等升赏效劳官员有差
　　○甲寅升总督狭西三边军务都察院右副都御史喻时为南京兵部右侍郎总督河道都察院右佥都御史王士翘为右副都御史提督南京粮储
　　○发太仓银二万四千四百七十余两于大同补屯粮追徵不及之数
　　○广东进龙涎香六十二两有奇
　　○巴咂等族夷人巴店林成等入贡宴赏如例
　　○以江北灾伤暂停今年刷卷从巡按御史罗元祯请也
　　○发襄垣王府镇国中尉俊□木今酉□于闲宅禁住以奸淫酗酒为其父聪沾所奏故也
　　○乙卯命东宁伯焦栋子文耀袭祖爵
　　○改应天府府尹魏尚纯为顺天府府尹
　　○发太仓银二万七百六十余两于易州四千二百五十余两于真定二千八十余两于良涿充防秋兵饷
　　○降听勘都督佥事袁正职一级镇守狭西如故先是文县守备指挥佥事汪一元坐失事下狱讯之并得其科歛诸奸及以金金□鬼正状正坐听勘至是巡按御史验上其狱予正轻比  上命降级免逮问不为例一元以守备不设戍边
　　○丁巳升户科右给事中赵灼工科右给事中王治兵科右给事中李邦义刑科右给事中陈瓒俱左给事中工科给事中林命兵科给事中沈寅俱右给事中灼命吏科治寅礼科邦义瓒仍本科
　　○戊午发太仓银六千两于辽东赈济金复盖三卫之民太仆寺银四万两于宣府充南山一道修筑墩墙费
　　○己未礼科都给事中丘岳请刊定兴都志其略言今之兴都宝藏  二圣冠为  皇上龙飞之地即我  圣祖之中都也乃一统志内犹列安陆先年虽允守臣之奏纂修典志竟以体裁不合未睹成画便  先帝之盛德我  皇上之大孝阁而不章乞下礼部重议纂辑凡昔所未备与今所宜录者咸据实悉书仍增入一统志以成一代盛典诏从其议乃以吏部左侍郎董份为副总裁官右春坊右谕德兼翰林院侍读张居正司经局洗马兼翰林院侍讲林火□廉翰林院修撰诸大绶检讨吴可行为纂修官
　　○庚申福建新倭自长乐登岸流劫福清等处总兵官刘显俞大猷合兵邀击于遮浪歼之平海倭引舟出海把总许朝光以轻舟抄之斩首四十九级贼乃尽焚其舟还屯平海
　　○追封灵丘端懿王长子俊格长孙充熼曾长孙廷址俱为灵丘王从王鼐镰请也
　　○癸亥升工科都给事中罗嘉宾为应天府府丞工部营缮司署郎中李键为光禄寺少卿河南按察司佥事史朝宾为尚宝司少卿
　　○南京科道官以考察拾遗紏劾户部尚书高燿原任刑部尚书闵煦刑部左侍郎叶镗大理寺右寺丞杨羙益太常寺少卿吴承焘顺天府府丞梁梦龙巡抚狭西都御史裴绅南京刑部尚书卢勋又劾郎中李守秀孙昺评事李伯生司务冯树各不职状得旨燿仍留用镗绅调南京羙益承焘梦龙调外任煦闲住勋致仕守秀等下吏部议覆寻俱令闲住
　　○户科都给事中何煃等言各边巡抚职专阃外膺兵马钱粮之寄必廉静无求冈明有制者始克胜任十余年来因仍故习视内帑如弃余以请讨为得计甚至虑计部之迟难而先之以馈送利官阶之速化而籍之以钻求其弊有不可言者如山西巡抚杨宗气计见在兵粮已十五万仍讨银五六万宣府巡抚赵孔昭计兵粮见已足用仍讨银五十万此何为哉宗气稍矜名检犹堪策励若孔昭则专事钻求不可一日居位者伏乞裁处章下户部覆言近来各边年例虽若少减然亦未有痛革浮费及开具奏闻者请敕下督抚官悉心查理将嘉靖十八年以前京运若干近年增至若干所增之数应否裁革在主兵者或屯政废弛何修举或民运逋负何以催角□羊或系增添兵堡之多或有虚冒影占之弊作何清查在客兵者或弊坐调遣或宫在按伏或将官支领虚捏重冒或官商召买通同为奸或查盘侵折因循不追及盐课废坠宜作何处置先年召垦荒田免其起科之议是否可行即今保安边堡无妨耕获之期有无良策凡一应耗财省财事宜俱宜根究源讲求长计蓟辽宣大山西延绥宁夏固原限三月以里甘肃限五月以里具奏宗气孔昭去留请  上裁诏宗气策励供职孔昭回籍听调各边计处事宜如限具奏敢有延迟及苟且塞责者户部及该科指名奏治
　　○覆论兴化府并寿宁等县失事诸臣罪逮兴化卫指挥徐将杨一辅法继勋通判李邦光百户潘鉴易中孚寿宁县知县章锐典史沈洪王济等至京与翁时器等并问指挥等官胡绅等四十二人及副总兵杨缙参将黎鹏举俱下御史逮治副总兵俞大猷姑令戴罪剿贼都指挥徐高冯文焯副使余曰德邵楩汪道昆参议万民英佥事金浙曾一经各夺俸半年左布政使曾于拱署按察司印右布政使卢梦阳各夺俸二月仍诫提督都御史陆稳策励供职赠诸死事臣同知奚世亮为右参议知县周尚友县丞叶德良徐九经训导卢学颜为太仆寺寺丞各荫一子国子生游击倪禄指挥齐天祥张光祚千户鲁思亮邵于蕃张珊各袭升其子二级
　　○提督两广都御史张臬以摛斩英德大陂蒲昌等峒贼卓文昌何子爱李富来闻并叙参政冯觐佥事贺泾等功论指挥汪克振等罪诏下巡按御史勘实奏报文昌子爱巢大陂众约二千余占峒凡二十九所富本河源小长江巨贼李亚元之党徙据蒲昌三十六年大征时文昌等畏诛皆佯受招安师旋即攻掠如故去岁张琏林道曦既平议者请因旋师之便袭取文昌子爱夷荡诸峒移师扑灭富则亚元势孤异日议剿亦易总督张臬不能用比大兵既角□羊文昌等益披猖四出流劫乱源翁源曲江等处是时又有大小罗山贼数百突劫曲江之黄村遇参政冯觐舟环而拥之挺刃索赏觐以所携酒米金帛倾舟予之而去闻者丑之觐乃执诸郡邑所获贼谍冯应科等数人指为围舟胁赏者戮于市以自角□羊既而购得文昌子爱富抚按官遂盛张功伐以为觐劳然是时英德河源诸巢峒贼鸱张如故文昌等虽亡其势不为衰减也
　　○甲子升兵部左侍郎郭乾为都察院右都御史兼兵部右侍郎总督狭西三边军务四川左布政使周相为右副都御史巡抚江西
　　○升四川按察使陈绍儒为右布政使吏部署郎中黎民衷为参政俱广西
　　○丙寅升山西按察司副使杨巍为都察院右佥都御史巡抚宣府
　　○云南进矿金四百两矿银一万两
</div>
    <div class="pagination">
<a href="明实录世宗实录_page353.html">上一页</a><span>...</span><a href="明实录世宗实录_page349.html">349</a><a href="明实录世宗实录_page350.html">350</a><a href="明实录世宗实录_page351.html">351</a><a href="明实录世宗实录_page352.html">352</a><a href="明实录世宗实录_page353.html">353</a><span class="current-page">354</span><a href="明实录世宗实录_page355.html">355</a><a href="明实录世宗实录_page356.html">356</a><a href="明实录世宗实录_page357.html">357</a><a href="明实录世宗实录_page358.html">358</a><a href="明实录世宗实录_page359.html">359</a><span>...</span><a href="明实录世宗实录_page355.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
