<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 221 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 221 页/共 681 页</h1>
    <div class="content">
○己巳。上御太和门视朝。文武升转各官谢恩、次厄鲁特进贡使臣等行礼　　

○庚午。上诣太皇太后皇太后宫、问安　　

○辛未。理藩院议覆、工科给事中雅齐纳疏言、外藩蒙古入贡、每有奸恶通事、诡计骗诱、宜加严禁。应如所请。上曰、此奏极为中理。光棍人等、每指称通事、豫往边外、羁占外藩贸易之事、情罪可恶。应令理藩院、严行禁止　　

○壬申、定远平寇大将军固山贝子章泰等疏报、原任贵州提督从逆李本深、及大小文武官、悉缴伪印劄、相继归诚。上命解送李本深来京。余员量行安插、俾其得所　　

○癸酉。上诣太皇太后皇太后宫、问安　　

○定远平寇大将军固山贝子章泰等疏报、云南提督桑峨、招抚到伪总兵徐朝庆、刘大寿、及伪文武官员罗应凤等、俱至军前、缴伪印劄投诚。下兵部知之　　

○四川狭西总督哈占疏报、川北总兵官高孟、恢复铁山关后、即率兵至达州。贼弃城遁。官兵追剿、杀贼兵一百余人、获器械无算、恢复州城。得上□日嘉奖、下部议叙　　

○甲戌。授和硕康亲王杰书庶出子尼他哈、和硕显懿亲王福寿庶出子拜查礼、辅国公化善子萨木党、俱为三等辅国将军。辅国公法塞子阿裕尔、辅国将军秦布子索达塞、辅国将军巴尔善子增寿、俱为三等奉国将军　　

○镇安将军都统噶尔汉疏报、逆贼谭弘、已于康熙十九年十二月十一日死。臣等率兵进剿、败贼众于云阳县地方、擒伪总兵向旭辉等、恢复县城。谭弘子谭天秘、震惧、焚万县巢穴而遁。万县、开县、建始县、梁山县、忠州、悉平。得上□日嘉奖、下部议叙　　

○广西提督哲尔肯疏报、大桂山贼寇黄明等投诚。下部知之　　

○乙亥。以觉罗席特库、为镶黄旗蒙古副都统　　

○命兵部右侍郎温代、督理挑浚通州运河　　

○丙子。谕兵部、今谭弘党羽、俱已就戮。万县诸地、悉经收复。将军噶尔汉、其简选十马、疾赴重庆、尽统贝子准达军、速定遵义。副都统得尔德等兵、亦听调用。万县地处狭隘、难以饲马。可趋至重庆、秣马而进。噶尔汉军中效力有年、困乏无马者、悉令准达、率还荆州。至于夔州要地、令提督徐治都、率标兵暂驻防守。总督哈占、可率所属兵、驰赴叙州府、与大兵协力、前驱剿灭　　

○丁丑。予故原任工部右侍郎张问政、祭葬如例　　

○予故广东阵亡佐领岳洛、祭葬如例　　

○定远平寇大将军固山贝子章泰疏报、伪文武官弁周文智等、共二百九十三员、各献伪印、陆续投诚。下部知之　　

○戊寅。上诣太皇太后皇太后宫、问安　　

○郎中额尔赫图疏言、军粮仅供目下之用。请速拨饷米接济。上谕、大兵粮饷、所关重大。巡抚王新命、可先拨湖广银十万两、星夜解交郎中额尔赫图。至由川江运送兵米、亦宜乘此水退之时、源源不绝、速运军前。如或迟缓、贻误军机。所司各官、俱按军法重惩、不宥　　

○辛巳。祈谷于上帝。上亲诣行礼　　

○抚远大将军都统大学士公图海疏言、逆贼并力来犯四川叙州诸处。臣请亲率兵赴援。上谕、大将军公图海、既调副都统翁爱、率所部官兵、自成都往援叙州。总督哈占、总兵官高孟、又各率官兵赴叙。图海其仍驻汉中、防守秦蜀　　

○谕翰林院、日讲官敷陈经史、日侍顾问。赞襄典学、职务繁多。宜广其员、以彰右文之治。见在满官足用。汉官尚宜增添。著即开列应用各员职名具奏　　

○谕都察院。祭祀以承上下神祇、理宜敬慎。近见陪祭各官、迹涉慢易。班行不整、笑语自如。殊失执事有恪之道。尔衙门职在察劾、未见指名参奏、所司何事。其严饬之　　

○谕吏部、都察院、国家设官分职、各有专司。必勤励办事、乃克胜任。近见各衙门官员、有虚糜俸禄、懒惰不上衙门者。有老疾孱弱、不能任事者。应分别勤惰、以示劝惩。堂上官员、尔等开列具奏。所属官员、会同各该堂官、分别议奏　　

○谕三法司、帝王以德化民、以刑弼教。莫不敬慎庶狱、刑期无刑。故谳决之司、所关最重。必听断明允、拟议持平、乃能使民无冤抑、可几刑措之风。近览法司章奏、议决重犯甚多。愚民无知、身陷法网。或由教化未孚、或为饥寒所迫、以致习俗日偷、愍不畏法。每念及此、深为悯恻。在外督抚臬司、及问刑各官、审理重案、有律例未谙、定拟失当、草率完结者。有胶执成见、改窜供招、深文罗织者。有偏私索诈、受嘱徇情、颠倒是非者。有一于此、民枉何由得伸。以后著严加申饬、内外大小问刑各衙门、洗心涤虑、持廉秉公。务期原情准法、协于至当。不得故纵市恩。亦不得苛刻失入。痛改积习、加意祥刑、以副朕尚德好生。钦恤民命至意　　

○癸未。升大理寺卿刘汝汉、为都察院左副都御史　　

○赠殉难抚蛮灭寇将军太子太保广西巡抚傅弘烈、太子太师。予祭葬。加祭一次。谥忠毅。荫一子入监读书　　

○赠阵亡游击陈璠、参将。都司佥书萧万奇、游击。守备高有功、冯俊、都司佥书。各予祭葬如例　　

○朝鲜国王李焞妃金氏故。遣官致祭　　

○甲申。上诣太皇太后皇太后宫、问安　　

○以都察院左都御史徐元文、充经筵讲官　　

○以一等侍卫费旸古、为内务府总管　　

二月。乙酉朔。春分。朝日于东郊。遣理藩院尚书阿穆瑚朗行礼　　

○丁亥。遣大学士杜立德、祭先师孔子　　

○上诣太皇太后皇太后宫、问安　　

○吏部、都察院、遵谕开列各衙门堂官具题。得上□日、礼部尚书塞色黑、户部左侍郎田六善、右侍郎朱裴、俱著原品休致　　

○戊子。祭大社、大稷。上亲诣行礼　　

○己丑。上御太和门视朝。文武升转各官谢恩　　

○直隶巡抚于成龙、来京陛见。上召至懋勤殿、问曰、尔为今时清官第一、殊属难得。闻尔昔在黄州、土寇啸聚、尔往招之、即时投顺解散、何以致之。于成龙奏曰、此皆藉皇上威德。臣有何能。上因问属吏亦有清廉者否。于成龙以知县谢锡衮、同知何如玉、罗京、对。上曰、尔前所参知县赵履谦、甚当。于成龙奏曰、赵履谦、过而不改。臣不得已而参之。上曰、为政之道、当知大体。小聪小察、不足为多。且人贵始终一节。尔其勉之　　

○以正黄旗故阿思哈尼哈番又一拖沙喇哈番图美子拖克他汉、袭职　　

○庚寅。理藩院左侍郎达哈塔、以病乞休。允之　　

○兵部题、恢复海坛、及厦门、金门地方。系提督万正色、密遣人至伪总督朱天贵处、豫定投诚、然后率兵进取。以致各岛败遁、恢复空地、并无杀贼攻克之处。应俟提督万正色、巡抚吴兴祚、明白回奏之日再议。得上□日、进剿海贼一案。原系吴兴祚、万正色、会同定议。不俟荷兰国船只。即奋勇前往、志靖海氛。万正色领水师、先行出洋。吴兴祚率陆兵、互为声援。驱除海逆、克奏肤功。尔部乃称万正色、与朱天贵密约投诚、任意妄奏、以为滥冒军功、殊属不合、著遵前上□日、即行议叙　　

○科尔沁多罗贝勒鄂缉尔故。遣官致祭　　

○辛卯。上诣太皇太后皇太后宫、问安　　

○福建总督姚启圣、巡抚吴兴祚、先后具疏、请开边界、俾沿海人民复业。得上□日、厦门、金门诸处、已设官兵防守。应如所题、照旧展界。如有奸民、借此通贼者、仍令严行察缉　　

○荡寇将军固山贝子准达疏报、正月初二初三两日、我师水陆进剿、大败贼众于牌华洞等处地方、斩获无算、恢复长寿、垫江等县。得上□日嘉奖、下部议叙　　

○壬辰。太皇太后圣寿节。上率王以下、文武大臣侍卫等、诣太皇太后宫行礼。遵懿上□日、停止筵宴　　

○癸巳。谕户部、直省清察隐占田亩。州县有司、或利其升叙、虚报田粮、摊派民间、致滋苦累、亦未可定。尔部可檄行直省督抚、著严行察核、以除其弊　　

○吏部、都察院、遵谕甄别各部院司属官员、年老懒惰不称职者、共十一员、均应照例处分。得上□日、翰林院侍读李来泰、从宽免革职、仍留任。余依议　　

○甲午。以重修奉先殿告成。告祭太庙。遣内大臣公福善行礼　　

○皇子允禩生　　
</div>
    <div class="pagination">
<a href="清实录康熙朝实录_page220.html">上一页</a><span>...</span><a href="清实录康熙朝实录_page216.html">216</a><a href="清实录康熙朝实录_page217.html">217</a><a href="清实录康熙朝实录_page218.html">218</a><a href="清实录康熙朝实录_page219.html">219</a><a href="清实录康熙朝实录_page220.html">220</a><span class="current-page">221</span><a href="清实录康熙朝实录_page222.html">222</a><a href="清实录康熙朝实录_page223.html">223</a><a href="清实录康熙朝实录_page224.html">224</a><a href="清实录康熙朝实录_page225.html">225</a><a href="清实录康熙朝实录_page226.html">226</a><span>...</span><a href="清实录康熙朝实录_page222.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
