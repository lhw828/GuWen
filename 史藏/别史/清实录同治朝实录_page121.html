<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 121 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 121 页/共 505 页
  </h1>
  <div class="content">
   ○以户部左侍郎皂保署京营右翼总兵。　　

○以陕西攻克宝山斗山贼垒。西乡肃清。赏都司杨玉和等花翎。余加衔升叙有差。　　

○蠲免贵州贵阳、都匀、镇远、思南、黎平、石阡、兴义、七府。平越、麻哈、定番、黄平、贞丰、开、贵筑、都匀、清平、荔波、施秉、安化、印江、永从、开泰、余庆、瓮安、湄潭、龙泉、普安、修文、安南、绥阳、婺川、贵定、龙里、遵义、兴义、长寨、二十九厅州县。暨清江、下江、锦屏通判、县丞、所属被扰地方新旧额赋有差。　　

○癸丑。孝静成皇后忌辰。遣官祭慕东陵。　　

○以神灵显应。加福建永安县唐田王封号曰昭显。　　

○谕内阁、恩麟奏、请将擅自回旗之道员议处等语。署甘肃甘凉道恭钊、因被镇标兵丁索饷殴辱。受伤病发。禀请开缺。经恩麟派委道员琫武前往接署。并饬将为首滋事兵丁。严密查拏办理。该署道恭钊、并不听候委员查验。亦未领有咨文。辄擅自起程回京。实属违例。恭钊著先行交部议处。其索饷殴官之兵丁。并著严密访拏。尽法惩治。恭钊仍饬回省听候查办。　　

○谕议政王军机大臣等、京师为辇毂重地。附近畿甸地方。岂容盗匪溷迹。即近畿一带各州县。亦应认真缉捕。以靖奸宄。乃近闻大兴宛平通州固安等处境内骑马贼匪纵横出没。肆行无忌。以致路劫之案。层见叠出。至距京城四十里之黄村地方。竟有一日连劫十四起之案。甚或拦截眷属车辆。似此盗劫横行。目无法纪。若不速行严缉。势将酿成巨患。又闻马驹桥一带。有骑马贼八人在店尖歇。经团众拏获二名送官余贼六名。至今在逃未获。良乡县属。有骑马贼匪十余人。拦截客商。为团众围捕。该匪纵马逃逸。复于夜间聚匪数十人。将该处团众。戕害数人。该县令隐匿不报。地方官缉捕废弛。已有应得之咎。若更讳盗殃民。情节尤属可恶。著万青藜、林寿图、严密查访。如果确实。即著从严参办。其大宛等县各境内骑马贼匪。并著万青藜、林寿图、刘长佑、迅饬该地方文武。严密查拏。如该地方官不能得力。立即撤调。另选勤能者充补。并选派明干委员。多带兵役。四面兜捕。务期悉数弋获。不准一名漏网。顺天府属各州县缉捕事宜。本系万青藜林寿图专责。傥再仍前因循。犯无弋获。必将该兼尹府尹从重惩处。决不宽贷。至黄村一带地方。盗匪肆劫日久。必有窝顿处所。南苑内地旷人稀。大红门外一带地方。素多不法匪徒。习于偷盗。难保无容留窝藏马贼情事。著存诚等拣派番役。严密访查。认真摉缉。并将素不安分。积惯行窃各回匪。悉数拏获。从严惩办。以靖地方。又直隶所属地方。亦多有匪徒劫掠。蔓及奉天热河等处。若不彻底摉捕。终难净绝根株。著刘长佑拣派干员。分投各处。认真摉缉。并严督该地方文武。设法捕拏。尽数翦除。以清盗源。毋得畏难苟安养痈贻患。将此各谕令知之。　　

○又谕、传谕护理陕甘总督恩麟。恩麟奏、兵丁索饷。殴辱道员。现饬密拏首要各犯一摺。凉州镇标兵丁。于奉调出征时。竟敢挟索欠饷。纠众滋闹。殴伤署甘凉道恭钊、及委员王秉镛等。将道署及书院打毁。迨经凉州副都统瑞云传问。该兵丁等并不指出首从姓名。实属狡诈凶横。不法已极。该道员办理此事。或不免有处置失当之处。自应查询明确。持平办理。不可操之过蹙。致酿事端。惟近来军饷支绌。兵丁每因索饷。动辄聚众殴官。此等刁风。断不可长。若竟以首从各犯。无从追究姓名。希图了事。何以惩骄悍而肃法纪。著恩麟即饬现署甘凉道琫武、署游击叶荣、迅将为首滋事。及下手殴官各要犯。设法查拏务获。严行究办。不准稍有含混。另片奏、请将奏派劝捐。首先抗违之富绅惩办等语。捐纳县丞曹晓霞、候选道曹炯。坐拥厚赀。于本省捐输。多方阻挠。本日已于片内批示。将该二员一并革职。勒限一月。捐缴银三万两。以充军饷。即著恩麟妥为办理。此外应行书捐各户。该护督仍当妥为劝导。务令踊跃输将。亦不可专事抑勒。致失民心而伤政体也。　　

○以镶蓝旗蒙古副都统恩龄暂署镶黄旗护军统领。　　

○准候选主事穆大鹏投效江南军营。听候钦差大臣曾国藩差委。　　

○甲寅。孝懿仁皇后忌辰。遣官祭景陵。　　

○谕议政王军机大臣等、唐训方奏、临军剿贼获胜。蒙城粮路仍阻。设法疏通一摺。蒙城被围日久。粮运断绝。现在就近可以往援者。惟姚广武一军。何得因赵克沅等百余捻匪。辄将兵力牵制一隅。遂置大局于不顾。马新贻现令王才秀稳驻蒙城。而自率所部移屯小涧。密商姚广武自侯圩前后夹攻。事机已迫。万不可再有迟误。即著唐训方核调姚广武等迅速进兵。疏通蒙城饷道。吴棠仍一面严饬该员鼓勇前进。毋得托词□捻。跋前疐后。致误戎机。自干重咎。黄开榜水师。叠经谕令驶赴临淮。至今尚未奏报起程。并著吴棠迅催前往。毋得稍有稽迟。昨因彭玉麟赴援江西。谕令曾国藩迅催杨岳斌督率水师。驶赴临淮。藉资援救。此时苗逆势极猖獗。援兵早到一日。庶得早救一日之倒悬。仍著曾国藩遵旨严催。毋稍迟玩。唐训方仍就现有兵力。妥筹守御。以待援师。并飞催蒋凝学、周宽世、毛有铭等语。迅速进扎溜子口等处。约期会剿。不可稍有松劲。另片奏、遵查李南华现在蒙城助剿。叠有捦斩等语。李南华打仗尚为勇敢。且与苗逆为仇。唐训方务当随时驾驭笼络。俾为我用。将此由六百里各谕令知之。　　

○两江总督曾国藩奏、遵查南洋通商大臣一缺。筹度现在情形。仍请无庸改设。下所司议。寻议奏、通商大臣一缺。实系有名无实。应请旨暂行责成李鸿章经理。仍加钦差大臣字□□羕。其经费请照江苏巡抚养廉数目发给一半。以资办公。从之。　　



大清穆宗继天开运受中居正保大定功圣智诚孝信敏恭宽毅皇帝实录卷之七十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年癸亥七月。乙卯。以内阁侍读学士王拯为太常寺卿。　　

○丙辰。慈安皇太后圣寿节遣官祭太庙后殿奉先殿　　

○遣官祭文宗显皇帝孝德显皇后暂安寝殿。　　

○上于养心殿慈安皇太后前行礼。王大臣于慈宁门外众官于午门外行礼。　　

○谕内阁、骆秉章奏、请将生捦逆首石达开案内尤为出力之土千户恳恩改奖等语。缓带密土千户岭承恩、松林地土千户王应元、前经骆秉章奏请鼓励。均经降旨加恩赏给宣抚司职衔。并分别给予勇号副将衔。兹据奏称、该土千户皆隶邛部宣抚司统辖。加以宣抚司职衔。于体制究有未协等语。岭承恩著改给土游职世职。颁换缓带密土游击印信。仍赏给桓勇巴图鲁名号。王应元著改给土都司世职。颁换松林地土都司印信。仍赏加副将衔。均著由部给发号纸。准其子孙承袭。仍归邛部宣抚司统辖。以示区别而资感奋。　　

○谕议政王军机大臣等、徐宗干奏、台湾军务情形一摺。副将曾元福自进扎白沙阬后。设计攻破大岸头各庄竹围。并将大埔八卦山等处贼巢尽行焚毁。正可乘胜进取惟吴鸿源以冒暑督战染疫。暂回嘉城。徐宗干因统率乏人。檄令曾元福由闲道直趋嘉义接署水师提督。著即饬令曾元福与委署北路协副将汤得升合力攻剿。先通南北两路。仍令曾玉明激励官兵联络义勇迅克彰城。毋稍迟延。台湾道洪毓琛所出之缺。徐宗翰现委知府陈懋烈暂署。惟提督道员均系署任。现当防剿吃紧之时。骤易统率之人。一切攻取机宜尤应加意慎重。徐宗干务当实力严催。责令认真剿洗。迅埽贼氛。毋稍松劲。并著左宗棠随时督催。一切军情。咨会徐宗干妥筹办理。将此由六百里各谕令知之。　　

○又谕、骆秉章奏、添派楚军驰赴陕南会剿一摺。据奏鄂省梁作楫一军虽赴兴安。止能扼要驻守。蜀省所派桂字向导两军进规汉南。兵力尚单。现复拟派总兵何胜必、萧庆高、帅湘果中右两军取道南江一路继进。兵力既厚。可力解汉南之围等语。筹办甚属合宜。即著刘蓉迅速驰往汉南。统率诸军进剿。毋稍迟延。何胜必萧庆高所部及援剿陕南各军。均归调遣。毛震寿在陕南久不得力。且有被参之案。兹据骆秉章奏称该藩司虽不能迅殄逆氛。而力守城固。尚能与贼久持。是尚非一无足取者。著刘蓉于到陕后察看其人是否可用。并其兵勇应否＜??闲＞汰之处。迅速具奏。宝斗二山窜匪。全行趋赴石泉汉阴。攻扑县厅各城。梁作楫一军应令迎赴汉阴拦头截击。刘蓉督率各军力解汉中之围。仍须兼筹截剿汉阴之贼。毋令得与郡城贼匪窜合。川军口粮。既由川省筹发。以后饷需。谅骆秉章必能源源接济。毋令缺乏也。将此由六百里各谕令知之。　　

○予福建军营病故道员洪毓琛祭葬恤荫加等。　　

○抚恤朝鲜国遭风难夷如例。　　

○丁巳。谕内阁、前因御史许其光奏参广东委办饷局之知州华廷杰等各款。当交晏端书严查核奏。兹据奏称、华廷杰历任东莞南海两县及派在省局筹饷催捐。尚无猥琐之行。许文深派办西关捐翰。均由捐户自行赴局缴银。尚无藉捐肥已情弊。惟华廷杰省局当差。虽著微劳。究与效力行闲者有闲。前任两广总督劳崇光奏请以知府补用。保举未免过优。许文深由佐杂出身。习气较重。难胜表率之任等语。知府衔准补南雄直隶州知州华廷杰前保以知府补用之案。著即撤销。捐升知府许文深著降为通判归部铨选。以昭核实。　　

○又谕、前因给事中文吉奏参广东道员史杰营谋罔利各款。当交刘长佑、晏端书将该员家产查封。并将各参款从严究办。兹据晏端书奏称、遵将史杰寓所赀财先行查封。并饬司督率委员将史杰参款逐一查办。如原参史杰营谋美缺揽私纳贿暨使其弟史绩懋钻谋图利句串包私各情。均查无实据。惟史杰于捐升道员后。复因伊戚沉子方谋充乐桂埠水客代为说合。实属不知检束。请将史杰革职勒令回籍等语。此案广东试用道史杰虽查无营谋把持收规贩私等实迹。惟捐升道员后。辄复干预盐务。为沉子方说合多次。以致物议沸腾。实属不知检束。有玷官箴。史杰著即行革职。并其弟已革盐经历史绩懋一并勒令回籍。不准在广东逗遛。致滋事端。所有业经查封该革员寓所赀财。并著估变充饷。　　

○谕议政王军机大臣等、李鸿章奏、荷兰国遣使立约。拟令遵旨即在上海商办。并近日军情各摺片。荷兰国派使臣矾姓立约。乘驾轮船赴京。现先至上海欲请该抚转奏。情词尚为恭顺。惟仅递照会。未来晤商。难保不以主命为词。乘轮船赴津蓦直到京。别更无从拦阻。现在该抚照覆该使先令其前来面商一切该使如肯先来面议。著李鸿章剀切开导。申明比国成案。豫将住京一节力为杜绝。并将换约事宜即由该抚在上海妥为办理。如该使执意赴津。或直抵京师。已谕知总理各国事务衙门豫为筹办矣。嘉兴逆首伪荣王纠众来扑吴江。程学启分派各军迎剿。该逆反戈狂奔。我军追杀二十余里至平望收队。苏嘉各处大股四出狂窜。连扑夹浦营盘。均经我军击退。惟该逆内有洋人施放开花炮。叠次向营轰打。白齐文又先带流氓洋匪二百余人投入苏贼。虽我军尚能抵御。总须设法断其接济。方可制贼死命。即著李鸿章商令英法美各领事出示严禁。不准各国流民偷入济匪。并准前路各营卡查拏捆办。至各国轮船。本准其入江往来。该洋人惟利是视。难保其不暗中济匪。所有水路各要隘遇有轮船出入。应如何设法禁止断贼接济之处。著李鸿章咨照左宗棠会同妥商办理昆苏吴江之交师船甚单。并著催令李朝斌统带水师迅速下驶。以利攻剿。将此由六百里谕令知之。　　

○又谕、张之万、毛昶熙奏、整顿兵勇分防。各路一摺。豫省官军攻克张冈后。毛昶熙驰回汝甯。与张之万整顿兵勇。裁汰疲乏。另行挑选。并派陈禄兴等四营与毛昶熙所部马队。陆续驰赴归德堵剿亳捻。毛昶熙现因亳捻被陈郡各营扼击回窜。宋属吃重。复督总兵赵鸿举等四营驰赴归德。并将李世玉等军归并调遣。诸军更有所统率。著即申明号令。严密布置。并著越境进攻。以剿为防。不可画疆自守。其豫胜各营及参将尹嘉宾等马步各队。均归张曜统带。著张之万等即饬张曜速行进扎陈郡。并与袁甲三会筹妥商。联络乡团节节进攻。以期会合楚军。兼施防剿。张之万现扎许州居中策应。当此防豫吃紧之际。断不可遽回汴省。息县一带尚有伏莽。汝甯各属土匪。恐亦未能遽尽。张之万等现留副将李殿元驻军摉捕。并令刘鸿增等军分驻固始正息。尚恐兵力单薄。著张之万即饬令蒯贺荪督率团勇协力剿办。与官军联络声势。以期埽荡余氛。毋稍玩误。将此由六百里各谕令知之。　　

○又谕、晏端书、黄赞汤奏、提臣督师高郡进剿机宜。并陈各路军情一摺。广东高州军务。日久未能得手亟应力加整顿。严督各军及各该地方文武实力堵剿昆寿在粤年久。于地方情形自应熟悉。此次督办高州贼匪。尤属责无旁贷。务须澡雪精神。力图振作。于各带兵文武严加督率。将信宜等处股匪迅速攻捣。痛除逆焰。以靖地方。晏端书既权督篆。亦不得存五日京兆之见。致地方军务诸多废弛。毛鸿宾、郭嵩焘、行抵新任。即将地方应办事宜逐一整理。军营文武及各该地方员弁兵团。均著严加整饬。以资防剿。并督饬吴昌寿将广海寨城迅图攻克。毋任客匪久踞。信宜之贼。本与广西容岑贼窟相连。晏端书奏据刘坤一禀报。贵县克复。道员蒋泽春一军可由郁林进取容岑。与东省官军会合夹击。与前张凯嵩所奏浔州等处情形大略相同。如果西省官军能即进取容岑。自当速与昆寿所督高州各军东西合力。以收夹击之效。著张凯嵩督饬刘坤一蒋泽春实力办理。将东西两省毗连各属股匪次第肃清。不得苟且粉饰从事。致令有名无实。自干罪戾。前谕派令道员唐启荫前赴高州帮同昆寿筹办剿贼。该员籍隶广西。于两省军情贼势自应确有所见。并著昆寿与之妥筹进剿一切机宜。以资得力。将此由六百里各谕令知之。　　

○又谕、晏端书奏、查明史杰被参各款并查抄陶昌培章昇耀财产各一摺。据奏史杰参款。逐一访查均无确据。亦无被人控案。惟其弟绩懋在粤报捐盐经历委往虎门缉私。因埠商司事贩私酿命。捏报拏获私盐。具禀冒功。希图请奖。业经革职。另案审结。史杰各款既无实据。惟有承办招募水客引盐及捐道员后又为其亲戚沉子方说合承办水客引盐数次。亦无匿名分利情弊。请将史杰及史绩懋一并勒令回籍。至史杰财产多已消耗。查封财物。约值银数千两应否发还。请旨遵行等语。又所查陶昌培章昇耀财产等项。据称委已尽数查封。并无隐漏。所有陶昌培衣物变价银三百余两。章昇耀产业借款变缴银四万一百余两。共银四万五百余两。请拨充高州军饷等语。自刘长佑调任直督。所有查办史杰参款查抄史杰陶昌培章昇耀财产。均由晏端书办理。其所封抄财物。与原参数目大相悬殊尤恐中多不实不尽。不免为人蒙蔽。著毛鸿宾、郭嵩焘、于到粤后。将史杰被参各款再行按照原参逐一切实详查。务得确情。严行究办。其史杰陶昌培及章昇耀财产。难免别有隐顿。并著该督抚再行访查。严密办理具奏。闻该省在籍候选道马逢亨即有为陶昌培等寄顿情事。未知是否确实。并即详细访查。毋任藏匿。毛鸿宾、郭嵩焘、均受国厚恩。优加委任。谅不肯稍涉瞻徇。代人受过。亦无所用其回护。现在粤东督抚。均系五日京兆。军务厘务地方一切应办事宜。殊恐多所迁延贻误。著毛鸿宾懔遵前次寄谕。务予由湘赶紧驰赴新任。以资整饬。毋稍延宕。郭嵩焘接奉署理粤抚之命。此时如未起程。著即径取海道由沪赴粤。以期迅速。毛鸿宾、郭嵩焘、何日起程。均著迅速先行驰奏。以慰廑念。晏端书原摺二件均著钞给阅看。将此由六百里各密谕知之。　　

○又谕、崇实、骆秉章、遵饬田兴恕回黔。并陈在川查办窒碍情形一摺。据奏接据劳崇光张亮基函称以田兴恕若回黔省。恐变故叵测。属催其仍赴成都。惟该革员在黔虽久握兵柄。嗣以骄惰不复出省督兵民闲固已觖望。而所部久经缺饷。士卒亦未必乐为效命。张心培、谢葆龄等、均已另案拏问。羽翼已无。若令来川。则川省楚军将领多系田兴恕旧日共事之人。恐武人不知大体。怀疑申救。而该革员所带兵勇名为一千余人。实有二千余众。诚恐急则生变。负固不服。且川省习教之人较黔省尤多。传教之人较黔省尤狡。在川查办。种种窒碍等语。与叠次谕旨。用意颇为吻合。张亮基抵黔后。将田兴恕旧部欠饷酌量散给。军心自已乐为之用。且自三月抵黔接署巡抚提督两篆。斧柯在手。拊循驾驭。已近半年。岂尚虑该革员借兵挟制。致启变端。其所部兵勇二千。本由黔省带往。自不难由黔省收其兵柄。使就范围。至该革员应查各案。本系在黔之事。一切卷宗左证。自应就近查提。若令赴川。该革员必恃事无左据。坚不承认。川省岂能以一面之词遽为定谳。往返咨查。更属耽延时日。于外国交涉事件。岂宜日久稽延。著劳崇光、张亮基、迅即懔遵前旨。将田兴恕撤回黔省。收其所部。所有应讯各案速为办结。毋得意存诿卸。致负委任。崇实等另片奏、拟请勒令该革员自行回籍。暂安其心。所部勇丁无饷。自必解散。俟案结时即就原省逮问等语。所筹亦不为无见。惟拏问田兴恕。业经明降谕旨。此时又令该革员回籍。则办理两歧。田兴恕固难保不乘闲远扬。而外国人闻知。必以为中国庇护瞻徇。又生事端。殊多窒碍。所奏应毋庸议。将此由六百里各谕令知之。　　

○以办理厘捐蒙混废弛。革江苏知府杨靖、知县汪彦伦、吴瑾职。　　

○以河南捦获巨捻。并攻克尚店等处贼巢出力。赏都司陈文来等花翎。主事张曾凯等蓝翎。余加衔升叙开复有差。　　

○戊午。谕内阁、劳崇光、张亮基奏、请将劣员革职审办等语。湖南补用知县张茂萱即张心培、贵州补用同知直隶州知州捐升道员谢葆龄、以幕友滥膺保举。揽权怙势。劣迹昭著。田兴恕被参各款。皆由该员等唆使蒙蔽居多。前经畏罪潜逃。现据该督等访获审讯。张茂萱即张心培、谢葆龄、均著先行革职。交劳崇光、张亮基、严行审讯。按律惩办。　　

○谕议政王军机大臣等、唐训方奏、怀远贼垒日增。包抄临淮后路。官军奋击获胜一摺。此次苗逆增调悍党。由黑窑上洪两处包抄临淮后路。均经官军击退。该逆又亲率大股二万余人阵于黑窑。筑垒抢渡。复经普承尧等督兵奋击。贼始败窜。并将七里河岸贼垒一律蹋平。自可稍寒贼胆。第逆匪愈聚愈众。民圩日遭裹胁而各营兵勇止有此数。日久相持。终恐情见势绌。著曾国藩、吴棠、严催丁泗滨及前调黄开榜师船迅速驶赴临淮。会合夹击。毋得稍有迁延。致干重咎。杨岳斌、黄翼升、所部水师。并著曾国藩严催赴临会剿。张稍延误。至蒙城一带贼众既抽赴怀远。则彼处情形或可稍松著吴棠、唐训方、严饬姚广武、马新贻、英翰、诸军内外夹击。立解城围。傥姚广武仍敢托词防捻。畏葸不前。致失此可乘之机。必将该员从重治罪。唐训方另片奏、李世忠遣副将朱元兴等带兵千余来临屯扎。并添炮船数十只停泊五河。声称系禀请曾国藩会剿苗逆等语。李世忠所部。久未闻有与贼接仗之事。此次忽遣兵弁赴临声言助剿。其意究欲何为。现虽据唐训方奏曲意周旋。悉心防范。而屯兵肘腋。究恐滋生事端。著曾国藩设法将伊派出之兵调往他处。或令赴江浦一带防堵。俾免临淮各营疑虑。方为妥善。将此由六百里各谕令知之。　　

○又谕、昨据崇实骆秉章奏遵饬田兴恕回黔听候查办。业经谕令该将军督抚等懔遵前旨迅速办结。兹据劳崇光等奏、田兴恕旧部尚在黔省。若令该员回黔。难保不造作言语唆诱愚民。别生事端主教胡缚理必大惊疑等语。田兴恕被参各款。其劣迹均系黔省百姓共见共闻。自应仍在黔省审办。且叠经饬令骆秉章等将田兴恕押回。计不日亦将抵黔。即著劳崇光、张亮基、仍遵昨日寄谕。迅将田兴恕撤回黔省。赶紧讯明定拟奏结。毋得鳃鳃过虑。藉词推诿。回兴恕本一武夫。张茂萱、谢葆龄、充当幕友。欺其不谙文理。多方蒙蔽。以致田兴恕任性妄为。肆无忌惮。且谢葆龄前赴遵义办理厘捐。无恶不作。张心培招权纳贿。与钱登选、冷超儒等、朋比为奸。均为黔为所切齿。是田兴恕之获咎。皆由该幕友及属员等愚弄所致。谢葆龄等实为黔省罪魁。若不从重究治。何以肃官常而振纲纪。所有就获之张茂萱、谢葆龄等、及案内最著之各劣员。著劳崇光、张亮基、严切根究。按律定拟具奏。庶士民之积恨获申。中外亦均无异议。至教民一案。亦应持平办理。权衡悉当。方为妥善。韩超参款。既据奏称事属因公。著准其回籍就医。听候部议。惟被参各款。必须认真查办。不可迁就了事。黔省抽收厘谷。该抚既以为苛扰累民。著即出示遍行晓谕。永远停止。此外应抽厘金。仍著慎选贤员善为经理。毋许藉端勒索。致滋弊端。婺川正安等处窜匪。叠经官军剿击。颇有斩捦。该督抚仍当严饬田庆治等激励兵练悉数歼除。毋留遗孽。岑起和系马如龙等劄为册亨军民分府。悖谬可恶。虽被总兵罗孝连进剿穷蹙乞降。该匪犬羊成性。诚伪难知。著劳崇光等密饬罗孝连随时侦察傥心怀叵测。即决意设法歼除。毋贻后患。将此由六百里各谕令知之。　　

○以贵州古州下江两厅城被匪窜陷。旋即收复。革护总兵官成应洪署同知田宗超、署通判张永煦职。仍留任。免查办。予阵亡道员赵国澍、参将蒲友登等、祭葬世职加等。　　

○己未。中元节。上诣奉先殿寿皇殿行礼。　　

○遣官祭永陵。福陵昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭文宗显皇帝孝德显皇后暂安寝殿。　　

○遣官祭端慧皇太子园寝。　　

○谕议政王军机大臣等、沈葆桢奏官军肃清黟城窜贼。并湖口连获胜仗各摺片。石太古江二逆纠老贼二万余人窜入黟县。图窜江境。经王文瑞派队袭击。克复城池。余贼仍向石太遁去。仍著督饬该道员奋力追击。毋令回窜江境。黄李等逆麕集于湖口都鄱一带自江忠义进扎坚山。扼要设伏李榕亦分军援剿虽陈由立遇伏。官军小有损折。而黄逆中枪倒地。已受重创。群贼亦必胆落。著督饬刘典会督饶防诸军步步进偪。合力兜剿。湖口虽叠获胜仗。黄李各逆仍坚踞文桥。都昌之贼虽败遁较远。而蔡家岭等处尚有悍贼坚守老巢。以固文桥后路。现在黟境既清。刘典可无东顾之虑。即著会同席宝田等军进扎石门梅源桥等处。乘势绕出贼后。分路包抄。迅埽逆氛。以顾江省全局。花旗股匪窜扰彭泽。该县令等极力固守。兵勇太单。日久究恐不支。即著沈葆桢饬令在防诸军分兵救援。仍督令该县令等策励团勇实力坚守。以保危城。将此由六百里谕令知之。　　

○又谕、常清奏、俄夷闯卡。扑压防堵营盘。现派领队大臣带兵堵御一摺。俄罗斯心怀叵测。屡偪边卡兹复闯赴博罗胡吉尔卡伦。经索伦总管等将其攩回。该夷竟敢施放大炮。我军伏于两旁山梁。暗用擡炮轰击。该夷大队退至科斯莫銮地方。集有五六百人。是其有意寻衅已可概见。若不力筹防剿遏截凶锋。将来得步进步尚复成何事体。常清现派领队大臣托克托奈管带官兵五百名前往堵御。如该国兵队退回后不再来犯常清即饬令托克托奈等整顿队伍严守卡伦。勿可生事。傥该国复以大队来扑。托克托奈即当激励官兵奋勇迎击。不可为其所乘。古称师直为壮。曲为老。该夷任性逞强。其曲在彼。我军自无不志切同仇。一以当百。或出奇制胜。或设伏以待是在常清等斟酌机宜妥为调遣。以绥疆圉。至该夷有差派匡苏勒官带兵一千往塔尔巴哈台入塔勒奇沟之语。亦不可不豫为防范。著锡霖等督饬官兵随时严密侦探。认真防御。毋得稍有疏虞。该夷前越科布多开齐捉人抢物。虽经巡查官兵逐出卡外。现在该夷寻衅滋事。科布多边卡有无蠢动。并著广凤、奎昌豫作准备。用戒不虞。又据俄国阿克图鲁官扬言。用炮攻取索伦营沙冈以外地方后。再取喀什噶尔地方。著常清即行知喀什噶尔领队大臣防患未然。妥筹守御。此外各城。并著常清一体知照。严密豫备。静以待动。据常清奏杂哈劳诡计百出。此次无故称兵。是否系该国大臣本意竟欲决裂。抑系杂哈劳隐瞒伊国。私自主使。以为讨好地步。著明谊、明绪、将该国兵丁闯卡滋事。不顾和好各情。详悉备文行知该西悉毕尔衙门。令其切实回覆。至会议分界一事。业经明谊等行文约会该国。日久总未定期前来。若再向催促。该夷必以我意存惧怯愈加倔强。明谊等此次行文。止宜责其不俟议定界址。称兵肇衅。殊失两国和好之谊。较为妥当。至该夷现驻科斯莫銮地方。是否在伊犁卡外。去伊犁路程几何。官兵迎敌。伤亡几名。夷兵有无伤损。均著常清查明覆奏。常清摺著钞给明谊、明绪、锡霖、广凤、奎昌阅看。将此由六百里各谕令知之。　　

○又谕、上年明谊等与俄人会议西界。因伊国匡苏勒官杂哈劳狡诈逞强。迄未定议。本年伊犁塔尔巴哈台等处。屡有俄人闯卡滋事。均经该处兵弁拦阻。未成衅端。此次该国马步二百余人执持枪炮器械。又在博罗胡吉尔卡伦寻衅滋事。扑压防堵营盘。虽经索伦官兵用弓箭擡炮将其击退。而该国人退至科斯莫銮地方。距卡伦仍属甚近。且集有五六百人。难保不再来滋扰。本日已谕令常清等妥为防御。因念俄国之兵既与西路构衅。则凡接壤该国地方。皆应豫为防范。以杜诡谋。矧军兴日久。吉林黑龙江马队。大半徵调远出。尤虑其乘虚来犯。蹈我之瑕。景纶、特普钦身膺边疆重寄务当不动声色未雨绸缪。将各旗营兵丁应增补者增补。应整顿者整顿。并随时操演训练。使之技艺娴熟。士马精强。庶可收有备无患之效。所有一切筹办防堵情形。并著随时具奏。常清原摺。并著钞给阅看。将此由六百里各谕令知之。　　

○予江西陶家渡阵亡把总李绍青祭葬世职加等。　　

○予安徽歙县殉难原任闽浙总督程祖洛妻吴氏、子太常寺博士枚功、暨眷属等、分别旌恤并立祠建坊如例。　　

○予安徽六安殉难文生谢调梅等绅民妇女一千八百八十七名口分别旌恤并立祠建坊如例。　　

○予河南西华殉难典史铁淦妻冯氏旌表如例。　　

○予河南各属阵亡殉难绅民妇女一千五百五十三名口分别旌恤如例。
  </div>
  <div class="pagination">
   <a href="清实录同治朝实录_page120.html">
    上一页
   </a>
   <span>
    ...
   </span>
   <a href="清实录同治朝实录_page116.html">
    116
   </a>
   <a href="清实录同治朝实录_page117.html">
    117
   </a>
   <a href="清实录同治朝实录_page118.html">
    118
   </a>
   <a href="清实录同治朝实录_page119.html">
    119
   </a>
   <a href="清实录同治朝实录_page120.html">
    120
   </a>
   <span class="current-page">
    121
   </span>
   <a href="清实录同治朝实录_page122.html">
    122
   </a>
   <a href="清实录同治朝实录_page123.html">
    123
   </a>
   <a href="清实录同治朝实录_page124.html">
    124
   </a>
   <a href="清实录同治朝实录_page125.html">
    125
   </a>
   <a href="清实录同治朝实录_page126.html">
    126
   </a>
   <span>
    ...
   </span>
   <a href="清实录同治朝实录_page122.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
