<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 276 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 276 页/共 1860 页
  </h1>
  <div class="content">
   ○赈贷云南南宁县、沾益州、水灾饥民。并减价平粜。蠲免本年额赋十分之七。　　

○是日、驻跸碧柳台。昭乌达、卓索图、盟长蒙古王等、恭进筵宴。　　

○癸丑。上诣皇太后行幄问安。　　

○谕、朕此次经过地方。蒙古人等、修理桥道。备办一切用项。俱属整齐妥协。实为敬谨。此不惟王扎萨克等、各感我皇祖皇考豢养隆恩。竭诚奋勉。乃至伊属下蒙古、亦皆欢欣鼓舞。不辞劳瘁。朕甚嘉之。伊等尚非王扎萨克可比。所有修理桥道。充当一切差使。自台吉以下、至官员、兵丁等、应如何施恩之处。著总理行营事务王大臣、会同该部议奏。寻议、查卓索图盟之五旗。公同在伊游牧地界查罕和罗一站。供用柴、炭、乳牛、车辆。及设卡、掘井、等项。俱妥协预备。又传集蒙古等、运到物件。卖给官员兵丁。奋勉可嘉。臣等酌议、行走此等差事之协办台吉、塔布囊、各赏缎二疋。台吉官员、五十二员、各赏缎一疋。兵七百三十名、各赏毛青布四疋。至昭乌达、哲里木、备办之处。俟至该境时。照查议奏。得旨协办台吉、塔布囊、著各赏缎三疋。台吉官员、各赏缎二疋。兵丁等、各赏布六疋。余依议。　　

○户部议准、河东盐政吉庆疏请、于颁发乾隆八年余引十万道外。添给余引十四万道。以备各商领运。接济民食。从之。　　

○又议覆、奉天府府尹霍备奏称、旗兵遇歉乏食。应需口粮。旗仓不敷。在民仓借给。秋收还仓。实属有益。查奉天旗兵。分驻各城。有田地可耕者。或自种。或租佃。秋收后家有粮石。可以完纳。应如所请。嗣后旗兵乏食。在旗仓指饷籴买外。再有不敷。准于民仓内借给。该管官造具册结。送将军衙门。转咨府尹。饬令该州县官。即行查明仓米年分。次第开放。出纳时如有克扣短少。淋尖多取。及胥役借端刁难等弊。查出严加治罪。该管官从重参处。旗兵交还粮石。亦不得以潮湿糠秕。混行搀杂。该管官员、领催、或将借出米石。侵吞肥已。以侵盗兵粮例、分别参处治罪。所借米、定于秋后完交。免其加息。止于正粮外。每仓石量收耗一升。以为出入抛撒、添补蓆片之用。倘奏销前不能全交。该管旗员。照催徵钱粮未完例、议处。从之。　　

○以内阁学士张楷、为总督仓场户部右侍郎。　　

○赈恤湖北。兴国、黄冈、麻城、等三州县、水灾饥民。分别蠲缓本年额赋。　　

○贷江苏江宁、江浦、二县、雹灾饥民。并缓徵本年额赋。　　

○是日、驻跸额尔德尼陀罗海。　　

○甲寅。上诣皇太后行幄问安。　　

○谕曰、广东雷琼道张玿美、缘事降调。著吏部行文调取来京引见。　　

○又谕、据署广东总督策楞等奏、上年十一月内。＜?口英＞咭唎国巡哨船只。遭风坏船。飘至澳门海面。并遣夷目撑驾三板小船。径至省城。恳求接济水米。沿途水塘汛弁。绝无盘诘稽查。后经督抚准令湾泊内海。接济口粮。采买木料。修理船只。俟风信便时。饬令出口。策楞随将海口毫无查察之副将王璋并不早为揭报之总兵焦景竑、题参。夫题参固当。然亦该省向来因循之所致也。马尔泰到任后。当亟力整顿之。至王安国、虽无节制总兵之责。但地方公务。皆职守所关。必协力同心。诸凡商酌。于事乃克有济。若抚臣于海疆诸务。推诿武职。而肩承不力。或镇臣玩视巡抚。而呼应不灵。不但失和衷之道。且于地方公务。必致贻误。岂朕委任之意。用是特降谕旨。著该部即行文该省督抚镇臣等知之。　　

○是日、驻跸哈喇陀海。　　

○乙卯。上诣皇太后行幄问安。　　

○是日、驻跸查罕陀海。翌日如之。　　

○丙辰。秋分。夕月于西郊。遗履亲王允陶行礼。　　

○丁巳。上诣皇太后行幄问安。　　

○祭先师孔子。遣大学士陈世倌行礼。　　

○谕、朕此次经过地方。蒙古等不种田禾。米粮缺少。以致米价昂贵。前经皇祖圣祖仁皇帝谕令昭乌达之博罗额尔吉布尔哈图、两处地方。修建仓廒。由盛京运米备贮。著即动拨此项米石。自随驾之王以下大臣、官员、兵丁等。酌量赏给口粮。以资接济。仍在盛京照数拨补。以实仓储。　　

○又谕、朕闻博罗额尔吉守仓之蒙古人等。甚属穷苦。殊为可悯。著加恩每人赏给银五两。布尔哈图守仓之蒙古人等。亦照此赏给。至看守两仓之章京二名。骁骑校二名。著各赏官缎一疋。所有此项银两、缎疋。交贝勒罗卜藏赏给。　　

○又谕、山西一省。民间需用小麦杂粮。全资关中接济。前闻陕省禁止商贩。朕已密谕塞楞额、令其弛禁通商。此现办之事也。今葛德润系山西人。而市惠桑梓。以此陈奏。谓之无私可乎。夫以本省言官。条陈本省之事。未免易滋弊窦。近来此风渐炽。不可不防微杜渐也。葛德润、著饬行。　　

○又谕、前因孙嘉淦、许容、将地方一切政务。废弛不理。而于谢济世一案。许容、则挟私诬陷。孙嘉淦、则扶同作弊。二人大负朕恩。是以令其于顺义县城工。效力赎罪。今金溶奏称、孙嘉淦操守不苟。中外共知。且言历任以来。其办事之能否。才具之优绌。未敢深论。是意中明以孙嘉淦为才守兼优之人。不当处分者矣。独不思孙嘉淦自朕简用直隶总督。并未能办一事。即如经理永定河务。先请放水。后倡筑台之议。人人以为笑谈。及调任湖广。奏明往襄阳亲阅堤工。行至中途。闻有匿名书帖之事。即行回省。此岂封疆大吏所为。至于诸事废弛。扶同许容。其错谬难以枚举。即其操守一节。亦不过见功令森严。未敢肆行贪黩耳。岂一尘不染者可比。金溶系伊门生。力为陈奏。其意全为孙嘉淦而发。乃并为许容丐恩。可谓巧矣。当皇考时。臣工内有负恩溺职之员。多令于河工城工效力赎罪者。彼时言官。从未见有一人陈奏。何至今日。乃敢喋喋以行其私耶。且金溶摺内、更申明不敢避师生之微嫌。忘国家赏罚之大计。巧诈已极。朕即位之初。陈树萱曾荐伊兄弟二人。托言内举不避亲之义。朕深悉其私衷。曾经议处。金溶此举。事同一辙。夫言路为国家耳目。若以师生私谊。扰乱是非。所关匪细。朕不惜处一言官。而使臣僚知假公济私。必难逃朕之洞鉴。庶几少知儆惕。亦挽回风气之一道也。金溶、著交部严察议奏。　　

○谕军机大臣等、前据尹继善奏称、洪泽湖水势浩瀚。全资高堰一堤束水。敌黄济运。昔年建滚水石坝三座。又建天然坝二座。非遇异涨。原不可轻于开放。今年秋汛。较之上年尚少三尺。滚水坝宣洩过水数寸。日来业已断流。高堰堤工。保护平稳。天然土坝。并未敢冒昧轻开等语。白钟山所奏、亦复如是。今据陈大受奏称、今年灌河之水。比去年小三四尺、及五六尺不等。其所奏水势之大小。过水之多少。与尹继善白钟山之奏。殊觉参差。至陈大受又称、本年南岸之天然闸。尚未放水。北岸铜、丰、等县。有被渰者。六月十五日。将天然闸开放。正河之水平定。消落五寸。而天然闸引河。黄水湍急。铜山、萧县、土堰。间有侵刷之处等语。与尹继善等所奏、并未放水之处。大相迳庭。岂陈大受之所谓天然闸。非尹继善白钟山之所谓天然坝耶。抑尹继善、白钟山、未将开闸之举奏明耶。夫开闸开坝。不过卸河臣一已之干系。而不计百姓之受累。岂朕简任河臣之意。尔等可寄信询问尹继善、白钟山、令其将前后情节。明白查奏。寻覆奏、陈大受所奏之天然闸。坐落徐州府萧县地方。系洩黄水之石闸。臣等所奏之天然坝。坐落洪泽湖山盱地方。乃洩湖水之土坝。今岁并未开放。再淮河水势情形。例应逐日呈报。将上年水势。较量大小。以备查考。其间忽长忽消。日日不同。则较量上年尺寸。亦日日互异。臣等所奏湖水较上年小三尺者。系指伏汛时之水势而言。陈大受所奏较上年小三四尺五六尺者。当系秋汛时之水势也。奏入、报闻。　　

○是日、驻跸布尔敦陀海。　　

○戊午。祭大社、大稷。遣慎郡王允禧、恭代行礼。　　

○遣官祭关帝庙。　　

○上诣皇太后行幄问安。　　

○行围。至辛酉皆如之。　　

○礼部议覆、巡视台湾御史熊学鹏奏称、台郡孤悬海外。情形与内地不同。向例额中举人二名、录送科举五百名。今定额止送二百名。应裁减过半恐无以示鼓励。应如所请。于定额二百名外。择其文理清通者。酌量宽余录送。内地不可援以为例。从之。　　

○刑部议覆、浙江按察使万国宣疏请、广恤寡之典。查妇人守节抚孤。实系相依为命。乃至其子无知犯法。多因格于年未老疾之条。不得邀恩法外。情实堪悯。况孀妇立志坚贞。已逾二十年之久。苦节可风。宜加体恤。是以从前成案。亦有因部驳而特恩宽宥者。则声明题达。是亦仰体格外矜全贞节之至意。但竟照该按察使所请、斗殴戏误杀伤人等案。俱令声明。则又与父母老疾、奏请留养之条。并无分别。且恐凶徒倚恃家有孀母。皆得逞其斗很之习。亦属未协。嗣后除孀妇独子。实系与人斗殴。将人殴打致死。而伊母年未七十。又非笃疾。与留养之律不符者。仍照殴杀律、拟抵。毋庸声明具题外。其戏杀误杀等案。不过一时戏误。并非有意向殴。情节尚有可原。应如所请。凶犯之母。虽年非老疾。与留养之例不符。但果系止生一子。家无次丁。又守节已逾二十年者。查明被杀之人。并非孤子。准取具切实供结。于按律问拟外。将该犯实非有意逞凶致死人命各情由。于本内详悉声明具题。法司亦详加核覆。恭候谕旨遵行。如蒙特恩准其留养者。行令该督抚、照例枷责。追给埋葬银两。至军流及徒役等罪。亦宜区别。如奸盗诱拐行凶。及有关伦理、扰害地方之恶徒。情罪较重者。自不得因系孀妇之子。概从宽典。其或被人引诱。或一时无知。误罹法网。事非重大。情有可原者。均应如所请。令该督抚将可否留养之处。详悉声明报部。刑部仍详加察核。酌其情罪。除不应准者、驳令按照律例治罪外。其应准者、行令照例分别枷责。仍按季汇题。从之。　　

○是日、驻跸查罕鄂陀海。　　

○己未。太宗文皇帝忌辰。遣官祭昭陵。　　

○尚书公讷亲等遵旨覆奏、昭乌达博罗额尔吉、贮米三千余石。米色尚堪食用。携带便易。可资接济。兵丁、拜唐阿等、各一大斗。校尉等、各五升。官员等、各一斛。大臣等、各一石。王、贝勒等、各十石。共给米一千五百九十石。仍行文盛京户部、照数运补。得旨、知道了。又谕、现因米价昂贵。随从人等、业经赏给米石。惟外来随从人等、尚有人多米少之虞。朕意将放赏所余米石。赏给蒙古等。令其自运至营粜卖。伊等既可获利。而众人亦可免重价籴买之累。似属两有裨益。其如何定价。及令商人不至有贱买贵卖之处。著交讷亲、来保、详议具奏。寻议、查昭乌达仓、存米三千余石。除赏给随驾王、大臣、官员、兵丁等、一千五百九十石外。尚余米一千四百余石。请交该管盟长敖汉王吹木丕勒等、妥为办理。每日运米一百余石。随营粜卖。每米一石、定价七钱。籴买之人。但令敷用。不准多买。以杜奸商设法图利之弊。将此交该盟长。明白晓示该管蒙古人等。并交护军统领。每旗派章京一员、护军二十名、巡查。再令步军翼尉。不时查拏。如有违禁者。察出、从重治罪。得旨、依议速行。　　

○是日、驻跸哈布他海濠。　　

○庚申。上诣皇太后行幄问安。　　

○遣官祭昭忠祠。　　

○奉天将军额尔图奏、奉天所属围场地方。沿途虽有买卖。但奸人谋利者多。米价未免昂贵。查开原旗民贮仓米、现有三四万石。请将此项动支十分之三。酌量定价。运至克尔苏门粜卖。于随驾人等有益。但旗仓系盛京户部管理。民仓系府尹管理。臣未敢擅便。一面奏闻。一面遣协领前往开原。令该城守尉、会同知县、作速办理。先行运往接济。恭候命下。即行文侍郎府尹等、一体遵照办理。得旨、好。速行。　　

○是日、驻跸库库乌苏。　　

○辛酉。太祖高皇帝忌辰。遣官祭福陵。　　

○上诣皇太后行幄问安。　　

○谕、河南永城、鹿邑、夏邑、三县。乾隆四年被水成灾。其地丁钱粮。经朕降旨、分别缓徵带徵。以纾民力。迨六七两年。该处复遭水患。不特前项未完。而该年钱粮。又复停缓。今年秋收届期。俱应照数催徵。朕念三邑连年被灾。闾阎未免艰窘。现今即属有秋。而以数年逋赋。并徵于一年之内。恐有妨小民仰事俯畜之计。著再加恩、将永城、鹿邑、夏邑、三县、乾隆四六七三年、未完带徵缓徵银、一十四万余两。就各县原欠数目。自乾隆甲子年为始、再均作三年徵收。俾输将不致拮据。以示朕优恤之意。　　

○户部议准、御史周祖荣奏称、直隶河间、天津所属被旱地方。现开赈例。正在详报之时。灾民纷纷转徙。请令该地方官切实开导。毋令迁流。并确查老弱废疾之极贫者。先行抚恤。再邻省亦有贫民流入直省。地方官酌量资送回籍。令其速归。从之。　　

○大学士等会议、刑部左侍郎盛安奏称、从前减等盗犯。俱发黑龙江等处、给披甲人为奴。近将有妻者、仍前发往。无妻者、改发烟瘴地方。是所犯之罪同。而所遣之地。苦乐悬绝。且盗犯知有无妻改发之例。或有妻豫先藏匿。捏报无妻。或佥遣行至中途。暗加毒害。种种狡饰。冀图改发。俱未可知。请将免死减等盗犯。无论有无妻室。照旧例仍发黑龙江等处、给披甲人为奴。应如所请。但无妻室之盗犯。务须严加约束。应令该将军等查明。酌给年壮强干之披甲人为奴。责令拘管。又奏称、兄若肆殴其弟。弟一时情急避死。或因一时抵格。邂逅致死者。方得留养承祀。若实系斗殴。胆敢还殴其兄者。虽非谋非故。亦并不得在留养承祀之例。请敕下直省督抚、及九卿科道、嗣后遇此等案件。非情急邂逅致死者。不得引用留养承祀之例。应如所奏。再行通饬各省。凡弟殴胞兄致死。有家无次丁。而祖父母、父母、老疾应侍者。或父母已故。别无兄弟。又家无承祀之人者。问刑衙门、遇有此案。必须究明致死确实情形。本内声明。应留养承祀者。分别题请。法司核覆时仍照例以斩监候定拟遇秋审朝审。另册进呈若有恃强逞凶肆殴胞兄。并非情急无奈。邂逅致死者。俱不得引留养承祀之例。仍将不应情由亦于本内据实声明。如有敕交九卿等会议之案。俱应遵照题准之例。详核议拟。候旨遵行又奏称、弟殴胞兄致死。律应斩决案内。其情有可悯者。该督抚有可否改为斩监候之请。其后至有亲侄杀伯叔者。督抚亦有可否改为斩监候之请。伯叔情亲而分尊。为子侄者。敢于抵格。致伤伯叔之命。事关伦纪。嗣后遇有此等案件。不得滥引旧案双请。亦应如所奏。如果有情实可原者。止令于本内声明。俟法司核覆。候旨定夺。倘有滥引不符之案。朦胧题请者。察出。照例交部议处。从之。　　

○赈恤湖南沅江、龙阳、二县水灾饥民。　　

○是日、驻跸漆尔波库。至癸亥皆如之。　　

○壬戌。赐扈从王公大臣、及蒙古王公台吉等食。　　

○癸亥。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵。　　

○遣官祭显佑宫。东岳庙。城隍庙。
  </div>
  <div class="pagination">
   <a href="清实录乾隆朝实录_page275.html">
    上一页
   </a>
   <span>
    ...
   </span>
   <a href="清实录乾隆朝实录_page271.html">
    271
   </a>
   <a href="清实录乾隆朝实录_page272.html">
    272
   </a>
   <a href="清实录乾隆朝实录_page273.html">
    273
   </a>
   <a href="清实录乾隆朝实录_page274.html">
    274
   </a>
   <a href="清实录乾隆朝实录_page275.html">
    275
   </a>
   <span class="current-page">
    276
   </span>
   <a href="清实录乾隆朝实录_page277.html">
    277
   </a>
   <a href="清实录乾隆朝实录_page278.html">
    278
   </a>
   <a href="清实录乾隆朝实录_page279.html">
    279
   </a>
   <a href="清实录乾隆朝实录_page280.html">
    280
   </a>
   <a href="清实录乾隆朝实录_page281.html">
    281
   </a>
   <span>
    ...
   </span>
   <a href="清实录乾隆朝实录_page277.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
