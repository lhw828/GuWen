<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 225 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 225 页/共 505 页</h1>
    <div class="content">○谕军机大臣等、李鹤年奏、逆匪窜扰东明县城。扰及河岸。现饬各军加意堵扼一摺。逆匪窜至东明城西。由堤口入扑城垣。并有贼匪二三百骑。窜及长垣县之竹林渡口。经东明县在城兵勇。并龚文林炮船。分路击退。该逆仍顺河下窜。东省曹属一带。现为逆匪麕聚之区。与直境毗连。易致窜扰。且贼踪飘忽异常。难保不去而复返。亟须调拨兵队。妥筹守御。著刘长佑、李鹤年、迅饬余承恩、范梁、蒋春元等、派拨勇队。驰赴东明。协同守御。一有警报。即分派北岸防兵。渡河夹击。以资应援。其沿河各渡口。并著刘长佑等、飞檄龚文林等督带炮船。严密梭巡。遇有贼踪窜至。立即会合各军。及河岸绅团。实力兜截。毋任阑入直境。将此由四百里谕知刘长佑、并传谕李鹤年知之。　　

○又谕、丰升额奏、请饬催饷银以资接济一摺。据称沧州驻防官兵。例得俸饷。积欠已四载有奇。本年自春至秋。仅发过七折八成兵饷。计银不足一季。而俸饷给发无期。甚形苦累。自系实在情形。该处为山东入津要路。操防紧要。转瞬隆冬。巡查尤须严密。若令该官兵等枵腹荷戈。殊不足以示体恤。著刘长佑督饬该藩司迅速筹款。按数拨解。毋稍玩延。将此谕令知之。　　

○兵部以武会试中额请。得旨、满洲蒙古取中二名。汉军取中三名。奉天取中一名。直隶取中十五名。陕甘取中一名。广东取中十名。河南取中七名。山东取中八名。山西取中七名。湖北取中三名。湖南取中六名。四川取中八名。广西取中二名。福建取中二名。浙江取中一名。江西取中三名。云南取中一名。　　

○以兵部右侍郎伊精阿兼署户部左侍郎管三库事。内阁学士伍忠阿署刑部左侍郎。　　

○调理藩院右侍郎额勒和布为盛京户部侍郎兼管奉天府府尹事。　　

○予广东番禺殉难民妇曾陈氏、黎梁氏、旌恤如例。　　

○己卯。上奉慈安皇太后慈禧皇太后启銮。恭谒东陵。　　

○至朝阳门外。诣东岳庙拈香。　　

○诣慈安皇太后慈禧皇太后行宫问安。至还宫皆如之。　　

○谕内阁、直隶提督徐廷楷、著加恩赏还顶带。　　

○谕军机大臣等、刘坤一奏、贼匪窜入江境。叠击获胜。现经出省剿办情形一摺。汪逆大股。由镇平窜出。盘踞罗浮司。绕入江西长甯县之簧乡铺。经周宽世等分路迎击获胜。贼踪改窜定南。复经娄云庆等击败。现由定南窜扑龙南。势尚鸱张。刘坤一已带亲兵。驰往赣州督剿。即著督饬将士。迅筹埽荡。毋令阑入江西腹地。左宗棠有节制三省之责。务当派兵越境夹击。不可稍涉延缓。镇平一带。是否尚有余匪。并著瑞麟、郭嵩焘、实力□□穴□又

□捕。毋留余孽。南韶一带。兼须严防回窜。贼踪飘忽异常。恐其西窜湘省。著刘坤一飞速咨照李瀚章一体严防。其出力之将弁。准其并案保奏。将此由六百里各谕令知之。　　

○以内阁学士英元为理藩院右侍郎。　　

○调镶红旗蒙古副都统恒祺为镶白旗满洲副都统。以内阁学士延煦兼镶红旗蒙古副都统。魁龄署镶黄旗汉军副都统。　　

○予江西长甯阵亡都司陈庆福、谢登科、把总瞿明东等、祭葬世职加等。　　

○是日。驻跸烟郊行宫。　　

○庚辰。谕军机大臣等、明绪奏、伊黎军情危急。请饬催迅解饷需。并请催关内援兵各摺片。武隆额奏、督兵围攻贼巢。追击哈萨克情形。暨请调乌科二城蒙兵助剿各一摺。伊犁军情危急。待饷孔殷。各省协饷。由绥远城转解乌科二城者。已不下数十万两。何以迄今尚未解到分厘。实属畛域太分。不顾边疆之急。著明谊、麟兴、车林敦多布、广凤、奎昌、将已到伊犁饷银。尽数运解。不准稍有迟误。如大路尚不能通。即懔遵叠次谕旨。迅派妥员。设立台站。多备驼马。由俄国边界。赶紧运赴伊城。以救眉急。嗣后续到饷银。并著随到随解。毋得稽延干咎。其各城量拨之款。亦著明谊等一并迅速催解。以专责成。傥敢再有迟逾。致边陲大局。或至决裂。必将明谊等从重治罪。联捷等军。已叠次谕令克日出关。明绪于援兵未到之先。当就现有兵力。妥筹守御。以副委任。明谊等截留之三万两饷银。前已饬令仍解伊犁。即著明绪派员迎提。以济要需。塔城金顶寺回匪。拒守甚固。经武隆额督兵攻击。叠次获胜。转世喇嘛棍噶扎勒参、带领蒙兵。追剿哈萨克。进攻寺内匪众。并屡次击败哈萨克大股马贼。穷追出卡。俾回匪无从句结。实属异常奋勇。其应如何给予优奖之处。著理藩院速行议奏。哈萨克匪众。虽被剿溃散。难保不去而复来。塔城势急兵单。亟宜邻境拨兵援应。著明谊、麟兴、车林敦多布、广凤、奎昌、各于乌科两城所属蒙古兵内。酌派精壮各一千名。配带器械军火。星速兼程驰往会剿。并著广凤、奎昌、将科城存仓粮石内。拨借小麦五千石。支给随征官兵。解运赴塔。毋得稍分畛域。致误事机。将此由六百里各谕令知之。　　

○塔尔巴哈台参赞大臣武隆额奏、拟借俄国官兵火炮助剿。得旨、前因明绪奏请借用俄兵一节。迄无成议已作罢论。兹据武隆额奏称、已行文俄国借用兵丁铜炮。著该参赞大臣相机筹办。总期有利无弊。方为妥善。　　

○是日。驻跸白涧行宫。　　

○辛巳。上诣独乐寺拈香。至隆福寺更衣幄次。御素服。冠摘缨纬。诣文宗显皇帝孝德显皇后梓宫前。行叩谒礼。哭踊无算。哀动左右。至燎所奠酒。王以下文武大臣均随行礼。　　

○申刻。复诣梓宫前行夕奠礼。　　

○以大葬定陵。前期三日。遣官告祭天。地。太庙。社稷。　　

○赏请轿銮仪卫校尉银。　　

○赏看守烟郊等处行宫弁兵半月钱粮。　　

○是日。驻跸隆福寺行宫。至甲申皆如之。　　

○壬午。上诣文宗显皇帝孝德显皇后梓宫前。行奉移祇告礼。奠献。擗踊哀恸。卯刻。跪送梓宫奉移至隆福寺宫门外。升大轝启行。上步从里许。哭不停声。由闲道先至定陵。阅视明楼。酉刻。梓宫至大红门外。孚郡王奕譓遥向祖陵恭代行祇谒礼。梓宫自大轝升小轝。上跪候换舁。恭导梓宫入隆恩门。奉安于隆恩殿。奠酒举哀行礼。　　

○以文宗显皇帝孝德显皇后梓宫至陵。遣官告祭昭西陵。孝陵。孝东陵。景陵。裕陵。　　

○赏恭请大轝小轝民夫银。　　

大清穆宗继天开运受中居正保大定功圣智诚孝信敏恭宽毅皇帝实录卷之一百五十五　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。九月。癸未。上恭谒昭西陵。孝陵。孝东陵。景陵。裕陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣均随行礼。　　

○恭诣定陵。未至碑亭。即降舆恸哭。步至隆恩殿文宗显皇帝孝德显皇后梓宫前。行迁奠礼。至燎所奠酒。御更衣幄次。候梓宫升小轝。上奠酒三爵。恭奉梓宫至宝城前芦殿。升龙輴车。奠酒行礼毕。阅视宝城。　　

○赏芦殿工部夫役银。　　

○赏请轿銮仪卫校尉银。　　

○甲申。上诣定陵。未至碑亭。即降舆恸哭。步至芦殿。奠酒。跪拊梓宫。呼号哀恸。辰刻。恭奉龙輴车。引绋入宝城。永远奉安文宗显皇帝孝德显皇后梓宫于宝床。上恸哭攀恋。叩颡擗踊。逾时始出。复于地宫外奠酒行礼。瞻依痛切。退至幄次。涕泣不已。礼臣奏、显主届时。上更衮服。诣隆恩殿。向上立。大学士周祖培、协办大学士吏部尚书瑞常、恭题神主。奉安宝座。命恭亲王奕?恭代行虞祭礼。銮仪卫官设黄舆于丹陛。上诣宝座前行礼。恭亲王奕?恭捧神牌。奉安黄舆内。上步随至碑亭南。跪送黄舆启行。上瞻恋定陵。不忍遽离。王大臣环跪固请。上始乘舆。由闲道至隆福寺。命钟郡王奕詥诣王子山。恭候神牌黄舆至。奉安黄幄。恭代行礼。　　

○命豫亲王义道、礼部尚书倭什珲布、恭奉文宗显皇帝孝德显皇后神牌黄舆回京。以大葬礼成。遣官告祭昭西陵。孝陵。孝东陵。景陵。裕陵。并定陵后土平安峪之神。　　

○谕内阁、本日皇考文宗显皇帝皇妣孝德显皇后永远奉安地宫大礼告成。在事诸臣。敬谨襄办。妥协周详。俾哀恸迫切之中。得以尽诚尽礼。允宜仰体圣慈。优敷闿泽。所有随入地宫之惇亲王奕誴、恭亲王奕?、醇郡王奕譞、钟郡王奕詥、孚郡王奕譓、贝勒载治、御前大臣景寿、奕山、御前大臣上学习行走伯彦讷谟祜、尚书绵森、侍郎察杭阿、恒祺、均著各赏加二级。工部奏办差务之现任大理寺少卿前工部郎中于淩辰、著遇有应升缺出。开列在前。现任直隶通永道前工部郎中英良、著赏换花翎。工部执事司员郎中恒庆、著专以道员用。并赏加按察使衔。郎中文辂、溥泰、均著赏戴花翎。郎中绍諴、著赏戴蓝翎。候补主事王思沂、著免补主事。作为候补员外郎。仍归原保案内。遇有本部员外郎缺出。无论题选咨留。即行奏补。其余承办差务各员。著工部堂官酌量保奏。候旨施恩。　　

○又谕、朕恭奉慈安皇太后慈禧皇太后恭请皇考文宗显皇帝皇妣孝德显皇后梓宫永远奉安定陵。敬视工程。整齐坚固。在工王大臣等、敬谨将事。自应优加赏赉。以奖勤劳。总司稽查王大臣等、综核精详。督催妥速。恭视王奕?、除另降谕旨嘉奖外。仍交宗人府从优议叙。户部尚书宝鋆、著交部从优议叙。伊子八品笔帖式景沣、并著赏给员外郎。俟及□山戊不□时。分部学习行走。承修大臣等、实心经理。黾勉趋公。大学士周祖培、著赏戴花翎。仍交部从优议叙。刑部尚书绵森、著赏戴花翎。伊子工部候补员外郎奕沆、著遇有满洲员外郎缺出。即行借补。都察院左都御史全庆、著交部从优议叙。伊子麟祥、并著赏给郎中。俟及□山戊不□时。分部学习行走。吏部左侍郎基溥、著赏给头品顶带。并赏戴花翎。户部左侍郎皂保、著赏给头品顶带。仍交部从优议叙。总管内务府大臣明善、著赏给头品顶带。伊孙增荣、著赏给主事。俟及□山戊不□时。分部学习行走。前充承修大臣前任大学士现任广州将军瑞麟、著交部从优议叙。原任大学士彭蕴章之子前任通政使司参议彭祖贤、著俟补缺后。遇有应升之缺。开列在前。总司稽查监督理藩院右侍郎英元、内阁学士魁龄、均著赏给头品顶带。原任太仆寺少卿德克津泰之子内阁中书恩霖、著遇有侍读缺出。即行奏补。内务府堂郎中粤海关监督师曾、著赏给二品顶带。所有在工出力各员。著恭亲王等、查明酌量保奏。候旨施恩。　　

○又谕、朕奉慈安皇太后慈禧皇太后懿旨。恭亲王自襄办文宗显皇帝大事以来。五载于兹。尽敬尽诚。有条有理。定陵工程。前经派令总司稽查。一切悉臻妥协。本日文宗显皇帝孝德显皇后梓宫奉安定陵礼成。赡仰规制崇闳。典仪明备。悲恸之怀稍释。在天之灵亦慰。自应仰体文宗显皇帝谊笃友于之心。并参酌成案。渥沛殊施。以示优奖。乃据恭亲王以盈满为惧。再四固辞。情词恳挚。出于至诚。不得不勉从所请。仅交宗人府从优议叙。惟恭亲王谊属亲藩。首参机务。近来事无钜细。愈加寅畏小心。深自敛抑。实能不负委任。本年三月初七日所降谕旨。原因其小节之疏。恐蹈愆尤之渐。期望既厚。责备不得不严。业于三月十六四月十四等日。将办理始末。明白宣示。谅天下共见共闻。惟虑传之久远。后人不知原委。莫定是非。转为白圭之玷。殊无以释群疑而彰忠悃。所有三月初七日谕旨。著毋庸编入起居注。以示眷念勋劳保全令名至意。　　

○又谕、朕奉慈安皇太后慈禧皇太后懿旨。前因恭亲王之长女。素为文宗显皇帝所钟爱。特沛殊恩。封为固伦公主。以示优眷。兹据恭亲王面奏、宠异逾分。夙夜难安。请收回成命等语。情词恳挚。具见悃忱。即此一端。亦足见其毫无骄矜之习。若不勉从所请。转无以惬其敬慎之怀。恭亲王之长女、著撤去固伦名号。所有一切仪制服色。仍照公主例。封为荣寿公主。以示区别而昭宠眷。　　

○谕军机大臣等、吴昌寿奏、豫省南北贼情。派兵防剿。阎敬铭奏、贼窜丰沛各一摺。捻匪大股数万。由菏泽窜过定陶。为民勇官军击退。复窜城武单县。折向东南丰沛一带。现在丰县之欢口地方屯聚。去鱼台四十余里。贼踪飘忽异常。虽有杨飞熊等军整队进剿。仅止跟踪尾追。并未迎头截剿。痛加歼戮。该抚已派副将王心安等越境追剿。并饬潘鼎新之军驻扎单县。杨飞熊取道滕县。防贼东趋。即著与曾国藩派往济甯之张树珊、色尔固善等军。分路进剿。毋再松劲。贼匪裹胁数万。边马横布几百余里。若非集数省兵力。四面兜剿。将来势焰日张。办理益形棘手。曾国藩现驻徐州。正当厚集兵力。与东省兵勇前后夹击。并著吴棠饬令驻防清淮之师。会合兜剿。务期实力歼除。不得有名无实。丰沛界南北之交。距归德宿州甚近。并著乔松年、吴昌寿、严密扼防。并联络各路兵勇。以剿为防。至张总愚等股。经豫军截击。偪向西南。复由唐县等处、扰及鄂省随枣边境。该逆避兵而行。奔突靡定。总须鄂豫两省。前截后追。并力夹击。方可杜贼纷窜。著吴昌寿飞咨湖北防军。越境合剿。并饬张曜等相机进攻。遏贼窜向东北之路。龙门炮船。务须实力整顿。不得稍形疏懈。将此由六百里各谕令知之。　　

○以恭题文宗显皇帝孝德显皇后神主。赏加大学士周祖培太子太保。协办大学士吏部尚书瑞常太子少保。　　

○赏总理丧仪王大臣、承办丧仪之礼部内务府堂司各官、随从行礼暨扈从之王大臣官员、隆福寺直班、守护陵寝大臣、加级有差。拜唐阿兵丁一月钱粮。　　

○以工部承办山陵大事。妥协周详。赏尚书文祥子熙联员外郎。侍郎恒祺子乐昌主事。满汉各堂官下部优叙。　　

○赏驻守隆福寺、并随扈之神机营带队官员。暨山海关派出巡防官员、各一级。兵丁一月钱粮。　　

○赏直隶办差大小员弁各一级。沿途当差兵丁一月钱粮。　　

○赏恭请龙輴车工部夫匠银。　　

○乙酉。以文宗显皇帝孝德显皇后神主升祔太庙。前期三日。遣官告祭天。地。太庙。社稷。　　

○上奉慈安皇太后慈禧皇太后回銮。　　

○诣独乐寺拈香。由闲道至白涧。诣宿次。恭候神牌黄舆至。奉安行礼。翼日如之。　　

</div>
    <div class="pagination">
<a href="清实录同治朝实录_page224.html">上一页</a><span>...</span><a href="清实录同治朝实录_page220.html">220</a><a href="清实录同治朝实录_page221.html">221</a><a href="清实录同治朝实录_page222.html">222</a><a href="清实录同治朝实录_page223.html">223</a><a href="清实录同治朝实录_page224.html">224</a><span class="current-page">225</span><a href="清实录同治朝实录_page226.html">226</a><a href="清实录同治朝实录_page227.html">227</a><a href="清实录同治朝实录_page228.html">228</a><a href="清实录同治朝实录_page229.html">229</a><a href="清实录同治朝实录_page230.html">230</a><span>...</span><a href="清实录同治朝实录_page226.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
