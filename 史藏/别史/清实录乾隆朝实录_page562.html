<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 562 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 562 页/共 1860 页</h1>
    <div class="content">
○以天津镇总兵范宜谦、为京口副都统。长芦盐政吉庆、为天津镇总兵。仍兼管长芦盐政事务。　　

○辛卯。上幸瀛台。　　

○谕、豫省黄河两岸大堤之外。旧有古堤。此善制也。历年久远。未免残缺。今秋阳武漫口。黄流灌入。致直属之长垣、东明、皆被波及。亟宜补筑。所有武陟、获嘉、新乡、延津、等县堤工。著该抚即动项修理。被灾贫民亦可藉工作以资糊口。其直隶长垣等处堤工。有无残缺。并令总督方观承查明具奏。寻奏、长垣、东明、二县。向有太行堤。长一百八里南有防黄月堤。长五里余太行堤在东明境者。尚皆完整。在长垣境者。康熙六十年。黄水冲决王家堤因筑。内月堤。乾隆四年月堤与甄家庄之西老堤。又为沥水冲开。因于老堤外圈筑外月堤。本年阳武漫溢。外月堤刷坍三处。约三百余丈。今水势虽退。近堤泥淖数里。难以施工。请俟明春兴筑。报闻。　　

○谕军机大臣等、陈宏谋奏、夏邑彭、李、二姓抗粮加罚一案。彭家屏名下、已照数清完。李肖筠本名下、所欠原属无多。族内士绅。倚势抗欠。今止追李肖筠一人。伊等反得置身事外。将来益肆抗欠。应按欠十倍罚追等语。此案前经鄂容安参奏。因彭家屏、李肖筠、系藩臬大员。乃妄行逋赋累累。是以令其加罚十倍。勒限催追。今彭家屏已经全完。而李肖筠族内、有殷实绅士、不肯完纳。以致积欠如此之多。在该绅士等、倚藉族中大员声势。抗欠钱粮。大干法纪。若因代完有人。转得脱然事外。刁风尤不可长。自应严加惩治。但族众倚势抗粮。究与身为大员、不能整躬率物、妄行逋赋者。终属有间。若一例加罚十倍。未免太重。著传谕陈宏谋、所有李肖筠本名下应追银两。仍照前旨催追。至其族中绅士。查明实在逋欠数目。加罚一倍。勒限催缴。如此方为情法之平。倘李肖筠名下、并伊族众应完之数、仍各抗延不纳。不能即速清完。该抚一并严参治罪。　　

○户部议准、四川总督策楞奏称、乐山、威远、南部、西充、简州、绵州、仁寿、等七州县灶民。开淘盐井一百七十四。请增陆引五百六十五张。于本年发川余引内动给。自本年始。照例纳课。从之。　　

○壬辰。直隶总督方观承奏、天津、武清、等州县。本年偏灾。蒙恩给赈。来春赈贷平粜。需米尚多。查遵化、蓟州、丰润、三州县。每年供应陵糈。系东、豫、二省漕米、轮流拨运。遇二漕转拨。采买八沟米供用。兹闻八沟米贱。请买供陵糈。截留豫省漕米五万一千石。贮天津北仓。供各县借粜。得旨。如所议行。　　

○吏部议准、云南巡抚爱必达疏称、布政司济用库。原设大使副使二员。滇省钱粮。大使一员足资弹兑。请裁副使一缺。从之。　　

○是月。直隶总督方观承覆奏、察哈尔汤河围场。四百有六里。现有村铺六十八所。住旗民二百五十八户。其地亩已垦成熟者。一百八十七顷。未垦荒田。约计可得百余顷。现令民垦种。俟成熟后、履亩确勘。照例升科。其新旧旗民各户。应令独石四旗二厅、编排保甲。设立乡地。以均束地方。催收粮赋。报闻。　　

○江苏巡抚庄有恭奏、今岁浙省歉收。遵旨广开海禁。又准浙抚臣永贵咨、浙商贩米数十石、及数百石者。在苏州采买。均有浙省藩司、及温、处、台、宁、四府印照。查苏城两月之间。卖米二十三万九千零。有照者仅十之一。恐此数十万石米。或藉名浙贩。透漏营私。于江浙两省民食有妨。今咨明浙省督抚、嗣后各府商贩来苏。均照温、处、台、宁之例。凭印照验放。江苏客商、买米赴浙者、亦如之。俟海运停止后。亦停给照。得旨。甚是。知道了。　　

○署湖南巡抚范时绶奏、益阳县差役、潜入苗寨需索滋事。拏获严究。其失察各官、查明详参。并饬各属文武员弁、督兵役查盘。每月出具保结。不得视为具文。得旨。是。苗疆虽云无事。而严禁骚扰苗寨。尤应不时留心者也。　　

○山东巡抚鄂容安奏、地方诸务。均须整顿。事不敢过急。心不容稍懈。得旨。二语得要。勉之。　　

○四川按察使周琬奏、谢恩请训。得旨。一切设诚于内而力行之。川省虽事简。然亦有职分当为之事也。　　

○署两广总督广东巡抚苏昌奏、粤东省内外重城。城上炮房四百四五十间。皆用细杉木作柱。雨淋。虫蛀。常需修葺。今秋复遭飓风。坍损过半。请将内城炮房、改用砖柱。及坚实木材。其依山濒海险要之所。应酌量增修。帖近民居处。减修一百余间。共增建修造二百四十九间。在外城者。建造年浅。仍照旧修一百五间。城上马道。并应填筑高厚。得旨。著照所请行。但期工归实用可也。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百三


大清高宗法天隆运至诚先觉体元立极敷文奋武孝慈神圣纯皇帝实录卷之四百四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。十二月。癸巳朔。定轮派值年旗。谕、近来八旗都统。办事迟误。虽有值月大臣。率皆意存推诿。苟且了事。并不实力经理。殊属无益。嗣后八旗大臣等。停止值月。著将都统副都统等职名。由部开列进呈。候朕简派数人。一年轮流一次并各带能事之章京。承办事件。年终缮摺奏闻　　

○又谕据顾琮摺奏。山东河营守备嵇璨。因疎防东平汛决口部议革职。一时实无熟习之员。堪以题补。请将嵇璨革职。暂留本任。戴罪修防。俟工程平稳之日。循例请旨开复等语。嵇璨系河营守备。一切巡防。是其专责。乃于紧要工程。不能严加防范。以致东平汛口被决。与寻常疎防不同。议以革职。本无可逭。该督即以拣选乏人。奏请留工效力。岂得仅援常格一例开复。顾琮著饬行。其革职守备嵇璨。该督既称一时不得其人。姑从宽仍留本任。戴罪修防。如果工程平稳于常例开复之限。加倍扣期。倘再玩忽从事。该督即行据实参奏。　　

○又谕据定边左副将军成衮扎布等奏。参赞大臣保德患病。骤难痊愈。著护军统领乌尔登驰驿前往更换。并赏银五百两。以备行装。　　

○江西巡抚舒辂疏报、德安县深思湖、姚家洲、等处草地一十二顷一十七亩零。应徵草课。照例升科。　　

○改铸德昌、迷易、盐中、三所。并漳腊营参将。赤水、靖远二营。守备、各关防。从四川总督策楞请也。　　

○甲午。谕军机大臣等、苏昌摺奏查拏传钞伪稿之潘潮等犯。据称潘潮现往梧州。伊兄潘文元供。潘潮于本年四月内。在广东佛山地方。得自舟中江西卖布人王姓。现在密拏潘潮讯究等语。此案发觉已久。凡僻远省分。俱经拏获多人。广东接壤之处甚多。岂有独无之理。苏昌初奏。但称从前并未奉有谕旨严拏。现在加意确访等语。地方有似此悖逆之犯。身任封疆。自应留心访拏。仍直待奉旨后。方转饬办理。即此次亦因闻有广西之案始行查办。其实西省传播。当由于东省。现据该犯供出。亦得自广东地方。势难掩饰。不得不据实奏闻。其不实力查办可知。著传旨严行申饬。令其加紧严缉根究。如稍不实力。则纵奸之咎。有准泰之前车可鉴。断不稍为宽贷也。　　

○乙未。上诣皇太后宫问安　　

○幸瀛台。　　

○谕、据云贵总督硕色参奏。接禀逆词未即呈报之李朝英等请议处一摺。朕思伊等皆微愚武弁。非封疆大员及文职识字义者比。若概付吏议获谴多人人材未免可惜如总兵宋爱、一见逆词。即行禀究。固属知大义而总兵唐开中。闻禀不无迟疑。然朕念其在金川军营。奋不顾身曾带有重伤。即此一节。不但不忍治罪且加恩擢矣。从前河库道李宏。游击魏吉。有长随幕宾等在传钞案内。因其实未与闻。亦即与开复。朕于诸臣功过无不准情度理李朝英等、著从宽免其议处。　　

○谕军机大臣等据护理贵州巡抚布政使温福所奏。黔省先后查办传钞伪稿各犯一摺。内称署石屏县知县倪知本禀报。在河干船内。查获伪稿一纸。讯据船户段文秀供。系在湖南时。有辰州府溆浦县童生艾芳龄。并同伴十人。雇船赴府考试。带入船内观看临行遗失在船等语。艾芳龄等既读书应试。乃将此等伪稿带入船内互相观看已非安静之人。且临行之时。何以独将此稿遗失其形迹更有可疑。或即系此十人之中。生事捏撰。有意遗于舟中。以图各处传播。亦未可定。不独如温福所奏、传钞者恐不止艾芳龄一人。而艾芳龄又得自何人。均宜逐层根究而已。既经移咨湖南巡抚。就近拘讯。著传谕范时绶。令其将艾芳龄、并同船应试之人、逐一密提。隔别研究。务得根株。毋致奸宄漏网。又玉屏县僧人万衡、民人黄宗文、所钞伪稿。皆得之干景白。而干景白供、系湖南麻阳县贡生龙乾惕所给。看来此案、或即系湖南曾静余孽所为。亦未可定。且龙乾惕于五月间至思州。又将此稿传钞于黄之銮等五人。伊姓龙而名乾惕。取义乾卦。罔知忌讳。已自不能无罪。而伊身为贡生。幸灾乐祸。将悖逆之语四处流传。究属何意。亦宜就此根究。如龙乾惕此时。已经拘至黔省。即著开泰详细究讯。若尚未就获。范时绶接到此旨。即行密拏。秉公严审。必得首恶明正典刑。以彰国宪。不可草率了事。　　

○礼部奏、十七年元旦。庆贺皇太后筵宴仪注。得旨。是照例行礼。奉皇太后懿旨。停止筵宴。　　

○改铸山东东昌府管理上河通判关防从河东河道总督顾琮请也。　　

○调云南楚姚镇总兵吕九如、为普洱镇总兵。以湖南沅州协副将王无党为楚姚镇总兵。　　

○丙申。礼部奏、朝仪最宜严肃日久懈忽请加整顿。一、大。朝前期二日。令各衙门具上朝人数册。送臣部都察院。谢恩官册。送鸿胪寺至期、于东西掖门外收职名核对。不到者题参。一、常朝坐班。部院寺堂官。遇本署奏事日。亦应留一人率属就列。至坐班向无定时。今拟春夏定以卯正。秋冬定以辰正。后至者劾参。一、颁朔定制亲王以下、满汉文武官齐集跪领。若有遣官代领。或托故不至应令纠仪御史参处。从之。　　

○丁酉。上诣雍和。宫行礼。　　

○钦差大学士管江南河道总督高斌等奏、查勘直隶河工。永定河为要。其水以冰窖为下口。势渐涣散。迤东五十四丈纡回奔注坍湾。应于口门内、河身西折处、挑引河一百六十丈。直接坍湾。并于王庆坨南引河、分疏数支。注西北洼处。其循南埝龙尾、东入凤河。应加草坝。凤河东堤。应培高二三尺。南埝中汛。下游水汇。亦应加培。得旨。如所议行。　　

○戊戌。孝惠章皇后忌辰。遣官祭孝东陵。　　

○上至静安庄、孝贤皇后梓宫前奠酒。　　

○临和敬公主和婉公主第　　

○河南巡抚陈宏谋疏报祥符、中牟、阳武、封邱、商邱、永城、鹿邑、虞城、夏邑、延津、滑县河内、武陟、原武、等十四州县。本年水灾贫户。应行加赈。并贷口粮至祥符县、本年钱粮。已邀蠲免其中牟等十三州县并勘不成灾之济源、修武、温县、等三县。本年钱粮。并请缓徵。得旨。依议速行　　

○湖北巡抚恒文疏报、鹤峰县、乾隆十五年、开垦下田一十九顷六亩零。　　

○贷船厂珲春地方、本年水灾旗户　　

○旌表守正捐躯之江苏江宁县民周成章妻王氏。　　

○己亥。谕、军机大臣等、总兵张凌霞奏滇省营伍废弛。及提督冶大雄、不能正已率属等情各摺。其事俱所应有。开化既处极边。而前任总兵田玉、年老昏庸。怠玩成习。以致营务事事废弛。朕因其衰惫不堪。是以谕令休致。今张凌霞所奏如此。则其旷废积习。全未涤除可知。至提督冶大雄、人本近于苍猾。摺内情节。在外省寻常武职此等习气。谅所不免。但提督为通省武员表率。若果似此不知自检。亦非所宜。著将各摺钞寄总督硕色。令其详悉查明。据实具奏。再张凌霞。现在整饬营伍。固属奋勉。但观其勇于任事。似乎过锐于边方是否相宜。著该督留心体察。一并奏闻。　　

○户部议覆、云南巡抚爱必达疏称、滇黔二省运京铜铅。路经川江险隘。遇风覆溺。请照川督所奏。限一年捞获。如不在险隘。限满不获令正运员赔三分之二。协运赔三分之一。按已完未完。分别参处。若实系遇险并无私带。打捞不能足数。应令该地方官确查出结。该督抚题豁。应如所请。但京局鼓铸铜铅。不容缺额。豁免之项。仍令该抚照数补解。从之　　

○刑部议覆、船厂将军傅森等疏称、鄂伦绰地方居住之伊木牙。殴毙乌尔达哈村民、傅杨五。请准照伊等土俗、给礼完结等语。查乾隆七年。宁古塔伊忒夏帑连杀四命拟抵。今伊木牙等、地处极边。不知礼法。又情罪稍轻。应如所请完结。从之。　　

○庚子。上诣大高殿行礼。　　

○缓徵山西文水、朔州、马邑、永济、等四州县。本年水雹灾贫民春借仓谷。并朔州、马邑县、旧欠本色米豆。加赈文水县贫民　　

○加赈山东邹平、长山、新城、长清、禹城、泰安、肥城、莱芜、东平、东阿、平阴、及收并济南卫、青城、阳信、海丰、乐陵、滨州、利津、沾化、滋阳、曲阜宁阳、金乡、鱼台、济宁、嘉祥、汶上、阳谷、寿张、济宁卫、东平所、菏泽、曹县、定陶、钜野、濮州、范县、观城、聊城、茌平、莘县、朝城、冠县、馆陶、夏津、东昌卫、临清卫、博兴、高苑、乐安、寿光高密、即墨及收并大嵩、浮山、二卫所、等五十五州县卫所。本年水灾贫民。并贷麦本牧费。　　

○辛丑。上诣皇太后宫问安。　　

○以内阁学士李因培、为浙江乡试正考官。编修秦鐄、为副考官。内阁学士蔡新、为江西乡试正考官。赞善金甡、为副考官。侍读窦光鼐为湖北乡试正考官。编修庄存与为副考官。　　

</div>
    <div class="pagination">
<a href="清实录乾隆朝实录_page561.html">上一页</a><span>...</span><a href="清实录乾隆朝实录_page557.html">557</a><a href="清实录乾隆朝实录_page558.html">558</a><a href="清实录乾隆朝实录_page559.html">559</a><a href="清实录乾隆朝实录_page560.html">560</a><a href="清实录乾隆朝实录_page561.html">561</a><span class="current-page">562</span><a href="清实录乾隆朝实录_page563.html">563</a><a href="清实录乾隆朝实录_page564.html">564</a><a href="清实录乾隆朝实录_page565.html">565</a><a href="清实录乾隆朝实录_page566.html">566</a><a href="清实录乾隆朝实录_page567.html">567</a><span>...</span><a href="清实录乾隆朝实录_page563.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
