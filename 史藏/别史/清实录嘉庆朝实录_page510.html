<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 510 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 510 页/共 523 页
  </h1>
  <div class="content">
   大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百六十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十四年。己卯。十二月。己丑朔。上幸北海。阅冰技。　　

○庚寅。上御乾清门听政。　　

○谕内阁、广惠奏、粮船跨带木植、请定限制一摺。江广重运粮船。向例准带天篷木植。不得高过二尺。自嘉庆十八年、经湖南巡抚奏准、船身两旁、均准跨带木植。未经议有定额。以致各帮运丁。逐年增带。较从前多至五六倍。统计江广三省粮船跨木。不下六七十万根之多。既滋夹带漏税之敝□大。且于趱行有碍。该监督请明定章程。惟所称每船不得过二百根。木植之大小钜细。本属不齐。仍易敝□大混。嗣后江广出运粮船跨带木植。著即照天篷竹木之例、宽不得过二尺。以示限制。各帮运弁于未开行之前。先行查禁。到关时。该监督随时查验。如有违例多带者。分别参惩。以杜隐漏。　　

○又谕、御史邱家炜奏、请除藩库积敝□大一摺。藩司为钱粮总汇。勾稽出纳。款目繁多。于各州县支销抵拨等款、察核未周。易启书吏蒙混之敝□大。该御史所奏。于藩库实收实支簿册外。添设各州县支解册。以凭磨对。于防敝□大较为周密。著各该督抚饬知藩司。嗣后每年皆令造具各州县应支应解清册二分。一存藩署。遇有收支各款。随时填注。一发州县。于年终将已未支解数目、分款登载钤印。送司磨对。如有不符。立即究办。以杜侵欺而慎库贮。　　

○又谕、御史富明奏、请整饬闾巷以重关防一摺。京师为民人荟萃之区。巡察稍疏。宵小易于藏匿。如该御史所奏、外省巨盗逋逃。往往有在京城捕获者。亦缘地大人众。防检难周。遂多乘闲溷迹。著步军统领衙门、及五城御史、分派兵役。各按地面严密稽查。其内城空闲地面、径路旁通、为堆拨栅栏所不能阻者。并著步军统领衙门查明、设法禁御。以重巡逻。　　

○以候补三品京堂同麟、为都察院左副都御史。詹事府少詹事李宗昉、为詹事。候补三品京堂齐布森、为光禄寺卿。　　

○赏山东等省乡试年老诸生曹虎稽等十二名、举人、副榜有差。　　

○给河南延津、滑、二县、被水灾民一月口粮。蠲缓本年额赋河工加价等银。并缓徵汲县、被水村庄额赋。　　

○辛卯。谕内阁、御史朱鸿奏、请严讳讼唆讼之禁、以清讼源一摺。所奏甚是。地方命盗案件。一经呈报到官。速为缉拏审理。自然狱讼日稀。乃近日地方官、因循疲玩。积习相沿。平时不能整饬。遇有报案。辄先计规避本身处分。置小民冤苦于不问。多方讳饰。如该御史所奏、或开脱纵匿。改供贿和。或宕延拖毙。事后消弭。及承审逾限。又改填日月。种种敝□大端。皆所不免。从前乾隆年闲、直隶省盗犯马十一案。因延玩日久、皇考高宗纯皇帝特加严惩。将该省大吏、分别罢谴。近来各省命盗等案、有拖延至数年、十余年之久者。较马十之案为尤甚。特降上□日通。行饬谕。嗣后各督抚、务当严督所属。凡有司牧之责者。各宜勤恤民隐。遇事秉公速办。勿再存化大为小、化有为无之见。扶同掩饰。以启上控之端。至讼棍教唆把持。情本可恶。然亦由地方官详案、先多虚捏。听断又不公明。使彼得以操其短长。果能廉平公正。剔敝□大厘奸。境内访有讼棍。立即执法严惩。亦何虑其挟私反噬乎。夫政平讼理者。治化之原。各督抚当以此为先务。告诫群僚。同心策励。则吏治清而民风自淑矣。　　

○又谕、前降上□日谕令在紫禁城内骑马之王、贝勒、满汉大臣、除精力强健、尚能乘骑者。听其自便外。如年老不能据鞍。或本不谙乘骑。俱分别年岁。准其肩舆入直。此乃朕优待臣工曲加体恤恩意。并谕以若仍前徒步。则是故为矫情。其过难恕。乃自降上□日以来。风闻仍有徒步行走者。是以朕引年惠下之恩。毫不知感。其心难问。其意何居。此次姑不明言其人。著再行申谕。嗣后若仍似此矫情立异、不遵训谕。经朕闻知。必指名以斥其非。另降谕上□日。彼时毋悔。　　

○癸巳。上诣雍和宫行礼。火神庙拈香。　　

○甲午。孝惠章皇后忌辰。遣官祭孝东陵。　　

○予江西故河南怀庆府知府杜琮、山西故廪生议叙主簿衔靳第、入祀乡贤祠。从巡抚钱臻、成格等请也。　　

○乙未。谕内阁、御史陈继义奏、请饬边缺人员、不得逗遛省城一摺。所奏是。国家设官分职。各有攸司。苗疆海疆烟瘴各缺。设立专员。以资弹压。并定有俸满推升之例。自应常川驻守。以重地方。如该御史所奏、边缺人员。或逗遛省城。或附居府城。非藉为钻营。即自耽安逸。如四川松茂道、不驻茂州。广东琼州同知、不驻崖州。殊非核实之道。著蒋攸铦、阮元、查明该员应行驻劄之处。饬令各回本任。此外云南、贵州、四川、湖南、广东、广西、各边缺。如有似此不赴本任者。俱著该督抚严行查察。不许私离职守。以杜趋避而重边防。　　

○谕军机大臣等、庆保奏、湘潭土民互殴一案现审情形一摺。据称、五月初七日、本地人嘲笑戏班、被江西客民殴打、经典史将受伤之本地人许一等四名、交公所调养、初八日江西客民复将本地人刘一元等十五人捉进、同许一等、一并捆缚等语。江西客民。殴打湖南土民。该典史既将伤重土民许一等、交给公所调养。何以次日江西人复将土民刘一元等、一同捉进捆缚。此十九人、曾否被江西人戕害。究竟作何下落。摺内并未叙明。其杀人祭符、及钉人煮人烧人各谣言。现据讯系已革府书梁金堂、保正唐日新造播。其意因何而起。该二犯到案。是否供认。有无确凭。此案客民土民。互斗互控。谣言四播。湖南绅士。袒其同乡。周系英、平素鲠直。以二品大员因此革职回籍。庆保等所讯供情若确。伊自然闭门思咎。若稍有不确。周系英访得凭据。岂肯甘心。又李尧栋另摺内称、地方官办理此案、于江西客民验看情形、既多不实、一任地保书役、从中串捏、而于本地民人之挟仇故杀、失察私埋多命、至今始行究出、不免有化大为小情事等语。所云挟仇故杀、私埋多命各情。庆保摺内并无一字提及。即此以观。庆保、李尧栋、会审此案。尚有意见不符之处。岂足以成信谳。庆保、李尧栋、务各屏除成见。和衷讯办。不可稍有偏执。若既经拟结。将来复有翻控。经朕查出。恐伊二人不能当其咎也。将此谕令知之。　　

○丙申。上幸瀛台。阅冰技。　　

○丁酉。谕内阁、成宁奏、议覆前任御史费丙章条陈漕务积敝□大各款。漕运事务繁重。惟在该漕督实心整顿。剔厘敝□大端。如各省帮船水手纤夫、恃众滋事。漕委员弁、需索闸费。地方胥吏、朋比分肥。及丁舵人等、盗卖米石等事。该漕督安能一一目睹。惟在严饬各粮道运弁等、实力查禁。有犯必惩。自能渐戢刁风。其各州县交兑漕粮。执斛执概。向有旧章。著仍循其旧。无庸另议更张。至各帮所派总运丞倅。原以稽察通帮事宜。必须遴委贤员。方足以资约束。嗣后著秉公派委。如有怠玩职守。以致弁丁人等滋事舞敝□大者。查明一并参处。以专责成。该漕督即将议定章程。饬属实力奉行。勿得视为具文。有空言而无实效也。　　

○又谕、御史张元模奏、请秉公挑养育兵一摺。八旗生齿日繁。挑补养育兵丁。原以调剂旗人生计。该御史奏称、近闻拣挑时、往往听情徇庇。茕茕无告者。转致向隅。祇系空言。并无指实。定例各旗挑缺时。均有查旗御史公同阅看。嗣后均令按期到班。如有拣选不公者。即著指名参奏。勿稍徇隐。　　

○又谕、御史张元模奏、请饬禁州县纵役截拏商旅舟车一摺。通衢州县、遇有紧要差务。官设车船不敷。不能不偶资民力。若私设厂店。勒索卖放。例有明禁。该御史所奏、良乡县于窦店开设车票局。新安县、雄县、新城县、各设立船厂。纵令胥役需索钱文。是否实有其事。著直隶总督查明、如有前项情敝□大。即行严禁。以杜扰累而安行旅。　　

○又谕、御史李莹奏、请严禁新选州县、违例借债一摺。州县官将文凭私押借债。本有例禁。若到任后挪移公帑。以偿宿逋。该管上司一经查出。立即参揭。不难逐案惩办。若如该御史所奏、于州县官在京候选得缺、及赴任时、先令步军统领、顺天府、五城、暨督抚藩司访察拏究。候选官员私借债目。步军统领等、焉能周知。因此逐日派人访查。不特纷扰难堪。且亦无此政体。所奏不可行。著无庸议。　　

○又谕、御史李莹奏、请禁讳盗纵盗积敝□大一摺。民闲呈报盗案。地方官一经勘明。即应通行详报。勒限缉捕。以期除暴安良。乃近日州县官回护处分。讳盗为窃。竟成锢习。甚至如山东徐文诰家被盗一案。不究放枪伤人之巨盗。转将事主问拟重罪。使非平反得实。竟成冤狱。此风若不亟行挽正。则为盗贼者。明知地方官甘心讳匿。必至肆无忌惮。坏法殃民。何所不至。著通谕各督抚严行饬禁。嗣后所属州县、如有讳盗不报、或故勘事主、纵容捕役需索抑勒者。立即严参惩办。毋稍姑息。以杜奸宄而靖闾阎。　　

○命刑部左侍郎廉善、驰往山东曹州府审案。并命帅承瀛会审。　　

○以吏部左侍郎恩宁、署刑部左侍郎。　　

○缓徵山东齐东、海丰、章邱、邹平、郓城、博兴、东平、茌平、博平、聊城、十州县、水灾新旧额赋漕粮有差。并给齐东、灾民一月口粮。　　

○戊戌。谕内阁、张圣愉条奏修武备、除盗贼、理狱讼一摺。各直省设立营伍。兵丁马匹。原应综核名实。毋使缺额。散饷之日。地方文官、眼同散放。例有明文。若各营存留空粮名额。冒领饷银。以肥私橐。名实不符。于武备所关匪细。著各该督抚提镇、核实严查。毋令再有空粮名目。并责令该地方文员、遵照定例。眼同按名散放饷银。如有短少虚冒情敝□大。即行禀揭。该管上司、将该将备等严参治罪。以肃戎政。至缉捕盗贼。应先除窝顿之家。如该御史所奏、直隶山东安徽等省捕役。包庇贼窝。按月分赃。甚至不肖典史、亦从中染指。盗贼复何所畏忌。著直隶山东安徽各督抚、饬属严查。访明积窝蠹役。先行刬除。以戢奸宄而安良善。该御史又称、各省上控案件。该上司往往仍批交本府本县。俾得设法回护。甚至陵虐反坐。种种情敝□大。均所不免。嗣后各省督抚、遇有控告重大之案。务当亲提讯问。或另委廉明之吏。秉公审断。勿许仍交原办之员。纵令掩盖弥缝。使民隐得以上通。庶讦讼之风。可冀日靖矣。御史为朝廷言官。所言是。朕必立见施行。既奉明上□日。必应实力奉行。若置之不办。即以违上□日治罪不恕。　　

○命工部左侍郎穆彰阿、署翰林院掌院学士。　　

○己亥。谕内阁、继昌奏、审办夥劫放火盗案、请将据实检举之署知县免其附参一摺。此案署永福县知县林光棣、先据尸亲苏友生呈报、失火烧毙七命。勘验通详。嗣因编查保甲。访获丐匪蒋老满、究出马添材等、夥劫放火。烧毙事主实情。即自行检举。随同审正。毫无讳饰。甚为可嘉。林光棣、著宽免失察处分。仍加恩无论何项知县缺出。即行奏补。以示奖励。余俱著照所议完结。各省州县官遇有盗案。如能似此毫不回护、据实更正者。非但免其处分。仍当予以恩施。慎勿相率讳匿。自蹈重咎。　　

○庚子。谕内阁、据绵课等奏、本年除夕、祫祭太庙、阿哥献帛、可否暂戴三眼花翎、请上□日一摺。朕为阿哥时。恭祭京城坛庙。暨谒盛京三陵。均曾献帛献爵。并未戴翎。去岁阿哥等随往盛京。恭谒三陵。献帛时亦未戴翎。今绵课等、因阿哥等献帛。奏请戴翎。甚属糊涂。所请不准行。绵课、绵恩、著交宗人府察议。伊二人不必管理太庙演礼等事。著派肃亲王永锡、郑亲王乌尔恭阿、管理。　　

○又谕、王鼎等奏、查获违例囤积店户、请勒令平粜一摺。涿州马头村南北二店、囤贮粮食。至二万三千余石之多。该店户违例居奇。实于民食有碍。著照所议、即饬该州关传各囤户、除未逾例限者、听其随时出粜外。其逾限各户、勒令于明年二月初闲、酌核市价。量减二成。即在该二店设厂粜卖。由各囤户自行经手。承买之人。分别男妇。不得过三斗。该店户如能办理妥协。从宽免罪。若仍复欺诈敝□大混。即行按律惩办。　　

○以故奈曼扎萨克郡王巴勒楚克子阿旺都瓦第扎布、袭爵。　　

○以刑部右侍郎吴邦庆、在湖南巡抚任内、于湘潭县商民互斗一案、不即亲往查办、案悬多日、降通政使司通政使。调吏部右侍郎吴芳培、为刑部右侍郎。以通政使司通政使王引之、为吏部右侍郎。　　

○旌表逼嫁捐躯安徽建德县民汪德全妻舒氏。　　

○免直隶固安、永清、东安、三县、水灾旗租。　　

○免湖南凤凰、乾州、永绥、古丈坪、保靖、麻阳、泸溪、七厅县、旱灾额赋。　　

○辛丑。上诣大高殿行礼。　　

○幸北海。阅冰技。　　

○谕内阁、姚祖同奏、安徽省有短交仓库正杂款项之员、现任者、请先行停其升调、候补试用者、先停其署事补缺等语。州县亏缺仓库钱粮。本有应得之罪。予限完缴。已属宽典。若仍准其升调署补。或朘削民膏。以补亏项。既于吏治有妨。或挪移完解。旧亏虽补。新亏又增。仍与未完无异。此不独安徽一省宜然。著通谕各省督抚、嗣后凡查有亏空之员。现任者俱停其升调。候补试用者俱停其署事补缺。仍随时咨部。以备查考。毋得稍有徇隐。　　

○又谕、姚祖同奏、查明候补试用亏空各员初限届满、分别核办一摺。安徽省候补试用、应追亏空各员、立限完缴。原议章程。亏欠五千两以下者。届限不完。参革监追。查封备抵。现据该抚查明、除限满全数完交者二十员、及未完各员内、尚有应行分别核办六员外。其试用知县刘云、祇亏银三百两。改教知县苏嘉善、祇亏银五百两。降调知县周之桂、未完银二千两。已有缴抵之项。若照原议章程。概予参革监追籍没。未免与亏缺数多者无所区别。著照所请、将刘云、苏嘉善、周之桂、三员均先行革去顶带。停其选补署事。应引见回籍者。悉行扣留。俟全数完交后。分别开复办理。　　

○谕军机大臣等、据御史袁铣奏、湖北江夏汉阳两县、均设有班房、其汉阳班房、名曰东廊西廊、凡遇传质人证、先交饭店、县役索诈不遂、勾通门丁提押东廊西廊、非予重资、不能释放、派管此处门丁、一岁可获数千金、江夏班房、名曰自新所、又有上班房、下班房、东班房、西班房等处、各班房之外、又有所谓关厅者、百姓名之曰枉死城、系曾经拐带发觉、著有罪名之刘□监守、遇有户婚田土细故、其族邻乡保之属、无论绅士平民、一经牵连传唤到省、即于此处押禁、有财力者、犹得行贿释放、无财力者、或数月数年不得脱、往往以铁索联拴数人、缀以猴儿重石、百般困辱、甚或械其手足、昏夜叫呼、酷刑恶气、与饥病交迫、瘐死其中者、相继不绝、迨押毙之后、则令县役倒提年月、书立保状、总以在保病毙为词、弥缝销案、以致小民含冤、无路控告等语。州县官听理词讼。原应勤于审断。随到随结。其案内牵连人证。祇须取保备质。私设班馆。例有明禁。著庆保、张映汉、即行确查该二县、如有前项班房关厅名目。立即严禁。其丁役等、如有滥押索诈等敝□大。查明按律治罪。并通饬各属、遇有控案。速为审理。不得违例押禁无辜。若阳奉阴违。即行严参示惩。将此谕令知之。　　

○壬寅。以故二等子荫德布子双喜、一等男范树廷子正容、各袭爵。　　

○予闽浙交界出洋巢□刀贼淹毙兵丁陈日生等十九名、出洋缉捕淹毙兵丁林太全等三名、恤赏如例。　　

○癸卯。谕内阁、御史沈学廉奏、请申门禁一摺。午门为禁城重地。值銮舆出入之期。执事人员。本有例准由该处乘马者。然如该御史所奏、仆从家人、乘马驰骤。杂沓喧哗。未免漫无约束。著传谕护军统领等、嗣后凡遇銮驾出入午门。俱饬知该管官校、先期留心查察。询明有差使者。准其将所乘之马牵至门外。其无差使者。不准一概混入。以昭严肃。　　

○又谕、御史沈学廉奏、各省解京饭食等银、请核实交收、以杜敝□大混一摺。直省解京饭食等项银两。原为各部院大小衙门办公经费。例应解员亲赴投批。按期交纳。若如该御史所奏、各省委员管解到京。每有银号从中包揽。勾通书吏。瓜分使费。甚有挪用抵换情敝□大。及各衙门出票查催。仍复延不交纳。殊非慎重办公之道。著通行饬禁。嗣后委员解银到京。不准由银号代交。务各遵照定例亲赴该衙门投批。如有书吏压搁文批、勒索使费等敝□大。该解员即行据实呈明。以凭究办。　　

○谕军机大臣等、吴璥奏、西坝上水边埽、随镶随蛰、埽前水势、已深至五丈、现赶办挑水坝、仍由西坝进占、自初一日至初十日止、除抢镶大坝十四丈、边埽二十四丈外、又续进占二十一丈、连前共得八十一丈、尚有未得二百四十六丈等语。览奏实深焦急。大坝进占十日。又得二十一丈。按日计算。则未得之二百四十余丈。须至四月中旬。彼时桃汛已过。水势涨盛。又将如何施工。现在虽因边埽陡蛰。埽前水势骤深。进占较难。然总须赶紧抢办。步步追压坚实。后占一经稳固。即迅速接进前占。务于明年桃汛以前、堵筑合龙。不准稍有迟缓。至另摺奏、请续拨工需银一百六十万两。现有两淮商捐银二百万两。除拨给豫省明年岁修银三十万两外。尚存一百七十万两。已由四百里谕知延丰、令将此项全行拨解武陟工次。限于明年正月内解齐。较之所请、又多发银十万两。吴璥等、当思国家经费有常。直省一应俸饷赈恤。何事可以缺乏。岂能专供河工之用。此次马营大工。已筹拨银一千一百余万两。尽此动用。实已足敷办理。如有余剩。仍奏明归款。此后不准丝毫续请。即再行渎奏。亦断不能复邀俞允也。将此谕令知之。　　

○甲辰。谕内阁、本日八旗王大臣等、以颁赐八旗通志谢恩。八旗通志所载。要不出教养二字。满洲、蒙古、汉军、皆系国初时随来。是以八旗子弟性本淳厚。兹因日久渐染流俗。习尚浮华。不知学习技艺。此皆各该都统、副都统、平日不善教养。挑缺时只论家口挑取。并不教训令其勤习技艺。嗣后八旗都统等、务将八旗子弟、善为训导。俾其勤习技艺。复归淳厚。庶不负朕教养旗仆之至意。
  </div>
  <div class="pagination">
   <a href="清实录嘉庆朝实录_page509.html">
    上一页
   </a>
   <span>
    ...
   </span>
   <a href="清实录嘉庆朝实录_page505.html">
    505
   </a>
   <a href="清实录嘉庆朝实录_page506.html">
    506
   </a>
   <a href="清实录嘉庆朝实录_page507.html">
    507
   </a>
   <a href="清实录嘉庆朝实录_page508.html">
    508
   </a>
   <a href="清实录嘉庆朝实录_page509.html">
    509
   </a>
   <span class="current-page">
    510
   </span>
   <a href="清实录嘉庆朝实录_page511.html">
    511
   </a>
   <a href="清实录嘉庆朝实录_page512.html">
    512
   </a>
   <a href="清实录嘉庆朝实录_page513.html">
    513
   </a>
   <a href="清实录嘉庆朝实录_page514.html">
    514
   </a>
   <a href="清实录嘉庆朝实录_page515.html">
    515
   </a>
   <span>
    ...
   </span>
   <a href="清实录嘉庆朝实录_page511.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
