<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1709 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1709 页/共 1860 页</h1>
    <div class="content">
○谕军机大臣曰、革职清苑县知县朱腹松、于建昌县盗犯一案。奉委审办。并不严行鞫讯。仅将案内齐宽、薛热河儿二犯。讯过一次。置正犯于不问。迨保定府知府王汝璧、问及各犯供词。该县辄照建昌县原供。删凑禀覆。藉称质证无人。案悬数月。种种糊涂乖谬。殊出情理之外。昨将该县拏至行在。交军机大臣讯问。供词又复游移闪烁。任意狡展。似此庸劣狡猾之员。于劫盗重案。尚敢如此。其平日居官办事。必不可信。即经手之仓库钱粮。亦必有亏缺情弊。著传谕阿精阿、即带同署理清苑县知县庆章、将朱腹松任所赀财。严密查封。毋任隐寄。并一面详查该员经手未结案件。及仓库钱粮。有无亏缺。即据实严行参奏。阿精阿系新任臬司。原无所用其回护。庆章系获咎之人。经朕弃暇录用。特令署理首县。一经接手。无难确查。若再不知认真奋勉。稍有徇隐。庆章应得何罪。谅伊自知也。将此由六百里传谕知之。　　

○仓场侍郎苏凌阿、刘秉恬、御史五泰奏、查朝阳门护城河、及通惠河、五闸河道。均挑竣。照估丈量。即于十六日放水。其额设官车、及拨船、均如式豫备。仍饬各汛员、遇有流沙淤浅。即率夫刮挖。将来漕船回空。务令比历年较早。从此冬兑冬开。可符旧制。得旨、欣慰览之。更当勉力。　　

○是日、驻跸绛河行宫。　　

○丁丑。孝昭仁皇后忌辰。遣官祭景陵。　　

○谕、朕此次展谒两陵。巡幸山东。所有经过地方。著加恩蠲免本年地丁钱粮十分之三。　　

○又谕、前据巡城御史穆克登额奏、拏获建昌县盗犯王二等、供出随同马十等行劫钱铺一案。此系乾隆五十三年之事。已阅两载有余。该省止将正犯马十等拏获。迄今尚未结案。因命将马十解交行在审讯。复以审办此案情节。传讯前署臬司清河道朱澜、保定府知府王汝璧、并飞提承审之清苑县知县朱腹松一同质讯。此案系于上年十月内提犯到省。总督刘峨、并不督同臬司。亲加研鞫。该司仅饬委首府审讯。首府复藉查赈为名。递委首县办理乃该县朱腹松、祇将案内齐宽、薛热河儿二犯。讯过一次。置正犯马十于不问。即同余犯概行覊禁。拖延至今案关劫盗重情各该地方官互相推诿。任意宕延该督近在省城。于此等要案。置若罔闻。直省吏治。可谓废弛已极。刘峨在直隶有年。虽非长才而平日居官。尚称谨饬。是以擢用至总督。数年以来。尚无大过。惟年齿就衰。办理地方事件。不能措置裕如。今于劫盗重案。任听属员欺蔽。辗转玩延。若非巡城御史将逸犯拏获。究出盗首。则竟至终成疑案。有是理乎。无能若此。岂可复胜畿辅封圻之任。本应立予革职。照例发往新疆效力赎罪。姑念其年已衰迈。限于才识。尚非有心玩误。著加恩以署侍郎降用。窦光鼐现在出差。沈初著调署礼部侍郎。其兵部侍郎事务。即著刘峨署理。所有直隶总督员缺。著梁肯堂补授。其河南巡抚员缺。著穆和蔺调补。其所遗安徽巡抚印务。著康基田迅速前往护理。穆和蔺俟康基田接印后。即行驰赴新任。不必前来请训。江宁布政使印务。著闵鹗元即行委员接署。俟书麟瞻觐回任后。即可兼署抚篆。康基田再回藩司本任。朕办理庶务。宵旰勤求。现已年届八旬。犹日孜孜不懈。乃刘峨身膺封疆重寄。輙敢于紧要案件。任听属员延玩。实非寻常疎玩可比。是以降署侍郎。不加严谴。尚系朕格外矜全。但恐外间无识之徒。妄生议论。疑及该督办理差务平常。致获咎戾。殊不知此次东巡差务。直隶一切极为妥协。赵北口等处。修葺桥道工程。尤属坚固。朕已加赏银四万两。若无此案发觉。尚当加之奖许。今该督玩视要案。至于如此。不得不治以应得之罪。宁以其差务豫备未周。加之谴责耶。况此案原系审办盗犯。而直省地方官怠玩情形。即因此自行败露。并非朕有意搜求。可见天理昭彰。凡地方大吏。若敢负职辜恩。断不能始终掩饰。各省督抚。当以刘峨为前车之鉴。黾勉勤慎。严察属员。如有似此吏治废弛者。一经察出。决不稍为宽贷也。将此通谕中外知之。　　

○又谕、直隶建昌县盗犯马十等一案。悬宕多年。尚未审结。近据巡城御史穆克登额等奏称、拏获夥犯王二等。供出随同马十等行劫钱铺。劫掠重案。始行败露。得以究出盗首。该御史等督率所属。留心侦缉。尚属认真出力。除副指挥顾宾臣、准其送部引见外。巡城御史穆克登额、给事中查莹、均著交部议叙。　　

○谕军机大臣等、本日朕驻跸德州。经过运河浮桥。见南粮头进扬州二三等帮。已过德州北上。本年漕运迅速。帮船衔尾遄行。并无停滞。现在南漕业过德州。东豫二省帮船。早已抵坝。况河南粮道刘文徽、押送重运到通后。始赴白涧行在见面。迄今又半月有余。则豫省后接各帮。亦可全行到坝。前据该侍郎奏称、于二月十八日开斛。而现在起卸回空若干帮。未经收兑者、尚有若干帮。总未据续行奏到。自系坝上起卸延缓。或因挖河迟滞。致令漕船守候。苏凌阿、刘秉恬、俱著传旨申饬。并著该侍郎等、督率严催。倍加赶紧收兑。务须随到随卸。即日催令回空。若稍有迟延。以致坝上帮船。守候多时。停泊拥挤。有误回空。则惟苏凌阿刘秉恬是问。恐伊等不能当其咎也。仍将现在已收若干。未收若干。并回空船只数目。迅速据实覆奏。寻奏、开斛后逐日督催。随到随卸。自十八日起、截至二十九日止。计起过德州卫等十二帮。共船四百四十三只。粮十七万余石。均已回空。其未经到坝、及现在起卸者十四帮。共船六百十一只。粮二十五万余石。计至三月初十。扫数全竣。得旨嘉奖。　　

○军机大臣议覆、伊犁将军保宁奏定伊犁惠远城添兵事宜。一、伊犁系极边之地。驻兵年久。生齿日繁。应于惠远城满营、增步甲额缺四百名。由闲散余丁内挑取。派员教演连环鸟枪。其马甲缺出即由此内挑取。钱粮、动用伊犁租税支给。一、惠远城护军校、前锋、委前锋等、共四百四十名。每岁戍守巡边。差使甚繁。应于披甲人内挑取六十名。令与前锋一体当差。仍食原饷。又四十佐领内、止有护军校三十二员。应由前锋内、再挑取八名、为护军校。以资管束。一、闲散兵丁。均系豫备挑甲之人。宜先令经历勤苦。应令差往守卡弁兵等、自带子弟为跟役。以便训练。一、马上三枪。固系良技。但若尽令学习。于别项技艺。转致生疎。应照健锐火器营例。挑取百人。专令学习。余令学习各技。均应如所奏。从之。　　

○是日、驻跸德州行宫。　　

○戊寅。谕、朕年届八旬。敷天锡庆。业经降旨、将各省钱粮。通行蠲免。兹巡幸山左。銮舆经莅之处。闾阎童叟。夹道欢迎。具徵爱戴诚悃。允宜重加惠泽。俾茅檐并沐恩膏。因思东省各属。节年因灾缓徵带徵银两。贫民积欠尚多若一律徵输。恐民力不无拮据。著再加恩、将乾隆四十九年、未完银三十万八千三百余两。五十年、未完银六十九万七百余两。五十一年、未完银七十三万九千一百余两。全行豁免。以期比户得免催科。益臻乐利。副朕入疆行庆。恩施无已之至意。该部即遵谕行。　　

○又谕、此次巡幸山东。所有该省办差各营汛兵丁。俱著查明赏给两月钱粮。以昭恩赉。　　

○又谕、据保宁参奏、伊犁之锡伯部落领队大臣承安、玩愒性成。复耽麴糵。一切事务。竟置不问。屡经训饬。毫无悛改。请将员缺另行简放等语。伊犁系新疆地方。所有将军大臣。诸事皆当黾勉。不可祇图安逸。怠忽从事。承安曾在乾清门行走。朕以为尚堪驱策。是以简放此任。乃将一切事务。置于膜外。至回事官员。待至日昃。不得一见。以致众怨沸腾。此岂可复令管领队务。且仅将伊彻回。亦属宽纵。承安、即著革职。作为披甲。留于伊犁效力赎罪。保宁略无瞻狥。不负将军之任。其公忠甚属可嘉。保宁著赏给大荷包一对。小荷包四个。以示鼓励。如此外领队大臣内有似此者。并著秉公参奏。承安员缺。著岱森保去。　　

○又谕曰、承安性情疎懒。前将伊遣往伊犁。乃予以自新之路。今仍复如此。殊属负恩。除已降旨革职。留于伊犁效力赎罪外。著绵恩、阿桂、将伊家产严密查抄。勿致稍有寄顿。　　

○谕军机大臣曰、福康安奏到阮光平进关日期一摺。并将原禀、及照会稿进呈。所办诸凡皆妥。据称阮光显等回国过粤时。曾言爱内地蟒袍华美。为生平所未见。在京购买数件。又于湖北汉口、置买带回。今该国王复呈寄式样。请织交龙蟒袍。以为朝之服。外藩羡慕中华黼黻。婉言声恳。自当遂其所请。赶办发往等语。阮光平祇受藩封。倍加恭顺。祝厘请觐。比于内臣。因伊侄阮光显回国。见带回内地蟒袍华美。禀请制造朝之服。以为章身之用。但内地蟒袍料。不可改作汉衣圆领也。如系该国王心慕华风。欲从天朝制度。虽属好事。但阅伊禀内。有中州服色采章。深所景慕之语。若许其更换衣冠。自所乐从。但所言未明。亦不可勉强也。该国王若果实有此意。朕必格外加恩。锡之章服。不但照亲王品级。给予红宝石帽顶。四团龙褂。并当如阿哥服色。赏给金黄蟒袍。用示优异。该国王闻之。自必倍加欣跃。朕意其国俗向沿汉制。衣服及蓄发。断不可改。若两用之。实亦无妨。著福康安酌量情形。并将所寄制蟒袍式样进呈。是否与天朝制度相仿。若该国王原无欲改章服之意。则阮光显所购内地蟒袍。亦难改造。谅不过羡慕华服耳。再该国王原订三月起身。今因建国义安。距关较远。中途或有耽延。禀报到关之期。约在四月上旬。自系实在情形。并非意存延缓。福康安自当听其自便。择期进关。不必过于敦促。即程期稍迫。亦无庸触热星驰。致有劳顿。如计期不能赶赴热河筵宴。即于八月初旬到京叩祝万寿。亦无不可。至其所带人数。该国王因官役人等。俱欲随同诣阙。瞻仰朝仪。难于峻却。又恐不合体制。呈请开示。福康安以原经奏准随带六十人来京。不必拘定人数。此想亦是。将来该国王入觐时。不妨竟令其随带百人。俾共遂瞻就之忱也。将此由五百里谕令知之。并著迅速覆奏。　　

○伊犁将军保宁奏、臣自至伊犁。阅视各营部落兵缺。内惟察哈尔部落。闲散余丁甚少。查厄鲁特部落余丁。多有未得钱粮者。因饬交领队大臣讷音、于该处现在年轻余丁内、拣选二百户。俟青草茂盛时。即令移驻察哈尔部落。以补其缺。得旨嘉奖。　　

○以叶尔羌参赞大臣福崧、为安徽巡抚。　　

○以贵州都匀府属邦水司土官吴毓秀弟毓奇、袭职。　　

○是日、驻跸曲陆店行宫。　　

○己卯。谕、朕此次巡幸山东。办差兵丁。业已渥施恺泽。所有青州、德州、驻防旗兵。派有差务者。并著查明。赏给两月钱粮。用敷行庆施惠至意。　　

○又谕、昨据保宁参奏承安一摺。已降旨著绵恩、阿桂、将伊家产查抄矣。伊住宅宽敞。欲改为王府。著金简、伊龄阿、将伊住宅查看。绘图进呈。再承安又非明珠嫡派后嗣。种种不肖。辜负朕恩。故查抄伊家。著赏给住房十余间。银二三千两。以资养赡。绵恩等接奉此旨。断不可意存瞻顾。致有寄顿遗漏。　　

○谕军机大臣等、前因革职清苑县知县朱腹松、玩视重案。其平日居官办事。必不可信。是以谕令阿精阿、带同庆章、详查该员任内经手未完事件。及仓库现贮钱粮谷石。有无亏缺。据实参办。并将其任所赀物。严密查封。此旨系于二十五日、由六百里发往。已阅数日。尚未据阿精阿奏到。或系该司未免意存瞻顾。不即查办覆奏。著传谕梁肯堂、即督率阿精阿、庆章等、将朱腹松任内事件。及仓库等项。严密妥速办理。不得稍存回护旧属。代人受过也。　　

○吏部题覆、前任直隶总督刘峨咨称、前经奏准、直隶河工同知通判缺出。并将兼河之滦州等七州县。一体拣选升调。查该州县佐杂。均有应办河工事务。除本系原定河缺外。应将滦州吏目清苑、雄县、正定、河间、献县任邱、典史。榛子镇、张登司、北魏司、巡检。均以兼河字样注册。升调河工汛缺。所遗缺、仍归部选。应如所请。从之。　　

○是日、驻跸李六庄行宫。　　

○以正蓝旗满洲印务参领兆庆、为镶红旗汉军副都统。　　

○以甘肃肃州镇总兵德光、伊犁镇总兵索费英阿、对调。　　

○庚辰。谕、本年朕八旬万寿。业经特降谕旨。将天下钱粮。普行蠲免。浙江省温州府所属玉环厅、额徵租谷。及杭州府所属海宁州、沙地租银。本不在应免之例。第念此项银谷。按亩输将。实与地丁无异。若照旧徵收。小民未免向隅。著加恩将玉环厅租谷二万二千余石。海宁州沙地租银二千八百余两。一体蠲免。俾濒海黎民。均沾实惠。该部即遵谕行。　　

○谕军机大臣等、前以琅玕于正月二十九日、奏报上年十二月雨水情形。而于今春曾否得雨。总未奏及。朕心深为廑念。已降旨将该省有无望泽之处。询问该抚矣。兹据奏称、本年正月以来。杭州省城。于初五六、十一二三、及二十八九等日。连次得雨。并据各府属禀报。大约相同等语。是浙省已于正月初旬得雨。嗣后续沛甘霖。乃该抚直至二月十五日具摺陈奏。朕念切雨旸。无时或释。各省地方。遇有及时雨泽。自应早为奏闻。以慰朕怀。浙江视他省较近。现在福建省早经奏报得雨。而该抚迟迟至今。始行入告。不以民事为事。岂不知朕宵旰勤求之至意耶。琅玕、著传旨严行申饬。仍令明白回奏。　　

○是日、驻跸晏子祠行宫。　　

○是月。安徽巡抚穆和蔺奏、接印后经理地方各事宜。得旨、览。不必欲速。不可因循。　　

○湖广总督毕沅覆奏、湖广耒阳县生员贺世盛、妄著逆书。所称收漕淋尖踢斛。高价折收。及巡抚捐官于省等语。臣遵旨密访。实无此等情事。但漕书蠹役。串通舞法。原系此辈常技。不敢因现查无弊。遂涉大意。至抚臣浦霖、受恩深重。何至如该犯所称捐官诞妄不经之事。业据该犯供明。随笔添写。实无影响。报闻。　　

○陕甘总督勒保奏、新疆民谷总数。查明镇西府属宜禾、奇台二县。迪化州、暨所属昌吉、阜康、绥来、济木萨、呼图壁、各州县县丞巡检。及头屯、芦草沟、塔西河三所千总。乾隆五十四年民数。共一十二万五百三十七口。仓贮各色粮、七十八万六千二百三十八石零。得旨、册留览。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十九


大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。三月。辛巳朔。谕军机大臣等、据阿精阿奏、严查清苑县知县朱腹松本任仓谷库项。并无亏短。惟因借垫常行、并西路玉石车价。于房地杂税银内。借垫银一百六十二两零。准销后方能还款。该员任内命盗重案。虽无逾限未解之件。而自理词讼。率多迟延不结等语。此语不可信。何独此次重案置之不问。询之朱澜、王汝璧、所供亦属相同。但朱腹松身膺民社。玩视重案。其怠惰昏庸。实出情理之外。其本任仓库案件。自必有亏缺拖延情弊。今阿精阿查明朱腹松任内。仅那移借垫银百余两。自理词讼。多有未结之件。俱系常有之事。非其正罪。该员果系如此。何以劫盗重案。置之不办。又属大奇。或系朱腹松锁拏前来时。自知有罪。令人豫为弥补。以为掩饰之地。或系该革员平日有昧良负恩之事。天夺其魄。令其自行败露。前已有旨令梁肯堂督同查办。著再传谕该督。严密访察。随时留心。续得该革员实在情弊。即行据实严参。毋得稍存回护。　　

○又谕、前经降旨赏给山东银二万两。以为办理差务之费。该省程站遥远。各处行宫。粘补修葺。所费较多。恐不敷用。因思直隶地方。曾先后赏给银四万两。该省办差之项。已属有余。即赵北口一带桥道工程。所费不过数千两。著传谕梁肯堂、即于前赏银四万两内。拨出一万两。加赏东省。除就近传知长麟外。将此谕令知之。　　

○是日、驻跸潘村行宫。　　

○壬午。谕曰、山东省在籍人员。于灵岩建设经坛。情殷祝嘏刘墫、王杲、张诚基、李封、著各赏大缎一匹。其郎中道府以下等官二十一员。俱著各赏八丝缎一件。　　

○仓场侍郎苏凌阿、刘秉恬奏、遵旨查向来南粮拨给直隶赈济。例用稄米。头二进江浙各帮。多系粳米。应请于三进湖广江西各帮。一色稄米内。或以截为拨。或于尾帮截留三十万石。以资备贮。得旨、依议。　　

○是日、驻跸灵岩寺行宫。翼日如之。　　

○癸未。谕、据保宁奏、伊犁绿营官引见时。都司以上官员。令自备资斧前往。其守备、千总、请照满营官员之例。均令驰驿等语。尚无须如此办理。驻劄新疆满官内。佐领以上。始令引见。其防御骁骑校等微员。俱不令引见。至补放守备千总时。保宁受恩深重。身任将军。想亦不敢瞻徇情面也。著交伊犁将军、乌噜木齐都统、嗣后守备以下微员。不必送京引见。　　

○甲申。上至泰安府、谒岱庙。　　

○谕、据鄂辉等奏、阜和协副将郎搢升、历俸期满。兵部调取引见。饬令来省考验。该副将精力渐衰。骑射软弱。请将郎搢升勒令休致等语。郎搢升年已衰迈。难胜副将之任。李世杰患病。精神不能周到。鄂辉等早应据实奏请勒休。以重营伍。乃竟任其恋栈。直届该员俸满。经部调取之期。恐引见时为朕看出。始为此奏。殊属非是。孙士毅甫经到任。会衔具奏。尚可免其交部。鄂辉、观成、俱著交部察议。嗣后文武官员年力就衰者。如系呈请告休。或将军督抚提督等、察看不能胜任。即行奏请勒休。方准以原品休致。如有似此因俸满推升。经部调取。恐来京时看出衰老情形。始行具奏者。除该将军督抚等交部议处外。即将该员降顶戴二级休致。所有副将郎搢升、即照此办理。　　

○军机大臣议覆、山东巡抚觉罗长麟奏称、东省各属孤悬村庄。距县甚远。遇有匪盗。报缉需时。且避入邻庄。行移协缉。多致窜逸。至徵纳钱粮。零星小户。往返所费。转浮正额。应就近改拨邻县管辖。请将邹县之李家集改归寿张。兰山县之马兰屯、改归峄县。又直隶盐山县之田家庄、高家庄、沧州之谭家庄、俱归山东海丰县。其田家庄高家庄灶课。亦归山东运使徵解。应如所奏。其济阳、新城、滕县、商河、惠民、郓城、定陶、菏泽、费县、诸城、平度、文登等州县。计有应拨者四十二处。并令开单送部准改。其改后户口钱粮除收数目。及居住之职官生监籍贯。均令咨部更正。从之。　　

○是日、驻跸泰安府行宫。至丁亥皆如之。　　

○乙酉。上登岱。命诸皇子、随诣碧霞宫瞻礼。　　

</div>
    <div class="pagination">
<a href="清实录乾隆朝实录_page1708.html">上一页</a><span>...</span><a href="清实录乾隆朝实录_page1704.html">1704</a><a href="清实录乾隆朝实录_page1705.html">1705</a><a href="清实录乾隆朝实录_page1706.html">1706</a><a href="清实录乾隆朝实录_page1707.html">1707</a><a href="清实录乾隆朝实录_page1708.html">1708</a><span class="current-page">1709</span><a href="清实录乾隆朝实录_page1710.html">1710</a><a href="清实录乾隆朝实录_page1711.html">1711</a><a href="清实录乾隆朝实录_page1712.html">1712</a><a href="清实录乾隆朝实录_page1713.html">1713</a><a href="清实录乾隆朝实录_page1714.html">1714</a><span>...</span><a href="清实录乾隆朝实录_page1710.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
