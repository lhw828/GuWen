<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 36 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 36 页/共 242 页</h1>
    <div class="content">○以故明太仆寺少卿王万象、为通政使司右参议。江西道御史毛九华、为河南道监察御史。贵州道御史智铤、为山西布政使司参议、分巡冀宁道　　

○开陕西鼓铸。从总督孟乔芳请也。　　

○宣府巡抚冯圣兆疏言、柴沟堡、己赐察哈尔国公主。其府第、择用廪生阎允第等居宅。但无他宅偿允第等。议令入监。得上□日、应偿房屋、当听户部拨给。若令入监、殊非政体　　

○直隶巡按卫周允疏言、畿南荒旱。小民饥馑。啖泥食草。面无人形。而有司皇皇钱粮是问。新旧兼徵。解存并亟。民方以蠲赈望之上。上乃以输纳责之下。夫夏田无望、秋成何期。禾麦无收、租赋何出。欲医疮而乏术。欲果腹而无资。民间疾苦。莫甚于斯。敢吁圣明。大沛汪□□山戊不□濊。或蠲或赈。留此孑遗。是即发政施仁之首务也。下户部议。　　

○刑科给事中孙襄奏言、犯人家口入官。妇女至于给配。渐恐廉耻道丧、节义风微。臣以为惟叛逆强盗、应尽诛没。外此均宜及身而止。至修律屡奉纶音。诸臣或以开创之始、未免过于郑重。而不知此非可以创为者。但取清律明律、订其同异。删其冗繁。即足以宪百王而垂后世。似无事过为纷更。疏入。得上□日、家口入官原处重罪岂得滥及著确议条例具奏。修律但宜参酌同异。删除繁冗。不必过为纷更。所奏是。刑部知道。　　

○庚子。遣福建道试御史姜金允巡按江北。湖广道御史高去奢、提督江北学政。广西道御史李发元、巡视两淮盐课。贵州道御史刘明偀、巡漕。时陕西道御史赵开心亦在应差之列。以其直声久著、令别候优擢。　　

○以原任副将程时登、为山西老营堡副将　　

○免山东章邱、济阳二县、京班匠价。并令各省俱除匠籍为民　　

○壬寅。廷试贡生李思问等二百二十七名　　

○癸卯。升刑部郎中胡廷佐为山西按察使司佥事、分守冀北道。刑部郎中夏扬名、为山西按察使司佥事、密云兵备道。户部郎中石镇国、为山东按察使司佥事、永平兵备道　　

○甲辰。礼部议定摄政王称号及仪注。凡文移、皆书皇叔父摄政王。一切大礼。如围猎、出师、操验兵马、诸王、贝勒、贝子、公等聚集之所、礼部具启、传示聚集等候。其各官、则视王所往、列班跪送。候王回、令诸王退则退。贝勒以下、送及王府门方退。其集候各官、跪迎如前。遇元旦、及庆贺礼。满汉文武诸臣、朝贺皇上毕。即往贺皇叔父王。若诸王侍坐于皇叔父王前亲王及饶余郡王、不叩头而坐。承泽郡王、衍禧郡王以下。叩头坐皇叔父王若馈财畜食物于礼亲王、则令人受不叩头若馈诸亲王、及饶余郡王财畜、俱立受。俟后入见时令人启知。谢与不谢、一听皇叔父王命。傥有事差遣、及赍赏之人遇诸王于道。过诸王门。俱不下马。若赍食于诸亲王、及饶余郡王俱立受。不叩头。承泽郡王、衍禧郡王以下、跪受叩头。若升赏官员于皇上前谢恩。于皇叔父王前不谢。其自外入、自内出各官朝皇上毕。即往见皇叔父王。若赐茶饭、饶余郡王以上、不叩头。承泽郡王、衍禧郡王以下、照常叩头。皇叔父王于午门内从便下轿诸亲王、郡王、于午门外下轿。　　

○户部议覆河东巡盐御史刘今尹疏言、河东盐额课银一十二万四千九百余两。故明给宣大山西三镇宗禄军饷。今应解京库。其给引之法。河东地远。势不能先纳银而后领引。应先解纸价。后按引纳课。旧例可循。至河东地方去年十月、方出汤火。祈于顺治二年春。定期徵解。以苏商力。其捞采之法。均宜仍旧。惟是山西太原府、汾辽沁州欲行票盐、似非画一。当如山东例、革票行引。以信令甲、而除私贩之弊、从之　　

○令各衙门奏事、俱缮本章。不许复用木签。从御史高去奢请也。　　

○乙巳。朝鲜国王李倧、遣陪臣奉表。恭贺即位。及上太宗皇帝尊号。并谢遣归世子。减贡额起用犯官恩附贡方物。上悯其世子己殁却之。赐王银五百两。缎三十疋其使臣宴赉如例　　

○免皇店租、及崇文门米麦税　　

○丙午。以科尔沁国土谢图亲王巴达礼、和硕格格归国。赐金银彩缎衣服、鞍马等物　　

○丁未。科尔沁国土谢图亲王巴达礼归国摄政王多尔衮、遣大学士刚林、祁充格甯完我谕之曰天下大业已定。正黎庶休养之时然恐蒙古造衅缓则密奏候上□日。其有急不及奏者、尔即便宜行之。吾惟尔是恃。巴达礼对曰。臣昔蒙太宗皇帝宠眷。今又沐王殊恩。敢不誓死以报。　　

○赐戴翰台吉朝衣。墨尔根台吉弓　　

○戊申。遣工部尚书星纳等、往祭朝鲜故世子李＜溰-豆王＞　　

○己酉。夏至。祭地于方泽。遣礼部尚书郎球行礼　　

○定国大将军和硕豫亲王多铎等奏报。大军于四月初五日。自归德府起行。沿途郡邑、俱已投顺。十三日、离泗州二十里。令固山额真阿山、率蒙古固山额真马喇希、富喇克塔、及将士前夺泗北淮河桥。其守泗总兵焚桥遁。我军遂夜渡淮。翌日、追五十余里不及。十七日遣尚书宗室韩岱、梅勒章京伊尔德、护军统领阿济格尼堪、署护军统领杜尔德等率师至扬州城北。获船百余艘。是日、大军距扬州城二十里列营。令署护军统领顾纳代、伊尔都齐、费扬古、吴喇禅、梅勒章京阿哈尼堪、署梅勒章京格霸库等率师自扬州城南。获船二百余艘。十八日、大军薄扬州城下。招谕其守扬阁部史可法翰林学士卫允文、及四总兵官、二道员等、不从。二十五日、令拜尹图、图赖、阿山等攻克扬州城。获其阁部史可法、斩于军前。其据城逆命者并诛之五月初五日、进至扬子江。时伪福王下镇海伯郑鸿达以水师守瓜州。曹总兵以水师守仪真汛地。初六日、我军陈北岸。相拒三日。初八日晚。令拜尹图、图赖、阿山、率舟师由运河潜至南岸。列于江之西。距瓜州十五里。初九日、复令梅勒章京李率泰、率舟师五鼓登岸。黎明渡江。官兵陆续引渡。令左翼舟师。留泊北岸敌至则以炮夹攻之。初十日、闻福王率马士英、及诸太监潜遁。十五日、我军至南京。忻城伯赵之龙、率魏国公徐州爵、保国公朱国弼、隆平侯张拱日、临淮侯李祖述、怀宁侯孙维城、灵璧侯汤国祚、安远侯柳祚昌、永康侯徐弘爵、定远侯邓文囿、项城伯常应俊、大兴伯邹顺益、宁晋伯刘允基、南和伯方一元、东宁伯焦梦熊、安城伯张国才、洛中伯黄周鼎、成安伯柯祚永、驸马齐赞元、内阁大学士王铎、翰林程正揆张居、礼部尚书钱谦益、兵部侍郎朱之臣、梁云构、李绰、给事中林有本、陆朗、王之晋、徐方来、庄则敬、及都督十六员。巡捕提督一员。副将五十五员。并城内官民迎降。其沿途来归者。兴平伯高杰子高元照、广昌伯刘良佐、提督李本深、总兵胡茂祯、张士元、郭虎、杨承祖、李中星、何应昌、翟鸣凤、王之刚、李遇春、张天禄、张天福、李成栋、李栖凤等二十三员。监军道张健、柯起凤二员。副将四十七员。参将游击共八十六员。马步兵、共二十三万八千三百。捷闻。得上□日、皇天眷祐。宗庙式灵。王公将士、分猷宣力。方平河朔旋定江南。览王奏报。朕深嘉悦。应行祭告诏赦事宜、即择吉具仪呈览。王躬履戎行。指挥。调遣。克奏肤功。特遣侍臣前赴军中慰劳。一应有功将帅官兵。作速察叙。以凭封赏。传谕与王。各该衙门知道。　　

○山西巡抚马国柱疏荐在籍故明太仆寺卿吕维宁等十五员下吏部知之　　

○庚戌。宣平定江南捷音　　

○辛亥。赐大学士李建泰、金二十两、银一千两　　

○以故明御史陈昌言、为浙江道监察御史　　

○礼科都给事中龚鼎孳奏言、江南底定。宜举宾兴亟遣学臣。往理科场诸务。下所司速议。　　

○顺天通州绅衿士民李钟秀等。保奏通州兵备道蒋三杰、实心为国。弭盗保民。请留久任。下吏部知之　　

○是月、兴太和殿、中和殿、位育宫工　　

○乾清宫成。乾清宫连廊长八丈六尺八寸。宽连廊四丈二尺六寸。山柱高三丈三尺。两傍大房二座。每座连廊五间。长五丈四尺。宽连廊三丈六尺。山柱高二丈三尺九寸。两傍房二座。每座连廊五间。长连廊五丈一尺。宽三丈六尺。山柱高二丈三尺六寸。四角小殿一座。每面三间宽三丈。四面皆同。高二丈五尺。两傍长房二座。每座十二间。长十四丈四尺。宽三丈二尺。山柱高二丈四尺四寸后长房二十五间。长二十七丈五尺。宽二丈五尺。山柱高二丈一尺六寸小楼五座。每座长一丈五寸。宽一丈二尺四寸。乾清宫门一座五间长八丈二尺。宽连廊四丈三尺。山柱高三丈一尺。　　

大清世祖体天隆运定统建极英睿钦文显武大德弘功至仁纯孝章皇帝实录卷之十六



大清世祖体天隆运定统建极英睿钦文显武大德弘功至仁纯孝章皇帝实录卷之十七　　

顺治二年。乙酉六月。壬子朔。以故明洮岷副将赵之璧为宁夏花马池副将。将材孙应举、为游击管宁夏平罗副将事。　　

○癸丑。吏部右侍郎熊文举、以南京已定条奏四事。一、请蠲南直等处加派钱粮。一、请将南京投顺各官分别酌用。一、请差官徵聘山林高蹈名贤。一王师入京之始。最先归顺任事勤劳各官宜加优异或用之南方、分符建节。以扬盛化。得上□日、大兵初入京。诸臣投诚归顺、任事勤劳者。应分别优异、以示奖劝。余候恩诏行。　　

○免直隶兴济县元年分荒残额赋。　　

○百户安启懋、讦奏原任天津总督骆养性、贪婪通贼五事。辞连刑部侍郎党崇雅。下法司讯。不实。拟斩得上□日、安启懋免死、革职　　

○甲寅。雷震大同弘赐堡东门城楼　　

○以正红旗满洲觉罗喀喇、为护军参领。　　

○增设三关守关章京。以尼堪守古北口硕塞守张家口。石汉守喜峰口　　

○山东巡抚方大猷、坐擅逐县官当削职。因有微劳。令以监司用　　

○免近畿三百里内已圈地土、二年分额赋三分之二　　

○恤守怀庆、援济源阵亡将士。予副将常鼎祭二坛全葬。荫一子銮仪卫指挥佥事、世袭参将陈国才祭一坛。荫一子銮仪卫百户世袭守备五员、银各一百两。千总七员银各八十两。把总八员银各六十两。兵丁一千七百五十五名、银各三十两。　　

○乙卯。升登莱道参政丁文盛、为都察院右佥都御史、巡抚山东。督理营田军务　　

○升山海道佥事杨云鹤、为山东按察使司副使、分巡登莱道。密云道佥事夏扬名为陕西布政使司参议、兼佥事、临巩兵备道　　

○降补山东巡抚方大猷、为山东按察使司佥事密云兵备道　　

○丙辰。以江南奏捷。遣侍卫尼雅达、费扬古等、赍敕往谕和硕豫亲王多铎等。敕曰览王等奏捷。朕心不胜喜悦。前者击败流贼。著有茂功未几、平河南、取扬州破扬子江水陆诸营。直抵金陵。江南遂定此皆王与诸臣同心报国所致。深可嘉尚。至各郡邑投诚官员、或为福王所授。或为王等所委。俱开明履历。分别。注册各处文武军民、尽令薙发。傥有不从、以军法从事。其郡邑有未下者或宜移檄招抚。或宜统兵征巢□刀。地方一切事宜酌议速奏。　　

○丁巳。户部奏言、故明加派三饷、及召买等项。已奉恩诏除免。但三饷之内、原非尽派之民间。有出于裁扣驿站宾兴及官吏柴马、衙役工食者。宜量留派徵。得上□日、仍照旧徵收　　

○礼部奏言、本朝旧例。是月不伐树不焚骼。不上坟。查故明时无此例得上□日著照例传谕旗下各官。其汉官不必传谕　　

○戊午。以将材臧延龄为游击管狭西固原镇东协副将事。　　

○巡漕御史刘明偀奏言、兵民急需莫如漕运。江南旧额四百万石。今或因灾变蠲免。则额数宜清。运法原用军旗。今运户改为编氓。则运法宜定。修船每岁一举。迩来逃毁殆尽。则修造宜急。运道旱浅溢冲。则捞沙筑堤宜豫。疏入下所司详议。　　

</div>
    <div class="pagination">
<a href="清实录顺治朝实录_page35.html">上一页</a><span>...</span><a href="清实录顺治朝实录_page31.html">31</a><a href="清实录顺治朝实录_page32.html">32</a><a href="清实录顺治朝实录_page33.html">33</a><a href="清实录顺治朝实录_page34.html">34</a><a href="清实录顺治朝实录_page35.html">35</a><span class="current-page">36</span><a href="清实录顺治朝实录_page37.html">37</a><a href="清实录顺治朝实录_page38.html">38</a><a href="清实录顺治朝实录_page39.html">39</a><a href="清实录顺治朝实录_page40.html">40</a><a href="清实录顺治朝实录_page41.html">41</a><span>...</span><a href="清实录顺治朝实录_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
