<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 442 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 442 页/共 523 页</h1>
    <div class="content">○是日。驻跸案巴究沟口御营。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百二十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十一年。丙子。九月。丁未朔。上行围。　　

○谕内阁、本日莫尔根经齐呢围、牲兽并不短少。朕见牲兽俱从蒙古围副纛尾纛之闲逸出甚多。此皆管围大臣等、并不严肃管护。扎噜特扎萨克多罗贝勒甘珠尔扎布、科尔沁多罗贝勒色楞多尔济、应得赏项、均著毋庸赏给。仍各罚职任俸半年。散秩大臣公吉祥保、奕礼、各罚职任俸一年。所有圈围之蒙古兵丁等、交该管王公等严惩示戒。　　

○赏还大学士松筠、太子太保。　　

○是日。驻跸乌兰哈达南御营。　　

○戊申。上行围。　　

○遣官祭历代帝王庙。　　

○缓徵甘肃皋兰、狄道、渭源、西宁、四州县、水灾雹灾新旧额赋草束。　　

○是日。驻跸阿圭图御营。　　

○己酉。上诣兴安大岭神祠拈香。　　

○赐蒙古王、贝勒、贝子、公、额驸、台吉等食。　　

○是日。驻跸张三营行宫。　　

○庚戌。谕内阁、朕每行营。自御前大臣、至御前乾清门侍卫等、均各佩撒袋随扈。御前大臣绵恩、因其年老、特加恩不令佩带。即御前大臣等有豫备手帕差使。亦无不佩撒袋之例。嗣后御前大臣等、不得藉豫备手帕。不佩撒袋。奕绍、虽有管理銮仪卫差使。究系乾清门行走。伊因途闲豫备轿车。竟不佩撒袋。且如朕在途闲更换轿马。不惟御前乾清门大臣侍卫等、均各佩撒袋。下马豫备差使。即从前御前乾清门大臣内亦有兼管銮仪卫之员。并无推故不佩撒袋者。今奕绍、祇图便于豫备差使。竟不佩撒袋。甚属懒惰。且本年哨内管理围场事务。亦属平常。奕绍、著退出乾清门。仍罚职任俸半年。嗣后除有豫备銮仪卫差使毋庸佩撒袋外。其带领豹尾枪差使。亦照旧例佩带撒袋。　　

○旌表守正捐躯湖北天门县民李耀悰妻杨氏。　　

○是日。驻跸波罗河屯行宫。　　

○辛亥。上御行殿。勾到新疆、云南、贵州、广西、广东、情实罪犯。停决新疆斩犯四人。绞犯三人。云南绞犯五人。贵州斩犯一人。绞犯九人。广西斩犯四人。绞犯八人。广东斩犯三人。绞犯十一人。余一百四十七人予勾。　　

○遣官祭都城隍之神。　　

○以工部尚书和宁、为满洲繙译乡试正考官。内阁侍读学士良辅、为副考官。刑部左侍郎熙昌、为蒙古考官。　　

○是日。驻跸中关行宫。　　

○壬子。上诣永佑寺行礼。　　

○谕内阁、那彦成、从前屡获咎愆。经朕弃瑕录用。复畀任陕甘总督。自当竭尽悃忱。力图报效。即地方遇有格碍难办之事。亦应具实陈奏。请上□日遵行。乃听信陈祁之言。挪移赈银十九万余两。以为津贴采买脚价等项之用。实属胆大妄为。经刑部问拟斩监候。将应赔银三万九千八百两勒限一年全完。请上□日应否免罪。兹已于一月内缴完。惟那彦成系属大员。虽有滑县巢□刀贼微劳。不能即予免罪。仍当发往伊犁。姑念伊母年老病笃。那彦成、著加恩暂免发遣。即行释宁。令其在家终养。伊子容照、容恩、前以那彦成获咎黜革。兹那彦成既经释放。伊子并无他咎。著各降一等。容照、赏给三等侍卫。在大门上行走。容恩、以上虞备用处拜唐阿用。　　

○缓徵河南偃师、巩、二县、水灾额赋。　　

○是日。驻跸避暑山庄。至甲寅皆如之。　　

○癸丑。河东河道总督李逢亨奏报、秋汛安澜。得上□日嘉奖。下部议叙。出力员弁、升叙有差。　　

○甲寅。上御依清旷。勾到四川情实罪犯。停决官犯一人。斩犯三十二人。绞犯二十九人。余一百二十七人予勾。　　

○乙卯。上自避暑山庄回銮。　　

○诣城隍庙拈香。　　

○是日。驻跸喀喇河屯行宫。　　

○丙辰。驻跸常山峪行宫。　　

○丁巳。上御行殿。勾到福建、奉天、陕甘、情实罪犯。停决福建斩犯三人。绞犯五人。奉天斩犯四人。绞犯九人。陕甘斩犯十人。绞犯九人。余一百九人予勾。　　

○是日。驻跸巴克什营行宫。　　

○戊午。上至古北口。御黄幄。阅提标弁兵阵操技勇。赏赉有差。　　

○御行殿。勾到湖广、浙江、江西、情实罪犯。停决湖广斩犯三人。绞犯十四人。浙江斩犯二人。绞犯三人。江西斩犯二人。绞犯四人。余一百五人予勾。　　

○谕内阁、本日勾到浙江省情实人犯。内张师端一起。该犯系大员子弟。倚势串诈平民。牵控案外无辜之人作证。致令畏累自尽。实属法无可宽。除将该犯予勾外。该省办理秋审。率将该犯拟入缓决。经刑部改拟情实。殊为宽纵。护巡抚额特布、及拟详之臬司。俱著交部议处。　　

○是日。驻跸要亭行宫。　　

○己未。谕内阁、阿兰保、系乾清门侍卫。差竣赴行在覆命来迟。交御前大臣等查询。据称途次伤足、又复感受风寒。于初五日护送拉旺多尔济灵柩到府、并未回家、即日起程住宿清河、因不能支持、于初七日始起程前来等语。经御前大臣等参奏、请将阿兰保革去护军统领副都统。朕念阿兰保未敢私自回家。祇因患病。未能先行奏闻。尚以御前大臣等、所参较重。特降恩上□日免其革职。罚俸一年。本日据英和奏、查出阿兰保、于初四日在乾清门侍卫下处住宿。初五日又住宿一夜。初六日方至清河等语。复交御前大臣等、询据阿兰保称在侍卫下处住宿、其妻子往视住宿等语。阿兰保来迟。且复捏禀。甚属胆大妄为。阿兰保著革去护军统领副都统。交御前大臣等看视责处四十板。即日发往伊犁效力赎罪。以示惩戒。　　

○又谕、＜口英＞咭唎贡使回国。沿途经过省分。各派藩臬一员护送。直隶派出臬司盛泰。昨盛泰前来行在。于召见时偶询及该夷使沿途行走情形。据奏称曾与该夷官论及该国表文、又问伊国兵船数目等语。＜口英＞咭唎贡使遣回时。其表文朕并未阅看。盛泰系护送之员。并未降上□日令其诘问该贡使。乃无端论及表文。并该国兵船数目。实属胆大妄为。甚属狂纵。盛泰、著即革职。发往盛京。交晋昌以苦差委用。以为越分多事者戒。　　

○工部右侍郎陈希曾、以病乞解任。允之。以都察院左副都御史陆以庄、为工部右侍郎。　　

○以内阁学士博启图、兼镶红旗护军统领。理藩院左侍郎苏冲阿、兼镶黄旗汉军副都统。　　

○以直隶热河道瑺弼、为按察使。　　

○旌表守正捐躯河南考城县民毕二妻高氏。　　

○是日。驻跸密云县行宫。　　

○庚申。谕内阁、本年刑部办理秋审。所拟改缓改实各起。均各允协。即如浙江省张师端一起。该省原拟缓决。经刑部改为情实。乃系必应入实之案。并非有意从苛。是以即予勾决。此外九卿科道会议时。亦无签出或枉或纵之案。该堂官勘拟。尚为尽心。上年因该部积压本章。且屡次错误。将该堂官等分别降罚。崇禄、韩崶、俱著加恩开复头品顶带。崇禄、仍赏紫禁城骑马。韩崶、仍赏还花翎。现出有左副都御史一缺。加恩即著彭希濂补授。　　

○是日。驻跸南石槽行宫。　　

○辛酉。赏看守汤山行宫弁兵半月钱粮。　　

</div>
    <div class="pagination">
<a href="清实录嘉庆朝实录_page441.html">上一页</a><span>...</span><a href="清实录嘉庆朝实录_page437.html">437</a><a href="清实录嘉庆朝实录_page438.html">438</a><a href="清实录嘉庆朝实录_page439.html">439</a><a href="清实录嘉庆朝实录_page440.html">440</a><a href="清实录嘉庆朝实录_page441.html">441</a><span class="current-page">442</span><a href="清实录嘉庆朝实录_page443.html">443</a><a href="清实录嘉庆朝实录_page444.html">444</a><a href="清实录嘉庆朝实录_page445.html">445</a><a href="清实录嘉庆朝实录_page446.html">446</a><a href="清实录嘉庆朝实录_page447.html">447</a><span>...</span><a href="清实录嘉庆朝实录_page443.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
