<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 232 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 232 页/共 242 页</h1>
    <div class="content">○丁丑。以定南王属下故二等阿思哈尼哈番徐元勋子鸿振、袭职　　

○戊寅。升福建驿传道副使潘超先、为山西布政使司参政、分守口北道。山东莱州府知府邓廷罗、为湖广按察使司副使、分巡靖州兵备道。直隶真定府知府蔡祖庚、为河南按察使司副使、分巡通蓟兵备道。保定府知府佟国玺、为湖广按察使司副使、分巡下荆南道。江南淮徐道佥事李世洽、为山东布政使司参议督粮道。山东东昌府知府卢鋐、为长芦都转运盐使司运使。直隶河间府知府王志佐、为福建都转运盐使司运使。　　

○吏部尚书孙廷铨、侍郎石申、冯溥奏言前见纠拾词臣庄同生家门恶迹、援其胞弟朝生为证。近又见操抚参疏、有韦述贤揭胞兄韦成贤一事人心之薄。风俗之敝。不可不为立其防也夫父子相隐、孔子以为直在其中固谓所伤者小、而所全者大也。述贤之揭、未必悉诬即使果不诬矣而不孝之子不令之臣不友之兄不恭之弟均不可以处尧舜之世。或谓大奸暧昧、不有亲者。不能攻摘。则是以证父攘羊为直。而柳下惠、司马牛、有恶兄而不发其罪、后世不得称圣贤矣使述贤而无此揭。遗奸之虑、所失不过一人。今述贤有此揭使又从而傚之。则败坏彝伦、所虑乃关万世。请并敕所司、平情严鞫若有虚诬、倍加反坐。即其不诬、成贤固当尽法述贤亦应薄惩于以振衰俗扶雅化非细故也。下所司严议。　　

○己卯。谕吏部等衙门朕统御寰区。焦心图治前此屡有引咎省躬诏谕自今追思皆属具文虚邀名誉于政事未有实益。且十二十三年间、时有过举经言官指陈有即加处分者有优容宽宥而此心介介尚未全释者事有错误犹可改图居心未净、政事之流弊必多今上天示儆亢旱疠疫菑眚迭见寇盗未宁民生困瘁用是痛加刻责实行省改向因建言得罪、流徙降革等官吏部详察职名事迹开列具奏目今政务关系国计民生利害所在、急当兴革者尔部院等衙门、各据实条奏科道各官尤当尽言无隐。即朕躬阙失、亦直言勿讳。朕不惟不加罪。并不芥蒂于心。共图挽回天意。蚤跻昇平。　　

○以查解逃人。加巡抚顺天都察院右副都御史祖重光、兵部左侍郎。巡抚山东都察院右副都御史许文秀、兵部右侍郎。　　

○授考选刑部员外郎成肇毅、为礼科给事中。周明新、为兵科给事中　　

○庚辰。祈雨。遣官祭告圜丘、方泽、社稷。天神地祗。　　

○以正黄旗汉军散秩大臣张天福、为都统。　　

○吏部题补户部汉军侍郎谢道员缺。得上□日、这员缺不必补　　

○兵部题、查会典开载、銮仪卫堂官员缺、本卫奏闻。由兵部于本卫冠军使、云麾使等官内。每缺推举二员。奏请简用。今銮仪使缺员推补。事属初行。或臣部径照会典例行、或会同銮仪卫酌议具奏、恭候睿裁。得上□日、銮仪使供职内廷。责任重大。满官用内大臣公侯伯。若止以该衙门冠军使等官、按资升补。与公侯等品职不等殊为未合。应用何项官员升补。著九卿、科、道会议具奏　　

○辛巳。予故二等阿达哈哈番少保兼太子太保户部尚书都统祝世允、一等阿思哈尼哈番兼一拖沙喇哈番都察院左副都御史副都统纳都户、祭葬　　

○壬午。大学士觉罗巴哈纳、额色黑、成克巩、刘正宗、胡世安、卫周祚、李霨等。以天旱、具疏引罪。得上□日、朕亲政以来。孜孜化理。乃治效未臻。旱灾叠见。循思已往、深悔前非。故特谕省愆。实心力改。览奏、合词引罪。是将前谕、仍等具文。殊非朕实图改过之意。尔等职司票拟。一应章奏、有成规者、尔等不过照例拟上□日。凡有改正、皆朕亲裁。未能俾尔等各出所见、佐朕不逮。是皆朕向来不能委任大臣之咎。以致尔等俱未获尽展才猷。即成克巩、刘正宗、办事更久。亦祇奉行朕意。原未特有重托。是亦朕之过失。今后朕专加倚任。尔等务须殚力赞襄。然欲尽尔等之职、不过详慎票拟。岂谓别有建树。但能力绝党私、始可倾心委托。历代人臣植党。因之遂致乱亡。尔等各宜自省。若能秉公持正。绝去党援。即照前奉行票拟、稍有寸长。即为克尽辅弼之道。傥陋习相沿、不知痛革。稍存党念。虽竭尽才能。亦难信任。终无裨益。积日既久、毋谓朕有不知。还著各加循省。务期实改。以副朕倚毗至意。　　

○浙江右布政使薛信辰、坐原任江西臬司稽迟钦件。降一级、调用　　

○廷试就教□山戊不□贡生宗观等、五百余人。　　

○谕兵部原任高雷廉总兵官栗养志投诚以后。著有战功屡经纪录加升。后因标下官兵被纠、革职提问。今念养志功绩素著。纵兵之罪、虚实未分。高雷廉要地、正在用兵。栗养志、著仍以原官戴罪管事。原参一案、俟审明定夺。新推刘文进、著另用。　　

○安远靖寇大将军多罗信郡王多尼班师。遣内大臣迎劳之　　

○癸未。平西王吴三桂疏报、土舍那仑、遣子缴伪印投诚。下兵部知之　　

大清世祖体天隆运定统建极英睿钦文显武大德弘功至仁纯孝章皇帝实录卷之一百三十五



大清世祖体天隆运定统建极英睿钦文显武大德弘功至仁纯孝章皇帝实录卷之一百三十六　　

顺治十七年。庚子。六月。甲申朔。谕兵部巴图鲁公鳌拜、所教武进士。学习骑射日久。俱娴熟可用。张国彦、刘秉礼、李登相、王肇春、于昌祐、周于仁六员、留充侍卫。仍著再加肄习。候上□日擢用其余尔部俱即照例选授。　　

○都察院左副都御史朱之弼疏言、顺治十二年下诏求言。内外千百疏、部覆未见施行。臣请此次应诏章疏、傥有事关大利大害。宜因宜革者祈皇上俯赐裁决有益者、立为施行。无益者、立为报罢。可否断自宸衷君咨臣警上下一心。其于皇上格天恤人之政、庶有禆益也。下所司知之。　　

○乙酉。谕翰林院。翰林各官、原系文学侍从之臣。分班直宿、以备顾问。往代原有成例。今欲于景运门内、建造直房。令翰林官直宿。朕不时召见顾问。兼以观其学术才品应分几班每班酌用几员即开列职名具奏。　　

○又谕吏部。都察院职司风纪。责任重大必得其人、方能胜任。阿思哈著以兵部尚书管都察院左都御史事。　　

○浙江道监察御史季振宜疏言、臣伏读上谕。兴革责之部院。条奏责之科道。各加训诫。而内阁诸臣阙马未及臣请得而备言之书云元首明哉。股肱良哉。又云、天工人其代之。是三公得人则逸。不得其人则劳。且古有不问伤人而问牛喘者、明阴阳之不调。宰相责也。至于因水旱而策免、有不待策免而自引退者、往往见之史册矣。夫用人行政、其将用未用、将行未行之际、毫厘千里、间不容发。天颜咫尺。呼吸可通者。惟内阁诸臣而已。身居密勿之地。苟怀缄默之风。又何藉梦卜以求乎。皇上亲政以来。忧勤惕励。百度维新。原未见有过举也。皇上既以为有过举矣、试问其时曾有言及者乎。则宰相之不言、亦可见矣。夫皇上业以心膂股肱寄之。而内阁诸臣、犹然畏首畏尾。不痛不痒。或避市恩之嫌或拘文具之迹。徒拟票四五字、以了宰相事业。则食有一品二品之俸。飨用三坛六坛之祭。存殁皆荷君恩。夙夜何以报称。蒙皇上优待大臣。纵不加以谴责。清夜扪心、恐有难以自慰者矣。得上□日、此奏内阁臣不能进言、朕原未令其遇事陈奏。非伊等之罪。前谕十二十三年间过举、皆系已行之事人所共知。朕心中过失、未见施行者、即今岂能尽无。阁臣何由得知。惟期自加省改耳。部覆章奏、奉上□日依议者、恐一有更张、反致生事。是以照拟批发。皆系朕亲裁亦非阁臣之咎。朕亲政既久。深知图治之难。朝乾夕惕、恒虑此心少懈。或致裁决失于精详。若朕心克正。大小臣工、秉公无党。悉心襄赞。不难渐跻隆平。其各加内省。务殚忠诚、以图治理。　　

○季振宜又言、天下财赋、莫盛于东南。亦莫竭于东南。如云南兵饷、以千万计。闽浙兵饷、以百万计。今以滇南初服、委之平西王令其便宜从事。该藩兵力原厚。而满洲绿旗兵丁、复屯数万。其间更番往来经历数省供亿夫船粮糗、所费不赀。是不独云南困。而数省俱困矣。臣以为云南宜先守御。而守御专任之平西一藩。应分该省之满兵、驻劄湖南相机接应。一则为滇南援臂。一则为三楚犄角。计至便也。至郑逆游魂。为闽浙江南三省重患。今大兵入闽、捣其巢穴。夫彼之巢穴固不止厦门舟山等处。而船即其巢穴也。闽浙造船且无论其累民。而我之兵马乘风破浪、不顾万死以前驱。则性命全寄于篙师水工之手。傥逆贼奸细阳为应募。而我兵入其彀中。风水腾涌弓刀莫施。可不为寒心哉。臣以为闽浙江南、亦当先守御而后征巢□刀。闽之漳州、泉州、兴化、福州、浙之温州、台州、宁波、杭州、嘉兴、江南之崇明、江阴、通州、镇江凡十三处或用督抚、提镇、都统、章京、每处。专驻一官。各率精兵。永为重镇使三省之兵、犬牙相制。声息相闻。绝其觊觎之情。则郑逆掠无所得可坐待其毙矣但闽抚徐永桢、浙督赵国祚。或胆略全无。或疲老难振。而浙江新抚史记功、庸懦无为军旅非所娴习、宜早简贤能、以代其任。庶几封疆不致贻误。至山东、河南、为京师辅翼重地。连年水旱、盗贼繁兴。而直隶八府、强贼公行。白昼。劫掠。殆无虚日。涓涓不塞、将成江河。祈密敕兵部、宁为远虑。毋使势成。臣更有虑者、风闻陕西洮岷一带蒙古、门□东入者将十余万人。已历有年。近来或耕种于其地。秦人犷悍。傥以贸易小故、妄生衅端。马首扬尘事真有不忍言者。况关门无结草之固。自西宁以抵宣大等处长城数千里、皆頺败已尽。士卒单弱。防卫空虚。何可听其自出自入、而不一加讥察耶。惟望宸衷密画未雨绸缪。天下幸甚。得上□日、此奏内事情、关系重大。著议政王、贝勒、大臣会同详察议奏。　　

○丁亥。以辅国公一等侍卫来虎、为宗人府右宗人　　

○升户部郎中周起岐、为湖广按察使司佥事、提调湖南学政。户部郎中马云龙、为山西按察使司佥事分巡苛岚道。刑部郎中方兆及、为山东按察使司佥事、分巡济宁兵备道。刑部郎中师人淑、为陕西按察使司佥事、分巡榆林中路兵备道。　　

○遣四川道监察御史李文熙巡按广西　　

○升镶白旗满洲参领鄂思海为副都统　　

○升宁夏镇屯田水利都司佥书高师文为江南掌印都司　　

○掌翰林院事学士折库讷、条奏八事。一、召对之典宜行数年以来止凭章奏敷陈召见诸臣甚疎。以致诸臣之心术不知。贤良莫辨、稽唐虞三代以及汉唐宋创业之主。俱召见诸臣、面商政务。故能躬致太平即我太祖太宗亦行此典。以后一切事务宜令诸臣面奏。立行裁决庶君臣之间无所障蔽而人才可识矣。一、起居注宜设古之盛世左史记言右史记动其善者、记之以为法。不善者记之以为戒、乞选方正博学之士。授为起居注官俾随侍左右。凡一言一动俱令书记以垂后世。一、封驳之典宜行。今之大臣、相率唯诺不计是非言官亦大率陈不急之务从未见有驳正者。以后凡所行法令傥有未备之处。或令内阁封驳。或今该科封驳。应求至当而后举行。一、会议之实宜核。迩来会议、有迎合上意而言者。有因一己之爱憎而言者。有缄默以从众者。有观望大臣、不肯轻言者。不几有悖会议之意乎。以后会议宜令各抒所见。具疏奏请、以听宸断。事定之后、因其事之利弊、以观其言之孰当孰否。用昭劝惩。而后可收会议之实效。一、奢侈宜禁。近来习于僭侈。糜费无度。风俗之坏、莫此为甚。宜严加禁饬。一、穷丁宜恤。频年以来满兵困苦弥甚。请敕都统副都统查满兵内有不能自给者造册送部酌议赡养令其得所。一、逃人剌面之法宜更礼者、防于未然。法者、绳于已然总以廉耻为要人若无耻何所不为。窃思窃盗之罪、较逃人为重。而律止刺臂此用法之间寓之以礼。养廉耻而开自新之路也。乞停逃人剌面之法。照窃盗例行。使之自新。一、国学宜兴。今见官学生、习学数年、尚不谙文义。此皆师范不得其人。而弟子嬉游荒惰、习学不专故也。今宜选满汉文义精通、德行纯正者、以为教官。不论满洲蒙古、汉军学生、俱令读满汉书。仍令国子监按季考试。礼部年终考课师生、分别劝惩。则学校兴而贤才可得矣。得上□日、此奏内召对、设史官二款、知道了。余著该部议奏。　　

○戊子。谕吏部。楚省重地。巡抚务在得人、乃克胜任。杨茂勋、著改兵部左侍郎、兼都察院右副都御史、巡抚湖广等处地方、兼提督军务。　　

○兵部议奏、武进士随侍卫学习骑射、应照例给以应得品级。一甲第一名林本直、授为副将。第二名黄建中、授为参将。第三名武灏、授为游击。二甲谢文等、俱为守备。部给劄付。各支俸禄。俟满一年、另疏题请选授从之。上以亢旱不雨、恐有冤抑。遣内大臣爱星阿、遏必隆、索尼、苏克萨哈、大学士成克巩、卫周祚、学士白色纯会同刑部清理刑狱　　

○免湖广澧州、巴陵平江临湘、华容安乡、通城等县岳州卫旱灾石首天门汉川江陵监利等县荆州卫沔阳卫水灾十六年分额赋有差。　　

○己丑。谕吏部枢部职掌重大必得其人、乃堪胜任。苏纳海著调补兵部尚书　　

○兵部疏言向来议叙完粮卫千总有加至署守备者有加至守备者有加至都司佥书、游击者。升转未有定例。终属参差。臣等酌议定例。以后卫千总加署守备无纪录者、以守备管守备。有纪录者、以署都司佥书管守备其加守备无纪录者、以署都司佥书管守备有纪录者、游击都司并升。其递加至游击都司者查该弁有无纪录。通照各官挨俸推升。庶为画一。从之。　　

○吏部、都察院议覆宪臣魏裔介纠拾疏言、丁忧太仆寺卿戴明说、身为大臣不守孝制。又行事乖谬。应革职。原任苏松巡抚周国佐、才庸年老。滥荐属员。应不准起用。差回御史李及秀、见在提问俟案结再议从之。　　

○补考选福建建阳县知县姚启盛、为刑科给事中。　　

○调福建随征左路总兵官张承恩仍以都督佥事、充浙江宁绍台总兵官。　　

○礼部议覆、山东道监察御史顾如华疏言、帝王庙、创建于故明。及我朝增定金太祖、金世宗、辽太祖、元太祖、明太祖、共二十一帝皆系开创之主不及守成贤君但守成不乏谊主。如商之中宗、高宗、周之成王康王、其行事见于诗书史鉴诚为守成令主。汉之文帝、史称其节俭爱民。海内安宁。家给人足。宋之仁宗恭俭仁恕。忠厚之政、培有宋三百年之基。明之孝宗仁恭节用任贤图治。忧勤惕励。始终不渝。应否入庙。并祭仰候睿裁至从祀功臣、见今从祀者。似应照旧惟宋臣潘美虽平南汉有功。然斜谷之败、不能制护军王侁、擅离陈家谷口致杨业父子、无援而死。宋之不能复征契丹。实由此败。又宋臣张浚、三命为将。而一败于富平关陕沦亡。再败于淮西。郦琼叛命。三败于符离。而中原不可复。且劾李纲。杀曲端。与岳飞议不合。奏飞欲专兵柄。观史书所载。未可与韩世忠、岳飞、同日并论。此二臣皆宜罢其从祀。得上□日商中宗、商高宗、周成王、周康王、汉文帝、宋仁宗、明孝宗、俱入庙并祭。辽太祖、金太祖、元太祖、原未混一天下且其行事、亦不及诸帝王。不宜与祭。著停止。余依议。　　

○庚寅。赠故定西将军都统侯墨尔根侍卫李国翰太子太保。　　

○义王孙可望疏辞封爵册印。得上□日、王自南方、孑身投诚。朕心嘉尚。特锡王封。乃举国臣工、意怀轻忽、容或有之。王以孤踪疑畏、控辞册印。理亦宜然。但封爵出自朕裁。孰敢陵侮、虽系孤踪。不必疑畏。册印著仍祇受。　　

○增设吏部笔帖式八员　　

○降补翰林院编修姜元衡为检讨。以顺天等府试卷内有舛谬故也　　

○升吏科给事中汪之洙、为刑科右给事中。　　

○辛卯。遣官祭翁牛特部落杜棱郡王博托和、阿霸垓部落绰博辉达尔汉贝子福金、如例　　

○壬辰。谕礼部。今夏亢阳日久。农事堪忧。朕念致灾有由痛自刻责。谷为民天非雨不遂。竭诚祈祷、积有日时。乃精诚未达。雨泽尚稽。昼夜焦心。不遑启处、兹卜于月之十三日、预行斋戒。黎明步至南郊。是夜子刻、祭告圜丘。恳祈甘霖速降。以拯灾黎。若仍不雨、则再行躬祷。务回天意。祭告仪物、尔部即速行备办。　　

○都察院左都御史魏裔介劾奏、大学士刘正宗、阴毒奸险。而大学士成克巩相为比附。蠹国乱政、不止一端。如自陈疏内、不许隐瞒过失。正宗于昨□山戊不□奉上谕切责。言其持论矫偏、处事执谬、暴戾褊浅、过失日增、谆谆数十言、竟不叙入。忍背训诫。大不敬。无人臣礼。又如李昌祚系李之春叛案有名未经拏获审问。刑部原招具在。进士陈于鼎、王重俱以通海发觉。正宗克巩系阅看本章之官。乃于上前票拟、竟令李昌祚内升。不将刑部本章奏明。使叛案之人得跻九列。又克巩荐周亮工、徇私败露。自宜认罪。乃仅以二人合荐巧饰。至正宗一荐董国祥而国祥为贪官卢慎言、辇金打点。再荐梁羽明、而羽明以包揽河工、俱被总督纠参。正宗不自检举。欺君之罪何辞。正宗莫逆之友、为张缙彦。方拱乾。缙彦外贬拱乾流徙正宗之友如此。正宗为何如人耶且缙彦序正宗之诗曰。将明之才。其诡谲尤不可解。如刘祚远、系正宗孙辈祖为内阁。孙为巡抚。一居政府。一掌兵权。未闻正宗辞避。况祚远系崇祯时秀才。同枭逆刘正学、及家人李弼等、投海寇郑成功为大帅。顺治六年始回。并未投诚自首正宗发书学道、复其秀才。李弼目不识丁。正宗代为营求。冒滥武举。见充兵部差官。又正宗之弟正学亡命入海。为郑逆总兵。顺治六年始行潜归。亦未投诚自首。正宗嘱托巡抚耿焞、题授文登。守备未几躐升抚标中军。又联宗久已严禁。正宗与总兵官刘芳名结为昆弟。前至京师索其名马姑绒、银器等物。又告假归里受耿焞之赙千金。其他混淆是非。颠倒用舍。又不知凡几也。祈乾断处分以杜祸乱之萌。得上□日此所参情节、关系重大。著刘正宗成克巩、各据实明白回奏。　　

○掌翰林院事学士折库讷、王熙疏言、臣等遵谕、分翰林官为三班。直宿景运门、以备顾问。侍读学士左敬祖、侍讲学士曹尔堪、侍读熊伯龙、侍讲綦汝楫、编修富鸿业、张贞生、检讨庄朝生、崔蔚林、八员为一班。侍读学士曹本荣。侍讲学士杨永宁、侍读田逄吉、侍讲田种玉、编修马晋允、检讨范廷魁、邹度珙熊赐履、八员为一班。侍读学士张士甄、侍讲学士刘芳躅、侍读冯源济、侍讲党以让、编修萧惟豫、检讨宋之绳、谭篆、熊赐玙、八员为一班。以上三班依次直宿。周而复始。又臣等二员、原与各官职掌相同应否分日直宿。统候睿裁。得上□日、是折库讷王熙著直宿。　　

</div>
    <div class="pagination">
<a href="清实录顺治朝实录_page231.html">上一页</a><span>...</span><a href="清实录顺治朝实录_page227.html">227</a><a href="清实录顺治朝实录_page228.html">228</a><a href="清实录顺治朝实录_page229.html">229</a><a href="清实录顺治朝实录_page230.html">230</a><a href="清实录顺治朝实录_page231.html">231</a><span class="current-page">232</span><a href="清实录顺治朝实录_page233.html">233</a><a href="清实录顺治朝实录_page234.html">234</a><a href="清实录顺治朝实录_page235.html">235</a><a href="清实录顺治朝实录_page236.html">236</a><a href="清实录顺治朝实录_page237.html">237</a><span>...</span><a href="清实录顺治朝实录_page233.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
