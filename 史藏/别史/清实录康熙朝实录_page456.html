<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 456 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 456 页/共 681 页</h1>
    <div class="content">
大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百九十八　　

康熙三十九年。庚辰。三月。甲午朔上御经筵。讲毕。赐大学士、九卿、詹事、及讲官等宴。　　

○原任河道总督王新命、以修理永定河、绘图呈览。上披阅指问良久。顾王新命曰、此图曲折阔狭、与河形不符。如一百八十丈为一里、则以尺为丈、或以寸为丈、更或以分厘为丈尺、量其远近、按尺寸绘之、方与河形相符、一览了然。今尔此图、皆意度。为之。未见明确。著另绘图呈览。　　

○通政使司左通政张格等、以差往审理蒿齐忒等旗盗案、并教养蒙古。请训上□日。上曰、蒙古性情、怠惰愚蠢、贪得无厌。不可以内地之法治之。顺其性以渐导、方能有益。初到时、亦不可即行给助。始若过优恐后不继宜视其困乏、渐行补助。且蒙古惟信喇嘛、一切不顾此风亟宜变易。倘喇嘛等有犯法者、尔等即按律治罪、令知惩戒。　　

○吏部题、浙江道御史廖腾煃、疏参安徽巡抚李鈵病不能办事。今李鈵回奏、自称病愈。应交江南将军、提督查明具奏。上谕大学士等曰、各省将军提督、向不与民事。敕书开载甚明。从无行查总督巡抚之例。今议令将军等查明、殊属不合。尔等严敕该部。其李鈵事、著江南江西总督张鹏翮查奏　　

○礼部议覆、河南道御史郑惟孜疏言、奉差审事官员、宜给印信。应准行。得上□日、凡差遣审事官员、若另给与印信、甚滋烦扰。不必铸给。嗣后审事官员、定招审结、即于疏内、写明具题日期、钤本用督抚印。事关督抚、则钤藩臬印。事关督抚藩臬、则铃提镇印　　

○谕大学士等、修筑永定河、夫役云集。人多则需米、谷价必致腾贵。遣户部贤能司官二员、截山东、河南、漕米二万石、留于信安、柳岔二处。会同地方官、照前稍减时价平粜。至附近信安、修河诸处、屯庄米石、亦令粜卖。　　

○乙未。上幸畅春园。诣皇太后宫、问安。　　

○谕户部、淮扬等处百姓、频年罹于水灾、未宁干止。朕心时切轸念。比岁以来、多方优恤、蠲免赈给、靡不举行。去年春、朕亲覆河工、目击小民田庐、皆被渰没、灾黎艰于粒食。益为悯恻于怀。爰命地方官、按户赈济。又将截留漕粮、发赈平粜、俾得赡养。上下两堤岸、前虽屡发帑金修筑。迄无禆益。去年二月、面谕河工诸臣、速行修治。至今尚无成效。复遴选廷臣、同往经理。无非轸怀民瘼、欲令黄运两河、堤岸速成、斯民早安生业耳。念水患一日不除、则百姓一日不得耕种。用是深以为虑。著将今年漕粮、截留二十万石、存贮淮扬地方备用。尔部即遵谕行。　　

○丙申。九卿等会议、刑部尚书傅腊塔、江南江西总督张鹏翮、察审陕西散给籽粒等案。查籽粒银两、共计五十余万。此内给发民间三十九万余两。百姓已于三年内、完过二十六万两。余银限二年内、陆续完结。其原任同州知州蔺佳选、蒲城县知县关琇、韩城县知县王宗旦、俱侵扣籽粒银入已。应拟斩监候。朝邑县知县姚士塾、华州知州王建中、已病故、无庸议。其侵扣之银、俱应照数追还原项。至布喀、控告总督吴赫等、侵蚀籽粒银两三四十万。今合计实给众百姓银、及各州县卫侵扣那用银、已与五十余万之数相符。布喀所告是虚。但吴赫、及原任巡抚党爱、不将属员侵扣情弊、确查题参。均应拟罪。查党爱、已经革职。吴赫、于吴秉谦叩阍案内另议罪。应毋庸议。原任川陕总督佛伦、不将各官侵扣那用等项确查、即列名会题。不合。应降四级调用。原任西安知府彭腾吉□羽、卞永宁、陇州知州王鹤、应降三级。凤翔知府许嗣国、应降二级。俱调用。原任西安知府升神木道李杰、降一级留任、罚俸一年。原任陕西驿传道升福建布政使解任张霖、补官日、降一级、罚俸一年。原任布政使戴吞、禅布、俱身故、无庸议。前任巡抚布喀、擅用库银、支给运米脚价。查系紧要公务、非私自那用。应免其追取。得上□日、蔺佳选、关琇、王宗旦、俱依议应斩。著监候秋后处决。佛伦、从宽免降级调用。著以原官致仕。余如议。　　

○又会议刑部尚书傅腊塔等、察审吴秉谦叩阍一案、查原任总督吴赫、所参吴秉谦、扣克军需银两、勒索税规、仓规、俱系风闻不确。惟属官情愿送礼、收受是实。亏空库银、俱系军需紧急、因公那用。并非侵蚀。其用过银两、交与总督、陕甘二抚、令阖省文武官员均赔。无著银一千五十七两、吴秉谦供称修理文庙、及仓廒渠坝等处。但无用正项钱粮之例。吴秉谦、先经三法司拟斩监候。无庸再议。其那用银两、及所得馈送礼银、照数追出、入官补项。吴赫怀挟私仇、捏款诬参吴秉谦。有玷官箴。应革职。依诬告例枷责。丁忧布政使能泰、按察使鄂海、神木道李杰、不能审出实情。应各降一级调用。其余诸款、及吴秉谦所扳吴赫、浮开草料价值等事、俱虚。均无庸议。得上□日、吴赫、著革职。从宽免枷责。余依议。　　

○又会议刑部尚书傅腊塔等、察审那垫运价等案。查醴泉县知县张鸣远等、将借给穷民种地籽粒银两、那为雇车、赔米、垫解盐课等项使费。应将张鸣远、章绅、刘桂李先茂、朱作绣、张凤瑞、均革职程奇略、史起正、已经病故。无庸议。此那用银、著落张鸣远等、照数追还。咸阳县民张拱等因未得籽粒银两、枉受追比、情急控告。应免罪。从之。　　

○又会议刑部尚书傅腊塔等、会同巡抚贝和诺、察看西凤二府所属等县监收米麦、及存贮各仓米麦、均与原数相符。应无庸议。原任长安县知县谢嵩。龄等、私将麦石、出陈易新。应治罪。但已经买补足数。亦免议。贮省仓米、行令该抚交粮道、加谨收贮、毋致浥烂。其省仓、及西凤属县各仓、所贮麦石、令经收府县官员、作速易米、并见贮米石、一概运入省仓。如有迟延、该抚题参。从重治罪。从之。　　

○丁酉。遣官祭历代帝王。　　

○戊戌。上诣皇太后宫、问安。　　

○以喀尔喀故土谢图汗察罕孙敦多布多尔济、袭爵。　　

○己亥。刑部尚书传腊塔等入奏。上顾侍郎常绶曰、尔自任刑部以来、甚为效力、各司所办案件、靡不得当。较尔在工部时、声望更佳。尔惟当坚持此心、勤勉不二、方善。次工部尚书萨穆哈等入奏。上曰、淮扬一带百姓、久罹水患、亟宜拯救。此系尔等专责、宜各尽力。今观河工诸臣、一有冲决、但思获利。迟至数年、徒费钱粮、河上毫无禆益。此弊之根、皆在尔部。即今河工、凡有启奏、惟恐尔部不准行、随即遣人营求。尔部鲜不受其请托者。若此弊不除、河工何由奏绩。萨穆哈等奏曰、臣等自当遵上□日、竭力严禁。上曰、岂止严禁他人。即尔等亦宜改悔　　

○上谕大学士等曰、前者。于成龙、虽屡陈河务。及问自河上来者皆云、邵伯决口、尚未堵塞。朕所指芒稻河、人字河等处、亦总未修。于成龙人尚可用、亦有劳绩。但比年以来、徇情为人、大有错谬。朕去年南巡时、遣侍卫海青、召于成龙至江天寺、谆谆训谕、以留心河工为要务。讵意彼竟不言及如何治河、如何救民。惟以捐纳执奏。朕以此知于成龙之不能有成于河工也。靳辅任总河时、河务常治。虽下河之人、不无微怨。然不可谓于运河无益。朕三幸江南。初次、河道尚未废坏。去年至彼、见水势较前更险。闻今□山戊不□愈加涌涨。直至高邮矣。先是桑额疏奏、清口之水、已向外流。朕曾批谕云、黄水不久倒灌矣。今询来人、果如朕言。去冬朕巡永定河、命修挑水坝。彼等遵上□日修筑、水得通流。于成龙不遵指示、故迄今尚未告成。尔等将朕所谕修筑之处、工程完否、查明具奏　　

○庚子。升右通政甘国枢、为顺天府府尹。　　

○免江南淮安、扬州、凤阳、三府被水灾地方、康熙三十八年分额赋、并漕项钱粮　　

○刑部等衙门会题、工部右侍郎罗察等、察审原任四川提督岳昇龙、揭参原任巡抚于养志一案。查于养志、系边疆大臣、私将驿马拨给里藏馈送礼物之人。又打箭炉土司蛇蜡喳吧地方、被营官占居。不行奏明。因岳昇龙揭参、始将岳昇龙所行事件揭奏。殊玷职任。应革职。其营官霸占、作何措置之处、应请敕第巴严饬、互相贸易、毋致生事。得上□日、于养志著革职。俟岳昇龙所奏二疏、川陕总督审结时、解送来京、将打箭炉等处、被营官占据、并不奏明缘由、审明具奏其营官占据打箭炉事情、亦著俟该督将营官殴死蛇蜡喳吧之案、察明到日、一并议奏。余依议　　

○　　

○又会题、工部右侍郎罗察等、奏审原任四川巡抚于养志、疏参提督岳昇龙一案查岳昇龙、系边疆大臣、应勤任事务报答皇上超拔之恩乃向革职土司高一柱面言、我用摺子启奏、令尔戴罪护理、希图酬谢。又给银与阎国耀等、建州贩盐。又因茶马之事、指称部内使用、令属员议凑银两。四月初十日发兵、至十四十五日、始移咨督抚。将伊瘦马交属员、勒取价值。又取各营官随身兵粮、多寡不等。俱玷职任。应革职。所取兵粮、马价、及家人一百五十名不当差游击韦元鼎等、家下不当差之粮、俱交该部、照数追入官。阎国耀等、违禁贩盐。应拟杖其余诸款俱虚。应无庸议。至打箭炉、系版图内地。达赖喇嘛、妄求炉河东嘉庆地方。殊为不合。但已于岳昇龙参于养志案内、请敕第巴。亦无庸议。得上□日、岳昇龙著革职。余依议　　

○辛丑。上诣皇太后宫、问安　　

○湖广忠建宣抚使田世勋病故无嗣以其侄田兴爵、袭职　　

○壬寅。大学士九卿等、会议河工。将摺子呈览。上曰、尔等会议、以埽堵塞黄水入清口之处如此、则漕艘从河处行。伊桑阿奏曰、漕艘到时、拆埽为口以行。船过仍堵之。上曰、水力蓄聚、一去其埽、冲刷必甚。冲刷数次、水必愈深埽难坚立矣。尔等此议、未必可行也。伊桑阿奏曰、臣等未尝以此为必可行。但无计可施、以为如此、侥幸清水可出。上曰、如此、清江闸亦须堵塞方好。又召刑部侍郎常绶、理藩院员外郎赫硕滋、工部员外郎费养古近前。问赫硕滋曰、尔等前议高家堰可修及观王鸿绪所奏、又云不可修。尔今云何。赫硕滋奏曰、臣等会同于成龙、徐廷玺、齐集府厅官员定议、乘冬月水退、坚筑高家堰具奏。彼时若即兴工、必有成矣。今水势浩大、实不可修。上曰、去年朕亲立河堤、谕尔于挑浚引河处定桩。汝能有成否。赫硕滋奏曰、皇上所示、臣已转谕董安国之子。至臣来后、不知其作何遵行。上曰、朕所遣诸大臣、皆以高家堰为不可修尔尚执以为可惟以府厅微员为辞。是诚何意。朕亲指示、著尔定桩。尔又转委他人。尔所司何事。复顾大学士等曰、赫硕滋、朕巡视河道、曾命随行。虽言辞清爽、口齿巧利、然于正务、毫无所济。惟两可其说、卸过于人。且自恃利口、上司与大臣之权、任其擅弄。不可令复往河工矣。又曰、前靳辅任总河、十有余年、河务整理但自修归仁堤之后、清水势弱。黄河之身渐高。清水不得流出。浑水益倒灌清河。河工废坏、亦由于此。朕此次南巡、曾谕于成龙、邵伯更、楼等堤、寸尺皆当坚固。彼不坚修、以致更楼堤岸冲决。今漕臣桑额、奏称漕艘、被水损坏二十余只。究如朕谕。常绶、费养古、速行驰驿前去、会同河上诸臣、将黄水入清口之处、可否用埽堵塞、及清江闸口、应否闭绝、引河作何挑浚更楼决口、作何修治、详议速奏。毋得稽迟。常绶奏曰、皇上指示黄河应挑引河、筑挑水坝、此工程、于高家堰管工大臣内、交何人修造、恭请钦点。得上□日、著差出之范承勋、王鸿绪、监修。令拣选十人、带领修造。尔等将邵伯决口、月河、芒稻河、人字河、亦俱阅奏。或堵塞黄水入湖之清口、或闭塞清江闸之处、会同徐廷玺议定、即交徐廷玺修造。九卿出、上顾大学士等曰、赫硕滋、惟恃利口、大失朕望。今于众前申谕、令之自愧耳　　

○镶黄旗都统托伦、请罢所兼正白旗护军统领、及乡导首领职任。从之。　　

○癸卯。上谕大学士等曰、河工钱粮、甚不清楚。于成龙病故、江南江西总督张鹏翮、操守好。著调补河道总督。　　

○甲辰。上诣皇太后宫、问安。　　

○丁未。上谕宗人府和硕简亲王雅布曰、宗室觉罗等女、有愿与朕养者、朕可养而嫁之。有女年长、父母不能遣嫁者、朕亦代为嫁之。著查明奏闻。　　

○河道总督张鹏翮、请训上□日。并题彻回河工效力人员。保请原任河道总督王新命同往。上曰、靳辅治河时、河道甚好。自任王新命后、仅守靳辅成绩、并无别行效力之处。于成龙初任总河、巳将靳辅所修之处、改治一二次。及至董安国、则事尽废坏不堪矣。王新命于河务、不甚谙练且见今修理清河、四五月间可成。待完工日、再行定夺。彼处效力官员、著彻回。张鹏翮又奏曰、高家堰若培修。拦黄坝宜拆毁。至疏通海口、宜用河防一览所载水老鹳等器。上曰、高家堰见差大臣督修。尔无与焉海口至清口、相隔辽远今所急者、清黄两会之处、最为紧要黄水高、故清水不得通洩、以致泛溢曩者高家堰、去水尚远。今与培筑堤岸相平。但今清水何以得出、河身何以得深、此系尔当图画效力者。更楼口、亦属紧要、所宜速为修竣。水老鹳等物、靳辅当时、亦曾用之、毫无禆益。此数事、尔到任详察、宜作何举行、再为奏闻。朕以尔清廉、因特简任。所发钱粮、仍于河工支用。分厘不致空费堤岸自能坚固。事无不济。尔善行努力。见今钱粮、分给各工人员。物料尚未运到。帑金耗费、全无著落。尔到任后、严察具奏　　

○漕运总督桑额、奏报漕船漂没事。上曰、邵伯更楼决口、自去□山戊不□奏报后、屡奏称儹工修筑乃迄今尚未报完、以致漕艘十有余只、漂没击碎其阻滞江干、及瓜扬一带地方、不能前进者甚多漕运关系重大、在工官员、所司何事。稽迟怠玩、至此已极。俱著严议处分。仍行该督、设法倍料兼工堵筑、刻期报完、勿致再误。邵伯更楼、系船只往来要地已经冲决十有余月、船只阻滞、不能前进之处、桑额并不题报。至于成龙故后、始行具题。殊属不合。著所司一并察议。　　

○升内阁学士兼管詹事府詹事事特默德、为工部右侍郎。　　

○予故正红旗满洲副都统牛钮、祭葬如例。　　

○升参领色楞忒尔、为归化城土默特副都统。　　

○调镶蓝旗护军统领嵩祝、为正黄旗护军统领升正红旗满洲副都统车克楚为镶蓝旗护军统领。　　

○正白旗蒙古都统图席希、以老乞休。命原品休致。　　

○戊申。上诣皇太后宫、问安。　　

○升镶白旗蒙古副都统瓜尔察、为正白旗护军统领。　　

○庚戌工部议覆、河道总督张鹏翮、疏请彻回协理河务徐廷玺、应令徐廷玺将伊任内钱粮事件、交代明白回京又请彻河工效力人员。应令该督、将各官所管工程、有无完竣、钱粮有无清楚之处、逐一查明、即令发回又称部臣每事掣肘、乞谕部臣、宽其文法、责以成功。嗣后凡估修奏销、与例不相符者、具题驳查。若将不应行查、不应驳回之事、任意混驳。该督具题到日、将本内有名堂司官、交与该部严加议处从之。　　

○辛亥。万寿节。停止行礼筵宴。　　

○遣官祭福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○遣官祭真武、东岳、城隍之神。　　

○癸丑。策试天下贡士王露等、于太和殿前。制曰、朕惟郅隆之世、上下熙皞、职业修明、乐利丰亨、茂登上理何其盛也。朕临御以来、孳孳图治、夙夜不遑、惟期吏治肃清、民生康豫、薄海内外、共登于仁寿之域。而治效罕臻、殷忧弥切、厚生正德未能尽如朕志之所期。其故何欤如休养多方、而膏泽或未能下究。省巡时举、而疾苦或壅于上闻。奖廉惩墨、而胥吏尚多奸顽。贵粟重农、而闾阎未登丰裕。岂积习之骤难除欤。抑有司奉行之不力也兹欲令大法小廉、民安物阜、渐几于淳庞之治、何道而可。至淮黄两河、民生运道所系。朕几经阅视、指授机宜、而河工诸臣、怠窳玩愒、以致工程稽缓、底绩难期。何道而令河务大小臣工、实心经理、浚筑合宜、平成早奏、俾粮艘无误、民居永奠以释朕宵旰之忧欤。尔多士蕴怀久矣。其详著于篇、朕将亲览焉。　　

○升翰林院侍读学士觉罗华显、为内阁学士兼礼部侍郎。　　

○甲寅。上诣皇太后宫、问安。　　

○升正蓝旗蒙古副都统宗室特克新、为正白旗蒙古都统。正白旗满洲副都统吴达禅、为前锋统领。　　

○乙卯。上自畅春园回宫。　　

○宴衍圣公孔毓圻等、于礼部　　

○丙辰。上御太和殿。传胪。赐殿试贡士汪绎等三百一人、进士及第出身有差。　　
</div>
    <div class="pagination">
<a href="清实录康熙朝实录_page455.html">上一页</a><span>...</span><a href="清实录康熙朝实录_page451.html">451</a><a href="清实录康熙朝实录_page452.html">452</a><a href="清实录康熙朝实录_page453.html">453</a><a href="清实录康熙朝实录_page454.html">454</a><a href="清实录康熙朝实录_page455.html">455</a><span class="current-page">456</span><a href="清实录康熙朝实录_page457.html">457</a><a href="清实录康熙朝实录_page458.html">458</a><a href="清实录康熙朝实录_page459.html">459</a><a href="清实录康熙朝实录_page460.html">460</a><a href="清实录康熙朝实录_page461.html">461</a><span>...</span><a href="清实录康熙朝实录_page457.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
