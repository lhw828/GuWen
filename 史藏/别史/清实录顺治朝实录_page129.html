<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 129 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 129 页/共 242 页</h1>
    <div class="content">
○洪承畴疏辞太保新衔。不允　　

○丁酉。谕内三院帝王化民以德。齐民以礼。因奸人为恶害及良善。所以不得已而用刑然必情罪允孚斯加是无悔。而受之者无怨。故法者、天下之平。朕亦不得任喜怒为轻重也。凡官民犯事、朕即有意见、不肯遽自裁断。必下部议者。以士师之任、职在明允。而膺斯任者又皆亲信大臣。必能仰体朕心。审察得情。不致有错误冤滥之失。令该部不体朕意。私心揣度。以为事经上发、若从轻拟恐以情面生疑。庇护获咎。因为自全之计。明知此罪本轻故为重入、待朕亲裁。甚至新犯事情、不就事论事、而追引已结之旧案。文致重法。如此私心舛谬、大不合理。朕于政事、最重刑狱。奏谳本章、必再三覆阅。每有改正。但虑日有万几、或一时不及致详。竟批依议。死者不可复生。误者不可复改。此悔此怨。咎将谁归。朕志存爱育于饥寒为盗之民、尚许自首。遐方未服之众、广示招徕。况于有职朝臣无知黎庶。即有应得之罪。尚不忍加、岂肯陷以刻深、致滋冤滥。以后问理衙门、议事大臣、问拟人罪、务要详审真情。引用本律。一切钩索罗织、悉宜痛革。书云罪疑惟轻。所当深念。如情罪重大、宪典具存。又不得借口故出、以致漏网。务平心守法、使人不冤。以几刑措之治。尔内院即谕刑部、著通传内外问理各衙门、一体遵行。仍刊刻告示、俾王以下、及各旗官民、悉知朕意。一应奏章案牍、须兼用满汉文字。以便通晓。　　

○内翰林弘文院大学士高尔俨、引疾请假。温上□日允之。　　

○戊戌。廷试归旗辽人柯汝芝等六十九名、上上卷授知县。上卷授通判。　　

○辛丑。裁山海道缺。归并永平道辖理。　　

○癸卯。复秋决朝审例。从刑部尚书李化熙请也。　　

○甲辰。赐故巡抚江西都察院右副都御史夏一鹗、祭一次。　　

○铸给宗人府行在印。　　

○乙巳。谕吏部。湖南、湖北、疆境辽阔、军务甚繁。著祖泽远专督湖广。其四川兵马钱粮、皆从陕西调发。壤地相连。著孟乔芳兼督四川。各换敕与之。广东广西、应设总督一员。著速推堪任者具奏。　　

○升山东操捕都司佥书房之騿、为本省掌印都司。　　

○丙午。达赖喇嘛表谢颁赐册印、及封号。附献马匹琥珀等物。　　

○遣官祭故定南王孔有德。谥武壮。　　

○免浙江鄞、慈溪、奉化、定海、象山等县、八年分水灾逋赋。　　

○丁未。喀尔喀部落鄂齐赖土谢图汗、丹津喇嘛、车臣汗等表奏、自遣贝子大臣议盟以来、正欲酌量定约。而我贝子等、又有逋逃往者。今既欲约盟、应遵谕归还之巴林人畜、即向败盟逃往之贝子取偿。所余人口。望与贝子一并发还。　　

○辛亥。礼部疏言明末殉难忠臣大学士范景文、户部尚书倪元璐、左都御史李邦华、副都御史施邦耀、太常寺少卿吴麟徵、左庶子周凤翔、检讨汪伟、都给事中吴甘来、御史王章、陈良谟、左中允刘理顺、马世奇、主事成德、金铉、驸马都尉巩永固等十五员。应加旌恤。前太监王承恩死节。已经立碑赐地。春秋供祭。今景文等殉君尽节、亦应给谥赐祭、以慰忠魂。得上□日、范景文等给谥赐祭、依议行。王承恩从君殉节可嘉、非可限以常例。虽已立碑旌表、赐地供祭、还与他谥。范景文等、仍于各原籍照例赐地、春秋致祭。　　

○户兵工三部、遵谕改折各直省本色钱粮、归于一条鞭法、总收分解。请永为例。从之。　　

○壬子。吏部议覆经略大学士洪承畴、保举原任大学士李率泰、堪任两广总督一疏。得上□日、率泰本当永不叙用、既经略辅臣、保为两广总督。特允所举。著改过自新以图报称。　　

○转兵部右侍郎卫周允、工部右侍郎李士焜、俱为本部左侍郎。工部左侍郎杜立德、以原衔管兵部右侍郎事。升都察院左副都御史傅景星、为工部右侍郎。　　

○设六科汉军副理事官、各二员。　　

○癸丑。定远大将军多罗贝勒吞齐等奏报、逆贼伪安西王李定国、伪国公马进忠、率马步贼兵四万余。至永州。臣等以西安府兵、暨提督总兵官柯永盛兵、驻衡州。大军于二月十三日向永州进发。二十八日、抵永州。李定国已遁。度龙虎关而去。又闻伪秦王孙可望亲率贼兵来靖州。伪将军冯双礼、率贼二万余来、武冈州。大军于三月初六日、自永州向宝庆进发。十五日、擒生口问信。具言冯双礼、白文选、马进忠、率贼四万余、营于岔路口三十里外周家坡。孙可望在宝庆。我军遂宿岔路口。次日前进、见贼营于山顶。据地颇险。日暮天雨、不便进攻。列阵相抵、至夜、孙可望率全军来自宝庆、与冯双礼等军合。十七日、贼众十万、下山环阵、进薄我军。我军分兵奋击。斩杀甚众。获马匹七百余、象一双、军器无算。捷闻、得上□日、贝勒等破贼立功、深可嘉尚。有功人员、著察明议叙。　　

○乙卯。户部右侍郎王弘祚疏言。臣原籍云南永昌府。为逆贼孙可望盘踞多年、未通声教。今幸特简辅臣洪承畴、相机巢□刀抚。从此立见廓清。臣谨陈管见、仰佐庙谟。一、土司黑苗宜抚谕也。一、旧黔国公沐天波宜密通也。一、智谋将领宜遴选也。一、辰州城池宜先恢复也。一、滇黔土司、宜暂从其俗、俟平定后、绳以新制也。一、粮刍宜厚积也。上以条陈各款、有资抚巢□刀、令经略辅臣酌行。　　

○补原任陕西西宁道副使白龙昇、为江西按察使司副使、岭北道。原任湖广上湖南道副使祖重光、为河南按察使司副使、睢陈道。降补原任直隶蓟州道副使刘应锡、为山东布政使司参议、东兖道。原任直隶易州道副使周日宣、为江西布政使司参议、督粮道。改补原任直隶关内道佥事张笃行、为福建按察使司佥事、建南道。原任浙江督粮道佥事张吉士、为浙江按察使司佥事、嘉湖道。　　

○丙辰。雷震先农坛西天门。　　

○升湖广右布政使黄纪、为陕西布政使司左布政使。江南粮道右布政使陈极新、为山东布政使司左布政使。河南按察使魏执中、为福建布政使司右布政使。福建按察使王显祚、为山西布政使司右布政使。陕西榆林道参政白本质、为山东按察使司按察使。陕西陇西道副使于之士、为本省苑马寺卿。专理马政。江南池州府知府梁应元、为山东按察使司副使、天津道。浙江嘉兴府知府李国栋、为本省按察使司副使、宁绍道。江南淮海道参议卞三元、为湖广按察使司副使、上荆南道。补原任侍读王炳昆、为江西布政使司参政、督粮道。右赞善李培真、为江南按察使司副使、扬州道。左中允王一骥、为湖广按察使司副使、上湖南道。吏部郎中吴允谦、为江南按察使司副使、池太道。编修张弘俊、为湖广布政使司参议、武昌道。胡亶、为江南布政使司参议、常镇道。宋杞、为江南布政使司参议、江南督粮道。傅作霖、为江南布政使司参议、江北督粮道检讨李廷枢、为浙江布政使司参议、督粮道。光禄寺寺丞刘明相、为山西按察使司佥事、阳和道。刑部员外郎郁之章、为福建按察使司佥事。漳南道。　　

○戊午。日生两珥。　　

○以三等阿达哈哈番觉罗希福、为宗人府理事官。　　

○己未。复设江南、宣府、临清、蓟、密、鼓铸炉共三百四座　　

○庚申。以李率泰为兵部尚书、兼都察院右副都御史。总督两广军务。　　

○以牛录章京讷棱格、为礼部理事官。　　

○以故一等精奇尼哈番、兼一拖沙喇哈番张珽叔朝午、拜他喇布勒哈番达自瑞弟九经。袭职。　　

○慈宁宫成。遣官祭司工之神。　　

○广东左布政使胡章奏言、臣蒙简命、司藩粤东。即星驰赴任。行至中途、闻靖南王耿继茂、平南王尚可喜属下官兵、有掳掠乡绅妇女、及占住藩司公署。滥委署官等事。臣思自古亲王藩封、天子使吏治其国、而纳其贡税焉。不得暴彼民也。二王不过以功受封、宜仰体圣明爱民至意、安地方以安百姓、斯为不负恩命。乃所为如是、臣安敢畏威缄默、自负厥职乎。况公署被占、臣莅任无地。伏乞敕下二王、还官署以肃体统。释虏俘以慰孑遗。官民幸甚。疏入、命靖南王平南王回奏。　　

○敕谕喀尔喀部落鄂齐赖土谢图汗、车臣汗、丹津喇嘛等曰。前敕令尔等将我巴林人口归还、并遣为首贝子来朝、以谢擅掠巴林牲畜之罪。其逃来之人、俟彼时酌处。今抗违前上□日、不遣为首贝子来朝。又不进本年常贡牲畜。不尽偿巴林人口。尔等负罪实多。反以归顺朝廷之贝子、擅来奏取。昧理甚矣。今纵尽偿巴林人口、遣贝子来朝、其已经投来贝子大臣、朕亦不即遣还。惟将巴林人口尽数归我、且遣贝子来朝、庶自此以后、再有逃来之人、俟彼时酌量施行。否则岂但已投之贝子、不即遣还。凡贝子大臣来归者、即尽收养且宠以富贵矣。　　

○辛酉。谕内院。纶扉为机密重地、事务殷繁。宜选贤能、以宏匡赞。每院应各设汉官大学士二员。著吏部详察实行、确举堪任者奏闻。尔内院即传谕行。　　

○内院题请以翰林五品以下官、提督直隶、江南、江北、学政。其学习满书者不差。报可。　　

○先是、皇太后违和。太医院拜他喇布勒哈番雷鸣德、进药有效。至是、特加雷鸣德、三等阿达哈哈番。　　

○以有疾致仕三等阿达哈哈番壮世坤子以敬、故拜他喇布勒哈番胡雄子永泰、各袭职。　　

○叙山海关归顺献城功。授平西王属下都司刘世魁、刘登科、王承允、穆景贵、高及第、张怀珍、赵时振、王杰、张善政、李成功、李文耀、张梦绅、詹伯龙、周士登、张耀远、马介、张得义、朱克什土、娄声远、丁朝用、刘国相、刘芳、张国友、王顺贤、刘友直、韩邦宁、张勇、周宗尧、项朝辅、萧勋、陈旭、闵廷元、朱勇、曹凤云、蔡士龙、线惟明、刘应武、闵光先、马良、俱为拜他喇布勒哈番。守备罗朝宸、董捍国、谈大纲、董永吉、郑材、张国纹、张蕴、秦大才、鲁廷良、傅天德、章师颜、张国文、张天成、王维屏、罗景先、张印、郑玺、陈弘道、叶时秀、魏云程、线志洁、唐懋德、魏民誉、董定邦、常友名、崔登科、高应武、于起龙、王承元、崔成福、王式选、汪起潜、李万良、盛振、姚彪、萧得功、张邦栋、朱景亮、蓝应龙、王治国、李承科、龙友名、梁天植、王登云、牟国栋、周成武、孙荣、程弘勋、刘国友、王钦明、靳裕国、滕善性、俱为拖沙喇哈番。　　

○赠阵亡都司苏尚义、郑辅、陈廷佑、李朝烈、左子佑、吴景懋、俱为拜他喇布勒哈番。以尚义子国忠、辅子弘训、廷佑子希尧、朝烈子辅惠、子佑子光训、景懋子乘鳌、各袭职。守备蒋守廉、王士华、刘辅朝、濮尚武、王宗武、祖孚望、朱起凤、王弘儒、赵应元、谈天授、俱为拖沙喇哈番。以守廉弟守道、士华子承荫、辅朝子志龙、尚武子西珠、宗武孙守震、孚望兄声穆、起凤子天宝、弘儒弟弘义、应元子国麒、天授子舒忠、各袭职。病故都司高云龙、王国瑜、王光表、何官、俱为拜他喇布勒哈番。以云龙子显第、国瑜子秉钧、光表子友名、官子能、各袭职。守备吕孟吉、周邦泰、郭近功、曹国鼎、黄天禄、朱三重、张万仓、张永芳、盛得俊、王文蔚、邴国珍、罗景奎、俱为拖沙喇哈番。以孟吉子友伏、邦泰弟邦宁、近功子世杰、国鼎弟国鼐、天禄子有亮、三重弟三智、万仓子世勋、永芳弟永华、得俊子奇英、文蔚弟文盛、国珍叔时荐、景奎子自文、各袭职。查天成既袭伊叔成功职。以其弟天福、袭其拜他喇布勒哈番。　　

○壬戌。以启心郎张思尧、为户部理事官。　　

○赠江西殉难袁州府知府于跃龙、为光禄寺卿。荫一子入监读书。　　

○经略大学士洪承畴疏言。江西九江道胡全才、江南漕道远廓宇、降调山西右布政使。于时跃、原任御史降调外用王佐、兵马司指挥陈正中、山西平阳府知府张云龙、陕西宁羌州知州赵焘、革职山东按察使王任重、怀来道张昌允、才力堪任。请发往军前效用下部速议。　　

○复原任吏科左给事中刘楗职。以科臣魏象枢等、奏其从前被谴事冤故也。　　

○吏部奏言。满洲、蒙古、汉军官员。有管旗下事者。有在部院理事熟练者。不便照汉官一例丁忧。议于在家居丧一月。即出办事。仍私居持服三年。从之。　　

○旌表孝子、山东济南府齐河县民马朝才、河南阌乡县生员张灏、节妇、福建闽县民黄时妻陈氏、山东掖县民周学古妻王氏、肥城县民史明德妻曹氏、历城县民邵允升妻王氏、长山县生员王席正妻高氏、曲阜县民孔贞础妻颜氏、堂邑县生员许璞妻胡氏、江南六合县生员沈启元妻叶氏、长洲县民聂应葵妻黄氏。荣大章妻杜氏。吴江县民董才妻李氏、武进县民刘士璋妻荣氏、宜兴县生员路遵妻顾氏、江阴县生员袁永康妻顾氏、靖江县民朱维炓妻郁氏、江都县民陈治道妻甯氏、陕西三原县民田富民妻李氏、岳文魁妻梁氏、烈妇、山东胶州民张续清妻匡氏、生员匡山

□美妻高氏、昌乐县民张大美妻刘氏、即墨县民宋德抒妻黄氏、文登县民刘荣允妻李氏、河南洛阳县民董维翰妻叶氏、永宁县民张伦妾石氏、孙妇郭氏、新安县民吕维禔妻楚氏、烈女、山东临邑县许聘郝尚仕贾氏女、各给银建坊如例。　　

○癸亥。谕内院。朕稽考官制。唐虞夏商、未用寺人。自周以来、始具其职。所司者、不过阍闼洒扫使令之役。未尝干豫外事。秦汉以后、诸君不能防患、乃委以事权、加之爵禄、典兵干政、流祸无穷。岂其君尽闇哉。缘此辈小忠小信。足以固结主心。日近日亲、易致潜持朝政。且其伯叔弟侄、宗族亲戚、实繁有徒。结纳缙绅。关通郡县。朋比夤缘、作奸受贿。窥探喜怒、以张威福。当宫庭邃密、深居燕闲、稍露端倪、辄为假托。或欲言而故默。或借公以行私。颠倒贤奸、混淆邪正。依附者巧致云霄。迕抗者谋沉渊阱。虽有英毅之主、不觉堕其术中。权既旁移、变多中发。历观覆辙、可为鉴戒。但宫禁役使、此辈势难尽革。朕酌古因时、量为设置。首为乾清宫执事官。次为司礼监。御用监。内官监。司设监。尚胜监。尚衣监。尚宝监。御马监。惜薪司。钟鼓司。直殿局。兵仗局。满洲近臣、与寺人兼用。各衙门官品、虽有高下。寺人不过四品。凡系内员非奉差遣。不许擅出皇城。职司之外、不许干涉一事。不许招引外人。不许交结外官。不许使弟侄亲戚、暗相交结。不许假弟侄等人名色、置买田屋、因而把持官府、扰害人民。其在外官员、亦不许与内官、互相交结。如有内外交结者、同官觉举。院部察奏。科道纠参。审实一并正法。防禁既严、庶革前弊。仍明谕中外、以见朕酌用寺人之意。内院即传谕该衙门遵行。著刊刻满汉字告示。自王以下、以及官吏军民人等、咸宜知悉。　　

○赐奈曼部落达尔汉郡王阿罕等、宴于驿馆。　　

闰六月。甲子朔。西纳国师班著尔盆错、奉贡请袭。赐名通慧净觉国师。给之敕印。　　

○丙寅。以吏部尚书成克巩、为内翰林秘书院大学士。礼部左侍郎张端、为内翰林国史院大学士。吏部右侍郎刘正宗、为内翰林弘文院大学士。　　
</div>
    <div class="pagination">
<a href="清实录顺治朝实录_page128.html">上一页</a><span>...</span><a href="清实录顺治朝实录_page124.html">124</a><a href="清实录顺治朝实录_page125.html">125</a><a href="清实录顺治朝实录_page126.html">126</a><a href="清实录顺治朝实录_page127.html">127</a><a href="清实录顺治朝实录_page128.html">128</a><span class="current-page">129</span><a href="清实录顺治朝实录_page130.html">130</a><a href="清实录顺治朝实录_page131.html">131</a><a href="清实录顺治朝实录_page132.html">132</a><a href="清实录顺治朝实录_page133.html">133</a><a href="清实录顺治朝实录_page134.html">134</a><span>...</span><a href="清实录顺治朝实录_page130.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
