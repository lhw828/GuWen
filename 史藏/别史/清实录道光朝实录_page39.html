<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 39 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 39 页/共 848 页
  </h1>
  <div class="content">
   ○又谕、颜检奏、台湾淡水厅地方。于本年六月初五日猝被风雨。所辖艋舺、大加腊等处。未割田稻。被风吹损。民间庐舍、及兵房衙署仓廒、各有倒坏。八里坌口哨船、及雇募缉匪商船、均被风浪漂击无踪。噶玛兰地方。亦同时风雨。田庐有无冲损。现在饬查等语。淡水、噶玛兰、二厅地方。猝被飓风大雨。著颜检即饬该道府、遴委干员。驰赴该二厅。会同分投确查。所有吹损田禾。倒坏官民房屋。共有若干。被漂船只。有无击碎。及人口被伤情事。如有应行抚恤之处。该处远隔重洋。文移往返。动需时日。该抚即饬知台湾道、就近妥速经理。勿稍稽迟。致任穷黎失所。一面据实奏闻可也。将此谕令知之。　　

○命詹事府詹事徐颋、翰林院侍讲学士秦承业、无庸在上书房行走。　　

○己亥。遣官祭贤良祠。　　

○谕内阁、帅承瀛奏、查明运库动垫银数。分别追缴输补一摺。浙鹾近年引目堕销。垫发银款过多。前据广泰奏明、提前归补。兹据帅承瀛逐款查明。实垫银一百七十三万两零。请分别追缴输补。核实办理。著照所请、将各商溢领银两。勒限严追。如逾限不完。分别核办。其垫缺银两。按引带输。统限五纲。归补足额。现在报存余价银七十三万一千余两。户部暂缓拨解。一俟追补足数。即行咨部听拨。嗣后总不许以内款垫发外款。务令年清年额。均归实贮。以肃鹾政。　　

○又谕、帅承瀛奏、两浙盐引滞销。请照两淮之例。停止盐斤加价一摺。盐斤加价。原系一时权宜。两淮纲引。前据孙玉庭等奏请停止。业经降旨允行。浙引地界。多与淮引毗连。淮盐价贱于浙。则越界侵销。势所必至。帅承瀛所奏、自系实在情形。著照所请、将浙盐每年加价银五十二万八千余两。照两淮之例。自辛巳纲为始。无论正票各引。均免输纳。其庚辰纲以前、未销积引。加价银两。一概免输。即饬知该商人等、各照原加二厘一厘之数。减价售卖。并遍行出示晓谕。俾民户周知。勿得贪贱食私。以裕正课。　　

○又谕、帅承瀛奏、请停浙盐洒带。恳照例铳销一摺。浙省洒带盐斤。原为调剂疲商起见。兹据查明庚辰纲以前。未销积引。尚存六十余万道。辛巳新纲。未有开运之期。兼以洒带盐斤。豫占年额。年复一年。纲引愈积。商力愈困。自系实在情形。著照所请、将浙盐每引加二洒带之处。即行停止。并准照历次铳引成案。将己卯秋冬、庚辰春夏、四季额引七十三万二千三百五道。并作一纲。全数铳销。照例赔缴正课。免输余价。仍自壬午纲起。分作五纲。接输清款。其上年七月以后、各商掣过洒带盐斤未完引课。即行查截实数。饬令随同铳课。分纲完纳。　　

○谕军机大臣等、阮元奏、查办州县摊捐款项一摺。粤东公捐之火药价值、铜色工火、运铜杂费、饷差盘费、及塘兵贴饷、书院优奖等款。由来已久。为数无多。自可仍循旧章。其捕费、及津贴谷价、民欠兵米、三款。截至嘉庆二十五年底止。共未补银一百五十六万余两。各照原限。每年应摊扣银一十七八万两。未免支绌。著照所请、将此三款。自道光元年正月起。各减半加展扣解。其津贴谷价、既经加展。所有每年应买谷数。亦著准其展限买补。该督仍照各原案。于每年岁首、或奏销、密陈一次。以备稽核。将此谕令知之。　　

○修广东遭风损坏兵船。从总督阮元请也。　　

○庚子。世宗宪皇帝忌辰。遣官祭泰陵。　　

○上诣寿皇殿行礼。　　

○谕内阁、本日陈若霖等奏、已革黄梅县知县王进祖、亏短钱粮一案。已照所拟办理矣。州县亏空仓库钱粮。侵盗那移、情节轻重悬殊。即罪名出入迥别。其侵盗官帑。私肥己橐者。审实必当执法严惩。以儆贪黩。若因公那移。其情不无可原。然该督抚必须将动用实据。根究明确。方成信谳。即如王进祖那移库银。以为买补驿马、黏修城垣仓廒、抢筑堤堰之用。必皆有工程簿籍可考。均当一一验明。方足以杜藉词支饰之弊。著通谕直省各督抚、嗣后审办此等案件。务将那用实据。查核明确。于摺内详细声叙。朕察其情节。分别核办。以昭平允。　　

○又谕、李鸿宾奏、部掣空运武举、及分发备弁、仍请再停一年一摺。漕标分发员弁。以备派委催重押空之用。若人数过多。易启钻营需索之弊。前曾奏准暂停。兹据该漕督查明、试用备弁。仍有一百七十余名。即全数派用。尚多闲旷。著兵部将漕卫掣发武举。并捐发备弁。再停一年。其武举押空已满三年。例准留标委用者。亦著再停一年。俟人缺疏通。再行酌办。　　

○壬寅。上诣皇太后宫问安。　　

○谕内阁、宗室硕海、以发往黑龙江、严加管束之犯。胆敢于经过驿站。纵容家本。索折车价。殴伤驿丁。实属怙恶不悛。著奕颢于硕海解到黑龙江之日。重责三十板。严加管束。仍留心稽察。如硕海再有逞凶滋事之处。该将军一面先将伊锁拏圈禁。一面据实奏闻。逸犯孔德等、严拏务获究办。沿途驿站。折给钱文。赃由勒索。概免置议。　　

○谕军机大臣等、据御史李德立奏、东省瘟疫流行。比户传染。德州等处、有匪徒乘间倡言。七月初一二日、有鬼打门。应者必死。遂致居民互相传惑。终夜仓皇。东昌一带、又传有邪匪偷翦辫发。采割幼童幼女。及途遇菜挑面担。乘间抛散药包之事。又有居住济宁州东关之光棍黄二、平素画符治病。绰号黄半仙。于七月初十日前后。起意乘灾诈财。捏造连毛僧、妖鬼名目。夥同恶匪。炫人听闻。夤夜入人院宇。自称妖鬼。肆意奸盗。嗣因匪党分赃不均。自相毒殴。经地保送官。该州公出。无人讯办。旋即解释等语。东省时疫传染。匪徒等竟敢乘间倡布邪言。致居民传惑惊惶。已干法纪。更有凶恶棍徒。假称妖鬼。夤夜入人院宇。肆行奸盗。其情节尤为可恶。著琦善督同臬司罗含章、派委妥员。访拏散布邪言为首之犯。严行惩治。其济宁州棍徒黄二等、既经查拏送官。何以不俟该州回任讯办。旋即寝息。该抚等即饬拏黄二到案。究明夥党。审有奸盗实情。即行按律治罪。无稍宽纵。李德立摺、著钞寄阅看。将此谕知琦善并传谕罗含章知之。　　

○协办大学士两江总督孙玉庭奏、江西、浙江、福建、连界之封禁山境界。及历年稽察情形。得旨、实力认真查办。不可徒作空谈。又奏、酌派晓事道府大员。进山密访。妥慎查办。断不敢操之过急。别滋事端。亦不敢稍事因循讳饰。贻患将来。批、此是要紧处。尤宜审度。　　

○癸卯、谕内阁、琦善奏、筹议缉捕经费一摺。东省捕务紧要。随时委员访缉。一切路费赏需。向无定款可支。著照所请、于藩库工程平余项下。借动银十万两。交当生息。以一半息银归还原本。一半作为缉捕经费。俟八年后原本归足。以五万两常年生息。俾捕费永无缺乏。该抚务认真整顿。以收实效。　　

○又谕、据御史李肄颂奏、请力除徇庇积习。速讯京控各案。以清讼源一摺。直省京控案件。络绎不绝。岂能常派大员分驰查办。不得不仍交本省督抚亲提审讯。乃讯明奏结。则诬控者十居八九。近日民情刁诈。诬捏者固所时有。然其中亦岂无负屈求伸者。各督抚受朕简任。察吏安民。是其专责。嗣后务力矢公忠。屏除积习。遇有交审案件。虚衷研鞫。秉公剖断。勿存回护属员之见。不特冤抑者得以昭雪。即刁健者亦可知所儆惧。庶政平讼理。而民气得舒矣。将此通谕知之。　　

○谕军机大臣等、据御史李肄颂奏、直隶天津河间等处。有无知莠民。以念经疗病为由。不分男女。群居杂处。有看香学好等名目。或谬托鬼神之名。谓之活觭角。或以药水令人洗目。使见幻境。谓之洗慧眼。种种名目。煽惑乡愚。日久结党成群。难保不借端滋事。请饬下该督密行访缉。并随时化导等语。所奏甚是。莠民倡为邪说。其始不过惑众敛钱。久而附和人众。往往滋生事端。白莲白阳等教。皆基于此。天津等处如此。他府恐亦不免。不可不严密查办。著方受畴、督同臬司阿霖、慎委干员。认真访缉。有犯必惩。不得仅以州县示禁。营汛会查。装点了事。亦不得任听末吏奸胥。肆意摉查。波累无辜。此事总在地方大吏实心化导。加意访察。自收除莠安良之效。天津一带。距京甚近。若该督等不认真查办。养痈贻患。将来或经朕访闻。或被人举发。彼时立派大员前往查办。恐方受畴等不能当其咎也。将此谕知方受畴、并传谕阿霖知之。　　

○又谕、据御史俞恒泽奏、浙江永嘉县、南溪西溪地方。设有县丞、巡检、二员。驻劄分防。近年以来。该处县丞一员。久经移寓县署之旁屋。巡检一员。久经移寓县城之民房。本任衙署。反成空设等语。各省设立分防佐贰。原因地方辽远。州县耳目难周。特驻专员。用资巡察。若仍移居城内。则此缺岂不竟成虚设。著帅承瀛、即查明永嘉县丞巡检二员。因何移居县内。始自何年。或有衙署坍塌。应需整理之处。亦应及时筹办。俾令各专职守。名实相符。其现任永嘉县丞万勋、巡检丁秉国、二员。是否能胜此任。或应行更换。一并察看。据实覆奏。将此谕令知之。　　

○直隶总督方受畴疏报、清厘通省留养局经费情形。得旨、此虽循照旧例核办之事。各府州县。岂能人人尽存恫瘝在抱之念。或不能实力奉行。终无实济。则与朝廷怀保惠鲜之意。大相剌谬矣。汝宜随便稽查。有不认真经理者。惩办毋贷。务令循名责实。勿忽。　　

○甲辰。谕军机大臣等、朱勋奏、西安一带。瘟疫盛行。捐备药饵散放。应试士子。有因病身故者。捐给衣棺。给予盘费。送回原籍等语。陕西时疫流行。应试士子。因病身故者。共有若干名。其民间传染者想复不少。朱勋等现在捐备药饵散给。如有不敷。即于该省存公项内酌量动支。交该府县等制备棺药。妥为散放。以全民命而示矜恤。将此谕令知之。　　

○以福建按察使唐仲冕、为陕西布政使。调山西按察使陶澍、为福建按察使。贵州按察使程赞清、为山西按察使。江苏按察使诚端、为陕西按察使。陕西按察使陈廷桂、为江苏按察使。以云南迤南道景谦、为贵州按察使。　　

○以缉捕奋勉。命广西贺县知县李辙通、送部引见。　　

○乙巳。秋分。夕月于西郊。遣睿亲王端恩行礼。　　

○谕军机大臣等、禄成等奏参、私立小票木戳之参领等、分别革职议处一摺。土默特参领德恩伯哷勒、私立小票木戳。令来城各蒙古、及铺户人等请领。自必有勒索之事。如不因勒索。何用私立票戳。又何以各铺民等前来呈控。禄成等既称各铺民不堪扰累。又云讯之各铺民。佥称实无勒索情弊。殊属前后自相矛盾。且该将军等、果讯无勒索之弊。则请将该参领革职办理。岂不失之过当。总之此案实在情形。该将军并未声叙明晰。恐其中尚有别情。著成格、即派明白大员。前赴归化城。会同归绥道岳祥、提齐人证。将此案查讯明确。据实详禀。由该抚另行定拟具奏。禄成等摺、著发交阅看。将此谕令知之。　　

○丙午。调广东巡抚张师诚、为安徽巡抚。安徽巡抚孙尔准、为广东巡抚。　　

○丁未。上诣皇太后宫问安。　　


大清宣宗效天符运立中体正至文圣武智勇仁慈俭勤孝敏成皇帝实录卷之二十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光元年。辛巳。九月。戊申朔。谕军机大臣等、严烺奏、戴村坝汶河漫缺三处。业将子埝及圈坝抽沟等工、先后完竣。惟白公祠后夹土坝、于合龙时因汶水长发。风雨交作。所进埽占。复被冲塌。现在赶于夹土坝上游圈筑埽坝一道。即以现筑夹土坝为二坝。两坝柴土并进。可期克日堵合。并查明该厅州等著落赔修等语。白公祠后土坝所进埽占。复被冲塌。赶筑圈埽。以资堵御。现在节逾秋分。汶源渐弱。自易为力。著该署河督即严饬委员及该州厅等。赶紧堵合。以节汶流。其原办所塌丈尺。著落分赔。不准开销。如再有蛰塌迟误之处。即行指名严参。勿稍宽纵。将此谕令知之。　　

○又谕、明山奏、六月分雨水粮价精形一摺。内称黔省因六月间未得透雨。通省粮价较增。思南丹江两处。现请开仓平粜。明山务饬该府厅妥协经理。以裕民食。毋任吏胥及囤户等影射滋弊。其镇远、思州、石阡、铜仁、思南、松桃等府厅属。无业贫民。无钱买食者。该抚等已捐廉按济。恐未能周普。著即饬查。如有应行动项给发之处。即行据实具奏。勿令穷黎失所。将此谕令知之。　　

○己酉。谕内阁、国家定制。登极后即应选择万年吉地。嘉庆元年。奉皇祖高宗纯皇帝敕谕。嗣后吉地。各依昭穆次序。在东陵西陵界内分建。今朕绍登大宝。恪遵成宪。于东陵界内。选择绕斗峪。建立吉地。著派庄亲王绵课、大学士戴均元、尚书英和、侍郎阿克当阿、敬谨办理。诹吉于十月十八日卯时开工。　　

○又谕、秦承业前在上书房行走。学问尚优。人亦爽直。朕履位之初。即宣召来京。加以迁擢。仍令在上书房行走。冀其有所匡助。及今半载有余。其所敷陈。非迂阔难行。即执谬不通。率皆市井之谈。昨据汪廷珍奏、伊在上书房言语不谨。及加诘问。汪廷珍不肯指实。因降旨、令秦承业不必在上书房行走。嗣后召询惇亲王、瑞亲王、初亦未肯直言。经朕反复开导。再三详询。二王无可如何。始据称、秦承业曾责备顾皋督责大阿哥。所言甚为荒诞狂悖。因令军机大臣等、面问大阿哥。亦称实有其语。上书房为养正之地。为师傅者。应以孝弟睦友子爱。时加训迪。今秦承业如此老悖。若不加以惩创。何以示诫。秦承业著革职。即令回籍。此系朕从宽惩办。若按名定谳。则罪在不赦矣。汪廷珍、顾皋、既闻其言。即应据实参奏。乃汪廷珍陈言含糊。顾皋则并未具奏。均属不合。著罚俸半年以示薄惩。秦承业系朕特召用之人。乃身在内廷。肆言无忌。朕知人不明。实不能不引以为愧也。　　

○免河南兰阳、仪封、二厅应赔被水漂没仓谷。　　

○免绥远城浑津黑河庄头未完米石。　　

○庚戌。谕内阁、马济胜奏、恳以本身应得封典。貤赠曾祖父母一摺。各省督抚提镇。遇覃恩之年。恳请貤封。旧例原准自行陈奏。嗣经定例。督抚提镇貤封者。均咨报吏兵二部。由该部汇核具题。无庸专摺奏恳。应遵照画一办理。此次马济胜请貤封曾祖父母。著兵部核明汇办。　　

○又谕、王鼎奏、审讯完县监生刘天保、遣子京控该县藉差苛派。押毙人命。大概情形一摺。完县知县黄观著革职。监生刘天保著斥革衣顶。交王鼎催提要证到案。秉公严讯。按律定拟具奏。寻奏上。得旨、王鼎奏、审明已革知县黄观。承办道段。多派人夫。又诬证逼供。押毙无辜。实属谬妄。黄观著发往军台效力赎罪。以示惩儆。其承审此案之保定府知府。及失察之历任该管知府。著查取职名分别议处。历任清河道。著查取职名照例察议。　　

○以广东澄海协副将吴绍麟、为阳江镇总兵官。　　

○裁贵州安顺府属土守备、土千总、土把总、各一员。土外委二员。从巡抚明山请也。　　

○展缓广东省河各商未完嘉庆二十五年课饷。　　

○缓徵长芦所属沧州、盐山县、并严镇海丰二场灶地被水钱粮。　　

○辛亥。上诣皇太后宫问安。　　

○谕内阁、前据方受畴奏、筹议旗租章程。当交军机大臣会同户部妥议具奏。兹据奏称、各项旗租。作为每年恩赏之用。若再议减。恐赏需益形短绌。应令熟筹妥议。再行核办。并将所议章程。分款核议。除清查地亩、官给地户执照、禁止房徵房解各款。均照所议办理外。著方受畴查明嘉庆七年以后入奏各案。租则较重者共有若干。拟减若干。通计解部租银。是否足敷分赏。其积年民欠为数较多。难保无官亏吏蚀。捏完作欠情弊。并著彻底清理。核明确数具奏。再行通计盈绌。分别办理。　　

○又谕、前据孙玉庭等覆奏、查明江苏省各属捐廉摊款。皆系办公所必需。请仍令照常捐办一摺。当交户部核议具奏。兹据奏称、江淮及苏州等属。常年实捐养廉银数。均在二三成以内。加以遇事摊捐各款。则江淮等属。成数已觉过多。而苏州等属额设养廉。几于全行摊扣。州县办公。恐必不能宽裕。所请照旧捐办之处。未便议准等语。额设养廉。原以给各官公私之用。其因事摊捐。亦事非得已。若如户部所核。该省摊捐成数。未免过多。著孙玉庭等再加确核。如有可酌减。及以闲款调剂之处。另行速筹妥议具奏。　　

○又谕、文干等奏、汉番官兵例外赏需。请分别办理一摺。上年西藏秋操。未经校阅。而达木蒙古、及唐古特番弁番兵等。业由远处先期调集。该管将备、实已督率演习多日。所有赏项既经给领。著准其咨部核销。其驻防官兵。近在前藏。既未校阅。其减半赏给之项。著玉麟、灵海、照数赔缴。该部知道。　　

○谕军机大臣等、文干等奏、达赖喇嘛之呼毕勒罕、拟确验签掣一摺。达赖喇嘛掌管西方黄教。其呼毕勒罕出世。自必有灵异可徵。前据玉麟等奏、里塘幼孩。有灵异之迹。今察木多所属。复出有幼孩二人。均有吉祥佳兆。前后共得三人。已符入瓶签掣之例。但系各该处具报之词。或恐言过其实。著照文干等所奏。将幼孩三名。令其亲丁师傅等携至前藏。文干等会同噶勒丹锡哷图萨玛第巴克什等。确加试验。如均有灵异之性。即照例写签入瓶。对众讽经。掣定核实奏闻。若试验未确。仍令另行访查。俟灵异幼孩数足三人。再行照例办理可也。将此谕令知之。　　

○追封孝穆皇后父、原任户部尚书布彦达赉、为三等公。母、吴雅氏、为公妻一品夫人。祭一次。建碑修坟如例。
  </div>
  <div class="pagination">
   <a href="清实录道光朝实录_page38.html">
    上一页
   </a>
   <span>
    ...
   </span>
   <a href="清实录道光朝实录_page34.html">
    34
   </a>
   <a href="清实录道光朝实录_page35.html">
    35
   </a>
   <a href="清实录道光朝实录_page36.html">
    36
   </a>
   <a href="清实录道光朝实录_page37.html">
    37
   </a>
   <a href="清实录道光朝实录_page38.html">
    38
   </a>
   <span class="current-page">
    39
   </span>
   <a href="清实录道光朝实录_page40.html">
    40
   </a>
   <a href="清实录道光朝实录_page41.html">
    41
   </a>
   <a href="清实录道光朝实录_page42.html">
    42
   </a>
   <a href="清实录道光朝实录_page43.html">
    43
   </a>
   <a href="清实录道光朝实录_page44.html">
    44
   </a>
   <span>
    ...
   </span>
   <a href="清实录道光朝实录_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
