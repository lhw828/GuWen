<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 212 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 212 页/共 242 页</h1>
    <div class="content">
○己酉。上御经筵　　

○以致仕阿达哈哈番张天禄子其龙、袭职。　　

○庚戌。升鸿胪寺卿陈协、为通政使司左通政。太仆寺少卿协理督捕事务刘秉政、为通政使司右通政。云南道御史王元曦、为大理寺寺丞。　　

○升陕西按察使习凤翥、为湖广布政使司右布政使　　

○壬子。予故致仕大学士宋权、谥文康　　

○癸丑。补原任梅勒章京马都护原官　　

○以赠拖沙喇哈番陈武子瀛袭职。　　

○喀尔喀部土谢图汗等遣和托河台吉等进贡马匹雕翎等物。宴赉如例　　

○甲寅。先是经略辅臣洪承畴疏奏云南山川峻险。幅员辽阔非腹里地方可比请敕议政王贝勒大臣密议三路大兵作何分留驻守贵州中路汉兵及广西汉兵。作何分布安设嗣经兵部议留拨大帅官兵镇守滇南事关重大请上□日定夺诏议政王、贝勒、大臣会议至是王等议平西平南靖南三藩内、应移一王、驻镇云南。汉中已属腹里兼有四川阻隔。不必藩王驻防。应移一王分镇粤东。一王分镇蜀中。何王应驻何省、恭候上裁。奏入命平西王驻镇云南。平南王驻镇广东。靖南王驻镇四川。　　

○乙卯。升陕西督粮道参政徐炟、为山东按察使司按察使福建泉州府知府陈秉直、为山东都转运盐使司运使　　

○旌表节妇福建莆田县儒士林士前妻黄氏、长汀县民周机妻赖氏烈女闽县民蒲氏女、福清县民吴氏女、永福县民魏氏女、各给银建坊如例　　

○遣官祭扎赖特部落台吉喇麻思希乌朱穆秦部落台吉满扎尔　　

○丙辰。故镇守宁古塔地方昂邦章京沙尔虎达榇至京师。上命内大臣公爱星阿、侍郎甯古里、赍茶酒迎奠之。　　

○丁巳。加赠阵亡梅勒章京拜他喇布勒哈番兼一拖沙喇哈番觉罗阿克善、为三等阿达哈哈番　　

○免湖广襄阳光化宜城谷城枣阳、南漳等县十五年分水灾额赋　　

○戊午。予故户部右侍郎郝杰、祭葬如例　　

○河南道监察御史何可化奏言各官有加级纪录、原以奖有功也除缉逃开荒应如例行外他如捐俸修城、修学、完粮、修河诸务不过职掌之所当为何足为功督抚往往具题动曰某官捐俸若干殊不思俸银几何而能捐若百若千之多大约借小民之膏血以利自己之功名耳今若不辩其何者宜加级纪录何者不宜。恐恩施太易法久弊生。供一事者必自叙。偶一得者必要功。得毋令守正者、有向隅之悲巧宦者、生觊觎之念乎。此非所以励官常、实所以长官邪也下所司详议。　　

○己未。内阁奏言、内三院既改为内阁另设翰林院、查旧例各有分管职掌。今再行详酌。及应归各衙门者、分列款项奏请内阁职掌。一、具题纂修实录等项书籍各官职名一办理记载诏书上传敕谕、册文宝文表文、御屏收藏六科录疏并各项书籍各处祭文等项。一、撰拟文武各官世袭封赠诰命敕命、及敕书、并用宝。一、精微批挂号。一经筵日讲翰林官撰完讲章看详进呈。一、繙译本章。一、撰写坛庙各陵祝文、及神牌扁额。一、登记世官档子。一、收揭帖红本票签档子。一、撰拟碑文祭文谥号。翰林院职掌。一、经筵日讲。撰拟讲章。一、外国奏书令四译馆官繙译。一、考选庶吉士。一、开列教习庶吉士职名、送内阁具题。一、纂修繙译各项书史。一、开列纂修职名送内阁具题。一、凡会试乡试及武会试主考、开列职名、送该部具题。一、撰拟封赠诰敕开列翰林官职名、送内阁具题一题补翰林官员及差遣俸满丁忧给假等项、行文各部一侍直一侍班一扈从一贴黄一修玉牒一捧敕书一教内书堂一上陵一分献一册封一赍诏应归各该衙门职掌。一会试一殿试一廷试举贡一册封事宜以上四项俱应归礼部。一、撰拟印信关防字样、文官应归吏部武官应归兵部。从之。　　

○河南巡抚贾汉复疏报、烈妇、孟津县生员李宗沆妻王氏、年二十五、夫故时、怀有孕。迨分娩后、投缳而死。节妇、温县民张以宁妻许氏、年十七、夫故。奉姑尽孝。教子有方。河内县瞿镜妻张氏、年二十三、夫故。事亲抚孤。甘贫、不易。孙允嘉妻邹氏、年十七、夫故。事亲抚孤。孝慈兼尽。郑州生员虎呈采妻李氏、年二十五、夫故。苦节三十五年。登封县生员裴耀宗妻张氏、年二十八、夫故。纺绩养姑。抚子成立。俱请照例。旌表下所司议。　　

○庚申。升鹰扬卫守备钱腾云、为湖广掌印都司。处州副将中军都司马高尚义、为陕西掌印都司　　

○吏部奏言、江南江西总督郎廷佐、凤阳巡抚亢得时、操江巡抚蒋国柱、不劾婪赃之卢慎言于卫贞元未劾之先。而劾于贞元既劾之后。及奉上□日回奏、复巧言支饰。俱请革职下刑部审究。得上□日郎廷佐等、俱著革职、并革拜他喇布勒哈番、戴罪照旧管事。　　

○改贵州布政使司参政管分巡思仁道佥事事张风□易、为贵州布政使司参政分守思仁道以随征副将张扶龙、为贵州按察使司副使、分巡思仁道从前经略辅臣洪承畴误题分守为分巡至是改正焉　　

大清世祖体天隆运定统建极英睿钦文显武大德弘功至仁纯孝章皇帝实录卷之一百二十四




大清世祖体天隆运定统建极英睿钦文显武大德弘功至仁纯孝章皇帝实录卷之一百二十五　　

顺治十六年。己亥。闰三月。辛酉朔。更定在京各衙门满汉官衔品级。翰林院侍读学士、侍讲学士、满汉字俱称侍读学士。侍讲学士。侍读侍讲、满汉字俱称侍读、侍讲。修撰、编修、检讨、满汉字俱称修撰、编修检讨。五经博士、满汉字俱称五经博士。典籍、满汉字俱称典籍。内阁撰文中书、满汉字俱称撰文中书。办事中书、满汉字俱称办事中书。以上品级、仍旧。宗人府府丞、启心郎、理事官、正四品。副理事官、从四品。称谓仍旧。经历、称谓品级仍旧。六部满汉尚书、侍郎、郎中、员外郎、主事、司务等官。称谓品级俱仍旧。兵部督捕侍郎、称谓品级仍旧。左右理事官、俱改为太仆寺少卿。仍协理兵部督捕堂上事务。正四品。理藩院尚书、称礼部尚书。掌理藩院事。正二品。左右侍郎、称礼部左右侍郎。协理理藩院事。正三品。副理事官、从五品。院判、仍正六品。知事、副使、称谓品级如旧。都察院左都御史、左右副都御史、左右佥都御史、监察御史等官。称谓品级俱仍旧。满理事官、改称监察御史。正七品。都事、正六品。司务、从九品。称谓仍旧。通政使司通政使、左右通政、左右参议等官。称谓品级俱仍旧。知事、正七品。司务、从九品。称谓仍旧。大理寺卿、左右少卿、寺丞、寺正、寺副、评事等官。称谓品级俱仍旧。司务、从九品。称谓仍旧。六科都给事中、左右给事中、给事中、称谓品级仍旧。太仆寺满理事官、汉卿、俱称卿。满副理事官、汉少卿、俱称少卿。主簿、称谓品级仍旧。光禄寺满理事官、汉卿、俱称卿。满副理事官、汉少卿、俱称少卿寺丞、四署掌印署正、典簿、称谓品级仍旧。国子监祭酒、司业监丞助教、博士、典簿、学正、学录、典籍、称谓品级仍旧。钦天监监正、监副春官正、夏官正、秋官正、冬官正、中官正、五官灵台郎、五官保章正、主簿、五官挈壶正、五官监候、五官司历、五官司晨、博士、太医院院使、院判、御医、吏目、上林苑监、左右监丞、署丞、中书科中书舍人、行人司司正、司副、行人、以上称谓品级俱仍旧。户礼兵工四部各库司库、正七品。称谓仍旧。礼部会同馆通事、满字称通事。汉字称通官。正八品。牛羊阿墩大、满字称吴尔哈伯喀达喇喇哈番。汉字称司牲官。正八品。礼部铸印局、户部宝泉局、兵部会同馆大使、兵部督捕、刑部司狱、工部营缮所所丞、称谓品级仍旧。　　

○裁六科满主事。其印信、俱都给事中掌管。　　

○户部奏言、满洲蒙古汉军受封之妇、寡居无嗣。养赡无人。而能守志不渝者。及有后嗣、养赡有人、而能抚孤守节者。俱准其留原封诰敕。从之　　

○壬戌。武英殿大学士胡世安有疾。乞假调理。允之。　　

○甲子。以坛殿告成。加总管工程内官监理事官通吉、拜他喇布勒哈番　　

○谕吏部。前因御史缺员、欲行考补。今台员足用。考过取中袁懋德、张惟赤、薛鼎臣、谌名臣、汪之洙、刘大谟、胡悉宁、成肇毅、周明新、姚启盛、俱著以科员用。　　

○旌表广东节妇、会同县王家翰妻杨氏。崖州萧士彦妻慕容氏。贞女、顺德县刘氏女。各给银建坊如例　　

○初、二等侍卫阿拉那、与公额尔克戴青家奴陈保等、殴于市保等讼其抽刀相击。刑部审实。转交兵部。议革阿拉那职。复交刑部议罪。至是、刑部拟阿拉那鞭一百、折赎。疏入从之。　　

○予故昂邦章京沙尔虎达立碑。遣官致祭。　　

○初、内大臣费扬古、郭迈、有罪。上命随旗上朝。复以违上□日罢职。下刑部议罪。至是、各拟绞具奏。上免其死。革费扬古少傅兼太子太傅、内大臣、议政大臣、并所加之级、及二等阿思哈尼哈番职。解牛录任。止留一拜他喇布勒哈番。革郭迈内大臣、二等阿思哈尼哈番职解牛录、及上驷院任。止留一拜他喇布勒哈番。仍令随旗上朝。　　

○乙丑。谕吏部。巡抚系封疆重臣。一切章奏、皆当恪慎循理。近见陕抚陈极新、虚诞恣肆。全失奏对之体。如遵例考满一本历引擒斩介赛、囊奴克、攻破清河、北关辽东等处、征伐铁岭东揆宣府、大同、收服察哈尔、获德王等功。又以征朝鲜、于江华岛获其家眷、说逼国王投顺为己功。妄冒勋劳。殊为可恶。至于参梁鋐隐其所劾科抄。又引壬戌年刘宏远李大成旧案为例。言大成匿不回奏。太祖怒。将大成宏远正法。分其家产妻子等语。生杀乃朝廷大柄。岂可妄行牵引。图快私忿大不合理。尔部即从重议处具奏　　

○丙寅。以故一等阿达哈哈番翁爱弟特哲、二等阿达哈哈番阿布赖子尼雅汉、三等阿达哈哈番满都叔之子和济吉尔、拜他喇布勒哈番兼一拖沙喇哈番察克都兄之子察尔奇、拜他喇布勒哈番喀齐兰子阿尔布、耶古子布尔哈、阵亡一等阿达哈哈番兼一拖沙喇哈番巴度子俄灵安、一等阿达哈哈番永贵子赫塞、郭如龙子朝章、老病致仕三等阿达哈哈番许尔官子弘义、各袭职。　　

○恩特以创发身故。命为拖沙喇哈番。以其子石图袭职。　　

○一等阿达哈哈番兼一拖沙喇哈番金玉振有罪。削本身拜他喇布勒哈番职。所袭二等阿达哈哈番、以其叔之子玉英、袭职。　　

○以一等阿达哈哈番塞尔格克、为三等阿思哈尼哈番。　　

○旌表节妇、湖广大冶县林有声妻陈氏。临湘县陈世定妻李氏。江夏县刘滋妻徐氏。各给银建坊如例。　　

○宣府总兵官佟学文、以老病乞休。允之　　

○丁卯。谕吏部。向令内阁中书、摹写法帖。用心习学。为时已久。今览其所写字样。吴养浩、宫昌宗、戴时选、书法稍有可观。其杨鹏举、沈鉁生、程璋、王毓英、牛彝、张道祥、鲁超、戈瑶八员。书法生疎。著各罚俸一年。白绍易、曹之骥、字画潦草。不合体式。殊为怠玩。著革职。永不叙用。　　

○谕刑部。前因贪官污吏、剥民取财。情罪可恶。故立法严惩。赃至十两者、籍没家产。乃今贪习犹未尽改。须另立法制。以杜其源。今后贪官赃至十两者、免其籍没。责四十板。流徙席北地方。具犯赃罪、应杖责者、不准折赎。　　

○转吏科右给事中胡尔恺、为礼科左给事中。升兵科给事中杨雍建、为礼科右给事中。补原任礼科给事中法若真、为更科给事中。户科右给事中王启祚为原官。　　

○戊辰。裁山西应州安银子、浑源州上盘铺、蔚州马驿、怀仁县西安、马邑县广武、广昌县香山、灵邱县太白、山阴县山阴等驿。　　

○吏部议覆山东道御史顾如华疏言、藩臬原有互揭之例。今恐彼此弥缝、易滋徇庇之弊。以后二司贤否、永不许互开。报可。　　

○己巳。升鸿胪式少卿杨时荐、为本寺卿。补原任太仆寺少卿李敬原官。协理兵部督捕侍郎事。　　

○遣官致祭喀尔喀部落故固山额真巴拜。　　

</div>
    <div class="pagination">
<a href="清实录顺治朝实录_page211.html">上一页</a><span>...</span><a href="清实录顺治朝实录_page207.html">207</a><a href="清实录顺治朝实录_page208.html">208</a><a href="清实录顺治朝实录_page209.html">209</a><a href="清实录顺治朝实录_page210.html">210</a><a href="清实录顺治朝实录_page211.html">211</a><span class="current-page">212</span><a href="清实录顺治朝实录_page213.html">213</a><a href="清实录顺治朝实录_page214.html">214</a><a href="清实录顺治朝实录_page215.html">215</a><a href="清实录顺治朝实录_page216.html">216</a><a href="清实录顺治朝实录_page217.html">217</a><span>...</span><a href="清实录顺治朝实录_page213.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
