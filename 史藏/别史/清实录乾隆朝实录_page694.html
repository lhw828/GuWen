<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 694 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 694 页/共 1860 页
  </h1>
  <div class="content">
   ○以故奉恩辅国公瑟尔臣子德明阿、袭爵。　　

○调江西南昌镇总兵马龙图、为广东潮州镇总兵。以原任山东衮州镇总兵成元震、为南昌镇总兵。　　

○戊申。祭大社大稷。上亲诣行礼。　　

○诣畅春园、问皇太后安。　　

○幸圆明园。　　

○皇后千秋令节。停止行礼筵宴。　　

○谕军机大臣等、陈宏谋奏报云南委员徐兆骐、刘观佩、陈麒等解运铜铅、入境出境三摺。本属循例奏报之案。但事同一类。时日亦相距不远。尽可并摺汇奏。以省烦渎。乃分为三摺。前幅皆援引前降谕旨。是但据委员详报。一任幕宾沿袭故套。敷衍凑摺。该抚并未详加阅看。亦足见其全不留心矣。著将此传谕知之。　　

○又谕、现今西路进兵擒剿。一切马驼粮饷。需用甚属紧要。著传谕黄廷桂、吴达善、所有已经办齐者。即刻尽数解赴巴里坤军营应用。务期选委妥员。迅速齐备。中途加意经理。催趱以利军行。著即传谕知之。　　

○又谕曰、兆惠等奏称、接萨喇勒、吐鲁番来信。即遣人令其由彼处进兵。并赴特讷格尔、会同商议等语。兆惠办理甚合机宜。前曾降旨。令兆惠至特讷格尔、办理台站事务。今著传谕兆惠。伊到特讷格尔。若事务繁多。即留彼处办事。如一切尚易料理。即著会同达勒当阿等、领兵进剿。在参赞大臣上行走。其特讷格尔台站事务。交与三格管理。并传谕和起等、所有巴里坤一应事务。俱照兆惠所定章程。悉心经理。　　

○又谕、据阿兰泰奏称、将讷默库情形、究问丹津等语。阿兰泰大不晓事。彼意以为此事、似舒明诿之于彼。现在无论讷默库有无叛意。但已杀我侍卫。掠去运米驼只。似此目无法纪。尚复何犹豫之有。况今嫌隙已成。即欲中止。岂惟必不可行。反所以启其疑虑。速其逃逸耳。阿兰泰、接到舒明咨文。当即亲自带兵。前往堵截。将讷默库唤来。即便擒拏。审明事果属实。将讷默库办理。使众厄鲁特觊觎之念。潜消默释。设讷默库诚无叛意。亦当将杀我侍卫、掠去驼只之正犯。审明正法。再将讷默库如何处治之处。请旨办理。乃览阿兰泰奏摺。议谕纷如。而应办之处。并未陈奏。彼所办者俱属何事。况丹津据彼见闻首出。又现有戕杀侍卫、抢掠驼只二事。阿兰泰并不思及。而反究问丹津。殊属非是。著作速寄知阿兰泰。遵朕前旨。妥为尽心办理。彼能保讷默库之必不反乎。将来倘致兔脱。朕惟阿兰泰是问。慎之。　　

○又谕曰、舒明自将讷默库有欲叛情形具奏后、又隔多日。未见奏到。览阿兰泰所奏。颇有不欲办讷默库之意。舒明奉到此旨。即前往会阿兰泰。将彼拏问。仍将讷默库、现在情形。并伊属下举动若何之处。作速奏闻。著将阿兰泰奏摺。并降与伊谕旨。一并钞录。令舒明阅看。　　

○定边右副将军萨喇勒奏、臣与台吉诺尔布敦多克等、集兵讨逆。自赎前愆。因力不敌。未获擒献。随至吐鲁番地方。据回人伯克莽噶里克告称、噶勒藏多尔济等、现俟擒阿睦尔撒纳。即领兵向各游牧抢掠。且以噶勒藏多尔济子诺尔布琳沁、立为总台吉。管辖四卫拉特。已先遣布噜古特、尼玛、前往。又闻业克明安、巴雅尔等、知臣至吐鲁番。带兵前来。意不可测。幸臣先入城。又闻巴里坤兵至。伊等始回。看来准噶尔人等。反覆不可信。必调取西北两路兵三四万并剿。谕军机大臣等、兆惠等将萨喇勒所奏、准噶尔情形。及请派两路大兵进剿一摺。转奏前来。此次萨喇勒、甚有畏惧准噶尔之心。又恐来京治罪。是以故难其说。为此陈奏。今大兵将抵伊犁。若如萨喇勒所奏。必待大兵三四万。始可前进。则机会已失。必致堕贼奸计。因降旨令其即同达勒当阿进剿。然伊既怀疑惧。未必能尽心擒贼。以图报效。即使前往。亦属无益。策楞、达勒当阿、竟不必候萨喇勒偕行。即同鄂勒哲依、哈萨克锡喇等、作速进兵。即萨喇勒赶赴。一切紧要机宜。不必与之商酌。伊所奏准噶尔人等、全不可信之语。亦不无所见。然如噶勒藏多尔济、巴雅尔、沙克都尔曼济等、朕已加恩俱封为汗。其心更何所希冀。巴雅尔属人贫苦。或向回人等掳掠。势不能免。若谓其领兵欲擒萨喇勒。此非情理所有。又尼玛现在哨探队内行走。剿灭阿巴噶斯等游牧。颇著劳绩。而彼处传言。乃谓系噶勒藏多尔济等所遣。萨喇勒误听回人之言。不察虚实。信以为真。著明白传旨晓谕。令其毋庸疑虑。至阿逆诡计百出。知噶勒藏多尔济等、现在军中。或遣人前来煽诱。亦未可定。不若将此情节。详悉晓谕伊等。不使为逆贼所惑。而阿逆亦无从更施伎俩。策楞等务宜详慎办理。　　

○己酉。孝康章皇后忌辰。遣官祭孝陵。　　

○谕曰、吏部回奏书吏王明一讹索银两一案。既称系王安国访闻。咨刑部审讯。及刑部刑讯不承。行文询明吏部。如何访获。王安国即当指明得自何人。交与刑部三面质对。何患不得实情。乃并无指实。是其咎全在王安国。著都察院严察议奏。至吏部堂官。既准刑部咨查。即应向王安国询所从来。乃仅称本部原系访闻。无从再行咨送。未免有将就了事之意。亦著察议具奏。刑部据吏部咨送、事关胥吏舞弊。刑讯自不为过当。且经往返咨询。始行释放。尚非草率完结。该御史李绶职司纠察。据事指陈甚是。此案仍著王安国将得自何人之处。据实交与刑部。再行严审定拟具奏。　　

○谕军机大臣等、噶尔什等具奏。黑格所出骁骑校一缺。请以记名骁骑校黑达色补放。著照所请行。但此项记名人员。遇有缺出。即应补放。倘每次仍待奏请。未免繁琐。嗣后此项记名人员。著该将军等、遇有缺出。即行补放。其每年共补放几人之处。年终汇报该旗转奏。　　

○又谕曰、讷默库情形。既据舒明一面具奏。一面行咨阿兰泰。阿兰泰当即备办擒拏讷默库。而乃不晓事体。反究问丹津。谓讷默库叛迹未彰。殊属错误。此事嫌隙已成。断不得不办。且讷默库属下之人。杀我侍卫。掠去运米驼只。使非有讷默库之言。伊属下人何敢为此。讷默库即无反意。亦应有罪。阿兰泰犹豫不办。恐讷默库或致扬脱。此时阿兰泰、舒明、若将讷默库业经办理甚善。即遵前旨解京。若尚未办理。著阿兰泰、舒明、将讷默库唤来晓谕。谓尔属下之人。戕杀侍卫。抢掠官驼。尔若无反意。属下之人。何得为此。今将尔解京质审。尔果无反意。恣意肆行。皆出于尔属下之人。尔之罪谴甚轻。大皇帝必矜恤施恩。宽宥尔罪。解来之时。若不将丹津一并拏解。讷默库等必生疑虑。著阿兰泰、舒明、仍遵朕前旨。并丹津亦拏解来京。行过戈壁地方。即将丹津释放。将朕施恩补授伊散秩大臣之处。详细告知。一同解送来京。　　

○吏部遵旨议奏、孔昭焕袒庇庙户。武断滋事。应革去公爵。主事孔继汾。贡生孔继涑。主持干与。应革去主事贡生。得旨、孔昭焕袒庇户人。不知安分自爱。部议以革去公爵。实所应得。但朕究念其为先圣后裔。且尚属年少无知。著加恩免其革退公爵。孔昭焕其闭户读书。勉承祖训。以仰副朕终始曲全至意。倘仍怙终不悛。再敢干与公事。是则自取罪戾。毋望幸邀格外恩也。余依议。　　

○以故奉恩辅国公额尔经阿弟德明阿、袭爵。　　

○庚戌。上诣畅春园、问皇太后安。　　

○谕曰、尹继善、刘纶、喀尔吉善、审拟鄂乐舜、勒派盐商银两一案。甚属悖谬。鄂乐舜之得受银两。既已属实。则富勒浑之参奏。并不全虚。乃伊等于鄂乐舜。则祇照求索借贷所部财物。准枉法论加等。拟以绞候。而于富勒浑则照诬告反坐加三等。拟以杖流。此事所重。专在鄂乐舜一人。同德不过附参。试思鄂乐舜于众商银两。既无契券。又无利息。又未分毫偿还。何名借贷。又必如何而始谓之勒派得财耶。自朕初年。鄂善以受贿严加惩创。意内外大臣。共知儆惕。而鄂乐舜身为巡抚。尚簠簋不饬乃尔。独不思鄂善所治何罪。而乃如此定拟。反将参出之人。坐以重罪。则此后各省督抚。或有贪婪者。朕将何赖以觉察。此所系于官箴国法者甚大。在尹继善等、明知富勒浑罪不至此。朕必不照拟完结。不过以富勒浑、系大学士傅恒之侄。故为定拟过当。以见伊等不畏傅恒。不知朕于大小臣工。功罪赏罚。从无丝毫成见。若富勒浑参鄂乐舜之处全虚。则诚应论以反坐。今惟同德一事属虚。而其事尚在疑似。律有参款内一二事实。他皆虚无。尚有从轻之条。而况富勒浑所参重款已实。乃欲将其从重治罪。是何意见乎。且无论富勒浑、不过傅恒堂侄。傅恒亦断不能为之曲庇。即使大学士傅恒、设有获罪之处。朕亦何肯少为迁就耶。伊等如此居心。政乃深于畏惧揣度。可鄙可愧。此等伎俩。能于朕前行之乎。朕故明为宣露。使内外臣工。轻笑此三人之无耻。不能包荒之议。朕有所不避矣。并将尹继善、刘纶、喀尔吉善、俱著交部严加议处。昔朱子论晋韩厥、却克、谓委曲分谤。非大臣体。刘纶尚系新进。尹继善、喀尔吉善、多年封疆。何乃出此。此番奏谳。实乃巧为之分谤。朕甚愧懑。至此案富勒浑到任未久。即闻众商啧有烦言。周人骥、同德、近在同城。岂得诿为不知。同德即无授意情事。亦何以漫无觉察。周人骥、同德、俱著革职、发往军台效力。浙江巡抚员缺。著杨廷璋补授。浙江布政使员缺。即著富勒浑补授。其按察使员缺。著台柱补授。湖南布政使员缺。著杨灏补授。鄂乐舜即著交与台柱押解来京。到日该部奏闻请旨。余著核拟具奏。摺并发。　　

○谕军机大臣等、库图齐自上年投诚以来。详报一应事宜。复致信阿巴噶斯等。令其擒贼赎罪。甚属可嘉。著加恩授为散秩大臣。　　

○吏部议准、两广总督杨应琚奏、广西左江道。有控压边关。拊辑土猺之责。应加兵备道衔。节制南、太、泗、镇、四府都司以下武职。换给关防。从之。　　

○礼部议覆、衍圣公孔昭焕奏、孟庙请罢季孙、子叔、高子、告子、盆成括、从祀。查季孙、子叔、为孟子门人。盆成括学于孟子。见赵歧注。歧去孟子近。必有据。孟子去齐章。有高子以告之文。确为弟子无疑。告子不害从祀。虽见宋史。然考钦定图书集成。及孟氏三迁志。皆作好生不害。改于何代。不可稽。现在所祀。系浩子不害。非告子。自宋至今。从祀七百余载。未便以臆说罢。从之。　　

○又议覆、江苏巡抚庄有恭奏、金山卫学二十名。额数较多。启民童冒籍之弊。应酌减四名。从之。　　

○又议覆、广东学政刘星炜奏、肇庆府鹤山县、于立县初、有广州府民一百五户。呈请修城入籍。奏准应试。产异籍同。易滋冒籍重考之弊。现据抚臣确查。除已移住鹤山、准其应试外。余必有产业呈县注册者准。仍移知原籍。以杜重考。其庐墓田粮在原籍、不愿迁者。仍归原籍应试。从之。　　

○辛亥。上诣畅春园、问皇太后安。　　

○自圆明园起銮。谒孔林。以定西将军策楞等奏报、擒获阿睦尔撒纳。命改程谒泰陵。　　

○谕曰、朕因抚定伊犁。躬祭阙里。于启銮之晨。适接叛贼阿睦尔撒纳就擒捷音。群情效顺。讨逆奏功。斯皆仰赖祖考鸿禧。默垂庥佑。理应躬诣山陵。敬申谢悃。兹当取道良乡。距泰陵为近。即日前往恭谒。所有祭告孝陵、景陵、典礼。俟曲阜回銮日诹吉举行。　　

○谕军机大臣等、浙江巡抚员缺。已降旨令杨廷璋补授矣。杨廷璋未到之先。所有巡抚印务。著喀尔吉善署理。前喀尔吉善曾奏请陛见。朕已允准。该督久于封疆。朕所倚任。此番所办鄂乐舜一案。不意悖谬若此。尚有何颜面见朕耶。俟杨廷璋到浙。该督即著仍回福建。不必来京。著传谕知之。　　

○又谕、据策楞等奏、伯什阿噶什等、将阿睦尔撒纳擒解前来等语。此次拏获叛贼阿睦尔撒纳。伯什阿噶什、巴图尔乌巴什、诺尔布、古尔班和卓、贝克等。洵属奋勉。朕甚嘉予。伯什阿噶什、朕前曾欲封以王爵。著策楞即传谕封为亲王。其余诺尔布等四人。孰为台吉。孰为宰桑。著查明即行奏闻。候朕酌量加恩。并先谕知伊等、大皇帝因未悉尔之等级。是以暂缓予封。现命我等查奏。奏到时、即有恩旨。今因路远、不能多赍赏赐物件。特命御前侍卫。送到恩赏伊等五人马褂朝珠等物。策楞等即行赏给。再库图齐、此次亦甚奋勉。著加恩授为内大臣。补授阿巴噶斯宰桑。至普尔普、因此事往返勤劳。今又与福昭、车布登、协同擒拏阿睦尔撒纳。著施恩授为内大臣。福昭、车布登、俱授为二等侍卫。鄂勒哲依、尼玛、哈萨克锡喇等、剿贼俱各奋勇。除尼玛前经封公外。鄂勒哲依、哈萨克锡喇、俱著加恩封公。吞图布、恩克博罗特、俱授为散秩大臣。此内鄂勒哲依年老。不必前来。令在彼同兆惠、玉保办事。尼玛、哈萨克锡喇、吞图布、恩克博罗特内、议留一人。在彼办事。余同策楞来京。再阿睦尔撒纳。今已就擒。伊姊德勒格尔之妻。仍遵前旨解京。伊妻敦多布巴勒桑。乃噶尔丹策零之女。著照依达瓦齐所请。赏交达瓦齐。令其养赡。将此谕令伊等知之。　　

○又谕曰、将军策楞等、此次自抵军营。办理一切。甚合机宜。始将阿逆拏获。自应酌量施恩。策楞著封为一等公。赏戴双眼花翎、宝石帽顶、并四团龙补服。玉保、著赏三等男爵。世袭罔替。扎拉丰阿、亦属奋勉。著施恩赏给亲王职衔。达勒当阿、富德、办理由珠勒都斯进兵妥协。达勒当阿、赏戴双眼花翎。富德所有降级罚俸革职留任之处。俱行开复。　　

○又谕曰、兆惠此次办理事务。俱合机宜。著加恩授为内大臣。　　

○又谕、据舒明奏称、将讷默库等属下之人。再四穷究。俱系刚多尔济、巴图博罗特、罗垒云端、布颜特古斯、乌巴什等所为。惟戕杀侍卫一案。尚未明白。现在上紧追究。至丹津首告一节。并未使讷默库等知觉。仍照料人众起程。前赴扎布堪等语。观此则讷默库之叛。又似微有可疑。然戕杀侍卫一节。必宜究明。现据策楞等奏称、业已拏获阿睦尔撒纳。讷默库即使蠢动。又将焉往。著将策楞所奏、拏获阿睦尔撒纳之摺。钞录发与舒明。令其晓谕彼众。此时阿兰泰、舒明、若遵朕前旨。业已将讷默库办理。则遵照前旨。若尚未办理。即行释放亦可。惟戕杀侍卫人犯。务必究出。从重治罪。使彼有所儆惧。以示炯戒。策楞等所奏、拏获阿睦尔撒纳之摺。并著钞寄纳木扎勒。明白晓谕辉特部落人等。　　

○参赞大臣达勒当阿奏、唐古忒、乃逆贼阿睦尔撒纳之族。游牧处有精兵五六百名。经将军派调。止带兵百名。驼马疲瘦。行五六日。即躲避观望不前。复探知阿睦尔撒纳入伊犁。欲由哈布塔克拜达克一路往从。诡传将军兵败。摇惑众心。应速行擒治。现派富德、莽阿纳、带噶勒藏多尔济。及厄鲁特兵往办。报闻。　　

○是日、驻跸黄新庄行宫。　　

○壬子。谕军机大臣等、三格自革职后。效力军营。尚属黾勉。著加恩赏给副都统职衔。以示鼓励。　　

○谕哈萨克特茏等、准噶尔地方。频年扰乱。厄鲁特等、莫不颠连失所。而车凌、车凌乌巴什、阿睦尔撒纳、率属数万归诚请命。朕统一寰区。中外不忍异视。因各加厚泽。逮其属下。悉令得所。更念准噶尔部众。皆罹水火。特发大兵平定。使彼众咸登衽席。且欲尔等相邻部落。同享安居之福。因命将军大臣遣使谕尔。尔亦远慕皇仁。遣使启请于将军大臣。愿奉诏守法。经将军大臣转奏。朕鉴尔诚悃。方欲加恩。不意逆贼阿睦尔撒纳。狼心辜德。于入觐时中途潜遁。是用未遑降诏。今逆贼阿睦尔撒纳、业就擒解京。额琳沁亦已为伯什阿噶什所杀。巴特玛车凌、出痘身死。贼之党羽。剿除净尽。地方肃清。准噶尔人众。悉属朕之臣仆。朕谕令各守疆土。久远安居。勿得肆扰邻部。尔亦当约束属下。一如前日不扰准噶尔之人。尔若仰企仁风。愿沾恺泽。朕当令尔不离故土。仍尔故俗。子孙乐业。尚有殊恩。若尔谓哈萨克。原属化外。不便内附。亦听尔之自便。朕不相强也。惟宜遵朕谕旨。严行约束属人。朕自加惠无已。用特遣侍卫宰桑、赍诏谆谕。尔奉到朕诏。宜体天朝休养群生之至意。以期永奉恩施。特谕。　　

○是日、驻跸半壁店行宫。　　

○癸丑。谕、上年江南歉收。屡经降旨截漕赈恤。并令酌拨江楚等省粟米。运往平粜。近闻该省米价。尚未平减。且南方全恃秋田将获。麦收亦属有限。其秋成以前。尚须筹画接济。去年豫、东二省收成颇好。麦价平贱。著河南、山东、巡抚酌量采买小麦数万石运江平粜。并各饬属晓谕商民。流通贩运。俾灾地民食充裕、以副轸念　　

○又谕曰、逸贼阿睦尔撒纳、现已就擒。军务告竣。军机大臣等遵朕谕旨。办理诸务。夙夜宣勤。著交部议叙。军机处行走司员。亦著交部议叙。　　

○又谕曰、逸贼阿睦尔撒纳。现已就擒军务告竣。黄廷桂、吴达善、办理一切军需。劳绩卓著。著交部议叙。和起、豆斌、从前虽经获罪。尚能竭力奋勉。其革职留任之案。著加恩开复至陕、甘、两省派办军需大小员弁。有实在出力者。著该督黄廷桂、查明奏闻请旨。　　

○又谕、去秋阿睦尔撒纳、负恩背叛。用兵剿捕。陕、甘、两省承办军需。甚为紧急。在事员弁。因办理不善。参革治罪者。前后数案。其中有情罪较重。无可宽贷者。亦有迫于时势。尚在可原者。情节不一。在彼时军务紧要。稍有宽贷众情益为懈怠。自不得不如此查办。今逆贼业已就擒。所有从前获罪员弁。应量为分别原宥。以示格外之恩。著黄廷桂、策楞、兆惠、查明。秉公酌议。奏闻请旨。　　

○是日、驻跸梁格庄行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百六


大清高宗法天隆运至诚先觉体元立极敷文奋武孝慈神圣纯皇帝实录卷之五百七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。二月。甲寅。上谒泰陵。未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、随行礼。
  </div>
  <div class="pagination">
   <a href="清实录乾隆朝实录_page693.html">
    上一页
   </a>
   <span>
    ...
   </span>
   <a href="清实录乾隆朝实录_page689.html">
    689
   </a>
   <a href="清实录乾隆朝实录_page690.html">
    690
   </a>
   <a href="清实录乾隆朝实录_page691.html">
    691
   </a>
   <a href="清实录乾隆朝实录_page692.html">
    692
   </a>
   <a href="清实录乾隆朝实录_page693.html">
    693
   </a>
   <span class="current-page">
    694
   </span>
   <a href="清实录乾隆朝实录_page695.html">
    695
   </a>
   <a href="清实录乾隆朝实录_page696.html">
    696
   </a>
   <a href="清实录乾隆朝实录_page697.html">
    697
   </a>
   <a href="清实录乾隆朝实录_page698.html">
    698
   </a>
   <a href="清实录乾隆朝实录_page699.html">
    699
   </a>
   <span>
    ...
   </span>
   <a href="清实录乾隆朝实录_page695.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
