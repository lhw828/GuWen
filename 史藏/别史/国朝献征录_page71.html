<!DOCTYPE html>
<html>
<head>
    <meta charset="UTF-8">
    <title>国朝献征录 - 第 71 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 71 页/共 245 页</h1>
    <div class="content">
　　潘埙 
　　杨公靖字仲宁淮安山阳人洪武十八年乙丑举进士为庶吉士试事吏科十九年丙寅擢户部试右侍郎实授左侍郎在职公勤　诏有司复其家因进士监生犯罪不悛　御制大诰指示而激劝之曰如通政使韩宣左通政茹瑺户部侍郎杨靖工部侍郎秦逵皆同时由进士监生而登显职各能率职以称朕心其操也恪遵先圣先贤之道故能伸于羣职之上其犯罪不悛者终至于杀身二十三年庚午五月升刑部尚书二十四年辛未命以尚书兼太子宾客给兼官俸公资性明敏有识善敷答理刑平恕　上数奖励之寻以事免　命出使安南还改左都御史至是乡人坐事系狱家人击登闻鼓诉状靖为改状草御史劾之　上念其才不之问御史论不巳乃赐尽于家父懋兄安奉　上命归葬于淮年三十八公平生自负忠赤束书入京不十年位崇台辅以布衣奉使海外蛮貊敬信则其人可知矣其生也死也莫非天也而何预于人哉作志者隐其词讳其姓名亦过矣 

　　○刑部尚书暴昭（雷礼） 

　　雷礼 
　　暴昭字　　山西平阳府浮山县人洪武中以荐举授北平布政司参政二十八年升都察院左都御史二十九年升刑部尚书三十年五月奉　旨取大诰条因附载于□名曰大明律诰　上御午门谕羣臣曰□有天下仿古为治明礼以导民定律以绳顽刊着为令行之巳久然而犯者犹众故于听政之暇作□□昭□民间使知趋吉避凶之道古人谓刑为祥刑□非欲民并生于天地间哉然法在有司民不周知故命刑官取大诰条因撮其要畧附载于律凡榜文禁例悉除之除谋逆并律诰该载外其杂犯大小之罪悉依赎罪之例论断今编次成书刊布中外令天下知所遵守刑期无刑庶称朕恤刑之意六月署政平讼理二旛谕罪囚　上谕昭等曰人言法家少恩此后世用法之过故有是言朕观唐虞之世好生之德洽于民心安有是言哉尔等每论囚引至朕前虽详其致罪之由然　时裁决恐未得其情自今论囚惟武臣死罪朕亲审之其余不必亲至朕前但以所犯来奏然后引至承天门外命行人持讼理旛传旨谕之其无罪应释者持政平旛宣德意遣之继令五军都督府六部都察院六科给事中通政司管事府详加审录冤者即为奏闻无冤者实犯死罪以下悉如律其杂犯死罪者准赎革除二年充采访使至北平知有变亟归言于朝靖难师入京执之不屈□上怒命先去其齿次断手足次断头而死 

　　○刑部尚书侯公泰传（郑晓） 

　　郑晓 
　　侯公太南和人累官至刑部尚书靖难兵起太督饷山东济宁不守辎船陷没还京建文四年又出淮安总军饷得便宜行事　文皇即位公至高邮与其隶上高茅卯仔同执下锦衣狱是年七月死弟敬祖子玘皆论死籍其家幼子京儿永乐九年尚系锦衣狱 

　　○刑部尚书赵公羾传（李濂） 

　　李濂 
　　赵公羾字云翰号云涧祥符云骥桥人也其父自邢台迁汴元季兵乱公方在襁褓母抱匿林莽□有虎至母惧置公于地虎熟视而去公自幼聪敏嗜学不倦□长游郡校尝暑夕寝黉舍中羣狐采□□作扇扇平之驩呼曰赵尚书苦热吾辈敢惮劳邪公闻之寤益励志读书中洪武丁卯乡试入太学被命公干山东以才勤受袭衣楮币之赐庚午授兵部职方司主事图天下要害阨塞屯戌贴说以献　高皇帝嘉其能乙亥擢武库员外郎慎密小心为当路所器重戊寅擢浙江右参政时海寇为患公画策捕之地方底宁寻罹外艰还汴　文皇帝嗣位以公能专对命使交趾克宣　国威远夷詟服归郄金宝之馈　上闻而嘉之　赐赉优渥甲申擢刑部右侍郎未几改工部再改礼部被命往封西宁侯宋晟归拜礼部尚书赐宴于华葢殿仍彻御筵膳羞以遗其母士林荣之戊子　仁孝皇后崩　上命公诣北京卜山陵告成有楮币之赐壬辰经畧创建隆庆保安永宁诸郡公抚辑调度咸中机宜而新徙之民各安其业罔知劳役焉丁酉改兵部尚书明年母殁守制还起复专理塞外戎政偶疾作　上遣中官偕名医往视少□入谢复令调摄于家既愈复命诣塞北访牧地遂具顺圣川等处以　闻于是出厩马牧之孳用蕃息壬寅　圣驾北征命公总督军饷公措置有方饷不告匮　仁宗嗣位改刑部尚书在职六年虔恪如一日初公为郎署时一人犯大辟死狱中出其尸实闭气许死也越四十年公为司寇其人复犯法公一见呼其姓名骇曰汝非曩死狱中者邪讯之伏辜人以为神宣德庚戌公年六十七累上疏乞骸骨　上悯其劳特赐致仕既归汴构一室于东郭外扁曰石泉茅屋公幅巾藜杖日与亲友故旧酌酒赋诗以乐太平正统丙辰卒寿七十三　上遣官谕祭命有司营葬事公禀赋完厚识见超卓质直孝友博学工诗文遭际　明时扬历华要历事　五朝才与位称出与时合弼谐庙谟翊赞　皇度勋业在　朝廷惠泽流海宇而诗文特其余事耳晚岁纳禄里居优游林壑考终于家荣名盛福终始完备谓非一代之伟人欤所著有伧父集传世长子愚举贤良方正善吟咏有葵轩集仕终丘县尹少子鲁隐居不仕亦善吟咏有鹤庄集并藏于家或问于余曰赵公以伧父名其集何也曰此公之善谑也按晋阳秋曰吴人谓中州人曰伧葢轻侮之辞昔陆机入洛闻左思欲撰三都赋语其弟曰此间一伧父欲作俟其出当覆酒瓿耳及思赋出机惊叹以为不能及也遂辍笔云论曰吾邑赵尚书有异质善赏识臧否正统中钱塘于肃愍公谦巡抚河南时公谢政家居于数造其庐以前辈礼事之甚恭一日公执于手啮之出血于即悟泣拜请教公不答顷于出其孙恠问曰大人何啮于手公怃然曰于好官惜不得令终耳瞱史载郭林宗符伟明许子将并有人伦之鉴识深甄藻悬断终身后无不验颇类后世卜相之事然实无他术亦惟资禀目力异耳尚书公有三子之精识而又以事功显遐寿终则尤异矣世谓天地间气锺为哲英非斯人也耶 

　　○资善大夫刑部尚书建昌魏公源神道碑（王直） 

　　王直 
　　正统九年闰七月廿七日刑部尚书魏公以疾终于家事闻上为之嗟悼遣官赐祭命有司治葬事在朝士大夫亦莫不惋惜致赙奠先是公有足疾诏俾厘务免朝参久之未能愈公叹曰食君禄而不一造朝心岂能自安八年二月拜疏乞致仕　上怜而许之降敕慰且赐钞三千贯归一年而终年六十三公讳源字文渊幼而岐嶷喜读书习于礼节十三能属文尝作桂花诗为时辈所叹赏选为学官弟子永乐乙酉以书经领乡荐明年取进士拜监察御史所至举其职松江知府黄子威被诬不能白公为辨其枉浙东□海民困于鱼课为奏减之西安大疫民间比屋不能兴督有司具医药往疗全活者甚多凉州有寇将大为民患公廉得之亟请兵□除民得免害父母相继卒皆夺丧起任职为御史九年升浙江按察司副使未几召还署刑部右□郎会河南旱饥民转徙乃命公为河南左布政使至则发仓廪以赈民奏免□□省□役及诸不急之务一以安民为事民稍稍□□而□亦大至□□□□召为刑部左侍郎食从二品禄或言四川边务多弛废命公往理之明罚饬法众务修举还朝拜刑部尚书狱无滞□凡公所决断者人人以为不冤时上注意边事又命往西边督察诸将谨防边以便宜从事遣都指挥李谦守独石杨洪副之劾奏指挥杜衡等慢令当死诸将始严惮不敢肆自天城抵朔州视要险地宜守者凡入分命诸将守之请增修开平龙门城使高大皆甃以甓庶可守又自独石抵宣府增设墩堠发开平龙门兵并力为之屯军免其租一年凡诸大城堡请给神锐火药严为□　上皆从之再遣敕嘉劳焉时诸军有勇壮者依托权豪以避役公悉搜括归伍中权豪侧目一弗顾既而病足不能朝遂以此致仕君子皆惜其去而亦莫不以为荣公忠厚坦亮孝于亲友于兄弟睦于宗族而信于朋友与人交必休于仁义其襟度夷旷洞见肺腑事有可疑者得公处之众无不惬意凡公所莅人至今誉叹不能忘魏氏先居南昌之奉新后乃徙居建昌故今为建昌望族曾祖父卿祖庭郁父伯泰皆有德义而不仕及公贵祖考皆赠资善大夫刑部尚书妣皆赠夫人 

　　○荣禄大夫太子太保刑部尚书长洲俞公士悦 传（王鏊） 

　　王鏊 
　　俞士悦字仕朝长洲人自幼读书过目即成诵永乐乙未进士擢监察御史升湖广按察副使纲纪振肃贪浊悉自引去民居不戒于火延及臬署僚属皆奔避士悦具衣冠向火再拜风徐返火灭岁旱有司用道家法焚蛇磔燕而旱弥甚亟命屏去乃斋沐露祷得雨连三日秩满升浙江参政初至徉若不解事者羣吏易之越三日发奸擿伏如神豪猾破胆正统壬戌倭寇犯境士悦城乍澉二浦以备至今赖之寻升河南右通政使甫三日召还升大理寺卿己巳之变升右都御史留守京师恊都督卫颖帅师六万守德胜安定一门士悦昼夜筹划甲胃未尝去体事平升刑部尚书进太子太保天顺改元谪戍辽东成化初赦还复其官卒年八十士悦仪表魁岸面色如铁声如洪锺不类南产平生刚方侃侃见者畏服 

　　○刑部尚书刘公广衡传（王时槐） 

　　王时槐 
　　刘广衡字克平万安人永乐甲辰进士历官至陜西右布政使景泰改元进都察院左副都御史同西安侯镇关中条奏时政数十事邻境偏头乏粮山西不能给广衡督运绥德仓米数万石由口外往饷之军士感悦　召还理院事闽淛间巨盗郑怀王孝忠啸聚官台山为乱广衡奉　命讨平之以官台山险绝而旷远出银矿易致盗非伐山通道立县以制之不可于是请以山之杨梅村置寿宁县定兵壮戍守之法示银启闭之令民称便立报功祠祀之寻擒斩处州寇视岳□□命巡抚辽东天顺改元以刑部左侍郎　召还见便殿谕之曰用法无避嫌迁刑部尚书明年以疾乞休未行而卒广衡扬历中外执法三十余年仁明刚决一统志称其清修简朴不事浮靡近古人云子乔登进士知归安擢监察御史持风裁升福建副使有奸人习通私番射利者遇贡舶辄给夷人馈遗镇守三司科取珍具事发众欲贷之乔曰不可是示外夷以贪使轻中国也必寘诸法历升湖广右布政使卒 

　　○资善大夫刑部尚书万安鄮公墓志铭（李贤） 

　　李贤 
　　刘之先河南祥符人其远祖有曰功甫者仕宋为江西万安丞子孙因家焉公讳广衡字克平曾祖仁一祖昭年父俊英俱业儒不仕祖父以公贵累赠资善大夫刑部尚书祖妣郑氏妣欧阳氏累赠夫人公自幼颖敏在丑夷中卓异如老成蚤失怙恃遭家多难诸弟幼弱公与兄广泰综理家务家遂以振闾里莫不嘉羡曰刘氏有子矣洎长入邑庠授易于乡先生翰林检讨宋琮永乐庚子遂领江西乡荐益肆力于学登甲辰进士第宣德戊申拜刑部广东司主事乙卯升陜西司员外郎正统丁巳再升浙江司郎中凡历二署廉明之誉翕然庚申秋朝廷轸念四方多罹饥馑欲广蓄积以御荒岁乃简廷臣分理预备之□敕以便宜从事而公在首选往浙江即日上道遍历郡邑所区画甚多得粟数百万石为四仓以储之复督劝有司筑陂塘抑豪强拯困弊事集而民不扰既还朝廷嘉之甲子升陜西按察司副使命专理重刑凡疑狱赖公而明者甚众己巳升陜西布政司右布政使明年上以陜西边务方殷升都察院右副都御史镇守关中葢特升也公益感激自効条陈数十事□安□御寇利国便民急务多见施行时边□多□公从容裁处咸得其肯綮督修城堡七十余处复奉敕转输军饷数万石于边城适岁旱民饥因设法济之俾不失所而公家之务亦办寻召公还京治院事未几复命往录南京法司之狱多所平反既还有白金彩币之赉壬申秋复奉命紏察湖广庶职之廉贪者凡所黜陟人服其公且条陈军民利病数事多见采纳既还劳以羊酒时浙江福建民郑怀王孝忠等作乱特敕公驰往督兵捕之至则贼以就擒公察其啸聚之故以山有银场连深僻贼得以潜伏其中即命伐山通道具奏设县治以便巡视其患遂息□而守臣以所获贼属俱论谋逆报功希赏公核其暨得首恶者十余人悉纵之事竣而还赐白金彩币甚厚丙子复奉敕廵抚辽东提督军务镇静不扰远近悦服天顺改元春　皇上复位特召公还升刑部左侍郎八月遂进尚书累膺金带绣袍之赐公感　上知之益自力以图报称秋九月忽遘风疾而瘖即上章恳乞骸骨诏许之既而言语如常众医皆喜曰公疾瘳矣公独不以为然惟谆谆属后事未数日疾果复作竟不起天顺二年十二月十五日也享寿六十有四　上闻讣震悼遣官致祭于其家复命有司为营葬事公为人直谅通敏宽厚坦夷处巳接人一出于诚不立崖岸平居温然和气可掬及遇事能断毅然不可夺而廉介之节始终不渝虽历通显服食无异于寒士尤以文学推重于时所为诗文有集藏于家 

　　○荣禄大夫刑部尚书谥康僖陆公瑜神道碑（何乔新） 

　　何乔新 
　　刑部尚书省庵先生陆公以成化八年秋七月致仕归四明家居十有七年为弘治二年公有疾是岁九月十有四日卒于家享年八十有一宁波府以闻天子嗟悼命礼部考行易名赐谥康僖翰林院撰祭文下浙江布政司遣官谕祭其家府若县助其丧事以殁之明年某月某日葬于鄞之西山桃源乡之原公讳瑜字廷玉姓陆氏本颛顼之子陆终之后代有显者宣公贽以文学谋猷相唐中叶公寔其裔也宋有讳升之者提举两淛盐课徒居慈溪历五世至讳元者又徙鄞之月湖西里公之高祖也故今为鄞人曾祖讳义元台州千户祖讳睿考讳应吉再世不仕皆以公贵赠资政大夫刑部尚书母陈氏继母黄氏皆赠夫人公生于永乐己丑八月晦聪悟夙成稍长从乡先生孙尚珩习举子业有声场屋弱冠登进士第奉使湖南征发海艘水手舵工率礼慎法无毫发诖吏议丁继母忧服阕除刑部山西司主事时郎中仲闵为之长知公为伟器每举洪武永乐间法比沿革告公且曰子它日必大用不可不知国朝旧典也故公于律例条格究心焉及公大用每举仲君之言戒励属官差盘内帑货币勾较精密中官无敢欺隐者迁广西司员外郎正统九年岁旱　英宗皇帝虑天下狱多冤敕公往淮扬苏松等十七郡审录系囚公参错讯鞫务求其情庐州大家僦匠构居室供馈甚薄匠恨之以里谚有丁倒户绝之谗乃以丁插蒜瓣中置于梁间主翁得之执匠讼于府府坐匠鬼厌魅当死公言律法造魅符书呪诅者以谋杀论插钉蒜中非符书亦无呪诅法不当死坐匠它比其平反多此类诸郡系囚得释者三百余人改从轻比者又千余人大司寇金公与僚属曰陆员外克体朝廷钦恤之□矣迁贵州司郎中丁资政公忧服阕改四川司郎中景泰三年升山东布政司右布政齐鲁荐饥贫民相率持杖发巨室廪粟前使坐以强刦当死者三十六人公曰居苦饥攘粟以延残喘耳改坐自昼抢夺而三十六人皆不死河决张湫朝命佥都御史徐公有贞塞之徐公委公督其役时工匠集者数万公为设方畧编荆为筐实以土石沉而筑之水患遂息寻□左布政使天顺二年冬以李文达公荐征拜刑部尚书及廷谢英庙见公奏对洪畅进退雍容语左右曰刑部得人矣公久居法曹练达国家典故凡有□□属官不能决者质于公则曰某时某所犯类此退索往牍阅之年时无少差时锦衣卫指挥门□怙宠作威弘农卫卒□指挥李斌□其弟□谋及亭下达鞫之达煅□以为友□□具奉请□三法司审问众相顾莫敢异论公独言具□□怒语侵公公曰法司所执者祖宗之法耳吾何敢□所执法枉人以灭族之罪邪达不从谮公欲出反者　上知公无它曰彼欲重慎耳及奏上诛止斌兄弟而免其妻子曹钦反武夫希功者执其仙人送官以为逆党凡数千人公从容语都宪李公曰钦之反起于仓卒佃人相去或数百瑞安得与谋公柰何使数千人无辜而并籍其家耶李公以为然于是佃人皆不坐上素重公或猎近郊或游上苑辄召公从行礼遇优渥　宪宗皇帝初开经筵公与部卿侍讲有白金文绮之赐成化三年夏尚书九载满上疏乞致仕　上曰卿才识老成□方倚任所□不允复任五年忽感风疾甚剧　上□中使临问御医疗疾赐以酒米食物疾少间复乞致仕　上不允特免朝参仍□部事越两月疾复作□上疏恳求谢事　上□许之辞之日赐宝钞千贯公抵家以泉石诗涵自娱别号鉴湖后适圣慈仁寿大后徽号礼成推恩致仕之老进公阶荣禄大夫荣禄阶一品非奉特旨不授公所□葢殊恩也惟公端亮而有容宽俗而有制观其容止酝籍进趋安雅知其为有德者也为邢部尚书十有五年其明习法令如汉薛瑄而无烦碎之失其练达典章如汉胡广而无与世浮沉之讥其能断大事如唐姚崇而挟数献谀有不为也属官贤者礼之如宾友其险且暴者驭之甚严及其改过则坦怀待之不追咎其既往人以是德之门达素与公不合及达败言者欲寘之死李文达访公公曰达典制狱任情轻重不可谓无罪然视纪纲马顺则有间矣文达然之达卒得不死都御史寇深暴戾自用每会审罪囚强辩巧诋众无敢违者公徐一言据理正罪深不觉自诎 

　　○资善大夫刑部尚书谥恭毅王公槩神道□□（商辂） 

　　商辂 
　　成化甲午八月三日资善大夫刑部尚书王公以疾卒讣闻　上悼念赙新钞万缗赐谥恭毅命礼官谕祭有司营葬事公姓王氏讳槩字同节别号恕斋先世河东人唐时有讳仲铭者仕江西观察使子孙因家庐陵之宣溪曾祖维岳妣刘氏祖子善累赠大理寺卿妣黄氏赠淑人父仲起累封大理寺卿妣康氏累封淑人公天资颖悟自幼嗜学正统辛酉领江右乡荐七戌第进士甲子授刑部主事戊辰升员外郎景泰康午升郎中公才识超卓推鞫详明同官皆雅重之辛未升湖广布政司右参政壬申调河南所至郡县狱囚淹禁公立为辨之奉　敕修理河湾措置有法民不知劳乙亥升按察使纪纲振肃囹门吾空虚天顺初被诬去任老幼攀号如失父母时襄王赴京见之　上问官吏贤否首以公对即日宥还迎者欢呼载道己卯赐诰旌异未几以忧去民不忍别哭声震野壬午升都察院右副都御史巡抚陜西岁饥设法赈济流逋复业寻改大理卿处断平允人以不冤官属才贤推援恐后甲申今　上嗣位及开经筵俱蒙白金文绮之□成化癸巳升刑部尚书革除宿弊疏陈十事咸切时政　上嘉纳之诸司呈禀案牍填委裁决如流无不曲当其情明年忽遘疾　上命医调治遣中官　存问兼赐酒米等物竟弗起距生永乐戊戌享年五十有七 

　　○刑部尚书董公方墓志铭（周洪谟） 

　　周洪谟 
　　公讳方字仲矩姓董氏其先太原忻州人高祖讳提礼曾祖讳才友祖讳兴考讳政皆乐□□后祖考以公贵皆累赠资政大夫刑部尚书叔祖都永乐中应召募徙居漷阴公父母偕来公生于旅次暨长随叔祖还忻识先人兆域复归漷阴为县庠生正统甲子荐秀京闱乙丑登进士第试政兵部闻父疾革急归父既瞑目复苏而喜俄顷卒公哀毁屡绝水浆不入口者五日寝苫枕块不食汭肉者三年服阕授大理左寺副景泰辛未大理卿萧公荐为左寺正公用法平恕克雪冤抑有巨室被盗东河人蒋杰与盗遇并执之讷弗能辨不胜捶楚遂诬服公缓其刑讯之证验皆实始得免锦衣旗军铁坚与百户谢海鬪伤脑夺银簪官拟白昼夺财伤人者死公谓事起忿争非造意攘夺从轻典金吾卫卒入内领官铜出中道窃铜板尺余觇卒执之有司拟以盗内库物律斩公谓物领出非潜入内库盗者宜论监临自盗得减从徒乙亥命往山西虑囚太原民白政杀雠人王选投尸汾河事觉政怀宿怨诬选妻私于巳同谋杀夫狱巳成公谓彼为夫妇三十余年生子十余人何得至此尽拘乡邻证验政始服选妻得释罗理妻为盗所杀有司诬刘达夫妇害之俱应死公至始白其冤得免事觉乃知杀之者达婿也其余活死者情可疑者凡若干人天顺辛丑升右寺丞丁母忧起复升右少卿甲申赐诰进阶中宪大夫成化乙酉迁刑部右侍郎丙戌持节诣楚藩行册封礼戊子赐诰进阶通议大夫庚寅加授正议大夫资治尹癸巳进秩都察院右都御史甲午命公巡抚大同节制诸军戍大同者无营房多僦民居公相地造屋若干众论称便战马数死者以千计公为区画不数月马遂足寻迁刑部尚书驿召还京辞职不允丁酉以衰老乞休致　陛辞复赐诰进阶资政大夫公既致仕杜门谢客于南城庄百溪泉之左构缘野堂容与其中越六年无疾卒得年六十有八讣　闻赠太子少保 

　　○太子少保刑部尚书赠荣禄大夫少保谥庄敏林公聪墓志铭（彭华） 

　　彭华 
　　成化十八年八月太子少保刑部尚书林公以疾在告　上遣医视疾赐白粲嘉蔬羊酒且命少间即起视事闰月二十四日竟卒讣闻　上甚悼惜遣中官视丧事赐钞万缗赠荣禄大夫少保谥庄敏命礼部尚书周洪谟赐祭又命葬及祥禫皆遣祭敕兵部□驿舟还其丧有司营葬又许仲子日永终丧入国监待用皆殊恩也于是公春秋六十有八入朝四十四年岿然今之老成人负天下重望久矣故恩典骈蕃无不以为宜者公讳聪字季聪福之宁德人踰弱冠以礼经领正统三年乡荐明年登进士八年授刑科给事中即毅然以古直臣自矢曰所不尽心以报国者非夫也寻下外艰归十二年起复首言福建银课繁重宜省他赋役不然恐生变未几寇果作十四年车驾北狩内外多事公侃侃在职知无不言劾光禄卿柰享太监王振家僮张伯通奸状又劾总兵杨洪孙镗不恊状时皆韪之景泰元年转都给事中内侍善增驸马石璟　景帝所亲信者有罪皆劾之不避廷议迎□　英宗□礼或谓虏人变诈不测遣一车二马往迎足矣公曰　上皇北征为宗社计也迎复礼宜从厚胡忠安出一纸袖中示公与叶文庄云此小人朴质之言大抵皆欲迎复从厚者吾欲以进如何王文端闻之曰此礼失而求之野然于此可验人心同然进之是公举手加额曰赖有此幸母迟疑适王某至众以质之王曰此投匿名文书类耳事几寝公患之以闻迎复竟从厚三年奸臣建请易储事下羣臣议公涕泪不署名忠义由是耿耿在人耳目四年虏酋也先遣使致书自称大元田盛大河汗公言也先弒其主而自僭号宜与之绝延议是之卒不与可汗号凡有所是□笔直言或伏　陛下指摘争论一时多所雠疾迁右春坊司直郎无几内阁商学士辂言公不宜在散地遂复都给事中补吏科仍食六品俸凡视选必欲出至公吏部迁擢或不当意辄名斥论列有陈佥事永者升布政以公言竟落守旧职执政或畏恶之□御史劾公下吏簿责公姻戚为教官用公□□近地公竟坐专擅选官当死罪高文毅胡□□□□□□□□□左□国子学正天顺元年　□宗□辟起□□佥都□□□东饥命公赈贷公询□□□□□□□□□□□□全活数十□还升右副都御史江淮□徒横行公往擒其渠□枭数人余胁从则用轻典盗以宁息三年秋丁母丧归四年夺情起复乞终制不许五年曹钦友杀右都御史寇深公署院事钦巳就擒纷纷邀功者未巳或夜取乞丐首公曰罪人巳得首级真伪不可知尔后必生擒讯鞫母得妄杀杀乃止钦所连坐多冤者尽释之成化二年江□旱人相食　诏公抚之公奏借江南粮及支运粮储数十万给民食且与之种是年有秋三年升右都御史七年巡抚大同号令明肃劝惩有法八年以疾致政越二年召赴南京都察院视事且命兼提督巡江又三载召为刑部尚书未几加太子少保其决狱不琐屑善委任遇大事则反复□核躬自笔削属官咸心服以为不可及凡大政会议亦多所剖决尝偕太监汪直往核辽东失机事事皆得其宜以报汪奴视缙绅独礼敬公为人恂恂和气满容身若不胜衣未尝有□□遽色及遇事则正色谠言确然有不可拔者祖□昭为平山丞考观历程乡永丰余姚□□教谕江□□导俱累赠资政大夫都察院右都□□ 

　　○资政大夫□部尚书□□□公铭行（杨□□） 

　　杨□□ 
　　公讳铭字敬修姓杜氏成都金堂人杜之先本出于尧周成王时有封杜城者因氏焉自杜泄避季平子之难奔楚三世至杜赫为秦将军十□世而至当阳侯预又十一世至膳部员外郎审言家于巩审言之孙为工部员外郎甫避乱入蜀晚年自蜀如衡相其子宗文从宗文之子复还蜀居青神号东山翁其后又有散居旁近邑者公其甫之后也曾大父讳兴祥倬光不仕大父讳添礼父讳荣聪俱以公贵累赠资政大夫刑部尚书祖妣张妣杨俱赠夫人公少有异质从乡先生治尚书举正统六年乡试十年弟进士授刑部河南司主事论决轻重能尽法意自尚书以下皆器重之总十三司章奏羣僚堂参时有疑狱不决者皆聚而质于公如公言所治狱辄称善历阶员外郎郎中他司郎中缺公尝兼领其事至晚他司吏往往抱三四印归公家公愈谦退不伐众益贤之景泰六年尚书江公渊巡视南直隶河南山东等处举公自辅有持身端谨事体精熟之语公感其知巳亦为尽力未几奉玺书虑囚贵州出滞狱数十百人贵□□□传以为□丁杨夫人忧服除刑部移又吏部仍欲得公为属且奏请于上遂复除河南司天顺四年甘肃边遽告急朝命兵部尚书马公昂行边复举公参议幕府巳得请因事不果行寻升云南按察司副使诎赃吏剔弊政声称厥起未尽一年会有误传新任按察使吕囦道卒者守臣交章荐公补其处遂授试按察使巳而吕复任乃改公于贵州真拜按察使居三年部使者列上其风绩请表异之升湖广左布政使湖广为东南大藩最号繁剧公裁决庶务宣布德恩治行称异等成化八年召为户部右侍郎比至京升工部左侍郎未几转刑部十一年按事襄垣王府未还会虏自黄河套入北边寇钞朝议举天臣提督山西三边军务佥谓莫如公者遂以命之公出代州历鴈门宁武至偏头关徧行边垒览观形胜时时召老兵退卒问以攻守之宜益市马募兵补完虚籍因建议偏头关在山西穷处东连威远西带保德北接虏境猝然有警戍者出战便为虚邑宜设千户所一领百户所十就以□戍愿留者实之又言三关兵民杂处□多牵制官利干没于豪家劲卒占役于私室请置按察副使一员督治之俱从其议又于要害处设土蓬堡之望高视远二墩久之虏知我有□遁去乃还朝奉　旨审录罪囚有白金文绮之赐予六年按事宁府其还奏时人谓知大体明年以父忧去官终制仍旧任二十一年秩满九载加正二品俸寻迁工部尚书掌大理寺事故事拜尚书者率上疏礼辞公曰事君贵诚虚让非礼也独不辞公自刑部转大理其所驳正一裁以法不嫌于专时论多之明年改刑部尚书　宪宗皇帝在位久明习政事尤慎重刑狱公时教饬其属吏以人命至重勿以喜怒用法度足以正邦典而彰　圣德一时用刑号称平允明年以年至乞休优诏不允今　上龙飞又辞得　旨朕初嗣位卿宜勉尽职务辅成治理岂可引年求退未几再辞上重违其意乃许之赐宝镪二千贯仍给驿以行公卿大臣设供张祖道崇文门外观者荣之既至家稍葺旧庐买田以为子孙计燕休之室□曰敬斋兄弟宾客日过从为乐当春夏时扶杖从一二僮子课家人田作田父野老皆携酒饷公公为引满不辞人人感德而去刈获时亦然间入会府藩镇诸公皆趋候之公不任拜起之劳辄复还金堂优游林下者葢十有余年近世蜀中大官寿祉之隆退居之乐如公者不多见也公久典狱事明于法令而□中不苛恶贼深巧诋者善决大事诸司属抱文书□案丁羣疑满前公徐以一言判之曰某当然退而相与议无不以为然者皆服公之精敏绝人其为侍郎时贵州毕节卫人有告都指挥林晟与其子雄不道者谓反形巳具或者又从而张大之欲因以为功朝廷遣科道并锦衣卫官按其事公谓使者曰我故尝官于彼晟之荡侈则有之若他谋可保其必无使者既先入公言至彼按之果无所得晟父子遂得减死巳而晟闻公之有言密遣人致重赂谢公公曰我为国法耳岂为汝家计哉峻拒之一无所受公天性至孝事尚书公左右顺承不违其志待兄刚及弟钦友爱笃至从子亮纪浩俱抚教之以底于成得官皆至县佐公气貌魁颀与人交诚信可大开口见心不立城府雅尚俭朴居家常衣布衣其夫人尝谓曰公以大官被服如此得无近陋邪公曰我故布衣也在官服官服居家如故何不可之有其自用虽约然至于周贫恤孤则惟义是从多费不吝也其女适汉州牟凤凤死公往吊之载棺及敛具以随谓其女田此我为汝未十人计也见者皆服公之高公卧病余一年一日少间具衣冠端坐召诸子曰吾入仕自壮至老勉于忠孝始终保全至此若等能读书为善不使家声落莫吾死瞑目矣言巳告终巳而复苏踰时申前言乃卒实弘治九年七月六日也春秋七十有八 

　　○刑部尚书椒丘何公乔新传（蔡清） 

　　蔡清 
　　先生名乔新字廷秀姓何氏世家旴之广昌宋宝谟阁直学士谥文定公坦之裔吏部尚书东园先生第三子也少多疾九岁始就外传读书颖敏过人年十一读通鉴纲目辄了其大旨有问者备举其首尾若道目前事听者忘倦刑部尚书匡山魏公侍郎丰城丁公皆以伟器期之翰林修撰周君中规尝至先生书斋见壁间悬新城朱文徽所写丹凤鸣图中规因叹文徽多能先生徐曰此非学者所当为也中规异之因问所阅何书对曰陈子桱通鉴续编也曰子桱书法视朱子何如曰先辈著述非后生所□议□吕文焕之降元不书其叛张世杰之溺□不书其死饰曹彬包拯之卒不□其官纪义轩则□怪诞不经之谈书辽金则失内忧外夷之义似有□□也中□□惊因曰东□曰三郎学识不易及也景泰庚午赴至西乡试时姑苏韩公雍巡按江右欲私□之先生□不□及入试主司天台章先生□得其文擢置第一监察御史□□孔明以东园方典铨衡惧招物议乃移置第六□年会试礼部名在甲榜翰林学士江先生渊亦避□移置乙榜例□教职辞不就及东园致仕□登进士第观政工部尝奉使淮西巢县令阎徽少学于东园以白金文绮为赠先生力却之徽□吾以寿吾师非赠君也先生曰子欲寿吾亲因他人致之则可因吾致之则不可卒不受东园闻之喜曰吾儿如是吾无忧矣景泰七年春擢南京礼部主客司主事政务甚简终日闭户读书宗伯姚公重之语人曰何主事方为时用恐其不习于政柰何乃檄先生收粮先生平斗斛谨出纳严勾稽而痛惩奸吏之侵渔者姚公喜谓先生曰推是以往无施不可矣会丁东园忧解任归宋枢密陈文定公父葬广昌世称吉壤其子孙贫甚欲鬻其坟为东园宅兆先生曰暴人之父而葬吾父吾不忍为也继丁母夫人忧服阕改刑部陜西司主事先生尽心庶狱无大小必求其精武清农家妇牧牛于野二戎卒驱其牛去妇号而请之不予锦衣卫捕盗者执之以为强盗送刑部议其罪先生曰此白昼夺人物非强盗也律当徒又有强盗舍逆旅分所刼彩缯遗主翁事觉巡徼者并主翁执之以为同盗先生讯得其情曰此与盗分赃耳当与强盗殊科司寇陆公喜曰子慎刑如此不愧乃翁矣□本部广东司员外郎□□卫隶广东司其官校□侍卫亲军恣横禁法司每优容之先生曰法者天下之公也有犯辄捕治不少贷繇是官校悚惧相戒不敢犯修　英庙实录命各部采摭事当纪载者为书上之司寇以属先生及书上史馆少保南阳李文达公阅之曰纪实而饰以文视诸司惟誊吏牍者大不侔矣迁本司郎中锦衣卫百户有逐其舅之子而夺其财产者舅子死其孙讼于官指挥使袁彬嘱先生抑讼者先生执不可悉夺财产归其孙彬怒欲因事陷先生遣觇事者百端攟摭卒无毫发可指为罪者先生在刑部久凡法比禁例具通其本末陆公及侍郎太原周公新安程公漷木董公皆重之有大狱具必以属先生章疏当上者辄使具草吏部尚书古曹李公知先生材且贤屡荐于　朝升福建按察司副使暨抵任浙寇千余人寿宁等县盗□□矿所过剽掠先生募乡兵击之斩首数百级擒其□浙寇□走福宁土豪尤氏暴横杀人出入以兵甲自随县官捕之□旅拒不服几二十年先生设方畧生致其父子□□□福清薛氏□所居□海岁出诸蕃互市事□□聚□□□□□生□其不□尽获□□□海□□□□□□□□□□□□□责民供岁课民□□□先生具奏减二县银课三之二行部兴化问民所□皆曰洪武初官以牛贷民耕而征其租牛物故巳久而征租如故民以是病先生以闻遂蠲其租都察院副都御史滕公巡抚福建檄先生分巡汀邵延建先生徧历诸县访民利病而兴除之清流之归化里介乎将乐沙县之间民恃其险僻不供徭赋先生白滕公即其地置归化县其民始奉法令龟山先生将乐人子孙微甚坟茔芜秽其书院亦为戎卒所据先生修其坟复其书院且籍废寺腴田百亩俾其子孙耕以奉祀焉典番舶中官死镇守太监分其余财遗三司先生力辞不得乃受而输之库升河南按察使福建都指挥佥事武成以先生荐授阃职及先生行以犀带银器为月尽先生笑而却之曰我知君君何不知我邪成惭而退河南大水民艰食旧制赈贷贫民至秋罢先生曰令赈贷止于秋者以秋成可仰也今秋田无收赈贷可巳乎命郡县如旧赈之至麦熟乃止流民入境无食者发粟为粥食之无衣者以库藏帛给之所全活不可胜计河南守薛昌鹿邑令胡宏木巳县令李文中皆以贪暴病民而有强援它使者□□□先生劾其罪或徙或黜钩州民赵甲饮于陈□□肆乘夜渡河溺而死曰之子□于官□□□□鬬乙杀而投诸河乙以锻炼惨□自诬□坐□数年先生谳之曰酒肆民居栉比使鬬必有闻之者肆距河且十里负尸投之必有见之者柰何以单辞成罪乎令有司验甲尸脑皮里有沙石仵作定为溺死遂破械出之都御史阳城原公招抚流民至河南引先生自助先是都御史项公驱逐流民死者十余万及闻原公至皆迯匿先生驰至山谷委曲谕之流民感泣愿附籍者六万余户两觐京师同觐者多重载以遗权贵先生僦车以行所载书籍朝服而巳升湖广右布政使荆襄大水漂溺千余家巡抚都御史刘公檄先生赈之先生躬自抚循发粟以续其食而给钱使葺其居民咸安焉荆民以徭役不均讼于台刘公又檄先生理之先生验其丁口登耗赀产厚薄列为九等以轻重授役焉民咸称便成化十七年冬十一月升都察院右副都御史巡抚山西兼督三关兵备时山西连岁旱饥米价腾跃先生发仓粟三十万减价粜之民赖以济北虏寇边先生伏兵灰沟营虏至与战斩获甚众升左副都御史奉　敕清理刑狱辩沉□察隐慝咸当人心律重□轻者具以闻名得末□□为刑部左侍郎屡辩疑□请托无所狥属官畏其严莫敢恣睢者虏酋小王子寇大同杀边将畿内惊骇紫荆居庸二关尤急先生奉　敕巡边相险阻筑城堡简精壮砺器械为战守备尝获虏谍知小王子营在边守者多老弱又请选精兵间道出捣之会虏潜遁不果用山西大饥人相食迯徙他境者什四五　上命先生往赈之许便宜行事先生请于　朝发内帑并卖淮盐得银数万两又劝富室及僧道士得粟数十万石选司府官分部赈济死者为丛冢葬之又僦民疏沟渠而偿以粟所活凡三十万人招回复业者十四万人播州宣慰使杨爱与其庶兄友不睦友奏爱奢僭滛暴等罪且云有异谋　朝廷命先生即讯囚爱以待　命先生言杨氏据有播州六百余年其民知有杨氏而巳一旦见其酋长囚禁羣夷惊疑恐生他变乞审验虚实重者监候轻者发遣　上从之既而讯鞫具得其情友实欲夺爱宣慰肆为诬罔先生具以上　请且虑其兄弟相雠杀迁友它郡边夷以安今　上皇帝即位升南京刑部尚书到任仅二月召为刑部尚书先生在南都尝言沿江芦□□□□官占据有讼者辄云买物进奉今　陛下既罢贡献乞以芦洲给还军民由是牾中官意及□刑部拒绝请托凡大小之狱一以法律□事或胁以祸福皆不顾锦衣卫官校出入逮捕但齐驾帖到台皆不与闻先生言旧制提取囚犯必给精□批所至比号□行则矫诈无所托驾帖不必比号□□伪无由辨乞仍给批便又言京师大水恐内外刑狱有冤枉者乞选官审录庶以弭灾又言京师军民习胡语服此亦伊川被发野祭之类也乞出榜禁约　上皆从之两以疾卧家　上皆命医诊治又遣中使临问赐以酒米肴蔬屡疏乞罢　上不允然以执法不阿羣小多不悦御史邹鲁等乘风诬奏先生不自辩但解印待罪且乞致仕既而有□旨仍令先生掌印亦固辞及锦衣卫逮证佐鞫之知鲁等所奏皆诬词　上乃命先生致仕卖宅即行抵家不接人事乡人罕得见其面大理少卿屠勋及南京六科十三道累奏欲起先生权贵多忌之者竟不用宣慰杨爱闻先生致仕遣使致金银为寿并献名梓可为棺者先生拒不受或讥其近名先生曰吾道当如是也自初仕即自誓不营利不阿权□不以爱憎为赏罚守其誓终身性刚介寡与历官皆久而后迁自少好学公退书□□□□□外□□□□□　□□少□闻人有异书辄□□之□□　万卷皆手□雠校□着有宋元史臆□□□□□□□槁所编选有□茹羣□唐律羣□□□□□□□贤琬琰集皆藏于家 
　　都御史□□□□□谥并援叶盛例言谥当以文会有沮之□□□□□世忠论曰蒋之奇尝□奏欧阳修后日太师文忠之赠谥之奇不能夺胡鋐辈尝诬奏朱熹后日□师文公之赠谥胡鋐不能夺葢诬善者羣小之私赠谥者万世之公也广昌知县张澯复论之诏乔新学行俱优始终全德赠太子少傅仍与谥文肃时正德十三年八月葢公论至是始窆而　先朝实录本传谓乔新议法刻深及劝父引决以自全葢出焦芳之曲笔也 

　　○刑部尚书何乔新 

　　刑部尚书何乔新字廷秀江西广□人年十一通史学病陈桱通鉴续编卒曹彬包拯不书官吕文焕□元不书叛张世杰溺海不书死节纪义轩附不经之谈书辽金失夷夏之义为修撰周旋所奇举进士奉使淮西巢县令间徽尝学于乔新父文渊欲以金帛赠卒不受授南京礼部主事复除刑部迁广东司员 

　　○资善大夫太子少保刑部尚书彭惠安公韶神道碑（林俊） 

　　林俊 
　　弘治乙卯资善大夫刑部尚书致仕彭公从吾终于家讣闻　孝宗敬皇帝哀悼赠太子少保谥惠安遣官谕祭公讳韶凤仪其字其先自戍公五世居涵口而益积于体正于思孝二公则公祖父父也皆赠通议大夫都察院右副都御史祖姚陈姚林皆赠淑人公父故儒者代门生陈爕名举责竟代偿五百金产几于尽父殁妣负口食之虞公从容开譬授徒以续其匮景泰丙子举乡荐明年第进士为刑部主事员外郎郎中　宪庙朝疏言张夔不当为佥都御史宜用王纮李秉叶盛副人意言周遵不当以贵戚夺民田伤国本宜还民再下　诏狱赖言官论救得释为四川按察副使疏言藩府葬祭差中官劳扰行藩司便为广东左布政使疏起陈献章为翰林检讨疏总镇顾恒取方物监舶韦眷请均徭六十户充私贡非宜俱见停减最后言梁芳弟千户德采禽鸟花木扰民忤　旨调贵州居九月擢为都察院右副都御史巡抚应天苏松等处入为大理卿坐论星变过直道改旧职巡抚顺天整饬苏州等处军务值天象示变疏言时政及粮运数事　孝庙初臣僚交荐王端毅公及公数老人望当显用端毅起为吏部尚书公为刑部右侍郎奉　诏巡视浙西劾罢守臣一人寻兼右佥都御史整理两浙鹾政疏言浙西盐利倍浙东而浙东亭户抑配尤甚宜定折价之轻重及减温处课额事竣还　朝仿郑侠流民图图灶户穷苦状以进进吏部左侍郎与端毅庄凝重静人不敢干以私庚戌彗星见天津疏言正近侍慎官爵厚根本减役钱其正近侍谓内臣言轻重能为祸福今利源尽出其手分例相沿虚名实支谁能诘之凡章奏允而后下无复论奏是夫□□也有犯多□宽□□有人死不问有论死寻□赴□刑□也□□服用□□葢祠请地非分之求□□无□死而□□□□□千两□折其气以服其心□务终于所司□福必□巳□□言午朝　祖宗勤政之典乞师其意惟□经□□□如有大升除有大菑□有大边报工程囚犯于　御前评议可否不帷国是定□□□而羣臣邪正优劣自辨孝□嘉纳为刑部尚书□□□□□□□□□赃累巨万为都御史□□所发公□以法□□□□于内降挤纮公执如初□不能□□□□□□□□议荆庶人奏及他奏间踰旬日方得　上旨恐涉少断内使王萌苗通高永犯死得充净军恐杀人不死无复畏惮乞勤政守法宫中府中为一体昌国公坟茔宜量减工程陵户勇校等役宜量限优户权珰惮厌之连摘曹属纪过怵公公不为动以疾在告既连丧浚瀚二子密定宪三孙衰以渐累疏乞休　上勉留再四命近臣以医来视既之椒丘去端毅又去公益孤去□益决甲寅六月复疏者三　上悯公恳诚特赐允命乘传以归有司月给米二石岁给人夫四名为国爱贤者犹望公卒佐　明天子兴太平之治御史宗彝等复羣荐之朝然公亦疾以老不复能当世责矣生宣德庚戌享年六十有六公间气收之不闽而关之国家丰亨之运学以儒者为宗省察性情清其心以求圣贤气象澄涧以永人莫窥其际方不忤物廉不近名容礼若其温而严冷自不可犯弱冠出巳意作长义□举业者人之乡荐学故有赆金诸生输纳良苦公始郄遂为故事乡国物品在人在刑部□屈□□直出其□四川树植风绝烛伏称神明□□□□□其□□□杀□□安□扈氏焚灭其家□□□□□□□□□□□□公□而服定远曾者乘其从兄避盗掠家财以去比觉聚羣小夜殪之尽其家一十有二人死阳诉于公公讯又服滛祠多见焚毁司有五显庙碎其像易以清献赵公神主寅寀相观浊风为之一变在广东廉问疾苦而罢行无倦挺身当怨必欲事事不涉厉民补吏以书工拙才迟敏为属大小剧易之差寄请杜绝公堂宿垢条以尽贵则又然巡抚一居镇静吏不敢欺士民相安其恺悌凡历四省两直隶人爱若亲父母巡历愿先入为快留则乐去则忧别则走送泣下惟不利于貂珰及为眉州宜兴二柄要不乐宜兴至死犹追憾予巡视江西适椒丘物故为疏请谥并致不平于公畧曰臣闻彭韶何乔新在刑部属并负时名积官俱至尚书韶忠亮懿醇乔新贞方恭慎又各儒术精究吏事熟谙得古人之深以同任天下之重当时言完名纯德文学政事节槩属心焉韶殁有赠有谥具悉　圣天子优异名德盛心然韶文有也忠与正与肃与献则又有也不知议谥之时何取惠安之义率不类其为人无足服中外之心以取后世之信乞下廷议易谥□□□□□以文事虽不行士论称为快呜呼公则□□□□□行矣然非究其至也端毅椒丘我公弘□□□三大老尽矣由今视昔其有余慨焉公所著□从吾滞稿若干卷奏议一卷名臣录赞三卷政训□□□□□录秋台录北岳代行录各若干卷续修□□□十卷成都志二十五卷 

　　○刑部尚书程徐（雷礼） 

　　雷礼 
　　程徐字仲能浙江宁波府鄞县人父端学以明经登至治辛酉进士第与伯兄端礼皆敦尚经学修饬古行人称为小二程官编修国子助教以徐贵赠嘉议大夫礼部尚书轻车都尉广平侯鄞县男妣余氏周氏俱封广平郡夫人徐邃于春秋得编修公家学由翰林院从事发身太史院校书郎迁奉礼郎为中书曹掾从太史丞相军擢礼部主事改刑部复改户部升中书检校官拜监察御史升本台都事出贰江西宪以才谞称于时太傅左丞相河南王承制起为兵部右侍郎不赴后召为国子司业至京致仕详□□进兵部尚书上轻车都尉广平侯鄞县男疏乞致仕入国朝　太祖高皇帝以才名召见命为吏部侍郎洪武二年　上以孔子释奠止令行于曲阜孔庙天下不必通祀徐上疏谏曰臣徐伏覩今春上丁先圣先师释奠之礼权且住罢人心惶惑士气销沮臣徐愚戆亦切疑惧不知所裁以为　陛下崇尚儒术笃意教养惟恐人民不学纲常之或坏必不肯废孔子之祀以慢圣人之道也　圣意必有所在然臣窃以为不可何则祀事之典所以崇本始报功施也古今祥所言虽狂妄然为御史非出位而言□□心无他宜含容之以开言路疏入文祥得降用其余□纳者尚多然公务持重不屑屑以小事论至于事干刑狱者得以参驳亦不琐琐摘抉人小疵故人皆称公知大体而名益起壬辰擢应天府丞京民苦差徭□重多破家公至适署掌府事为定役法人称均平乙未擢南京大理寺少□辛丑进南京都察院左佥都御史奉敕兼管操江□巡捕沿江盗贼时有刘通者与其党操舟贩盐并行刼夺出没江海间势炽甚公调士卒追捕至太仓分兵截其要路知通窘迫示以威信谕以祸福谓如自首服许以不死通知公长者遂挺身来归叩头感泣公戒谕巳仍纵之归逆即率其党以降特械通至京凡胁从者悉释不问事平公复奏沿江要害守备等官遇有警当互相应援又请降关防印记以便行事皆从之未几升本院右副都御史寻掌院丁未升南京兵部左侍郎奉敕修凤阳皇陵并白塔寿春诸坟时当荒歉众以兴大役不堪公均工节用劳心调度越三年功遂□□初□省其半以其余财仍行赈恤民反获济今上之一□为弘治己酉河决金龙口漕运多阻召公往治改户部左侍郎公奏南京兵部郎中娄性从行始至河南相度水势虑水复趋张秋发卒数万自阳武封丘祥符兰阳仪封数县筑长堤捍之遂导河自中牟洪口至尉氏下颖州经涂山合淮水入海又修汴堤令高广如一上树万柳使不崩颓又浚宿洲古睢河入运道以分徐州之势又筑萧县徐集等口以杀汴徐之势又自鱼台历德州至吴桥修古河堤又自东平至兴济凿小河十二道引水入大清河及古黄河以入海河口各作石堰相水盈缩以时启闭于是河竟不为害而漕运获济公又见高邮之甓社湖风浪时作多覆升或舟触岸辄坏议即其东开复湖以避其患河成□安行无险名其河曰康济人思公惠别名曰公堤治水事竣改刑部侍郎辛亥署掌都察院事遂升右都御史尝言风宪官为朝廷耳目凡巡□一道当询属吏贤否之状上于吏部及本院部院据其词以行黜陟且以所上之虚实为御史之黜陟庶几各得其实而人有所劝惩也又天下军卫士卒消耗宜预核尺籍之数清军御史使按籍搜考以绝埋没诸弊又天下奏报菑伤荒稔反戾至上不知国计之当储下不知民隐之当恤由有司以其地阔远可以□□之故宜令御史预遣人踏勘田土高下之则造为图册设有水旱可据此以蠲税粮而里胥无所容其奸也御史李兴巡按陜西以酷刑处死无敢为言者公曰兴为吾属岂可避嫌而不为一言乎乃率众大臣上言兴之暴固可罪然非杀无罪者今以死处兴设有故勘故杀者又将何以加之奏上兴得免死癸丑升刑部尚书公心素厚断狱不苛尝曰秋霜之肃何如春阳之和乎数谕属吏以人命至重尤当谨重狱故冤抑者既多平反其可矜疑者亦多从末减每以律为万世之法条例为一时之宜今吏得为奸皆条例繁冗之□因详定为若干条奏上颁行内外而奸弊始少甲寅尚书一考加太子少保戊午东官出阁进太子太保积阶至光禄大夫勋至柱国以其官赠鲁祖均礼祖思恭父珂并光禄大夫柱国太子太保刑部尚书曾祖妣钱氏祖妣蒋氏妣郑氏王氏并赠一品夫人配蒋氏封一品夫人公居官四十年勤劳不倦济以精力事至辄办及决大事往往以从容数言裁定多不失正其待人气温色愉言出如恐伤之下至舆皂有过未尝轻加□辱属吏以公事获罪必为淹覆营救得免乃巳人以急难来告如切于身所以排解之者尤尽其力故感其恩者不特乡里亲友而巳公官三品时其弟升早世以其遗孤垣奏为太学生尝置义田立义学凡族人之贫而幼稚者以养以□皆得其所其厚于宗族又如此今上知公德宠遇甚厚屡有金织文绮之赐或病在告辄遣御医诊视并遣中贵人赐以酒馔等物庚申以星变再上疏引咎避位情甚恳切上不得巳允之特进太子太傅致仕驰驿而归令有司举优老之典仍赐玺书所以褒□之者尤重及行士大夫倾朝祖送人以为荣卒年六十八上闻讣悼惜为辍视朝一日赠太保谥康敏□有司谕祭者九仍命治葬于某处新茔惟白氏之先为河南人从宋南渡占籍武进岁久为大族 

　　○光禄大夫柱国少保兼太子太保刑部尚书赠 太保谥庄懿闵公珪墓志铭（王鏊） 

　　王鏊 
　　昔者孝宗朝其大司寇曰闵公讳珪字朝瑛其先有仕宋为将仕郎自汴来家湖州之乌程六世祖德渊归安教谕曾祖讳性祖讳缓考讳节皆以公贵累赠光禄大夫柱国太子太保刑部尚书曾祖妣袁氏祖妣谢氏朱氏妣严氏皆赠一品夫人严夫人为国初工部尚书讳震直之孙尚书醇德懿行简在高皇公之生也人以为有外祖之风焉天顺甲申登进士选授山东道监察御史屡劾大臣之不法者罢之成化六年擢江西按察副使巳而改广东进按察使庾岭介南雍南安间三境争田不决公方会勘众忽噭呼为变人劝公少辟公不动徐为处决令下两境胥悦散去新会民啸聚山谷为乱公出谕以大义贳其逋负遂安堵如故二十一年江西南贑盗起擢公都察院都御史巡抚江西至则举廉黜贪劝令薄赋具疏盗贼之作皆巨室是由欲连坐之仍革豪右横取之弊京宦由是多不悦会妖人李孜省得幸因言公不胜任左迁广西按察使弘治初复公都察院都御史巡抚畿甸经理储备修浚城壕寻进刑部侍郎四年以都御史总督两广军务番万泷水□□□□□□相继为乱督其下讨平之其讨古田也□□□□□参政马铉败死时以致败自俊等□引咎自劾□□又欲济师公谓罪自首恶乃设□□□□巳而□□自縳以归公又归功于下安南使臣□□贡□□□龙州辄为所梗诏下公处分公曰是□各有□□□行安南无得□私货凭祥无得阻贡物二夷争遂□公在两广通行盐之地而军储以济立定顺长官司而蛮人不为变某年进南京刑部尚书寻改左都御史掌都察院事加太子少保十三年迁刑部尚书公前后在□司屡治大狱皆会切情法加以仁恕乐工哀林以罪庾死狱中逻人以刑部郎中丁哲滥致之死也事连御史陈玉下廷议时以事出中贵相顾莫敢发公独拟如律及吏徐珪以死辨哲冤并下狱深治公又执如初竟俱从末减辽东都指挥张天祥□杀虏为功大理少卿吴一贯当其罪死会天祥死于狱　孝宗大怒亲鞫于廷徽直一贯重辟公与都御史戴珊进曰一贯推按不实罪当徒　上怒不解公力诤曰法如是□□一贯罪□欺官宣□□□□□道明蔓延百余人巡抚者欲张大以为功公□□□□□□□□□□□□□□□□□□□□□□□加□□□□以□□□□□□有加□□□□□□故也辛未十月十五日□□□□□□□ 

　　○故刑部尚书致仕东湖屠公勋行状（顾清） 

　　顾清 
　　公讳勋字元勋姓屠氏先世嘉兴海盐人后海盐析平湖故今为平湖人别号东湖从其地也祖讳湘考讳机俱赠资政大夫刑部尚书祖妣杨氏妣陆氏俱赠夫人公少而颖异该览羣籍为文辞典赡闳肆天顺壬午试乡闱时年十五提学副使筱庵张公奇之谓可魁一省既而下第筱庵摉落卷得公文称叹久之曰考官主偏见而不识义理兹士之不遇命也由是两浙皆知公名成化己丑擢进士授工部都水主事分司清江浦督修造运舟持廉秉公通融物力未几百废具兴有题诗驿亭以美其事者总督漕运涞水张公鹏丰城李公裕总理河道三原王公恕交章荐满考改刑部历员外郎郎中所处皆剧曹剖决如流而手未尝释卷尝曰士当无书不读无事不究其自励如此故所至皆着能声尤为尚书林公季聪所倚信凡大狱有疑及事干权近者必举以属公京师无赖子曰季胜者结侦事官校诱其主之子福为私铸而发其事葢将欲其产也狱成福减死戍边众知其冤而莫敢问林密以咨公公毅然曰刑将以弼教也尚何顾索其卷为直之以福之罪罪胜而归其所有京师人盛称之都事林某倚中人构讼蟠互不可尔侍郎盛公曰非屠君莫能办也公核实奏上有　旨下锦衣卫覆辩葢其人将诬构公然卒从公奏奸党皆得罪至于勘吉安之酷吏辩大同之冤狱典刑以正公论以伸而公直声劲气隐然于朝着矣甲辰升南京大理寺丞在公卿间年最少而风采凝峻议论明正虽素崛强号不下人者皆敛袵敬服焉弘治辛亥擢大理左少卿始至上言十事多见采纳若暑月疏决囚徒两京一体五岁一遣官审录州郡刑狱着为定令而方石谢公之起用亦自公发之也漳州温文进作乱朝廷忧之公奉命往视枭其首恶而散其党与一方帖然是夏方苦旱讫事而雨闽人至今称之甲寅擢都察院右副都御史巡抚顺天等府兼整饬边备公常以京城近辅役重赋烦雕敝巳甚而宛平大兴二县所故库夫坛户旛夫羊户等役动以数千计昌平县在诸陵　下供亿浩穰而计丁养马与诸县等尤为繁重乃条上区画倍加存抚人以密云孤悬有警救援不相及潮河川积石漫衍守截为艰黄花镇拱护　诸陵而守备单弱奏分蓟州为中路以密云建昌为东西二路使互相策应于□河川作舍城虎落且躏石布蒺藜凿坑窖而于其内□石为城蕃有人马于黄花镇增置营垒及戊卒若干人三路既分潮河黄花皆有备由是兵势联络贼不敢犯至今赖焉熊儿峪有寄操骑兵营去水十余里凿井数丈皆坚石马日止一饮驮水至用十钱坐此困弊猪圈头关地平衍不当阨要每春夏雨水泛溢营壁倾圯调邻路修筑兵人苦之公至叹曰无水而安营舍要地而屯沮洳皆兵之忌也乃奏移寄操营于熊儿峪之南平谷移关于猪圈境外之南北水峪兵既得水又有出境耕稼之利岁省卒戌数百人军中歌焉宝坻白龙港出银鱼岁以供荐中官乘势需索民不堪命峪山在极边而出银矿镇守以密□索之公力言其不可有　旨戒约取鱼者而矿事卒不行民深德之丁巳转刑部侍郎时寿宁侯与河间讼庄田而民亦以人命愬公奉　诏核实辩其诬因而归田于民且言食禄之家不当言利况母□毓圣之乡而与民争尺寸之地尤非所宜同事中官锦衣皆难之而公奋不顾然卒蒙施行人尤以为难丁内艰起复改左副都御史复侍郎乙丑升右都御史正德初上郊祀藉田幸学三事援据经传传以时事归其本于讲学而以宋儒真德秀大学衍义一书为讲学正心之要乞常以进讲识者韪之丁卯升刑部尚书时逆瑾用事乞奏　请必□□白公执不从曰如此是二君也瑾□是衔而公亦力求去加太子□保玉带麒麟服以归命有司月给俸四石岁给□夫四名终其身葢公之立朝有始终□节而□□之□公亦厚矣公生正统戊辰卒正德丙子年六十九 

　　○荣禄大夫刑部尚书谥庄僖韩公好问墓志铭（谢□） 

　　谢□ 
　　嘉靖庚寅秋八月七日刑部尚书致仕进阶荣禄大夫宜庵韩公以疾卒于家讣闻　上震悼遣官谕祭者再命有司治葬事锡谥庄僖葢异数也公讳邦问字大经别号宜庵宋魏国忠献公之裔居会稽自台州上蔡书院山长讳怿府君始曾祖考讳谚曾祖妣任氏继褚氏祖考讳良可建宁县典史赠奉政大夫襄府左长史祖妣张氏赠宜人考讳弼号衡轩襄府左长史妣璩氏赠宜人继妣王氏封宜人衡轩公德学纯懿弗究用以贻厥后公其冢器也少颖悟异常年十六以宦籍充襄阳郡庠生领成化戊子乡荐己丑登进士第授大理寺评事详慎公清绰着时誉乙未升寺副奉敕虑囚四川释冤狱九十余人戊戌升寺正未几升淮安府知府淮当南北要冲民苦供役公随事节省虽中贵往来不敢过需抚臣至者皆重公漕务悉与商决江□四郡多滞狱泗州官军尝诬奏无辜逮死者众属公辩理咸得其□□□集江南之漕卒禁伪券之私醝不动声色而人自畏服驭吏以法爱民以仁准民至今□之丁未升陜西左参政分守关南士有余粮民亦安堵弘治辛亥升江西右布政使癸丑升四川左布政使时父长史公及继母王夫人方自襄返越公每以不得迎养为恨甲寅七月闻继母夫人丧冒涨即行触险若平地人以为孝感乙卯继丁外艰戊于服阕补广东所至有惠政己未升都察院右副都御史巡抚江西时洞民负险为盗岁久蔓延莫能制公奏立土官宣布威德一方遂宁□遣宦官驻骁烧造供御甆器公力言小民凋弊之状可悯先王恭俭之节当师上为感动中止癸亥以三载满□获加赠祖考及考皆如其官祖妣妣继妣皆为淑人公雅性直遂不能与时浮沉为当路者所沮抗章请老甲子复起巡抚河南中旨取乐工公弗遣上疏至引放郑声为戒词甚剀切亦见俞允正德丙寅升南京大理寺卿戊辰升刑部左侍郎时逆阉刘瑾恶不通欵升刑部尚书致仕欲假他事中伤而卒不能有所加初衡轩公将家于襄公既贵丘陇恒在念而衡轩公归志亦决遂别筑为迎养地至是复取先世雪应佳话建瑞白堂日与耆旧觞咏取娱今上龙飞两诏进阶荣禄大夫公状貌魁梧屹若山立举止有常言笑不妄作字必楷居逼城市而轩葢罕出入然郡邑大夫及过客以国典民隐就质者则响答忘倦故识者谓公身虽不出而表俗泽物之功自不可冺性善饮未尝有醉态接宾客未尝有惰容恭俭清慎终始一节望之者知其为大臣硕德重望镇服乡闾者葢三十年焉嘉靖庚寅八月一疾而逝阖郡无贵贱大小咸思其德而痛其亡也奔吊如不及者距生正统壬戌三月三日年八十有九矣抚按诸公及郡守洪公申奏恤典有所谓发身科第位在大卿历事先朝忠诚素着致仕二十余年非公事未尝一入官府邻居数十万户虽燕见未尝不着衣冠出言俱有成章举步不失尺寸杜门课畊深山守静诚乡邦之典刑明时之元老也此虽未足以尽公之梗槩而公之素行见信于人者亦畧可见矣 

　　○资政大夫刑部尚书远斋王公鉴之墓志铭（顾清） 
</div>
    <div class="pagination">
<a href="国朝献征录_page70.html">上一页</a><span>...</span><a href="国朝献征录_page66.html">66</a><a href="国朝献征录_page67.html">67</a><a href="国朝献征录_page68.html">68</a><a href="国朝献征录_page69.html">69</a><a href="国朝献征录_page70.html">70</a><span class="current-page">71</span><a href="国朝献征录_page72.html">72</a><a href="国朝献征录_page73.html">73</a><a href="国朝献征录_page74.html">74</a><a href="国朝献征录_page75.html">75</a><a href="国朝献征录_page76.html">76</a><span>...</span><a href="国朝献征录_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
