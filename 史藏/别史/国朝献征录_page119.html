<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 119 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 119 页/共 245 页
  </h1>
  <div class="content">
   王世贞 
　　万历初一御史上书言事忤　旨夺职归而曰吾编氓也即自称吴氓云既病剧而谓其友人曰死幸呼我民御史友人者王叔承也于是叔承草民御史状而属余传之民御史者胡涍字原荆世常之无锡人其先有儒行而隐耕独其王父良佩与父赠御史君观隐酒赠君之与伯兄曁兄之子皆夭于是胡有三节妇而君之母封孺人阚独以明淑称甚爱君而诲束之君少颕秀所授书辄诵弱冠补邑诸生娶于浦后封如阚浦有母而婺亦来依君君虽诸生负儁声然家以食四婺故贫即阚姑妇拮据理生不能给而婺之长者赵数责甘毳于阚君乃行馆巳氏束修之羡得少缗钱时时佐赵共又不给君泣呼天曰柰何阙室长者共又独劳母心耶然君益不废学遂举乡荐成进士矣会有诏选庶吉士读中秘书人以谓君君笑曰庶吉士文弗及程出而给事御史令课吏高等则入而给事御史吾文而出乎将以吏入乎等耳令能得于民胜于是通州进士顾某意与君合曰且以试笔札费沽酒共醉耳君之谒选得永丰令初莅令而吏白廨舍敝当治君笑谓治费云□立召工而授之算率减十九有构讼者君按情重轻丽法而小宽之顾购得其主文者诮曰汝筴讼之利而不筴讼之害也以三木囊其颈匝月曰尽此曹庭梢空矣邑多荐绅大夫君抑之不使食齐民而造诸酬酢必以礼当受赋君必投谒谢谓令不敢以法加贤者顾诸公之谓何诸公人人悦输恐后也客过邑故恠衣冠抵掌甚口君阳过从与语得其状立抉其妄出诸境有诮君胡草草者君笑弗答也客寻用宿驵盗事发他邑君乃曰盗而衣冠吾不失之彼衣冠而盗将柰我何君令七月而丁母阚忧去□士民遮拥不得去立生祠祀之时有成御史荐诸朝且曰七月荐非例也能取诸三载以加七月者谁乎服除补安福令满岁入觐仅数舍而装竭贷故人得二十金乃成行所报谢诸公取成礼而巳人亦无敢望之君之治安福其操舍大率仿治永丰而加以文彩安福荐绅大夫不啻倍屣至燕中城巷其交口誉君若一而君闻不怿曰吾得之安福荐绅大夫声甚不若向者永丰得之耆老女孺色也尚书以尺一召君试监察御史君试御史治东城戚畹缇绮家惴惴相戒母犯君琅珰而君所上书有所侵中贵人语报闻君每朝中贵人辄目摄之曰是悍御史耶小迟□我曹当见鱼肉而红星犯禁坦君时巳得按辽左乃上书言事事颇及　宫壶君大约谓　天子方幼冲慈宁能摄之欲以形史见忠而中贵人指摘有所讥切几丽大辟辅臣宛曲解救乃削籍罢民君从户部给繻出跨一驴都门客争劳之曰御史也而民虽然御史哉一中贵人沃之酒以好罽衫强被君背曰母谓我曹无人即从君死不难也公之诸生固巳任侠赴人之急甚于巳而自御史罢归其自喜侠益甚诸微时有德于君者君弗忘也君所德于人及以事见君郄者君如弗有巳监司守令严重君□旄溢委巷间居不能一一报谢而所觏弗当意或面责之又数数戚故醳冤滞宽徭役听者外夺君勉解去然其中不无少望诸受君恩愕意外且无可复偿姑秘之而傍伺窥觊者有所请而君不能尽应则持君迹以修毁君夷然弗屑也君故宦薄而又喜侠不能无挫产顾其于伦常愈笃母阚殁而存嫠者姆赵丘女穴钱所以事之如阚会浦孺人有怠色君不获巳乃若示废箸者而岁入额米五十石以共二嫠即亡岁亡废也妹适李生而夭有一女母女者君谓嫂钱姑女之及长嫁女如巳女李生寠君时时赒之稍不给则以詈报君君好谓即詈我我必以赒报君既用宗戚故见寠而至于客则心好苟一技名当君者亦折节兄事之舍馆传餐侍酒竟夕不倦其所尤善即叔承舍中儿每谓人吾见主君犹嘻嘻见王郎自色栗也君素趫轻饶膂力尝道晋陵醉后舟出观白龙横堕水且濡矣忽矫起蹈空上观者数百人咸异之君御史而顾生以觐入与君饮适掉臂曰吾臂任御史君跃而立顾生臂曰御史足定何如令臂尝与客游匡庐秦余诸山客方饮山址睥睨问君巳独身取问道陵巉岩而登箭阙握冻雪下劳客矣君归而于吴越诸名胜靡所不究梅时玄墓菊时娄江桃花时蟠螭芙蓉时西湖木时菁山葛仙井杨梅时光福樱桃时北固山以至太湖月钱塘潮虞山拂水吴淞海探不阳善卷张公诸洞吊泰伯延陵春申伍胥范蠡要离伯鸾遗迹陟龙池岩观虎鬬金山呼鼋食及网鲥鱼作鲙间手采菠薐荠甲石耳先羹爼佐饮若惠山梁溪园则几席之矣君所适母问主其主耳君名逢迎恐后即无论主其舍人子圃丁煮茗焚香前拥曰我公来耶君亦袖缗钱劳之以至城门□郎□夜悬筦待曰梢迟立我公则俗矣君以好客□益窘益贷责责家不忍迫之而君亦不忍负乃别从姻故起责责端无穷而产遂大挫计无所复之则沽托酒与内以至竟死君死时仅四十有六也其罢御史以民称者八年天下既高君之节而始疑君者徐察君之秉介不食私而终信之日夜冀公复召用而御史李学颜以疏荐君佹得罪用是荐者沮止然君绝不以意君读书好涉猎大义弗肯竟其文词隽朗饶意趣书法亦遒逸所著有釆集若干卷王子曰叔承之状君垂万言其什八在侠十二在政行夫侠者季剧之流闾里雄耳乌足以名胡君叔承又言君喜佛事当殁之前数日与陈氏子度胡桥遇鹑衣僧胸前垂绣八卦囊以梵字一赫蹏授君曰视之君笑弗视曰吾事去矣视何僧亦笑竟去曰不视亦得殁之未一月而有胡僧持枇杷石一鹦鹉嬴一寘柩前讽呗移时去竟莫可踪迹也客游惠山泉亭者遥见君幅巾行咏入黄公磵恠之曰吾闻胡君病今乃巳耶则君之前没一日也噫亦异矣吾闻之夫子不语恠然征之君乡人而信故记之夫以君之慷慨论天下大体得意外以终死天下能惜之及不□举其语尤可叹也然以君之遘奇证或幽或显浅智又乌能倪也 

　　○胡御史涍传（冯时可） 

　　冯时可 
　　公名涍字原荆世无锡人自少陵夸倨虐意不偶一世里人诋毁梢自禔肃举嘉靖乙丑进士推择令永丰永丰民善讼公购得其计议主名严治不少贷踰月庭常空无人居七月丁母阚孺人忧服阕补安福令其操舍仿永丰而梢辅以术居久之誉藉藉起公间不怿曰我向以循吏吏而兹以老吏吏也召拜御史疏论诸侍中鲋入鱼见出大政蠧宜加裁抑交戟间目摄公矣会红星犯禁垣公以　天子当阳四方是则宜谨关睢之治令女史进彤管两宫鉴别衷辟譬之鸡壅豕苓可以引年不嫌早畜推此意具言之语不无过坐触禁罢民公得　旨跨一驴出春明而监门阉以白罽披公背赆以千钱曰公言所难言慎自爱行且赐环矣姑纳是酒赀夫负意气者我曹宁无人而独甲乙诸公翩翩耶问其姓名笑而不荅公归里监司守令过公者遇之颇矜豪率任当意欲往报则坐蓝舆亟报否则巳门下客伺公醉□蹙额言某所治狱冤某人吏急至倾家公闻而□衡奋髯屦及堂皇立白之当路事解客受谢公闻之不责也荆石王公知其事因举觞寿公言曰嗟原荆御史言事职耳君子知盛名难居则务却之君不幸有拂　主名居之难矣却之尤难每见　先朝言事臣其贤者恠其衣冠以盛自负而小智者旋其面目以苟自容皆吾所不取嗟原荆居名母及傲却名母及洿而后可以免公颔之然请见有司言事如故曰吾岂能自同寒蝉第无染指足矣夫避小嫌而不与人排患解纷者浅丈夫也吾不忍与人排患解纷而有取者贾行也吾不屑有司或嚄唶与公不相能则数数乘酒狂语侵之有司忿至曰我何难治是白眼儿因以毁于监司诸公自是干旄希至矣公甚困则徜徉山泽以自解慰江南奇迹屐齿无所不徧矫矫霞举济胜之具恒自过人与山人王叔承善叔承工词尝以示公公却曰恶用是脉脉咨咨哉大块噫而万籁鸣贵自然耳文若诗冲口恣吻自足玩讽然多悲壮激烈以泄其不平人或称之直臣则曰谓我豪士若酒人可谓我直臣我敢有是名万历己卯哭伯母过哀病死槖无铢金踰时始敛人更目公廉士云 

　　○河南道监察御史南滨陈君墓志（余继登） 

　　余继登 
　　陈君讳登云字从龙别号南滨颐德府唐山县人万历丙子举于乡明年丁丑成进士与予同籍予始识君于畴人中见其论议慷慨有烈丈夫风谓此少年英气耳徐叩其中则古今善败犂然毕具下笔滚滚数千言可立就问何以能尔君曰吾少病痞百疗罔效家大人忧窃自念痞者否也可以通否惟穷理乎因下惟日发诸载籍读之更无他念盖二载而病如失遂有今日予笑曰固不闻书能疗疾君既以此治身矣今渐服官可以此治人乎君亦笑曰吾志也誓必不负予壮其言戊寅除鄢陵令君至鄢见细民苦于豪强文法舞于奸吏冗费无节赋役不均田野荒芜学校颓废河水患流亡载涂叹曰此一邑之病也首黜积役数十人捕所谓五虎者置之法躬履畎亩度境内田三等赋役以是差变大班坐月会银岁所省以若于计令讼者得以垦田赎罪所垦岁百余顷建屋宇置器具牛种以招复业者来者既众复教种植桑榆益其生业洪沟青泥诸河扶沟所壅岁溢灾即力争于部使者卒令邻封母得壅激而河患顿息斥俸余捐赎锾新学宫给学田□除之外一意以教化务癸未拜监察御史君御史初按辽左次按晋后按中州按辽时适当大阅上罢遣大臣以属君君悉心稽核条上安攘十事而其所特疏者在议赏功之异大畧言首功之赏给发不时贫军不能枵腹以待不得不鬻之富人富人挟其赀以功累级多贵至参游者此其人力不能御敌智不能谋虏而滥名器混淆体统役占军士糜费俸给边镇之蠧无大于此在晋在中州值岁大饥晋人犹以木皮草根杂土食中州则父食子夫食妻以人市以鴈粪粮矣君皇皇然请蠲请赈请弛山泽之禁请借留都之储　天子手其疏侧然动念发帑金数十万以至官闱寮寀咸捐俸佐之而君亦自清赎金得万三千郡邑籴本至今豫人利盖辽左之功如人有痼疾牢不可破而晋与中州则譬人病尫羸奄奄待尽非急扶其元气不可复生故君先其要者如此若夫约巳率属激浊扬清则君之丰裁尝有余勇不能殚纪矣君居西室先后侍经筵监会试主计吏筦京畿壮怀直气霜肃风行有□必言有言必尽如疏论陆冢宰罗宗伯徐冏卿胡都谏郑戚畹多人所不敢言者予谓君立朝以正直忠厚本兹不太甚乎君曰不见吾冠乎触邪吾职也若事关宗社吾知而不言则吾痞将复作死矣岂必机穽之间斧钺之下能死人哉君独立行一意大率若此信阳王太史素不识君见其祈天永命疏嗟嗟叹赏谓隆万以来奏章第一忌君者争欲甘心于君而　主上明圣竟无微谴加君者君几满九载推少京兆廷尉丞俱不报君度不世所容即以假自劾归君所居当孔道行李往来慕君名多就问者君虽抱疾犹喜肃客每语及时事意有所不可辄不胜愤至强起坐榻上语剌剌不能休以是病转增子尝贻书戒之而不能从也久之遂卒是万历丁酉六月距生嘉靖庚戌七月年四十有八君将大有所树立而有志未就竟郁郁以死盖君之少也痞在一身通塞之权自巳操之故塞者能通而君病巳君之仕也痞在世道通塞之权不自巳操之故塞者卒不能通而君病死状谓君忧国忧民死而后巳信哉 

　　○浙江道监察御史雷公士祯墓志（孙矿） 

　　孙矿 
　　当万历壬午岁天下藉甚称雷御史也于时权相某者病愦愦矣其党不自安共谋所以自固思代相者少宗伯某楚人也次可及其党曰某乃以鼻食者何有无又谋将以权相子一人继之而两子方史官不得躐数等以进日夜相顾无策于是代权相疏荐相六人公私参焉而某公者素和柔多可且近衰谢其党以易制因置诸首乘权相未绝时上之而内有阉尹之主时见相二人蒲州吴县比　命下则某邑公俨然居吴县上矣满朝诧愕其当遗所知书曰某旦夕即去某不足忌某邑公当国大师如存耳彼喋喋而咕咕如吾党何某某谓二见相也自矜满如此是时吾国柱拜御史甫三日即上封事极言某不堪相状权相犹在床阉尹持疏不下人人国柱危比权相讣闻　旨乃下若曰某系故相某首荐御史何摭往事说不罢某亦不罪国柱若两解而天下巳知　上意所向矣时有以书抵京者曰比见白麻无不骇耳洞心得柱后弹事旨下无深语众梢安耳其人倚重如此然彼党谋日益甚拟徧以私人布要地共执攻柄若将尽天下之人才易置之所在四五俦屏人密语气熖甚闪烁更炽于故相在日胥徒舆隶皆停笔伫足以待命赖　天子明圣二三巨公持之其谋不行寻败白简猬起高墉隼纷纷落如风荡叶某公亦罢有少宰某者彼党魁即造谋代故相疏者也以国柱有前疏甚忌之或传将有疏剌焉惶惧使人吐欵求免然国柱实无疏也或谓流言业如此疑终难释不若即遂之国□曰不然我知彼奸不能先事举因问乃发不直即应之曰固无疏也某甚喜乃更申欵曰得无蹂躏幸甚然今众口方煽愿终无言没齿不敢忘德国柱曰我言官也言由我不言由我适者本未有疏故不欺汝虽然可要刼乎或谓既不击何不婉言示德国柱不从然亦竟无言也是时彼势巳败言之者皆有功不难于言而其卑辞来也他人答之不苦则甘国柱直道而行不袭善不沽德出彼名高者数倍上矣受　命巡漕巡漕者督诸运舟其过淮过洪皆有期往任此者率严督促或广侦伺甚或身微行以察之然犹后期国柱约法简易人便之顾更先期大司徒亟称之在丹徒中湿因病又闻韩孺人讣遂请告归巡漕近设其经费金无几又先事者预支什二三国柱□于用比事竣犹余半焉直指报命所荐吏率有谢金□武吏则以非士流人无从知即昼金犹暮夜焉率纳之国柱一切拒绝至有持金尾至家者竟不受也此即致馈者告余者也国柱三十登进士初仕太常博士博士不治事职捧祝板诣　上前其理剧者乃在典簿会典簿缺国柱署事会计精密寺猾袖手又大搜往牒作太常考八卷凡礼乐仪数灿然备至今赖焉　九陵祭器坏议修之国柱偕礼工两主事往中使欲因以奸利聚累年祭器如山积曰是俱当修二主事色难之则曰明年　上谒　陵问器所由敝即以监修名对耳两主事愕然国注徐覩牲匣有九因折之曰太常共一物　陵殿用一器此　陵三少牢耳余六安用之中使语塞姑请倍修国柱遂簿正祭器所省盖不赀云其御史以博士选也比归疾寻愈竟不复出惟以读书业间授生徒或劝之仕不应戊子十月遘痰疾危而复苏己丑十月六日痰复作竟卒距生嘉靖乙巳正月四日得年四十五耳伤哉国柱初讳士煌后改士祯朝邑人居新市镇高祖逊生景瑞景瑞生霓霓生赠监察御史南河公世济娶南大司马韩恭简公女生国柱恭简公□邦奇当代名臣也国柱早慧五岁通算法六岁就塾师学即知所授书大义同学儿诵之恭简公甚爱重常置左右杨忠愍公继盛恭简公门下士也言事谪狄道尉入关谒恭简公国柱甫八岁从旁窃视意恣恣歆慕比去谓恭简公曰客凛凛异人哉士者不当尔耶简恭公益奇之语门人张明传曰此儿必以谏显第恐伤于激无益吾老不及见矣子异日盍以吾意语之后国柱自巡漕还北地至通州又欲有所弹射友人以义论之遂止是时国是初更好事者争求多焉会蒲州遘难去一二虑及者倡说不根人心摇动然豺虎巳除么么数辈狐潜兔匿不久自散去急之则异说蠭出且持正论者或未必正言愈多是非益淆不如静也人皆以言重国柱余独以不言重国柱以其能不言知乡者之言非动于名也恭简公可无恨矣 

　　○河南道监察御史益轩姚公三让墓志（邢侗） 

　　邢侗 
　　公姚姓三让名厥字崇谦益轩其别号也先世由太原棆社奉诏北徙占永年讳士迁实公高祖四传而处士俨即公父封文林翁封翁天资朴厚世延施予里有义门姚氏称而公生异发梦于封翁云梦关壮缪与我战北而痕頟巳公堕地痕頟宛然也久之借璏乃灭稍长从叔父学颕悟绝伦十岁女间制举文骎骎令上又数年嘉靖壬戌吴兴潘公以督学试拔置文学弟子弟一屡试不再屈指声振胶庠间万历癸酉举于乡连第进士踰年用次得祁门令抵舍寿二亲旋以板舆之邸盖身率妇子仅饭脱粟而奉亲则极旨甘公治披诚尽下不乐钩棘祁人亦安公坦易犷悍化之若苾刍之翘阳光也歙民怙势将嫁丝绢税于同郡五邑民四邑操挺起矣祁观衅而动公亟谕之谓有令在必不忍而曹代歙民且噪能巳税乎祁以令故靡所哗扣率之四邑扞文罔而祁独按堵税竟以不坐一时上下服公恬镇足属大事隐然具公辅望矣三载上绩父母以下受四勑如制又二岁公及于征矣值母孺人弃养仓皇□柩归邑民攀号如丧厥妣枳其车三日不得行巳□与醵金建祠勒石纪事他以常食位祀公者千家矣癸未服阕拜山东道监察御史乙酉出按三河鹾周视鹾池剂量池势高下元潦别塍畦翻车以时转运不令亢干潦淖莫可孰谁犹夫土炭低昂属诸造化而以吾阴阳反移之鹾乃大有秋于是三河不至割裂方幅长芦倍公之力焉丁亥出按陜值岁大侵公一意荒政发赈劝贷迄无余术至感神示者石糗粮石烂可噉也奏石亍　朝举朝咤异谓公诚感公按部务持大体不毛屑然所至不寒而栗即诸王国人各屏气相下曰毋触吾骢马姚公他可知矣垂巳于事而竣用倦剧移疾归归数载未尝以片谒抵郡邑门郡邑阍管不识骢马姚公何状诸守相令长无不澟澟于姚公甚者辛卯起补浙江道出按应天诸郡所辖隶强半公所旧耳目地一切亏除兴建风裁之外佐以阳和然至郡大吏有所凭依骫法则又露章纠举畧不假毫牦人相指谓曰此其御史邪及报命肺疾忽作又□闻封翁疾疾置以归尚及扶侍未几罹于大故哀毁踰恒丙申服阕犹委顿不能北会台檄屡至不得巳趣驾入台补河南□掌道事用职掌清理军政拾遗疏中多时所□□尹政公遂不能一日安于其位矣于时直言见诎南北省台几空无人先是权珰煽熖立贵显人同年某氏风公往诣之公田七尺之躯与三尺之舆孰重君且休矣闻者咋指高之公晚居林麓杜门扫车丸即密戚执友无故不一面遇婚丧可哀怜事则不恡倾槖期于得当而后巳择地营两塾羣诸子弟延师诲之不倦奏疏剀切及他文尔雅稿多逸去亦见公□平任质不衒云 

　　
　　南道御史 

　　◆南道御史 

　　监察御史张先生金陵墓表（倪谦） 
　　南京贵州道监察御史丽水金公忠墓志铭（李东阳） 
　　监察御史蒋公谊传（陈镐） 
　　前御史蒋钦（实录） 
　　南京浙江道监察御史涧松龚公大有墓志铭（王以旗） 
　　南京湖广道御史陈杰传（柯维骐） 
　　御史王公宗茂传（胡直） 
　　南京广东道御史赠光禄寺少卿虹塘王君墓志铭（王世贞） 
　　文林郎南京湖广道监察御史前渚于公有年墓志铭（于慎行） 
　　南京河南道监察御史陆公昆墓表（吕柟） 
　　王二固侍御传（郭一鹗） 
　　王二固侍御疏稿序（黄汝亨） 

　　○监察御史张先生金陵墓表（倪谦） 

　　倪谦 
　　承翰张先生有用世之雄才而弗究厥施以殁此世之人所以共惜之也惜其人则必求其志节之懿而表着之斯不徒惜矣先生讳金陵姓张氏字承翰以字行世居吉水文昌乡西团生而气质警敏不凡九岁就学读书过目成诵作诗对辄有奇句攻举子业师逸功倍先生长者皆器异之比长长身美髯丰度英爽音如洪钟言动磊落颀然伟丈夫也宣德壬子中顺天府乡试明年中会试乙榜当外补召试内庭与梁务木等十数人同被留俾冠带进学成均葢养成其材将大用之也凡遇瑞应庆贺必制诗赋以进辄蒙赐赉正统改元仍中会试乙榜以母老就职得授应天府训导在任以师道自重乐于启迪亲之者欢然若挹春风瞻霁月也先生善属文援笔立就作诗歌藻思清逸论者以太白乐天拟之一时文价大振求之者屦接外户时总戎襄城伯李公尚书损斋黄公南斋魏公深相推重恒延访之乙丑秩满被选理刑内台踰年拜南京河南道监察御史激扬清浊风裁峻然都御史周铨所不法会同官劾之或有危之者曰吾用尽吾职耳他非所恤也寻果铨党所排左迁柳州雷塘驿丞铨亦竟死于狱安远侯柳公总戎广西以象州屡猺獞侵扰民无宁居会藩臬重臣议起先生署州事先生立信设法揭榜抚谕猺獞解散民遂生业景泰甲戌上计京师藩臬方交章荐知太平府事遽以母丧去官矣遂归家守制先生旧有背疽疾巳愈比服阕复发竟不治卒春秋五十有六所著有南京文稿吟稿人瑞轩集藏于家父伯颖号勿斋举进士累官翰林修撰先生人豁达豪迈坦易无城府与人交倾倒尽底裹乐周人急虽千金不惜人有患难必极力拯救之事亲笃孝爱待宗族乡党有恩义先生在京校谦在弟子列深辱奖许今不可作矣仰惟厚德曷胜永嘅峻来京师泣谓予曰先君之墓巳有佥宪王公铭之矣然悬繂之石未有文以刻敢以属子谦于先生无能役则揭德振潜当效执笔第媿文辞芜陋弗克揄扬而义又弗容让也乃之表 

　　○南京贵州道监察御史丽水金公忠墓志铭（李东阳） 

　　李东阳 
　　成化己亥闰十月七日金君尚义卒于辽阳君金姓讳忠字尚义处州丽水人干州知州讳善之曾孙封文林郎监察御史讳叔度之孙云南按察佥事致仕讳恺之子今开封府知府致仕尚德之弟少从按察公宦游广东甫就学辙弃去贩苏松间年二十见其兄举进士复奋就学补云和县学生数年应贡升国子生天顺壬午举乡荐甲申登进士第会修　英庙实录奉诏往应天太平宁国徽州诸府采录事迹还简试御史事于南京丙戌拜贵州道御史未上闻按察公丧归又丧母高宜人哀毁踰礼庚寅服阕上京师即上疏陈三事皆人不敢言者复除南京直星变复具疏将上言愈切开封君作东瓯童子篇遗之乃止巡上江抵南康诸府法尚严肃沿江诸司各置纸牌籍兵克期更相考核俾往来江上无虚日盗不敢肆监南京内帑诸卫仓及象马诸草场吏卒转相戒曰勿犯金御史摄云南江西山东三道事劾大臣不任者一人三载考绩道得鼻衂至南京移疾不视事因图去计会台檄遣巡盗苏松诸郡君辞不往都御史胡公敦劝之而行人谓君法太重执不变有君所按者诬君事以奏遂逮捕君君闻命以妻子属其友陈御史直大曰吾不免矣自往就逮入锦衣卫诏狱狱成特命戍辽东三万卫君谈笑就道意慨慷如也时至辽杜门谢客有达官问所欲君谢曰此正某平生所不敢者居六年病卒时诸子皆不在侧家人以冠带服君君巳不能言但摇首至再易深衣乃一颔而绝年四十有八君性刚断负才气见义无所让同邑进士吴荣卒贫不能举君合赙治葬又赠所粥田若干亩遗其家贡御史壁道死君具棺敛归其丧南京致赙以行辽有兄弟相仇者君谕第辟兄及贫急又赒之所著在官有瓮天稿三卷在辽有东瓯童子吟稿三卷广惠集方一卷藏于家初祺方娶十日闻父难亟来赴及君被谪两上疏乞代父戍不得自归辽辽自状述君事甚悉鸣治尝谓予曰尚义有子矣 

　　○监察御史蒋公谊传（陈镐） 

　　陈镐 
　　蒋谊字宣谊别号未斋又号石屋居士晚号憨翁自少颖拔书过目成诵八岁时乡长老试以诗有青天合雨云归岫紫气乘龙水入江之句咸以奇既长从翰林刘士选先生学凡经传子史星历图志百家之书罔不旁通诗文援笔立就成化乙酉领乡荐明年登进士授杭州府推官廉公秉法先是于潜昌化二大姓争山地百余顷累岁莫决官以赇败者十三人台宪以委之遂断其地余官征利岁损民赋钱若干万寻丁外艰居丧守礼服阕改绍兴丁内艰服阕改金华以治行卓异行取授南京河南道监察御史尝按凤阳诸郡风清弊绝值岁旱星变合同列疏时政缺失及劾大臣不职者多见采纳在京诸司殿最例属河南道考核力振纪纲不少假贷户部郎中谷至愚所讼系狱久之丁未秋　今上登极肆赦既出以疾卒年仅四十有九平生嗜学公退手不释卷所著有经纬文衡续宋论纪竹石屋间钞吹吹余音憨翁新录凡四十五卷太常陈师召先生铭其墓曰丰其畜弗畅其施胡宰物者之不可知然立言足以不朽奚必位台鼎而寿期颐予铭其墓以纡士大夫之悲 

　　○前御史蒋钦（实录） 

　　实录 
　　光禄寺少卿蒋钦苏州府常熟人　武宗朝南京陜西道御史同官任诺等劾逆瑾擅权乱政被逮下锦衣卫拷讯诺等气沮而钦独抗言不屈卒拷死瑾诛赠光禄寺少卿嘉靖五年　上允言官请命所在立祠祀之而荫其子浣入监嘉靖十八年十月巡按直隶监察御史陈蕙复以祭葬请特命给之 
　　南京监察御史蒋钦字子修有刚直名正德初元偕同官十三人上疏论时事方夜属草灯下闻筐箧间鬼声戢戢子修自念此疏一上且掇奇祸彼鸣者将非吾先人之灵念覆后胤欲以尼吾事乎因起视曰傥是吾祖宗何不厉声告我言未毕声四振于壁子修叹曰吾业巳委身义不得顾私使缄默负国先人羞亦均于不孝矣因奋笔曰死即死耳不可易也声遂止疏上与同官皆坐逮被杖创甚诸人或迎医饮药子修独曰吾得死所矣竟不疗治而卒天下伤之子修吾苏之常熟人弘治丙辰进士 

　　○南京浙江道监察御史涧松龚公大有墓志铭（王以旗） 

　　王以旗 
　　公讳大有字士谦别号涧松其先江西人宋宣慰使讳陆三者从高宗南渡道出毘陵卜居梅塘里数传入国朝望族讳铭可者县簿卒于官其妻石氏奏乞驿传归榇表其里门曰龚巷至今故官资给疑昉于此讳衡可者山东费县令生二子孚釆釆即公之高祖也曾大父讳礼洪大父讳瑛有丈夫子二人长讳诜是公父迈德懋学领成化丙午乡荐累科弗第赍志以殁公自少颖敏不羣服膺庭训年十六入试场屋补邵庠廪生与诸弟大邦大用大伦大稔争相濯磨誉隆吴下公首登第筮仕岩邑惠政宜人强梗从化屡被观风者旌荐擢任南台巡视仓场照刷光禄文卷刬剔奸弊殆尽岁己卯奉勑江西清戎道闻宸濠不轨地方诸臣尚未奏报公即飞章具达朝廷始得正名讨贼　武庙有龚御史何如人之问寻罢清戎还南台益共乃事权奸江彬从　先帝南巡驻驆留都政厖情边人心汹汹公忧废寝食倡谋合台固请回銮又欲以笏击奸邪不果人多壮之庚辰复奉勑清理屯政旧田多豪强渔猎闻公下车悉首正莫敢隐匿由是怨兴谤生辛巳夏例当考察坐谪去任公拂衣径归曰吾年巳逾知命安能以筋力人盈缩恳乞原官致仕诏特许之奖恬退也欣然家居日课耕读暇则拉二三朋旧寻幽探胜啸咏酣畅绝口不言世故或劝其出仕辄不应微曰吾将留不尽者以遗吾子孙耳性好俭约自奉未尝过丰拳拳戒子孙勿以奢败尤喜讲学见姻族子姓质美可进者辄命题呈稿亲加点窜略无倦容以故士多成材公弟大伦中壬午乡试从弟大稔登辛巳进士官至宪佥虽俱巳即世然公教在家庭尚骎骎未巳也嘉靖丙申以疾卒春秋七十 

　　○南京湖广道御史陈杰传（柯维骐） 

　　柯维骐 
　　陈杰字国英号方岩世居金桥曾祖琼广信府推官祖赞父曰渐俱教谕杰登正德戊辰进士授景宁县知县洁巳惠民民咸戴之有巨猾陈荡怙富武断乡蠧杰置之法荡行贿上司诬杰于理阖县父老奔走号诉至愿侯死郡守刘斐率僚属誓同时挂冠去荡竟坐诬而杰得白还任甲戌征拜南京湖广道监察御史景宁人树去思碑塑生祠祀之时王阳明讲学南都杰从之游尝奉差遣部内不肖吏虽善结援营护无幸免者其语诸生曰辨义利审伪斯圣贤实学彼科举特筌蹄耳所奏若干疏皆切时务既满考念父暮龄遂疏病归养踰年父卒送终尽礼既葬犹庐于墓经时乃返事庶母抚二庶弟咸尽诚服食麄淡行里中不假舆无书抵公府姻族亦不敢以货干履规道矩葢持之终身家居凡九年卒得年仅五十有六阳明尝称其笃信好学高洁自守其不诬矣藩臬知之者营葬督学潘璜题其墓曰孝廉先生巡按聂豹施山先后疏请依御史陈茂烈例旌表弗果行 

　　○御史王公宗茂传（胡直） 

　　胡直 
　　王宗茂字时育其先曲阜人当元末有仕德安路总管者遂留家京山宗茂幼聪慧有殊质登丁未进士初授行人司行人奉使祭葬鲁府封晋府晋南京广东道御史是时大学士严嵩在相位日久纵子世蕃卖官鬻爵赂遗珍玩四面而至连引阿党布列要津朝政浊乱军民困穷灾害并至公时在南道上疏数严嵩罪恶有云嵩本以邪媚謟谀之徒济以寡廉鲜耻之行　陛下入其术中致位极人臣久持国柄凡有奏请多资其判决一应陟降间出其周全虽系三尺之孙亦沾一命　陛下待之无以加矣固宜靖共尔职用酬殊遇尚惧至德之莫报也乃根蒂盘固气焰熏灼作威作福一无忌惮以总货长策以弥缝嘉猷备缙绅之所恶以智巧往昔之所戒以行能赇通万国冤含九地引用奸邪以羽翼大小臣工半出其门使中外唾骂人神怨恫虽唐之杨国忠宋之秦桧嵩将大有甚焉如吏部者铨选黜陟之司也嵩挠吏部之权则每选额要二十员名州判三百两通判五百两天下名区听其拣择自州判而上以至二司虽间多恬退而奔竞其门者每年生旦不分远近皆来称寿折银皆百两有余该部非不知其柄之显移也一不从则祸立至孰肯犯其怒耶兵部者将帅边陲之管也嵩挠兵部之权则每选亦额要十余员名管事指挥三百两都指挥五百两三边要地不计匪人自指挥而上以至总兵虽不无安静而感其私恩者至于岁时皆来叩头果价或至千金该部非不知职之不专也一不从则祸立至谁敢当其锋耶即二部而诸部皆然臣独举二部者例其余耳此嵩误负之罪一也如应天府监生滕应表借刀琛银五百两充馈送除广东德庆州判官未及到任物故此债尚未偿完至今告追不息临江府富豪游桂三逃罪来京潜住考功司员外郎万寀私宅一月用银二千余两寀恃乡曲亲百计求免寀既由赂而能脱人则由赂而能官人可知即今外官之升不必稽其器能察其劳考但视礼物之丰菲书疏之疏密是以端方之士或不得　陛下之用矣此嵩误负之罪二也如己酉年因人论劾自分莫逃欲潜般家属回籍其财物不暇殚述但闻治装之时有一家人请检点金银器皿纪入库之数前列数十卓嵩坐于后愈出愈奇惟见卓之前增椅之后退也有一门官窃视其间云法蓝金银美人高二尺五寸许者并金银溺器狼籍卓下皆云南之物远集于此不知陛下宫中亦有此器否耶此嵩误负之罪三也如袁州府分宜宜春等县其膏腴田产投献地宅不遑悉数闻相府之后别置库室皆积石五间下凿一丈二尺旁砌大石上布坚板盈室皆积石云内皆珍宝金银器物其成锭金银并赏赐银两犹不在是此其深藏贻远竭尽心力以此而谋国何不臧之有此嵩误负之罪四也如所蓄家人五百余名并袁州所属皆伊亲名色络绎水陆其供应舡只马匹月无虚时少有迟缓即捆打需索鸡犬不宁小民无由申控官司不敢阻当虽运粮舡亦让其先过至于闸坝商舟无不被害即今徐淮地方驿门尽闭过客有关文者惟在门楼垂绳上下葢惧狼仆乡里之扰也此嵩误负之罪五也如　陛下所食大官滋味不过数品天下臣民无不知之葢不极玉食以费天下也嵩除陛下赏赐膳盒之外凡穷海之腊极陆之毛绝域之所产罔不毕至以供宴饮是九夷四方之待嵩有甚于　陛下也谓国家之事皆由于彼也此嵩误负之罪六也如往年虏犯京畿正主忧臣惧之日卧薪尝胆之时嵩不惟漫无御备之策尚有乘□之索谣□虏寇在门前宰相还要钱虽北狄亦闻之可谓国有人乎都人儿童审闻其黩货病国之久亦谣曰介溪介溪好不知几祸福到头终有报只争来早与来迟葢嵩积恶贯盈负恩卖国不能假手于　陛下而但愿假手于上天也人臣子致人怨恶之极无可柰何而求乞降灾于天其恶可想巳此嵩误负之罪七也如　陛下近因边鄙多事太仓空虚虽各处王府苟有羡积亦奉表输纳以助军需葢臣子之分所宜尔也王府于　陛下有骨肉之亲嵩于　陛下有股肱之托若存一毫爱国之心当不知何如谷国谋矣而乃因　陛下不信人言纵欲溪壑自编修以迄于今聚类养恶凡干儿子三十有余臣不敢毛举若尹耕梁绍儒之类则其巳败露者也即其巳败露者如此而未败露者可知此皆衣冠之盗兽心之人其狐因城贵鼠凭社黠肆毒稔害不可胜述夫富贵者人主之操柄而嵩之能贵人富人如此则其柄不由于□陛下矣此嵩误负之罪八也嵩之欺天罔人虽汗南山之竹不足以纪其恶苏张之口不能□言其详而其尤大彰明较着痛恨太息于天下□兹其梗槩耳臣惟　陛下临御以来吏称其职民安其业海内殷富四海向风何至迩年百物虚耗军民穷困南征北伐殆无宁岁乎葢天下之所恃以久安长治者财也兵也不才之文官以赂而出其门则剥民脂膏去百而求偿其千去千而求偿其万黎民几何而不困不才之武官以赂而出其门则侵渔刍粮或支不及其时或散常非其数军士安得而不弱积渐至今天下之民竭其地之出不足以胜其求殚其庐之入不足以免其祸征诛之酷筭及鸡豚嗟怨之声彻于苍昊以公家之赋税有常数而私门之苞苴无休时也不然则臣前所谓数十卓之器皿五间库之深藏岂神输鬼运哉官敛之民而又纳之于嵩也嵩之授受若固有之不甚爱惜不知棰楚之苦膏血之剥一路之哭向隅之悲傥　陛下闻之亦不能不怆然动心矣臣惟迩者各处地震由臣下专权之征也而所谓专权者宁有出于嵩之右者乎　陛下用嵩将以论道经邦爕理阴阳而至于伤天地之和招怪异之至何取于嵩而信任之哉臣闻　陛下帑藏不足支诸边五年之费而嵩之积蓄可以赡诸边□年之需是不惟孔子所谓富于周公而且富于　陛下矣夫　陛下以四海富岂不如嵩哉葢　陛下积而有施而嵩独积于无用秪见其多而害之甚耳　陛下与其卖官鬻爵之令以助边用盍去此□财惑众之臣以全国之元气乎臣又闻数年以来忠谏之士敢怒而不敢言者由嵩交结足以售其奸阴险足以肆其毒□□朝阳之凤即立仗之马不廷杖之鬼则边徼之卒苟有身家之念孰肯犯大难之端此无用之言以贾必死之惨哉是以卷舌而长吁结气而有待也臣行人时每闻臣庶言及切齿腐心久矣彼以尚非言责思惧出位迩蒙擢用待罪南台幸厕当言之例遭遇受言之君既知奸慝复缄默则臣尸位素督令罪既不可逭而国家言官之置不如刻木人而列之朝且无食禄之费矣臣非不知嵩日薄西山暴虐无几然一日业乎其官则一日流毒于民　陛下三皇五帝之隆而容此共工驩兜之属以月恒日升之圣而昵此朝不谋夕之奸臣不知天下后世将以陛下何如主□臣非不知憸人无才不足以动人主一所动非疏逖之臣未孚之言所能胜也然进言在臣听言在君不敢逆睹其不听而不进也臣非不知左右前后皆嵩腹心一言浸润密启妄渎刀锯伏焉臣亦尽其言职耳其它不暇顾也臣父母垂老妻子俱少非不知承欢膝下乐其妻孥之快也臣死之后父母失养妻子零丁孤苦有甚于天下臣民罹嵩之害者然时事至此殊非太平之象将戎马之场臣且举家焚燎自经林木有甚于失养孤苦者此时若用微臣之言犹不远之复则臣之父母妻子享安宁之福有甚于臣之生矣臣以一死而易天下之治父母妻子之安顾不欤夫嵩之血气既衰愈得而愈无厌者嵩能持之入地下乎后计也臣亦人也宁无计后之心而犯陛下之怒欲去必不可去之奸以取必不可生之辱虽后亦不遑计者良以世受恩荣作养之远每欲捐躯以报　陛下之知遇复敢畏死而当言不言也哉臣犬马之诚誓不复缀班行之后以累平明之治伏乞俯鉴臣言将嵩速赐罢黜以谢　陛下并究臣不当讦大臣之罪以谢嵩则臣邻幸甚天下幸甚再照吏部百官之长四司衡鉴之公衡不平则轻重殽鉴不空则妍媸溷尤不可使一壬人厕乎其间者也寀既以奔竞而中书复假权势而入吏部玩法干纪肆行无忌中外金帛悉归其家以□之奸佞欺负而寀又以邪僻济之则宠赂之彰国家之败臣不知其所终矣况顷朝觐在迩冠裳咸集似此壬人憸夫必善潜要诈索尤不可以一日居乎其位以妨贤哲之路者也伏乞勑下该部并将万寀亟罢斥别选正人以充斯任庶名器不滥而官箴以肃奸慝用惩而蛮方可逷矣臣感激于衷不识忌讳昧上言疏入谪平阳县县丞寻丁父忧还四十一年卒今奉诏恤录赠光禄寺少卿 

　　○南京广东道御史赠光禄寺少卿虹塘王君墓志铭（王世贞） 

　　王世贞 
　　余之京山葢有御史王宗茂墓云而王君之墓木材矣而犹未有志若铭其子玉泣而请曰以有待也葢手状而授余夫微状余固知王君当君之试御史也在嘉靖中而相嵩方贵幸以其子世蕃恫喝中外百司挟其贿巨万虏阑入至都门外而相嵩贿益甚乃郎中学诗御史锦以后先论嵩逮禠职王君奋上书擿嵩误国负主八大罪罪皆有指是时　上不能无动而外难相嵩顾召当制大臣谕且薄君罪得温之平阳丞自君谪而相嵩益盛至出人主上而其子世蕃益用事嵩柄夺诸论嵩父子而逮者非死□亦戍祸加惨于君矣君之丞平阳务精勤称职不少见迁人态而其所辨诬良民岛寇导者三十余人即上官君屈君又厉禁其弃女者居半载而全女口二千余女长君姓或以君旧官小名俄丁母郝夫人忧归是时君父布政公桥领广右伯重于朝嵩以君故甘心焉罢归君内哀伤郝夫人而外恭养布政公进而晨暮夔夔奉食不敢以瘠见也退而哽咽几绝者数四布政公老且病深居咄唶时时及出处不能无嗛君谨俟其解而后杂他欢端以荐久之布政公亦竟不起君自是摧毁无复意人间矣天子寻用御史言斥相嵩戍其子而君以哀愤积成疾卒相嵩罢与子戍即君卒之日而君竟不及知也当属纩语不及私唯曰　上活我无以报　上恩媍某从子玉前泣请诀君正色曰即某不肖而终儿女子手耶手挥扇自若顷之目遂瞑君卒之三载而上僇相嵩子籍其家嵩寄食民舍以死然外尚讳君直不旌而至　穆宗初始下制褒赠君光禄寺少卿少卿五品法不得予葬祭诸视君而加惨其生存者暴起至九列而见法者赐谥录一子春秋祠祀勿绝君独寥寥至今也夫君不爱死论劾相嵩反复以身喻甚晳独能动人主以薄谴而至嵩籍金宝珍异过天府按君疏若簿不酬然不能回人主之恶而好天之独薄君以谪疑若君厚者然不令君一快志于相嵩之败又不令从诸君子与观昌大之会而至褒恤之典去诸君子殁者又倍屣也呜呼天人之际固难言哉君生貌寝善谈笑与人处爽朗无他肠所诗文援笔立就善骑射于书靡所不窥然略知其指弗肯竟举于乡凡五上春官辄不利矻矻不少阻最后成进士行人使鲁晋二国却其馈御史南京仅三月丞平阳倍之人呼青天王或太平王而于其行泣而送者溢道路奉布政公指抚教其弟俱成立布政公素严难事即君巳五十余犹宛然孺慕也唯王氏之先代有闻人布政公与其弟太仆公格俱以直道自致时名臣至君而加显矣君字时育别号虹塘山人其生以正德辛未卒以嘉靖壬戍春秋五十有二王子曰余读隆庆初考功令而惜之御史业巳验若蓍蔡而胡堇堇一五品壅阏　明主湛恩也且夫旌谏臣宜第事可否不宜独第祸虽然所以御史足矣何所事此是宜铭铭曰　畴汝恚而复全之畴庸汝言而使汝不及知畴汝□而仅止于斯天耶人兮呜呼噫嘻 

　　○文林郎南京湖广道监察御史前渚于公有年墓志铭（于慎行） 

　　于慎行 
　　于公讳有年字时泰前渚其别号也上世莱掖邑人国初以赵卫间被兵空虚徙海上大姓实之曾祖常迁临清之梨园屯家焉是生祖通通生父鲁先娶潘继杜生公公少有颖资而器度凝重不妄笑语识者严之嘉靖甲子举山东省试隆庆戊辰成进士授扬州府推官以内艰去起补常州又以外艰去起补怀庆凡满六年考使者奏公治行疏二十余上矣万历庚辰召拜南台御史公人风格儁爽才识绝羣而心地坦夷不城府其任理官决疑亭法务在审慎所谳称平其时政令严切郡国奉行率务挢虔取名相高以克核而公法吏从直指按部独用平恕宽和无所侵冤权相制政宵人附离者争招延海内士以植私党士亦多趋走之公独不私谒以是仅得南台时论重焉巡视京营及凤阳等仓简练将卒严核出纳具有成效前后所条疏十余皆关大计其要者在马政初江北诸省民间畜马岁课其息息不中程更买以赋后稍取直输太仆而令养母马自若民间苦之公请令诸省各计一岁中赋马之数定其直□道里费算入租税征而使太仆岁数见马以多少裁其本折须马则吏代买即取其直辄以所征输入民间养母马尽斥卖罢除之无有所与　上嘉其策行焉江陵既败有执法大臣某故常私比奸利而与后政有连众虽指目之未敢发也公毅然具疏劾大臣某当罢状有旨谯公以非所宜言大臣某亦遂去矣武林兵变公疏画绥辑事宜大指在解网肆赦无治胁从部如其言以核属有星变陈天人感应之际灾异所繇其说甚具御史五年声猷日着诸公交誉之属有脾疾不能自力告归以万历丁亥卒距生嘉靖乙未得年五十二岁公居家廉俭服食器用无所修饰其在里闾屏去御从与诸生父老游如平生欢值岁不登籴谷百石以赡里人内外宗党贫者买田分给多或数十亩少亦十余亩闾左或欲流辄慰止振贷之里人德焉公平生修絜冲和恬于声利处巳当官踆踆有绳矩而外不边幅可谓有道仁人矣位不尽材年不酬德天宁可问乎哉予读史东海于公治狱多阴德子孙贵显封侯传世于宗率出东海公岂继延平而兴者邪母论三司理所平反不可计即马政一疏江北河山之间所保全□民家室以千万数岂特一狱吏之仁哉吾识于此俟公之昌后考焉 

　　○南京河南道监察御史陆公昆墓表（吕柟） 

　　吕柟 
　　君讳昆字如玉姓陆氏湖州归安丛桂坊人也父震仕庐州知府配毛氏实生君在姙七月禀受甚弱比长气宇清莹疆直过人诸生笃志儒业不间寒暑及父母偕亡毁瘠骨立悲感里闬时三弟仑嵩岗年并少家亦就圯君与其配童孺人竭力拮据抚育诸弟咸令就学比弱冠皆与授室遂偕季嵩乡会二试同登前列君既谒授直隶清丰县知县乃益力行所学効诸政理鸾凤柔良鹰鹯暴悍各称其施三年考绩蓝司交荐至廑玺书有恺悌临民清严律巳之褒而考妣二人亦获追赠矣巳而擢南京河南道监察御史适　孝皇下诏求言遂条陈十有二事皆关切时政不诡于经多见釆纳正德丁卯间逆瑾恣横流毒缙绅君上疏列其奸状逮下诏狱乃得释未几追理前事复就逮加杖放归田里庚午八月瑾既伏诛诏复原职致仕遂隐居衡山迁居处玉屏徜徉山水矢口不谈世事及今　上初政诏下录用会有阻者弗果召君材高学博有志体国虽在泉石间犹请正礼乐竟格弗行尝自撰圹记曰生平好义重礼忠介孝友处家行巳俱有矩度接物待人洞见表里但嫉恶太甚龃龉于时其一时名公巨卿如邹公轩陈公仁王公守仁诸贤或称其练达敏锐或期其进于圣贤不远嗟乎使君获大展所蕴其树立当未可量乃竟赍志以死不亦可伤哉 

　　○王二固侍御传（郭一鹗） 

　　郭一鹗 
　　王公讳万祚字君锡号二固浙台州临海人公生而色黧体貌朴古气骨棱厉诸生时治经术有声尤长于诗修身洁行若而年睹公面者佥以异日铁面柱史期之乙未释褐筮仕太平当涂令甫至先问大姓主名邑积患者得若干人悉法治之诸豪有力之屏息至革羡耗以防积猾之侵渔严保甲以杜滨江之窃发诸所劈画迄于今当涂永赖服阕补河南汝阳敷政肃法令门以内清门以外春盎亦若令当涂时惟是汝阳重灾后公单车问民疾苦请命两台尽缓得巳额征一切起运难缓者尤悉心调停慰抚民咸感激勇于公赋怯于私鬬即中州窝访徒党甚盛公廉访得实不少宽假于是习奸者如距斯脱公用治廉平不苛闻以异等授南京福建道御史所至风节矫矫弹劾不避时贵痛斥自设藩蓠中人每疏上南北争传疏至亹亹百千言而公忠愤肝胆犹若有未尽吐何肮脏甚也巡城城治奸人至引避相戒谓勿犯铁面王领差下江一奉　玺书从事先访治巨室豪门得一二羣不逞者惩以法绰有埋轮风采云至犯而纤猥者直置不问江表益用澄清差甫报竣而公逝矣惜哉未究公之大用也其乡良有司曁学使者素钦风节旋举公爼豆郡邑庠间予子一人奉祀青衿益征士论之公所著有留都疏草及诗树瓢鸣行于世 

　　○王二固侍御疏稿序（黄汝亨）
  </div>
  <div class="pagination">
   <a href="国朝献征录_page118.html">
    上一页
   </a>
   <span>
    ...
   </span>
   <a href="国朝献征录_page114.html">
    114
   </a>
   <a href="国朝献征录_page115.html">
    115
   </a>
   <a href="国朝献征录_page116.html">
    116
   </a>
   <a href="国朝献征录_page117.html">
    117
   </a>
   <a href="国朝献征录_page118.html">
    118
   </a>
   <span class="current-page">
    119
   </span>
   <a href="国朝献征录_page120.html">
    120
   </a>
   <a href="国朝献征录_page121.html">
    121
   </a>
   <a href="国朝献征录_page122.html">
    122
   </a>
   <a href="国朝献征录_page123.html">
    123
   </a>
   <a href="国朝献征录_page124.html">
    124
   </a>
   <span>
    ...
   </span>
   <a href="国朝献征录_page120.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
