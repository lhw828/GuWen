<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 650 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 650 页/共 1860 页</h1>
    <div class="content">○谕军机大臣等、永济库失窃银两一案。该贝勒等、于发觉时。即应将失窃人犯。迅速严行根究。自得实情。乃始则请。派司员查审。经朕训饬。仍辗转迁延。其专办之员外郎关良。既应查讯。即当严加看守。乃又懈忽疎防。致令投井自尽。所有失窃真情。至今茫无头绪。节外又出旁枝该贝勒等、所办何事。著传旨严行申饬。此案人犯。著解交内务府总管大臣等、审讯定拟具奏。　　

○军机大臣等议覆、吉林将军傅森等疏称、驻防拉林等处满洲兵。赏给红白银。经前任将军等奏准、展限五年停止。现届期满。仍请展限五年等语。查此项赏银。节经展限十年。仍不能立产。即再展亦属无益。应令该将军、查其限满。即行停止。得旨、此项赏给银两。业经展限期满。自应依议停止念伊等系初次居住。一时停止未免艰难。著再犯恩展限五年。减半支给。此次限满后。断不能展限著通行晓谕伊等知之。　　

○兵部议覆江苏巡抚庄有恭疏称、江省金江、姑苏、二驿驿丞。向属府辖。今驿站钱粮。既归州县经理。请将金江驿归上元县管。姑苏驿、归元和县管。其应支夫马工料。原编上元江宁长洲、吴县、元和、等县徵解亦改归该二县支销等语。均应如所请。从之。　　

○乙丑。旌表守正被戕之直隶望都县民李士林女李氏。守正捐躯之河南淮宁县民栾国柱女栾氏。　　

○广东巡抚鹤年疏报、乾隆十八年广、惠、潮、肇、四府属。垦额外水田税十九顷十七亩有奇。新会等九县。垦税十八顷六十八亩有奇。又广潮、二府。垦额外沙滩税二十顷八十亩有奇。番禺等二县。垦复迁移屯税四十一亩有奇。　　

○丙寅。上幸西厂阅出征兵。赐健锐营官员兵丁等饭。　　

○丁卯。谕军机大臣等据尹继善奏下河应续行挑浚各工共估需银七万余两一摺已于摺内批示挑浚亦河道工程所不废。但当论其实有裨益否耳。下河河道。纵横交错。迫于外海水高。疏浚之水。无所容纳。如使疏浚有济。则民田不应年年被水。而今岁甫经大挑之后。尤不应被灾如故。此理之易明者。此次工程。既据尹继善奏请兴修。姑即如所奏办理。果有成效。无论估费止七万余两。即二三十万。朕亦所不惜。著俟二年后。该督将修举工程。所益于下河民生者几何。所益于运道者几何。所益于国计者几何。一一据实陈奏。朕将考核以定司事者之功咎。其现在所修各工。如不实力稽查。使工归实用。一任工员草率办理。以图侵冒。是该督自取罪戾。朕何能为之曲恕耶。可将此详悉传谕尹继善知之。　　

○又谕曰、卫哲治前奏酌定微员路费银两。及议给驿丞养廉两摺。俱批交部议。今经该部议驳。其中如微员溢支路费。虽为数无多。但耗羡支销。不得不为之节制。是以部定章程。不容前后牵混。岂可以所需无几。暗为破越成规地耶。至驿务既归州县。则驿丞乃应裁之赘员。何得不事其事而食其食。卫哲治此二摺。皆为市惠邀名起见。以博微员称颂。此该抚故智。徒以鄂容安已经赴京。故乘间陈奏耳。使鄂容安尚在江省。必不为此奏也。朕令卫哲治调任粤西。早见及此。苗疆边省。非可市惠之地。该抚倘不能痛改夙习。仍蹈前辙。有意沽誉。朕必重治其罪。亦必不能逃朕洞鉴也。　　

○戊辰。上诣皇太后宫问安。　　

○还宫。　　

○谕军机大臣等、鄂容安现派往北路军营。所有总督任内养廉。著与尹继善各支一半。可传谕尹继善知之。　　

○管理正黄旗汉军都统多罗恂郡王允衤□题因病解任。命顺承郡王台费英阿、管理正黄旗汉军都统。　　

○调户部左侍郎嵇璜、为吏部侍郎吏部右侍郎裘曰修为户部侍郎。兵部侍郎吴达善、为工部侍郎署户部侍郎雅尔哈善、为兵部侍郎。　　

○以江西袁州协副将陈益、为云南楚姚镇总兵。　　

○己巳。谕、从前朕曾降旨。满洲人等、不许照依汉人取名。今吏部带领引见知县甘珠尔、身系蒙古。名亦蒙古话。祇应按满洲语气写汉字。乃希图成话。穿凿取甘露珠之意。写以甘珠露。甚属悖谬。著将甘珠露汉字之名改写。并交吏兵二部。所有满洲蒙古官员之名。于写汉字时。祇按满洲字语气写。毋得似此混取汉字之义。希图成话。反致将满洲蒙古话所取之名废坏。凡有如此者、俱著改写。　　

○庚午。礼部先期疏请、十一月二十五日。皇太后圣寿节。应行庆贺礼得旨、是。照例行礼。奉皇太后懿旨、今年停止筵宴。余依议。　　

○正白旗满洲都统奏、捏造伪稿逆犯刘时达之子刘衍基。上年赏给公舒凌阿为奴。本年十月初四日、乘舒凌阿随驾未回。潜行逃脱。现据舒凌阿呈报。臣等行文刑部。步军统领顺天府、一体严缉。并请将舒凌阿、交部察议。得旨、刘衍基、系捏造伪稿重犯之子。免死为奴。今复逃走。情甚可恶。著交刑部。步军统领、都察院顺天府、严缉务获。舒凌阿、本应照依所奏。交部察议。但伊未到家以前。刘衍基已于初四日。脱逃。是舒凌阿既不在家。又未隐匿即行报出。著从宽免其交议。至此等赏给为奴之人。俱已身获重罪。从宽免死。赏给大臣。非寻常家奴可比。自当严加管束。不时留心稽查。如有脱逃。即通行严缉。获时即应杖毙若平日不遵约束。伊主即加以杖毙。亦无不可。著通行八旗、嗣后。务遵谕旨行。再看来刘衍基脱逃。其他赏给人内。有似此脱逃者。亦未可定。著交八旗查明。由值年旗汇齐奏闻。嗣后此等赏给为奴人内。有无脱逃之处。值年旗每年年终、汇齐奏闻一次。其赏给、如有将军大臣者。即令伊等每年年终自行奏闻一次。又谕军机大臣等、刘衍基原籍广东。伊父刘时达、曾为江西守备。该犯或潜回原籍。或至伊父任所、依倚亲故。俱未可定。著传谕江西、广东巡抚。令其迅速严密稽查。务获解京。再天津关口。系出京必由要路。并传谕普福、遴委干役。即速密行查拏。毋任其远扬无获。并传谕吉庆、令其留心访缉。　　

○以故贵州独山司土同知蒙开显子永熙、袭职。　　

○辛未。谕军机大臣等。定长奏、黔省铜厂一案已将管理威宁州属铜川、勺录、两厂、前署知州解韬、抽多报少、售商舞弊。及接任知州海米纳。罔知厘剔。踵弊因循。参劾究审。而另摺中乃隐跃其词。称当年张广泗原题。以收买余铜。不敷厂民工本。现饬设法。其所谓设法者。无非令其售商获利。侵隐透漏。情弊其来已久等语。如此则从前历任各员。俱所不免。解韬等、不过因循陋习。而遽归重于该二员。参劾治罪。未免偏枯。转致冤抑。若该二厂自开采以来。即系解韬一人经理。或通同炉头。私相售卖。从前并无此弊。实系始于解韬。而接任踵而行之。则藐法玩公。又必当重治二员之罪矣。著传谕定长、令其查明实在情节。秉公详悉奏闻。至此事如何。定案时、仍行明白回奏。寻奏威宁铜觔通商。起于乾隆十一二年、知州谢国史、李肖先、任内。十五年、署州姚文光、公然出示给票。但从前出铜有限。私卖尚少。自解韬到任。又开有新哈喇河子厂。矿砂颇旺。乃官铜日减。偷漏数倍于前。又私收铜锐。并每秤多收秤头铜二斤。海米纳接任、为日虽浅。亦踵积弊。俟提齐案犯研审。并根究累任知州。如何任其偷漏之处。奏明办理。得旨、览奏俱悉。　　

○军机大臣等议覆、吉林将军傅森等奏称、前移驻拉林满洲一千名。近年生计渐裕。现在阿勒楚喀附近。肥饶地亩。可凿井者、共荒地六处。计三千余顷。可设村落四十八处。足空三千户。请于现驻一千名外。再派驻三千名等语。查东三省山泽地利饶裕。应如所请、拣派遣驻。但一切垦荒、建房、掘井等项。有需时日。所派三千满洲。请分六起。自丙子年起、至辛巳年止。次第安置。令八旗大臣、择其族众、有眷属者拣派。应派年分。该将军咨到办理。其自京起程。及到彼安置。悉照前例。再原议赏银一项。因初设并无恒产。每年赏银五千两。添补农具。俟数年后裁。今派往每起五百名。未便照旧。请每年赏银二千五百两。十年后减半。又十年停支。此内孀妇残废、不能耕种者。令该副都统查明。行文将军、将发遣人内。拣派代耕。陆续遣派五起。照此办理。至前次派往一千名赏银。并无年限。其孀居残废。俱赖粮饷度日。一时碍难裁汰。臣等酌议。自今年起限。五年后减半。十年后停支。均照新例办理。再从前移驻一千名时。并阿勒楚喀兵五百十二名。编设八佐领。均匀分隶。今增三千名。若仍附旧佐领。人众地远。管辖难周。且无兵额。新派之人。亦无报效之途。请合旧有兵额。共添足一千五百名。应添兵、请于三姓、打牲乌拉兵内拨充。再三姓地方。除拨出外。尚有兵一千五百余名。仍留协领管理。其佐领五员。防御四员。骁骑校五员。随兵移驻。至打牲乌拉地方。除拨出外。仅存兵五百名。请于该处二协领内。令一员随兵移驻。并派往佐领五员。防御四员。骁骑校五员。合拉林、阿勒楚喀旧协领二员。佐领八员。防御二员。骁骑校八员。将新旧兵匀派管辖。但协领三员。难以分隶。请添协领一员。再新旧兵较前增多。旧副都统一员。不足以资弹压。请添设副都统一员。每起遣往时调一员来京带领。沿途约束。其新添副都统员缺。请交兵部、于明冬奏请补放。即令带领丙子年头起前往。得旨、依议。俟挑选遣。往满洲时。该部请旨。朕另派王大臣挑选。　　

○吏部奏、嵇璜现由户部左侍郎。调补吏部右侍郎。例应以左侍郎管右侍郎事。至吴达善调补工部侍郎。裘曰修调补户部侍郎。应否将现任右侍郎三和、刘纶、各转补左侍郎。或即以吴达善、裘曰修补授之处请旨。得旨、三和著转补工部左侍郎。刘纶著转补户部左侍郎。其由五部左侍郎。补授吏部右侍郎。仍以左侍郎管右侍郎之例。实属繁文。著停止。并交会典馆改正。　　

○直隶总督方观承奏、酌筹西北两路兵行事宜。一、西路自京至河南淇门驿设四大站用兵部马。送至良乡。按站换车。送至淇门驿北路。自京至张家口。设两大站。顺天府备车。送至怀来县。换车、送至张家口。给马驼长行。一、兵二名合一跟役。给大车一辆。行装盔甲。俱可携载。其车价、按马骡一匹每百里给银三钱计算。回空守候。概不支给。一、官兵沿途住宿。用各标营帐房。每二三名、合给一架。领兵大臣官员。亦用帐房安营驻劄一、良乡、清苑、正定、临洺、并怀来、五站。车马聚集。草豆必昂。请于司库动项。豫发各州县备办。事竣归款。下军机大臣等议行。　　

○以吏部左侍郎鄂弥达、署吏部尚书。　　

○贷三姓珲春地方本年水灾饥民口粮　　

○壬申。上诣皇太后宫问安。　　

○谕。据富勒赫奏高斌张师载多用公项银六万余两。应著落前任河库道何煟李宏、名下追赔等语。何煟李宏职任河库道。专司钱粮。岂容蒙混开销。擅动公项借以弥补亏空。是高斌、张师载、为南河之罪人。而此二人者、又高斌张师载之罪人也。所有高斌、张师载、多用公项银六万余两即著落何煟、李宏、名下追赔。著交与尹继善将何煟、李宏、拏交工次盘追。予限二年。如逾限不能完缴。即照陈克浚等之例正法。　　

○谕军机大臣等、今日召见富勒赫、问以下河之事。据奏下。河水利。总由外海水高。高宝等州县。地处下游。即多开支港。亦不能畅流无滞。挑浚工程。恐无益于事等语。与朕昨批示尹继善摺之处。正复相同。河工关系运道民生。尹继善前奏、估需工程共七万余两。既已专摺奏请。而朕必谓不应兴修。无知者必以为惜费。但使动项兴修之后。下河民田。果不致年年被水。高宝一带。果不致动辄被灾。即多费帑金。朕亦所不惜。此事惟在尹继善悉心自揣。从长计议。如一二年后。果可保其实有裨益。则此番续修各工。诚属必不可缓。若伊意中亦不能确有成见。不过为此姑且尝试之举。则不如即行奏请停止。及今悔之。犹未为晚。毋致自贻伊戚也。此乃朕特恩。亦为国家惜一老苍能事之大臣。著再行传谕该督令其熟思审处。倘伊意以为必应兴修。保其实有成效。则朕亦听之如挑浚已行。而下河被灾如故。其自取罪戾之处。恐难冀朕之曲恕矣。著仍令妥酌定议以闻。不必引入此旨。　　

○刑部议覆、河南按察使沈廷芳奏称、定例、奴仆雇工、勾引外人、窃盗家长财物者。将起意之奴仆。计赃递加凡窃盗一等治罪。至一百二十两以上者。拟绞监候。勾引之外人。仍照窃盗计赃治罪。至勾引外人。强劫家主财物。例无明文。问刑衙门、往往比照卑幼将引他人。强劫己家财物之例论斩。奏请定夺。究未允协。请敕下律例馆。酌定条款颁行等语。查奴仆雇工人之于家长。分严情疎。非卑幼亲属可比。而强劫尤重于窃盗。应如该按察使所奏、嗣后奴仆雇工人。强劫家长财物。及勾引外人同劫者。悉照凡人强盗律定拟。毋庸比照论斩奏请。如有杀伤家长者。仍依例从重论。从之。　　

○闽浙总督喀尔吉善疏报、闽县等十三州县、及淡水厅、首垦报垦民屯田地、共二十七顷四十一亩有奇。　　

○癸酉。谕曰、班第自到军营以来。办理诸事。俱合机宜奋勇果断是以先经进兵擒获阿尔台以内居住之准噶尔。乌梁海。宰桑三人。收户口千余。今复遣兵由彼越索勒毕岭。进至布拉罕之察罕托辉、额贝和硕地方。将准噶尔宰桑库克新玛木特、通玛木特、悉行擒获。收厄鲁特兵一百五十余名。我兵并未伤损一人。此皆班第实心奋勉、调遣合宜所致。深属可嘉。班第绪赏给世袭子爵。补授正黄旗领侍卫内大臣。仍赏银一千两。萨喇勒感戴朕恩。遇事奋勇效力。此次皆由伊首先进取。克成此功。尤当加以殊恩。萨喇勒亦著赏给世袭子爵。补授正白旗领侍卫内大臣。至所赏世职。或兼于本身。或令伊子承袭之处。令伊等自行酌定具奏。　　

○又谕、此次办理乌梁海、及擒拏玛木特诸事。因策楞、舒赫德、有心畏缩。阻挠军务。是以将伊等革职。伊子俱交刑部监禁。无知之徒。尚有以幼儿为可悯者。今班第到军营以来遵朕谕旨。相度机宜。奋勉进兵收获乌梁海二千余户。询知两玛木特居址。奋勇冲寒而进不致一名漏网。俱被擒获。则二人从前畏缩无能。种种悖谬之处。愈觉可恨。伊二人之罪。俟班第审明具奏时。再行定夺外。策楞之子特英额、著发往庄浪。特昇额、发往江宁。特清额、发往杭州、特成额、发往西安。特松额、发往青州。舒赫德之子舒宁、发往凉州。舒安、发往成都。披甲效力赎罪。　　

○谕军机大臣等、据班第等奏称、萨喇勒带兵将两玛木特、俱已擒获。并获扎哈沁。噶勒杂特兵丁百余名。仍饬萨喇勒、一面办理收服扎哈沁、包沁游牧人众。一面躧缉擒捕巴朗等语。此皆昊苍默佑班第、萨喇勒众王公台吉、共相奋勉之所致。已降旨将班第萨喇勒、俱赏给子爵。世袭罔替。其余出力人员。俟班第查奏到时再行加恩。至喀尔喀官兵此次甚属奋勉。亦著查明赏赉。其职分较大人员。至热河时朕另行加恩。将此宣谕伊等至班第奏请此次擒获噶勒杂特包沁之厄鲁特一百五十余名开示恩德。释放遣还。所奏甚是此后伊等互相传播。准夷合部人众。必将感戴朕恩于来年进兵事宜。大有裨益。班第等宜将朕悯其只身被获。不忍其父母弟兄妻子分离。是以释回。令其骨肉完聚之处。明白宣谕。酌赏口粮遣还。再擒获之得木齐达什敦多布。不必羁禁在彼。亦著同两玛木特、解送前来。如已经派人解送两玛木特。达什敦多布、著另行解送来京。至乌梁海宰桑都塔齐。一切差遣。无不奋勉。此次往说玛济岱之便。收服乌梁海十八户。著不必另行查办。可传谕赏伊。　　

○刑部奏、臣部题覆。直隶任县耿杨业、踢伤李秀母乔氏身死一案。该督将耿杨业、依斗殴误杀旁人律拟绞。复以该犯系孀母独子。声请留养。臣等照拟核覆。查耿杨业与李秀争扭。乔氏抱腰拉劝。被击倒地。复因李秀击殴。举足乱踢。致伤乔氏殒命。实系斗殴致死。并非误杀旁人。且该犯殴死李秀之母。若因孀母独子留养。是该犯杀他人之母。而已反得因母以免抵。殊非情理之平。现在仰蒙指示。谨将原本改正进呈。再臣部司员题驳案件。向例主稿司员。每案议叙纪录二次。今遇应驳之案。未经驳改。臣等亦未经查出。应请交部查议。其误拟之按察使、及遽行题请之总督、一并查议。嗣后如有应驳之案。不行驳改。及拟议舛错各该员。俱照此办理。从之。　　

○甲戌。上诣皇太后宫问安。　　

○以准噶尔用兵事宜。宣示中外。谕大学士等、准噶尔本元朝臣仆。窜处西北。恃其荒远。凭陵番部。我皇祖圣祖仁皇帝、三驾亲征。肃清沙漠。皇考世宗宪皇帝时、策妄阿喇布坦、父子济恶。仍肆跳梁。是用命将出师。声罪致讨。及朕嗣统。当皇考降旨彻兵之后。而噶尔丹策零、遵守定界。遣使请安。求通贸易。朕特加恩俯准。以示怀柔。迨噶尔丹策零物故。其子策妄多尔济那木扎勒。为孽兄喇嘛达尔扎所弑。而喇嘛达尔扎、复为达瓦。齐所弑。在喇嘛达尔扎、虽承绪不正。尚属噶尔丹策零之子。至达瓦齐、则篡窃乱臣耳。乃今年夏间、遣使来京。仍请赴藏熬茶。靦然以噶尔丹策零自处。试思堂堂大清。中外一统。而夷部乱臣。妄思视同与国。此其逆天悖理、为何如耶。上年杜尔伯特台吉车凌、车凌乌巴什等、率众来降。今秋辉特台吉阿睦尔撒纳等、又举部内附。斯均穷蹙来归之人。朕为天下共主。兼覆并载。既无拒而不纳之理。而喀尔喀内地。俾此辈数万众。仰食聚处。将来滋生蕃庶。亦岂久安善策。朕于达瓦齐、初无兴师问罪之意。而事会所至。揆之理势。实有不得不从长经理者。昔皇考初议彻兵。筹画尚在未定。予蒙召同果毅亲王等、及军机大臣。咨度再三。并谕以此时不罢兵。则成功尚未可期。此时若遽罢。又恐后人以为隳已劳之功。彼时予议以当罢为请。圣意乃定。二十年来。边圉晏然。甲兵不试。固朕初心。即车凌等始至时。朕尚无意及此。奈达瓦齐众叛亲离。叩关踵至。此皆上苍默佑。有不期然而然者。我满洲旧俗。尚义急公。一闻用兵。无论老壮。咸以不得与为耻。承平日久。习于晏安。擐甲执兵。冲锋陷阵。不免视为畏途。然以应行之事。值可乘之时。而牵于浮论。坐失机宜。羊亦断断不肯出此也。从前策楞、舒赫德、办理北路军务。乖张怯懦。种种不合。皆由存畏难之见。思以退缩自全。是以重治其罪。今班第奉命前往。奋勇果断。旬月之间、收获乌梁海数千户口。牲畜甚多。又将准噶尔宰桑库克新玛木特。通玛木特。悉行擒获。又得户口牲畜无算。使策楞、舒赫德、于七八月间。即能如此。其成功岂不更为迅速。亦必有不仅止于此者。班第、萨喇勒、已俱授为领侍卫内大臣。并各赏给世袭子爵。以为大臣实心任事者劝。策楞、舒赫德、应得之罪。俟班第议奏到日。另行降旨。其在京诸子及岁者、俱发往各省驻防披甲当差。朕办理政务。信赏必罚。一秉至公。毫无成见。亦并不为悠悠之论所夺。特将此番用兵始末。及在事诸臣功罪。宣示中外知之。　　

○兵部等部议覆、贵州巡抚定长疏称、黔省上游驿路。经前抚臣开泰题准改设案内。臣等覆勘情形。阿都田、虽系普安州属地方。实与安南县属村寨毗连。应将原裁之烈当驿夫马。移设阿都田、借地安驿。归县兼理。原移之毛口一站、官役夫马概裁。又罐子窰驿移驻之白沙关、亦普安州属。距普安县甚近。应将白沙关驿夫马钱粮。亦借州地安设。归县兼管。并请铸给普安州上寨驿驿记一颗。其毛口、罐子窰、二驿丞均裁。至裁驿官俸役食。及烈当、罐子窰、原设民壮各十名。各裁五名。至新路一带应改汛防。请将毛口汛、原拨千总及兵丁等。除彻回郎岱本营掺防兵十一名外。实兵二十五名。移驻阿都田。罐子窰汛。原拨把总一员。兵二十四名。移驻白沙关。又杨松汛、原拨把总一员。兵二十四名。移驻上寨并于新路之安黑地方。设一步塘。安兵五名。花贡、设一马塘。安马兵二名。步兵三名。丁寨设一步塘。安兵五名。老鹰岩半坡设一步塘。安兵五名。即于烈当等汛应彻兵丁内照拨。再拨兵十名。于罐子窰驻防。归上寨汛辖等语。均应如所请。从之。　　

○予故副都统职衔李楠、祭一次。　　

○旌表守正捐躯之直隶河间县民徐大黑妻孙氏。　　

○乙亥。上诣奉先殿、寿皇殿、行礼。　　

○是月。直隶提督吴进义奏、请巡阅镇属营伍。查直隶五镇。除马兰。泰宁、所辖营汛无多。应乘便巡阅外。其宣化、天津、正定。三镇。请分为三年。挨次查阅。提督巡查之年。总兵停其巡查。报闻。　　

○调任安徽巡抚卫哲治奏、前奉谕旨、以滇黔等省运京铜铅过境。波涛险恶处。派员豫防。查铜铅船行安境。由长江南岸顺流而下。系安、池、太、三府属。险恶处。则有贵池县之栏杆矶、太子矶。铜陵县之洋山矶等处。请嗣后船入境时。派该三府同知、专司防护。如同知出差。即派通判。至沿江营汛。应饬安庆游兵奇兵等营。酌派守备、或千总各一员。协同丞倅办理。倘猝遇风暴、及险矶。带同沿江救生船。保护抢救。得旨、如所议行。　　

○河南巡抚蒋炳奏、进剿准夷。官兵经过豫省。所需饭食。业于住宿打尖之处。招募商民。开设店铺。豫备听买。再各兵例应支给廪粮。而领银仍须易钱零用。现在豫省钱价甚平。拟将应发廪给口粮。批每银一两、给大制钱一千文。报闻。　　

○湖北巡抚张若震奏、湖北宝武局鼓铸。配用洋滇汉铜。近年洋铜缺少。汉铜价值昂贵。川省产铜颇旺。价值平减。应酌买川铜。既有节省。而程途较近。得旨、如所议行。　　

○陕甘总督永常等奏、会议索伦、巴尔虎、哲哩木等兵、入陕后。前赴肃州道路。查由泾州、静宁、会宁、等境为北路。由陇州、秦州、等境为南路。南路山多崎岖。且大河拦阻。计程三十五站。较北路多四站。北路惟会宁安定、两县缺水。今勘得自静宁州稍南。取道易岗州、马营监、由巩昌府渭源县、狄道州、而达兰州。一路水足途平。最为妥协。报闻。　　

○协办陕甘总督尚书刘统勋等奏、西路明年备战马驼、及安设塘站各马。日食草豆。为数浩繁。已派交凉、甘、肃、三府州属、分棚拴养。应需草束。业饬广积供支。惟料豆一项。该地所产有限。采买不易。请将河东存仓常平豆。拨运三十万石。分贮凉、甘、肃、三府州属。与各州县采买豆、接济供支。其河东运缺豆额。仍于捐监项下补足。得旨、如所议行。　　

○甘肃巡抚鄂昌奏、肃州挽运出关军粮。车户口食繁多。现在关外粮价腾贵。查安西一厅五卫。共存小麦六万八千余石。应粜卖以平市价。除河州卫、非军粮行走之路。毋庸出粜外。其赤金、靖逆、石柳、沟、安西、四卫、并安西厅。酌粜小麦一万五千石。得旨。依议速行。　　

○云贵总督硕色等奏、据永昌府禀报、缅甸国王莽达喇、被所辖之得冷子、攻破阿瓦大城。该国王逃避无踪。兹访得该国大和尚撒喇惰、同大头目捧夺藐等。办事不公。得冷子怨恨。率众将阿瓦大城攻破。该国王现避海滨。其国王二子。在所属之猛迺地方。均未回国。报闻。　　

○硕色又奏、临元镇兵粮、向于临安、建水、二府州仓支放。查临城四面高山。天时炎热。米易生虫多耗。易谷始堪耐久。请于每年青黄不接时。陆续粜借。秋成易谷贮仓。俟易齐日。照常平仓例。挨次出陈易新。将新谷支放兵粮。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百七十五


大清高宗法天隆运至诚先觉体元立极敷文奋武孝慈神圣纯皇帝实录卷之四百七十六　　
</div>
    <div class="pagination">
<a href="清实录乾隆朝实录_page649.html">上一页</a><span>...</span><a href="清实录乾隆朝实录_page645.html">645</a><a href="清实录乾隆朝实录_page646.html">646</a><a href="清实录乾隆朝实录_page647.html">647</a><a href="清实录乾隆朝实录_page648.html">648</a><a href="清实录乾隆朝实录_page649.html">649</a><span class="current-page">650</span><a href="清实录乾隆朝实录_page651.html">651</a><a href="清实录乾隆朝实录_page652.html">652</a><a href="清实录乾隆朝实录_page653.html">653</a><a href="清实录乾隆朝实录_page654.html">654</a><a href="清实录乾隆朝实录_page655.html">655</a><span>...</span><a href="清实录乾隆朝实录_page651.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
