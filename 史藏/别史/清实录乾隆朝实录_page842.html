<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 842 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 842 页/共 1860 页
  </h1>
  <div class="content">
   ○刑部议覆、两广总督李侍尧奏称、遵旨覆议按察使来朝条奏一摺。一、民间制造鸟枪。呈官编号。立法已属周密。若令一概缴销。民间必致私造私藏。动干禁令。徒滋烦扰。应毋庸议。一、中途伤差夺犯。律有专条。所重究在是否纠谋。有无聚众。若在家拒捕。乃衅起一时。因其金刃连伤二差。遂不问聚众与否。将首从概拟立决。似觉过重。惟是此等纠结多人。持械肆殴。辄将就拘之犯、夺回释放。其情形实与中途打夺无异。未便因在家仅科本罪。嗣后如聚至三人以上。均系持械共殴者。无论杀伤。俱照中途打夺现例、分别定拟。以上均应如该督请。并将所拟纠聚三人以上、持殴夺犯、照中途打夺例办理之处。载入例册。通饬各直省一体遵照。从之。　　

○乙酉。上诣畅春园、问皇太后安。　　

○丙戌。河南巡抚胡宝瑔奏、漳河改流。与直省接界。经督臣方观承查勘。奏明兴工办理。寻委员来豫。会同豫省派员、督率开工。先挑故道。次筑堤坝。于三月初十日、引河归流。合龙之后、复行加帮赶筑。全工告竣。报闻。　　

○旌表守正捐躯之福建晋江县民梁玉女梁氏。梁鲍女梁氏。　　

○丁亥。谕军机大臣等、耀海奏、漕船失风情形一摺、内称本年自春入夏。暴风时作。少不留意。即致碰伤船只等语。今岁入春以来。雨泽应时。风飙绝少。较往年情形迥别。虽京师与山东运河。未必尽如一辙。然大致不应迥相悬殊若此。或因向来漕船失风之案。多系随时报明。漕运总督照例咨部办理。未经每案专奏。而耀海以身任巡漕。一有见闻。即行入告。抑或今岁该处风信。实有较甚往年。以致碰损船只。朕又岂肯执京城以例运河。转启地方官讳饰之渐。著传谕耀海、令将前数年漕船失风。视今年案数多寡。业该督等或奏或咨。作何办理之处。详悉查明具奏。固不得稍存回护之见。亦不得因此而转为迁就之词。再旗丁自来陋习。中途或盗卖漕米。原数不敷。或米色青腰白脐。难以交仓收纳。每欲借遭风失水之名。为自行掩饰之计。倘此端一开。于漕务尤有关系。督运监运诸臣。不可不悉心访查、实力整理者。著一并传谕耀海、令其逐一体察。秉公据实奏闻。　　

○兵部议覆、京口副都统鄂岱奏称、京口水师左右两营。向例间年巡江一次。为期较远。官兵不无疏懈。嗣后除将军到任巡查之年。副都统不巡外。其余停操年分。与副都统按年轮巡一次。江防更属严密。应如所请。从之。　　

○以兵部侍郎钱汝诚、刑部侍郎王际华、对调。　　

○戊子。上诣畅春园、问皇太后安。　　

○谕军机大臣等、据阿尔泰奏、时届小满。天气渐炎。委员搜掘蝻子。据兰山、蒙阴、及新泰、沂水、等处。间有生发。现饬上紧歼除。并亲往察看。严加督搜。以杜贻患等语。直隶及山东一带地方。上年冬雪沾足。今春雨泽调匀。似可不致蝗蝻为患。但时值夏炎。上年扑捕后。水草低洼之地。不无遗孽。今东省既有踪迹。则直隶地属连界。不可不先事豫防。以杜将来潜伏蔓延之渐。著传谕方观承、及官著、长福等、速饬所属文武员弁。实力查勘。加意搜掘。毋使稍有疏虞。致贻民害。不得奉行故事。循例文移催饬。一任属员虚词禀覆。遂尔了事也。　　

○又谕曰、舒赫德奏称、伊犁屯田回人一千户。办理陆续发往。应设立阿奇木伯克等缺。以资管辖。拟设三品阿奇木伯克一员。请旨补授。自四品伊什罕、至六品密喇布伯克十五员。或以现任伯克升补。或于著有劳续之人。酌选补用。其五品以上伯克。令戴孔雀翎。六品伯克。令戴蓝翎等语。伊犁阿奇木伯克。著额敏和卓之子茂萨补授。仍以公品级管事。其四品以下各员。应先于阿桂现在带领之回人伯克内选补。庶足以昭平允而示鼓励。其作何酌量选补之处。著舒赫德、会同阿桂议奏。所授伯克等品级。及戴奖赏翎。俱著照所请行。　　

○军机大臣议奏、刑部核覆哈林太殴死傅林保一案。臣等遵旨、将哈林太是否缘罪发遣之犯。询问该部。据称、凡系发遣之人。俱于咨内声明。此案该将军原咨内。止称该犯系镶红旗厄腾额佐领下闲散。并无声明字样。即如上年吉林将军所咨、宝存儿戳死万受一案。凶犯宝存儿、系行窃发遣、入于镶黄旗诺尔布佐领下当差。该将军即于咨内声明。今哈林太止称满洲闲散。并无发遣字样。臣等复行文八旗。将节年发遣人犯。及拨往种地户口档册。逐一细查。亦并无哈林太其人。应行文该将军、查明哈林太、或系该处满洲。或系发往当差种地之人。咨覆到日请旨。并令嗣后遇有此等人犯。务于招册内、将系本地满洲。或系犯罪发遣、及种地之人。分别注明。从之。　　

○以降调之原任内阁学士王鸣盛、为光禄寺卿。　　

○旌表守正捐躯之四川苍溪县民罗启仁妻罗氏。　　

○己丑。谕曰、定长以恩赏台站人员等事。咨询兵部。该部以未经具奏请旨、不便查办、驳回具奏。各部院向于外来咨文。可以奏请办理者。往往任意指驳。屡经训饬。今恩赏台站人员。久经降旨。定长咨询。即当奏请办理。或谓其应先具奏。则于奏内附参。亦无不可。乃径行驳回。必俟其咨覆到日。始行具奏。往返稽迟。徒滋案牍。此皆推诿拘泥之陋习。兵部堂司官、著传旨申饬。嗣后准到各处咨文。其应办理者。即行奏办。或当参奏。亦即附参。若仍前推诿拘泥。任意指驳。必将定藁驳行之部臣。加以处分。著再通谕各部院衙门、及八旗大臣等知之。　　

○军机大臣议奏、陕甘总督杨应琚奏称、阿克苏、至叶尔羌、喀什噶尔一带。相距数千里。地方空阔。前与舒赫德等会议。设立文武大员。分地驻劄。不可无居中联络关通之处。查与叶尔羌相距八九站。有地名巴尔楚克。傍近河流。泉源充裕。若多召无业回民。保聚耕作。则灌溉有资。可渐成村落。又距阿克苏六七站。有多兰回民。亦藉耕作而食。其旧居之恒额拉克。可垦地亩甚多。若招散处回民。听其垦艺。亦可成一大聚落。应俟阿克苏等处筹办驻官后。各酌派千总一员。驻劄恒额拉克、及巴尔楚克。庶可声息相通。其应召回民。有贫乏不能自立者。官为借给口粮耔种。统于收成后。酌量分限缴完。查口外屯种事宜。前据该督等议请驻兵运粮。并添设文武大员各摺。经臣等定议、以该处派兵屯垦。祇可随时酌办。应俟阿桂今岁前往、试垦一年之后。定有就绪。将来即可酌量照办。且伊犁及回部。非巴里坤、哈密、内地可比。即须驻兵屯田。仍当以满洲将军大员驻守。非镇道绿营所能弹压。当即行知。今该督等复请设立员弁。分地驻劄。想此时尚未接到。至所称巴尔楚克、恒额拉克、两处可种之地甚多。若招令无业回民屯垦。俱可渐成村落。查回部地方。耕作迺其恒业。此时以回民垦种回地。本属便宜应办之事。但应募而来。贫乏无力者居多。若如该督所请、借给耔种口粮。则购运转输。仍所不免。或其中实有情愿出力垦种。不必全赖官为经理者。则招集垦种。为因利乘便之举。亦属可行。应令舒赫德等、悉心酌办。其恒额拉克、及巴尔楚克、各派千总一员驻劄之处。亦统俟舒赫德等酌办后、定有章程另议。从之。　　

○又议奏、三姓副都统富僧阿奏称、一、盛京、吉林、宁古塔、等处参场。放票收参。文移所关甚要。请各按地名。铸给关防。一、宁古塔等处官学教习。须清文熟习之员。向由官学生内挑补。如一时不得其人。请即于贴写马甲内、通融选补。三年期满。教课有方。报部以笔帖式补用。其马甲开缺另挑。一、三姓地方缉捕事宜。向于发遣人内派充。此等皆不安本分之徒。转恐骚扰滋事。请另设番役十名。并派员专管。遇有失察。将该员照例议处。均应如所请。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百十


大清高宗法天隆运至诚先觉体元立极敷文奋武孝慈神圣纯皇帝实录卷之六百十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。四月。庚寅。上御勤政殿听政。　　

○谕军机大臣等、西陲新辟疆圉。所有驻兵屯垦事宜。前令杨应琚会同舒赫德等查勘。嗣据该督前后奏到已屡经降旨传谕令其随宜妥办。现在阿克苏叶尔羌、喀什噶尔、等处。已有舒赫德等、在彼专司其事。自可遵旨次第经画成规。杨应琚身任总督。内地事务。亦关紧要。且舒赫德等、所办事宜。正资该督为之接应。著传谕杨应琚、此时既无会商事件。竟可即回总督之任。将此并谕舒赫德知之。　　

○吏部议奏、山东学政闵鹗元奏称、士子有窝窃唆讼等情。教官隐匿不报。自应照例革职。其仅止一时失察。并无故纵情弊者。请量为未减。议以降调。又称、州县官瞻徇教职处分。往往于士子犯案后。令教职补报。如经督抚查参。或别经发觉。请照徇庇例降调。均应如所请。从之。　　

○直隶总督方观承奏、查看永定河下口。上年清水停淤处。自开通之后。汕刷愈深。南流畅顺。南岸添建减水草坝。即日完竣。本月初旬。保定、正定、河间、等府。易、冀、深、定、等州。俱得雨四五六七八寸不等。赵州、顺、广、大名、一带。亦得雨二三寸。各处麦田。青葱遍野。大田亦在普种。得旨、但京师一带。尚未得雨。颇觉怅望。　　

○又奏、宣化府属、岁需驻防兵米。向于该州县屯粮项下动支。今宣化县因上年缓徵。旧存屯米。仅一百二十余石。不敷支放。查向例准于别州县通融拨运。查宣化附近之龙门县。现存屯粮一千九百八十余石。请照例拨运宣化。以充夏秋二季兵米支放。得旨、如所议行。　　

○辛卯。孝端文皇后忌辰。遣官祭昭陵。　　

○谕军机大臣等、阿桂奏称、领兵过穆素尔岭。前扺特克斯。伊分兵二百五十名。往阿勒坦和硕之阿圭雅斯等处。搜捕玛哈沁。余兵护送回众。往海努克屯田等语。阿桂前奏、领兵往塔尔巴哈台、堵截玛哈沁等。彼时因乌梁海被掠一事。未知确实。故由北路派兵。令车布登扎布、带领在塔尔巴哈台堵截。今已稔知哈萨克巴鲁克巴图鲁所为。遣使往索。停止进兵。阿桂亦可俟来年有暇。再往巡查。并传谕舒赫德知之。再舒赫德奏称、除阿桂带往兵丁外。因丰讷亨送马伊犁。又派满洲、索伦、察哈尔、兵三百名。合之前数。共兵九百名等语。从前阿桂议奏、兵数仅五百名。今年屯田收获。若不能给千人之食。亦须豫为筹画。并传谕阿桂、现驻兵丁。准之屯田现收谷石。敷用与否。如有不敷。即将余兵、发回阿克苏等处度岁亦可。且接济口食之牛羊。并须乘时送往。庶不致冒寒行走。徒多疲敝。舒赫德等、当会商办理。　　

○又谕曰、阿桂奏、领兵往阿圭雅斯一路。此时安泰若即前来。尚可会合。但行文未能即达。不便守候。应令伊在伊犁附近地方搜捕后。即由博罗布尔噶苏、直抵伊犁等语。前谕伊等会兵。特欲其两路合围。同至伊犁。并非谓伊等但一合兵。便可了事也。安泰此时已抵博罗布尔噶苏。亦未可定。伊等宜互相探听。随便会合。惟以搜捕尽净为要。至办理玛哈沁。与前此情形不同。现在逃往哈萨克之厄鲁特等。多以困苦来投。或藏匿山谷。以丐余生。亦不必尽行剿杀。当酌量招抚。其台吉宰桑之可疑者。解送来京。余人分别安插。豫为晓示。则降者必多。否则伊等妄生疑惧。或以死守。或逃往他处。乘间滋扰台站。俱未可定。若有哈萨克锡喇等要犯。如意防护。勿致疎脱。并传谕安泰知之。　　

○礼部奏、玉牒告成。择于五月初十日寅时进呈。是日。奏请皇上御中和殿、恭览毕。总裁王大臣等、捧送皇史宬尊藏。其盛京一分。敬贮宗人府。俟冬初择吉。奏派王大臣官员恭送。得旨、是。朕照康熙五十四年之例。在宫中恭览玉牒。不必御殿。余依议。　　

○壬辰。江南河道总督白钟山奏、杨家庄以上。向有盐河石闸草坝二座。以资运河分洩。其石闸年久倾塌。前经奏准。择地另建。兹草坝亦因每年刷溜。跌成深塘。若因此堵闭。恐运河水大。盐河一闸。不敷宣洩。若仍前开放。则愈刷愈深。修费更属不赀。查石闸业经移建。而旧闸尚有石基。莫若将旧石脱落之处。安砌坚整。盘做裹头。遇运河水大。即于裹头外口。导引分流。以杀溜势。如值冬春水弱。于外口仍做草坝。堵筑蓄水。以符旧制。得旨、如所议行。　　

○癸巳。上诣畅春园、问皇太后安。　　

○谕军机大臣等、成衮扎布奏称、询问乌梁海总管扎巴罕。从前内大臣察达克等、传令迁移游牧。伊仍行恋住。致被哈萨克抢掠。又不能约束属人鄂勒哲依图。致令逃走。章京布特勒图、于官兵拏获之哈萨克布什伯克等。交令看守。乃因睡疏脱。俱罪无可辞。布特勒图、请旨即行正法。看守兵丁硕达等、鞭责穿箭。扎巴罕亦应正法。但年甫十七。伊属人藐玩成习。情有可原。应请革去总管。另行拣选承袭等语。布特勒图等、疏脱贼犯。自应从重治罪。但念系愚蠢之乌梁海。著从宽免其正法。兵丁等斥革示惩。亦免其鞭责穿箭。扎巴罕不能管辖属人。疎脱贼犯。自应斥革。姑念伊年幼无知。从宽免其革职。仍留总管。著察达克、图布慎等、有与伊游牧相近者。派员协同办事。仍以朕悯念伊等、施恩曲宥之处。晓示知之。　　

○以翰林院侍读学士景福、为云南乡试正考官。右中允饶学曙、为副考官。户部员外郎王协和、为贵州乡试正考官。检讨熊为霖、为副考官。　　

○旌表守正捐躯之浙江山阴县民严文昇妻安氏。　　

○甲午。两广总督李侍尧奏、粤省外海水师。如碣石、南澳、二镇。每年按照班期。出洋会哨。其虎门左翼总兵。惟驻海口。并不定期巡洋。查该总兵同系外洋水师。自应照碣石、南澳、二镇之例。一体巡洋。得旨、著照所请行。　　

○乙未。谕、前据鄂宝奏、贵县獞民韦志刚、滋事不法。现带臬司往查。并请将该县石崇先革职等语。朕彼时以此事本系该县先行查出通禀。鄂宝亦并未于原禀外。别有访闻。遽将该县革职。恐其中不无屈抑。是以当即降旨鄂宝、且停革职。令其秉公妥办。今据李侍尧奏到。则该县之访缉。原系该督先行面谕体勘。然后查出通详。是该县姑息养奸。于地方诸务。毫不留心。若非该督豫行训饬。则虽有匪徒滋事不法。亦将置之不问矣。石崇先著革职拏问。归于此案审拟具奏。朕办理庶政。应惩应劝。各随其人之自取。既不肯屈抑微员。亦不肯姑息庸吏若此。著将李侍尧摺、及鄂宝原奏、并前降鄂宝谕旨。一并宣示。　　

○丙申。以故副都统袭三等轻车都尉端济布子伊达礼、袭职。　　

○丁酉。谕军机大臣等、据官保奏到、班禅额尔德尼、第穆呼图克图等、因朕万寿。遣使前来祝嘏。具见悃忱。伊等使人至成都时。如携带有零星货件。著加恩与贡物一并官为资送。　　

○戊戌。上诣畅春园、问皇太后安。　　

○山东巡抚阿尔泰奏、查节年民欠米谷。例应麦后徵还。但民间粜麦买谷还仓。麦多价减。谷少价增。折纳未免竭蹷。除原借之麦。照常交收外。其应还米谷者。请以麦抵谷。细察现在情形。以麦六斗。抵谷一石。听民交纳。倘有情愿以谷交仓者。仍听其便。俟新谷登场。令该州县照例易谷。遇平粜之时。尽麦先行借粜。俾无久贮。得旨、甚妥。　　

○己亥。谕、晋省各属内。上年间有秋收歉薄州县。一应民借仓谷。例应于今岁麦熟徵还。但该省迤北各属。麦收俱在六月以后。青黄不接。为日正长。正需粜借接济。若令新旧徵输。民力未免拮据。著加恩将阳曲、代州、崞县、应州、怀仁、阳高、宁武、七州县。除成灾村庄。民欠新旧仓粮。照例缓徵外。其未成灾村庄。并勘不成灾之浑源、广灵、天镇、左云、右玉、平鲁、祁县、徐沟、文水等、九州县。及秋收歉薄之偏关、神池、忻州、定襄、繁峙、五台、平定、乐平、太原、太谷、交城等、十一州县。所有新旧民借仓粮。俱缓至本年秋成后、徵收还仓。以纾民力。该部遵谕速行。　　

○又谕、今日吏部引见拣发人员内。捐纳入选者居多。虽为伊等年力壮盛。堪供差委起见。但专以此为去取。则其余科目挨班需次人员。因此转难与选。人材不无淹滞。嗣后遇各省请发人员时。所有应挑各班内。如服阕赴补人员。原系曾膺民社者。自宜先尽拣用。至各项班次。亦应随才酌选。每班各挑数人。以备简择。庶各员不致向隅。而抡选亦昭详慎。　　

○谕军机大臣等、内大臣萨喇勒。人颇笃实。效力有年。今患病溘逝。深为轸恻。著加恩派散秩大臣一员。侍卫十员。往奠茶酒。仍赏银一千两治丧。伊兄布林、现在热河。若欲来料理丧务。即著由驿赴京。或因天暑年迈。艰于行走。亦不必勉强。惟令萨喇勒之子、奔赴可也。　　

○浙江巡抚庄有恭奏、海宁东南有大小尖山。横踞海口。向建石坝一道。掣溜南趋。北岸塘堤。藉无冲突之患。近因贴坝老沙。南面刷去五十余丈。北面刷去二十丈。应用竹篓。填贮块石。兼用篾缆联络。以攩潮势。并护塘根。得旨、好。　　

○调福建建宁镇总兵西琳、为四川川北镇总兵。以服阕福建海坛镇总兵杨瑞、为建宁镇总兵。　　

○庚子。山西巡抚鄂弼奏、晋省上年秋禾被旱。省南十一府州、民借常平义社仓谷。酌予缓徵。或徵半缓半。于次年麦后完纳。今平阳等属。麦收丰倍常年。但民借必令易谷交仓。粜籴时一出一入。未免亏折。现在饬属晓谕。凡借谷一石者。按一谷六米、交麦六斗还仓。与民情较便。贮仓之麦。至明春粜借案内。先尽动放。得旨、甚好。　　

○云贵总督爱必达等奏、滇省汤丹、大碌等、铜厂。采办工本不敷。前经奏准。将东川钱局。每炉每旬。加铸半卯。以所获息银。为该厂加价之用。今计老厂。及各子厂、年办铜觔。不下一千一百余万。东局加铸之息。尚不敷添价之用。可否将省城、临安、二局。亦照东局、每炉每旬。加铸半卯。其铸本即于铜本项下借支。再查大铜、大兴、新厂。出铜丰旺。发价采办时。即可以省、临、二局所铸之钱搭放。将该新厂铜本。按数扣银归还铸款。得旨、如所议行。　　

○辛丑。上诣畅春园、问皇太后安。
  </div>
  <div class="pagination">
   <a href="清实录乾隆朝实录_page841.html">
    上一页
   </a>
   <span>
    ...
   </span>
   <a href="清实录乾隆朝实录_page837.html">
    837
   </a>
   <a href="清实录乾隆朝实录_page838.html">
    838
   </a>
   <a href="清实录乾隆朝实录_page839.html">
    839
   </a>
   <a href="清实录乾隆朝实录_page840.html">
    840
   </a>
   <a href="清实录乾隆朝实录_page841.html">
    841
   </a>
   <span class="current-page">
    842
   </span>
   <a href="清实录乾隆朝实录_page843.html">
    843
   </a>
   <a href="清实录乾隆朝实录_page844.html">
    844
   </a>
   <a href="清实录乾隆朝实录_page845.html">
    845
   </a>
   <a href="清实录乾隆朝实录_page846.html">
    846
   </a>
   <a href="清实录乾隆朝实录_page847.html">
    847
   </a>
   <span>
    ...
   </span>
   <a href="清实录乾隆朝实录_page843.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
