<!DOCTYPE html>
<html>
 <head>
  <meta charset="utf-8"/>
  <title>
   明季南略 - 第 18 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明季南略 - 第 18 页/共 19 页
  </h1>
  <div class="content">
   孙可望，陕西米脂人；一无赖子，流落为贼。张献忠有养子四人，长即可旺、次李定国、次艾能奇、次刘文秀。丙戌秋，大清兵入蜀，献忠箭死；可旺率众四万人冲散曾英营，由遵义渡乌江，屯贵州。丁亥二月，大清兵至遵义，可旺遂率众走滇，攻下曲靖、云南据之。始可旺等四人俱冒姓张，至是各复本姓。可旺自以名不雅，改名可望，称平东王；李定国称安西王，艾能奇称定北王，刘文秀称抚南王。四人同称王，议推可旺为主，凡事听其号令。
        先是，云南土司沙定洲反，逐黔国公沐天波，据云南省城；天波走避永昌。及可望入滇，沙寇战不胜，逃回土司；可望遣定国往灭之。又命文秀往永昌擒沐天波并兵道杨畏知，天波畏之，俱降。云南十八府悉归可望，兵势颇盛。
        丁亥秋，四川巡按钱邦芑率总兵王祥复遵义。至戊子春，金川俱复。总兵侯天锡见可望强，甚欲招之，乃商之王祥；祥曰：『可望乃献忠余孽，狼子野心，恐不为我用』！邦芑曰：『闻可望行兵有纪律，不轻杀人，似非献忠故态，不可逆料』。因修书草檄，差推官王显往招之。至滇，可望大喜过望，谓显曰：『从来朝廷文官与我辈为雠，绝不相通。今遣使通问，何敢自外。但我辈称王已久，求钱巡按具疏封我为王，我当举全滇归朝廷矣』。邦芑复之曰：『本朝祖制，无异姓封王者』。因具疏，称可望归顺，请封公爵。上敕部议。适庆国公陈邦傅驻札广西，兵势甚弱；日张边情，假要封赏，至厮役皆冒侯伯。而高以正、李来亨又率兵入粤，邦傅欲自固，闻可望归命、私求王爵，朝议未决，邦傅乃遣心腹人胡执恭私铸「秦王之宝」金印一颗重百两，伪造敕书封可望为秦王，以为外援；并封李定国、艾能奇、刘文秀为国公，俱伪造敕印。执恭，京师游棍，惯造私印、假札，屡犯大辟，逃入军中者；遂主其议。己丑秋七月，赍假敕宝入滇见可望，拜舞称臣，述皇上系眷之意；可望大悦，受封秦王。既而可望闻朝议未决，疑其伪；因私诘执恭，执恭语塞，因诳曰：『此敕印俱系太后与皇上在宫中密商私铸者，外廷诸臣实不知也』。可望虽探知「秦王」之封为伪，然亦但假其名以威众；定国与文秀卒不受，托言未与朝廷立功，不敢受爵。行在知执恭假封事，朝议哄然，知邦傅所为，交章参劾；邦傅只推不知。时执恭子钦华任宾州知州，因执赴行在，众请诛之；上曰：『其父作逆，其子何与』！赦之。是月，适督师堵胤锡入朝，奏上曰：『可望盘据滇中，若不封，恐生他变』。首辅严起恒力持不允；胤锡乃铸「平辽王」印，密奏上，差都察院右佥都御史赵昱赍往。昱入滇界，先遣报；可望谓已称「一字」王，今反降「二字」，欲拒昱使不入。定国等劝曰：『天使既来，何可绝之』！乃令入。昱知可望不悦，一见叩首称臣，私归诚于可望；可望予昱十金，其「平辽王」印受而藏之，仍称「秦王」。朝中知昱辱国，欲处昱；昱不敢回朝。滇中臣民皆知「秦王」之封为伪，多有窃议者。可望亦以为耻，因遣御史瞿鸣丰入朝，必欲实求「秦王」之封；请即用原宝，但求上加敕一道。而内阁严起恒、户部尚书吴贞毓、兵部侍郎杨鼎和、兵科给事中刘尧珍、吴霖、张载述持议更坚，可望遣私人杨惺先入朝通贿，诸公怒不受。可望愤甚，乃遣贺九义带兵五千至南宁，假称护驾，刺严起恒及吴霖、刘尧珍、张〔载〕述。时鼎和已加大学士，奉命督师川、黔；行至崑仑关，九义遂遣将追杀之。独贞毓以差出，得免。此辛卯二月事。是时，朝廷震动，失上下体。严起恒既被害，上特简吴贞毓入阁办事。时可望必欲得「秦王」实封，再遣龚彝、杨畏知入朝。畏知，陕西解元，为人抗直；既见上，密奏可望奸诡难测，宜预防之。上信之，拜畏知东阁大学士；贞毓等与订交，同心辅政。龚彝乃可望心腹，见畏知与朝臣深交，又得拜相，心私恨之；归谗于可望曰：『畏知之得拜相，盖卖国求荣也』。可望怒，乃杀畏知。贞毓议曰：『秦王即欲「一字」王，亦当另议国号；若封秦王，是陈邦傅、胡执恭为天子矣』！于是定可望为征王，差翰林院编修刘{氵茞}往黔册封。{氵茞}至黔，可望怒曰：『吾久为秦王，安得屡更』？可望礼部尚书任僎曰：『大丈夫当自王，何必朝廷乎』！可望是其言，遂竟称「秦王」，不奉朝命。
        时上驾驻广西南宁府，大清兵破浔州，陈邦傅父子俱投顺，大清兵渐逼南宁，驾移濑湍。可望命提塘总兵曹延生、胡正国各带兵三百，紧随左右以备不虞。上与群臣议，欲入黔暂避；吴贞毓曰：『可望跋扈无礼，若一入黔，上下俱为所制，国事危矣』！时马吉翔已暗通款可望，请上急入黔；私与太监庞天寿曰：『今日天下大势已归秦王，吾辈须早与结纳，以为退步。今提塘曹延生、胡正国乃秦王心腹，托二人为我辈输诚，异日庶有照应』。天寿曰：『若此，则吾辈须与两人结为兄弟，乃可行事』。曹延生，大竹人；胡正国，淮安人：两人虽为可望用，其实乃心王室。吉翔、天寿不知两人心事，请结兄弟之盟；盟毕，吉翔曰：『秦王功德隆盛，天下钦仰，今日天命在秦。天之所命，人不能违；我辈意欲劝皇上禅位秦王，烦两公为我先达此意』！延生、正国愕然曰：『此事何可轻易！且吾辈一提塘耳，止可传报军情；国家大事，非我辈所敢与』！吉翔、天寿辞去，私具启以达之知可望。可望恐中外人心不服，未敢轻举，意欲迎驾入黔，挟天子以令诸侯，乃便行事；故姑止不行。而延生、正国素与吴贞毓善，暗以此意告之，请上暂止广西境上，系属人心、号召远近，以阻吉翔之谋。吉翔遂密告可望，谓事将成，为吴贞毓所阻；可望遂遣总兵高天贵、耿三品、黑邦俊带兵迎驾幸黔，改安隆所为安龙所，请上居之：时壬午二月也。六月，李定国复广西，擒陈邦傅并子曾鲁，解至黔；可望召执恭视之曰：『使汝与邦傅一处，久已投顺大清矣』！遂将邦傅父子剥皮支解，兼命执恭监视以儆之。执恭惊悸恍惚，因以成疾；数月而卒。
        时上在安龙，夹于万山之中，群蛮杂处，荒陋鄙俗，百物俱无；茅茨土库，随扈者止五十人，仪制草率之甚。而可望自居贵州省城，大造宫殿，设立文武百官。凡四川、云南、贵州文武大臣数百余员，俱挟以威令，刻期朝见，授以伪衔；有不从者，即诛之。以吏部侍郎雷跃龙为宰相、贵州总督范矿为吏部尚书、御史任僎为礼部尚书、四川总督任源为兵部尚书、御史张重任为六科都给事、礼部主事方于宣为翰林院编修。又铸伪印为八叠文，尽换明朝旧印。方于宣极其谄谀，为可望拟「国史」。称张献忠为太祖，作「太祖本纪」；比献忠为汤、武，崇祯为桀、纣。进可望览之；可望曰：『亦不必如此之甚』！于宣曰：『古来史书皆如此；否则，无以纪开创之勋』。于宣又为制天子卤簿、九奏万舞之乐，作为诗歌，纪功颂德；与鸣胪寺薛宫商订朝仪，可望苦甚。癸巳秋，于宣屡上表劝进；可望曰：『我何难即登九五，但恐人心未附』！于宣曰：『朝内相左者，止吴贞毓、徐极等数人；川、黔两省，止钱邦芑、陈起相数人。除此数人，其余不足虑矣』。可望曰：『吴贞毓等易为处分；但邦芑在外，系川、黔人望所归，杀之恐士民解体』。乃发令旨与余庆知县邹秉浩，令催邦芑入朝，待以不次之位。时邦芑已退隐余庆之浦村，秉浩逼勒百端；邦芑恐不免，遂祝发为僧。其祝发偈云：『一杖横担日月行，山奔海立问前程；任他霹雳眉边过，谈笑依然不转睛』。可望闻邦芑为僧，外虽怒骂而中惭愤；命任僎等以书婉劝之。邦芑答以诗曰：『破衲蒲团伴此身，相逢谁不讯孤臣；也知官爵多荣显，只恐田横笑杀人』！方于宣录其诗呈可望；可望怒，命邹秉浩解执贵州。将杀之，适有安龙十八忠臣之变，人情汹汹，遂释邦芑不问而禅受之谋亦遂阻矣。
        四川巡按钱邦芑招孙可望书
        前差官至滇，所以不敢即致书奉候者，盖未知老先生尊意何如耳！昨差官回，备道老先生优礼之殷；兼述老先生雅意翊戴天王，至真至切，更无他念。虽一时同事诸公犹未深信，而芑所以独信之不疑者，盖观老先生之为人，乃当今之豪杰也。从来无欺人之豪杰、无负心之豪杰、无面是背非之豪杰、无朝三暮四之豪杰，芑是以不顾议论是非，敢为具疏，竟请封爵。然老先生便当从此改弦易辙，拜表称臣；奉正朔、归版册，文武之升降一禀于天子、征伐之行止必请乎朝命。如是，乃不愧祖宗、不负朝廷、不负芑之荐举，乃成千古真豪杰矣。
        芑先始祖吴越王讳钱俶者，以江南之地归宋，而太宗赐铁券金书，子孙世世与国同休。芑恐皇上不允封爵，故疏中即引先始祖为例。然当日先始祖与老先生今日不同者有四，请为老先生言之。先始祖立国吴越，传三世四王，保有江南之地将近百年，与五代相终始；而宋始兴，与宋朝未尝有君臣之分也。而老先生，大明之旧臣也。其不同者一也。先始祖王爵传自先人，历梁、唐、晋、汉、周俱受册封。而老先生之王号，则自己之僭称也。其不同者二也。先始祖土地授自祖宗，始于唐末；并非取之宋朝。而老先生之云南，则天朝之封疆也。其不同者三也。先始祖保有江南，世世奉贡，未尝与中国有一矢之加。而老先生二十年来残破数省，屠戮朝廷之人民、糜费朝廷之金钱，何止数千百万；甚至杀亲王、辱大臣，于朝廷不得为无罪。其不同者四也。芑之所以引始祖为例，明知事势不合；不过委曲以成老先生之美。倘蒙明旨俞允，是圣天子破格之洪恩，芑不敢居功；即或朝议不从，另议封号，老先生亦当拜受，以俟再请加封。老先生如此谦让不遑，恪守臣节，则是功名之路正长、子孙之福无量；青史扬名、姓氏俱香，非芑所能测也。
        芑生平心事光明磊落，不肯自欺欺人；一遇当行之事，即举世非之而不顾。即今日为老先生请封一事，其阻而且忌者正自不少；而芑反衷无愧，竟行不疑。即老先生异日相信、相负，总不问矣。然老先生身为男子，顶天立地；不乘此时立万世不朽之功名，而徒据一隅以自雄，非所称大丈夫也。且今日之劲敌，非直我明朝之患也；令先人曾被大难，是亦老先生不共之耻也。芑辈戮力于外，日夜图维；而老先生拥强兵安坐海内地，恐不免贻笑于海内英雄矣！齐襄公复九世之仇，「春秋」大之；老先生能无意乎？伫望之切，言出不伦，伏惟原亮！
        逼袁彭年守制
        己丑年，袁彭年生母死，自谓丁艰不守制，喧言于众曰：『吾家受国恩深重，奕世科名；更受天地之恩洪大，代产异才。吾今享年远过先人，天正不欲置我于无用地；何得苦守三年，虚度岁月』！同党以为国尔忘家，中兴可望；宜晋世爵。马太后甚恶之，宣查丁艰不守制，是何朝祖制？彭年腼颜月余，挟重赀而去；拥富寡为妾，寓于佛山。寡妇，生员李戌妻；拥产数万。彭年督学广州时，掖其嗣；戊子年反正后，招彭年主其家。
        佛山，广州巨镇。
        永历骑射
        永历宫禁湫隘，供奉清简，不逾千金子家。侍女寥寥，俱幼蠢荆布。内侍夏国祥以六十金于广城觅一歌舞青娥，发方覆额；不一月，失所在。遍索内外，越三月于东池水面浮起红蒂，已殒命于中；想亦有所不得已也。盖府署与高要县学并峙，中隔一池。于是覆土填其半，日于下午偕庞天寿等骑射其中，帝亦多命中；三宫从侧楼阅视以为乐。三宫者，太后马氏，桂王原配；圣后王氏，帝之生母也；中宫王氏，正宫也。每日三宫同帝供膳止限二十四金，内寺包值；凡有赏赉，亦在其中。帝复不节省，报捷面恩奏毕，必左顾曰：『赏银十两与他』！司礼吴国泰、夏国祥等深以值日为苦。至大司礼庞天寿，自养御营兵十营；每营正总兵一〔人〕、副总兵二人、参将四人、参将以下官头二人、官头以下小卒一人耳：一营十人，十营百人。此皆天寿出自己钞以为永历视朝日仪卫拥护，亦竭力苦支矣。
        桂林民力穷竭
        滇营自永、全还，与焦琏兵猜疑生隙。忠贞营自蜀转战，由楚至梧休息甲士。大清遣使贻书招式耜，式耜不从。永宁州再报失利，兴宁侯胡一青还榕江；式耜复办粮械，趋出兵屯于全。民力穷竭，诛割无术，槁悴万状。永历间为废食，召廷臣议于慈宁宫，发东饷一万。
        胡一青，滇之镇臣也。全与永宁州，俱属桂林。
        福建尽失
        大清兵围困曾庆于平和，寻出降；杀之。而诏安等处，一时俱归大清。郑芝鹏踞石榴城，大兵至，随遁去。刘中藻在福宁，势穷自缢：福建尽失。惟延、漳、汀三府界连江右，而延平所属皆在万山中；大兵既回，遂立德化王朱慈晔踞将军寨。先陷大田，继破龙溪，次顺昌、将乐。至十一月，大兵讨平之。王被执，兵部尚书罗南生等降。

明季南略卷之十五　粤纪（续）
    
        永历至梧州
        庚寅正月朔（乙卯），永历在广东肇庆府，群臣朝贺。
        前除夕夜（甲寅），大清兵过梅岭。初三日（丁巳），克南雄府；而宝丰伯罗成耀弃韶州。初七日（辛酉）报至，永历震恐，戒舟西上。戎政〔刘〕远生奏自请行清道；给事中金堡特奏请留，争之不得。时上下崩溃，武弁家丁大肆抢杀。先劫囊之厚者如冢宰晏清等、宦之显者吏部丁时魁等；凡文臣所有，悉为之掠。初九日（癸亥），永历登舟；十三日（丁卯），解维。随路劫夺，文职俱无完肤。二月初一日（甲申），永历至广西梧州府。自前至是，凡三至矣；皆以舟为家。瞿式耜疏曰：『粤东水多于山，虽良骑不能野合；自成栋归顺，始有宁宇。赋财繁盛，廿倍粤西，内强而外可备；韶州去肇庆数百里，强弩乘城、竖营固守，亦可待勤王兵四至。何乃朝闻警而夕登舟』？疏再上，而永历移德庆、抵梧州境矣。盖自成栋首疏文武各还事权、言官正气宜奖，失权者意；故急欲永历移舟，弃东如屣。
        永历移武冈则有疏、前往肇庆则有疏，勿东；今移梧州则有疏，勿西。瞿公非自违也，盖以新造小邦，宜以镇定；若轻转徙，则人心易涣而叛将溃兵得以乘机劫掠，敌人闻声而至矣。至永历之易于奔迁，亦自有说：一以知文武诸臣不足恃，战不胜、守不固也；一以鉴崇祯以下数主奔避不早，悉罹亡灭，故亟亟以登舟为逃命计耳。吁！国势至此，有不土崩瓦解者乎？
        由前「遗闻」观之，则以丁、蒙等诏狱为非；由后「粤记」观之，则以五虎等严刑为快。姑并存之，以俟笔之史者。
        瞿式耜谏勿滥刑
        时词谏诸臣疏请正纲纪、慎名器，多失人意。而御史程源辈以攫官不得，伺权者指，攻其所必去，荧惑永历听；下给事中丁时魁、金堡、蒙正发及侍郎刘湘客于狱。式耜闻报，上疏申救；谓『中兴之初，宜保元气，勿滥刑』。再疏争之，曰：『诏狱追赃，乃熹庙魏忠贤弄权，鍜鍊杨、左事；何可祖而行之』？上颁敕布四人罪状，敕出忌者之手，式耜封还；谓『法者，天下之至公也；不可以蜚语饮章，横加考案，开天下之疑。且四人得罪，各有本末。臣在政府，若不言，恐失远近人望，其何辞于后世』！凡七疏。遣孙昌文入见，陈说粤西民贫食尽。时昌文孑身由海上来；阁试，授昌文翰林院简讨。
        「粤事记「云：『李元胤久与陈邦傅相轧，不敢西上，挽舟崧台。丁时魁等失势，仇家尽发其结党贪纵；独袁彭年以艰先去。将金堡、丁时魁、蒙正发、刘湘客四人奉旨逮问，照北京厂卫故事，全副刑具轮番更用；以有马吉翔主事，彼固北金吾起家，纵送乘落尽其法也。招赃俱十五、六万，云为受刑不过所致；拷问时，金堡呼二祖、列宗，丁与蒙、刘则有『老爷饶命，万代公侯』等语，不计叩头而已。向之附五虎得志者大惧，倾家掩盖。永历登极三年，恭默简静，言笑无间；至是，始见声色』。
        永历中秋坐水殿
        庚寅五、六月间，广州固守弗下；两广总制杜允和时有报捷至梧州江渚，李元胤又于肇庆以计杀叛将罗守诚，局势稍缓。再行考选，略似人形者，无不绣衣铁简，末忝铨席。然得之非其分，即有以败之：如董云骧以台中谢恩，即叩头不起，殒于帝舟；朱士萧吏科归省，全家歼于贼手。潘骏观改铨部，见朝尚无官帽，以便服行礼，时有「方巾片片潘双鹤」口号；亦遂夺职。如此之类，不一而足。严起恒与二、三同官濯缨唱和，萧索兴味。
        八月十五日，无以为金镜之献，亲书「水殿」二字置一牌坊，鼓吹送入帝舟；再令群臣上表称贺：情实孤舟嫠妇，形同画船箫鼓。
        杜允和固守羊城
        杜允和，河南人；李成栋之爱友。成栋没时，「两广印」允和佩之，得不亡失。次传之李栖鹏，栖鹏陷梅岭；再传之阎可义，病卒于韶州府；又传之李五老（五老者，元胤之兄，亦成栋养子），军士鼓噪而罢；又传罗守诚（守诚，浙江人；成栋之中军），亦以不协众望而罢：此皆己丑秋间事。至九月，允和摄两广篆，专守羊城。庚寅正月初七日大清兵过岭，允和与三司江槱等于十四日出城登舟，仍泊海珠寺侧；俟烽火照影，即挂帆虎头门。不意候至月终，杳无音耗；允和后率三司官属入城，各派汛地为固守计。至二月初四日，大清兵始至，驻营城北，仰攻甚难。盖羊城东、南二面距珠江，北城濠外有二里许污田，人马不得跕立；惟西门一带为山麓，允和为石重城守之。珠江以南五大县钱粮，输贡不懈。二月至十月三大战，允和晋封豫国公。
        羊城，广州府，又曰五羊城。珠江，在南门外，中有海珠寺；虎头门从此去。
        羊城崩陷
        十月初十日（庚寅），永历圣诞；杜允和会齐文武官于五层楼拜祝，时有守西门外城主将范承恩亦在焉。承恩本淮安府皂役，从成栋入广者；目不识丁，故绰号「草包」。时允和直呼之，承恩谓辱之于众也，恨甚；遂潜通平南、靖南二王。十月二十八日（戊申），大清兵竟攻西外城；承恩退入里城，而外城失矣。连攻三日，十一月初二日（辛未）未刻，羊城崩陷；允和仍率三司官属携「两广总督印」航海而去。后二年，俱归顺，南海悉平。
        瞿式耜殉节
        己丑年六月，大清再发师征广；遣平南王尚可喜、靖南王耿继茂出鄱阳、逾梅岭入广东，而定南王孔有德则渡洞庭湖、牂牁（江名）入广西。时称三王征广，南京提兵索饷甚急。舟约万五千，兵俱带妻随征。
        先是，永历阁臣瞿式耜留守广西桂林府，已阅三载。自戊子二月二十三日夜，乱兵劫掠，式耜下平乐、帝往南宁；君臣从此永诀。行在诸臣各私功名、各徇门户，畏避老成先达，外托留守以尊其体；实疏远之，以便己之所为耳。庚寅年，大清兵再薄全州，卫国公胡一青之兵已撤守榕江；是时勋帅咸进公、次者侯伯，桂林衙门相望，号令纷出。十一月初五日（甲寅）辰刻，报大清兵大举入严关。赵印选、胡一青、王永祚俱以分饷入桂，榕江空壁；武陵侯杨国栋、宁武侯马养麟方驰出小路军榕江，兵未战而溃。发使赵印选，印选已出城；城中大乱，沿途驱掠，式耜令戢不得。城外溃兵云飞鸟散，一青、永祚从城外去。式耜衣冠危坐署中，适总督张同敞自灵川回，过江东不入寓；过式耜署曰：『事迫矣！公将奈何』？式耜曰：『封疆之臣，知有封疆；封疆既失，身将安往』！同敞曰：『公言是矣！君恩师义，敞当共之』。遂哭，与式耜饮。家人泣，请身出危城，号召诸勋再图恢复；式耜挥去，不从。厥明，被执；见大清朝定南王孔有德，式耜以死自誓，不复一言。命幽式耜、同敞于别所，式耜赋诗，日与同敞相赓和。至闰十一月十七日，杀之。其绝命词有云：『从容待死与城亡，千古忠臣自主张；三百年来恩泽久，头丝犹带满天香』。死之日，雷电大发，远近皆为称异。时给事中金堡已削发为僧，乃上书定南王孔有德，请葬式耜、同敞；而吴江义士杨艺（字硕文）为具衣冠棺殓，并同敞瘗于北门之园。
        公在狱赋诗，名「浩气吟」。自序云：『庚寅十一月初五日闻警，诸将弃城而去；城亡与亡，余誓必死。别山张司马自江东来城，与余同死；被刑不屈，累月幽囚。漫赋数章，以明厥志；别山从而和之』。其一曰：『籍草为茵枕□眠，更长寂寂夜如年；苏卿绛节惟思汉，信国丹心止告天。九死如饴遑惜苦，三生有石只随缘。残灯一室群魔绕，宁识孤臣梦坦然』！其二曰：『已拚薄命付危疆，生死关头岂待商！二祖江山人尽掷，四年精血我偏伤！羞将颜面寻吾主，剩取忠魂落异乡。不有江陵真铁汉，腐儒谁为剖心肠』！其三曰：『正襟危坐待天光，两鬓依然劲似霜。愿仰须臾阶下鬼，何愁慷慨殿中狂！须知榜辱神无变，旋与衣冠语益庄。莫笑老夫轻一死，汗青留取姓名香』！其四曰：『年年索赋养边臣，曾见登陴有一人？上爵满门皆紫绶，荒村无处不青燐！仅存皮骨民堪畏，乐尔妻孥国已贫。试问怡堂今在否，孤存留守自捐身』？其五曰：『边臣死节亦寻常，恨死犹衔负国伤！拥主竟成千古罪，留京翻失一隅疆。骂名此日知难免，厉鬼他年讵敢忘！幸有颠毛留旦夕，魂兮早赴祖宗旁』。其六曰：『拘幽土室岂偷生，求死无门虑转清；劝勉烦君多苦语，痴愚叹我太无情！高歌每羡「骑箕」句，洒泪偏为滴雨声。四大久拚同泡影，英魂到底护皇明』。其七曰：『严疆数载尽臣心，坐看神州已陆沈！天命岂同人事改，孙谋争及祖功深。二陵风雨时来绕，历代衣冠何处寻！衰病余生刀俎寄，还欣短鬓尚萧森』。其八曰：『年逾六十复奚求？多难频经浑不愁。劫运千年弹指去，纲常万古一身留。欲坚道力凭魔力，何事俘囚学楚囚！了却人间生死事，黄冠莫拟故乡游』！
        临难遗表
        罪臣瞿式耜谨奏：
        臣本书生，未知军旅。自永历元年谬膺「留守」之寄，拮据四载，力尽心枯。无如将悍兵骄，勋镇诸臣惟以家室为念。言战、言守，多属虚文；逼饷、逼粮，刻无宁晷！臣望不能弹压、才不能驾驭，请督师而不应，求允放而不从。驯至今秋，灼知事不可为；呼吁益力，章凡数上，而朝延漠然置之。近于十月十三日集众会议，搜括悬赏；方谓即不能战，尚可以守。忽于十一月初五之辰，开国公赵印选传到安塘报一纸，知严关诸塘尽已失去；当即飞催印选等星赴危急，而印选踌躇不前，臣窃讶之！讵意其精神全注老营，止办移营一着。午后臣遣人再侦之，则已丛室而行；并在城卫国公胡一青、宁远伯王永祚、绥宁伯蒲缨、武陵侯杨国栋、宁武伯马养麟各家老营俱去，城中竟为一空矣。臣抚膺顿足曰：『朝廷以高爵饵此辈、百姓以膏血养此辈，今遂作如此散场乎』？至酉刻，督臣张同敞从江东遥讯城中光景，知城中已虚无人，止留守一人尚在；遂泅水过江，直入臣寓。臣告之曰：『城亡与亡。自丁亥三月已拚一死，吾今日得死所矣！子非「留守」，可以无死；盍去诸』！同敞毅然正色曰：『死则俱死；古人耻独为君子，君独不容我同殉乎』？即于是夜，明灯正襟而坐；时臣之童仆散尽，止一老成尚在身旁。夜雨涔涔，遥见城外火光烛天，满城中寂无声响。迨坐至鸡唱，有守门兵入告臣曰：『大清已围守各门矣』！天渐明，臣与同敞曰：『吾二人死期近矣』！辰刻，噪声始至靖江府前；再一刻，直至臣寓。臣与同敞危坐中堂，屹不为动；忽数骑持弓腰矢，突至臣前，执臣与同敞而去。臣语之曰：『吾等坐待一夕矣，毋庸执』！遂与偕行。时大雨如注，臣与同敞从泥淖中踔跚数时，始至靖江府之后门。时大清定南王孔有德已坐王府矣；靖江父子亦以守国未尝出城，业已移置别室，不加害。惟见甲仗如云，武士如林；少之，引见定南。臣等以必死之身不拜，定南亦不强；臣与同敞立而语曰：『城已陷矣，惟求速死，夫复何言』！定南霁色温慰曰：『吾在湖南，已知有「留守」在城中；吾至此，即知有两公不怕死而不去。吾断不杀忠臣，何必求死！甲申闯贼之变，大清国为先帝复仇，且葬祭成礼；固人人所当感激者。今人事如此，天意可知』！臣与同敞复定南：『吾两人昨已办一死。其不死于兵未至之前，正以死于一室，诚不若死于大廷耳』。定南随遣人安置一所，臣不薙发亦不强。只今大清兵已克平乐、阳朔等处，取梧祗旦晚间。臣涕下沾襟，仰天长号曰：『吾君遂至此极乎』！当年拥戴，一片初心，惟以国统绝维之关系乎一线；不揣力绵，妄举大事。四载以来，虽未竖有寸功，庶几保全尺土。岂知天意难窥、人谋舛错，岁复一岁，竟至于斯！即寸磔臣身，何足以蔽负君误国之罪。然纍纍诸勋，躬受国恩，敌未临城，望风逃遁；大厦倾圮，固非一木所能支也！臣洒泪握笔，具述初五至十四十日内情形，仰渎圣听；心痛如割，血与泪俱。惟愿皇上勿生短见，暂宽圣虑，保护宸躬；以全万姓之命、以留一丝之绪！至于臣等罪戾，自知青史难逃；窃计惟有坚求一死，以报皇上之隆恩、以尽臣子之职分。天地鬼神，实鉴临之！临表，不胜呜咽瞻仰之至。
        张同敞殉节
        张同敞，湖广江陵人；曾祖居正，相神宗有声。崇祯间，同敞以廕补中书舍人。至十七年，闯贼李自成陷北京，怀宗殉难，贼索朝官甚急，文武逼降者多；同敞藏匿民间，潜出城，徒步南归。时宏光嗣位，同敞痛怀宗之死，服丧三年，誓不仕；往来吴、浙山水间。
        及南都复陷，同敞入闽。适隆武新立，博求先朝旧臣，时宰言同敞，亟召见；上悲喜甚，命之官。力辞，上曰：『尔祖有功，先朝曾廕锦衣卫指挥。使今尔不受职，数年后此爵湮矣；尔纵欲报先帝，奈祖爵何？强为朕袭锦衣官。尔文人不当授武职，然朕文武兼任，尔慎毋过辞』！同敞感泣；不得已，改授锦衣卫指挥使。时隆武二年二月也。未几，堵〔胤〕锡督师楚中，收降余贼李赤心等；表至行在，上谓同敞曰：『楚尔父母邦也，尔家世有名于楚，素为楚人所信服。今降贼在楚地，可往为朕抚之；俾戮力报效，毋扰赤子』。同敞受命，行至楚，谕胤锡抚赤心等，宣布上威信，群贼稽颡归化，无不感服。同敞遂即复命还朝；行至粤界，闻八闽不守，同敞仰天大哭，如穷人无所归。
        及永历即位端州，粤东已陷，上留大学士瞿式耜守粤西；驾幸武岗，起同敞入朝。同敞见上，号哭不已；上曰：『尔文人也，复有大节；何可以武职屈』！因改授翰林院右春坊侍读学士。丁亥八月，寇陷武岗；上狩粤西，同敞为乱兵所掠，避入黔地。时黔、粤隔绝，人情汹扰，数月不闻行在消息。川、黔士绅，议立荣、韩二藩；同敞与钱邦芑及郑逢元、杨乔然力争不可，众议乃沮。戊子，同敞从间道赴行在，陞詹事府正詹事；留守瞿式耜疏荐同敞知兵、得士心，上命以兵部侍郎经略楚、粤兵马。时兵弱饷匮，同敞身在行间分甘苦，以忠义激劝，将士人人自奋；每接战，同敞即以死誓。
        及庚寅冬，同敞督开国公赵印选、卫国公胡一青连营于桂林之小榕江；十一月初五日，大清兵至，两营战败。同敞率数骑入桂林城，时军民俱散，留守大学士朝服坐堂上，誓与城亡；及见同敞至喜，曰：『我守臣，不容他适；子军中总督，自宜行。天下事尚可为乎，子勉之』！同敞笑曰：『公能为朝廷死，同敞独不能乎？何相待之薄也』！连取酒共饮，坐而待之。次日，大清兵入城；同敞与式耜见孔有德，两人不跪，同敞尤大骂。有德部下捶辱之，同敞骂愈厉。有德命拘二人于城北一小室，中命左右说之降；劝谕百端，式耜但大哭、同敞则毒骂，暇则两人赋诗。有德愤甚，命折同敞右臂，仍谈笑赋诗不绝。同敞右臂既损，诗成，式耜代书之。两人幽囚唱和者四十余日，诗各数十章。有德见两人困愈久、苦愈甚而志愈坚烈，知终不可辱；至闰十一月十八日，杀之。金堡时已为僧，致书于孔有德，乃收殓瞿、张两公尸葬于白鹤山下。上闻同敞死，深为痛悼，累日不食，望而祭之；赠陵江伯。无子。所着诗文四十余卷，以兵燹亡失。止临难时绝命词数十章传达行在，上读而悲焉；命工部刻传之，赐名「御览伤心吟」。
        金堡上孔定南王书
        茅坪衲僧性因和尚，谨致书于定南王殿下：
        山僧，梧水之罪人也。承乏掖垣，奉职无状；系锦衣狱，几死杖下。今夏编戍清浪，以路道之梗，养痾招提；皈命三宝，四阅月于兹矣。车骑至桂，咫尺阶前而不欲通；盖以罪人自处，亦以废人自弃，又以世外之人自恕也。
        今且有不得不一言于左右者：故督师大学士瞿公、总督学士张公皆山僧之友，为王所杀，可谓得死所矣。敌国之人，势不两存；忠臣义士杀之而后成名，两公岂有遗憾于王！即山僧亦岂有所私痛惜于两公哉！然闻遗骸未殡，心窃惑之。古之成大业者，杀其身而敬且爱其人，若唐高祖之于尧君素、周世宗之于刘仁瞻是也。我明太祖之下金陵，于元御史大夫福寿既葬之矣，复立祠以祀之；其子犯法当死，又曲法以赦之：盛德美名，于今为烈。至如元世祖祭文天祥、伯颜卹汪立信之家，岂非褒扬忠义、扶植彝伦者耶？山僧闻尝论之：衰国之忠臣与开国之功臣，皆受命于天，同分砥柱干坤之任。天下无功臣，则世道不平；天下无忠臣，则人心不正。事虽殊轨，道实同源。两公一死之重，岂轻于百战之勋哉！王既已杀之，则忠臣之忠见、功臣之功亦见矣。此又王见德之时也，请具衣冠为两公殓。瞿公幼子，尤宜存卹；张公无子，益可矜哀。并当择付亲知，归葬故里；则仁义之举，王且播于无穷矣！如其不尔，亦许山僧领尸，随缘藳葬；揆之情理，亦未相妨。岂可视忠义之士如盗贼寇仇然，必灭其家、狼籍其肢体而后快于心耶！夫杀两公于生者，王所以自为功也；礼两公于死者，天下万世所共以王为德也：惟王图之！
        物外闲人，不辞多口。既为生死之交情，不忍默默；然于我佛「冤亲平等」之心、王者泽及枯骨之政、圣人维护纲常之教，一举而三善备矣。山僧跛不能履，敢遣侍者以书献，敬候斧钺；惟王图之！
        郑之珖传
        郑之珖，四川广安州人；崇祯庚午举人。庚辰，授广东高州府推官。粤东素富饶，而高州又濒海、去京师远，官其地者多贪墨不检。之珖独清约，不妄取，于刑狱尤甚；以故士民戴之。考绩以最闻，以之珖为通州知府；未赴，值闯贼陷北都，之珖为粤士民攀留不得去。及隆武嗣位闽中，召之珖入，授工部主事，陞员外。丁亥秋，八闽皆陷，士绅半降；之珖削发为僧，卖药于广之新会县。有司及土人逼胁万端，之珖终不易志。
        戊子，李成栋归明；之珖乃蓄发赴行在，改授户部员外。庚寅二月，陞礼部祠祭司郎中；典试贵州。五月，至贵阳。适流寇孙可望入黔，以兵胁朝廷索封「秦王」，大学士严起恒、杨鼎和、兵科给事中刘尧珍、吴霖、张载述建议不从，可望遂命部下杀五人，投其尸于水，乃自称秦王。上惊悼不已；赐可望名朝宗，遣官抚谕之。可望遂尽胁诸文武，授以官爵，改铸印章，更立制度；有不从者，辄诛之。一时士绅怵其威，无不屈从者。之珖乃弃官携妻孥隐于湄水之阳，自号蛾眉道者。之珖素贫，居官绝苞苴，行李萧然；躬耕自给，或至并食，恬如也。
        时钱邦芑弃官隐于余庆之蒲村，相去三舍。寒暑朝昏得村酒一壶，必相招共饮；醉则悲歌不辍。及甲午春，邦芑迫于可望之征逼，祝发为僧，号大错和尚；之珖闻之，大哭，走唁邦芑曰：『昔吾遇闽难为僧，今公遇贼亦为僧，天厄我辈，固如是乎』！自是，放情诗酒，不复以人世为意。至丙申九月，之珖忽病；谓妻汤氏曰：『我若不起，大错和尚必来，后事惟彼可托』。至十月初五日，卒。邦芑闻讣，奔往哭之。时其友山阴胡钦华、门人西川陶五柳、湄水龚惟达、吴开元、赵时达俱来会哭，因私謚之曰「贞确先生」；卜葬于湄水桥西，为立碑表其墓。
        之珖娶吴氏，继杨氏。子三：长先卒，次方三岁，次方一岁；江津程源为抚其两孤。所着有「明书」二十卷、「罏史」八卷、「椟菴文集」六卷、「诗集」七卷、「纪难」二卷，行于世。其所杂着尚多，俱散失不可考矣。
        钱邦芑曰：『士之犯难不辱，激于一时、义形于色，易易也；至屡遭大变，百折不挫，几几乎难哉！三十年来国难频兴，所见抗节自全者固不乏人；若夫张、郑二子，文章、事业已龙变鸿翥，光昭天壤矣。而矫矫志节，复风被百世；振起懦顽，自非祖宗布德之深、养士之善，曷臻此哉！野史议曰：「同敞始不污贼、终不屈于大清，之珖始不屈于大清、终也不污于贼；二子之死，慷慨从容虽有异，要其清白一节、始终不辱，一也」。宣圣曰：「不降其志，不辱其身」；二子之谓欤？以备国史述采择云』。
        乡城异岁
        庚寅年大统历，两广、云、贵地方永历于己丑年十月朔颁发，闰月在十一月；广东广州府省城与广西桂林府省城俱前十一月内失陷，下而肇庆、高、雷、浔、梧、平庆等府一切道府州县大小官属则于十一月下旬陆续抵任，所奉者大清时宪历也。时宪闰月不在庚寅而在辛卯二月，一时城中官府军丁自北来者，悉以十二月朔为辛卯元旦，行拜贺礼；各乡镇居民仍永历旧历，则以辛卯年二月朔日为元旦。守除、拜岁，有乡城之别；至交四月，岁时始同：亦一异也。
        袁彭年献金
        十一月初五日，佛山至羊城最近，袁彭年首先投诚，献犒军银八百两；哭诉当年迫于李成栋之逆贼，后则着着仍为大清朝，此心可表天日。因求降级，实授通判，亦逼于富妾之命也。平南王、靖南王挥出之。
        黄士俊薙发
        先，朝辅黄士俊、何吾驺及乡绅杨邦翰、李贞、吴以连俱投诚恐后，当时打油腔嘲士俊有『君王若问臣年纪，为道今年方薙头』之句。盖崇祯末年，士俊曾膺存问也。士俊，广东广州府顺德县人；字亮垣，号振宇。万历癸卯年举人；丁未状元，时年二十五岁。至是，年已八十二；状元、宰相俱遭此几代升沈，所生不辰矣！他人不寿为不幸，而士俊又以多寿为不幸也。噫！
        永历梧江酉奔
        十月初七日（辛巳），永历挽舟梧州城外；闻羊城尽失，俱各奔窜。移舟西上，不五里遂抢杀遍行。上至藤县，分为两股：从永历者上右江，若严起恒、马吉翔等是也；余则入容县港，若王化澄等是也。上右江者，至浔州道上，兵各溃散；永历呼之不应。入容县港者，于北流境上，为土寇劫夺；弃妻失妾、亡子遗仆，比比皆是。茕茕只身，步行足重，乞食羞颜。向为鸳班贵客、今为鹄形丧狗，哀苦万状，生不如死矣。
        永历再上南宁
        永历再上南宁府，仍以府署为行宫。时陈邦傅为李定国所驱，不知所之；赵只因邦傅强夺其女，遁入土司。所喜阁臣严起桓尚不忍舍去，同大金吾马吉翔、大司礼庞天寿三人班荆对泣而已。
        永历在南宁
        辛卯正月己酉，永历在南宁，免朝贺。正、二两月，稍觉平安。间有旧臣从别道而至者、又有新臣贪爵衔而就职者，文武两班位列楚楚；然亦薤上露、水中沤，究无所恃也。
        孙可望入南宁
        二月朔（戊寅），孙可望忽发兵三千直抵邕江，亟取兵科都给事中。当日现任其职者，应天吴晋也。可望腰斩之，犹以为向日之金堡耳；不知官是而人非矣。
        吴晋，字叔山；上元县生员也。邕江，即南宁府。
        严起恒被难
        孙可望既杀吴晋，复取首相严起恒，与之追论不封「秦王」之故；相对舟中，犹然成礼。及别后，则竟挤入邕江。江出交趾，流极迅暴；起恒家人急驾舟往救，直追至横州，始得其尸。呜呼！亦可谓死得其所矣。其余朝臣悉皆奔散，为生、为死，不得而闻之。
        何、辜燬灭
        两广军民杀戮百万、城郭村墅燬灭万千；致世界两次鼎革者，皆由辜朝荐、何吾驺争事权、分尔我所起。吾驺家赀三百万，所居号大澜、小澜，巍焕壮丽，海内无比；辛卯年，总付之一炬。初，辜朝荐引李成栋入广，自谓首建大功；而潮阳士庶久恨其开祸西粤，于辛卯四月激于义愤，尽燬灭其家云吾驺一炬，多藏厚亡也；朝荐燬减，天道好还也。利徒戎首，可以鉴矣！
        贞女绝命诗
        女郎，不知何氏，大约湖南闺秀也。顺治十一年（甲午）秋，兵旋被掳；女郎抗志不辱。行至鹦鹉洲，伺间投江死，浮身于黄鹤渚，有司怜而命瘗之。乃于衣裾间得绝命诗云：『征帆已说过双姑，眼泪声声泣夜乌；葬入江鱼波底没，不留青冢在单于』。其二曰：『厌听行间带笑歌，几回肠断已无多；青鸾有意随王母，空费人间设网罗』！其三曰：『遮身只是旧罗衣，梦到湘江恐未归；冥冥风涛又谁伴？声声遥祝两灵妃』。其四曰：『少小伶仃画阁时，诗书曾拜母兄师；涛声夜夜催何急，犹纪挑镫读「楚词」』。其五曰：『影照江干不暇悲，永辞鸾镜敛双眉；朱门曾识谐秦、晋，死后相逢总未知』。其六曰：『生来弱质未簪笄，身没狂澜叹不齐！河伯有灵怜薄命，东流直遶洞庭西』！其七曰：『当时闺阁惜如金，何事牵裾遂水滨！寄语双亲休眷恋，入江犹是女儿身』。其八曰：『国史当年强记亲，杀身自古以成仁；簪缨虽愧奇男子，犹胜王朝共事臣』！
        顺治辛丑仲秋十日，予始得此。读前数章，想见贞节女子；读至卒章「杀身犹胜」等语，则非闺秀口角，俨与文山争烈矣。惜乎！失其氏里。
明季南略卷之十六　粤纪（续）
      安龙纪事
        壬辰二月初六日，上自广西南宁移跸贵州安龙府（本安笼所）。时云、贵皆为孙可望所据；初阳尊朝廷，要封「秦王」，朝廷内外臣子稍忤其意，则击斩随之，以故□皆胁署伪职。及大清兵陷广西，可望随改安笼所为安龙府，迎上居之；宫室礼仪，一切草简。
        时廷臣扈随者，文武止五十余人。中有马吉翔者，本北京市棍也；性便黠，颇识字。初投身内监门下充长班，复为书办；逢迎内监，得其欢心，故内监皆托以心腹。及高起潜入典兵，吉翔窜入锦衣卫籍，冒授都司。居起潜门下，荼毒军民，无所不至；后又贿陞广东都司。及乙酉隆武即位福建，吉翔解粤饷赴行在，自陈原系锦衣世职；遂冒陞锦衣卫指挥。后奉使楚中，谀诸将；凡报军功，必窜入其名。屡冒边功，渐次陞至总兵。及永历即位，又营求宫禁勛戚，得封文安侯。吉翔历事既久，专意结媚宫竖；凡上举一动，无不预知，巧为迎合。于是上及太后皆深信之，以为忠勤；遂命掌戎政事。及至安龙，见国事日非，遂与管勇卫营内监庞天寿谋逼上禅位秦王，以图富贵；独虑内阁吴贞毓及朝中大臣不相附顺，阴嗾其党冷孟銋、吴象铉、方祥亨交章参毓。先是，濑湍移跸时，贞毓欲上暂留，以系中外人民之望，遂与寿、翔忤；至是，两逆交煽，急谋去贞毓。而孟銋等参疏屡上，上素知贞毓忠贞，俱寝不行。寿、翔、〔谓〕銋等曰：『贞毓入阁视事，则我不得参预机密。公等参贞毓，徒费纸笔。今秦王权倾内外，我具一启托张提塘封去求秦王令，谕以内外事委戎政、勇卫两衙门总理，则大权归我两人；我两人作秦王心腹、公等作羽翼，然后徐谋尊上为太上皇，让位于秦王，则我辈富贵无量，贞毓何能为乎』？吉翔遂遣门生郭璘说武选主事胡士瑞云：『今上困处安龙，大势已去。我辈追随至此，无非为爵位利禄耳。揣时观变，当归秦王。况马公甚为倚重，目下欲以中外事属之；若公能达此意于诸当事共相附和，力劝禅位，何愁不富贵。不然，我辈俱不知死所矣』！士瑞即厉声叱璘曰：『汝丧心病狂，欺蔑朝廷；遂谓我辈亦随波逐流乎』？璘惭而退。吉翔复遣璘持白绫一幅，求武选司郎中古其品画「尧舜禅受图」，欲以进秦王；其品愤怒，不画。吉翔阴报秦王，秦王遂将其品锁去，立毙之杖下。
        六月，秦王有札谕天寿、吉翔云：『凡朝廷内外机务，惟执事力为仔肩。若有不法臣工，一听戎政、勇卫两衙门参处，以息纷嚣』。札到，中外惶惧；独吏科给事中徐极、兵部武选司员外林青阳、主事胡士瑞、职方司主事张镌、工部营缮司员外蔡縯等相谓曰：『天寿、吉翔曩在楚、粤怙宠弄权，以致楚、粤不戒，銮舆播迁。今不悔祸，且包藏祸心，称臣于可望。一人孤立，百尔寒心。我辈若畏缩不言，不几负国恩、羞鵷列乎』？由是，各疏参二逆罪状；章三上，上始知两人欺君卖国，并发其在安龙时曾偷用御笔，私封龙府土官赵维宗为龙英伯。上怒，即召集廷臣，欲治寿、翔罪；寿、翔惧，急入内廷求救太后，得免。两人奸既露，怨愈甚；欲谋杀极等。于是专意谄附可望；凡可望欲为者，二人辄先意为请。可望愈肆无惮，自设内阁六部科道等官；一切文武，皆署伪衔。复私铸八叠伪印，尽易本朝旧印。而贼臣方于宣谄可望尤甚，为之定仪制。立太庙，享太祖高皇帝主于中、张献忠主于左，而右则可望祖父主也。拟改国号曰「后明」，日夜谋禅位。上仅守府，势甚岌岌；私与内监张福禄、全为国曰：『可望待朕，无复有人臣礼；奸臣马吉翔、庞天寿为之耳目，朕寝食不安。近闻西藩李定国亲领大师直捣楚、粤，俘叛逆陈邦傅父子；报国精忠久播中外，军声丕振。将来出朕于险，必此人也。且定国与可望久有隙，朕欲密撰一敕，差官赍驰行营，召定国来护卫；汝等能为朕密图此事否』？福禄等即奏曰：『前给事徐极、都司林青阳、胡士瑞、张镌、蔡縯于秦王发札宠任天寿、吉翔时，曾抗疏交参，忠愤勃发；实陛下一德一心之臣也。臣将圣意与他密商，自能得当以报』。上允之。福禄与为国诣张镌、蔡縯私寓，适极与青阳、士瑞俱至，福禄等密传意；诸臣叩首云：『此事关系国家安危，首辅吴公老成持重，当密商之』！五人即诣贞毓寓言其事；贞毓曰：『今日朝廷式微至此，正我辈致命之秋也。奈权奸刻刻窥伺，恐机事不密；诸公中谁能充此使者』？林青阳即应曰：『某愿往』。贞毓曰：『固知非公不可；但奸人疑阻，须借告假而行可也』。青阳乃即日请假归葬。贞毓属祠祭司员外蒋干昌密拟敕，属职方司主事朱东旦缮写、福禄等密持入用宝；青阳即日陛辞。时可望沿途有塘拨盘诘，阴藏密敕，从间道驰出。此六年十一月事也。
        癸巳六月，上以青阳去久不回，欲差官往催；贞毓即以翰林院孔目周官对。武安伯郑允元云：『此番比前更要慎重。今日吉翔在左右，日夜窥探，凡事必报可望；必须先将马吉翔差出，使他不得窥探，事乃可济。若吉翔在内，则奸党蒲缨、宋德亮、郭璘、蒋御曦等往来奔走，阴伺举动，深为不便』。时因节届霜降，上以兴陵越在广西，例用勛臣一员代祭；遂使吉翔往粤行礼。去后，即命蒋干昌撰敕，复遣周官賷往；官涕泣受命而行。时吉翔奉差在粤，探知青阳賷有密敕至李定国营，私差汪锡玄至营探听。未几，而刘议新途遇吉翔，不知吉翔不与谋，向告；吉翔大惧，遂逼令具启报知秦王西藩接敕之事，又嘱其弟雄飞尽出家赀阴赂提塘王爱秀，求其应援。时吉翔党与布列甚密，日伺探听。上孤立自危，以台省员缺敕部考选。于十二月二十四日临轩亲试，将蒋干昌、李元开选翰林院简讨，张镌选刑科给事中，李颀、胡士瑞选浙江福建两道监察御史；杨锺、徐极、蔡縯、赵赓禹、易士佳、任斗墟、朱东旦等亦以资深俸久，各加秩陞职。自是，天寿、雄飞益相危惧；谓蒲缨、宋德亮、郭璘、蒋御曦等曰：『凡我仇敌俱选清华，我辈危矣』！缨等曰：『时闻周官之行，系众人密谋；待马公察访详悉，具报秦王，则此辈死无日矣』。不数日，马吉翔果具密启与秦王，报知此事；天寿、雄飞持启诣王爱秀云：『马公访得朝中有两次差官，賷敕往西藩去，召他带兵迎驾。现有启报秦王，烦公即发拨启闻』！秀闻大惊曰：『果有此事！我系提塘，亦当具启报知』。寿、飞即下拜曰：『公果具启，救我辈性命，诚再生之恩也』！启去，可望大怒；甲午正月，差郑国往南宁马吉翔处探听周官事迹，并看西府兵势。时吉翔疏证青阳、周官甚急，由是吏科都给事徐极、大理寺少卿杨锺、太仆寺少卿赵赓禹、光禄卿蔡縯、刑给事张镌、御史李颀、福建道监察御史胡士瑞交章参吉翔欺君卖国、天寿表里为奸。上见事急，即敕廷臣公议治罪；天寿惧，与雄飞数骑逃出。雄飞遂见秦王，将密敕与谋之人一一报知；而十八人狱成矣。
        先是，正月内，林青阳回行在复命。至田州总镇常荣营，荣知密敕事已发，止青阳勿回行在，即密奏上；青阳遂留营中，暗遣心腹刘吉至行在，藏张镌、蔡縯寓，即密奏上。上甚喜，即擢青阳兵科给事。上谓贞毓曰：『仍撰敕与青阳。敕内先要说寿、翔表里为奸，将谋不利于朕，着令翦除；俟朕与将军握手时，即行告庙晋封之典。发金二十两为西藩铸印』。贞毓拟篆「屏藩亲臣」四字发与青阳，差人刘吉领去；青阳接敕与金，常荣发兵护送。至广东广州，得遇周官；同青阳将空敕书写及「屏翰亲臣」四字样铸成，遂至高州西藩李定国营内。讵意可望差标官至常荣营急拿青阳，已去旬日矣；遂将荣撤回。而郑国已于南宁取吉翔回行在，可望亦疑吉翔与谋，令行在各官与吉翔对理密敕之事；各官既集，郑国云：『马吉翔已拿在此；列位要明白说出林青阳、周官赍敕之事，他果与谋否？以便回覆国主』。贞毓云：『学生职司票拟，关防严密，如何晓得』！国云：『既如此，我到朝内请上面对』。诸臣俱造朝候；上御文华殿，召郑国、王爱秀进殿，国与爱秀奏云：『西藩私通朝内奸臣，胁敕要封；国主已发人往拿正法。林青阳、周官不日便到，皇上可知是何臣主持？待臣等好回覆国主』。上云：『密敕一事，朝中臣子必不敢做。数年以来，外面假敕、假宝亦多，尔等还要密访；岂皆是朝里事』！国与爱秀愤愤而出，即同天寿汹汹至朝房云：『我们要回贵州，列位须快说明白』。贞毓云：『皇上虽值播迁，朝廷法度尚在，谁敢妄行！学生们实不晓得』。天寿力证曰：『你如何推避得』！国与爱秀即将贞毓扭出朝房；一任天寿指挥，又将杨锺、郑允元、蒋干昌、蔡縯、赵赓禹、张镌、徐极、李颀、胡士瑞、李元开、朱东旦、朱议、周允吉、许绍亮、胡世寅、陈麟瑞、易士佳、任斗墟等俱收锁王爱秀宅内。随带家丁同天寿进宫，拿内监张福禄、全为国、刘衡，宫中大震。少顷，福禄与为国、刘衡铁索系出，惟胡世寅于是日释放。此甲午三月初六日事也。入朝时天气清明，及诸君子被执，忽烈风霾日，阴云惨黑。安龙士民惊曰：『此天壤间一大变事』！其逆党冷孟銋、朱企鋘、蒲缨、宋德亮且扬扬得意，犹奏：『上速将密敕情由指出是出何人所为，以便处分；不然，危亡在旦夕矣』！上曰：『汝等逼朕认出，朕知是谁』！因悲愤而退。翌日，国具严刑拷究。先将贞毓妾父户部员外裴廷谟提到，国叱谟跪；谟厉声曰：『我是朝廷五品大夫，如何跪你』！国怒，令乱棍交下，几断两臂。复将谟拷夹，问密敕事；谟不应。次将张镌、徐极、周允〔吉〕、赵赓禹、蔡縯、任斗墟、陈麟瑞、张福禄、全为国等一一酷刑拷鞫，惟贞毓以大臣免刑；余皆夹数夹、笞数百，痛苦难禁，惟呼二祖、列宗。时天色晴明，忽风雷震烈。蔡縯厉声曰：『我辈枉取刑辱；取纸笔来，待我拱招』。国即将縯扭解放松，縯持笔告天曰：『皇天后土、二祖列宗！今日蔡縯供招与谋密敕之事，以见臣子报国苦衷』。由是一一写出。国又问曰：『皇上知否』？縯恐有害国家，答曰：『未经奏明』。招罢，仍扭锁收管。越三日，将许绍亮、裴廷谟释放；绍亮流涕不肯出狱，向十八人曰：『今日同事为国，生死与共；安忍独生』！贞毓等曰：『公今得生，是天未尽灭忠臣。尔既生，我辈虽死犹生』。绍亮等挥泪拜辞，十八公挥泪答拜；绍亮同廷谟出狱。天寿、吉翔出家赀厚赂国、秀；吉翔以女送郑国为妾，国留宿三日遣还。即诬十八公以「欺君误国、盗宝矫诏」为辞飞报；可望发令于本月二十日到安龙，以十八为奸、以吉翔为忠，请上裁断！国等请上召对，上忧愤御殿，随发廷臣公议。由是，吏部侍郎张佐辰、绥宁伯蒲缨、太常寺少卿冷孟銋、武选司郎中朱企鋘、总兵宋德亮、刑部主事蒋御曦等俱附耳向郑国云：『这些官，今日都要处死。若留一箇，祸根不绝』！国云：『自然；还须列位主持』！维时刑部司官蒋御曦执事、吏部侍郎张佐辰票旨，竟以「盗宝矫诏、欺君误国」八字为案。定张镌、张福禄、全为国凌迟；蒋干昌、徐极、杨锺、赵赓禹、蔡縯、郑允元、周允吉、李颀、胡士瑞、朱议■、李元开、朱东旦、任斗墟、易士佳等为从，拟弃市；惟贞毓以大臣，赐绞。陈麟瑞与佐辰同乡、同年，力救，得杖一百二十，拟遣戍。刘议新杖一百二十；越五日死。刘衡杖一百，免罪。复以福禄乃中宫近侍，用宝发敕虽皇上自行，中宫俱知其事；天寿、吉翔等将废中宫，嘱仪制司萧尹上疏，引古废后事为例。维时中宫流涕，哭诉上前，始免。遂将诸君子缚赴法场，俱能神色不变，望阙叩头云：『臣子一念，今日尽矣；无以报国，虽死有余责耳』！又云：『天寿、吉翔、雄飞朋胁为奸，欺君卖国。我辈今日为他杀尽，他日必借秦王势挟制天子，为所欲为；中兴大业，从兹已矣』！张福禄曰：『我辈生不能杀此三贼，死当作厉鬼杀之，以除国害』！诸君子临刑绝无戚容，各赋诗见志。吴贞毓诗云：『九世承恩愧未酬，忧时惆怅乏良谋！躬逢多难惟依汉，梦遶高堂亦报刘。忠孝两穷嗟百折，匡扶有愿赖同俦』！蒋干昌诗云：『天道昭然不可欺，此心未许泛常知。奸臣祸国从来惨，志士成仁自古悲！十载辛勤为报国，孤臣百折止忧时。我今从此归天去，化作河山壮帝畿』！李元开诗云，『忧愤呼天洒酒卮，六年辛苦恋王畿；生前只为忠奸辨，死后何知仆立碑！报国痴心容易死，还家春梦不须期！汨罗江上逢人旧，自愧无能续「楚词」』！朱东旦诗云：『邕江昔日五君子，随扈安龙十八人；尽瘁鞠躬今已矣，忠臣千载气犹生』！朱议■诗，有『精忠贯日吞河岳，劲气凌霜砥浪涛』之句，词极悲壮；余不及详纪。赋诗毕，仍对各官拱手曰：『学生辈行矣，中兴大事交付列位。但列位都要忠于朝廷，切不可附天寿、吉翔卖国！学生辈虽死犹生也』！言罢，引颈受戮。时安龙虽三尺童子，无不垂涕者。郑国仍将诸君子暴尸三日；时天气炎热，颜面如生，各家亲族买棺收殓。
        十八忠臣既死，雄飞遂自黔回。吉翔倚藉可望，挟制朝廷，复预机密；引其党张佐辰、扶纲摄相行事，内外大权尽归庞、马。时人以佐辰相貌丑劣，谄事权奸，供庞、马指挥，号拱辰为判官、扶纲为小鬼，而国势日削矣。
        吴贞毓，宜兴人；丙辰生，时年九十有七。论者谓寿享百岁、榜登会元、官居宰相、名着忠臣，此人间四难也，而萃于一人。呜呼！盛哉。
        钱邦芑祝发记
        自庚寅八月孙可望入黔，逼勒王号，迫授余官，拒不受；退隐黔之蒲村，躬耕自给。历辛卯迄癸巳，可望遣官逼召一十有三次，余多方峻拒；甚至封刃行诛，余亦义命自安，不为动也。
        甲午二月二十三日，为余初度之辰。山阴胡凫菴、邻水甘羽嘉、富顺杜耳侯、西湖许飞则、渝州倪宁之、遂宁黄玺卿、湄水马仲立、黄月子同集假园，酾酒祝余。适广安郑于斯致书云：『偶以采薪不能来，谨寄一赞为寿』。赞云：『昔与先生同朝，帝尝曰：「直臣矣，汲黯有其骨而学术逊之」。今与先生同隐，人咸曰：「隐者矣，严光有其高而气节逊之」。夫汲黯无学术、严光无气节，吾有以知先生矣』。诸子读是赞，举觞祝曰：『非郑公不知先生，非先生不足当是赞也』。余再拜，谢曰：『芑不敏，敢忘诸君子今日之训，以贻知己羞』！次日，余庆县令邹秉浩复将可望命，趣余就道；威以恐吓，危害万端。余酌酒饮之，谈笑相谢。凫菴知余意，席间私赋诗曰：『酒中寒食雨中天，此日衔杯却惘然！痛哭花前莫相讶，不如往泛五湖船』！是晚，余遂祝发于小年菴；乃说偈云：『一杖横担日月行，山奔海立问前程；任他霹雳眉边过，谈笑依然不转睛』。是时，门下同日祝发者四人，曰古心、古雪、古愚。时古心亦有偈云：『风乱浮云日月昏，书生投体向空门；不须棒喝前因现，慷慨随缘念旧恩』。次日，祝发者五人，曰古德、古义、古拙、古荒、古怀。次日，又二人，曰古圉、古处。时诸人争先披剃，呵禁不得；余委曲阻之，譬晓百端，余乃止。
        先后随余出家者，盖十有一人。因改故居为「大错菴」,俾诸弟子居之，共焚修焉。
        邦芑被可望扭械至黔，途中口占：『纔说求生便害仁，一声长啸出红尘；精忠大节千秋在，桎梏原来是幻身』！其二：『扭械营缠悟夙因，千磨百折为天伦；虚空四大终须坏，忠孝原来是法身』。其三曰：『前劫曾为忍辱仙，百般磨鍊是奇缘；红炉□□□□雪，弱水洋中泛铁船』。
        孙可望犯阙、败逃本末
        甲午三月，孙可望以受禅不遂，深忌宰相吴贞毓等；适上有密旨召李定国入卫，遂以「盗宝假敕」之名诬贞毓等十八人，杀之于安龙府。
        乙未十一月，遣总兵张明志、关有才等往广西暗袭定国。时定国在广东为大清兵所攻，败于新会；收集残兵万余，驻扎南宁府，势甚单弱。闻张明志等将近，计无所出，召中书金维新、曹延生计之；二人曰：『明志等兵虽多，皆帅主旧部下，安敢相敌。今明志等从大路来，我从小路迳截其后，彼出不意，定然惊溃；我辈乘胜率兵至安龙迎皇上驾，径至云南，美名、厚实兼收之矣』。定国然之；与靳统武、高文贵等集兵万人，拔寨而起。从小路行五日，抄出明志营后；卒然冲之，明志等不知兵从何来，前后大乱。定国乘势急追，要截残兵，得三千人；遂连夜赴安龙府。时可望闻明志兵败，料定国必至安龙；疾召白文选带兵数百至安龙迎驾，幸贵州。时丙申正月也。先时，可望投顺后，钱邦芑见其跋扈，可望部将有白〔文〕选者忠诚可托，私语之曰：『忠义，美名也；叛逆，恶号也。孺子且辨之，丈夫可陷身不义乎』！文选感其言，遂与私誓。遣至安龙请驾，文选知定国兵将到，托以夫马不足，故缓行期两日；后定国兵果至，定国谓文选曰：『圣驾宜幸云南。我与秦王原系弟兄，彼此和好，同辅国家，何事不可为；然全藉众调停耳』！定国遂护驾径至云南，将可望所造宫殿，请上居之。时丙申三月也。定国命靳统武执马吉翔家眷数人，防其出入；欲请诏治罪。
  </div>
  <div class="pagination">
   <a href="明季南略_page17.html">
    上一页
   </a>
   <span>
    ...
   </span>
   <a href="明季南略_page13.html">
    13
   </a>
   <a href="明季南略_page14.html">
    14
   </a>
   <a href="明季南略_page15.html">
    15
   </a>
   <a href="明季南略_page16.html">
    16
   </a>
   <a href="明季南略_page17.html">
    17
   </a>
   <span class="current-page">
    18
   </span>
   <a href="明季南略_page19.html">
    19
   </a>
   <a href="明季南略_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
