<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 180 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 180 页/共 505 页
  </h1>
  <div class="content">
   ○又谕、雷正绾奏、官军攻克莲花城老巢。现拟分路剿办。并曹克忠助剿得力。请饬陕西接济军饷。及图绘攻取要隘呈览各摺片。雷正绾自平凉移师而南。叠破逆巢。歼除悍党。此次复督率曹克忠等攻克著名老巢。洵属调度有方。勇略出众。不负朝廷倚任之隆。深堪嘉尚。前因靖远被围。渭源失守。省城防务吃紧。曾经谕令雷正绾于陶茂林曹克忠所部内。酌拨数营。驰赴兰州。以备调遣。雷正绾现于攻拔莲花城后。即令陶茂林督带马步十七营。克日径赴兰州。妥筹堵剿。所办与前旨适相吻合。即著驰赴兰州省城。所有赵必达一军。及省城一带各营防剿兵勇。悉归陶茂林调遣。即将西路一应防剿事宜相机妥办。迅解河州之围。以冀渐次戡定。嗣后军情事件。即由陶茂林与恩麟联衔具奏。俾免稽延。莲花城为四达之衢。且地属秦安。与阶州接壤。现在发逆窜扰阶州。逆踪环偪。尤不可不加意防范。曹克忠纪律严肃。所部各营。一律精锐。即著饬令暂扎莲花城。居中控制。其张华之军。即拨归曹克忠调遣。以便进攻秦州盐关等处回匪。迅速埽荡。雷正绾现已回军平凉。即著审度军势。恢复固原。节节北趋。期与都兴阿合兵夹击。肃清甯灵一路贼匪。厎定边陲。所陈要隘图说。具悉一切。以后雷正绾进兵道路。仍著将地势贼巢。随时绘图贴说呈览。曹克忠一军所需粮饷。向由陕省供支。此时虽已入甘助剿。而甘省饷项支绌。难期接济。仍著刘蓉照旧供支。源源运解。不得稍分畛域。致误戎机。秦州捐款厘金。业由恩麟拨充雷正绾兵饷。陕饷未到以前。即著将此项归并曹克忠军营应用。以济然眉。发逆窜往阶州。刘蓉所派追贼之萧庆高何胜必两军。现在行抵何处。一切剿办情形。总未见刘蓉详细具奏。实不可解。著即恪遵前旨。迅速覆奏。毋得视同隔膜。置军事于不问。自取罪戾。本日据僧格林沁等奏、剿办楚皖贼匪。叠获大胜。除斩杀外。各股匪首。穷蹙乞降者甚众。已陆续遣散回籍等语。此股降众。多有籍隶陕西者。著刘蓉严饬各地方官。妥为安插。毋令滋事。致干重咎。将此由六百里谕知都兴阿、雷正绾、刘蓉、并传谕陶茂林、恩麟知之。　　

○以湖北蕲水等处剿匪叠胜。赏总兵官郭宝昌黄马褂。复已革副都统成保、降调总兵官陈国瑞职。予都司桂锡桢以游击升用。　　

○以运解粮饷出力。赏甘肃知州张徵等花翎。知县刘元绩蓝翎。余加衔升叙有差。　　

○以甘肃攻克莲花城贼巢。赏总兵官曹克忠黄马褂。提督张在德、总兵官仇有道、副将陶世贵、陶生林、参将龚良臣、周有贵、知府陶兆熊、巴图鲁名号。余加衔升叙有差。予阵亡副将陈有传等祭葬世职加等。建专祠。参将谢光发等一并附祀。　　

○予江苏淮安等处殉难在籍知县陈敬修等绅民妇女二千二百八十一名口分别旌恤如例。　　


大清穆宗继天开运受中居正保大定功圣智诚孝信敏恭宽毅皇帝实录卷之一百十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬槁本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。十月。戊子。谕议政王军机大臣等、僧格林沁等奏、陆路贼匪由广济上窜。督师追剿一摺。逆匪分股。一由张家塝陈德园溃走。一由蕲州广济奔逃。叠经官军追剿。该逆以一股牵掣我军。分股由广济翻山。绕越蕲州滨湖一带上窜。经谭仁芳等截杀。遂由枣茨岭逸入上下巴河等处。旋由黄冈麻城。直趋岐亭新洲各路。上窜黄陂。官文现派常星阿等赶赴上游。节节追剿。并令喜昌等分防汉口等处。著官文檄饬派出各军。实力严防。扼要驻扎。相机剿办。务期一鼓歼除。毋得稍涉疏懈。昨据僧格林沁、官文奏、追剿发捻获胜。匪首马融和等受抚。陆续来归者。不下十余万众等语。该逆心存叵测。首鼠两端。系属意中之事。著僧格林沁懔遵前旨。暂驻黑石渡。妥为镇抚。并著官文妥筹办理。陈得才、张总愚、陈大＜?氵喜＞等、势极穷蹙。现在英霍潜太一带。形同流寇。非合数省兵丁会剿。无以制贼死命。著僧格林沁、官文、严檄各军。前截后追。两面夹击。务将该逆等迅速捦获。毋令再行漏网。致稽显戮。并著知照豫省官军。合力兜剿。迅殄逆氛。将此由六百里各谕令知之。　　

○引见前任御史窦垿。得旨、著以知府发往贵州。交劳崇光、张亮基、差遣委用。　　

○钦差大臣曾国藩奏、请将新授总兵朱南桂等暂缓赴任。得旨、朱南桂、熊登武、均著准其暂留防剿。俟军务稍定。仍饬令迅赴本任。　　

○署漕运总督富明阿奏、请另＜??闲＞贤员接署漕督。得旨、览奏具见诚悃。所请仍扎扬营。兼办漕务。及暂交詹启纶代办扬防军务。驰往清淮之处。均著照所拟办理。楚匪如可速了。吴棠即不久可回本任。该将军不过暂行兼署。尚其慎勉为之。妥筹兼顾。以副委任。　　

○以湖北广济剿贼失利。革副都统常兴阿、苏伦保、温德勒克西、富森保、提督蓝斯明、姜玉顺、总兵官杨朝林、梁洪胜职。夺勇号。仍留营。予阵亡提督萧河清祭葬世职加等。谥忠壮。入祀湖南湖北昭忠祠。并于死事地方暨原籍建立专祠。　　

○旌表守正捐躯山西忻州民妇李杜氏。　　

○己丑。谕内阁、沈葆桢奏、沥陈下忱。恳恩归养一摺。江西巡抚沈葆桢、自＜??闲＞任以来。于军务吏治。事事讲求。殚尽心力。本年江甯逸贼。窜扰江西。该抚督军防剿。渐就肃清。功绩昭著。朝廷正资倚畀。兹据奏称、伊父母年逾七旬。且多衰病。恳请开缺回籍侍养。情词极为肫挚。本当俯如所请。俾遂孝思。惟江西现在军务虽已告竣。而一切善后事宜。正须妥为经理。该抚久任江西。士民同深爱戴。未便遽易生手。沈葆桢著无庸开缺。并赏给伊父母人薓六两。交该抚祗领。用资调摄。该抚其仰体朝廷孜孜求治之心。力图报称。毋再固请。　　

○又谕、前因吏部将降调山东知县捐复原官之方振业、带领引见。当经降旨。准其捐复知县原官。照例用。兹据阎敬铭奏称、方振业在山东官声本属平常。前在泰安县任内。为前藩司清盛之父办理泰山公馆。趋承供应。迎合上司。部议降调后。以亏那银两另案奏参革追。虽于解清后即奏请开复原参处分。其降调处分。仍须核办。山东吏治。亟当整顿。请仍不准该员捐复知县原官等语。属员逢迎上司。久为官场恶习。该员声名平常。专以迎合为事。似此卑鄙阘茸之员。若令仍厕仕途。必至群相效尤。何以挽积习而裕库款。方振业著革职永不叙用。以示惩儆。该员尚有删减军需著赔银一万五千余两。著阎敬铭仍行按限勒令完缴。毋任宕延。　　

○谕议政王军机大臣等、沈葆桢奏、恳请归养一摺。沈葆桢以老亲衰病。乡里告警。迫切陈情。原应俯如所请。以遂其孝养之忱。惟江省军务。虽已渐次戡定。而□□穴□又□捕余匪。抚绥地方。一切善后各事宜。亟需贤能大吏。实心经理。该抚自抵任以来。公忠体国。为守兼优。于军务吏治。靡不刻意讲求。该省治理。蒸蒸日上。朝廷正资倚畀。自未便遽易生手。且江西与福建相去甚近。一俟亲病稍愈。即堪迎养到署。庭闱定省。自可无闲晨昬。朝廷前畀该抚以疆寄时。业已早为筹及。有旨谕知。现在漳龙各郡县。贼势鸱张。著该抚赶紧抽拨劲旅。赴闽协剿。力保桑梓。即所以上慰椿萱。沈葆桢著无庸开缺。惟当慎勉图功。力求报称。以副委任。毋再固辞。将此由五百里谕令知之。　　

○又谕、骆秉章奏、官军攻剿滇黔各匪获胜。并越境克复仁怀县城。恽世临奏、楚师肃清天柱各寨。及东西筹防情形各一摺。黔滇与川省接壤。隘口纷岐。寇踪时出没叙永之闲。骆秉章此次所派刘岳昭等军。剿败仁怀窜匪。并越境攻克县城。实能不分畛域。调度有方。现在仁怀县城。已有黔省兵练驻扎。刘岳旸等以遵义遍地皆贼。回顾边防。所有该处□□穴□又□剿余匪。及遵义各属号匪。均须力筹埽荡。劳崇光、张亮基、身任地方。责无旁贷。即著督令该处兵练。乘胜剿洗。毋得专恃客兵。贻误疆事。叙永一带。已为该逆熟径。著骆秉章饬在防各军。慎固封守。严扼另股分窜。如有应行越境会同黔军夹剿之处。并著妥筹调度。其窜扰黑堡之滇匪。虽经击败。由滇境落堡窜去。难保不复行窥伺。著骆秉章督饬各营。仍当加意严防。毋稍大意。楚军戈鉴等入黔。肃清天柱各寨。苗教各匪。悉数退归清江台拱老巢。戈鉴等各营。已次第拔营回楚。分固边防。其天柱善后事宜。劳崇光、张亮基、即责成该地方文武妥筹办理。黔省松桃铜仁一带。用兵日久。永无了期。恽世临以湖南防黔兵勇。合计数千人。深入则道路纷歧。后无援师。拟俟东路解严。添调劲旅万人。选派知兵大员。分道入黔。以为一劳永逸之计。所筹尚是。著即豫筹调派。一俟东路稍松。即行大举入黔。廓清两省历年边患。毋得仅托空言。或徒缓师期。致负委任。劳崇光、张亮基、亦当就现有兵力。力筹剿洗。岂得以松铜一带距省窎远。遂谓鞭长莫及。委为他省应办之事耶。恽世临另片奏、赵焕联带勇驻扎江西龙泉县境。以防东路窜贼。请暂缓赴滇臬之任等语。赵焕联一军。前已有旨。令由桂阳桂东入粤。会合南韶各军。以遏北江窜匪。著恽世临仍遵前旨。饬令该臬司妥筹会剿。俟楚粤边界肃清。再令该员统带旧部。由贵州入滇。顺道将黔省下游各匪。妥筹剿办。将此由六百里各谕令知之。　　

○以故扎萨克图汗扎萨克头等台吉玛克苏尔扎布子扎克达萨木巴尔袭职。　　

○以四川官军攻剿黔滇各匪获胜。并克复贵州仁怀县城。赏副将许荫棠、参将谢茂隆、巴图鲁名号。知府刘岳晙等升叙有差。　　

○予江西崇仁伤亡参将萧高发等祭葬世职加等。　　

○予山东济南府属节年阵亡殉难绅民妇女八千七百二十六名口分别旌恤如例。　　

○庚寅。谕内阁、前因王有龄奏称、阵亡前署浙江盐运使金衢严道缪梓、偏执己见。创议株守。以致省垣被陷。请将该故员恤典撤销。业经奉旨允准。嗣据浙江举人赵之谦等、以该故员于杭城失陷时。遇害最惨。王有龄原参。系属传闻之误。恳将该故员应得恤典开复。遣抱告赴都察院呈诉。当经降旨。交左宗棠查明具奏。兹据左宗棠奏称、查明该故员在浙服官多年。素称廉干。保守衢郡。尤著劳绩。杭城被围两次派勇缒城斩贼。并无坚不出战之事。及城陷时。该故员犹登城拒战。身受多伤。遇害尤为惨烈。王有龄奏参撤销恤典。实属一时疏误。请将前得恤典给还等语。缪梓著赏还恤典。以慰忠魂。　　

○又谕、张之万奏参带兵过境之武员。骚扰地方。请旨革职等语。提督衔记名总兵直隶昌平营参将李曙堂、统带选锋营兵勇。由扬州赴甘剿贼。经过河南虞城等县。违例需索骡马车辆等项。复勒折夫马等价。稍有不遂。即恃众逞凶。任意鬨闹。临行时复勒偪各州县。出具并无滥支滥付各结。兵以卫民。似此沿途骚扰。带兵官并不严加约束。实堪痛恨。李曙堂著即行革职。以为带队骚扰者戒。嗣后各路徵调官兵。经过各州县地方。均著住宿城外。不准擅自入城。应给米面等项。由地方官先期送至城外。若带兵官不能严加约束。致兵勇索扰商民者。即由该地方官据实禀揭。由该督抚参办。并著各路统兵大臣。于出征弁兵。严加约束。一体懔遵。不准入城骚扰。以明纪律而肃戎行。　　

○谕议政王军机大臣等、前据刘长佑奏、任邱县民人陈如汰等、谋杀夏寿域一案。业经审明情由。该犯之母陈赵氏。辄称委员王启曾、与宗室志照、曾向伊子索借不遂。非刑拷偪。架词赴京呈控。希图翻案。请将此案仍交直隶审办。当经降旨。令宗人府查明宗室志照。讯取供词具奏。兹据宗人府奏、讯据宗室志昭即志照供称、伊于咸丰八年闲。因雇工山东人赵四引荐。与王启曾交好。是年十二月及次年正月。见过两次。王启曾给过伊玉搬指一个。以后并未见面。本年三月闲。志昭私往保定。于二十四日进城。寓富盛店内。因寻觅候补知县瑞斌之家人杨富亭。知已随往新乐县任所未遇。于二十五日。找向王启曾借帮盘费。二十六日。伊同王启曾游逛。同至利顺店陈天太处坐谈。王启曾向陈天太借银千余两未允。当即回寓。志昭于二十七日起程回京等语此案关键。总以陈如汰是否确系谋杀夏寿域正凶为断。至陈赵氏牵控各节。其为意存翻案。亦属显而易见。惟据志昭所供。与王启曾向来交好。本年复在保定会晤。并目睹王启曾向陈天太借银各情。是否实有其事。亦不能置之不问。著刘长佑按照供词内所指人证。提案讯问。有无其事。迅速覆奏。再行候旨办理。原摺著钞给阅看。将此谕令知之。　　

○又谕、左宗棠奏、臬司查无下落。遴员接署臬篆。请将协济杨岳斌行赀抵解甘饷。存库养廉银两。作为京饷。汇兑解京。及刘典、李榕、均请开缺另＜??闲＞各摺片。张运兰驰援武平县城。孤军挫陷。身受重伤。至今尚无下落。所有福建按察使印信。现在汀郡。刻下该处军情紧急。自应遴选知兵大员。前往接署。著照左宗棠所请。福建按察使即著王德榜署理。并饬令速带所部。由江西瑞金入汀。会合各军。实力攻剿。毋稍迟误。其张运兰实在下落。并著左宗棠、徐宗干、查明具奏。刘典现由左宗棠檄赴汀州剿贼。军务吃紧之时。未能遽准终养。其浙江臬司本任。即无庸先行开缺。现署臬篆之林聪彝。如果阅历尚浅。于此缺不甚相宜。即著左宗棠另派贤员接署。或于遴近省分。另有所知人才。亦可酌保数员。候旨＜??闲＞用。李榕现在皖北带兵。一时未能履任。业准其开缺。浙江运司已＜??闲＞放杨昌浚。所遗浙江粮道一缺。并令周开锡补授矣。马新贻已屡经寄谕。催令赴任。著左宗棠再行咨催。毋令延缓。左宗棠所陈浙江筹饷维艰。甘饷无可措拨。请筹银四万两。解交杨岳斌应用。抵作甘饷等语。自系实在情形。第杨岳斌募勇赴甘。非集成钜款。难以成行。入甘以后。协饷尤关紧要。仍著左宗棠于无可筹画之中。极力设法。将欠解之四万两。陆续解赴湖南。以符前拨八万原额其甘省协饷。并著源源筹解。以维大局。毋许藉词推诿。京饷关系紧要。仍著英桂、徐宗干、遵照户部原奏。于闽海关及茶税欠解项内。迅筹解纳。至养廉系左宗棠应得办公之项。该督恳将养廉一万两抵饷解京之处。碍难允其所请。如业已汇兑来京。即著英桂于关税项下。如数拨还可也。将此由五百里各谕令知之。　　

○又谕、张之万等奏、发捻分股蔓扰。严扼豫边。并商城光山一带截剿窜贼各摺片。前因僧格林沁等奏、广济地方股匪。窜扰黄麻。恐北犯豫防。已令成保、陈国瑞、向光州一带扼扎。国瑞并选带马队驰往光州。当经谕令会同张之万。督饬防军。奋力扼剿。兹据张之万等奏、贼由英山扰及商城边境。复由蕲水上犯。偪近豫南。英山窜匪。有陈大＜?氵喜＞等在内。商固一带。皆其熟径。其势铤而走险。渐有深入之虞。而黄麻又与信阳罗山处处接壤。亟宜严密扼剿。方免窜入腹地。且张总愚、陈大＜?氵喜＞、为豫省积年巨患。若不乘此大兵云集之际。合力兜剿。迅图聚歼。傥再令逃逸。后患何时可已。该抚等已饬王文行等驰赴光罗适中之地。探贼迎剿。赵鸿举等驰赴商城边境之苏仙集。会合张曜之军夹击。即著严饬各军。遇贼即击。毋令深入。扰及完善。苏仙集之匪。经张曜前队亲军。与僧格林沁所派之春寿马队。合兵进偪。贼向商城以北奔窜。张曜绕至光山一带。由北面横截。该匪由光山窜往西南。亟宜乘其穷蹙。一鼓歼捦。著僧格林沁严饬春寿。会合豫军。分路穷追。毋令该逆得以喘息。剿办自易得手。张之万、毛昶熙、亦即督催各军。尽力追击。并分饬沿途地方民团。扼要堵截。不可稍涉大意。将此由六百里各谕令知之。　　

○蠲免河南永城、夏邑、项城、汝阳、正阳、新蔡、信阳、确山、息、商邱、沈邱、十一州县被扰地方新旧额赋有差。　　

○辛卯。谕议政王军机大臣等、徐宗干奏、汀漳等处贼氛肆扰。派兵防剿一摺。据称龙岩州踞贼日众。漳郡城贼未退。焚杀惨虐。并南靖平和相继失守。现在檄饬丁翼带勇五百。赴大田交界地方防堵。委赵均带勇千余赴甯洋。催林文察由同安一路进兵。并拨队前赴甯洋扼扎。惟盼浙军及援江各军。早抵闽境等语。前据左宗棠奏称、闽省军情紧急。业经派令黄少春、刘明珍、赴邵武。刘典赴汀州。高连升赴福州。现在汀漳贼势狓猖。著左宗棠分檄派出各员。迅带所部。克期入闽。该督抵衢后。仍著体察情形。入闽督剿。迅埽逆氛。前因鲍超请假。谕令左宗棠等即饬宋国永、娄云庆、分带鲍超所部。赴闽剿贼。著曾国藩再行檄催该员等迅速前进。归左宗棠调遣。毋失机宜。江省兵勇。可以抽拨入闽者。沈葆桢此时当已酌量派往。即著迅催起程。毋稍延缓。左宗棠前派援闽之兵。已有一万八千。而由江援闽者。尚有宋国永数起。兵力已厚。徐宗干当饬闽省兵勇。并力协剿。务将此股贼匪。聚而歼旃。省城防守事宜。随时与英桂妥筹布置。毋稍大意。漳郡绅民。皆欲齐心杀贼。义勇可嘉。徐宗干须乘机鼓励。以辅兵力。曾玉明内渡。已抵厦门。即著催令统领水师。会同现派之陆军。相机兜剿。毋得专待援军。致贼延蔓。广东自平远失守后。近日军情。未据毛鸿宾郭嵩焘驰奏。现在该县是否克复。李福泰出省。已抵何处。贼势如何。均著毛鸿宾等详细具奏。前据沈葆桢奏、广东嘉应大埔。均已失守。毛鸿宾等何以并未奏报。即著将各该州县失守情形。确实查奏。毋稍粉饰。此股贼匪。虽已趋重闽疆。而粤省边隘。多与闽省毗连。随处皆可回窜。毛鸿宾等尤当力筹防剿。不可稍有疏虞。其王文瑞、赵焕联两军。著毛鸿宾等分咨江西湖南。催令迅速赴粤援剿。刘连捷一军。昨据官文奏、该员坐守皖境。并未入楚等语。此时鄂皖贼势已蹙。亟须一鼓作气。迅速歼除。著曾国藩迅催刘连捷等军。克日拔队前进。会合楚师。前后夹击。或僧格林沁或官文调遣。均须饬令遵调。不得专候曾国藩到楚。始行前进。致误事机。徐宗干摺内称由六百里驰递。而发报时又用六百里加紧。殊属不合。嗣后务归画一。以符体制。将此由六百里各谕令知之。　　

○壬辰。谕议政王军机大臣等、给事中博桂奏、直隶宝坻县新安镇地方。恶棍王得芢、与郑五、刘三、并东路厅刑书李四、李五、本处驻防旗人项三奎、狼狈为奸等语。著万青藜、卞宝第、刘长佑、按照摺内所陈。确查究办。并将逸盗高老、及王得芢等、严拏务获。原摺著钞给阅看。另片奏、热河土棍赵秀淐等、聚众传徒。制造枪械。与都统衙门门丁系属姻亲。势焰愈张等语。匪徒倚势扰害平民。最为闾阎之患。著刘长佑密派委员前往查拏。提省审办。毋令疏脱。原片一件。著钞给刘长佑阅看。将此各谕令知之。　　

○又谕、官文奏、击剿上窜发逆获胜。拟俟楚境肃清。即饬温德勒克西等赴甘援剿。并阵毙蓝城春各摺片。贼匪由新洲仓子埠窜过黄陂。势将突扑汉口。经官军堵截。该逆折回黄陂。窜入孝感之杨店。分股扰至九子墩双庙等处。经周凤山等督军分路截剿。将白沙铺贼馆蹋毁。败贼向三家店赵寺埠斗冈岭分窜。贼之前队已至德安。官文现令李成谋、梁洪胜两军。由应城天门。绕出贼前迎击。江长贵严防襄樊随枣。张启基等严扼襄河等处水路。著即严饬派出各军。分路紧蹑。合力剿洗。为一鼓聚歼之计。以期迅殄逆氛。官文所称温德勒克西等马步各军。若贼西窜。即可跟踪追击。就便入甘等语。该督如令温德勒克西等督军西追。势将纵贼入秦。又成不了之局。官文惟当督饬该员等。将黄孝德安等处之贼。实力剿办。就近殄除。毋得以邻为壑。致令穷蹙之贼。复肆狓猖。俟此股贼匪殄灭。即令温德勒克西等驰赴甘省。以厚兵力。僧格林沁现在追贼赴皖。据官文奏称、楚军均已回鄂。何以并不会同该亲王之军协同埽荡。其应如何拨兵前赴皖豫交界。越境追剿。以固边圉之处。并著官文妥筹办理。前据僧格林沁、官文奏称、伪将甘怀德等、诱令伪端王蓝城春、至成保营前投降。当将蓝城春解送到营。讯明后即将该逆淩迟处死。兹据官文奏、成大吉在麻城之木牌楼地方。将蓝呈春已殪于阵。所奏情节。前后不符。该逆蓝呈春。是否即系蓝城春。究竟在何处歼毙。著僧格林沁、官文、确切查明具奏。将此由六百里各谕令知之。　　

○又谕、前因穆图善带兵出关。甯灵一带。兵力单薄。谕令德勒克多尔济、桂成、酌挑精兵一千名。赴都兴阿军营调遣。兹据奏称、绥远归化。防务紧要。口外各厅。多与甘境毗连。归化回户众多。良莠溷杂。城小而不固。又无堡堑可守。统计两城存营兵仅千余名。缓急尚难兼顾。至沿边沿河驻扎满蒙等兵。口岸过多。犹虞不敷分布。冬令河冻。防务尤不可稍松。请仍停抽调赴甘等语。所奏自系实在情形。归绥官兵。即著暂缓抽调。德勒克多尔济、桂成、惟当饬令在防各军。加意戒备。慎固边圉。甯灵回匪。被剿穷蹙。即恐有东窜之意。其驻扎磴口沿河一带之蒙兵官兵。防堵尤关紧要。著即于伊克昭各盟内。就近添调劲旅。择要分段巡防。毋稍大意。都兴阿亦当就现有兵力。联络甯夏官兵。将甯灵一带之贼。妥筹剿办。以期及早廓清。德勒克多尔济等另片奏、伊克昭蒙古官兵。驻防沿河沿边一带。口粮欠发日久。军械亦不得力。拟由绥远库存鸟枪内。拨给三百杆。所需药铅。由归绥道发给。先给一月口粮。于粮饷厅库存储款内。暂行动支。即著照所请行。嗣后该官兵口粮。并著沈桂芬与防兵一律筹款发给。毋令缺乏。以示体恤。至两盟蒙古。自设防以来。筹备驼马口粮等项。该满蒙旗绿官兵。驻防两载。亦不无微劳足录。著准由德勒克多尔济等择尤请奖。毋许冒滥。将此由五百里各谕令知之。　　

○兼署顺天府府尹万青藜等奏、遵查香河县知县黄曾、居官勤慎。无信任丁役揽权纳贿情事。香河逸犯王金陇、闻在热河地方逃匿。已飞咨热河都统饬属严拏。务获究办。报闻。　　

○云贵总督劳崇光等奏、分派官兵。剿办镇远石阡等府苗教各匪。得旨、著严饬该地方文武。及带兵各员认真剿办。并咨照恽世临派兵会剿。务将余匪一律捕斩净尽。毋留余孽。　　

○以镶黄旗满洲副都统克兴阿署镶红旗蒙古副都统。　　

○以记名提督张树珊为广西右江镇总兵官。　　

○以哈密剿灭回匪。赏回子郡王伯锡尔黄缰。　　

○补铸浙江杭州府知府、杭州府理事、总捕东塘中塘西塘各同知、杭州府经历、儒学、知事、照磨、司狱、杭州府税课大使、城南税课大使、江涨税课大使、钱塘县知县、儒学、安溪税课大使、仁和县知县、儒学、塘栖镇巡检、横塘税课大使、海甯州知州、州判、儒学、富阳县儒学、余杭县知县、儒学、临安县知县、儒学、于潜县知县、儒学、新城县知县、儒学、昌化县儒学、各印信关防条记。从兼署巡抚左宗棠请也。　　

○以安徽太和县绅民力保危城。永广学额四名。　　

○以劝捐济饷。予云南道员张兆辰等加衔升叙有差。　　

○以贵州贵阳等处剿匪出力。赏游击张梁、唐天佑、巴图鲁名号。知府周秉正、守备李胜山等花翎。黄文礼等蓝翎。余加衔升叙有差。　　

○以贵州铜仁捦获首逆包茅仙。赏知府蔡兴槐等花翎。余升叙有差。　　

○以贵州黄平等处剿匪获胜。赏把总杜玉堂等蓝翎。知县黄启兰等升叙有差。　　

○以贵州官军协剿四川叙州发逆出力。赏知州陆祐勤花翎。余加衔升叙有差。　　

○予云南旧县阵亡知州熊锡龄等祭葬世职加等。　　

○癸巳。谕内阁、前因常清奏、叶尔羌参赞大臣景廉。因病咨请开缺。曾经赏假一个月调理。嗣据奎栋奏、景廉已于拜摺后起程进口。当以该大臣并不静候谕旨。擅自交卸起程。降旨严行申饬。仍令迅速折回本任。景廉于行抵归化后。又经德勒克多尔济代为陈请。复行赏假一月。饬令病势稍愈。即行折回。兹复据德勒克多尔济奏、据景廉呈称病势日深。恳请开缺回旗并委员验看。该大臣病势实系沉重等语。景廉身膺边寄。职守攸关。纵使病非虚捏。亦当候旨遵行。何得擅自起程。且新疆现当多事之秋。防剿均关紧要。该大臣藉病推诿。径行离任。谓非规避取巧。其谁信之。景廉著即行革职。仍著德勒克多尔济。饬令在归化城赶紧医治。一俟稍痊。即行发往都兴阿军营。听候差委。不准藉词再行逗遛。致干罪戾。　　

○谕议政王军机大臣等、都兴阿等奏、穆图善督兵到营。拟进攻甯夏。请严催解饷一摺。穆图善一军。前有旨令其统带出关。驻扎哈密。兹据奏称、该将军所部仅止步队五千。马队两起。难以独攻一路。而前敌兵数更单。且相隔数百里。势难联络。必须合兵先攻甯夏。穆图善已转回定边。克期由草地渡河。会同前敌进剿。所筹尚妥。著即会合杜嘎尔之军。进攻甯夏。歼除丑党。俟甯夏克复后。再行整兵出关。都兴阿务当督饬杜嘎尔等。随同穆图善奋勉图功。仍随时与甯夏各营。联络声势。一鼓成功。当此冬寒。饷糈支绌。兵勇饥困。自在意中。所有山西陕西每月应解穆图善军饷二万两。著沈桂芬、刘蓉、各先拨两个月。飞速运解。至都兴阿马队。每月应由山西解银一万五千两。西蒙克西克、陈天佑等营。应由陕西筹解月饷。并著该抚等赶紧拨解。毋得再事耽延。致误军食。另片奏、请催直晋官兵军饷。翁同书所带直晋官兵。积欠至两月之久。冻馁不堪言状。著刘长佑、沈桂芬、源源拨解。其积欠饷银。著一并如数拨解。又片奏、山西茅津渡驻防之楚勇一千名。素称精壮。请调拨赴甘。原调之大同兵一千名。拟遣撤回晋等语。山西防务已松。著沈桂芬即将派防茅津渡之楚勇一千名。拨赴甘肃。归穆图善统带。俟此项勇丁到营。即将原调之大同兵一千名。遣撤回晋。彼时如尚须防河。再由该抚奏请调派。以期两无所失。楚勇口粮。即照该将军等所请。每月加解银六千五百两。务须按月接济。毋得稍分畛域。致有哗溃之虞。雷正绾于攻克莲花城后。令陶茂林督带十七营赴兰垣。前有旨令将赵必达等军。归陶茂林统带。该提督是否已到省垣。嗣后兰州一带军情。即由陶茂林会同恩麟迅速驰奏。雷正绾回军平凉。著即审度军势。恢复固原。以便节节北趋。与都兴阿等合兵夹击。肃清甯灵一路。曹克忠暂扎莲花城。何路紧要。即调派援应。以期早日廓清。用慰朝廷轸念西陲之意。将此由六百里谕知都兴阿、穆图善、雷正绾、刘长佑、沈桂芬、刘蓉、并传谕陶茂林知之。　　

○拨直隶帐房二百二十架。火药五千斤。铅丸三千斤。山西帐房一百架。鸟枪一百杆。火药三千斤。铅丸二千斤。火绳一万盘。解赴甘肃甯夏军营备用。　　

○缓徵山西萨拉齐厅被水地方新旧额赋。
  </div>
  <div class="pagination">
   <a href="清实录同治朝实录_page179.html">
    上一页
   </a>
   <span>
    ...
   </span>
   <a href="清实录同治朝实录_page175.html">
    175
   </a>
   <a href="清实录同治朝实录_page176.html">
    176
   </a>
   <a href="清实录同治朝实录_page177.html">
    177
   </a>
   <a href="清实录同治朝实录_page178.html">
    178
   </a>
   <a href="清实录同治朝实录_page179.html">
    179
   </a>
   <span class="current-page">
    180
   </span>
   <a href="清实录同治朝实录_page181.html">
    181
   </a>
   <a href="清实录同治朝实录_page182.html">
    182
   </a>
   <a href="清实录同治朝实录_page183.html">
    183
   </a>
   <a href="清实录同治朝实录_page184.html">
    184
   </a>
   <a href="清实录同治朝实录_page185.html">
    185
   </a>
   <span>
    ...
   </span>
   <a href="清实录同治朝实录_page181.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
