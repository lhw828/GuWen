<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 454 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 454 页/共 502 页
  </h1>
  <div class="content">
   ○予江南历次阵亡副都统多隆武、托克通阿、佐领乌哩伸、额尔楚岱、穆克德恩、白淩阿防御满保、骁骑校呢克通阿、委参领穆隆阿、祭葬世职。　　

○己卯。谕内阁、庆廉奏、甄别才不胜任之知县、请旨分别降补勒休一摺。河南涉县知县金益谦、才庸识闇。未能约束丁胥。新安县知县徐泰、才识平庸。难膺民社。该二员系进士举人出身。文理尚优。著以教职降补。鄢陵县知县徐承祖、办事任性。日形废弛。扶沟县知县刘封典、公事废弛。不洽舆情。阌乡县知县岑傅、性清浅躁。工于取巧。均著以府经历县丞降补。淇县知县锡英、精力就衰。难期振作。著勒令休致。　　

○又谕、庆廉奏、审明失守城池员弁定拟一摺。咸丰六年间。湖北贼匪。窜入河南。邓州被陷。当经谕令前任巡抚英桂、将署知州姚庆溥等、阵亡情形、确切查明具奏。兹据庆廉奏称、讯明邓新营千总王胜祥、吏目何维阶、游击穆奇贤、均无先期逃避情事。复随同克复城池。惟不能先事豫防。究属咎有应得。王胜祥、何维阶、穆奇贤、著一并革职。以示惩儆。其署邓州知州姚庆溥、既未寻获全尸。所称巷战遇害。是否确有见闻。著切实查明。再行请旨。　　

○谕军机大臣等、据德楞额等奏、兰郯等界剿办情形、现仍督饬兵勇、蹑踪剿捕、并挑备马队。听候海防调拨一摺。据称匪首翟三秃子被击。带伤窜至沙墩。经营总依查布等、跟踪追袭。窜入芦塘。哈勒洪阿、自长城□□穴□又□捕。到磨山庄坞地方。生捦张士兰等二十余名正法。翟三秃子身受重伤。窜入江南。兰郯邳沭等界。渐就肃清。匪首洪佃一、仍踞项城尚岩。觊觎我军等语。该匪叠经官军痛加剿洗。余党无多。惟匪首翟三秃子、洪佃一、尚未就捦。现在江北军务。正当吃紧之际。难保不句结为患。亟应乘胜歼除净尽。以绝根株。著德楞额等、不分畛域。分路兜剿。务将翟三秃子、洪佃一、二犯捕获。勿使一名漏网。以清余孽。文煜所调马队。该副都统业经挑拨吉林等马队共二百五十名。令营总穆隆阿等管带。听候调遣。著俟文煜调拨。即令启程。德楞额现在追捕余匪。俟兰郯费峄一律肃清。仍回韩庄驻劄。勿庸前赴登莱一带。以专责成。将此由五百里谕令知之。　　

○又谕、昨因夷船在拦江沙外。谕令恒福先行照会该酋。令其少带从人。来京换约。本日据僧格林沁等奏、夷船三十余只。驶至北塘海口。夷人登岸。占踞村庄。恒福现已照会咪酋。转约＜口英＞口□佛二夷进京换约。所办尚为妥善。惟当接咪酋照会时。即应立时照覆。今＜口英＞口

□佛既已在北塘登岸。始行照覆咪酋。已属落后一著。傥咪酋不为即达。＜口英＞口□佛必至立起衅端。著恒福即赶紧分拟照会。径行给与＜口英＞口□佛两酋。其＜口英＞夷照会内。不必提上年打仗之事。但告以汝等此次既到北塘。足见真心和好。有意换约而来。如愿照咪国之例。进京换约。必代为转奏。俟奉旨允准。即可由此北上。口□佛国照会内。告以上年尔国并未助＜口英＞国打仗。大皇帝深为嘉奖。此次来至北塘换约。从此更可永敦和好。如此分别照会。其看如何劄覆。迅即驰奏。如该夷愿照咪国之例进京。其坐轿及少带从人之处。即在此内。不必专意提及。傥该夷必欲坐轿进京。亦不必过于阻止。但告以只可在城外坐轿。就必以此小节。致误大局。以后照会。务须心平气和。以礼相接。不必稍露用武之意。致该夷难以转圜。至大沽后路、及天津郡城。著僧格林沁、仍严密防范。毋稍大意。将此由五百里密谕知之。　　

○以粮台造册迟延。河南候补道陈鼎雯等、分别议处。　　

○予山东追贼溺毙六品军功德成、玉庆、博栋武、祭葬世职。如阵亡例。　　

○庚辰。谕内阁、前据御史薛书堂、侍郎宋晋、御史福宽等、奏请裁汰河员。并改设漕运总督。简员驻守宿迁各摺片。当交御前大臣、军机大臣、会同该部议奏。兹据载垣等奏、遵议裁汰河工文武官员。酌改操防营伍各事宜。开单呈览。江南河道总督。统辖三道二十厅文武员弁数百员。操防修防各兵数千名。原以防河险而利漕行。自河流改道。旧黄河一带。本无应办之工。官多阘冗。兵皆疲惰。虚费饷需。莫此为甚。所有江南河道总督一缺。著即裁撤。其淮扬淮海道两缺。亦即裁撤。淮徐道、著改为淮徐扬海兵备道。仍驻徐州。所有淮扬淮海两道应管地方河工各事宜。统归该道管辖。厅官二十员内。丰北、萧南、铜沛、宿南、宿北、桃南、桃北、外南、外北、海防、海阜、海安、山安、十三厅。均系管理黄河。现在无工。又管理洪湖之中河、里河、运河、高堰、山旴、扬河、江运、七厅。现在工程较少。均著一并裁撤。惟中河等七厅。有分司潴蓄宣洩事宜。所有裁撤之运河中河二厅事务。著改设徐州府同知一员兼管。裁撤之高堰山旴二厅。著改设淮安府同知一员兼管。裁撤之里河厅。著改归淮安府督捕通判兼管。裁撤之扬河江运二厅。著改归扬州府清军总捕同知兼管。至裁撤黄河无工十三厅。原辖各工段泛地。即著落各该管州县官管辖。不得互相推诿。各厅所属之管河佐杂人员。除扬庄等牐官十员。专司启闭。毋庸裁撤外。其宿州等管河州同五缺。高邮州等管河州判三缺。东台等管河县丞十九缺。高良涧等管河主簿二十一缺。阜甯等管河巡检十六缺。均著一并裁撤。清江地方紧要。著添设总兵一员。作为淮扬镇总兵。驻劄该处。俟

军务平静。再行改驻扬州。原设河标中营副将一员。著即裁撤。改为镇标中军游击。驻劄蒋坝。其淮徐游击一员。驻劄宿迁。所有镇标中军员弁。并右营、庙湾、洪湖、佃湖等五营、游击以下官五十四员。马步守兵共二千五百余名。原属操防。悉仍其旧。至萧砀等营所属修防兵六千九百余名。著一律改为操防。将二十四营改设蒋坝、宿迁、萧睢、丰沛、桃源、安东、山阜、高邮、苇荡左右等十营。除酌留游击以下八十一员外。其余六十七员。悉行裁撤。以上各营官兵。均归新设淮扬镇总兵统辖。著即裁汰老弱。简选精壮。认真操练。以资战守。现在江南军务未竣。该省督抚。势难兼顾。所有江北镇道以下各员。均著归漕运总督暂行节制。　　

○谕军机大臣等、僧格林沁等奏、咪夷照会内称、＜口英＞口□佛两国、即欲交兵、现有夷匪结队出村、意图扑犯一摺。咪夷照会恒福。有业已无法之语。是该国不能从中调处。该督仍给与照会。令其转致＜口英＞口□佛两夷。弭兵和好。措词颇为得体。惟咪夷既有推诿之意。自应径行照会＜口英＞口□佛两酋。示以中国宽大。或可稍知悔悟。此次该夷出村扑犯。业经击退。在我给与照会。并非示之以弱。迹涉求和。在该夷慑我兵威。心存顾忌。正可乘此据理晓谕。使之知感知惧。著恒福仍遵前旨。迅速分别照会＜口英＞口□佛两酋。令其照咪夷之例。进京换约。并须心平气和。如此次照会咪夷。措词不激不随。曲为开导。但不必提及打仗。使该夷无可转圜。僧格林沁调度有方。不患不获胜仗。所虑该夷败后。扬帆远遁。不但各海口地方不能安靖。即大沽之防。不能遽撤。夷务迄无了期。究非万全之策。前降谕旨已极详备。该大臣等、必能仰体朕心也。将此由五百里密谕知之。　　

○又谕、玉明奏、查探金州夷情一摺。据称大小孤山、青泥洼、大鱼沟等处。岸上夷人所搭帐房、及马匹器械。逐渐收撤回船。驶出外洋。难保非会齐赴津等语。连日据僧格林沁等奏报、夷船一百余只。驶至大沽海口拦江沙外。近复有夷船三十余只。由北塘登岸。盘踞村庄。自系由奉天山东一带、连樯而至。叠次谕令僧格林沁严密防范。并谕恒福先行派员询其来意。并照会＜口英＞口□佛两国。令其照咪国之例。进京换约。如该夷藉此转圜。即可不烦兵力。惟此时战抚之局。尚在未定。设该夷复至金州等处。该将军仍当不动声色。密为防备。不可贪功挑衅。致误抚局。如该夷结队深入。有滋扰情形。方可相机堵截。亦须作为百姓不容。不可露出官兵打仗。使该夷无可藉口。前谕玉明、会同景霖、办理旗民团练。该府尹谅已早抵盖州。著即迅速举行。以资捍卫。是为至要。将此由六百里密谕知之。　　

○又谕、本日据载垣等奏、遵旨会议裁撤江南河道总督、添设总兵一员、请饬酌保候旨简放一摺。江南河道总督。既经裁撤。添设总兵一员。已明降谕旨。作为淮扬镇总兵。暂驻清江。俟军务平靖。改驻扬州。清江地方。为南北咽喉。最为紧要。现在粤捻各匪。均未肃清。难保不再行窥伺。必须久历戎行。深谙韬略之员。方堪胜任。著袁甲三、曾国藩、各于所部将领中、详加拣选。择其才略素著。曾经出兵打仗、谋勇兼全者。酌保数员。迅速具奏。候旨简放。以期防剿得力。将此由五百里各谕令知之。　　

○直隶总督恒福、奏请截留税银等三万五千余两。拨充海防经费。得旨。虽济海防急需。他处亦无款可筹。何不顾大局若是耶。著户部速议具奏。　　

○以总管内务府大臣明善、署镶红旗满洲副都统。正黄旗蒙古副都统富明、署镶蓝旗护军统领。　　

○以放饷不公。降游击叶志清为把总。仍责令随队剿贼。　　

○补行咸丰九年直隶大计。卓异官十五员。不谨官一员。浮躁官一员。才力不及官二员。年老官四员。有疾官一员。分别议叙处分如例。　　

○壬午。谕军机大臣等、前据僧格林沁等奏、夷匪由北塘结队出村。意图扑犯。经我军击退。当谕令恒福分别照会＜口英＞口□佛两酋。令其照咪夷之例。进京换约。以冀夷情就范。兹据僧格林沁等奏、夷人势大志骄。暂难议和、沥情直陈一摺。所奏情形。尚为透彻。此次夷人连樯而至。原属意存叵测。不可不严为之防。僧格林沁、恐一意主抚。以致懈我军心。所虑尚是。惟恒福身任地方。抚事责无旁贷。且十七日之战。既已击毙夷匪五十余名。以后该夷并无动静。未必非候我给与照会。藉此转圜。此机断不可再失。总当遵奉叠次谕旨。照会该夷。不可任令委员藉口风浪不顺。畏葸不前。傥再贻误事机。致令大局决裂。惟恒福是问。该督专办抚局。务当平心和气。妥速办理。此时先行给与照会。并非求和。因去岁该夷既受惩创。今番先行照会。不但不为示之以弱。尤见中国宽大。并可看其如何举动。是以屡降谕旨。令恒福遵办。若一经开仗。则荼毒生灵。滋扰海口。傥仍不受抚。结怨愈深。后患终无了期。亦非万全之策。该督总当仰体朕心。曲为开导。以顾大局。若坐失机宜。该督不能当此重咎也。将此由五百里密谕知之。　　

○又谕、庆昀奏、查明口外现无俄夷潜匿情形一摺。口外地方。经庆昀派委骁骑校兴福等、前往草地、及黑城子、白城子等处、详加履勘。并无俄夷藏匿形迹。附近蒙古。亦佥称俄夷去年六月回国后。至今并未复来。惟此后难保无该夷潜来寄迹。仍著该署都统随时严密访查。毋令在该处藏匿。至口外地方辽阔。盗匪每易潜踪。既据该署都统访有自二三月以来盗匪多起。携械由民界中东西分走之语。并有该参领呈报骑马贼匪四十余人。由台行走之案。著该署都统即行严密查拏。务须迅速缉获。毋令日久远扬。其吴三即吴金榜一犯。仍著妥速密拏解京审办。将此谕令知之。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百二十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。六月。癸未。谕内阁、本年朕三旬万寿。闿泽覃敷。所有从前参革休致各员。随班祝嘏者。特令军机大臣。查案开单呈递。兹将各员名列单进呈。朕详核案情。量予恩施。前任四川提督万福、前任湖南提督英俊、均著赏给六品顶带。前任广西提督惠庆、著赏给七品顶带。前任二等侍卫庆志、著赏给本旗骁骑校。前任蓝翎侍卫庆贵、著赏给本旗骁骑校。前任护军校祥瑞、著赏给马甲钱粮。该衙门知道。　　

○又谕、本年朕三旬万寿。四川生员王金阶、年逾九旬。来京祝嘏。著加恩赏给上用缎一疋。银十两。以示朕庆锡耆年至意。　　

○谕军机大臣等、本日据刘源灏奏、各匪窜陷归化修文等城。偪近省垣。请饬田兴恕迅速援省。并据田兴恕奏、现在筹办防剿情形。及部署下游各军。即行督军赴省各摺片。粤匪自攻陷归化厅城后。已至羊昌河一带。距省不及百里。苗教中匪。攻陷修文县城。屯聚省城数十里外。省中存兵无多。三面受敌。异常吃紧。田兴恕虽饬副将沉宏富、刘吉三、两军。由湄潭瓮安赴援。尚恐缓不济急。著田兴恕迅将剿办下游各军、部署完竣。即督所部由婺川取道遵义。驰赴省城。会同巴扬阿等兵练。分投埽荡。勿留余孽。一俟省垣情形稍松。仍即驰回石阡。相机堵剿。以固川省门户。田兴恕所奏、劝捐抽厘。事权未能归一等语。帮办军务贵东道何冠英、著即专办该省劝捐抽厘诸事。以济饷需。其粮台事务。著刘源灏另行拣员襄理。无庸令该道会办。以专责成。至黔中州县。疲玩成风。屡经田兴恕札饬办理捐厘。各州县动以养练为词。任意开销。全无实际。该抚甫经到任。无所用其回护。著即认真查明。严参惩办。以除积弊。将此由六百里谕令知之。　　

○安徽巡抚翁同书奏、孙葵心乞降。拟与袁甲三商办。得旨。应抚即抚。不可稍涉推诿。　　

○以防务吃紧。改丁忧湖南镇筸镇总兵官文安、为署任。暂缓回旗穿孝。　　

○陕西延绥镇总兵官文明、因病解任。以前任贵州上江协副将博崇武、为陕西延绥镇总兵官。　　

○以贵州归化修文厅县城被贼窜陷。巡抚刘源灏、下部议处。予阵亡道员周夔、副将全兴、府经历胡继学、把总张起发、祭葬世职。胡继学子文昭、武生赵秉权、赏恤如例。　　

○以防堵不力。并纵练滋事。贵州都司德寿等、降革遣戍有差。　　

○以钤束不严。革安徽寿春营游击邹学镛等职。留营效力。　　

○以守城不力。革署浙江嘉兴协副将张守元等职。从严查办。　　

○予贵州寿溪阵亡总兵衔副将田兴奇、祭葬世职如总兵例。并于死事地方建立专祠。　　

○甲申。谕军机大臣等、本日据僧格林沁等奏、＜口英＞夷送来免战白旗、拟即照会、令其定期会晤一摺。并将照会及旗式各件。抄录进呈。夷船于驶近北塘河口后。瞥见火攻木筏备齐。即匆迫回驶。以致轮船阁浅。其船上夷人二名。上岸各执白旗一面。上书免战二字。另有摺叠白布一块。据称须留作往来之用各等语。此即夷人先已自屈。显有就我范围之意。此机断不可失。恒福所给＜口英＞夷照会。深得大体。惟口□佛国亦有兵船在津。虽未答话。未便置之不理。亦须一律给与照会。不可专给＜口英＞夷。致令有所藉口。日内该夷或有照会。或与该督晤面。务须迎机而导。不必责备其去岁开仗之非。即可向该夷告以援照咪夷之例。减带从人。由北塘进京换约。设或该夷另有条款。及格外要求。无论如何为难。恒福断不必当面驳诘。亦不可故作刁难。惟当允其即为陈奏。若在北塘议和。稍不遂意。必有变更。总不如准其进京商议为妥。尤不可令该夷稍生疑虑。方能就我抚局。如愿来京换约。即与该夷约定日期。迅速具奏。谅恒福必能仰体朕心。不避艰难。妥速办理也。现在抚局尚未大定。僧格林沁、仍当督饬马步各营。加意严防。不可稍涉大意。将此由五百里密谕令知之。　　

○以楚军越境克复广西贺县城。赏参将李金旸、李复胜、巴图鲁名号。军功陈建勋等、蓝翎。余加衔升叙有差。予阵亡都司梁东山、千总胡青桂、把总章桂林、外委刘名章等、十三员。祭葬世职。　　

○乙酉。遣官祭火神庙。　　

○谕军机大臣等、特普钦等奏、春夏夷情、并开江以后、过往人船数目一摺。据称夷人请禁换酒。未经允许。海兰泡迤北地方。有夷人前往开垦。经委员往见该酋理论。业经将垦地之人唤回查办。所种之地平毁。夷酋玛克什莫幅等来见。经爱绅泰、以绥芬乌苏里夷人必应撤回之语。详为开导。所办均尚妥协。惟开江以后。下驶人船。为数不少。且载有木箱万余件。口袋三万余条。据称系前往奇咭阔吞等处。搬移眷口。运送口粮。语涉掩饰。难于凭信。恐于奇咭阔吞地方。亦有私垦地亩情事。该处系暂借给俄夷居住之处。岂容开垦荒地。为久安之计。且所借地方。四至亦应查明。以免侵越。著特普钦等。派委妥员。前赴吉林一带。严密查访。该夷于奇咭阔吞等处。占踞地面若干。有无私行开垦之事。并于松花江一带各屯密查。该夷有无占踞开垦之处。务即据实奏闻。该署将军不得因曾任吉林副都统。与景淳熟识。有关情面。稍涉徇隐。致负委任。再摺内所称、爱绅泰乘机与约。并禁换一切货物。藉以杜其接济等语。系属正办。然前经屡降谕旨。令军民断其接济。今该夷既裹粮前来。已可概见。特普钦尤当严禁军民。不准私行交易。使该夷无利可图。庶不能作长久之计。将此谕令知之。　　

○又谕、据文煜奏、福山县烟台口岸。偪近夷氛。商贾裹足。税厘局委员、在彼株守。徒多烦费。暂行撤回。俟事平再设各等语。烟台税厘局。原系收海口商贾之税。并抽厘金。现在虽系该夷盘踞。难保无贪利商人。前往私行贸易。若内地停止抽收税厘。恐该夷得以暗中取利。且夷船已多退出。与前数月情形、亦有不同。著文煜严密查明。如该处尚有商人贸易。仍当抽收厘税。以重课项。不得任听该委员一面之词。遽行撤回。将此由四百里谕令知之。　　

○又谕、本日据薛焕奏、松江克复后。查获贼匪伪谕一纸。内有两粤兵勇三千余人。欲由上海投诚字样。广勇通贼。为害非鲜。请通饬各省军营。裁汰驱逐。毋令入伍等语。各省军营。招募广勇。历有年所。若如该署督所奏、该勇与逆匪句结。蓄意不良。本年江南大营溃败。实由于此。不可不严为之防。著袁甲三、翁同书、瑞昌、王有龄、庆廉、李若珠、于各该营内。严密详查。此项勇丁。如有逆迹显露。已得其通贼实据者。除将该犯立即正法外。并行文该逆本籍。夷其族属。以儆凶顽而消反侧。其尚无通贼实据。而平日素不安分者。亦须分别裁汰。严行驱逐。或资遣回籍。毋许再招入伍。以期尽绝根株。袁甲三等、当慎之又慎。不可因循姑息。致蹈覆辙。再本日据薛焕奏、江震所属之平望。前经湖州绅士赵景贤、于五月二十六日。带勇克复后。因贼众蜂聚。闻又失陷等语。平望克复。瑞昌等业经奏闻。此次因何失陷。并进攻嘉兴。是否得手。著瑞昌、王有龄、迅速具奏。将此由五百里各谕令知之。　　

○又谕、江苏自省垣失陷后。藩司一缺。尚未简放有人。现在筹画饷需。抚恤地方。最关紧要。必须得一贤能素著。克理繁剧之员。方能胜任。著曾国藩、薛焕、于所属司道各员内。秉公拣择。会同酌保二员。迅速具奏。候朕简放。将此由六百里各谕令知之。　　

○山东巡抚文煜奏、平度州三座山等处。请封禁开矿。得旨。著仍行封禁。不时严查。勿致藏奸匿匪。　　

○以藉病推诿。革山西太原镇游击阿克彰阿职。　　

○缓徵山西临汾、洪洞二县。被旱被雹新旧额赋。　　

○丙戌。谕内阁、前因御史许其光、朱潮奏、请清理刑狱各一摺。当派肃顺、文祥、会同刑部核实查办。兹据奏称、查明监禁各案犯。将情节较轻。及无难速结之段大等四十二名。已分别发放。取保省释矣。刑部现审事件。与汇题会审各案。均有定限。例义本极严明。承审司员。如果照限完结。何致案有留牍。狱多系囚。此后著该部堂官。饬令承审司员。务须遵例迅速审结。不得怠玩迁延。致有积压。如有任意因循。逾限不完者。即著咨部照例议处。其新分到部之员。律例未谙。该堂官等亦应令其潜心讲求。日久再行试令听断。庶于现审各案。方无枉纵。如有不堪造就者。尤当随时甄别。以昭慎重。至当月司员。向有分别收禁人犯之责。嗣后新进之员。著随同学习当差。俟二年后。再行轮值当月。以免滥行收禁之弊。　　

○谕军机大臣等、据瑞昌、王有龄奏、攻克平望、及嘉兴、叠获胜仗、长兴、广德、防堵戒严一摺。五月十七等日。张玉良亲督官弁。并派令马得昭等、分路进攻。将嘉兴城外逆匪垒卡。一律攻毁。埽除净尽。现在偪近西城劄营。剿办尚为得手。著瑞昌、王有龄、督饬张玉良等、乘此声威。迅速进攻。即将嘉兴府城克复。毋令贼匪久踞。致滋蔓延。至平望踞贼。经瑞昌等奏、经湖郡绅士赵景贤、于五月二十六日击退。将平望镇克复。昨据薛焕片奏、亦称赵景贤于二十六日。克复平望。后因贼众蜂聚。闻又失陷。平望镇究竟是否得而复失。著瑞昌、王有龄、确切查明。迅速具奏。其窜入长兴之贼。并著迎头截击。痛加剿洗。勿令贼众阑入境内。以致牵掣我军。该将军等、惟当力保湖郡。进攻嘉兴。以期迅拔坚城。肃清浙境。将此由六百里谕令知之。　　

○又谕、前据曾国藩奏、酌拟变通进兵章程。北路趋池州。南路趋广德。中路先守徽甯。俟布置稍定后。即亲赴淮扬。筹办盐漕。大江南北。兼顾统筹。尚为周妥。惟薛焕僻处海隅。兵力单弱。剿办恐难得手。瑞昌尚在浙省。张玉良收集溃军。进攻嘉兴。虽获胜仗。亦未收复郡城。此时苏常一带。并无重兵攻剿。前因李若珠已患痹疾。在江北带兵。未能得力。是以命都兴阿驰往督办。本日据该将军奏称、湖北无兵可拨。尚在英山驻劄。似此节节耽延。将来贼势北趋。剿办愈难措手。即完善之区。盐漕亦不易办。曾国藩现授为钦差大臣。大江南北。水陆各军。均归节制。事权归一。责无旁贷。著即饬催左宗棠、李元度、鲍超、张运兰等到齐。由池州、广德、分路进兵。规复苏常。其江北一带。尤为紧要。应如何布置之处。亦应悉心筹画。免致临事周张。该大臣膺兹重任。务当统筹全局。迅埽逆氛。以副委任。将此由六百里谕令知之。　　

○又谕、前命都兴阿驰赴江北。因马步兵单。恐其迁延日久。有误事机。叠经谕令官文、胡林翼、迅饬多隆阿、舒保、将所部马队。酌量调赴都兴阿军营。与该将军现有马队。合计凑足四五百名。并调得力兵勇三四千名。派镇将大员一二人管带。听该将军调遣。兹据都兴阿奏、屡次催调马步各队。未经筹拨。进止两难。请旨遵行等语。江北久无统帅。防剿吃紧。李若珠现患痹疾。力不能支。将来苏常克复后。贼势必至北趋。亟宜严密布置。以固江北藩篱。朕以都兴阿声威素著。特命克期前往。督办堵剿事宜。该将军受恩深重。宜如何奋勉图功。迅速启程。乃至今迟延不进。殊非朕意。据该将军奏称、兵勇不敷。鄂省官军虽已调出多名。而湖南添募勇丁。不日可到。著官文、胡林翼、仍遵前旨。迅即添调马队。并得力兵勇三四千名。速赴都兴阿军营。以便该将军统带前进。驰赴江北督办防剿。勿得再行迟延。致误事机。所需饷项。仍著官文等宽为筹备。毋令缺乏。本日已降旨、将曾国藩补授两江总督。并授为钦差大臣。督办江南军务。大江南北诸军。均归节制。都兴阿与该大臣。曾经共事。自可协同商办。总之江北地方。军务紧要。该将军不得有畏难之心。官文、胡林翼、不得存畛域之见。惟期同心共济。迅埽贼氛。朕实有厚望焉。将此由六百里各谕令知之。　　

○实授曾国藩两江总督。并命为钦差大臣。督办江南军务。　　

○丁亥。谕内阁、西拉布奏、遵旨查抄家产一摺。已革户部员外郎台斐音家产。前经派令西拉布查抄。兹据奏称、讯有隐匿寄顿情事。自应详加查办。邦泳泰、帅顺、吉磬、李升、并现在续行查封德森之妻。及祥麟台布家产情形。并联昌、锐庄、隆庆、所递原呈亲供清单等件。均著交原派王大臣审明办理。世袭辅国将军宗室锐庄、礼科给事中隆庆、均著听候传质。未获之吉升、仍著严缉务获。归案讯办。候选知州联昌、著听候传讯。告病同知台布、查无隐匿各情。所封家产。著原派王大臣讯明后酌核办理。所抄台斐音家产。著交内务府收存。　　

○谕军机大臣等、前因黔省需饷。四川欠解甚多。当谕曾望颜筹银二十万两。就近拨解。兹据刘源灏奏、粤匪窜扰黔境。省城危急。请饬川省筹济饷需等语。粤匪既入黔境。道路纷歧。均可旁窜川境。现在田兴恕一军。取道遵义。赴援省城。会同巴扬阿等、分投剿办。如将粤匪在黔扑灭。蜀中自可无虞。惟军饷支绌。系属实在情形。自应速筹接济。著东纯于行抵四川。接署督篆后。即遵前旨先筹银二十万两。迅速解赴田兴恕行营。以资接济。将此由六百里谕令知之。　　

○又谕、前据曾望颜奏、石逆大股入川。恐假道黔疆。当谕刘源灏、田兴恕、酌量缓急。如黔省情形稍松。即赴酉秀一带迎剿。嗣据刘源灏奏、各匪窜陷归化修文等城。偪近省垣。复经谕令田兴恕迅速援省。俟省垣情形稍松。仍回石阡堵剿。兹据刘源灏奏、黔中防剿吃紧。田兴恕未可赴川等语。自系尚未接奉两次寄谕。现在逆匪欲扑省城。距川尚远。省中待援孔亟。自应先清腹地。以固川楚边防。未便令田兴恕舍黔入蜀。徒守一隅。著刘源灏仍遵前旨。饬令田兴恕迅将下游各军部署完竣。即督所部由婺川取道遵义。驰赴省城。会同巴扬阿等兵练。分投剿办。一俟省垣情形稍松。仍回石阡堵剿。以固川省门户。所请由川省筹拨饷需。本日已寄谕署四川总督东纯筹解矣。将此由六百里谕令知之。
  </div>
  <div class="pagination">
   <a href="清实录咸丰朝实录_page453.html">
    上一页
   </a>
   <span>
    ...
   </span>
   <a href="清实录咸丰朝实录_page449.html">
    449
   </a>
   <a href="清实录咸丰朝实录_page450.html">
    450
   </a>
   <a href="清实录咸丰朝实录_page451.html">
    451
   </a>
   <a href="清实录咸丰朝实录_page452.html">
    452
   </a>
   <a href="清实录咸丰朝实录_page453.html">
    453
   </a>
   <span class="current-page">
    454
   </span>
   <a href="清实录咸丰朝实录_page455.html">
    455
   </a>
   <a href="清实录咸丰朝实录_page456.html">
    456
   </a>
   <a href="清实录咸丰朝实录_page457.html">
    457
   </a>
   <a href="清实录咸丰朝实录_page458.html">
    458
   </a>
   <a href="清实录咸丰朝实录_page459.html">
    459
   </a>
   <span>
    ...
   </span>
   <a href="清实录咸丰朝实录_page455.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
