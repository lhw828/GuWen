<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 105 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 105 页/共 523 页
  </h1>
  <div class="content">
   大清仁宗受天兴运敷化绥猷崇文经武孝恭勤俭端敏英哲睿皇帝实录卷之八十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆六年。辛酉。三月。丁丑朔。谕内阁、此项赏给撂雪步甲银两。朕早经风闻并未按名赏给。其各兵所得赏银。亦不足数。以致物议沸腾。欲行控告。始据步军统领衙门据实参奏。当将翼尉扎勒罕布、岐山、协尉三雅图等、解任。交军机大臣审讯。兹据奏称、扣存步甲赏银。分给外郎跟役海巡人等一节。业据扎勒罕布等供认。办理已属不合。其所称按名支给之处。亦不可信。恐竟有侵蚀入己情敝□大。自应彻底根究。方能得实。京中赏兵。竟有侵蚀之敝□大。外省赈民之项。尚可问耶。近在京中。若不能查问明晰。何以临御直省。翼尉扎勒罕布、岐山、协尉三雅图、保通、崇文、扎拉芬、瑚图礼、色克通阿、及代办协尉袁岐、副尉富僧阿、俱著革职。交军机大臣会同刑部审明定拟具奏。其副尉达永阿、既经讯明先期告假。并未经手赏银。著即开复。　　

○引见各衙门保送京察一等官员。得旨、此次京察一等双圈人员内、宗室博庆额、绵能、二员。例不＜闲＞放外任。其余各员。著交各该堂官将该员等是否堪胜外任及应留之处。出具考语。交吏部照例带领引见。圆圈之满洲蒙古中书笔帖式等官。著归入理事同知通判内。遇有缺出。与旧记名人员、一体带领引见。其汉军汉人、著交部以抚民同知、通判、照例选用。至内阁侍读学士富勒赫、翰林院侍读图勒斌、左中允苏勒通阿、左赞善茹棻、俱准其京察一等。内阁侍读明安泰、准其于中书任内一等加一级。内阁侍读善琏等二百五十四员。俱准其一等加一级。其户部员外郎赫林泰、刑部主事德庄、工部郎中傅纶代、俱著改为二等。　　

○予湖北阵亡参将董宁川、游击揆明、祭葬加等、世职如例。陕西阵亡总兵官多尔济扎布、协领那全、前锋参领佛宁、佐领那敏、全福、防御倭克济那、盛柱、德昌、骁骑校南山、拴柱、萨勒杭阿、前锋校达冲阿、参将郭承绪、都司刘振邦、守备马昌杰、赵天相、宋显玉、千总张喜、把总牛宗贵、李永、田继秀、湖北阵亡守备贾庆檀、千总孙余庆、程运栋、苏朝升、黄文珍、把总熊作梅、马中魁、徐秋魁、杨玷、外委刘永修、陶国兴、周万胜、福建台湾阵亡巡检姜文炳、外委徐刚、祭葬世职。兵丁曾廷荣等三百八名、乡勇万三合等七十五名、赏恤如例。　　

○戊寅。谕内阁、朕综理庶政。无不率由旧章。从前皇考高宗纯皇帝每次挑选八旗秀女时。俱由派出王等、查明圣祖仁皇帝派衍二十四近支宗室之名呈递。以便指配。今朕挑选秀女。自应遵照此例。于世宗宪皇帝派衍近支宗室内。按其世系指配。著交派出王等、嗣后应行呈进宗室等名。惟将世宗宪皇帝派衍近支宗室之名缮写绿头牌。照例呈进。以备将选出秀女酌量指配。永著为例。　　

○谕军机大臣等、前因楚省剿贼。兵力不敷。令在本省酌添练勇。今书麟称新募乡勇。技艺生疏。不能得力。且口粮厚于官兵。以之御贼则不足。以之扰民则有余。并筹将来剿办事竣后。归农无田可耕。归伍无缺可补。难于安置。所见俱是。此项新募乡勇。既不得力。自应仍酌留官兵。俾资剿捕。将此传谕知之。　　

○勒保奏报、截剿川东贼匪。不令窜出楚省。得旨嘉奖。侍卫武隆阿等、升擢有差。　　

○又奏、以堵御贼匪出力。总兵官张志林、道员裴正文、下部议叙。　　

○旌表守正捐躯安徽宿州民苏连秀妻孟氏。　　

○己卯。命嗣后挑选八旗秀女。公主之女。停止挑选。上以从前公主。多下嫁蒙古王之子。下嫁八旗者甚少。是以挑选八旗秀女。并未另立章程。故有是命。　　

○复引见京察一等圈出入员。得旨、韩崶、景敏、著交军机处记名以道府用。图勒斌、苏勒通阿、明安泰、纪兰、汤藩、景璋、佛喜保、邱先德、广玉、敷霖布、瞿曾辑、多托礼、钱栻、沈琨、海祥、谈祖绶、著交部记名以道府用。其不应补放之主事秦敬衡、双全、著记名候升任之后。再以道府用。太常寺寺丞色克精额、光禄寺署正德禄、著候调部后以直隶州同知选用。编修帅承瀛、郎中富海、俱留京供职。　　

○庚辰。申严匿名文书坐罪例。谕内阁、大清律载、凡有投隐匿姓名文书、告言人罪者。拟绞监候。虽实亦坐。被告言者、虽有指实不坐、所以严惩讦告之风。立法至为明切。官民等如果见人罪状确凿可据。原不妨自书姓名。赴有司衙门指名呈控。以凭核办。乃诡诈之徒。捏造呈词。隐藏姓名。到处投送。一经查办。被告人证传集多名。即讯明省释。先已无辜受累。而挟仇诬告之人。未经拏获。转得事外旁观。其情实属可恨。近日副都统吉勒章阿奏、匿名揭帖内称。佐领佟世舜继母东鄂氏、身死不明一节。询悉东鄂氏、系室女过门守节。临终时。其亲母兄弟等俱曾守看。又佟世舜伯母金氏奸情一节。查得金氏年已四十七岁。亦系寡居。乃以毫无指证之词。谈人闺阃。若官为传讯。或致守贞妇女。抱忿捐生。尚复成何事体。现已谕令刑部将此案毋庸查办。若将来别经败露。何难再行惩办。此时惟将投递揭帖之人。严拏究治。即前此苏章阿、呈递匿名禀函、诋毁内务府堂司各官一节。朕见呈内捏写姓名系于禾二字。即疑系前在奏事处行走之苏章阿、因密交查讯。果即吐实。其所言多属子虚。不值究办。而苏章阿业已照例定拟绞候。盖匿讦之人。有犯必惩。而所告之事。虽实不坐。初非为省息案牍起见。实以刁风不可使长。且国家部院大臣。各有攸司。傥因伊等一二系风捕影之词。遽行纷纷查办。实无此政体。若事有主名。案情的确者。何尝不详悉根究乎。即如步军统领衙门所领赏给撂雪银两。朕早经风闻并未按名赏给。其各兵所得赏银。亦不足数。外闲物议沸腾。经明安等据实参奏。业降谕旨、将翼尉扎勒罕布、岐山等、革职。交军机大臣会同刑部审明定拟具奏。至于匿名控告。必系挟有嫌怨。伊自知所告不实。恐干罪戾。是以隐匿其名。此即诬捏之显而易见者。定例綦严。实朕所深恶。嗣后遇有布散匿名揭帖、及在各衙门投递者。其所告之事。俱不必办理。务当查拏投递之人。按律治罪。俾共知儆惕。以杜倾陷而安善良。将此通谕知之。　　

○谕军机大臣等、邪教滋事。起于乾隆六十年冬底。嘉庆元年正月。惠龄、毕沅等、先后奏到、张正谟、聂杰人等、在襄阳宜城一带。纠众焚掠。自此辗转蔓延。扰及河南、陕省。而四川徐添德、王三槐等、亦相继而起。五年以来。茶毒生灵不知凡几。每一念及。朕心为之恻然。当其起事之初。首逆等皆以官逼民反为词。互相煽惑。在亲民之吏。平日不能爱养黎元。以查拏邪教为名。株连拖累。激而生变。司牧者固无所逃罪。但百姓果受有司屈抑。何难向督抚衙门呈诉。即或不为审理。亦可赴京控告。方今纲纪整饬。断不令小民有覆盆之冤。乃竟纠集党与。肆行抢掠。抗拒官兵。当此光天化日之下。背逆作乱。实为王法所不容。惟念附贼匪徒。非尽甘心叛逆。皆因被贼裹胁。戕害官兵。自知罪大。不敢投首。当贼匪突入村庄时。恣意凌逼。其中捐躯尽节、不受贼污者。虽亦未尝无人。而畏死贪生、勉强听从者。比比皆是。此等愚民。原难责以大义。及至为贼裹胁。自揣投出未必得生。而贼匪驱令当先抗拒官兵。官兵鼓勇直前。岂能于临阵之际详加区别。锋镝所向。玉石俱焚。断无生路。实堪怜悯。是以节经降旨、凡从贼中投出者。悉贷其死。如能缚献贼渠。并赏给官职银两。何以招抚之旨屡下。而缚贼投首者。竟无其人。即未能缚贼而弃械来投者。早经降旨、令地方官妥为收恤。或给予叛产。或准令开荒。必使人人口食有资。各安生业。若地方官不行收抚。准其于督抚大吏及经略参赞各大臣前申诉。必令得所。此朕仰体上天好生之德。惟思少杀一贼。即多留一民。故于无可赦宥之中。许以自新之路。其未经附贼者。尤当各守乡闾。帮同官兵。悉力拒贼。不可陷身贼党。自蹈危地。现据擒获贼首马应祥供称、贼营裹胁之人。逃走奔回。即开膛破腹。用火烧死。情形实为惨毒。是良民一经从贼。即致不能脱身。受此酷毒。试思难民自贼中投出者。概不追问其从贼之罪。且优加抚恤。口食有资。方保护之不暇。而贼匪如此惨酷。尔等何苦听其裹胁。一朝失足。自脱无由。何不早思变计。于贼匪经过时齐心堵御。誓不从贼。既可保其室家。又不至受贼残害。生死祸福所关。各宜猛省。各路领兵大臣及督抚等、将此旨誊黄宣示。传布贼营。俾咸知悔悟。相率来投。更可迅速蒇功。奠安黎庶。若再不速回。是实冥顽不灵。亦难化诲矣。　　

○辛巳。祭先蚕之神。遣妃行礼。　　

○谕内阁、吏部议驳御史济兰条奏、酌改大挑举人章程一摺。已依议行。朕在藩邸时。曾蒙皇考＜闲＞派。与成亲王永瑆、及大学士阿桂、刘墉等、一同挑选。彼时朕与成亲王坐位在前。即系与众大臣公同商酌。以定去取。从无独出意见之事。目今派出之王大臣等。自不敢意存专擅。如果挑选时。派出居首之一二人。并不与他人参酌。现有御史在旁。原可据实参奏。傥竟有听受嘱托情事。访查得实。亦无难列入弹章。何必更易旧规。始能剔敝□大。若如该御史所奏、令派出之王大臣、于名册内各注记号。挑毕后。另派亲信大臣。会同拆看。始定去留。挑额不敷。再将此记圆圈、彼记尖圈之举人。另传覆看。如此烦扰周章。成何政体。设覆看之大臣。亦不可信。又将＜闲＞派何人乎。该御史又请每排不必豫定额限。亦属非是。历来挑选。每排以十人为率。无论远近省分。皆挑十分之五。一等者二人。二等者三人。按科分名次。均匀选择。方有限制。若不按排挑取。转得前后任意通融。更滋物议。该御史所奏。皆断不可行。至大挑举人。原为疏通寒畯。以免淹滞。其中年力精壮者。自应列为一等。俾得及锋而试。即年齿稍长。而精力未衰。亦可与民社之选。若年力近衰之人。则应列为二等。俾膺司铎。以遂其读书上进之愿。惟在派出之王大臣等、仰体朕意。秉公挑选。自必舆论翕然。不在多为条例也。将此通谕知之。　　

○又谕、步军统领衙门左右翼、扣留撂雪步甲赏项一案。所有业经供认得受扣留赏银之镶白旗副尉六十九、委协尉清恒、署委协尉图明阿、步军校松伊纳、保德、倭成额、噶尔炳阿、镶黄旗协尉傅音布、副尉常云、富申、阿林、均著即革职。归案办理。其余各旗协尉等官。如果讯明委无入己情敝□大者。著即各回本任当差。其办理不善之处。仍著听候部议。至此项赏银。原应核实分给撂雪步甲。乃左右翼辄将赏项扣留。分给内廷打埽段雪步甲。并分给外郎跟役海巡人等。似此任意通融办理。易启影射之敝□大。不可不严行禁止。明定章程。以期均沾实惠。嗣后各处地面撂雪步甲、与在内廷打埽段雪之步甲、及稽查督催书写花名手掐之外郎海巡人等、应如何分别多寡酌量赏给。并置办筐杠绳索等项费用若干。著步军统领衙门详悉妥议具奏。毋得仍前率意扣留分给。以昭核实。　　

○予陕西追贼淹毙把总陈奏凯、祭葬恤荫、兵丁杨文魁等三十六名、赏恤如例。　　

○户部议准、陕甘总督长麟疏报、迪化州、及乌噜木齐芦草沟、开垦地六十亩。照例升科。从之。　　

○缓徵陕西被贼被旱之留坝、凤褒城、南郑、城固、洋、西乡、宁羌、沔、略阳、安康、汉阴、平利、洵阳、紫阳、白河、石泉、宁陕、孝义、商、山阳、雒南、商南、镇安、二十四厅州县、新旧额赋。　　

○壬午。以户部左侍郎高杞、都察院左副都御史陈嗣龙、知贡举。礼部尚书达椿、工部尚书彭元瑞、为会试正考官。兵部右侍郎平恕、工部左侍郎蒋曰纶、为副考官。　　

○癸未。谕内阁、前月拉旺多尔济、代递齐齐哈尔副都统恒伯参景熠密摺一件。当即派令瑚图灵阿、继善、赓音等、前往黑龙江密行查办。景熠如果刚愎纵恣。得受馈送。该副都统原应具摺参奏。何难差人赍递。现今各省督抚将军副都统等奏摺。皆系奏事处接递。从无压搁之事。即有密陈事件。亦可直达朕前。不致稍有洩漏。三年以来。已有千余封矣。且朕亲政后。并未有另派大臣专收密陈封奏之旨。乃恒伯将参奏景熠之摺。不由奏事处投递。必交拉旺多尔济转递。心怀犹豫。恐奏事处知系参景熠之摺。不肯转递。试思当日和珅之专擅纵恣。四年正月初八日参和珅之摺。尚且直达朕前。何况今日朝臣。皆系奉公守法。转有奏事官员。竟敢私拆封奏耶。况交付拉旺多尔济、仍须奏事官员递送。岂拉旺多尔济亲手付与朕乎。恒伯糊涂取巧。可恶之至。本日递到恒伯由驿驰递之摺。又经兵部于随咨内拆出不全密奏摺底一件。当经丰绅济伦等、将来咨及摺底一并呈出。朕加披阅。即系前此参奏景熠摺稿。在恒伯之意。恐前交拉旺多尔济代递之摺。未经陈奏。复恐呈递后。朕留中不办。殊不知伊所参奏之事。朕立即降旨。派瑚图灵阿等、即日前往查办。伊尚于摺内称前此恭具密摺。今已月余。犹未奉到谕旨耶。试思恒伯密摺。如果朕留中未发。而伊竟于投递兵部随咨内将摺稿附入。令兵部堂司各官共相拆阅。岂不转将密奏事件。自行洩漏乎。恒伯种种谬妄。愚而且诈。著交部严加议处。将此通谕知之。寻议革职。得旨、恒伯革去副都统。其获咎之处。与伊世职无涉。著加恩仍留奉国将军。　　

○以护军参领来仪、为齐齐哈尔副都统。。　　

○云南巡抚初彭龄、以亲老请改京职。允之。调贵州巡抚伊桑阿、为云南巡抚。以江宁布政使孙曰秉、为贵州巡抚。直隶按察使同兴、为江宁布政使。调福建按察使瞻柱、为直隶按察使。以直隶清河道乔人杰、为福建按察使。　　

○甲申。谕内阁、军机大臣议驳保宁等奏请开采金砂一摺。所驳甚是。塔尔巴哈台所属各处金矿。乾隆年闲。曾经伍弥乌逊等奏请采挖。钦奉皇考谕旨。令将达尔达木图等处刨挖金砂之处。严行禁止。即实力遵行。尚恐不免有偷挖之敝□大。今若官为开采。势必招集多人。奸良莫辨。并恐内地甘凉一带游民。纷纷踵至。此等无藉之徒。聚之甚易。散之则难。于边地殊有关系。此事本系保宁令贡楚克扎布、松筠、前往察看。奏请开采。而主见必系松筠所出。伊前此再三恳弛私枭私铸。其事断不可行。经朕降旨严饬。今采金之议。仍然胶执前见。沾沾目前小利。并不计及久远。保宁等辄附和其言。联衔具奏。均属非是。保宁、贡楚克扎布、松筠、俱著传旨申饬。仍著保宁等将产金处所。严行封禁。勿令偷挖滋事。　　

○旌表逼嫁捐躯直隶开州民李珩妻宋氏。　　

○乙酉。谕内阁、给事中马履泰奏、请除外省官员上衙门俗例、以归核实一摺。甚属无谓。外省官员承办公事。有须禀请上司斟酌施行者。原应亲身谒见。督抚面为指示。方能办理妥协。从前督抚中。如福康安、李侍尧等、往往性耽安逸。俾昼作夜。在署酣饮演剧。不能夙兴接见属员。商办事务。以致吏治废弛。实众所共知共闻者。今马履泰乃以外省督抚、每日卯辰接见司道文武职官。挨次传见。俱为无谓之应酬。岂各省督抚安坐衙署者、不致误公。而勤见属员者、转致废事乎。至称上司接见属员时、列坐闲谈。所言亦非尽公事。该给事中并未目击各省督抚接见属员如何谈论。又何所见而云然。且外省官员。司道以下、均须督抚考察。而府州县等官、则司道亦应考察。若上司竟不接见属员。何以知其贤否。况该给事中称属员谒见上司。巳午方散。往往秉烛莅事等语。属员等于巳午既散之后。正可各在本署办公。何至事有贻误。若秉烛治官文书。有何不可。岂得与卜夜况湎者比。即如朕每日清晨召见大臣等、面询一切。随时指示。实为勤政良法。若如马履泰所言。各部院大臣。止应在衙门办事。概无庸入直待召。有是理乎。马履泰妄逞臆见。所奏实为纰缪。著传旨严行申饬。原摺掷还。并将此通谕知之。　　

○除旗地续增租银。又谕、直隶省回赎旗地租银。因地方官经理不善。以致每年均有拖欠。伊等既经徵不力。转藉称乾隆二十九年、三十七年、曾经英廉、钱汝诚、及司员朝璧等、两次酌增租银十三万余两。为数较多。以致不能徵收足额。节经前任督臣胡季堂等、奏请调剂。迄无善策。而汪承霈近复有将官地变价之请。事涉纷更。尤为非体。今思旗租积欠。既以两次增租为词。著加恩将此项回赎地亩。两次增租银十三万三千八百二十九两零。自今岁为始。全行减免。该督即将此旨刊刻誊黄晓谕。并将某村庄某处地亩减租若干。明白宣示。以杜吏胥等影射滋敝□大。并造具清册报部查核。其余额徵租银。著该督及该藩司、督饬经徵各员。年清年款。毋许仍前延玩。傥此次施恩之后。又有短少租银。除将所欠之数、著落即行分赔外。仍将经徵不力各员、及该管上司。严行惩治。　　

○额勒登保奏报、擒获首逆王廷诏、出力员弁。擢蓝翎侍卫定色鼐、为头等侍卫。蓝翎长德勒奇善、为三等侍卫。余升赏有差。　　

○以大理寺少卿窝星额、为太仆寺卿。　　

○丙戌。谕内阁、此项撂雪步甲赏银。该翼尉等原应核实办理。按名发给。俾兵丁得咸沾实惠。即云内廷等处打埽段雪兵丁一体当差。均应赏赉。亦应奏明另行给赏。或于赏项内酌量分给。乃该翼尉等竟擅自通融办理。已属非是。甚至协尉等从中染指。跟役等坐分赏项。并伊等饭食。亦于此内开销。尤属假公敝□大混。至扎勒罕布、每次召对时。惟于见步军统领坐次及公文内书名等事。哓哓不已。自占身分。其平日声名。风闻亦属平常。又失察属员侵用官银。业经革职。著照拟鞭责发落。岐山平日人尚小心。其所管属员。尚无侵冒入己之事。业经革职。著加恩赏给粘竿处拜唐阿。以观后效。至步军统领衙门私用步甲一事。前年正月内早经降旨饬禁。今查讯各供内。惟左翼总兵恭阿拉名下。并无跟随步甲得赏之事。可见伊不用兵丁跟随。尚知守法。明安甫经＜闲＞任步军统领。即私用步甲四人。分得赏项。实属不合。著交部察议。国霖、系右翼总兵。私用步甲至十三名。较之明安、增多两倍。俱分得赏项。尤属非是。著交部议处。明安、国霖、二人。并著传旨申饬。此项跟随步甲。饬禁未久。仍复私行擅用。将来日渐加增。岂不又如从前和珅私宅内步甲供厮役者、竟至千有余名乎。于劳务大有关系。嗣后步军统领、左右翼总兵、翼尉等。毋许私用步甲一名。傥经此次饬禁之后。尚有阳奉阴违者。经朕访闻。或被人参劾。必当从重治罪。　　

○又谕、倭什布奏、武汉一带饥、难、各民。分别妥为安抚。地方悉臻宁谧一摺。览奏稍慰。汉阳汉镇、就食民人。自应亟为安顿。今倭什布与司道等、公同筹酌。将外来难民饥民。分别大小口、给与银两。饬令各归原籍。其武昌就食贫民。倭什布照汉镇之例、各给口粮两月。散归本处村庄。所办俱好。至散给银米。该督抚各捐廉银三千两。司道府县共捐银六千两。急公可嘉。自应分别甄叙。书麟现在带兵剿贼出力。又捐廉助赈。著施恩加一级。倭什布办理此事。诸臻妥协。又复捐廉。著加恩升为三品顶带。仍赏戴花翎。俟楚省大功告竣后。再加恩赏还巡抚顶带。其捐廉之司道府县、著倭什布查明咨部。给予纪录二次。至官捐廉银不足之数。经汉镇匣商如数捐出。共襄义举。甚属急公。著倭什布查明。与汉镇、武昌、煮赈商、民、一并咨部。照例给与议叙。　　

○实授杨遇春为甘肃提督。　　

○先是陈文纬在河南按察使任内、失察处分。部议停支养廉。及升任山西布政使。仍冒支银六千四百余两。经部议以革职。得旨、陈文纬在山西任内两年。尚无别项劣迹。且曾办理河工事务。著加恩令其自备资斧。发往陕西。以同知通判用。　　

○丁亥。孝贤纯皇后忌辰。遣官祭裕陵。　　

○谕内阁、杨遇春前在副将任内丁忧时。经惠龄等奏请仍留军营带兵。彼时杨遇春职分尚小。亦未著有劳绩。当经准其留任。未曾别有加恩。嗣因其带兵打仗。屡有军功。是以洊升总兵。＜闲＞用提督。兹杨遇春已届服满。兵部照例题请实授。因思伊两年以来。身历戎行。未能回籍经理丧葬。殊堪轸念。著杨揆于藩库内拨银三百两。赏给杨遇春原籍家属。以资费用。并著勒保将恩旨传知该提督令其无须分心家务。惟当倍加感奋。剿贼立功。俟军务告竣后。即当赏假。令其回籍省看坟茔。用示体恤。　　

○勒保奏连次歼毙首逆出力员弁。赏都司罗思举、巴图鲁名号。骁骑校那彦泰、花翎。蓝翎长海灵阿等、升擢有差。　　

○以江苏按察使张师诚、为山西布政使。调江西按察使阿林保、为江苏按察使。以广东盐运使永慧、为江西按察使。　　

○旌表守正捐躯直隶武邑县民赵秉畛妻苏氏。　　

○己丑。上诣雍和宫行礼。宣仁庙凝和庙火神庙拈香。　　

○旌表守正捐躯直隶滦州民郝孔智妻郑氏。　　

○庚寅。谕内阁、向来各省情实人犯。秋审后仍归州县监禁。奉到部文。即在本处地方办理。嗣因广东省嘉应州处决斩犯、该州等并不亲往法场监视、以致行刑时未将该犯斩首竟被逃匿一案。恐此等重囚。即在本州处决。不足以昭慎重。将各州县情实各犯。俱在臬司等衙门监禁。听候部文办理。嗣又因省城监禁情实人犯过多。山东省司监即有越狱之案。前年经胡季堂面奏。特交军机大臣会同刑部议覆。仍将各省秋审人犯。照旧例发回各州县监禁。届期分别处决。地方官承办事件。孰有大于此者。乃本日刑部具奏、河南省竟有将绞犯袁记误行处斩之事。此案据吴熊光咨称、该县杨绳武、接奉部文。即豫备绞桩棍索。插明标记。移会把总等。将袁记绑赴法场。以兵役均不识字。误行处斩。该县与把总喝阻不及等语。情节多有支离。此次秋审勾决。若镇平县监内斩绞之犯。或有数名。临时行刑错误。尚属情理所有。今该县秋决重囚。只有袁记一名。且袁记系属绞犯。一经接到部文。兵役等即不应携刀前赴法场。何至临时错误。至所称豫备绞桩棍索、及喝阻无及之语。显系饰词搪塞。看来该县并未亲往。仅移交把总监视。而把总又委之兵役。其中兵役等、或竟怀挟宿嫌。故行残害。亦未可定。该县等于处决罪囚。漫不经心。其轻视人命。已可概见。即应专摺严参。乃代理臬司彭如干、率据该县等一面之词。转详巡抚。而吴熊光亦并不详核情节。将该把总等各职名、归入年终决囚汇题案内开参。咨部完结。殊属含混。吴熊光、彭如干、俱著传旨严行申饬。并著交部议处。镇平县知县杨绳武、把总安贵、俱著革职拏问。现在吴熊光带兵在边界巡防。著先福提同案内人证兵役等、详细严究。务得确情。按例定拟具奏。该藩司甫经到任。自无所用其回护也。　　

○以太仆寺少卿裘行＜闲＞、为太仆寺卿。　　

○旌表守正捐躯江苏丰县民程宽亮女程氏。河南扶沟县民周幅妻田氏。　　

○辛卯。谕内阁、从前步军统领等于私宅擅用步甲。和珅任内、竟多至千有余名。以入伍之兵。供私家之用。于营务大有关系。是以早经降旨饬禁。而近日左右翼扣留撂雪兵丁赏项一案。仍讯有跟随明安步甲四名、跟随国霖步甲十三名之事。复经降旨申禁、嗣后步军统领等、毋许私用步甲一名。原以步甲均系官兵。各有应当差使。自不应任意于私宅擅用。现同厮役。兹据明安等奏、步军统领及左右翼总兵查街救火及叫堆拨栅栏等事。必需步甲跟随当差。即官员等、亦有前项责任。不得不需用步甲。并据分别核定名数。开单进呈。此等因公差使。与在私宅听役。迥不相同。该兵丁自应跟随当差。嗣后步军统领、左右翼总兵、及司员等、每日查街查夜、并该衙门缮写文档、看守各等处、所需步甲各数。即著照明安等所拟。分别轮流值日。下班兵丁。即令各回本旗当差。不得占作额缺。亦不得于定额之外。影射多用。至伊等私宅。仍当恪遵前此节降谕旨。毋许擅用一名。以肃营制。　　

○长麟奏报、剿灭汧阳新起贼匪。得旨嘉奖。赏副将萧福禄、总兵衔。余升赏有差。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之八十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆六年。辛酉。三月。壬辰。上诣大高殿行礼。
  </div>
  <div class="pagination">
   <a href="清实录嘉庆朝实录_page104.html">
    上一页
   </a>
   <span>
    ...
   </span>
   <a href="清实录嘉庆朝实录_page100.html">
    100
   </a>
   <a href="清实录嘉庆朝实录_page101.html">
    101
   </a>
   <a href="清实录嘉庆朝实录_page102.html">
    102
   </a>
   <a href="清实录嘉庆朝实录_page103.html">
    103
   </a>
   <a href="清实录嘉庆朝实录_page104.html">
    104
   </a>
   <span class="current-page">
    105
   </span>
   <a href="清实录嘉庆朝实录_page106.html">
    106
   </a>
   <a href="清实录嘉庆朝实录_page107.html">
    107
   </a>
   <a href="清实录嘉庆朝实录_page108.html">
    108
   </a>
   <a href="清实录嘉庆朝实录_page109.html">
    109
   </a>
   <a href="清实录嘉庆朝实录_page110.html">
    110
   </a>
   <span>
    ...
   </span>
   <a href="清实录嘉庆朝实录_page106.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
