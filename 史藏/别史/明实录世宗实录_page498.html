<!DOCTYPE html>
<html>
 <head>
  <meta charset="utf-8"/>
  <title>
   明实录世宗实录 - 第 498 页/共 518 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录世宗实录 - 第 498 页/共 518 页
  </h1>
  <div class="content">
   ○癸丑改巡抚山西都察院右佥都御史葛缙巡抚保定
　　○以水灾免山东金乡鱼台单县曹县税粮有差
　　○丙辰巡按浙江御史凌儒奏浙东杜渎长亭等八场灶丁近遭倭患焚荡杀掳伤残已极乞动支运司沙地银五百七十余两在仓稻谷七千六百七十余石量行赈恤户部议覆报可
　　○诏宋儒程颐二十代孙宗益袭五经博士
　　○升署都指挥佥事黑春充参将分守蓟州太平寨
　　○戊午巡抚应天都御史翁大立言浙直副总兵刘显骁雄敢战善拊士卒一时名将无出其右苏松参政熊桴调度兵食困守危城动中机宜屡奏奇捷请各久任以安重地报可
　　○己未总督浙直福建等处军务右都御史兼兵部右侍郎胡宗宪三年秩满荫其子桂奇为国子生
　　○总督宣大山西都御史张松条上备边五事一马步相兼用兵长略弟步兵荷械擐甲不便驰逐请自今定制五人为伍用马一匹以备＜马犬＞载庶丁徤得以餋其蹻捷临可用一兵车之制自旨记之先臣余子俊用之宣大屡立奇功请行各边修举其法所在操演行则为营止则为阵以制冲突一蓟宣二镇均为京师屏翰调宣兵以防蓟地非策也先年设宣府游兵一枝大同游兵二枝专供入卫请将前项游兵于来岁正月抵关驻劄视蓟宣警报有无虏势缓急不俟调遣随方策应要之务保畿辅无虞毋得輙分彼此一守边要务莫先堡寨请将保小人稀虏至不能自保者量地远近归并大堡各置戎器择堡众所信服者一人督率未尽事宜听其酌处仍责成镇巡兵备查理约束一今次虏犯蔚州天照堡壮夫庞铎能捐资率众力抗强胡一堡幸赖保全又能以木石击死数贼堡收有虏箭贼急攻欲得之铎令尽取达箭约二车许悉脱镞中断之投堡外虏乃引去其勇智可嘉乞给以冠带即责令守堡以风示塞外诏俱允行
○庚申升山西左布政使孟淮为都察院右副都御史巡抚山西浙江按察使刘焘为右佥都御史巡抚福建
　　○升翰林院编修汪镗孙为本院侍读以九年秩满也
　　○添设金山卫游击将军一员从巡抚应天都御史翁大立请也
　　○发太仓银八万两于大同作主兵粮饷
　　○癸亥荫提督军务巡抚凤阳右佥都御史李遂子枢为国子生以平寇功也
　　○以虏患免直隶遵化玉田蓟州豊润各卫所税粮有差
　　○甲子复除服阕南京国子监祭酒沈坤于国子监
　　○升河南右布政使谢淮为山西左布政使陕西布政司右参政胡松为浙江按察使
　　○乙丑先是巡抚辽东都御史侯汝谅以辽东大饥议开山东之登莱北直隶之天津二海道转粟入辽阳部臣以海道迂险行令覆勘既而汝谅勘上天津入辽之路自海口发舟至右屯河通堡不及二百里可达辽阳中间若曹泊店月沱桑沱姜女坟桃花岛咸可湾泊各相去不过四五十里可免风波盗贼之虞请动支该镇赈济银五千两造船二百艘约每舟可容粟一百五十石委官督发至天津通河等处招商贩运仍令彼此觉察不许夹带私货下户部议覆据勘天津海道路近而事便当如拟行苐造船止■湏一百艘令与彼中岛船相兼载运其登莱海道姑勿轻议以启后患从之
　　○授大兴县民杨安锦衣卫百户带俸安常嫔父也
　　○丙寅岁暮行大祫礼于  太庙遣英国公张溶代
　　○以止旦节遣玉田伯蒋荣彭城伯张熊清平伯吴家彦广宁伯刘允中分祭  八陵都督沉至祭  恭仁康定景皇帝中官祭  恭让章皇后都指挥王极祭  孝洁皇后及  哀冲  庄敬二太子各陵坟
　　明世宗肃皇帝实录卷之四百七十九终
　　


大明世宗钦天履道英毅圣神宣文广武洪仁大孝肃皇帝实录卷四百八十
　　嘉靖三十九年正月丁卯朔  命成国公朱希忠代拜  天于  玄极宝殿  上不御殿文武百官朝服诣大朝门行五拜三叩头礼仍上表称贺  是日立春顺天府官进春命司礼监官捧入  免宴赐节钱钞  建启箓迎恩典于大高玄殿至二十五日止停常封
　　○己巳  宣宗章皇帝忌辰  春先殿行祭礼遣玉田伯蒋荣祭  景陵
　　○甲戌时享  太庙遣定国公徐延德代
　　○丙子浙直视师右通政唐顺之既升任淮杨巡抚乃条上海防善后事宜一概海洋言御倭上策必御于海而崇明诸沙舟山诸山各相联络乃海贼入寇之路尤当御防自今每遇春泛宜令苏松兵备暂驻崇明宁绍兵备或海道暂驻舟山总副将官常居海中督兵分哨如有纵贼入港登岸者以次论罪并请更立赏格凡海中迎斩新倭一人即给银二十五两以示优异一固海岸谓贼至既不御于海则海岸之守为第二着而诸将往往相推误事以致深入今宜为约沿海力战损兵折将则坐内地不能策应之罪内地残破沿海幸免则坐沿海纵贼之罪又或均之为沿海地方贼由宁绍登岸宁绍幸免残破而残破温台贼由温台登岸温台幸免残破而残破宁绍往岁但坐地方残破者之罪今则宜并坐贼所从入者其沿海文武将史有能冲锋御贼不得登岸深入者虽无首级亦以奇功例升赏一图海外沿海逋逃之徒为贼向导者甚众宜严行守臣多方招徕以消祸本又古者兵交使在其间自叶宗满得罪而逋逃欲归者不免自疑自蒋洲得罪而人以使绝域为讳宜量为贯减并开日本国通贡之徒若抄犯如故则命朝鲜琉球二国承制转谕之一定军制调募客兵坐糜粮饷今宜既练土着必不得已而招募且先取土着如处兵沙兵之类以充其边方应募者亦必土人保任而后用之至于总督军门岁调麻兵宜有定额如直隶几千浙江几千专为冲锋之用听川湖军门选发俟土兵练成则调募悉罢一鼓军气国家承平日久文吏游谈而养尊武臣怗嬉而宝身每一当贼股战却走颜色可怜又遇海风而头目掉眩闻潮声而耳聋心惕者如此而望长驱海岛扫清大怼难矣宜责文臣督帅时御戎服出入军中以作武将之气武将临陈时间取溃校逃卒斩一二人以变士卒之耳目则军气自振一复旧制国初海岛近区皆设水寨今□只屿烈港峿屿诸岛海贼巢据者即其故地沿海卫所军伍素整屯田亦多及金塘玉环诸山膏腴几万顷皆古来居民置乡之所悉可垦种浙福广三省原设三市舶司所以收其利权而掺之于上使奸民不得乘其便今数者俱已废坏宜令诸路酌时修举一别人才文官举海道副使谭论等劾台州知府黄大莭武官举总兵卢镗等劾狼山副总兵曹克新一定庙谟言外患未息内变恐作迩者吴松定海间水卒呼粮缚官劫狱此履霜之渐不可长请行各守臣豫议招怀抚谕之略防海固圉之机具闻于  上断然行之庶几灭贼有期＜锍-釒＞入下所司覆议令克新听调大莭闲住余俱从之
　　○庚辰陕西宁夏卫地震
　　○辛巳罢上元节宴
　　○癸未  英宗睿皇帝忌辰  奉先殿行祭礼遣彭城伯张熊祭  裕陵
　　○丙戌虏犯宣府洗马林等堡副总兵马芳督兵拒却之巡按御史王汝正以闻因请治芳与参将郭震及守备张臣等纵贼入境之罪诏芳以功准赎震等俱丁御史问  福余卫夷人长孛罗等入开原马市索赏不遂夜袭杀哨军遁出关巡抚侯汝谅以闻因请治失事诸将罪  上从部议下指挥佟贤赵继亢先于御史问夺参将张九思备御姚钺俸各一月
　　○庚寅金星昼见三日
　　○辛卯  孝静毅皇后忌辰  奉先殿行祭礼遣清平伯吴彦家祭  康陵  盗百余人夜入扬州府泰兴县劫库杀人守臣以闻得旨停知县梁栋等俸及把总吕圻各戴罪捕贼初江南御倭水兵多游手少年乌合应募之众及事宁散还穷无所归流落江湖间遂相聚为盗云
　　○壬辰祈谷视牲命成国公朱希忠代驸马都尉李和安平伯承裕都督陆炳吏部尚书吴鹏轮视  吏科给事中胡应嘉条上四事一端士习方今士风颓甚矣以奔趋为敏捷以庸默为老成日清修恬退者为无才称钻剌巧猾者为有用投谒强颜于公衢饮食要欢于私室至问以国事则含笑不言语及贵人则同声钻诵是特须眉之中涓而峨冠伟带之妇人女子也诚宜亟及其弊抑奔竞贱庸默奖清修槟巧猾史取其脂韦尤甚为众所共訾者禠夺一二以明示向往一敦节俭京师四方之极远通所取则者也今诸责人不宜共德相高而兢逞侈心于冶艳之观甲第连云舆马耀日始犹贵戚中官为之而今渐染及儒绅矣海内仿傚縻财殚力捧勺水以实漏卮天下宁无诎哉今宜严为之禁又宜先自中朝士大夫始堂官以此而察其所属铨部以此而品乎诸曹凡有豪侈越制者举得以法绳之一公选法铨部为百僚纲纪选郎为铨部领袖至公至明犹惧上玷清朝下哗物议也迩年以来启侥幸之门辟钻刺之途每当除吏未及奏报道路藉藉已知某官某地属于某人矣而孤远寒素闭口结舌临径路而不敢争然则富有力者何所畏而重为恶贫乏凭籍者何所恃而劝为善哉今宜严令秉公恃宪毋得视天官为乙私物任其左右低昂丛奸集诟违者许科道官得以按实论劾一慎举荐今抚按官考核吏治多不以实甚有欲窦一开私门四辟略无可举之实而登之荐剡本有当按之条而容其漏网者又以方以廉旌忽以贪罢方以能升忽以庸默者此不特寄耳目于聋瞆实明见其苍素南北而倒置之者也失古有连坐之法故举人者不敢滥而举于人者亦不敢作不典以重知已訾诟今宜申明其法凡举人无状以所犯罪罪之＜锍-釒＞下吏部覆言士风侈奢之弊滥觞已极考核禁约委不容缓至于铨选大略品级以资定地方以才定正当令人前知其分定相忘于主公不必隐藏秘密蒙斯人于鬼魅之乡也抚按举劾百年来凭以黜陟未闻有大拂公论者若概称难信则本部漫无据依不免疑所荐者为不肖所核者为贤是非混淆几于因噎而废食矣今但宜慎重选法凡夤缘干进者罪黜不贷而于抚按荐举严令其悉心廉访不得狥私庇党自重罪罟则选法自清荐举自公矣  上从部议
　　大明世宗肃皇帝实录卷四百八十


大明世宗肃皇帝实录卷四百八十一
　　嘉靖三十九年二月丁酉朔启蛰行祈谷礼于  玄极宝殿命成国公朱希忠代  祭先师孔子命大学士徐阶行礼
　　○戊戌祭  太社稷命英国公张溶代
　　○己亥祭  帝社稷命成国公朱希忠代  添设怀柔永平二道兵备各一员调山按察司副使温景葵于永平从总督杨博议也
　　○庚子举岁祈禋典于  太高玄殿三日命文武大臣英国公张溶等分告各  宫庙  福宁桐山倭贼自前岐突犯泰顺莒冈等处守臣以闻诏福浙督抚官协谋剿除无各推避取罪  升掌中书舍人事礼部员外郎许＜亻与＞为尚宝司卿仍支从四品俸级办事如旧以九年考满也
　　○壬寅升山东道御史马斯臧为顺天府丞  以江北倭寇朱宁添设水兵把总一员于狼山民兵把总二员于曹沂二道命原任大同参将朱云汉宣府游击郝英四海冶守备岳喦各□□山隽□家丁赴淮扬待用从巡抚都御史唐顺之奏也
　　○癸卯狭西宁夏卫地震有声  更定浙东守巡官信地以台金严为一道文官则以分巡宁绍佥事改为台州分巡兼管三府兵备武官则添设参将一员守之以宁绍为一道其原设宁绍台兵备副使及参将俱令止领宁绍二府以温处衢为一道其原设温处兵备兼分巡副使令兼领衢州一府仍以宁绍分巡事并于兵备道从总督胡宗宪议也
　　○甲辰  命宋儒程颐二十代孙宗孟袭翰林院五经博士  户部覆南总督南京粮储户部右侍郎黄懋官言四事一差南京户部属官于江西湖广等处守催南粮之逋负者一各省令布政司官一员南直隶府官一员总部南粮事完还任有规避不行及夤缘改委罪之一各省各府管粮官总督官得以粮之完员举劾一南京召选余丁并水夫妻粮暂行停革候仓粮徵解全完酌量收帮俱从之  论擒海寇王直功诏升赏总督尚书胡宗宪等有差初宗宪遣蒋洲陈可愿招谕直等至三十六年十月直与王滶叶宗满等同倭目善妙等五百余人泊舟岑港请纳款通贡市是时直母及子宗宪皆羁致杭城直先遣滶宗满来见宗宪厚抚谕之令宗满待其母与子书往直见我兵严备又滶不返迟回未能决则要湏滶出乃登岸宗宪即遣滶往直犹未信索我一贵官为质宗宪遣指挥夏正诣其舟直党乃并前后往来官役朱尚礼等留之直治轻身入谒军门宗宪故为款言令自系狱待命久之直党见官军四集寻知直已下狱遂支解夏正尚礼等得遁归至是时三年矣其事初闻宪宗蒙赐奖励下按臣核诸效劳人负功次迁延不以时上宗宪乃自列状以闻请亟加甄录诏下兵部尚书杨博等会廷臣议皆言自直等煽乱朝廷不惜万金封爵之赏令天下讨贼而宗宪卒以擒之功实非常赏宜从重其一时共事诸臣若副总兵卢镗都指挥戴冲霄绍兴府通判吴成器或控扼要害或冒险用间功宜优录原任参政今巡抚王询副使陈元珂原任总兵俞大猷参将戚继光张四维督兵有纪中书罗龙文指挥陈光祖杨永昌未尚礼童华邰岳谢天与生员蒋洲陈可顾方大忠义士胡莭中武生朱见先后闻贼及原任参政胡尧臣副使李景萃佥事李三畏都指挥王钦守备何本源画地设防协谋督饷均宜并叙大猷今负罪立功冲霄继光四维光祖洲节中本源俱奉旨逮问宜准赎罪夏正死事尤宜厚  恤得旨贼首擒获实荷  玄佑尔等议功并不奏请举谢岂人心与宗宪矢心为国殚竭忠谋劳绩殊常宜加显擢以示激劝其加太子太保左都御史兼兵部右侍郎总督如故仍荫一子锦衣卫副千户镗询成器各升二级尚书华岳各升原籍卫所千户大猷冲霄维光等八员俱准赎罪录用夏正捐身为质死事可悯赠都督指挥荫一子正千户世袭元珂等等各以差赐赉
　　○乙巳脩理都城兴工  总督狭西三边侍郎魏谦吉言虏酋俺答结连套虏盘据西海且逾年累犯庙儿沟等处近复移营庄凉胁诱我属畨板撒儿等簇分兵抄劫臣多方抚谕诸番示以祸福顺逆而檄总兵徐仁等帅副总兵吴徵参将周钦游击李震等各分道击之遇虏于山丹岔口西宁等处诸畨以兵来助连战斩首虏一百余级＜锍-釒＞下兵部议功诏升谦吉仁沙霖各俸一级仍赏银币其余功罪巡按御史查核以开  复设南赣参将一员驻会昌先是会昌参将以寇平改设守备既而提督南赣都御史范钦以地方多事请复改守备为参将令其居闽广湖浙之间控制诸巢下兵部覆可乃以贵州都司佥书署都指挥佥事谷旸为之
　　○丙午  孝贞纯皇后忌辰  奉先殿行祭礼遣广宁伯刘允中祭  茂陵
　　○丁未徙山西汾州庆城永和二王府宗室于关内命有司亟发禄米为营造府第之资以抚按官言二府宗室各散居村落不便关防故也  以五军营游击将军吴瑛充提督狂山等处副总兵复原任宁绍台参将戚继光职充新设金严台分参将  进封高士陈善道为清徵演教崇真卫道真人兼在京各宫观庙住持
　　○癸丑春分祭大明于朝日坛遣英国公张溶行礼
　　○甲寅脩祈年典于洪应雷宫七日命文武大臣张溶等祭告各宫庙
　　○乙卯  恭仁康定景皇帝忌辰遣都指挥同知陈善祭  陵寝
　　○丁巳遣户部尚书马坤祭先农之神  晋府庆成王表栾薨赐祭葬如例谥恭裕  南京振武营兵乱杀督储侍郎黄懋官旧例南京各营官军月米有妻者一石无妻者减十之四春秋二仲月每石予折色银伍钱及马坤为南京户部尚书奏减折色银为四钱诸军始怨懋官性刻削各月各卫送支册必诘其逃亡多寡又奏停补役军丁妻粮诸军益不堪是时坤已召入为户部代之者尚书蔡克廉病不事事比岁大侵未石至粮八钱军中争求复折色原额不见理每月常以初旬给各军粮是月已再旬懋官犹未支给是日振武营军掺期振武营者南京兵部尚书张鏊以海警创设者也初议选各营精锐不足乃益以四方趫健然京卒怯脆中选者不及十一二其所团集大抵皆恶少游手无赖者晨集将赴掺遂鼓噪围懋官第懋官闻变急踰墙出因仆地不能起诸军竞前扑杀之悬其尸于市痛加诋辱仍大呼胁兵部尚书张鏊求赏鏊错愕不能应会诚意伯刘世延趋至谕曰尔辈但求赏易耳能从我惟尔所欲众稍定翌日九卿科道大会于内守备厅兵部侍郎李遂扬言曰昨黄侍郎之变遂亲见其自越墙死各军特不当残辱之当据此闻奏不得称叛因麾乱军退众求赏遂叱曰今日之事若求复妻粮月粮原额即可得求赏不可得朝廷在上尔辈欲何为者乃令人各给银一两以补减折粮饷始散  原任春坊中允郭希颜以失职家居郁郁不乐怨大学士严嵩谋因事构之当岁首密使人入京于城门闹市中悉揭匿名帖言嵩欲谋害  裕王以摇动群情已遂上＜锍-釒＞言臣往岁恭读  圣谕欲建帝立储者道路相传以立储贺臣度日立储难  皇上诚欲立储则重臣有可与计者如犹未也莫若安储臣愿陈忠之日久矣以为说从则两存俱列臣之大荣也设不从则出位死罪臣之大惧也乃间岁星变地震继有  大殿灾皆天垂仁爱之众谬意在廷或有出死力为  皇上计此迄无一二调护者臣欲避死终不言每念  主恩感泣忽然忘生又臣尝＜锍-釒＞罢监国后有谤者必追咎及臣则是不言亦死为负国言之虽死为报国臣宁一言报  陛下不敢言立储请言安储何者君相相信则储安兄弟相保则储安父子相体则储安相信有道释疑是也相保有道分封是也相体有道总揽是也何谓释疑臣观自古蒙无故之议者仁君不及全其臣处危疑之地者慈父不能庇其子令  皇上至爱莫如  二王至重莫如元辅其初固何嫌何疑也□自言者倡为  二王面陈严嵩之说臣恐  二王与嵩皆疑而不自安则何暇善后  皇上何不降德音谕元辅以益加忠谨知  王初无他也不必疑于王谕  二王以毋忘恭敬使之嵩终无他也不必疑于嵩则君相相信储可得安也何谓分封  二王亲则  皇帝之子也贵则国本之寄也顾同处京府智与年长则崇高所共欲防不预设则谗隙所由萌昔三代之盛也大封同姓使各有宁宇以卫邦国而况于亲子乎是故幼而昵就膝下者所以笃恩也长而出就藩封者所以疆本也今亲藩远离禁闼臣仰窥  天慈为王缱绻但宫府不宜久虚山川若已预待王诚能慕叔齐之风高子臧之莭大臣画计  圣明早断及时  敕王就国周其卫翼殊其宠数于制于情似为两尽则兄弟相保而储可得安也何谓总揽恒情体子者未有不身任其艰大而欲子安于无事也不观今之时何时乎四郊多垒一日万几天意人心莫不愿  大圣人万万年垂拱者诚以南面事权非  皇上神谟独运太平未可反掌而收也若曰储宫臣知天序所属尧舜不能以揖让  圣爱无私伊周不得而假手即京府独处尤宜亲就儒贤＜氵亟＞养冲资词论往古得失相切劘于仁孝之道而一毫外务不得与闻况时事固非高枕之日而  圣父又非倦勤之年分封之典既定留京之意已明臣愿  皇上端拱以顺天人从容而议建立似无不可者则父子相体而储可得安也内外各守屏翰彼此永无猜妨宫中问省之笺不时而进麾下富贵之想奚自而生大之而传世享国与天齐久次之而全终股肱与国咸休此安储之上计而今日之先急者也每叹古者忠臣不退耕而忌君烈士不避僇以直谏是故在廷不言在野不容不言惟  圣明仰慰  祖宗九天之望深思  圣母一脉之托察臣愚始终为  主之无他赦草莽言计自臣始则士岂有不向风刎首而争效阙下者哉＜锍-釒＞奏阁臣严嵩等票拟下礼部首详  上不悦曰汝等拟下部看欲以何为若用其言只管  郊庙告行何如于是嵩等复言希颜＜锍-釒＞意可疑当今礼部会三法司议为公论所诎及既罢犹争之至再  上复谕嵩曰汝昨一见彼＜锍-釒＞岂不闷怒但以疑字一端却未见彼怀逆之意在本内建帝立储四字夫立子为储帝谁可建者其再同二辅票来是日复降手谕曰细邪必无可赦之理今不忠之臣不义之民皆恶不速行新政以君相久位不攻君即攻辅相概可见矣部众皆大臣又谓阿谀可问之耳目官乃摘＜锍-釒＞中建帝之说命礼科会同各科道集议以闻于是给事中蓝壁等奏希颜怨望倾险大逆不道法司拟坐妖言惑众律  上从之诏所在巡按官即时处斩仍传首四方枭示按是时  东宫虽未正位然  上已知人情所属定议分封希颜无故发愤欲以片言之间别＜锍-釒＞君臣父子兄弟自古邢臣以死博功名未有如希颜者也希颜初倡立四亲庙议为公论所绌及既罢犹争之至再  上輙优容之希颜因自谓身虽废退可以危言奇计侥幸大功  上即怒必不至遂死及诏下方从容宴客御史即其第执而诛之妻子俱不及言□央论者谓  祖宗列圣神灵阴藉其口而降之罚非不幸也而后世乃追议恤录矣滥
　　○戊午祭历代帝王命定国公徐延德行礼
　　○己未湖广竹溪县地震有声民家地出血  上谕大学士严嵩等曰汝曾面会坤以财用计处否彼以何法方得充者月□主见昨册开入少出多非为常计必内实为久安之治今不若  祖宗时何也嵩等以示尚书马坤坤因上八事一差主事一员往两浙两淮会同巡盐御史比累年未中盐引与积久未掣盐设法疏通但可以歹□与利增课通商恤灶之事条陈酌处其应解太仓者定限定解督抚官不得奏留一敕御史二员一往山西宣大鴈门等处一往狭西甘肃宁夏等处严查屯田牧地斟酌区处其昌平蓟州等处即责之直隶管屯御史辽东俟年丰后行一九江浒墅钞关应纳本色之年六分扣一解送太仓者宜改七分扣二临清淮杨河西务三关亦酌量扣解管钞主事不得假宽免以徼虚誉一申明各处管粮官住俸降黜事例以警玩情凡粮不及数者不准行取升迁给由一自今督抚请乞修边银两者＜锍-釒＞内明开某所应修先经某年某官修者或某官某年经画未及修者户部查酌年月久近可行可革题覆并行巡按御史严查冒破侵克诸弊罪之一各镇兵马及时训练贼非大举不得虚张妄报輙调客兵縻费军饷一各将领有藉口按伏冒支行粮者令督抚官严立禁防处以重法一各边军士老弱不可用者汰之其逃故者与失马者罢其刍饷行旨允行  以水灾发通仓梗粟米二万五千石赈顺天永平二府饥民  倭寇六十余人流劫潮州等处守臣告急兵部言闽广二省俱邻南海倭奴侵轶广中皆以闽人为向道今其势张甚在两广固当克期诛剿在福建抚臣亦难辞纵贼贻患之责令令巡按御史通劾功罪以闻报可
　　○癸亥礼部覆总督宣大都御史张松＜锍-釒＞议宗室二事其一时婚姻以免怨旷言大同去山西会城五百余里兼之烽警王府选婚旧例必经由布政司保勘然后该部为之题请往返迁延官吏抑勒贫宗省白首不得嫁娶者今当为之酌处除亲郡王名封外自镇国将军以下子女婚封勘结起文止令巡抚衙门挂号仪宾保勘亦止由司府文结径启代至转奏不必复由各郡王府及布政司若子女有年过十五未得婚封者许抚按官特加研访行长史司启王速为具奏其一应迁移以便居处言本镇密迩塞垣城郭狭隘各宗在野处不就有司约束易与为非宜如先年襄垣等王分封故事移数府于代辽蔚浑等州以绝祸本但事体重大必当行代王详议上请使官民两利恩义并立然后可以复宗室之心＜锍-釒＞入报可  发太仓银二千两给蕃育嘉蔬二署人户协办本年供应以水患故也  先是南京兵部尚书张鏊奏革五府属卫军余替役收粮等事部议已报允既而掌右府事诚意伯刘世延欲复之草＜锍-釒＞示魏国公徐鹏举鹏举见其词多牵引鏊阴私事未肯从世延乃阴署鹏举等名于＜锍-釒＞中独遣人入奏之鏊上章辨诬归过鹏举鹏举大以为恨亦上章自理谓世延本以私怨欲革指挥朱元任与鏊不协乃假复职掌为辞自洩忿耳与臣等何与而顾伪署其名也  上俱下其章南科议兵部覆得旨令世延闲住鹏举等各协心供职毋妄生嫌疑致坏国体
　　○甲子赠故辽阳游击将军贾冕为都督佥事录其海州等处死事功也
　　○乙丑荫协理京营兵部右侍郎殷学子三礼为国子生以三年考满也
　　大明世宗肃皇帝实录卷四百八十一


大明世宗肃皇帝实录卷四百八十二
　　嘉靖三十九年三月丁卯朔  孝肃皇后忌辰遣恭顺侯吴继爵祭  裕陵
　　○戊辰清明莭遣恭顺侯吴继爵广宁伯刘允中清平伯吴家彦玉田伯蒋荣分祭  八陵都督佥事沉至祭  恭仁康定景皇帝中官祭  恭让章皇后都指挥同知王极祭  孝洁皇后各陵寝
　　○庚午总督尚书许论言延绥固原官军每岁俱以三班轮代入卫而宁独二班宜令更选官军三千员名以充三班如延固例轮代以均劳逸报可
　　○壬申赠故太常寺卿管国子监祭酒事敖铙为礼部右侍郎赐祭葬如例铙江西高安县人嘉靖乙未进士选翰林院庶吉士授编修与脩大明会典历升侍读主考应天乡试寻升侍读学士掌院事主考会试卒于任  命中军都督府佥事南和伯方炳掌南京右军都督府事  先是二月间杨州守备卢相部卒二百余人因分粮不均作乱斩关出格伤巡捕百户冯承恩至仪真夺守备汪恩所领福船将入海巡抚都御史唐顺之闻变乃揭榜抚谕其众而自督兵驻瓜州遣相恩分通追及之于黄天港斩首恶林三一人余党置不治顺之具＜锍-釒＞以闻因请为相恩议赎巡按御史陈志奏相前以三河失事被逮今二罪并发不宜轻处恩失守战船功不补过亦当并论得旨夺恩俸三月下相于御史问
　　○甲戌初  上遣给事中郭汝霖行人李际春往琉球册封至福建风阻未行会其国遣陪臣正议大夫蔡廷会以谢恩入贡至因称受其世子命以海中风涛叵测倭夷不时出没恐使者有他虞获罪  上国谓如正德中封占城国故事遣人代进表文方物而身自同本国长史梁炫等赍回诏册不烦遣使巡按福建御史樊献科以闻  上下礼部议言琉球在海中诸国颇称守礼胡累朝以来待之优异每国王嗣立必遣侍从之臣奉命服节册以往今使者未至乃欲遥授册命则是委君贶于草莽其不可一也廷会奉表入贡乃求遣官代进昧小国事大之礼而弃世子专遣之命其不可二也昔正德中流贼为粳使臣至淮安抚按官暂为留住管办事俟宁即遣贡阙下占城国王为安安所侵窜居地所故令使者赍回敕命乃一时权宜且此失国之君也造无稽之辞以欺  天朝复失国之君以拟其主其不可三也梯杭通通柔服之常彼所藉口者特倭夷之警风涛之险耳不知琛宾之输纳夷使之往来果何由而得无患也其不可四也当时占城虽领回诏敕然其王沙古卜洛犹恳请遣使为蛮夷光重□廷会非世子面命又无印文移居遽轻信其言万一世子以遣使为至荣谓遥拜为非礼不肯受封复上书请使如占城将谁任其咎哉其不可五也乞令福建守臣以前诏从事便至于未受封而先谢恩非故典宜正听其入贡方物其谢恩表文俟世子受封之后然后遣使上进庶中国大体以全而四夷观望可肃  上从部议
　　○乙亥南京守备太监何受魏国公徐鹏举临淮侯李廷竹兵部尚书张鳌侍郎李遂以振武营兵变闻事下兵部请分别首从行法并议守备官统御失宜之罪  上曰营卒聚众围逼部臣必有不得已之情南京户科其详核总督官克减状以闻绶鹏举庭竹鏊俱责在守备不能统戢士卒姑令戴罪协同李遂抚安军民仍许便宜行事各营军士素受朝廷絭养厚恩乃敢不畏法度擅杀大臣本当重处姑念激变所致令所司捕治其为首者余党勿问于是南京科道官刘行素赵时齐等各上＜锍-釒＞言诸军激变始于马坤之议减折银成于黄懋官之查革妻粮而尚书蔡克廉病不任事员外郎方攸跻主事安谦给放失期及守备何绶等总督程规徐珏等俱属有罪诏先罢克廉余更下吏兵二部详议已而议上悉如行素等言惟徐珏逐捕他盗有功程规新任当未减得旨令坤致仕禠攸跻谦职为民珏留用规停俸戴罪视事绶等令自陈把总指挥张鹏等而下二十九人降级逮治有差
　　○丙子命都察院左副都御史鄢懋卿清理两淮两浙山东长芦河东等处盐法初户部奉谕计处财用拟遣主事一人诣淮浙理盐课得自报允至是以主事黄乾行名上  上曰盐法久弛非极力整顿不可其更议以闻户部请如先年遣耿九畴王琼黄臣等例改命大臣一人往理报可吏部乃举懋卿
　　○丁丑丽江军氏府知府木高进买木银二千八百两诏加高文职三品服色并给应得诰命
　　○戊寅南京山东道御史林润等劾奏新改国子监祭酒沈坤居乡横暴擅用非刑打死住房人胡銮剁其两手纠众防倭指不知名人为败卒枭首示众霸开官店将盐院引皮私用防关印子勒抽税银举放私债将监生生员严刑拷打逼取准折妻孥以私忿嘱官监禁母舅占家赀逐弟赁住民房并及其任南监折毁馔堂为私宅器用等事  上览其＜锍-釒＞而恶之诏禠神职为民仍令巡按御史逮系来京讯治坤素跌宕负气不能谐俗乡里人多不悦之初以南祭酒守制家居会倭犯江北诸文武吏望风奔溃坤督率邻里保所居淮安新城远近依附者众坤遂以军法部署防御有犯令者輙榜笞之故居民虽赖以保全而被其榜笞者亦遂生怨恨中有给事中胡应嘉宗党及府县儒学生一二人应嘉与坤有却又性险狠遂与诸(臣)[生]撰为谣言构之于御史林润＜锍-釒＞劾之应嘉复从旁力证然皆流谤无指实其所谓断手胡銮者固无恙也他皆类此及坤逮至竟栲死狱中士论冤之  诏各道试鉴察御史温如章陈旌鲍承荫袁淳王得春潘清亶黄纪刘志伊巫继咸查允述蔡完陈联芳张科祝乾寿王诤张胆耿定向黄荞董学杨衍庆陈纪俱实授
○己卯升兵部左侍郎江东为户部尚书户部左侍郎刘采为南京户部尚书总理河道都察院右副都御史王廷为南京户部右侍郎总督粮储  移襄阳府巡捕通判改驻樊城从抚治都御史章焕奏也
　　○庚辰  武宗毅皇帝忌辰  奉先殿行祭礼遣彭城伯张熊祭  康陵  制敕房办事工部右侍郎张文宪引年乞休不允  吏兵二部会议提督两广侍郎郑絅条陈一惠潮二府海倭山盗并起请添设参将一员专驻揭陈督兵防御一岭东分守独居省城兼领南韶惠潮四郡不便宜仍以广州南韶隶岭南分守而岭东专管惠潮仍改赐敕书令其兼理海防一倭贼入潮每以漳海积寇相煽引而黄冈镇巡司则闽广界区漳寇所由入者请以潮州捕盗通判移驻其地练兵防盗诏如议行
　　○壬午升总督仓场户部右侍郎高燿为本部左侍郎南京太仆寺卿林应亮为都察院右副都御史总理河道  命怀远侯常文济佥书中军都督府事
　　○癸未诏求天下五色盈尺芝  广东香山县新会县同日地震声如雷  大同总兵官刘汉督兵自镇河堡出塞捣虏帐子灰河斩首二十八级夺高驼一百七十余只是时虏聚众喜峰口外窥犯蓟镇汉乘虚攻其巢窟以牵制之虏果狼狈西顾自多事来我兵积懦虏常留巢并塞无敢一处问之者至是汉倡为之自后各镇往往乘间出剿虏始有戒心稍徙远具幕云
　　○乙酉清理盐法都御史鄢懋卿条陈八事一各运司自嘉靖二十一年为始藉记各场额课羡余及已未完解之数以凭细查使奸豪不得欺隐一查各商中盐先后造册稽考其间有苦于上纳十余年报中未完者有善于展转十余年守支未绝者有诡名冒领者有伪造印引者悉行议处一查各场灶丁原额逃亡实在之数逃亡者即于富灶内通融佥补所遗滩荡地土即与佥补之人为业一各处行盐之地有司不时追销引目以致奸商往来影射私贩日行请严限稽查约以盐到之日官为给文放卖卖毕即革销退引一行各巡抚及户部管官凡坐派盐引酌量时价召商上纳毋得过为苛刻其淮杨正余工本名色或于盐法阻滞亦听临期酌议一盐徒之出没虽无常处而私煎私秤埠头窝主则有定所宜今所司多方捕缉一敕浙江江西湖广河南山东山西狭西屯田佥事各兼管盐法两直隶则巡盐御史责成于府州卫县官其佥事等官俱听都御史御史节制一运司财赋之薮非综理得人未有不为吏胥所惑奸商所饵者近盐司多非慎选即有一二科目率迁谪者居之或授之握筭不知纵横或善于弥缝乾没为利以此辈典筹而欲安边足国用是浚井而堙其源也乞令吏部重其铨选令抚按精其考核以禆国计＜锍-釒＞入下所司覆议俱从之  遣御史陈旌温如璋往各边修举屯政旌狭西甘肃延宁等处如璋山西宣大鴈门等处从户部议也
　　○丙戌太子太保礼部尚书顾可学上疏乞归省墓许之  巡抚辽东都御史侯如谅言辽东饥馑相仍兼遭虏患虽蒙  圣慈轸念发银发谷议赈议蠲但嗷嗷待哺之众岂能一一仰给内帑而山海隔绝陆挽艰难其势非大开海运民不得全又海道自天津至辽东皆内地无虞惟登菜一带与岛夷相值稍当防卫要在权其利害之轻重得人任之而已今天津已经造船开运乞并容米商通贩以济穷边其山海关运道亦听官民水陆之便但当关防夹带逃移等弊至于登菜海禁虽通而彼处有司往往私为阻挠今可令山东辽海居民各自俱舟赴官告给文引往来贸易不得取税仍令所司严查非常以扼岛夷内入之路从之  兵科都给事中王文炳言迩者浙直倭患稍宁而闽广警报踵至苏松淮杨间博徒杆卒所在驿骚宜敕下本兵议所以安民蓄兵绝寇之策兵部覆议安民莫如罢不急之役蠲无名之征重惩贪官酷吏蓄兵莫如训练各处乡兵隶籍行伍者责之军卫募自田间者责之有司绝寇则当沿海有司按籍所部居民有与盗道通者许同里首告即寘之法而追其所犯银三十两赏告者又有无赖恶少窜入军中巧立报效赞画名色平居生糜公廪有事争冒首功此辈亦将来祸本宜一切查革议入  上曰朕所以安民者守令耳迩来各官恣意贪残困苦小民朕甚悯之吏部都察院即移文各抚按官严加考察限一月内从实奏处余皆如议行  诏原任大同参将王钰山西游击赵伦京营游击刘庄各□□山隽□家丁赴苏松地方候用从应天巡抚翁大立请也
　　○丁亥  上谕户部朕闻近京地方饥荒民流入京者众无所得食其详议赈济事宜以闻于是部臣覆上五事一议赈流聚户部锦衣卫各简属官十人与五城御史以太仓米万石悉录见在流民每日人给米一升至四月终止五月后系百里之外者人给米五升远者以次递加至二斗而止使还旧业一议济病弱凡就赈饥民病不能赴官者令所在富户为糜食之太医院仍给药调治一议游惰凡年力少壮者取具年籍工部酌量顾觅给与工价勿令转徙一议处近民昌平顺义良乡房山三河通州或于太仓或于通仓各发米五百石付所司分赈一议处远民移咨顺天保定巡抚凡应赈之处定拟多寡分数驰报本部请发太仓银折米充赈报可  虏五万骑攻陷辽东广宁中前所城杀守所千户百户武守爵黄廷勋掠二百余人巡抚都御史侯汝谅以其事闻因劾提调指挥储世福备御郭承恩参将张济等失事之罪兵部覆请并治汝谅及总兵杨照得旨革承恩任下世福等与巡按御史照汝谅以岁荒兵疲姑各降俸二级
　　○戊子虏酋都把儿辛爱等拥众数万人以属夷影克辈为乡导入寇一片石等关参将佟登游击胡尧勋提调指挥谷承功及戴罪守备牛相等师兵御却之出关追至芝麻湾而还捷闻兵部请录登等及总督镇巡官许论张玭张承勋永平兵备副使温景葵等功得旨升登尧勋承功各一级相准赎论等各赏银币有差
　　○己丑升大理寺卿马森为户部右侍郎总督仓场督理西苑农事翰林院侍讲学士高拱为太常寺卿国子监祭酒事太常寺少卿徐陟为南京太仆寺卿  升兵部右侍郎闵煦为本部左侍郎召总督三边兵部右侍郎魏谦吉回部管事  加吏部尚书吴鹏太子太保以品六年满也  原任兵部左侍郎张珩卒赐祭葬如例赠工部尚书谥襄敏珩山西石州人正德辛巳进士授监察御史累升大理寺少卿佥都御史巡抚延缓寻迁南京都察院右副都御史提督操江未几召入协理院事进左副都御史会宣大总督罢廷议属珩珩以卿曲辞为言者所指落职久之以原职起巡抚宁夏进兵部右侍郎兼右佥都御史总督狭西三边前后获首功甚众  上数赐玺书金币劳之进右都御史居数岁拜户部尚书督理太仓米至值寇虏延绥坐失事被逮谪戍庆阳已复起为副都御史巡抚延绥迁前职丁母忧归卒于家年七十余珩珩履修洁器识弘远尤博综群籍为御史时会讲官缺辅臣有谓珩才行可充侍从者欲毂推入翰林珩三＜锍-釒＞力辞不就时论高之
　　○壬辰命翰林院侍读张春侍  裕王讲读  上谕兵部朕闻四方盗贼烽起有□欺心坐视不为经理民甚苦之其亟示各抚臣严督所司悉心抚剿务俾靖除有仍前怠视者以名闻于是尚书杨博因条上弭盗六事一南北诸郡连岁兵荒民于公赋外有修边买马治河等类额外之征是重困也宜禁止一民之为盗非其得已宜令各抚臣榜谕凡协从者悉令归业许其自新贫甚不能归则许入籍投军所司即与收五一京城饥民已荷  圣恩发帑救恤其远方赤子请行各抚臣便宜发廪赈贷一凡巡捕职官所领军丁民壮具名咨部隐匿贿脱者重坐之一责成监司首令勤行巡历慎固封守纵贼不捕者计其多寡治罪一申明赏格凡捕盗有功者各遵旧例实行升赏以示激劝＜锍-釒＞入先行
　　○甲午建祈祐邦民醮典于洪应雷宫十五日命英国公张溶等祭告各宫庙  先是云南缅酋莽哒喇者忿先是纪岁为盖密土官思真与孟养土夷思伦所杀欲报之会思真与其子思汉物故嫡庶纷争莽哒喇乘乱乃纳思汉次子思琢为壻遣归孟逆夺其兄思宋印而因假道攻掠孟养以西诸夷以复前仇人使其党卓吉侵夺孟密境后卓吉为思真壻孟乃头目别混所杀哒喇恕自将兵攻别混父子擒之仍招致陇川千崖南甸三土官欲为乱既而觇之知内地有备人虑他夷袭其巢穴乃遁归于是镇巡官沐朝弼等上其事兵部言王者治夷之法叛则加利服则贳过今哒喇已畏威远遁朝廷但当宣示恩威与之更始仍传谕各土夷不许交通结纳则边境自安诏可
　　○乙未礼科给事中曾濂劾奏巡抚应天都御史翁大立疏狂自用刻核少恩不宜复处危疑之地＜锍-釒＞入诏大立回籍聪用
　　大明世宗肃皇帝实录卷四百八十二



大明世宗肃皇帝实录卷四百八十三
　　嘉靖三十九年四月丙申朔时享  太庙命驸马都尉李和代  巡抚凤阳等处右佥都御史唐顺之卒赐祭葬如例顺之直隶常州府武进人嘉靖己丑举礼围第一人赐进士出身改庶吉士授兵部主事调吏部改翰林编修未几上＜锍-釒＞乞养病诏以吏部主事致仕居数年召为右春坊右司谏兼翰林院编脩明年与赞善罗拱先校书郎赵时春上定国本＜锍-釒＞忤旨黜为民顺之初欲猎奇致声誉不意遂废屏居十余年  上方摧抑浮名无实之士言者屡荐之终不见用会东南有倭患工部侍郎赵文华视师江南顺之以策干文华因之交欢严嵩子世蕃起为南京兵部主事寻升职方员外郎郎中奉命查勘蓟镇边务复视师浙直总督胡宗宪荐其有功迁太仆寺少卿通政司右通政俄代都御史李遂巡抚凤阳卒于官顺之博官强记至六经诸子以至算射兵法阴阳小技无不研究其说其文辞足以擅名一家初罢归闭门独居力为矫抗之行非其人不交非其道不取天下士靡然慕之既久之不获用晚乃由赵文华进得交严氏父子觊因以取功名起家不二年开府淮杨然竟靡所建立以卒顺之本文士使获用其所长直石渠金马之地其著作润色必有可观者乃以边才自诡既假以致身遂不自量忘其为非有欲以武功自见尽暴其短为天下笑云
　　○丁酉升江西布政使司右参政方廉为都察院右佥都御史总督粮储提督军务兼巡抚应天  以狭西巡抚右副都御史郭乾总督狭西三边军务  升抚治郧阳右佥都御史刘学易为大理寺卿  南京内外守备太监何绶魏国公徐鹏举临淮侯李庭竹兵部尚书张鏊各以兵变奉诏自陈乞罢会御史赵时齐＜锍-釒＞论绶等驭兵无状恩威不行即今兵将相□□山隽□之际非择人更代势不可久因言振武营军近以倭乱汰减土着旧兵而以新募之兵充之譬之蓄狸养虎易与为乱今即不能尽遣当以振武一营军分隶神机大小教场新江等营今坐营等官各自训练不相统一斯亦潜消奸宄之一策章下吏兵二部会议鏊庭竹当更代鹏举当留用何绶请  上裁得旨令鹏举策励供职庭竹闻住鏊致仕绶降三级徵还其营军散练之法仍行内外守备酌议以闻  武定侯郭守乾卒赐祭葬如例
　　○己亥该户部尚书江东为南京兵部尚书参赞机务加太子少保命提督掺江西宁侯宋廷驯充南京协同守备官东＜锍-釒＞辞太子少保  上手诏追嘉其入饷右卫之功令尽心安抚士卒训之忠义以奠邦本不允辞  令总督宣大山西都御史张松回籍听用升巡抚保定右佥都御史葛缙为左副都御史代之先是  上谕吏部兵部曰朕闻自博入胡奴守墙外伺犯恐总督非松才宜也卿等议处以闻部覆松推称谨饬但非经略才诚如  圣谕因荐大同巡抚李文进及缙可代松  上初欲用文进既而谓其巡抚未久乃罢松用缙
　　○辛丑命南京左府事新宁伯谭功承兼督掺江
　　○壬寅论南京叛军罪首恶周山等三人论斩系狱发滕彪等二十二人戍边卫初侍郎李遂既以计散遣各军已而闻军中籍籍有言朝廷将尽诛各营兵阴相约欲叛入海遂患之与尚书张鏊议曰诸叛卒虽从宜抚处而首恶未诛非法也不闻元魏禁军攻统军张彝之事乎且众尚汹汹必俟奏报处分万一机泄奈何乃托病闭门□仑卧给各军安家小乐各一纸以安众心密台坐营官华恩把总张勋等入卧内受计令刺访首恶得山等二十五人各以三月十六掩捕下狱因驰奏请处分兵部议叛军戕杀大臣逼胁府部当即时斩首枭示  上复命三法司会科道官详议改比谋杀制命使臣律俱斩秋后处决  上曰帘远本因堂高必无自远之理士卒辱及大臣法斩死时君立新帝者必法外凌迟黄懋官心存欺谤计使人为全尸而死失刑甚矣今所获亦未可尽知果皆为首者可再议开乃止坐首恶三人余各以矜疑调发未获悉贳之按振武之变虽由侍郎黄懋官克消所激然诸君本乌合恶少非有尺籍五符一但于都城之中肆行无上戕杀大臣乃竟寘而不问国法荡然矣于是四方效尤士卒戕主帅部民殴制使者纷纷数起朝廷患其徒众类从姑息焉
　　○甲辰升户部左侍郎高棹为本部尚书  升巡抚延绥右佥都御史董威湖广左布政使谷峤狭西左布政使程軏俱都察院右副都御史威巡抚保定兼提督紫荆关峤提督抚治郧阳軏巡抚狭西  令狭而各寺苑每三年一次变鬻老马即以所鬻价银更买壮马发缺马军牧之著为例从御史莫抑奏也
　　○辛亥云南道御史耿定向劾奏吏部尚书吴鹏言顷  陛下以四方多盗特下明诏考察守令之贪暴者与百姓更始甚大惠也然臣窃以为本正而后未治源洁而后流清今察守令之贪残而不究铨司之淑慝是摇其本浊其源而欲未流之清且治难矣夫方今为  陛下主铨衡者非尚书吴鹏哉鹏以天官为己私物凡百司例当迁升者其始也必白白以贿也其既也必谢谢以贿也其岁时也必有庆贺之礼庆贺问安以贿也姑不锁论请迹其数事大较着者如鹏壻董分主考而子绍宗式群目睽睽已自难掩及授官之际会试首蔡茂春止得兵部而诏反得礼部予夺之谓何其谁能说之此鹏之不足于鹏者一也前吏部司属李一科白璧皆赃墨著闻为御史林腾蛟给事中袁洪愈所发腾蛟遂坐补外洪愈亦淹滞者数年以此箱制言官使皆垂首濡足不得一吐愤懑此臣之不足于鹏者二也文选郎中何每宴验封员外郎宗臣各以贪墨夤缘被斥未几一则升河南参政一则升福建提学副使又何怪夫居吏部者之贪也此臣之不足于鹏者三也臣初在吏部部办事见今文选员外郎张九一方入为稽勋主事中外目笑之曰此官身价数千金矣入部以来多为奸利乞墦登垄攘背肆行是为天下贪残者树赤帜人何以禁守令便不贪也此臣之不足于鹏者四也九卿重任当以得选今漫无可否任其纷然请托惟强有力者得之如蔡克廉病夫也而拟之南司徒沈坤巨恶也而寘之北祭酒向非  圣明独断则计曹为养病之所而太学是播恶之区矣此臣之不足于鹏者五也私门纳贿几如闹市甚为而盈筐书帕显然投于署中门者弗呵受者弗报如此而欲移文抚按禁贪戢秽臣恐不反唇亦腹诽也此臣之不足于鹏者六也凡此六者皆本源之地自为乱首而末流从之臣谨昧死以闻章上尚书鹏及翰林院学士董份各＜锍-釒＞辩求罢  上命鹏竭忠供职份安心直撰不允辞既而九一海晏亦＜锍-釒＞乞罢部皆覆其留用从之
　　○壬子从大同守臣议诏于大峪口建堡一座增设掺守官一员把总三员坐堡一员管队官军五百余人守之许家庄建堡一座改设掺守一员把总三员坐堡一员军站一所站官一员募军四百人守之西安驿添设把总一员管队官军二百五十余人守之其诸路修筑墩隍濠堑诸费听其便宜动友山西河南班价及户部监生事例银仍令太仆寺发马价户部发衣装银充募军费  发太仓银七千两赈顺天永平二府饥民
　　○甲寅改总督湖广川贵军务兵部右侍郎石永为户部左侍郎  罢刑部尚书郑晓闲住不许再用降左右侍郎赵大佑傅颐各俸二级故事近京军民有冤得投牒通政司赴刑部讯理时御史郑存仁巡按顺天移檄禁民越诉凡法司官擅受民词有所追取者县官不得輙发晓闻之乃引大明律例有停囚待对之条及会典中亦载近京犯人得听法司问理率大佑等上＜锍-釒＞论存仁违例侵官存仁亦执大明律自下而上之义论晓等欺罔  上下其章于都察院会该科会议未上晓等＜锍-釒＞辨  上责其不候处分先行辨渎且言前者周山等作乱咎本在激变之人晓等奉旨末减＜锍-釒＞内无一字避退虽曰执法终是自尊乃斥降晓等而命自今一应词讼在外者属之有司在京者属之刑部不许行争扰
　　○己卯追赐岳怀王名厚熙王  睿宗皇帝嫡第一子  上兄也未名蚤薨也  上御极追封岳王谥曰怀  上念王不置每岁时斋荐于宫中以未名不便登录故谕礼部赐今名云
　　○丁巳升大理寺左寺丞孙慎为都察院右佥都御史巡抚延绥  复设都御史一员提督南京粮储改督漕右副都御史为之初营军之乱侍郎黄懋官以南粮不充莭缩太过至于生变及是给事中郭斗因言粮储缺乏弊由提督侍郎不兼宪职无举劾之权故所在有司皆玩视不理积逋臣万宜如旧例专设宪臣董之且言南北二郡均为国计所关而人情每重北轻南法不画一请略仿京漕之例施之南京凡各处应派南粮者岁遣户部司属一员令其一体奉敕监兖给事中马出图亦言南粮自尚书方钝议改折后军无见粮讟始起乞尽复本色便诏俱从之  命左军都督府佥书恭顺侯吴继爵掌本府事
  </div>
  <div class="pagination">
   <a href="明实录世宗实录_page497.html">
    上一页
   </a>
   <span>
    ...
   </span>
   <a href="明实录世宗实录_page493.html">
    493
   </a>
   <a href="明实录世宗实录_page494.html">
    494
   </a>
   <a href="明实录世宗实录_page495.html">
    495
   </a>
   <a href="明实录世宗实录_page496.html">
    496
   </a>
   <a href="明实录世宗实录_page497.html">
    497
   </a>
   <span class="current-page">
    498
   </span>
   <a href="明实录世宗实录_page499.html">
    499
   </a>
   <a href="明实录世宗实录_page500.html">
    500
   </a>
   <a href="明实录世宗实录_page501.html">
    501
   </a>
   <a href="明实录世宗实录_page502.html">
    502
   </a>
   <a href="明实录世宗实录_page503.html">
    503
   </a>
   <span>
    ...
   </span>
   <a href="明实录世宗实录_page499.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
