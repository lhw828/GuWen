<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 95 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 95 页/共 1860 页</h1>
    <div class="content">○加恤各省贫生。谕、各省所有学田银粮。原为给散各学廪生贫生之用。但为数无多。或地方偶遇歉年。贫生不自给。往往不免饥馁。深可悯念。朕思伊等身列胶庠。自不便令有司与贫民一例散赈。嗣后凡遇地方散赈之时。著该督、抚、学政、饬令教官将贫生等名籍。开送地方官核实详报。视人数多寡。即于存公项内量拨银米。移交本学教官。均匀散给。资其饘粥。如教官开报不实。给散不均。及为吏胥中饱者。交督、抚、学政、稽察。即以不职参治。至各省学租。务须通融散给极贫、次贫、生员。俾沾实惠。此朕体恤贫生之意。若生员等、不知感激自爱。因此而干预地方。恃有生监护符。以致肆行种种不法之事。该督抚等仍应照例查察。毋使陷于罪戾。　　

○户部尚书海望奏、据户部左侍郎鄂善、面奉谕旨。各省粮船。将所带土宜。改带米石。并买旗丁余米。以济民食。著交海望详议具奏。查粮船准带土宜一百二十六石。原以惠养旗丁。今将土宜全数改带米石。运通接济粜卖。固为妥事。但携带货物。亦属通商交易之道。势难令全数改带。且江、浙、二省。粳米价昂。似于平粜无益。惟江西、湖广、二省。米□夋米值贱。宜于丰收之年。酌量动帑。采买数万石存贮。陆续带运。仍给与负重银两。至所存各船余米。皆系丁船行、月、等项回南食米。在所必需。难再行议价收买。从之。　　

○户部议覆、仓场侍郎宗室塞尔赫疏请、土坝运米抵通之车户。每一石掣欠一升者。准其照六钱七钱之例。买余米抵补。若再多欠。则照每石一两四钱之例。著落车户家产变赔。所请未免过多。应令嗣后车户。每一石准其掣欠八合。照七钱六钱之例。买余米抵补。若再多欠。仍照一两四钱之例。于现年应领脚价银扣抵。从之。　　

○又议准、调任陕西巡抚崔纪疏言、陕省豁除屯更丁银。请自本年为始。摊入编审新丁应徵银两内、入额徵解。从之。　　

○礼部议准、陕西道御史八时疏言、繙译乡试内帘。止将拟取之朱卷进呈。毋庸取阅墨卷。至发榜时、始将墨卷公同拆名。从之。　　

○巴林扎萨克固山贝子巴忒玛故。以其子诺扪额林图袭爵。　　

○乙巳。大学士鄂尔泰等议覆、御史陶正靖条奏内。请停州县官五百里回避之例。固为有老亲者、便于迎养起见。但恐本官地近乡籍。亲友往来搅扰。不肖子弟。因缘生事。雍正年间定此例。循行已久。况大省选人甚多。拘以近地。必至人浮于缺。小省选人甚少。拘以近地。必至缺浮于人。即月员引见。偶有改调近省者。是国家恩意所行。法制所在。臣等仰体俯恤臣工之意。酌量于月官履历内。有年逾六十、于本籍相去三千里外者。注明。恭候钦定。从之。　　

○免广东三水、清远、龙门、从化、花县、潮阳、澄海、高要、开平、四会、十县。二年分被旱额赋有差。　　

○丙午。谕大学士鄂尔泰等。前吴金奉差回京。密奏楚省事务甚多。朕发与总督德沛、逐一查察。俱属子虚。且称吴金在楚。喜怒无常。威福自用。每见地方官。必曰此番奉命。非徒祭祀。且将察尔等之贤否。即总督巡抚。未必无分。又致书素不相识之云梦县知县傅百揆。索借银五十两。该县未应。至汉口时。与盐商等互相拜往。因名吴金。遂与凡吴姓商人。俱用宗末拜帖。楚人传为笑谈。又吴金奏请衡、永、宝、等府。销盐甚微。必须专设商人。请令卡商方宏源办理。经大学士等议驳。查方宏源本非安分之人。吴金去岁至汉口时。方宏源称为师生。叙谈数日。踪迹诡秘。其有无贿赂情弊。虽无由得知。然以此不伦之事。代伊入告。其为请托无疑等语。凡奉差各省官员。于地方事务。自当留心访察。果能秉公据实。陈奏朕前。有益于民生吏治。朕自嘉奖之。若无所见闻。即不敷陈一事。亦属奉使之常。今吴金假公济私。妄行渎奏。且行止卑鄙。招摇恣肆。甚属无耻。著交部严察议奏。以为官员奉使挟私妄奏者之戒。至方宏源一案。与吴金有无行贿之处。著交与总督德沛查明具奏。　　

○又谕、毛之玉系丁忧御史。回籍守制。不知读礼家居。乃往浙江违例干谒。著交部严加议处。刘统勋据实奏闻可嘉。著交部议叙。署总督嵇曾筠。布政张若震、何以不行奏闻。著明白回奏。寻据嵇曾筠奏覆。本年三月内。毛之玉到浙。曾经面见询问。据称家道贫苦。年逾六旬。亲丧未举。欲往江西广东亲友处。营求葬资。道由浙江。忝在衙门后辈。故来进见。来时布袍雨帽。悲痛满容。并非易衣赴席招摇干谒可比。臣心恻然。因送银一十二两。此外并无一人相助。未经奏闻。实难辞咎。疏入。报闻。　　

○御书浙江会稽禹王陵庙扁曰。成功永赖。联曰。绩奠九州垂万世。统承二帝首三王。命管理海塘署总督嵇曾筠敬刻悬挂。　　

○引见刑部郎中温保等、二十员。得旨。温保、增寿、玛升、傅尔逊、五禄顺、色楞泰、刘运鲋、苏霖渤、记名以御史用。　　

○丁未。上诣畅春园、问皇太后安。　　

○礼部议准、四川巡抚硕色奏请、宁远一府。僻处极边。乡试士子。至三十名以上。另编一号取中。从之。　　

○兵部议准、直隶总督李卫疏请、直属各府州县添派门军。并请顺义县附城基地。听民搭盖房屋。即令看守城门。免徵房税。从之。　　

○直隶河道总督朱藻等奏、永定河两岸。加帮大堤。现俱完竣。石景山灰石堤坝。开挖引河。郭家务草坝。金门闸石坝。隶于霸、保、文、大、四邑之千里长堤。俱可于汛前告竣。至静海县独流建闸。工程浩大。尚可缓图。沧州歧口建坝之工。该处地势普面漫滩。可不必议建。再永定河名桑乾。桑黮一熟。河即全乾。今古景山汛内。山水骤长。漫入麻峪村、卢沟桥、等处。此新河畅达之验也。得旨。一切汝等和衷共济为之。不可稍存形迹也。　　

○引见工部郎中伊克善等、三十五员。得旨。伊克善、瞻柱、德尔格、海明、立柱、张钧、吴炜、宫焕文、束敏、记名以御史用。　　

○戊甲。上御勤政殿听政。　　

○刑部议奏、镶红旗满州三等护卫释伽保。图奸家人破脸之妻金氏不遂。将破脸毒打致毙。实属行止有亏。请照故杀奴婢例革职。得旨。家主之于奴仆。虽系名分有关。而人命至重。岂容轻易致毙。如果奴仆逞凶犯上。情罪重大。家主责打之时。不暇详审。以致受伤身死。情尚可原。若寻常小过。及偷盗财等事。罪不至死者。辄行殴毙。草菅人命。已属不法。今释伽保因图奸仆妇不遂。即将伊夫破脸毒殴。腿断骨折。立时毙命。凶恶已极。甚属可恶。释伽保著革职。发往黑龙江。余依议。朕为天下主。凡遇命盗案件。于律无可宽贷者。尚且反覆推详。冀其有一线可轻之路。凡身为职官之人。何得因系奴仆。遂忍心立毙其命。据定例、故杀奴仆者降二级调用。恐不肖官员。恃有职衔。谓打死家人。罪不过降革。且任内有加级纪录。又可抵免。遂致恣意残害。如释伽保之流。此风断不可长。从前定例。尚未明晰。即以故杀而论。恶仆逞凶。其主杀之。乃故杀也。今释伽保之因奸毒杀其仆。亦得以故杀论。又岂可同日而语哉。此处著九卿分别详悉定议具奏。寻议、家主图奸不遂。毒殴致毙。将伊主不分官员平人。悉发黑龙江等处当差。至奴婢罪不至死。而起意致毙者。拟以降调。虽有加级。不准抵销。从之。　　

○江西巡抚岳浚奏、浔关河口。冬春难泊。于商人大不便。请开浚。从之。　　

○转兵部右侍郎吴应棻、为兵部左侍郎。以内阁学士凌如焕、为兵部右侍郎。　　

○予故总兵衔驻防哈密副将哈元生、祭葬如例。　　

○己酉。申禁躧麯裕食。谕、今岁山东、河南、二省。雨泽均调。麦秋大稔。朕心甚为喜慰。但恐小民无知。往往有余之时。不知撙节爱惜。耗费于无用之地。是在地方有司。极力化导。用心稽查。如躧麴耗麦之弊。更当严禁于斯时。勿以二麦丰收。遂可弛其禁。至于邻省需麦之处甚多。以本地之有余。济他省之不足。而贸易之利。即在其中。务使商贩流通。彼此均受其益。如果再有余粮。即著地方官动支库帑。照时价籴买。存贮公所。以为储蓄。不使有谷贱伤农之虑。但不可绳以官法。勒令交易。致滋扰累。著两省巡抚。仰体朕心。遍行晓谕。善为办理。　　

○又谕、朕将翰林部属等官。例应考选御史者引见记名。以备将来数年之用。其未用御史以前。若该员论俸应升。仍著照例升用。若应行开列请旨。亦仍照旧开列。但于本名之下。将御史记名之处。开注奏闻。其应出差者。亦然。著传谕各该衙门知之。　　

○议拯广西烟瘴各员。谕、据广东督抚鄂弥达、王謩、奏称、崖州牧王锡、感恩令李寿阜。俱于到任后数月染瘴身故。家口柩榇。贫难归籍。请定四省边瘴病故官员回籍拯恤之例。此等人员。奉职边远。不幸因瘴殒生。深可悯恻。自应酌量加恩。但朕意与其加恩拯恤于身后。何如设法保全于生前。向例瘴地各缺。原系拣选熟习水土之员调补。则调补人员。必其籍与两粤道路相近。水土始为相宜。未可漫无区别。概行调往也。将来作何定例拯恤。并变通之处。著大学士会同该部。详悉定拟具奏。寻议、粤西烟瘴各缺。水土最为恶毒。别省人员。不甚服习。易染瘴疠。惟广东、福建、湖南、云、贵、等省。其饮食起居。大概相类。请于广东等省人员内。拣发委署。以备将来调补之用。其现任各员。有身染瘴疠告病者。旧例在省调理。不准回籍。病痊日。赴部引见。坐补原缺。恐辗转染病。亦属可悯。请嗣后准其回籍调理。病痊。由原籍给咨赴部引见。请旨补用。至于染瘴身故。家口柩榇。贫难归籍。查乾隆元年七月内谕旨。各直省县丞、主簿、典史、巡检、离任身故。不能回籍者。著该督抚于存公项内。酌量赏给还乡路费。是佐杂微员。已蒙加恩格外。今两粤边瘴。尤非内地可比。自应酌动公项。量加拯恤。其已故崖州牧王锡、感恩令李寿阜、即照此议行。从之。　　

○又谕、原任乌蒙镇标游击刘昆。于雍正八年间遭值乌蒙逆蛮背叛。奋勇杀贼。殁于行阵。其妻张氏、妾吴氏、并伊二女。皆临难捐生。从容就义。一门忠烈。实所罕见。仰蒙皇考从优赐恤。立碑建坊。恩逾常例。彼时刘昆之子刘觉先。年甫三岁。一切身后之事。皆伊义子武举刘类先、为之经理。并抚育幼弟。以继刘昆之后。今类先若照武举例。发往别省补用。则离家遥远。刘昆幼子无照看。刘类先著加恩授为守备。交与四川抚、提。以本省员缺题补。以示朕加恩忠烈之至意。刘类先现在京师。著该部带领引见。　　

○礼部议准、河南道御史赫庆条奏、繙译乡会试届期。所有同考官四员。请谕各部院堂官、及各馆总裁。令于司官纂修官内。择明通之员。送部开列。并请钦命繙译一题外。再于清文四书内、钦命一题。令士子作清文一篇。从之。　　

○兵部议奏、江南提督南天祥奏、分发题补年满千总。请入豫行保举人员内掣补。应毋庸议。此项分发题补。及随标候推各千总。愈积愈多。未免壅滞。俟一二年后。臣部再行悉心妥议。得旨。此奏内称分发题补。及随标候推各千总。将来未免有壅滞之处。俟一二年再行妥议具题等语。此项分发年满千总等。现今候补。尚且壅滞。若再俟一二年后。势必愈积愈多。益难办理矣。应将伊等如何疏通办理之处。交与兵部。即行悉心妥议具奏。　　

○庚戌。两江总督那苏图遵旨议奏、毛城铺减水石坝。原因徐州一带。两岸山势夹束。河流不能下注。徐城逼处河滨。上壅下溢。屡屡为患。前河臣靳辅、于康熙十七年请设减水坝。分洩黄涨。保护徐城。以及上下两岸险工。其减下之水。使归洪湖。以助清刷黄。是乃减黄河出槽盈溢之水。非减正河大溜之水。故数十年均受其益。且现在坝基。离河岸三十余里。故历久循行。无夺流之患。祗因迩年以来。坝外沿河堤岸。漫口甚多。坝座倾废。旧有下游河道。年久淤阻。以致减入黄水过多。拥入毛城闸口。来水多而去水无路。遂致漫流。永、砀、田禾。屡经淹损。河臣高斌会议修筑毛城石坝。并将坝口丈尺收缩。又将临河各冲漫水口。悉照旧堤修筑堵塞。止留下游定国寺倒勾水支河一道。及分洩郭家口支河一道。减入之水。已较近年减少大半。而坝口用石拦水。下游一带淤浅河道。现估挑浚。由徐、萧、睢、宿、灵、虹、等州县。至泗州之安河陡门。纡回六百余里。中经孟山等五湖。澄清黄水。停蓄以入洪湖。种种来水去水情形。乃系修复旧制。并非增创更张。揆之目前形势。亦止有如此办理之法。若将毛城铺旧有迤下河道。不行开通。任听黄水涨入萧、砀、永、宿、各境。人民田宇。漫浸可虞。若径将旧有之毛城坝堵塞。现见堤外地土。高于堤内四五尺不等。设遇黄水奔腾。徐州一带城郭民庐。必难保固。何可舍数十年已验之良规。别为置议。臣履勘确实。敬另疏条列。得旨。此奏甚属详明。持中之论。嘉悦览焉。又条奏。一、毛城铺王家山坝闸。黄水会出徐溪口。而下游之燕子口。又为山水总汇。地处低洼。自燕子口起。至灵璧交界止。旧河淤浅。不能容纳来水。应一体疏浚。使之畅达。入于孟山等五湖。不致岁有漫溢。宿、灵、人民。咸受灌浸。一、灵、虹、二境之杨疃、灵芝、土山、孟山、崔家、等五湖。上承徐溪口诸水。合流而下。赖此五湖盛贮。以为水柜。盈科而进。达于洪湖。乃因岁久淤浅。四围俱成平陆。小民取目前之利。争相认垦。一遇大水。湖中不能容纳。遂致横溢。应请将旧迹查丈。还其原址。不与争地。其已经认垦者。照依原数查豁。将沿湖沙滩。动项挑挖宽深。但工大费繁。应于每年水落时、一有涸出。即行加挑。并将挑出土方。沿湖筑堤。俾上游之水。来有所归。泻出之水。纡徐不迫。不特灵、宿、二邑受利。即洪泽上游。亦无冲啮。一、洪泽全湖。收纳淮泗七十二溪之水。今以毛城铺减下之水、助清刷黄。受水既多。益宜讲究。臣查看时。湖水未涨。高家堰石工。坚峙壁立。出水石岸十三四层。固无足虑。但恐众水汇注之时。挟有浮沙。湖底不无淤垫。应于四围淤浅处。量加捞浚。或仿海口浚船之法。船尾拖铁帚往来。俾沙随水下。因而入海。则既无漫溢高堰之患。而淮、扬、高、宝、民生。咸受其福。一、毛城铺三＜?氵义＞河分流。向有洪沟河、巴河、二道。又有蒋沟崖河一道。分洩减水。并入徐溪口。东行达于五湖。今巴河已成平陆。且原从洪沟河分流。仍归洪沟河。一同出口。徒多曲折。不能分减急流。即使挑挖。亦易壅塞。应请将巴河停其兴挑。再睢宁县之峰山减水四闸。九卿原议将闸下引河六十余里。一并估挑。但峰山闸口。高耸山崖。与河身相去。高出二丈余。黄水平稳之年。并无减入之水。若偶异常汛涨。减入之水。达于五湖。水有归束。闸外旧有引河。毋庸挑浚。一、毛城铺迤下之洪沟等河。向有民间自筑子堰。今履勘河干。此堰仅止一线。且有未设子堰之处。应请将各河挑出土方。乘时于两岸一律帮筑。但仍照原议。离河三十丈为准。得旨。诸议俱属详明。具见留心讲求也。又谕、江南毛城铺工程。渐次就绪。但此地至洪泽湖。河湖水道。六百余里。经历数十州县。土壤相错。若无专员统辖。则各邑丞簿微员。呼应不灵。所有一切堤岸坝座工程。未必经久坚固。况现在修防疏浚。尚须逐年料理。则岁修之费。亦当豫为筹及者。著河道总督高斌、会同江南总督那苏图。悉心妥议。于就近厅员内。归并何员管辖。并酌定岁修之费若干。于每年冬末春初河水未发时。相度修治。俾地方永受其益。寻奏覆、毛城铺减水坝迤下河道。令丰萧砀河务通判、铜沛河务同知、邳睢灵璧河务同知、宿虹河务同知、山盱河务通判、各照所属地方。分界管理。每岁于冬初水涸时。该管官查明应行挑浚工段。勘估兴修。所需银两。于江宁藩库每年动拨银三千两。豫贮庐凤道库备用。如有余剩。存为下年之用。倘有不敷。如数补领。其子堰或经卑薄。河道间有淤阻。均令随时修补疏导。下部议行。　　

○安南国嗣王黎维袆、奏谢册封并谕祭恩。报闻。　　

○辛亥。予乡会中式之教官仍回原任。谕曰。朕闻各省现任教谕。若中进士。现任训导。若中举人、副榜。则有应用之缺。便离原有之任。以待铨补。而铨补往往迟延。动辄数载。是一中之后。转令退居闲散矣。推求其故。盖以从前品级相悬。故定例令其离任。今教职品级。既已加增。则离任之例。亦应酌量变通。以示鼓励。嗣后现任教谕、会试得中进士。例应归班者。仍令回原任。以教授衔管教谕事。现任训导、乡试得中举人、副榜者。仍回原任。以教谕管训导事。若遇该员本班应选时。照常铨选。遇卓异荐举。亦照衔升转。将此永著为例。　　

○户部议准、广东巡抚王謩题请、各属社仓民借谷石。概行停止加息。　　

○从之。　　

○是月。两江总督那苏图奏请、引见州县人员时。择其曾任两江。及才具出众。堪胜繁剧者。不拘人数。随时命来江省。酌量委用。得旨。朕时刻留心可也。　　

○大学士总理浙江海塘管理总督事务嵇曾筠疏言、海潮入江。有南大亹、北大亹、中小亹、三路。迁流无定。考其形势。溜趋北亹。则海宁一带塘工。坐当其冲。溜趋南亹。则绍兴一带塘工。亦受其险。惟溜趋中亹。庶南北两岸。俱获平稳。前因溜走北亹。遂致海宁塘工。连年告险。虽欲修筑石塘。而一日两潮。难以施工。幸两年来、东西塘外。涨沙日加。绵亘宽厚。水势中行。不特海宁塘工可筑。即南亹一路。亦可渐次开放。但中亹介于襌机、河庄、两山之间。口门仄狭。江海不能畅流。往上、则直逼南亹。退下、则仍注北亹。皆须及早图维者。臣于本年二月。会同刑部侍郎刘统勋。查勘绍兴府属一带海塘。类多残缺。若及时修葺。需帑少而功亦易成。现已发银儹砌完整。再中亹之上游、萧山县西兴地方。有大滩横亘江心。挑溜北注。如遽开中亹。则北岸之仁和、钱塘、工程。亦成顶冲。现亦设法疏切。引溜冲刷。俟水势条顺。方可开放。至鱼鳞石塘工程。原系垂诸久远。臣复指示儹筑。务期坚整。得旨。欣悦览之。海塘工程。一以赖卿。自能先事豫筹。诸凡得宜。以副朕望也。　　

○山东巡抚法敏疏报、三月下旬。连得透雨。惟长山、邹平、新城、章邱、齐东、宁阳、邹县、济宁、泗水、泰安、莱芜、高苑、沂水、等州县卫。被雹成灾。得旨、以手加额览之。至被雹处所。虽系偏灾。即一户一人。亦不应令其失所也。　　

○河东河道总督白钟山奏、前议准河南署任同知朱侠、详议黄河南岸。仪封县汛十六堡。对岸开挑引河。估银二万四千六百余两。今臣于里堤帮筑挑浚。工成。仅需一千六百余两。得旨。此皆卿实心实力。办理得宜之所致也。览奏曷胜欣悦。　　

○又奏、济宁河标兵丁。向无积储仓粮。每岁青黄不接之时。兵食艰苦。即咨部将库存生息余银。买谷收贮。春借秋还。免其加息。今又届其时。曾咨部将存贮价银。按名借给。定限夏秋二季缴还。兹各兵已缴一半。如俟秋饷领到。全数完纳时。再行收买谷石。恐致价长。即于此时催令完缴。又不免于追呼。应即动支籴麦收贮。得旨。理应如此办理者。　　

○四川巡抚硕色奏、社仓积贮。次第举行。现已贮有五万四百三十石有奇。并请照常平仓之例。每四百石建廒一间。即于耗羡公用银内动建。得旨。知道了。积贮社仓。甚属美政。但行之必须妥协耳。　　

○两广总督鄂弥达奏报、横山矿匪范亚四等。与矿匪黄肇等。争占杀伤多命案内。混名武状元邓清侯、郭华、周亚晚、等十八名。现已拏获。其在山余党。即委把总何九星、赍臣令箭。直入巢穴。晓以利害。各自解散。免其究治。山场肃清。地方并无惊扰。得旨。此案办理。殊属可嘉。知道了。　　

○又奏、新辟苗疆。议设屯军。将已故逆苗田产。悉行归官。如该苗曾与官兵对敌。即令屯丁召垦。现在杀虏之余。苗民稀少。犹可支持生计。数年之后。生齿日繁。其相沿习俗。刀耕火种之外。非比内地民人。别有营运。所赖从前地亩宽余。始获相生相养。迨后地少人多。不能仰事俯育。必致怨生。理势然也。且现在苗田。屯丁不能自耕。仍须召苗耕种。此辈开地服畴。祖孙父子。历有年所。一旦以世代田产。供他人之倍收。岂能安心无怨。况为兵丁佃户。久之视同奴隶。苗民既衣食无赖。又兼役使鞭笞。既不乐生。又何畏死。恐不出十五年。古州之事复见矣。臣是以鳃鳃过计。前奏所陈布置之法。总期杜兵丁之滋扰。严汉奸之播唆。彻兵于外。周围防守。以镇抚之。择苗民之稍有知识者。设立头人。约束其众。所有苗田。尽其种植。即将来人口滋生。而现给头人之绝田。仍属苗民同类。可以通融。是田地既有宽余。又无凌虐唆拨之虑。使其衣食丰足。知有生人之乐。皆可世为良民。相安于无事。得旨。此奏识见甚正。即朕意亦然。旧年又因此特颁谕旨。但张广泗持之甚力。伊系封疆大臣。又首尾承办此事。不得不照彼所请。然朕则以为终非长策地。今据此奏。复交军机大臣等详议矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之六十七


大清高宗法天隆运至诚先觉体元立极敷文奋武孝慈神圣纯皇帝实录卷之六十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。五月。壬子。朔。以副都统保住、署马兰镇总兵。大名协副将丁士杰、署正定镇总兵。　　

○癸丑。上诣大高殿行礼。　　

○还宫。　　

○谕大学士鄂尔泰等。据漕运总督查克丹奏、漕船过淮后。尚须经历各处闸坝。方能渡黄。自四月起。运河之外。清口之内。湖水微弱。黄水渐盛。河流倒灌。停蓄沙淤。以致清口风神庙前。积有横埂二道。各宽十余丈。粮船轻者起剥。重者守候。经河臣委员挑挖。并添筑草坝。拦截湖流。束水冲沙。无如旋挖旋淤。一时未能畅达等语。朕思湖水之弱。或系运河已开深通。而湖水流入运河者过多。故其势弱不足以刷黄耶。抑或高斌去年请将运口旧制、稍改为曲湾。虽清流可以济运。而缓水不能敌黄。遂因此有横埂耶。从来治水机宜。惟在随时利导。成法具在。可循不可拘。尔等即寄信与高斌。令其详晰筹度。务使淤沙尽去。运道畅达。毋致阻滞粮运。或并河道更费周章可也。旋据高斌奏、清口淤浅。漕船阻滞。今已深通。得旨。前因查克丹奏。清口淤浅。朕甚为念。恐因今年新工有不妥处。已有旨谕大学士问汝矣。兹览此奏。朕心稍慰。寻遵旨奏覆、清口淤浅。实因黄水一时过盛。兼之东北大风所致。系黄盛于清。非清水比前微弱。及入运过多之故。今一雨之后。风恬浪静。黄水平退。湖水立时畅出。淤浅之处。冲刷宽深。清口通利。已有明验。至运河挑浚。不过就淤浅处间挑。非大开深广。万无入运过多之事。至运口改入三＜?氵义＞河之内。形势稍湾。正为将入运之水。减少分数。不令过多。而清口全湖之水。自裴家厂、张福口、等引河畅出。形势通顺。并无湾曲之形。及多分入运之患。臣伏查明臣潘季驯河防一览书。载防清口淤涩一条云。偶遇黄水先发。淮水尚微。河沙逆上。不免浅阻。然黄退淮行。深复如故。不为害也。正与今日清口情形适合。得旨。览此奏。朕怀释然矣。　　

○吏部议准、江苏按察使戴永椿疏言。淮安府属之清江浦。南岸滨临大河。北岸则为王家营。乃南北往来。舟车辐辏之要冲。请以河务稍简之厅员。移驻兼辖。从之。　　
</div>
    <div class="pagination">
<a href="清实录乾隆朝实录_page94.html">上一页</a><span>...</span><a href="清实录乾隆朝实录_page90.html">90</a><a href="清实录乾隆朝实录_page91.html">91</a><a href="清实录乾隆朝实录_page92.html">92</a><a href="清实录乾隆朝实录_page93.html">93</a><a href="清实录乾隆朝实录_page94.html">94</a><span class="current-page">95</span><a href="清实录乾隆朝实录_page96.html">96</a><a href="清实录乾隆朝实录_page97.html">97</a><a href="清实录乾隆朝实录_page98.html">98</a><a href="清实录乾隆朝实录_page99.html">99</a><a href="清实录乾隆朝实录_page100.html">100</a><span>...</span><a href="清实录乾隆朝实录_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
