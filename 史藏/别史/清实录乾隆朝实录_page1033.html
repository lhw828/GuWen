<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1033 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1033 页/共 1860 页
  </h1>
  <div class="content">
   ○戊申。上御紫光阁。阅中式武举骑射　　

○军机大臣等议覆、巴里坤总兵德昌奏、筹办穆垒屯田事宜。一、穆垒迤西一带。水泽有大有小。兹就水泽易周处。自吉尔玛泰。至特讷格尔。计可垦田八万余亩。安插民人二千六七百户。原议本年屯田粮石。建盖房间。止备明岁召募二百户之用。未免规模狭小。请于戊子年起。每岁招移三百户。俟积贮有余。随时广为招徕。一、今年原派兵二百名。明年种地四千亩。照本年九分收成计。止得粮三千六百余石。实不敷用。请自三十二年始。除本年原派兵二百名外。添派三百名。千把总。外委四员。共额定屯兵五百名。种地一万亩。一现在招徕户民。每户有兵盖土房二间。无庸给修房银。其每户给农具一副。马一匹。令巴里坤同知豫办。但该处马匹无多。请改办牛只。一、原雇工作之泥木匠役六十名。减二十名。拉拽木料马七十五匹。减二十五匹。一、巴里坤兵丁差繁。应将原派在屯之镇标兵。二百名。彻回一百名。明春即于沙州。安西。靖逆各营。调兵四百名。千把总外委四员。共合五百名。定额屯田。俟招足时停止。均应如所请。从之　　

○理藩院议奏、疎防卡座。致郭罗克抢掠之扎萨克贝子。台吉等。请分别斥革。得旨、扎萨克。有管人办事之责。罗布藏色布腾。恭格车凌。俱系扎萨克。乃选懦无能。致令游牧处所。为郭罗克抢掠。著照理藩院议。革去扎萨克。另行派人承袭。伊等之贝子台吉。仍加恩赏留。应如何议处之处。交理藩院再议　　

○大学士管云贵总督杨应琚奏、整卖头目。召斋约提。景线头目、呐赛。景海头目、召罕彪。各率夷民、前来孟艮投诚。并据召斋约提称、六本头目、召猛斋。随即前来等语。查整卖、旧名景迈。又名八百媳妇国。元时曾大费兵力。征之不下。其景线、景海、亦外域最大部落。今俱归诚向化。似应从优赏给。拟将召斋约提、呐赛、均赏四品宣抚司职衔。其景海地方较小。拟将召罕彪。同六本头目、召猛斋。均赏土守备职衔。应纳赋税。请照孟连等土司之例。每年徵收差发银两。得旨、著照所请行。该部知道　　

○己酉。上御紫光阁。阅中式武举技勇。并覆阅骑射　　

○谕曰、舍图肯、永宁奏、盛京礼部、工部、所属壮丁。耕种田地。今夏被旱。入秋被霜。未免收成歉薄。请照盛京旗民地亩。一体办理。俱著照所奏行　　

○庚戌。上御懋勤殿。勾到秋审安徽、江苏、河南、情实罪犯。停决安徽绞犯二人。河南绞犯一人。余八十九人、予勾　　

○辛亥。上御太和殿传胪。赐中式武举一甲白成龙。黄宗杰。彭先龙。三人。武进士及第。二甲李芳园等五人。武进士出身。三甲赵攀龙等四十三人。同武进士出身　　

○谕曰、高晋等奏报。韩家堂漫工。于十月十一日合龙。大溜全归正河。核计用过工料银。十五万两有奇等语。此次堵筑漫口工程。高晋等亲驻河干。督率文武员弁。昼夜趱办。自开工以讫合龙。为期迅速。帑不虚糜。经理颇属尽心。高晋、李宏、及在工员弁。俱著交部议覆。巡抚明德、一闻河流漫溢。即赶赴徐州。协同催运物料。抚恤灾民。亦属出力。著一并交部议叙。所有急公办料之地方各员。并著该督抚等。查明咨部议叙。以示奖励　　

○闽浙总督苏昌奏、安戢台郡边界事宜。一、划出界外之地。多系耕久熟田。贫民每于近界处。零星搭藔居住。图便私垦偷种。生番见人户稀少。乘间肆虐。现饬通查各属。凡逼近番界之零星住户。悉令迁移附近大庄居住。其房屋。不过竹藔草舍。移搭极为便易。一、二湖、加志阁、两庄。系后垄汛所辖。离汛俱二十里。每有生番肆虐。不及救护。查后垄庄、已成腹地。不须多兵。现在驻劄外委。千总。各一员。兵七十四名。请拨兵十四名。驻二湖。十二名。驻加志阁。加志阁、现有熟番空社。可以修葺居住。二湖。应建营房七间。一、向山一带居民。与生番相近。虽设有隘口。而生番善于走险。随处出没。居民每遭焚杀。查乾隆十年定议。逼近生番地界。每届深秋。令各设望楼一座。悬锣巡警。互相救援。但生番乘间肆虐。原不尽在深秋。望楼竹木搭架。亦难经久。应于近山各庄。向山一面。建设火砖望楼一座。令庄民每夜轮流。派出四人。在楼守望。见有生番踪迹。立即放炮鸣锣。俾居民闻声接应。一、贫民于近界处。搭藔私垦。至越出界外。零星偷种番地。猝遇生番。鲜不毙命。嗣后无论界外之三湖。蛤仔峙等处。不许私种。即逼近番界之荒埔。悉行严禁。责成各巡检。及附近汛弁。于禁垦各处。每月各带兵役游巡。其无巡检处。即令县丞轮查。一、乾隆三年、十一年、清厘民番地界。本属井然。无如番性多愚。汉奸利诱债贌。移灭定界。渐复越占。比年熟番滋生日众。生计日蹙。及今不办。日久必潜入大山。仍作生番。应查照定例。凡从前立明界址。有档案可稽者。俱逐一清出。再为立界。如有侵越。即追出。归番耕管。其例后私贌。及债剥占抵。各田园。悉行还番。将本人逐令过水。以杜滋讼。惟是番性无常。仍恐复听奸徒诱骗。再行私卖。应将各社旧存田园。甲数四至。并续后清出。及贌卖断归各业。通查造册。申送存案。地方官奉行不力。即予参处。并于各社。刊立木榜。将所有番社田园土名。俱刊明榜内。如再有私贌私卖情事。即将田业归官充公。并按亩科算治罪。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百七十


大清高宗法天隆运至诚先觉体元立极敷文奋武孝慈神圣纯皇帝实录卷之七百七十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十一年。丙戌。十月。壬子。谕军机大臣等。苏昌奏办生番一案。其事由。以剿杀凶番。直捣巢穴为词。始谓伊等。此次必已深入番境。扫穴诛凶。多所斩获。及细阅所奏情节。则官兵入山。仅止追斩凶番一名。并将该番等藔舍米粮。焚烧一二处而回。余番俱四散奔逃。并未剿戮多凶。可见外省习气。遇有此等事务。往往过涉矜张。揆之所办情形。名实每不相副。该督未加深察。亦遂据禀词入告耳。然苏昌系满洲大臣。正不宜如此也。至此案起衅之由。原因内地人民。越境滋事所致。其事本非重大。且不法生番。从前业已擒歼三十余犯。枪毙一百余人。今复毁其社藔积聚。示之惩创。亦足以申国法而昭炯戒。其邻近攸武乃社诸番。又皆畏罪归诚。就事论事。亦祇可如此完结。其出力员弁兵役。亦只可酌量在外奖赏。不可张大论功。该督奏报之词。未免夸张失实。殊属非体。著将此传谕知之　　

○贷齐齐哈尔、黑龙江、呼兰等三处。八旗水师营人等、及官庄壮丁。本年旱灾口粮。并免官庄额粮有差　　

○抚恤江苏铜山、萧县、及徐州卫坐落铜山县屯田。本年水灾贫民。并蠲缓新旧额赋有差　　

○抚恤陕西华州、华阴、潼关等、三厅州县。本年水灾贫民。并停徵新旧钱粮有差　　

○癸丑。谕曰、史奕昂、朕念其为大学士史贻直之子。且曾任藩司。办事尚无贻误。服阕来京候补。其阶级与侍郎相等。是以擢用。兵部侍郎。此系朕垂念老臣。格外推恩之旷典。伊履任兵部以来。屡经召见。察其言语举动。虽似小有聪明。而其不能安分之意。时复流露。偶值召对之次。谕及兵部大臣。大学士尹继善。在军机处行走。不能每日进署。托庸。年齿近迈。且系初理部务。彭启丰。又系碌碌无能为之人。钟音。蒋檙。亦未能练习部务。汝与期成额。尚属解事。应随处留心。此原不过令其于日行事件。稽核司员勤惰。查察书役弊端而已。乃伊恃有此谕。遽尔沾沾自喜。大言不惭。遂欲独侵事权。放恣自用。意似朕以部务专任伊一人者。即如户部侍郎英廉。裘曰修等。召见时。朕亦曾谕以傅恒。阿里衮。于敏中。俱兼军机处。尔等当加意经理部务。又岂即以户部之事。专委之二人乎。而伊等并未因此。稍有喜事矜张之态。史奕昂岂未之见耶。昨期成额奏伊在部面斥彭启丰。有不称尚书。只宜为司员之语。今询之彭启丰。坚称史奕昂并无此言。但其平日有愿为外任之意。及召询钟音。则称实系共闻。因令彭启丰面为质对。伊始唯唯承认。史奕昂此语。本属无稽。彭启丰亦何妨直陈不讳。而乃自居蓄蕴。不言人过。城效唾面自乾。则不但选愞无能。其居心并欠诚实。此又彭启丰之结习未除也。至史奕昂。希心外任。如果其材堪任封疆。朕岂不欲多得一人任使。即如钟音。才具并未过人。亦经历任巡抚。谢事回京。尚可畀以侍郎之任。若史奕昂用为巡抚。其办事断不及周琬。而干咎必更有甚于周琬者。何则。周琬以气凌人则有之。而操守尚可保。若史奕昂则并操守亦不可信矣。又史奕昂。因朕万寿。曾与钟音同日进贡物。朕以侍郎秩居二品。原非分所应进。是以一体郤回。并无歧视。迨后申饬王检进贡谕旨内。有联上下之情一语。史奕昂未免退有后言。向同官遂有我等不用联情之语。前经蒋檙奏及。朕尚未深信。及询之期成额。钟音。亦称实有此语。史奕昂如出之有心。敢于怨望。即置之重辟。亦所应得。但朕深知其平素轻率妄谈。心口多不能相应。故不加以深究。但其在部甚不安静。总因器小易盈。不能承受恩泽。本应重惩示儆。究念其为老臣之子。姑从宽降为三口卿衔。令其回籍。闭户读书。变化气质。数年后如能改悔自新。将来或再加恩录用。亦未可定。倘在家仍居过不悛。则是伊自取罪戾耳。至其言虚实有无。史奕昂亦当自知。设使期成额、蒋檙、钟音、和同倾轧。造为此语。史奕昂不妨据实直陈。朕当特派大臣究讯。无难水落石出。即治伊等以诬奏之罪。断不肯颟顸了事也。彭启丰学问尚优。办事本非所长。今复意存模棱。并不据实奏对。殊失大臣之体。史奕昂兵部侍郎员缺。即著彭启丰降补。并将此宣谕中外知之　　

○命镶蓝旗满洲副都统永庆、前往乌什。协同永贵办事。以辅国公图尔都、署镶蓝旗满洲副都统　　

○旌表守正捐躯之江苏宿迁县民郭得妻郭氏　　

○甲寅。上诣畅春园、问皇太后安　　

○辛圆明园　　

○谕军机大臣等、崔应阶奏、请将东省民壮。概行改习鸟枪一摺。传谕各该督抚。酌量该省情形。或可仿照一例妥办之处。查明覆奏。各省业经陆续奏到。闽省视浙省程途更远。而苏昌已于八月二十六日奏闻。熊学鹏查奏之摺。直至十月初三日始行拜发。距奉旨时。已五阅月。未免过于迟缓。此等并非难办之事件。何至稽延许久。则浙省诸事因循可知。熊学鹏。著传旨畅饬　　

○又谕、前于黄士俊奏报台州被灾情形摺内。询及地方官办赈妥否。兹据奏称、黄岩。太平二县。俱即亲历抚绥。惟临海县张端木。不能亲身遍历灾地。措置未免迟钝等语。该处此番猝被风潮。临海尤为较甚。该县张端木。不即亲勘抚恤。经该抚严饬。并委道府等协理。始行查办。熊学鹏何以并未奏闻。著传谕该抚。将该县张端木所办赈务。果能奋勉妥协与否。及平日居官若何之处。一并查明。即行据实覆奏。寻奏、张端木从前办理灾务。尚无偷安贻误。经臣面饬。颇能奋勉。是以未经奏闻。其平日居官。操守谨饬。听断亦属平允。得旨、知道了。又批。如此策励属员。而又不苛求。甚是　　

○户部议覆、山东巡抚崔应阶奏称、两淮盐课。自江南起程。经由山东。直隶。请照江浙两省现行之例。填给水路勘合。运送进京等语。应如所请。并嗣后两淮起运京饷。一体照办。从之　　

○以吏部左侍郎陆宗楷、为兵部尚书。调工部左侍郎程景伊、为吏部左侍郎。转工部右侍郎李宗文、为左侍郎。调礼部左侍郎刘星炜、为工部右侍郎。转礼部右侍郎程岩、为左侍郎。以左副都御史罗源汉、为礼部右侍郎　　

○命候补翰林院侍读学士边继祖、仍在尚书房行走　　

○旌表守正捐躯之直隶刑台县民陈关喜妻惠氏　　

○乙卯。户部议覆。署两广总督杨廷璋等奏称、奉准部议。酌定采办铜铅限期。查广东委员。运盐至云南。办铜回广东。前请统限二十个月。以八个月运盐。十二个月运铜。今仍照定限办理。至采买白铅。原定限四个月。今改限一百日。应如所请。从之　　

○蠲免直隶怀安县本年被霜灾民额赋。及被旱、被水、被雹、被霜、勘不成灾之献县、阜城、交河、景州、吴桥、东光、宁津、青县、静海、沧州、盐山、庆云、蔚州、宣化、万全、西宁、怀来等、十七州县。分别贷缓有差　　

○丙辰。上诣畅春园、问皇太后安　　

○还宫　　

○军机大臣等议覆、归化城副都统集福奏称、喜峰口监督。兼理归化城牲只税务。未免鞭长莫及。请由理藩院派章京一员。驻归化城办理。并管该处落地税务。应如所请。从之　　

○豁除江苏丹徒县、坍江田地十四顷三十亩有奇额赋　　

○丁巳。军机大臣等议覆、归化城副都统集福奏称、归化城蒙民杂处。事务繁多。若统归绥远城将军办理。转多掣肘。请颁给副都统印。办事较为简易。应如所请。从之　　

○又议覆、浙江巡抚熊学鹏奏称、卫所守备千总。向与营员按月操演。近年并无其事。至抚臣调考时。每藉漕差不到。其来赴考验者。骑射率皆不堪。请嗣后。除与总漕相近者。听总漕调验外。其与总漕隔省。及道途遥远者。不必责令同副参以下营员操演。令就近之督抚提镇。随时调考。与所属标营操演等语。查卫所备弁。不隶营汛统属。其托故不肯会操。在卫所无所顾畏。在营员亦难约束。应将此例停止。至所称。令就近督抚提镇。随时调考之处。查卫所员弁。即不出运时。犹有经理钱粮。及催兑催开等事。若责令一体操演。恐妨漕务。应无庸议。仍照向例。于不出运时。令各就近督抚。每年调考一次。从之　　

○兵部议覆、本部左侍郎蒋檙奏、武闱外帘事宜。一、外闱监试大臣。阅定双好单好字号。封送外帘。其一切弓刀马石。向委承办吏胥。在各所。照数填写。请嗣后。令监试御史等官。亲笔填注。并亲用双单字印。一、执事人员。所带吏胥。向于受卷弥封后。即行放出。请嗣后。无许先期出场。俟榜发后。逐名点放。均应如所请。从之　　

○以服阕云南鹤丽镇总兵左秀、为直隶正定镇总兵　　

○戊午。上御懋勤殿。勾到秋审山东、山西、直隶、情实罪犯。停决山东斩犯六人。山西斩犯一人。绞犯一人。直隶斩犯一人。绞犯五人。余八十一人。予勾　　

○谕、各省分发试用举人。系朕加恩寒畯。格外旷典。若复为之鳃鳃过计。不特琐屑难周。亦非用人行政大体。前因阿思哈。常钧。钱琦等。纷纷陈奏。为无厌之请。业经降旨通谕各省。今颜希深复奏、请将本省出缺一项。暂停部选。俾分发举人。得以及时补用等语。所奏更为不谙事理。此次拣选。既令旧科举人。得以及锋而试。并使选途广为疏通。若因此而转将应归部选之缺。留减停铨。则在部需次之员。又必至于淹滞。颜希深止知一端。而不顾全体。所见实属拘墟。况此等拣发人员。若使株守寒窗。数十年尚不得列名仕版。今既分发各省。宽途录用。不过五六年。迟亦不过十数年。皆可接迹弹冠。若更思占尽便宜。无论伊等不当存得陇望蜀之想。即为之上司者。亦岂应哓哓渎奏。为是不惮烦耶。颜希深。著饬行。再将此通谕各省知之　　

○又谕曰、颜希深奏、嗣后各省督抚藩臬。陈奏事件。俱由驿驰递一摺。所见非是。已于摺内批示矣。然此见恐亦非仅出自颜希深一人。希深无知。被众所嗾耳。且各省。遇有应行迅奏事宜。原许其填用火牌。由驿驰递。至寻常奏摺。自有弁役家人。可以赍送。兼程专达。并未尝稍有稽延。且向来督抚中。间有以非紧要章奏、擅动驿马者。尚且传旨畅饬。颜希深乃请将各省奏摺。概用驿递。各省应摺奏之文武大员甚多。将何以分孰应由驿。孰不应由驿。若皆准行。则纷纷传送。必致到处绎骚。倘遇冲繁之区。各省奏函并集。往来应付。势且日不暇给。不但于邮传有碍。国家亦无此政体。设因省惜程费起见。则督抚藩臬。每年廉俸不薄。即遣人赍奏。途间资斧需用无多。而必欲恡此区区。过为计较。尤属见小。所奏不可行。并将此通谕知之　　

○又谕曰、阿思哈奏、嵩县知县康基渊。开渠溉田。著有成效。经该道府亲勘属实。批司记功。以示奖励一摺。州县为亲民之吏。于地方农田水利等事。果能实心经理。裨益民生。实为吏治首务。今该县康基渊。挑浚伊河两旁古渠。并山涧诸流。可资引导者。一律疏治深通。溉田六万二千余顷。洵属崇尚实政。留心民事之员。仅予记功。不足以示鼓励。康基渊著交部议叙。但有司承办此等事务。期在诚心为民。其所经画沟洫畦塍。必须有界迹可指。丰收果有成效。及该上司履勘相符。方足表循绩而膺录叙。若牧令等。因有此旨。妄生冀幸。遂尔粉饰沽名。虚文塞责。于闾阎休戚。毫无裨补。甚或办理不善。纷扰更张。则是名为兴利。而转以滋累。又不可不防其流弊。惟在各督抚核实体察。以为课最耳。著将此通谕知之　　

○镶红旗满洲都统奏、池州营游击西拉布、以骑射生疎参革。其世袭骑都尉。应否准留。得旨、满洲等补放绿旗营官。正为伊等表率。今西拉布马步骑射。平常生疎。以致被参。非寻常事革职可比。伊本身所有世职。不可仍留伊身。著另行选人承袭　　

○两江总督高晋奏、督抚关防。向来俱用朱印。与道员同知关防。似无区别。请嗣后。除本章仍用朱色盖印。一切文移。概用紫花印。其布政使用紫花印之处。请停止。得旨、著照所请行。该部知道　　

○豁免江苏丹阳县、坍江田地。乾隆十五年、至二十七年、未完米麦一百十石有奇　　

○己未。谕、据阿里衮、高恒奏称、将军恒禄至吉林。因彼处风俗刁悍。往往侦探官长事务。捏造流言。伊恐家人在外滋事。凡出入俱有记载。不时访查。惟役使跟班兵丁。不敢私用家人。大有畏事之意等语。将军、副都统、为通省董率。宜时出操练官兵技艺。凡有关生计风化。一切事务。俱当返其旧俗。斟酌办理。似此委靡不振。惟知看守家人。则简放将军大臣等、果何为乎。如云畏人讦讼。果其持身清正。无簠簋不饬之处。即属下控告。亦徒自取罪戾而已。朕安肯任其冤抑。若持身不能清政。即畏惧亦属无益。终必至于败露。又岂能掩人耳目。即如家人。亦何尝不可使用。苟其肆行滋事。一经发觉。即应严加惩治。安有不敢使用之理。乃恒禄初不知此。一味畏事。于将军体制何在。宁不为属下所笑乎。且吉林。乃我满洲故土。通省之人。皆仰望于将军大臣。皆若此。何以使属下之人。知所惩惧。著传谕恒禄等。嗣后惟清正自持。正己率下。力挽地方颓风。以复淳朴旧习。无庸如是过于畏事也　　

○庚申。谕、今年山东历城等州县。偶被偏灾。业经降旨、令该抚详悉查勘。加意赈恤。毋致穷黎稍有失所。但念该处毗连灾地。及勘不成灾之地亩村庄。秋收究属歉薄。若将新旧钱粮。照常徵输。闾阎未免拮据。朕心深为轸念。著将历城等五十九州县卫。及勘不成灾之泰安、青城、单县、三县。凡毗连灾地。收成稍歉之处。所有本年应徵钱粮。及民借银谷等项。并著加恩。一体缓至明岁麦熟后徵收。以纾民力。该部遵谕速行　　

○又谕、银库所奏月摺内。地丁款下。开写丝毫忽微等细数。缘各省徵收之时。必须先有散数。方可合并计算。汇成总数。是以照例开写。但此等名目。既已极其纤悉。而秤兑时。并不能将此丝毫忽微之数。分晰弹收。徒属有名无实。于政体亦多未协。嗣后各省徵收钱粮。及一切奏销支放等事。俱著以厘为断。不必仍前开写细数。其如何将奇零名目。核计归减之处。著该部详悉定议具奏。寻议。凡银数。统以厘为断。其不及一厘之数。应请折衷归减。在五毫以上者。作为一厘。归并造报。不及五毫者。悉行删除。米粮等项。以勺为断。其奇零在五抄以上者。作为一勺。不及五抄者。删除。又向来搭放俸饷制钱时。原以一文为止。而册内登报。有丝毫忽微虚数。亦应请一概删除。其各省解办铜觔颜料等物。以觔两计者。照银两之例归减。至各州县卫、应徵银粮。统令于由单总数之下。遇有奇零。遵照归减。其单内前列细款。仍存其旧。以符赋役全书。鱼鳞册籍之数。又各省徵解盐课关税。并一切杂项钱粮。及内外各衙门支放银米等项。每款各有成总。亦令于总数之下。遵照归款。从之　　

○辛酉。礼部奏、皇太后万寿圣节庆贺礼仪。得旨、是。照例行礼。奉皇太后懿旨、今年停止筵宴
  </div>
  <div class="pagination">
   <a href="清实录乾隆朝实录_page1032.html">
    上一页
   </a>
   <span>
    ...
   </span>
   <a href="清实录乾隆朝实录_page1028.html">
    1028
   </a>
   <a href="清实录乾隆朝实录_page1029.html">
    1029
   </a>
   <a href="清实录乾隆朝实录_page1030.html">
    1030
   </a>
   <a href="清实录乾隆朝实录_page1031.html">
    1031
   </a>
   <a href="清实录乾隆朝实录_page1032.html">
    1032
   </a>
   <span class="current-page">
    1033
   </span>
   <a href="清实录乾隆朝实录_page1034.html">
    1034
   </a>
   <a href="清实录乾隆朝实录_page1035.html">
    1035
   </a>
   <a href="清实录乾隆朝实录_page1036.html">
    1036
   </a>
   <a href="清实录乾隆朝实录_page1037.html">
    1037
   </a>
   <a href="清实录乾隆朝实录_page1038.html">
    1038
   </a>
   <span>
    ...
   </span>
   <a href="清实录乾隆朝实录_page1034.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
