<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 103 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 103 页/共 502 页</h1>
    <div class="content">
○诣关帝庙、拈香。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。慕陵。　　

○遣官祭孝和睿皇后暂安寝殿。　　

○遣官祭孝德皇后殡宫。　　

○遣官祭端慧皇太子园寝。　　

○上诣寿康宫、问皇贵太妃安。　　

○停次日朝贺。　　

○谕军机大臣等、据常大淳、双福、先后驰奏、逆匪窜入岳州、府城失守、湖北情形紧急各一摺。览奏曷胜愤闷。逆匪窜入湖南、节经降旨、谕令该督抚等、派委提督博勒恭武、带兵驻劄岳州。专司防堵。乃于十一月初三日。贼匪大股由湘阴县、渡过东岸。窜至巴陵县地方。博勒恭武带兵迎击。旋即东门火起。贼匪马步从后抄出。我兵腹背受敌。不能抵御。营盘尽被焚毁。以致溃散。府城失守。是显有匪徒溷入岳城。为贼内应。该城文武、防御日久。何以毫无觉察。殊堪痛恨。岳州以北。尚有蒲圻、嘉鱼、咸甯、等县。何以不择要堵截。遽称撤兵回省。竟全然置之不顾耶。前次贼窜甯乡。据徐广缙奏称、派和春、秦定三、李瑞、王锦绣、四镇、及瞿腾龙等、各带劲兵。与福兴、向荣等、合力追剿。何以任贼肆窜。并据称、令向荣设法抄前堵截。另派朱启仁、常禄、张国梁等、各带重兵。遏其窜往湘阴之路。何以此次贼匪。径由湘阴县属、窜入岳州。且府城文武。何以全无准备。致贼匪如入无人之境。种种情形。殊不可解。徐广缙自粤赴楚。业已迟延。及到湘潭。正贼匪穷蹙图窜之时。屡接奉报。亦知杜贼窜路、为最要关键。何以亦蹈从前覆辙耶。此时贼踞岳州。是否分股北扰。蒲圻以北、水陆要隘。如何堵截。著该大臣迅即统带大兵。亲往岳州一带。严督各提镇将等、设法绕出贼前。并力兜剿。断不得再任奔突。常大淳、双福、驻劄武昌。防护省城。及境内水陆紧要地方。与台涌分饬文武、严密防堵。徐广缙、仍当设法派兵接应。朕连日望报甚殷。该大臣想已续有奏报在途。以后军情。务须随时由六百里驰奏。以慰朕怀。提督博勒恭武、受伤是否属实。何以任岳溃散。著先行革职。仍著查明、据实具奏。岳州府城文武下落。一并查明奏闻。湖南省城。现有张亮基、鲍起豹、驻守、罗绕典、著暂留湖南。若有应行带兵堵剿之处。著该大臣等、酌量筹办。毋误事机。苏布通阿、带兵现在何处。务须扼要调拨。此次贼窜。究系何路失防。致令复肆猖獗。著徐广缙、确查严办。毋稍姑息。朕细察湖南军营积习。总由带兵大员。不能豫出贼前。迎头兜剿。或设伏要隘。拦腰截击。其在后追剿之兵。又不肯跟踪紧蹑。即如徐广缙前奏内、向荣于追贼吃紧之时。又以兵单为词。俟调省城兵到。随后尾追。此等举动。安能不失机会耶。该大臣统领大军。责无旁贷。南北两省。皆所统辖。现在贼已窜踞岳州。咽喉要路、为其所扼。军饷银两。何路绕越。荆州防兵亦单。武昌城守尤要。该大臣应于何处驻劄调度。必当全盘筹画。勿致顾此失彼。陕甘总调之兵。迅速催令赶到。兵贵神速。当此万分吃紧之际。若不就现在兵将、相机调遣。即再调远兵。亦缓不济急。朕宵旰焦劳。省躬滋惧。该大臣等、同膺委任。当如何尽心竭力。为朕分忧也。将此由六百里加紧、谕知徐广缙、并谕令罗绕典、张亮基、鲍起豹、双福、台涌、知之。　　

○湖北巡抚常大淳等奏报、贼陷岳州府城。提督博勒恭武受伤兵溃。得旨。博勒恭武受伤、是否虚捏。朕未深信。览奏曷胜愤闷。　　

○以冬至大祀。初次乘辇。赏銮仪卫侍卫各员袍料。请辇校尉银。　　

○以前引礼节娴熟。赏都察院左都御史花沙纳、花翎。　　

○赏八旗兵丁、一月钱粮。　　

○戊午。上诣寿康宫、皇贵太妃前行礼。　　

○孝德皇后殡宫月祭。遣官行礼。　　

○谕军机大臣等、昨据常大淳等奏、逆匪窜入岳州。已由六百里加紧、谕令徐广缙、迅统大兵。亲往督剿。岳州为北省屏障。最关紧要。前于九月间、因博勒恭武、在岳州防堵。兵力尚单。且未知能否得力。屡次谕令徐广缙等、速派精兵数千、赴岳扼要严防。即该大臣前奏。亦因岳州紧要。请将续调之兵。分驻防堵。嗣据常大淳、博勒恭武、先后奏报、查办临湘土匪情形。恐其南窜。与长沙大夥句结。复降旨令徐广缙等、速派精兵。前往南北要隘。合力防剿。原以防守岳州为第一要务。朕早料贼匪诡诈。必由此路北窜。即该大臣亦见及此。何以此次贼匪窜入岳境。竟无湖南派往官兵。与博勒恭武、会同夹击。且博勒恭武、系湖北提督。越境防守。该督抚等、何以不早派得力镇将。协同防守。本日据御史王茂荫奏、湖南督抚大员。并不以岳州为意。且以湖北提督、驻守岳州为多事。足见该大臣于奉到叠次输旨。漫不经心。以致贼匪肆行无忌。竟陷岳州。该大臣前派朱启仁、常禄、张国梁等、分带兵勇。遏贼北窜湘阴之路。统计八千余人。兵力不为不厚。若能抄出贼前。或跟踪紧蹑。与博勒恭武、前后夹击。即不能埽数歼除。贼匪亦当大受惩创。何致逆焰复炽。至岳州城内文武各官。如果豫防奸细。查拏严密。何至有东门失火之变。种种贻误。实堪痛恨。现在逆匪是否全股占踞岳州。逆首洪秀泉等、是否在内。有无余匪他窜。该大臣务当迅统大兵。速赴岳州。或闲道绕至岳州北路。赴此贼匪聚在一处。设法围攻。断不可稍延时日。致贼分踞城外村庄要隘。或掳掠江面船只。分股四窜。岳州、东达武昌。西达荆州。均关紧要。常大淳、双福等、现在湖北省城防堵。本日已有旨、令骆秉章留于湖北。帮同办理。台涌防守荆州。兵力亦形单弱。仍著该大臣速派劲兵。及续调到陕甘新兵。酌量分赴武昌荆州。协同守御。总以镇抚人心为要。万勿再有疏虞。至汉口地方。商贾辐辏。为大江南北咽喉。尤贼匪垂涎之地。必应设法防护。且恐匪徒溷迹句串。更须严密查拏奸细。饬令地方官、督率绅耆。合力团练。以资保卫。岳州为两楚重地。一旦失守。该大臣督抚等、自问当得何咎。昨已据常大淳奏到。而湖南奏报。今日尚未接阅。不胜焦灼。此后紧要军情。务须随时驰报。以慰悬念。王茂荫原摺。并著钞给阅看。将此由六百里。谕知徐广缙、并谕令罗绕典、张亮基、鲍起豹、台涌、常大淳、骆秉章、双福、知之。　　

○以内阁学士许乃普、署工部右侍郎、兼管钱法堂事务。　　

○命署河南巡抚陆应谷、来京署户部右侍郎。兼管钱法堂事务。　　

○赏已革陕甘总督琦善、三品顶带。署河南巡抚。　　

○命前任湖南巡抚骆秉章、留于武昌省城。帮办防堵事务。　　

○调陕甘兵二千名。西安驻防兵一千名。赴河南防剿。　　

○己未。圣祖仁皇帝忌辰。遣官祭景陵。　　

○上诣寿皇殿行礼。　　

○蠲缓山东滕、峄、济甯、金乡、嘉祥、鱼台、六州县、及济甯、临清、二卫。被水庄屯。新旧额赋。　　

○庚申。上诣永安寺拈香。　　

○谕军机大臣等、前因固庆、琦忠。互奏审讯私硝一案。并参奏主事各摺片。当有旨派恩华、赵光、前往吉林查办。兹据固庆以前摺未尽情形。复行参奏。著该侍郎等、按照摺内各情。一并查核。秉公办理。毋得稍有不实不尽。原摺著钞给阅看。将此谕令知之。　　

○两江总督陆建瀛等、奏称拏获青浦县殴官拒捕案犯、王阿辛等八名。仍严缉首匪周立春等、务获究办。得旨。此等匪犯。务期必获。不可任听属员蒙混。以远扬无踪为辞。　　

○荆州将军台涌奏、遵旨慎密巡防。湖北地方。尚为安谧。得旨。湖北防堵。著加意慎密办理。　　

○江苏巡抚杨文定奏、接准部咨。遵将宝苏局额钱。按照定例。仍以七卯鼓铸。以济兵饷之用。下部知之。　　

○辛酉。谕内阁、户部奏、请饬催河南应豁节年民欠册报一摺。咸丰元年。降旨豁免各省节年民欠钱粮。各该省均经奏到。惟河南省、至今尚未造报。屡经该部咨催。仍以调验册串为词。任意稽延。且恐有以完作欠。希图弥缝隐混情弊。著署河南巡抚、即责成署藩司郑敦谨、迅将奏销册报节年民欠、各项钱粮。覆加确核。其应豁不应豁之处。详细厘剔。如有已徵未解之项。勒令按数提清。即于奏请豁免单内扣除。仍赶紧于年内开单具奏。毋许稍有含混。藉词延宕。致滋弊端。　　

○又谕、本月十一日。据常大淳等驰奏、逆匪于十一月初三日。窜入岳州府城。当降旨将博勒恭武、先行革职。由六百里加紧、谕令徐广缙等、迅速追截兜剿。数日以来。望报甚殷。乃本日据徐广缙等、五百里驰奏。犹是十一月初一日以前。沿途追剿各情。该大臣于本月初一日。移营长沙。此摺系初七日奏报。何以初三日岳州失守之事。毫无见闻。军营侦探。所司何事。据称带兵大员等、于初一日已抵湘阴。距岳州甚近。岂前途失事。迟至数日。尚无禀报耶。览奏愤闷。殊不可解。徐广缙、罗绕典、张亮基、骆秉章、均著先行交部议处。岳州湘阴一带。乃南北两省要隘。朕早料及贼匪穷蹙。必由此路奔窜。九月间、屡降谕旨。令该大臣等、派拨精兵。前往协防。即徐广缙前次奏报。亦经派兵扼贼北窜之路。何以博勒恭武、与贼接仗。并无湖南追剿官兵。前后夹击。近日军营积习。贼来不击。贼去不追。种种胆玩。实堪痛恨。若不严申纪律。何以整饬戎行。著徐广缙等、遵照前旨。查明贼由何路窜越。带兵各员。何人追剿不力。傥系临阵退缩。坐视不援。即著一面奏闻。一面以军法从事。徐广缙由粤赴楚。本已迟延。若不亲督镇将。就近调度。任听饰词禀报。贻误事机。自问当得何罪。长沙省城。现有罗绕典、张亮基、与鲍起豹等、防守。徐广缙、著即统带大兵。兼程驰赴岳州一带。绕出贼前。迎头截击。提督善禄、计已行抵湖北。著即截留该省。扼要驻劄。帮同剿捕。武昌、汉阳、荆州、水陆各要隘。俱著分派精兵。并新调到陕甘劲旅。一律防堵。毋任再有窜逸。逆匪前在益阳。有河可阻。该县并不将船只收往僻港。以致匪得渡河。进城掳掠。罪无可逭。益阳县知县陈应台、著革职拏问治罪。仍查明岳州失事文武各员。据实具奏。　　

○谕军机大臣等、本日徐广缙等、奏到追剿逆匪情形。并未将岳州失守奏报。朕心实深焦灼。已明降谕旨。将徐广缙等、先行交部议处。以示薄惩矣。逆匪窜至安乐铺地方。据该大臣奏报、不过三四千人。迨窜至甯乡后。又据该大臣派令知府朱启仁、带潮勇四千名。总兵常禄、带兵一千七百名。及张国梁捷勇四千名。驰往长沙西北一带。遏其窜往湘阴之路。湘阴系赴岳州必由之路。且堵贼之兵。数已倍半。何以任贼直窜岳州。毫无堵御。阅该大臣等、本日奏到连日追剿情形。所有带兵将官、及兵勇等、一味尾追。从无一路绕出贼前者。相沿恶习。实属可恨。至所称贼退。至河边各村。我兵恐有埋伏。未敢再追。又于二十八日。由河岸跟追。所走均田塍小路。兵勇鱼贯而行。甚为迟滞。若云均系田塍。向荣何以绕别路行走。可见俱属捏报。以掩饰迟延之咎。是沿途追剿之兵。显有耽延情事。且水路船只。亦带兵大员、早应筹办之事。何以不豫为布置。使贼先已抢占。我兵转无船可渡。显系藉词诿罪。以掩其迁延玩误。该大臣等、仅参一县令了事。岂于军营恶习。竟不加察。岳州失守数目。该大臣等、近在长沙。尚茫然不知。可笑可气之至。惟听各将官等、饰词禀报。任其耽延贻误。抑亦已知岳郡失事。故分两次奏报耶。似此举动。岂不又蹈从前覆辙。徐广缙、著即遵前旨。迅统大兵。闲道驰赴岳州迤北一带督剿。毋得再有迟滞。并著查明追剿不力、及岳州失事各员。分别拟罪具奏。傥查有临阵退缩。及坐视不援者。一面奏闻。一面以军法从事。毋稍宽纵。徐广缙到楚以来。军营并未有起色。朕用汝。朕自知愧。第问汝于心何忍何安。本日有人奏、武昌、荆州、及樊城等处。宜各设重兵。防贼分窜。各处团练。皆有名无实。一闻贼警。纷纷搬徙。该大臣督抚等、须严饬地方官。先期晓谕居民。同心协力。保卫城垣。以期众志成城。迅埽贼氛。毋再延误。致干重罪。将此由六百里谕令知之。　　

○泰甯镇总兵官德春奏、黄新庄等处各行宫。岁修工程。缮单呈览。得旨。所有点出十五岁。均著缓修。余著该衙门察核具奏。　　

○壬戌。月食。　　

○上诣大高殿行礼。　　

○谕军机大臣等、陆建瀛奏、查明长江守御一摺。已有旨、谕令江苏、安徽、江西、一体严防矣。据称逆匪若窜入长江。惟有于湖北之汉口以下。至黄州所属之蕲州、广济等县。察看江岸宽窄。约计炮力能及处所。较定准头。节节严防。以备不虞等语。逆匪窜入岳州。昨已谕令徐广缙、常大淳等、将武昌、汉口、汉阳、荆州、水路各要隘。分设重兵。防贼奔窜。并谕以汉口地方。为大江南北咽喉。贼易垂涎。尤应设法保护。兹据陆建瀛所奏各节。该督籍隶楚北。所奏自系实情。著徐广缙、常大淳、按照所陈。悉心体察水陆地势。扼要设防。尤须派委得力大员。前往督率。豫为布置。镇抚人心。毋至临时猝办。稍有延误。将此由六百里各谕令知之。　　

○又谕、陆建瀛奏、查明长江设法。守御情形一摺。据称彭泽县属小孤山。一拳孤露。挺峙江心。既乏藏兵之地。又无泊舟之所。难以设防。宜于湖北汉口以下。至黄州所属之蕲州、广济等县。节节严防守语。所奏自系实在情形。已有旨。谕令徐广缙、常大淳、迅筹妥办矣。惟江路绵延数千里。现在贼匪被剿。窜入岳州。难保不窥伺武昌、汉阳、希图顺流东下。江西、安徽、江苏、沿江各处。自应一体豫筹防守。著陆建瀛、杨文定、蒋文庆、张芾、各就地方情形。详加察看。凡属扼要处所。妥为设防。总以镇静人心为要。至管带兵勇。尤贵得人。务当遴派得力文武员弁。饬令认真督率。毋致临时猝办。稍有延误。将此由四百里各谕令知之。　　

○又谕、寄谕大学士直隶总督讷尔经额、昨日兵部带领引见之保举直隶务关路参将李志和、曾经出兵湖南广东。前据该督奏称、该员于广西湖南情形。最为熟悉。现在贼匪被剿北窜。湖面交界地方。不能不严加防堵。如遇调拨直隶官兵协防。著该督即饬令该员、管带前往。将此谕令知之。　　

○展缓两淮富安、安丰、梁垛、东台、河垛、丁溪、草堰、刘庄、伍佑、新兴、庙湾、板浦、中正、临兴、十四场。被水灶地。新旧额赋。　　

○癸亥。上诣寿康宫、问皇贵太妃安。　　

○谕内阁、本日徐广缙等奏、岳州失守、急筹堵剿。复据常大淳等奏、贼匪窜踞岳城。湖北省城防堵情形各一摺。披览之余。实深愤懑。自贼窜长沙。叠经降旨、令于岳州荆州各要隘。严密堵剿。该地方官、应如何认真防守。乃贼匪于初三日窜至岳州。而该郡官员。于初二三等日、先出城外。以致官兵溃散。贼匪得以窜入府城。是进不能战。退不能守。平日毫无准备。遇变即弃城而逃。似此昧良丧心。实出情理之外。著徐广缙等、严行查办。此等贻误员弁。若不择其尤者。正法数人。何以挽回积习。昨因该大臣等、奏报迟延。已降旨交部议处。兹据徐广缙具摺请罪。当此军务紧急。调度乖方。身为统帅。咎岂能辞。徐广缙、著革职留任。张亮基、鲍起豹、均有地方之责。著各降四级留任。现在贼众盘踞岳郡。窥伺武昌。据常大淳奏、向荣已派总兵常禄、王锦绣、带兵赴援。已抵湖北省垣。仍著徐广缙飞饬向荣、统领重兵。星速由通城、荣阳、绕出武昌。截贼前路。该大臣亦即亲督镇将。直赴武昌。于水陆要隘。分布兜剿。荆州一带。著将军台涌等、一体严密防范。毋任匪党窜逸。并著罗绕典、张亮基、鲍起豹等、严防贼匪回窜之路。现复添调各省精兵。陆续前进。誓必灭此丑类。拯我生民。该大臣等、俱有天良。其各悉心筹画。庶可以功补过。傥仍前玩忽。再失事机。其能当此重罪耶。近来地方恶习。一闻警报。辄藉词择险防堵。先行出城。规避取巧。实堪痛恨。该大臣督抚等、著随时严查。傥贼经过地方。文武员弁。仍蹈此等恶习。即一面奏闻。一面正法。以昭炯戒。而肃军律。　　

○又谕、现在逆匪窜入岳州。将窜湖北。河南省应办防堵。著派署布政使郑敦谨、驰赴信阳州一带。会同南阳镇总兵柏山、扼要筹办。署河南巡抚琦善、著迅速启程。驰抵楚豫交界地方。督饬严防。前已有旨、添调陕甘兵二千名。西安驻防兵一千名。并带兵副都统镇将各员。均著交琦善调遣。并著讷尔经额、于直隶官兵内、拣派精兵三千名。交提督陈金绶统带。随同琦善前往。直隶提督印务。著保恒署理。　　

○又谕、昨已降旨、谕令安徽、江西等省。于沿江一带。节节严防。现在贼窜岳州。江防尤关紧要。署江西巡抚张芾、著即驰赴九江。督同该镇总兵清保、及地方文武。办理防堵。其省城事务。著布政使陆元烺、会同在籍尚书陈孚恩、并司道等、妥为办理。安徽按察使张熙宇、寿春镇总兵恩长、著驰赴沿江扼要处所。会同办理防堵事宜。巡抚蒋文庆、仍驻省城。就近调度。毋稍疏忽。　　

○又谕、张祥河奏、请将兼袭世职、情愿入标之文生员、比例请旨一摺。陕西韩城县附生强盛龄、著准其将文生员注销。以骑都尉世职。发标学习。　　

○谕军机大臣等、昨已有旨。饬令陆建瀛等、于安徽、江西、沿江一带。节节严防。本日据常大淳等奏、逆匪窜入岳州后。掳船四五百只。顺流直下。前队已窜入江夏县之金口。距省城六十里等语。已明降谕旨。令署江西巡抚张芾、亲赴九江。安徽按察使张熙宇出省。各会同镇将。于江防扼要处所。督办防堵矣。该督现驻丰工。堵筑决口。人夫云集。督率弹压。正当万分吃紧之际。自未便遽离工次。仍当随时知照江西、安徽、侦探贼踪。傥必须该督亲往。即酌带官兵驰赴扼要地方督办。军务河工。均关紧要。总须兼顾。毋稍贻误。将此由六百里谕令知之。　　

○又谕、本日据徐广缙等奏、岳州失守、并常大淳等奏、贼踪偪近湖北省城各一摺。览奏实深愤懑。已明降谕旨。将徐广缙革职留任。张亮基、鲍起豹、降四级留任矣。该匪突入岳州。守城官员。胆敢纷纷出城。以致郡城失守。火药、大炮、饷鞘、均已资贼。可见湖南地方官吏。前此并未讲求守御。殊堪痛恨。即如城陵矶地势险要。向荣等追剿之兵。何以不疾行绕前扼守。任令顺流北驶。该大臣所调度者何在。现在该匪掳船四五百只。聚众数万。直抵距武昌六十里之金口。湖北省城危急。防兵仅止三千余名。益以王锦绣、常禄、赶到之兵。亦仅止五千余名。深恐不敷堵御。且该省沿江直下。经九江。至安庆。瞬息千里。防不胜防。而对江之汉口。尤为贼所垂涎。北由孝感。西由荆州襄阳。则河南震惊。贼势剽急。所陷城池。掳掠即行。并不似永安、道州、尚为久踞之计。其心叵测。若再迁延观望。祇事尾追。贻祸何可胜言。该大臣等以为朕不能执法从事耶。著徐广缙、亲督大兵。迅即绕赴武昌。设法救援。并飞饬向荣等先到之兵。与湖北现有兵勇。合力攻击。并设法腰击在后之大股贼匪。毋令会齐并力死拒。其博勒恭武收回溃散之兵。与瑞元防守蒲圻之兵。能否在通城、崇阳、一带接应。以牵制贼匪。使不能由陆路蹑我之后。所有各路运到军饷火药。与武昌城内军饷火药。应如何密筹。分别布置。文报往来。驿路如何绕越。省垣备御之器械土石。如何源源接济。著徐广缙、常大淳等、妥密办理。城内奸细。尤须昼夜侦缉。防守不力之文武员弁。一经查明。即行按律正法。务期保守武昌汉阳两处。于水路上游。严兵扼守。毋令贼匪更肆窜扰。荆州一带。台涌仍遵前旨。严密防堵。仍著罗绕典等、严防该匪回窜长沙常德等郡。万勿再有疏虞。致干重罪。将此由六百里谕知徐广缙、罗绕典、台涌、张亮基、骆秉章、常大淳、并谕鲍起豹、双福、并传谕向荣知之。　　

○又谕、裕瑞、伊琫额奏、遵保堪赴军营差遣之旗员、并挑选驻防精兵五百名备调一摺。现在逆匪窜扰湖北交界。该处防剿吃紧。所有成都驻防蒙古协领保庆、正黄正红旗满洲协领英安、正红旗满洲佐领吉祥、镶黄旗满洲佐领托卜冲武、正白旗蒙古防御毓祥、正蓝旗满洲防御奎壁、正蓝旗满洲骁骑校扎木丹、镶黄旗满洲骁骑校特音等八员、著即饬令管带所选精兵五百名。迅赴湖南。交四川提督苏布通阿统带调遣。毋稍迟误。将此由六百里谕令知之。　　

○陕西巡抚张祥河、奏报稽查匪类、严防卡隘情形。得旨。缉拏匪类。系平日地方应办之事。陕省近日情形。尚属认真。目下急务。惟在严密查拏会匪奸细。慎之。　　

○予山东故江南徐州镇总兵官邢洛书、入祀乡贤祠。从巡抚李僡请也。　　

○予广西阵亡一等男阿尔精阿应恤骑都尉世职并为三等子爵、以其子裕山承袭。　　

○以广西阵亡一等子左炘子、惠成、袭爵、并加一云骑尉。　　
</div>
    <div class="pagination">
<a href="清实录咸丰朝实录_page102.html">上一页</a><span>...</span><a href="清实录咸丰朝实录_page98.html">98</a><a href="清实录咸丰朝实录_page99.html">99</a><a href="清实录咸丰朝实录_page100.html">100</a><a href="清实录咸丰朝实录_page101.html">101</a><a href="清实录咸丰朝实录_page102.html">102</a><span class="current-page">103</span><a href="清实录咸丰朝实录_page104.html">104</a><a href="清实录咸丰朝实录_page105.html">105</a><a href="清实录咸丰朝实录_page106.html">106</a><a href="清实录咸丰朝实录_page107.html">107</a><a href="清实录咸丰朝实录_page108.html">108</a><span>...</span><a href="清实录咸丰朝实录_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
