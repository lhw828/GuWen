<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 326 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 326 页/共 505 页</h1>
    <div class="content">
○予甘肃肃州阵亡都司王瑞、千总韩占元、祭葬世职加等。　　

○辛卯。署安徽巡抚吴坤修、密陈防范提督李世忠旧部兵勇情形。得旨、该署抚当不动声色。随时严密防范。毋令滋生事端。　　

○命候补鸿胪寺少卿袁保恒赴钦差大臣李鸿章军营。听候差委。　　

○追予江苏常州合门殉难前湖南巡抚恽世临庶母戚氏暨亲属等分别旌恤如例。　　

○追予江苏各属殉难通判董崇恩等绅民一千四百三十九员名赏恤如例。　　

○拨山西鸟枪四百杆。解赴乌里雅苏台将军麟兴军营备用。　　

○上以常雩祀天于圜丘。自是日始、斋戒三日。　　

○壬辰。谕军机大臣等、李鸿章奏、官军由东境转战入直。沿途获胜情形一摺。此次郭松林等军。由东昌北上沿途追贼叠胜。直抵天津。该大臣行抵德州。拟暂行驻扎。相机派队进剿。虽因该处空虚起见。惟该逆已窜盐山。郭松林等军。自当奋力追剿。该大臣去前敌太远。各将领无所禀承。于军行不无迟滞。著即懔遵前旨。统军北上。扼要驻扎。以为淮皖各军调度。并著会商左宗棠等互相策应。迅筹殄灭。逆踪去津未远。该大臣既抵德州。一切军情。务当勤加奏报。毋得仍前迟缓。将此由六百里谕令知之。　　

○又谕、英翰奏遵旨督军入东会剿一摺。捻逆现由静海沧州。扰及盐山。恐又将回窜东境。著英翰赶紧驰赴东昌。与李鸿章会商布置。觇贼所向。合力聚歼。另片奏、奉到三月二十八日寄谕摺片。印花折损。郭宝昌赏件。仅有小刀一柄。余皆遗失。该署抚所发奏报。及叠奉寄谕。均迟延多日。始行递到等语。军营文报。最关紧要。驿站任意延缓。必致贻误戎机。著英翰咨会李鹤年。会查沿途各州县。将经过驿递。挨站严究。讯明何站折损遗失。并在何处迟延之处。即将该州县按律严惩。迅速参奏。一面仍著兵部由直境各驿。挨站查至豫境。据实严参。以肃邮政。将此由六百里谕令知之。　　

○又谕、库克吉泰、刘典奏、甘回窜扰陕疆。连日剿办获胜。暨庆阳府城失守。随即克复各摺片。甘回窜扰陇泾一带。经总兵萧群魁暨黄鼎等军分剿叠胜。谭玉龙在邠州剿贼。忽被贼股包抄。相持一昼夜之久。援兵未至。谭玉龙等力战阵亡。知县喻兆奎等率队追剿。杀贼甚多。贼向正甯奔窜邠泾毗连处所。回踪猬集。若非痛加剿洗。不足以靖陕疆。北路鄜延一带。土匪甚多。回逆尤剽疾异常。仍须防其东窜。著库克吉泰刘典、严饬刘厚基等各率所部。相机兜击。毋任窜入北山。复形延蔓。谭玉龙一军。即著饬令胡日盛妥为钤束。并将邠长一路实力严防。庆阳府城失守。当经雷正绾派兵收复。该处地方紧要。防剿未可稍松。应如何拨兵堵御遏贼入陕之处。著穆图善、库克吉泰、刘典、悉心筹商。毋得临事周章。频烦兵力。将此由五百里各谕令知之。　　

○以陕西邱家寨剿贼获胜。予副将阎定邦以总兵官用。　　

○复陕西邠州阵亡已革提督谭玉龙原官。予祭葬世职。谥武壮。交国史馆立传。副将张士荣、参将陶辉宽、游击言美良、都司吕金明、守备焦洪云、千总刘秀江等、祭葬世职加等。　　

○予山东茬平等处阵亡都司邸得功等祭葬世职加等。　　

○追予江苏各属阵亡殉难绅民何世奎等暨妇女一千八百七十五名口分别旌恤如例。　　

○追予江苏金坛合门殉难民人史凤韶等男妇二十八名口分别旌恤如例。　　

○癸巳。察哈尔都统文盛等奏、遵旨挑练马队官兵五百名。听候咨调。报闻。　　

○甲午。常雩。祀天于圜丘。遣怡亲王载敦恭代行礼。　　

○谕内阁、官文奏、永定河南四工河口漫溢。请将厅汛员弁分别参处一摺。此次永定河南四工十七号堤埝漫溢。该厅汛员弁等未能先时抢护平稳。致令掣动大溜。刷开口门二十余丈。实属咎无可辞。署南岸同知余汝偕著革职留任。南岸四工固安县县丞胡彬著革职留工。以观后效。守备尹光彩、千总李柯、均著交部议处。署永定河道蒋春元、统辖全河。虽到任未久。亦属咎有应得。著交部议处。此时工程正关紧要。著官文督饬委员陆慎言、赶紧驰往漫口处所。查勘情形。会同该署道迅速盘筑裹头。毋任再行刷宽。俟水势稍平。赶紧筹办堵合。并查明被水村庄。应否先行抚恤。著该署督妥筹办理。毋令灾民失所。　　

○谕军机大臣等、穆图善奏、官军会剿回匪。克复狄道州城。并秦州剿贼。肃州激变各摺片。狄道州回逆甘心倡乱。肆逆已久。经穆图善派兵会剿。屡获胜仗。力将州城攻拔。捦斩靡遗。实足申天讨而快人心。河州援匪尚有数千。潜至北庄。其非真心悔罪。已可概见。该署督当细加察度。不可为其所绐。总须先将凶悍滋事逆回。痛行殄尽。再准胁从各回投诚。不可将就了事。秦州回匪。本系狄河悍党。在山沟内伏劫粮运。并图扑犯秦城。经道员豫师探踪会督各队。驰往追击。力行压退。克保州城。尚属奋勇。所有在事出力员弁。准穆图善汇入克复狄道案内。酌保数人。毋许冒滥。仍饬豫师速会各军。将秦州回匪殄灭。肃城久未攻拔。成禄、王仁和、所部兵勇。又复互相争斗。并激变金佛寺堡居民。纵勇在河西各村堡焚掠肆扰。成禄前已叠次严谕催令出关。著穆图善迅饬杨占鳌驰抵肃州。接办成禄营务。以便该提督克日起程。毋任藉词延宕。至王仁和营勇与成禄所部。彼此接仗。屡抚屡溃。漫无约束。现在逃至甘州驻扎。著穆图善查明启衅情由。据实参奏。并将逃□甘州溃勇。分别遣抚约束。毋任滋事。其激变金佛寺等堡居民。并骚扰清水堡等处之统将委员等。均著饬令杨占鳌确切查明实情。由穆图善严参重办。不得稍存姑息。将此由六百里谕令知之。　　

○又谕、穆图善奏、甘省需饷甚急。请饬各省督抚将协甘专款。径解甘肃等语。前因穆图善奏请分拨甘饷。设立后路粮台。并由汉中采办兵米各摺片。当交户部速议具奏。本日据该部奏称、甘饷十分竭蹶。请饬匀拨分解。并请饬王文韶办理穆图善后路粮台各等语。甘省军务紧急。饷项十分匮乏。必须各该省分别拨济。方免哗溃之虞。即著照该部所拟办理。左宗棠身任甘督。本属责无旁贷。岂得坐视甘饷缺乏。置之不顾。著于前项借款解到时。饬令粮台酌度分拨。穆图善所部军士。尚有一百数十营之多。杯水车薪。断难有济。所有山西山东河南等省应解月饷。著郑敦谨、丁宝桢、李鹤年、查照穆图善原奏。分给一半。径解甘省。湖南江西两省饷银。著刘昆、刘坤一、分给一半。解由穆图善新设粮台转解。署湖北布政使王文韶。本系办理甘肃后路粮台。即著何璟传知该员。分投催提。赶紧转解。以济急需。河东道所欠六年兰州常饷。著郑敦谨饬令如数径解兰州。毋庸由陕西转解。以免纡折。至四川月协采米甘饷。既经解至六年十月为止。著崇实嗣后按月源源解至汉中。交甘省转运局。自行采买米石。运甘接济。户部摺著钞给左宗棠、穆图善阅看。并著该督等行知各该省迅速筹解。毋得稍有蒂欠。致误要需。阿拉善亲王贡桑珠尔默特解运麦石牛只。接济甘省。甚属急公。著穆图善传旨嘉奖。将此由六百里谕知左宗棠、穆图善、崇实、郑敦谨、敦柏荫、刘坤一、刘昆、丁宝桢、李鹤年、并传谕何璟知之。　　

○又谕、苏凤文奏、越南正贡届期。据情代奏。并密陈镇安防剿吃紧。应否察看情形再行开关各摺片。越南国王阮福时、以来年己巳正贡届期。请示进关日期。具见诚悃。前因南太两郡军务未平。该国例贡。业经三次展缓。现在由太郡至省。道路既无梗阻。自应令其依期入贡。以遂其爱戴之忱。著苏凤文查照向例进关之期。行令该国王遵照办理。镇安逆匪吴亚终盘踞归顺等处。并著苏凤文督饬官军。迅速剿办。以靖地方。越南贡使经由太郡。傥因镇安邻氛未靖。即著该抚设法妥为护送。令其绕道前进。毋稍疏忽。至河南直隶等省。道途现无阻滞。届时由该抚咨行经过各省督抚。一体妥为护送。以昭慎重将此谕令知之。　　

○以克复甘肃狄道州城。赏副都统善山保、常顺、玉柄小刀各一把。大荷包各一对。小荷包各二个。提督李奉清、高月桂、饶得胜、副将苏家良、一品封典。总兵官吴于城、副将田魁元、胡光胜、潘昌胜、吕得祥、罗启祥、委营总常明、参领正福、参将王长胜、林万春、陈富隆、叶占魁、游击樊保泰、张世才、余东旺、张政顺、孙鉎、康达、佐领莫依托、都司王仕奎、守备李正荣、王德隆、巴图鲁名号。守备胡玉升等花翎。训导马纪等蓝翎。知府舒之翰等加衔升叙有差。予阵亡副将陈长安、参将关得胜、刘锡海、游击周得顺、都司刘才栋、祭葬世职加等。　　

○乙未。孝端文皇后忌辰。遣官祭昭陵。　　

○谕内阁、御史舒明奏存储米石。办理未能尽善。请饬另行妥议。并胪陈严杜窃米弊端四条各摺片。著军机大臣八旗都统会同该部汇入宋晋前奏漕粮改归八旗存储散放案内。一并妥议具奏。　　

○谕军机大臣等、都兴阿著迅速来京陛见。并著于曾在军营管带马队将领中。拣选熟谙得力者数员。一并带领来京。盛京将军著奕榕署理。该副都统著即迅赴盛京任事。锦州副都统著都兴阿派员署理。奕榕未到任以前。盛京将军印信。都兴阿即交额勒和布暂行管理。都兴阿交付额勒和布印信后。不必俟奕榕到任接署。即著赶紧起程。毋稍迟缓。将此由五百里各谕令知之。　　

○又谕、恭亲王等奏、请严定剿贼限期。丁宝桢奏、拟赴东昌布置各一摺。贼由天津盐山扰及山东之阳信海丰边境。武定一带。现有刘松山、张曜、宋庆各军。并王正起、莫组绅东军。跟踪追击。静海沧州一带亦有杨鼎勋、潘鼎新、两军扼扎。以防折窜。兵力足敷防剿。丁宝桢现因东昌一路空虚。虑该逆由此南窜。拟带玉心安一军。并郭松林所部。驰赴该处。著即在东昌一路严密布置。不得稍有疏虞。致令逆踪纷越。运河水势。消长靡定。现在水势虽旺。防务仍未可稍疏。著左宗棠督率所部。沿运河一带。视贼所向。力行堵遏。所有沿河船只。著官文、崇厚、严饬该州县地方官。速行提归西岸。以防逆骑抢渡。不得有名无实。现据恭亲王等奏称、探闻贼有回扰沧州之信。是否贼匪分股。希图牵掣官军。著左宗棠檄饬各军就近剿洗。英翰当懔遵叠次谕旨。督率所部皖军。星夜兼程。由豫境驰赴武定迤西。迎头拦击。以杜回窜。至逆骑数月以来。叠扰直豫东三省。奔突数千里。来往自如。官军十余万人。不能遏其窜越。各将领彼此观望。粉饰战功。并有纵勇扰民致百姓戕杀弁兵之事。若再日久迁延。农民耕作失期。恐又别生他变。且入夏以后。田禾日长贼骑到处潜伏。进剿更形棘手。况贼股现窜海隅。正可乘此机会。三面围蹙。就地殄除。著李鸿章迅督前敌诸军。步步圈偪。合力同心。认真剿办。限于一月内。将此股贼匪全数歼灭。傥能于限内告竣。所有出力各将领。定必破格施恩。优加懋赏。如再迟延误事。亦必当重治其罪。该大臣前在山东剿灭任赖股匪。此次总统北路军务。尤须力加奋勉肃清全局。毋堕前功。总之剿贼之事。惟责成李鸿章一人。各将领统归调遣。直东各路分段防剿。则左宗棠、官文、丁宝桢、英翰、崇厚等任之。如贼匪被剿穷蹙。由何路纷窜。则惟何路官兵是问。懔之勉之。正在寄谕闲。据崇厚奏陈截守运河方略。并请饬江苏派轮船兵丁来津巡防一摺。该大臣拟于捷地减河起。至祁口一带止。赶筑长围堤墙。先将运河截断。以固北面天津河闲之防。再由运河西岸。自沧州捷地直抵张秋黄运交流处所。沿河西北两岸。连筑长围。分拨兵队。联络各州县民团练勇。分段固守。并请直隶练军及京营各军。严守沧州交河东光吴桥景州沿河西岸一带。令李鹤年、英翰所部。进扼东昌临清。腾出湘淮大支劲旅。与东省各队纵横截剿等语。著李鸿章、左宗棠、官文、丁宝桢、英翰、崇厚、迅速会筹办理。直境沿运一带。著左宗棠、官文、崇厚、妥商布置。东境沿运一带。著英翰、丁宝桢、督率所部扼防。毋稍疏忽。至该逆探知官军沿河筑墙。必应并力冲突。李鸿章专办剿贼。当迅督诸军合力进击。使该逆无暇冲突。方为妥善。贼踪偪近海隅。恐有洋人句结。暗济军火著曾国藩、丁日昌、迅即派员将上海捕盗轮船。架炮配兵。星驶来津。交崇厚酌度派令巡查严防海口。武定之利津大山两海口。船只甚多。著丁宝桢速行提归南岸。毋任贼踪纷越。刘铭传前在山东剿平捻股。于诸将中较为出力该提督受国厚恩。当思力图报效。现在三月假期已满。自当督率所部迅赴北路剿贼。李鸿章自应檄催该提督销假。毋俟朝廷谕旨也。崇厚原摺。著钞给左宗棠、李鸿章、官文、英翰、丁宝桢阅看。将此由六百里各谕令知之。　　

○又谕、长善奏、布置防守情形。请拨军扼要堵剿一摺。捻逆前次窜近津郡。诚恐纷扰畿东。该副都统请酌拨大兵扼扎玉丰等处。以防捻窜东北两路。所陈自不为无见。现在捻由盐山窜入东境。距畿东一路较远。自不必再行徵调。致分兵力。惟贼踪飘忽靡定。防范不可稍疏且永平府属无业游民较多。关内外马贼伏莽未净。尤当防患未然著长善就现有兵力。妥筹布置。并须勤加侦探。分路梭巡。庶期有备无患。以免疏虞。将此谕令知之。　　

○以福建台湾叠次缉匪出力。赏同知吴本烈、都司李忠元等花翎。知县朱必昌等蓝翎。余加衔升叙有差。　　

○追予广东潮州殉难道员凤安建立专祠。　　

○予湖南故云贵总督劳崇光入祀乡贤祠。从巡抚刘昆请也。　　

○赏福建省丁卯科乡试年老诸生林佐汤等三十一人举人副榜有差。　　

○丙申。谕内阁、翰林院侍讲学士钱宝廉奏、请严禁火葬一摺。火葬之习。久干例禁。近来浙江嘉湖等府。尚有此弊若如该学士所奏。实于地方人心风俗。大有关系。亟宜严禁。以挽颓风著浙江巡抚出示晓谕。申明例禁。并恐他省沿此陋习。著各省督抚通饬所属州县一并严禁如有仍前火葬者。即行按律治罪。其嘉兴府向有恶棍阻葬等事。并著李瀚章饬令各州县从严惩办。以儆刁顽。　　

○谕军机大臣等、穆图善奏、各军渡河西剿获胜。进捣河州东南二乡一摺。官军克复狄道州后。渡河而西。续获胜仗。现在进捣河州东南乡贼巢。著穆图善即饬派出各军乘胜进攻节节埽荡。以期次第廓清。河东一带。仍酌派劲兵扼守。以防该匪抄袭后路。至牟弗谛及燕脂川各部回众。如果真心向化。将器械马匹全行呈缴。原不妨网开一面。予以自新。惟该回性多反覆。难保不首鼠两端。别生诡计著穆图善驰赴狄道。察看情形。妥筹办理。仍一面督饬官军。将河西布置机宜。悉心调度毋稍疏虞。将此由六百里谕令知之。　　

○以甘肃甘州守城御贼。暨捐办事粮出力。赏道员崇福布政使衔。予知县钱宝仁等以同知直隶州知州用。并赏花翎。余升叙有差。　　

○丁酉。以神灵助顺。颁甘肃甘州府关帝庙扁额。曰福佑河西。　　

○谕军机大臣等、醇郡王奏、请停筑围剿捻之举。依当依限迅图殄灭一摺。据称崇厚请筑长围。不独工大费繁。非旦夕所能竣事。即使筑就。安有若许兵勇环守。且民与贼俱在围中。恐贼之糗粮未绝。而民之储蓄先空等语。捻逆一日不灭。闾阎一日不安总须各将领同心协力。将此股克期殄除。方为善策。前据崇厚奏请筑围剿捻。朝廷恐旷日持久。难收实效。未经允准嗣据该侍郎陈奏截守运河之方。仍恐未必确有把握。令该大臣等会筹。并一面严饬李鸿章迅速追剿。左宗棠等实力防守沿运一带。本日据李鸿章奏贼骑飘忽。无从圈制。张秋至临清运河二百四十里。设防最难。费兵最多等语。匪踪剽疾异常。朝廷惟以剿贼责成李鸿章。防务责之左宗棠等。著即严饬各将领等迅图灭贼。筑围之举。著李鸿章、左宗棠、崇厚等、酌度办理。醇郡王所奏。不为无见。原摺著钞给阅看。前据崇厚奏、请京营各军。协守沧州等处沿河西安一带。京营派出各军。如全扎沿运西岸。则北路太形空虚。著恩承仍督各军。在原驻地方严密防守毋稍疏忽。将此由六百里各谕令知之。　　

○又谕、李鸿章奏、官军追贼获胜。筹商布置情形一摺。捻逆由天津一带窜向盐山等处。经刘松山等追剿叠胜。该逆以官军俱在运东。仍图西窜。第自张秋至临清。运河水涸。黄水未能济运。该大臣现令潘鼎新等军。在沧州扼守减河。以杜入津之路。并令该藩司等察度布置。蓄水使深。办理尚合机宜。即著咨商崇厚妥筹办理。东昌一路。空虚无备。英翰计日可抵该郡。傥该逆窜往。正可以逸待劳。迎头截击。即著该署抚严饬各将领整阵以待。力挫凶锋。如郭松林一军赶到。并著会商夹击。该逆有图窜运西之语。内黄滑浚一带。亟宜严防。著李鹤年饬令防兵认真扼守毋任再行回窜。其卫河南岸船只。著官文饬属提归北岸。以防窜越。丁宝桢前赴东昌。傥遇贼西窜。即著会同英翰等分投痛剿。刘松山等军。并著李鸿章饬令奋力追剿。毋令该逆稍停喘息。则逆势渐衰。兜剿较易。李鸿章现驻德州。距贼踪较近。所有一切调度机宜。即责成该大臣就近督饬办理。如匪踪去德州渐远。即著驰赴前敌。督率各将领等迅速奏功。毋得迁延干咎。左宗棠等亦各懔遵前旨。严扼运防。毋稍疏虞是为至要将此由六百里各谕令知之。　　

○调安徽布政使张兆栋为江苏布政使。以安徽按察使吴坤修为布政使。仍署巡抚。直隶热河道裕禄为安徽按察使。　　

○以甘肃克复安定县城。暨各军剿贼出力。赏总兵官周模善、副将翁九良、黄飞熊、白新州、刘道明、程高升、李大发、周三元、陈得胜、龚文恺、苏家良、张栋祥、王铭忠、参将田得胜、李占超、向科德、郑万兴、李金发、杨元亮、陈政明、彭宏连、刘玉、吴全胜、张秉五、林金兰、程德升、刘兴发、巴图鲁名号。游击任得胜等花翎。守备徐登朝等蓝翎。余加衔升叙开复有差。　　

○予直隶军营病故江苏布政使钟秀祭葬恤荫。　　

○予甘肃各属阵亡殉难都司蒋得魁等官弁绅团七十一员名分别赏恤如例。　　

○戊戌。谕军机大臣等、鸿胪寺少卿朱学勤奏、请催提督剿贼。并暂停直隶六军各摺片。刘铭传自剿灭赖汶洸等股匪后。乞假养疾。该员本系直隶提督。值捻匪窜犯近畿。即应力疾销假。赴直剿贼。以副专阃之寄。况现值三月假期已满。若竟晏然安居岂人臣急难赴公之义。该提督起自卒伍。不数年闲。擢至提督。受恩深重。现当捻逆狓猖之际。当不至苟且偷安。颓然自弃。著李鸿章即催令该提督迅督所部。驰赴直隶山东一带。随同该大臣剿贼。将此股捻匪迅速殄除。以图报称傥或始终迁延。即由李鸿章参奏。以肃纪纲。直隶所练六军。规模甫立。即值盐匪起事。捻逆窜扰。势难按期操练。而所需饷银。縻费甚钜。该少卿拟请将六军暂行停止。将派调之遵化等军应支饷项。归于军需项下支给。以节靡费。俟捻股剿尽。别图良策等语。练军为久远计。用勇不如用兵。惟将来军务平定。各营勇丁若何安插。亦须筹及。应如何筹画俾无流弊之处。著左宗棠、李鸿章、英翰、各就所见。会同官文妥商筹办。朱学勤原摺一件。著钞给李鸿章阅看。片一件著钞给左宗棠等阅看。正在寄谕闲。据左宗棠奏报驰抵吴桥会剿情形。与昨日李鸿章所奏。大略相同。贼骑剽疾异常。不数日闲已由武定窜及平原禹城之闲。必须各军尽力追剿。方可制其奔突。该大臣既称现在局势可以制贼。李鸿章、丁宝桢、英翰、各路会齐。兵力更厚。诚不可失此机会。左宗棠现与程文炳一军。驻扎吴桥。著即侦探贼踪。相机扼剿。严守运河西北两面。遏其北窜。李鸿章著懔遵前次谕旨。严督各军蹙贼黄运之交。于一月内赶紧剿办。迅殄贼氛。一面咨会丁宝桢、英翰、力遏运河西面。免其纷窜。并迅饬各军分路兜击。共奏肤公。将此由六百里各谕令知之。　　

○又谕、刘昆奏、楚军攻克觉林寺贼巢。并截击苗匪获胜。现筹进剿。暨查办浏阳醴陵会匪情形各摺。李元度一军。自攻克轿顶山等老巢后。招抚毛家棚各寨。并剿抚三角山白茅铺等三十六寨。将偏刀水前路略定。焚毁朱村。收复觉林寺后路之高台等处。攻克拖尾营。并与统带川军之道员蹇訚等会合堵剿。将觉林寺前垒力行攻拔。生捦逆首朱明月。剿办甚属得手。著刘昆即饬令李元度乘此声威。将偏场踞逆悉心埽除。务将逆首刘仪顺捦斩。以靖教匪根株。至分犯晃州沅州麻阳等处苗匪。经该处文武各员并席宝由所部。分路堵击。力加剿洗叠获胜仗。歼毙极多。著刘昆即饬令席宝田等军。将黎平苗匪速行击退。进剿寨头并其余苗巢。务期悉行殄除。毋任牵掣援军西进之路。现在川省援军。业已入黔。即著崇实责成带兵之道员蹇訚。知府唐炯等、将尚大坪玉华山教匪老巢攻拔。并著曾璧光督派黔军。会合剿办。肃清附省肘腋之患。此次李元度等并各营出力员弁勇丁。著刘昆择尤分案保奖。毋许冒滥。至湖南会匪。屡在浏阳醴陵滋事。现复经该处兵勇团练。将起事匪犯剿杀多名。惟未获余党。潜伏尚多。仍虑散而复聚。著刘昆即严檄该地方文武。会督绅团。设法认真摉捕。务当净绝根株毋任一名漏网。将此由五百里各谕令知之。　　

○湖南巡抚刘昆奏、山西按察使蒋益澧因病请假。得旨、蒋益澧著赏假两个月赶紧调理。俟期满后。即行驰赴山西臬司新任。接办防务。所部兵勇。著妥为选择。酌带赴晋。以资得力。　　

○派大学士倭仁、吏部尚书单懋谦、礼部尚书全庆、署礼部右侍郎鲍源深、工部左侍郎魁龄、右侍郎潘祖荫、内阁学士王祖培、都察院左副都御史继格、为殿试读卷官。　　

○以战功卓著。赏陕西军营中书科中书吴士迈员外郎衔花翎。　　

○以江西万载等处剿捕窜匪出力。赏县丞鲍承宣等蓝翎。知县江璧等加衔升叙有差。　　

○予山东武定阵亡副将沈义胜祭葬世职加等。　　

○予贵州觉林寺阵亡参将周君耀等十六员祭葬世职加等。军功蒲秀智、黄国崇、赏恤如把总例。　　

○予湖南浏阳阵亡团练武生张文庆赏恤如例。　　
</div>
    <div class="pagination">
<a href="清实录同治朝实录_page325.html">上一页</a><span>...</span><a href="清实录同治朝实录_page321.html">321</a><a href="清实录同治朝实录_page322.html">322</a><a href="清实录同治朝实录_page323.html">323</a><a href="清实录同治朝实录_page324.html">324</a><a href="清实录同治朝实录_page325.html">325</a><span class="current-page">326</span><a href="清实录同治朝实录_page327.html">327</a><a href="清实录同治朝实录_page328.html">328</a><a href="清实录同治朝实录_page329.html">329</a><a href="清实录同治朝实录_page330.html">330</a><a href="清实录同治朝实录_page331.html">331</a><span>...</span><a href="清实录同治朝实录_page327.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
