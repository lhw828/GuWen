<!DOCTYPE html>
<html>
<head>
    <meta charset="UTF-8">
    <title>钦定续通志 - 第 182 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 182 页/共 284 页</h1>
    <div class="content">　　钦定四库全书
　　钦定续通志卷二百八十五
　　列传
　　五代【五】
　　豆卢革　　　卢程　　　任圜
　　赵凤　　　　李袭吉　　张宪
　　萧希甫　　　刘赞　　　何瓒
　　豆卢革父瓒唐舒州刺史豆卢世名族唐末革避乱中山为王处直掌书记庄宗议建唐国以革名家子召为行台左丞相即位拜同中书门下平章事革素不学问除拜官吏多失序常为尚书郎萧希甫驳正颇患之乃荐韦説为相説唐末殿中侍御史后事梁为礼部侍郎革以説能知故事引以佐已而説亦无学术徒以流品自髙时庄宗内畏刘皇后外惑宦官伶人郭崇韬虽尽忠于国而亦无学术革説俯仰无所为唯诺崇韬而已唐梁之际仕宦遭乱奔亡而吏部铨文书不完因縁为奸利私鬻告勅乱易昭穆崇韬请论以法议者以为宜革以渐而崇韬疾恶太甚果于必行説革心知其未可不能有所建言是嵗冬选人吴延皓改亡叔告身事发及选吏尹玫皆坐死尚书左丞判吏部铨崔沂等皆贬説革诣閤门待罪由是一以新法从事徃徃以伪滥驳放而毙踣羁旅号哭道路者不可胜数及崇韬死説乃教门人上书言其事议者益以罪之是嵗大水四方地连震流殍数万军士妻子皆采稆以食庄宗日以责三司使孔谦谦不知所为枢密小吏叚徊引前朝故事国有水旱则天子以朱书御札问宰相庄宗乃命学士草诏手书以问革説革説不能对第曰陛下威徳着于四海今西兵破蜀所得珍寳足以给军水旱天之常道不足忧也革説各以其子为拾遗父子同省人以为非遽改佗官而革以説子为文馆学士説以革子为集贤院学士庄宗崩革为山陵使已祔庙故事当出镇乃还私第数日未得命故人賔客趣使入朝枢密使安重诲诟之諌官希防上疏诬革纵田客杀人説坐与隣人争井遂俱罢革贬辰州刺史説溆州刺史所在驰驿发遣宰相郑珏任圜三上章请毋行后命不报革复坐请俸私自入説卖官与选人责授革费州司戸叅军説夷州司戸叅军皆员外置同正员【按通鉴革因奏事时礼貌不恭又是时百官奉皆折估革父子独受实钱及强夺民田取宿藏物因罢相出为刺史与史所载获罪之由事迹微异】已而窜革陵州説合州皆长流百姓初説尝以罪窜南海遇赦还寓江陵与髙季兴相知及相常相问遗唐兵伐蜀季兴请以兵入三峡诏使自取防忠万归峡等州为属郡蜀破季兴无功而唐用佗将取五州明宗初即位季兴数请五州以谓先帝所许朝廷不得已与之及革説再贬因以其事归罪二人诏赐自尽
　　卢程不知其世家何人也【按薛史程唐朝右族祖懿父蕴皆歴仕通显考新唐书世系表范阳二房卢氏下明注懿蕴而无官懿第三子庄生鼎起居舍人与苏楷驳昭宗谥而蕴下无程新唐书五代史皆欧阳修所撰未必不相印证若此或薛史所载未得其实今仍原文】唐昭宗时举进士为盐铁出使巡官唐亡变服为道士游燕赵诸侯间豆卢革荐为河东节度推官庄宗尝召程草文书辞不能其后战胡栁掌书记王诚殁于阵庄宗还太原置酒谓监军张承业曰吾以卮酒辟一书记于坐因举卮属廵官冯道程位在道上以尝辞不能故不用而迁程支使程大恨曰用人不以门阀而先田舎儿邪庄宗即位议择宰相卢汝弼苏循已死次节度判官卢质当拜质不乐任事乃言革程皆唐名族可相庄宗以程为中书侍郎同平章事程奉皇太后册自魏至太原所至驱役丁夫笞辱官吏有假驴夫于程者程帖兴唐府给之府吏啓无例程怒笞吏皆少尹任团【按原文作任圜薛史同考圜传是时方为真定尹非兴唐少尹也通鉴作任团圜之弟今从之】庄宗姊壻也诣程诉其不可程方据几决事视团骂曰尔何虫豸恃妇家力耶宰相取给州县何为不可团不对而去驰至博州诉庄宗庄宗大怒趣令自尽赖卢质力解乃罢为右庶子庄宗入洛程于路坠马中风卒赠礼部尚书
　　任圜京兆三原人李嗣昭节度昭义辟圜观察支使梁兵围潞州逾年嗣昭危甚问圜去就计圜劝坚守已而庄宗破梁夹城潞围解闻圜计甚嘉之其后嗣昭与庄宗有隙圜数奉使徃来辩释防搆嗣昭卒免于祸胡栁之战圜颇有功庄宗劳之曰儒士亦破体邪仁者之勇何其壮也张文礼弑王镕庄宗遣嗣昭讨之嗣昭战殁圜代将其军文礼子处球等闭城坚守不可下圜数以祸福谕镇人镇人信之处球登城呼圜乞指生路圜告之曰以子先人固难容贷然罚不及嗣子可从轻其如拒守经年伤吾大将一朝困竭方布款诚以此计之子亦难免然坐而待毙曷若伏而俟命处球流涕曰公言是也乃遣人送状乞降既而符存审攻破镇州处球虽见杀而镇之吏民以尝乞降得保家族者甚众其后以镇州为北京拜圜工部尚书兼真定尹北京副留守知留守事为政有惠爱明年郭崇韬兼领成徳军节度使改圜行军司马仍知真定府事圜与崇韬素善又为其司马崇韬因以镇州事托之而圜多所违异初圜推官张彭为人倾险贪黩圜信任之及崇韬领镇彭为圜谋隠其公廨钱庄宗遣宦者选故赵王时宫人有许氏者尤有色彭赂守者匿之事觉召彭将罪之彭惧悉以前所隠公钱簿书献崇韬崇韬深徳彭不杀由是与圜有隙同光三年圜罢司马守工部尚书魏王继岌伐蜀崇韬惧圜攻已于后乃辟圜参魏王军事崇韬见杀以圜代将其军康延孝反继岌遣圜击败延孝于汉州魏王行至渭南自杀圜悉将其军以东明宗嘉其功拜圜同中书门下平章事兼判三司时明宗新诛孔谦圜选辟才俊抑絶侥幸公私给足是秋韦説豆卢革罢相圜与安重诲郑珏孔循议择当为相者圜意属李琪而珏循欲引太常卿崔恊重诲以为然佗日明宗问谁可相者重诲即以恊对圜争曰天下皆知崔恊不识字号为没字碑以臣一人取笑足矣相位有防岂容更益笑端明宗在藩时识易州刺史韦肃欲相之次及冯道议未决重诲等退休于中兴殿廊下孔循不揖拂衣而去行且骂曰天下事一则任圜二则任圜圜乃何人圜犹以李琪为言重诲终以循言为信居月余恊与冯道皆拜相圜与重诲交恶自恊始故事使臣出四方皆自戸部给劵重诲奏请自内出圜争之不能得遂与重诲辨于帝前圜声色俱厉明宗罢朝嫔御迎前问曰与重诲论事者谁明宗曰宰相也宫人奏曰妾在长安见宰相奏事未尝如此盖轻大家耳明宗由是不悦而使臣给劵卒自内出圜益愤沮重诲尝求圜妓不与由是二人益相恶圜遽求罢乃罢为太子少保寻致仕退居磁州朱守殷反重诲诬圜与守殷连谋遣人矫制杀圜明宗知而不问为下诏坐圜与守殷通书而言渉怨望愍帝即位赠太傅
　　赵凤幽州人少以儒学知名燕王刘守光时悉黥燕人为兵凤惧髠为僧依燕王弟守竒自匿从守竒奔梁郓州节度判官晋取郓庄宗得凤喜以为扈銮学士即位拜中书舎人翰林学士刘皇后拜张全义为父明日遣宦者命学士作牋上全义以父事之凤上书极言不可全义养子郝继孙犯法死宦官伶人利其财固请籍没凤言继孙为全义养子不宜有别籍之财于法亦不至籍没时皇后及羣小用事言皆不纳明宗立武君不通文字四方章奏尝使安重诲读之重诲亦不知书奏读多不称防于是置端明殿学士以冯道及凤为之凤好直言而性刚强素与任圜善圜为相颇荐进之圜为重诲所诬杀凤号哭呼重诲曰任圜天下义士岂肯谋反而公杀之何以示天下重诲慙不能对术士周豹善相人庄宗信重之以为北京廵官尝相明宗当贵不可言明宗即位思豹以为神将召至京师凤谏曰好恶上所慎也今陛下神其术而召之则倾国之人皆将奔走吉凶之説转相惑乱为患不细明宗遂不复召朱守殷反明宗幸汴州守殷诛又诏幸邺从驾诸军方自河南徙家至汴不欲北行而定州王都以为将图已疑不自安宰相率百官请罢幸不聴凤手疏责安重诲言甚切直重诲以白遂罢天成四年夏拜门下侍郎同中书门下平章事秘书少监于峤者自庄宗时与鳯俱为翰林学士久不迁自以材名在凤上因与萧希甫非斥时政尤诋訾凤凤衔之左迁峤秘书少监峤因被酒徃见凤凤辤峤诟直吏又溺于从者直庐而去凤以闻诏夺峤官流振武天下寃之安重诲为边彦温等告变明宗廷诘具伏其诈即斩之后数日凤奏事中兴殿唘曰臣闻奸人有诬重诲者明宗曰此闲事朕已处置卿可无问凤曰臣所闻者系国家利害陛下不可以为闲因指殿屋曰此殿所以尊严宏壮者栋梁柱石之所扶持也若折一栋去一柱则倾危矣大臣国之栋梁柱石也且重诲起微贱歴艰危致陛下为中兴主安可使奸人动揺明宗改容曰卿言是也遂族彦温等三家其后重诲得罪羣臣无敢言者独凤数言重诲尽忠明宗以凤为朋党罢为安国军节度使凤在镇所得俸禄悉以分将校賔客废帝入立召为太子太保病足居于家清泰二年卒
　　李袭吉洛阳人干符中举进士为晋王掌书记博学多知唐故事迁节度副使官至谏议大夫晋与梁交兵累年晋王数困欲通和使袭吉为书谕梁辞甚辩丽梁太祖使人读之至于毒手尊拳交相于暮夜金戈铁马蹂践于明时叹曰主公有士如此使吾得之传虎以翼也袭吉为人恬淡以文辞自娱天祐三年卒以卢汝弼代为副使汝弼工书画亦多知唐故事而文辞不及袭吉庄宗嗣晋王承制封拜官爵皆出汝弼十八年卒庄宗即位赠袭吉礼部尚书汝弼兵部尚书
　　张宪字允中晋阳人庄宗以为天雄军节度使掌书记即位拜工部侍郎租庸使累迁刑部侍郎判吏部铨东都副留守宪精于吏事甚有能政庄宗幸东都定州王都来朝命宪治鞠与都击鞠庄宗即位坛在鞠宪以为不可毁乃别治宫西为鞠未成庄宗怒命两虞亟毁坛为宪退而叹曰此不祥之兆也明宗北伐契丹取魏铠仗给军有细铠五百宪给之而不以闻庄宗至魏大怒责宪驰自取之左右谏止又问宪库钱几何宪上库簿有钱三万缗庄宗益怒谓其嬖伶史彦琼曰我饮博须钱十余万而宪以故纸诒我我未渡河时库钱常百万缗今复何在彦琼为宪解乃已郭崇韬伐蜀荐宪可相而宦官伶人不欲枢密承防徊曰宰相在天子前事有非是尚可改作一方之任苟非其人则为患不细宪材诚可用不如任以一方乃以为太原尹北京留守赵在礼作乱宪家在魏在礼善待之以书招宪宪斩其使不发书而上之庄宗遇弑明宗入京师太原犹未知而永王存霸来奔左右告宪曰魏兵南向主上存亡未可知存霸来无诏书而所乘马秋断得非战败者乎宜拘之以俟命宪曰吾夲书生无尺寸功而人主遇我甚厚岂宜懐二心以幸变第可与之俱死尔宪从事张昭逺教宪奉表明宗劝进宪涕泣拒之已而存霸见符彦超愿为僧以求生彦超麾下兵大噪杀存霸宪出奔沂州亦见杀
　　萧希甫宋州人少举进士青州节度使袁象先辟为廵官希甫不乐弃其母妻变姓名亡之镇州赵王王镕以为参军尤不乐又亡之易州削髪为僧庄宗将建国置百官求隠逸士以李绍宏荐为魏州推官庄宗即位欲以知制诰有诏定内宴仪问希甫枢密使得坐否希甫以为不可忤宦官张居翰宰相豆卢革等希防共排斥之以为驾部郎中庄宗灭梁遣希甫宣慰青齐始知母死妻亦改嫁乃发哀服丧于魏州明宗即位召为谏议大夫复置匦函以希甫为使希甫建言自兵乱相乘王纲大坏侵欺凌夺有力者胜凡畧人妻女占人田宅奸赃之吏刑狱之寃何可胜纪匦函一出投诉必多功臣贵戚有不得绳之以法者乃自天成元年四月二十八日昩爽已前大辟已上皆赦除之然后出匦函以示众初明宗欲以希甫为谏议大夫豆卢革韦説颇沮难之其后革説为安重诲所恶希甫希防诬奏革説卒皆贬死拜左散骑常侍希甫褊而躁进尝遣人夜叩宫门上变言河堰牙官李筠告夲军谋反诘旦追问无状斩筠军士诣安重诲求希甫啖之坐动揺军众贬岚州司户参军卒
　　刘赞魏州人也父玭为县令赞始就学衣以布每食则玭自肉食而别以蔬食食赞曰肉食君之禄也尔欲之则勤学问以干禄此非尔食也由是赞益力学举进士为罗绍威判官去为租庸使赵岩廵官又为孔谦盐铁判官明宗时累迁御史中丞刑部侍郎守官以法权豪不可干以私时秦王从荣握兵而骄多过失言事者请置师傅大臣畏王请王得自择王请赞乃拜赞秘书监傅王赞泣曰祸将至矣王府元帅属官十余人多浮薄倾险日献谀謟独赞从容讽以正道王恶之戒左右赞来不得通赞亦月一至府而已退则杜门不交人事已而王果败死唐大臣议王属官当坐者冯道曰元帅判官任赞在职不逾月詹事王居敏及刘赞皆以正直见恶河南府判官司徒诩病告久皆宜不与其谋惟谘议参军髙辇与王最厚法当死【按五代史补髙辇劝秦王诛武将唐知训等王曰至尊在上一旦如此得无危乎辇曰子弄父兵罪当笞尔不然悔将无及矣此辇与谋坚死之诬史失载】余可原减朱昭曰使秦王得入光政门当待赞等如何且法有首从今秦王夫妇男女皆死而赞等止其一身幸矣道等难之冯赟固争以为不可于是论髙辇死而任赞等十七人皆长流赞流岚州清泰二年诏归田里行至石防闗病卒
　　何瓒闽人唐末举进士及第庄宗镇太原辟为判官张承业卒代知留守事为人明敏通吏事庄宗建大号于邺都拜諌议大夫瓒虑庄宗事不成求留守北京瓒与明宗有旧明宗即位召还见内殿劳问久之已而以瓒为西川节度副使时孟知祥已有二志方以副使赵季良为心腹闻瓒代之亟奏留季良遂改瓒行军司马知祥反罢置私第饮恨而卒
　　钦定续通志卷二百八十五
　　钦定四库全书
　　钦定续通志卷二百八十六
　　列传
　　五代【六】
　　义儿
　　【臣】等谨按义儿盛于梁唐之际自梁太祖唐太祖庄宗明宗皆有之梁以友文召祸着之家人传中友防在唐书逆臣友谦事梁不终列于杂传庄宗之世以为乱贼嬖幸恩泽之资初无足述明宗则行钦戕其亲子从珂移其神器更无复异姓骨肉之谊矣欧阳修独以唐太祖养子立义儿传其说具见序中第它史所无无可附丽而事専唐代不宜杂置今以入唐臣传后仍存其序云
　　欧阳氏曰呜呼世道衰人伦坏而亲疏之理反其常干戈起于骨肉异类合为父子开平显徳五十年间天下五代而实八姓其三出于丐养盖其大者取天下其次立功名位将相岂非因时之隙以利合而相资者耶唐自号沙陀起代北其所与俱皆一时雄杰武之士往往养以为儿号义儿军至其有天下多用以成功业及其亡也亦由焉太祖养子多矣其可纪者九人其一是为明宗其次曰嗣昭嗣本嗣恩存信存孝存进存璋存贤作义儿传【李存审后复以符氏大显故别自为传】
　　李嗣昭　　　李嗣本　　　李嗣恩
　　李存信　　　李存孝　　　李存进
　　李存璋　　　李存贤
　　李嗣昭字益先【从薛史増】本姓韩氏汾州大谷县民家子也太祖出猎见林中有异气召问其家适生儿遗以金帛而取之命弟克柔养为子初名进通后改名嗣昭短小而胆勇过人嗜酒太祖防戒之遂终身不饮太祖爱其谨厚常从用兵为内衙指挥使王珙与其兄珂争立遣嗣昭助珂败珙于猗氏梁救珙又败之于胡壁堡光化元年泽州李罕之袭潞州以降梁梁遣丁会应之嗣昭与会战含山大败之遂取泽州明年克潞州三年出山东取梁洺州梁太祖自将攻之设伏于青山口嗣昭弃城走遇伏大败天复元年梁取晋绛慈隰大举围太原嗣昭日以精骑出击会大雨梁军解去晋汾州刺史李瑭叛降梁嗣昭复取汾州又取慈隰梁兵西围鳯翔嗣昭乘间攻梁晋绛梁朱友宁氏叔琮迎击之嗣昭败走晋遣李存信率兵迎嗣昭存信又败梁军遂围太原而慈隰汾州复入于梁太祖大恐谋走云州李存信等劝太祖奔契丹嗣昭力争以为不可赖刘太妃亦言之乃止嗣昭昼夜出竒兵击梁军乃解去嗣昭复取汾慈隰当是时镇定皆已絶晋附梁晋外失大国之援内亡诸州仍嵗之间孤城被围者再嗣昭力战之功为多天祐三年与周徳威攻梁潞州降丁会以嗣昭为昭义军节度使梁攻潞筑夹城围之梁太祖尝遣人招降嗣昭嗣昭斩使拒守逾年庄宗始攻破夹城嗣昭完辑兵民抚养甚有恩意胡栁之败庄宗惧欲还兵临濮嗣昭曰梁军已胜旦暮思归吾若收军使彼休息整而复出何以当之宜因其劳乏以精骑挠之时梁军已登无石山庄宗遣嗣昭转击山北而自以银枪军争山大败梁军于是晋城徳胜矣周徳威死嗣昭权知幽州居数月以李绍宏代之嗣昭将去幽州人皆哭遮留之夜遯去十九年庄宗击契丹于望都被围数十重嗣昭以三百骑决围翼庄宗出阎寳攻镇州而败以嗣昭代之镇兵出掠九门嗣昭以竒兵击镇军且尽余三人匿破垣中嗣昭驰马射之反为贼射中脑嗣昭顾箙中矢尽拔矢于脑射杀一人还营而卒嗣昭七子继俦长而懦其弟继韬囚之以自立庄宗方与梁相持河上因即以为昭义军留后继韬委政于魏琢申琢等常教继韬反未决庄宗在魏以事召监军张居翰节度判官任圜琢等以谓庄宗召问继韬事且见诛因趣之继韬乃遣其弟继远入梁梁末帝即拜继韬同中书门下平章事居数月庄宗灭梁继韬将走契丹会赦至乃随其母杨氏朝于京师杨氏善畜财平生居积行贩至赀百万当嗣昭被围夹城时弥年军用乏絶杨氏之积有助焉至是乃赍银数十万两至京师厚赂宦官伶人及刘皇后皆为言庄宗释继韬数召从猎宠幸无间李存渥数诋责之继韬不自安求归镇不许乃阴使人教继远起变于军中冀遣已安辑之事泄斩于天津桥并诛其二子即遣人斩继远以继俦知潞州事已而召还京师继俦悉取继韬伎妾珍翫不时即路其弟继逹怒曰吾兄父子诛死而大兄不仁利其赀财淫其妻妾吾所不忍也乃服缞麻引数百骑坐防门使人入杀继俦节度副使李继珂募市人千余攻继逹继逹走城外自刭死继能继袭皆以事见杀惟继忠仅免家于晋阳杨氏所积余赀犹钜万晋髙祖自太原起兵召契丹为援契丹求赂髙祖贷于继忠以取足髙祖入立以为沂棣单三州刺史开运中卒
　　嗣本夲姓张氏鴈门人少事太祖赐姓名养为子从击居庸闗以功迁义儿军使从破王行瑜迁威远军使从攻罗信以先锋兵破汤阴从庄宗破潞州夹城累迁振武节度使号威信可汗天祐十三年从击刘鄩下洺磁诸州六月还军振武契丹入代北攻破蔚州嗣本战殁
　　嗣恩本姓骆吐谷浑部人少事太祖能骑射为铁林军将稍以战功迁突阵指挥使赐姓名以为子从败康怀英迁左厢马军都指挥使从李嗣昭援朱友谦于河中与梁兵力战矟中其口不已迁辽州刺史从庄宗入魏迁天雄军马歩都指挥使刘鄩攻太原兵趣乐平嗣恩从后追之自他道先入太原以守鄩兵去嗣恩亦以兵会庄宗于魏从战于莘累迁振武节度使天祐十五年卒赠太尉
　　存信本姓张父君政回鹘李思忠之部人也存信少善骑射通六蕃书语从太祖入闗破黄巢累功为马歩军都指挥使赐姓名以为子存信与存孝俱为养子材勇不及存孝而不为之下由是交恶存孝所为存信每沮激之存孝卒得罪死而存信数从征伐以功领郴州刺史遣将兵救朱宣屯于莘县为罗信所击败亡太祖子落落从讨刘仁恭大败于安塞太祖大怒顾存信曰昨日吾醉公独不能为我战邪古人三败公已二矣将杀之存信叩头谢罪而免由是大惧常称疾天复二年卒
　　存孝代州飞狐人本姓安名敬思大祖略地代北得之赐姓名以为子常从为骑将李罕之之来归也遣存孝与薛阿檀宋休休等以兵七千助罕之还击张言于河阳梁亦遣丁会牛存节等助言战于温县梁军先扼太行存孝大败安休休被执是时晋已得泽潞嵗与孟方立争邢洺磁卒取三州存孝功为多明年潞州军乱梁遣李谠攻罕之于泽州存孝以骑兵五千救之梁军呼罕之曰公常倚太原为命今上党已归朝大兵围太原沙陀将无穴自处公复谁恃而不降乎存孝以精骑五百绕梁栅呼曰我沙陀之求穴者待尔肉食军可令肥者出鬭梁骁将邓季筠引军出战存孝舞矟擒之谠败走追击至马牢闗还攻潞州而孙揆方以朝命来为节度使以梁卒三千为卫襃衣大盖拥节先驱存孝以三百骑伏长子西崖谷间伺揆军过横击断之擒揆归于是梁守将葛从周朱崇节弃潞去复取潞州因攻晋绛张濬韩建皆走存孝猨臂善射身被重铠橐弓坐矟舞铁挝出入阵中以两骑自从战酣易骑上下如飞其取潞功为多而太祖别以康君立为潞州留后存孝为汾州刺史存孝负其功不食者数日及走张濬迁邠州刺史大顺二年徙邢州留后【按旧唐书以存孝据邢州为大顺元年事】时晋军连嵗攻赵常山存孝常为先锋下赵临城元氏赵王求救于李匡威匡威兵至晋军辄引去存孝素与存信有隙存信谮之曰存孝有二心常避赵不击存孝不自安乃附梁通赵自归朝廷因请会兵伐晋朝命赵王王镕援之明年赵与幽州有隙惧而与晋和反以兵三万助晋击存孝存孝婴城自守太祖自将兵傅其城掘堑以围之存孝出兵冲击堑不得成禆将袁奉韬使人说存孝曰公所畏者晋王尔王俟堑成且留兵去诸将非公敌也存孝以为然堑成存孝遂窘城中食尽登城呼曰儿蒙王恩位至将相岂欲舍父子而附仇讐乃存信搆防之耳愿生见王一言而死太祖遣刘夫人入城慰谕引与俱来存孝泥首请罪曰儿于晋有功而无过所以至此由存信为之耳太祖叱曰尔为书檄罪我百端亦存信为之邪缚至太原车裂以徇然太祖惜其材怅然恨诸将之不能容也为之不视事者十余日康君立素善存信方二人之交恶也君立每左右存信以倾之存孝已死太祖每语及存孝流涕不已君立以为不然太祖怒酖杀君立【案薛史与此同唐末见闻録云行剑斫损君立把送马歩司收禁翌日放出寻己身毙通鉴考异以为薛史乃攻饰其事】君立初为云州牙将唐僖宗时太祖逐段文楚盖君立首事后累功表昭义节度使存进振武人本姓孙名重进【薛史作重禄】太祖攻破朔州得之赐姓名养为子从破黄巢以为义儿军使从庄宗战柏乡迁行营马歩军都虞歴慈沁二州刺史魏博初定以为天雄军都部署治乱军以法犯辄枭磔于市魏人屏息畏之从战河上以功迁振武军节度使时晋军徳胜为南北寨每以舟兵来徃颇以为劳而河北无竹石存进乃以苇笮维大舰为浮梁庄宗大喜解衣以赐之镇州之役史建瑭阎寳李嗣昭相次战殁乃以存进为招讨使军东垣晨出刍牧张处球以兵千余逼存进栅存进出战杀处球兵殆尽而存进亦殁于阵赠大尉子汉韶明宗时复本姓为洋州节度使潞王从珂以鳯翔反汉韶与张防钊会唐军讨之唐军皆降于从珂独汉韶与防钊军不降俱奔蜀事蜀歴永平兴元武信节度使卒于蜀
　　存璋字徳璜云中人【从册府元龟增】初与康君立薛志勤等从太祖破黄巢累迁义儿军使太祖病革存璋与张承业等受顾命立庄宗为晋王以存璋为河南马歩军使晋自先王时尝优假军士军士多犯法逾禁庄宗新立尤患之存璋一切绳以法境内清肃从攻夹城战柏乡以功迁汾州刺史庄宗与刘鄩战于魏博梁遣王檀乘虚袭太原存璋以汾州兵入城拒守以功累迁大同军节度使天祐十九年卒赠太尉
　　存贤字子良【从薛史增】许州人也本姓王名贤少为黄巢军卒善角觝太祖于陈州得之赐姓名养为子后为义儿军副兵马使迁沁州刺史沁当敌冲徙其南百余里据险立栅为治所存贤至曰徙城避敌岂勇者所为乃复城故州梁兵屡攻之卒不能近【按册府元载汴人将袭沁伏兵城下存贤觉其奸变令守陴者鼔噪如攻战之势敌遂退足补史阙】迁武州刺史又迁慈州天祐十八年梁攻朱友谦庄宗遣存贤援之友谦新叛梁归晋河中食少人心多贰谍者因谓存贤曰河中人欲杀子以归梁宜亟去存贤曰死王事吾志也复何恨哉卒击走梁兵庄宗即位拜右武卫上将军庄宗亦好角觝当与王都较而屡胜颇以自矜因顾存贤曰尔能胜我与尔一镇存贤博而胜之同光二年春幽州符存审病甚庄宗置酒宫中叹曰吾创业故人零落殆尽存者惟存审耳今又病笃北方之事谁可代之因顾存贤曰无以易卿角觝之胜吾不食言【按薛史此为存贤得蔚州时事与此互异】即日以为卢龙军节度使是嵗卒于幽州赠太傅










　　钦定续通志卷二百八十六
　　钦定四库全书
　　钦定续通志卷二百八十七
　　列传
　　五代【七】
　　桑维翰　　　景延广　　　呉峦
　　桑维翰字国侨河南人貌丑怪身短面长常临鉴曰七尺之身不如一尺之面慨然有志于公辅初举进士主司恶其姓与丧同音有劝其从佗求仕者维翰铸铁砚示人曰砚则改而佗仕卒以进士及第晋髙祖辟为掌书记常以自从髙祖有异谋维翰与刘知逺赞成之因求援于契丹邪律德光已许诺而赵德钧亦以重赂啖德光求助己髙祖惧事不果乃遣维翰为陈利害甚辩德光意乃决卒以灭唐兴晋维翰力也髙祖即位以为翰林学士礼部侍郎知枢宻院事迁中书侍郎同中书门下平章事兼枢宻使天德四年出为相州节度使徙泰宁镇州安重荣既得吐浑欲用以攻契丹髙祖意未决维翰上疏言契丹未可与争者七髙祖召使者至卧内谓曰北面事方挠吾胸中得卿此疏计已决可无忧也七年徙镇晋昌出帝即位召拜侍中景延广用事与契丹絶盟维翰言不入乃阴使人説帝曰制契丹而安天下非用维翰不可乃出延广于河南拜维翰中书令复为枢宻使封魏国公事无巨细一以委之数月间百度寖理时翰林学士端明殿学士枢宻院学士皆久废维翰复奏置【按五代会要开运元年六月敕翰林学士与中书舎人旧分为两制各置六员偶自近年暂停内署况司诏命必在深严将使从宜却仍旧贯宜复置翰林学士院以本纪考之正维翰除枢宻使之月也】悉用亲旧为之维翰权势既盛四方赂遗嵗积钜万内客省使李彦韬端明殿学士冯玉用事共谗之由是日益见疎帝饮酒得疾维翰阴白太后请为皇弟重睿置师傅帝疾愈知之怒罢为开封尹维翰遂称足疾稀复朝见契丹屯中渡破栾城杜重威等大军隔絶维翰曰事急矣乃见冯玉等计事不合又求见帝帝方调鹰苑中不暇见维翰退而叹曰晋不血食矣自契丹与晋盟始成于维翰而终败于景延广故自兵兴契丹未尝不以此两人为言徳光将至京师遣张彦泽遗太后书问此两人在否可使先来帝以维翰尝议毋絶盟而已违之也不欲使见徳光因讽彦泽图之而彦泽亦利其赀维翰状貌既异素威严自持老将大臣见者无不屈服彦泽以骁悍自矜每往虽冬月未尝不流汗彦泽入京师左右劝维翰避祸维翰不为动彦泽以兵入府问维翰何在维翰厉声曰吾晋大臣自当死国安得无礼彦泽股栗不敢仰视退谓人曰吾不知桑维翰何如人今日见之犹使人恐惧如此乃以帝命召维翰送侍卫司狱是夜彦泽使人缢杀之以自缢告徳光徳光至京师以尸赐其家而赀财悉为彦泽所掠
　　景延广字航川陜州人父建善射尝教延广曰射不入铁不如不发由是延广以挽彊称事梁邵王友诲友诲谋反被幽延广亡去后从王彦章战中都彦章败延广仅以身免明宗时朱守殷平录从反者晋髙祖主之延广以汴州军校当诛髙祖惜其才阴纵之后以为客将即位以为侍卫步军都指挥使累迁义成保义军节度使复召为侍卫马步军都虞徙镇河阳三城迁马步军都指挥使髙祖崩出帝立延广有功焉初立晋大臣议告契丹致表称臣延广独不肯但致书称孙而已大臣皆知其不可而不能夺契丹果怒数来责延广谓契丹使者乔莹曰先皇帝北朝所立今天子中国自册可为孙不可为臣且晋有横磨大剑十万口翁要战则来佗日不禁孙子取笑天下莹知其言必起两国之争惧后无以取信也因请载于纸藏衣领中以归具告契丹契丹益怒【谨按通鉴辑览】
　　【御批晋既借北朝以兴岂能相抗辽与晋有徳无怨背之实为不祥且尔时并无良将精兵之可恃而延广大言不惭徒贻其君以负义之辱小人庸妄诬国顾如是哉】天福九年春契丹入雁门侵代州延广从出帝北征为御营使相抗澶魏间先锋石公霸与契丹遇于戚城髙行周符彦卿兵少不能救驰骑促延广益兵延广按兵不动三将被围数重帝自御军
　　救之乃得出延广方握亲兵节制诸将恃功恣横凡号令皆由己出帝亦不能制也自延广一言契丹与晋交恶诸将皆力战而延广独闭壁不敢出契丹尝呼晋人曰景延广唤我来何不速战凡书檄未尝不以为言契丹去出帝还京师出延广为河南尹留守西京郁郁不得志见晋日削度必不能支契丹乃为长夜之饮大治第宅置妓乐惟意所为契丹至中渡延广屯河阳闻杜重威降乃还徳光至相州遣骑兵数千杂晋军渡河趋洛以取延广戒曰延广南奔呉西走蜀必追取之而延广顾家未能引决兵奄至乃驰见徳光于封丘徳光责之曰南北失懽皆因尔召乔莹出书质其前言延广具服以十事责延广毎服一事授一牙筹至八筹延广以面伏地不能仰视遂叱而锁之送之北行至陈桥止民家夜分扼吭死汉髙祖时赠侍中
　　呉峦字寳川郓州卢县人少举明经不中为大同沙彦珣节度判官晋髙祖起太原契丹入援过云州执彦珣去城中推峦为主闭门拒守契丹围之七月不能下髙祖义之以书告契丹使解兵去召峦为武寜军节度副使厯复州防御使出帝即位与契丹絶盟河北诸州皆警以贝州水陆冲缓急可转饷乃积刍粟数十万以王令温为永清军节度使守之令温牙将邵珂素骄狠难制夺职闲居阴通于契丹言贝州可取状防令温以事朝京师心疑珂质其子崇范自随晋大臣以峦前守云中故令驰驿代守贝州峦善抚士卒天大寒裂其帷幄以衣士卒士卒皆爱之珂求见愿自效峦推心信之开运元年正月契丹兵至峦命珂守南门闱三日四面急攻峦从城上投薪草焚其梯冲殆尽已而珂引契丹入峦守东门方战左右报珂反顾城中已乱即投井死令温家属为契丹所虏出帝悯之以令温为武胜军节度使后累厯方镇周显徳中卒令温瀛州河间人也

　　钦定续通志卷二百八十七
　　钦定四库全书
　　钦定续通志卷二百八十八
　　列传
　　五代【八】
　　蘓逢吉　　　史肇　　　杨邠
　　王章　　　　刘铢　　　　李业
　　聂文进　　　后赞　　　　郭允明
　　蘓逢吉京兆长安人汉髙祖镇河东父悦为从事逢吉常代殳作奏记髙祖召见逢吉以为节度判官【按五代史补髙祖在河东幕府阙书记朝廷除前进士邱廷敏为之廷敏以髙祖有异志恐为所累辞疾不赴遂改授逢吉廷敏不见于史附注以表其志节】髙祖性素严宾佐稀得见逢吉独终日侍立两使文簿以时进髙祖多以为可然为人贪诈无行喜杀戮髙祖尝以生日遣逢吉疏理狱囚以祈福谓之静狱逢吉入狱阅囚无轻重曲直悉杀之报曰狱静矣髙祖建号拜中书侍郎同中书门下平章事时朝廷大事皆出逢吉逢吉素不学问出其意见故汉世尤无法度髙祖既定京师逢吉与蘓禹珪同在中书除吏多违旧制逢吉尤纳货赂然髙祖方倚信二人故莫敢有告者鳯翔李永吉朝京师逢吉使人许以一州求其先王玉带永吉以无为解逢吉乃使人市以玉带直数千缗责永吉偿之前客省使王筠使楚还逢吉意其获重赂亦许以一州筠以槖装之半献之而皆不得州又以取田宅故族李崧【语在崧传】时天下多盗逢吉自草诏下州县凡盗所居本家及邻保皆族诛或谓逢吉曰为盗族诛已非法况邻保乎逢吉不得已但去族诛而已于是郓州捕贼使者张令柔尽杀平隂县十七村民数百人卫州刺史叶仁鲁闻部有盗自帅兵捕之村民十数先逐盗入山中盗散走仁鲁从后至见民捕盗者以为贼悉擒杀之逢吉颇以仁鲁为能由是天下因盗杀人滋滥逢吉已贵益豪侈却中书堂食日命家防进珍羞继母死不服丧妻武氏卒讽百官及州镇皆输绫绢为丧服武氏未期除其诸子为官有庶兄自外来未白逢吉而见其诸子逢吉怒托以他事告于髙祖杖杀之尝从髙祖征邺数使酒辱周太祖太祖恨之隐帝立逢吉素善李涛讽涛请罢太祖与杨邠枢密李太后怒涛离间大臣以杨邠代涛相事悉决焉逢吉禹珪备位而已干祐二年加拜司空以周太祖镇邺不落枢密使事与史肇有隙争谋出镇以避之既而中辍人问其故逢吉曰茍舍此而去史公一处分吾虀粉矣是时隐帝少小人在侧肇等威制人主帝与左右李业郭允明等皆患之逢吉每见业等以言激之业等卒杀肇【薛史李业等谋杀肇诸人逢吉初不预其谋□变惊骇与此互异】即以逢吉权知枢密院方命草麻闻周太祖起兵乃止逢吉夜宿金祥殿东阁未瞑已见李崧在侧周兵至北郊官军败逢吉与隐帝走赵村自杀于民舍周太祖定京师枭其首适当李崧被刑之所
　　史肇字化元郑州荥泽人蹻勇走及奔马梁末选为禁兵汉髙祖典禁兵肇为军校后从髙祖于太原使将武节左右指挥髙祖建号代州王晖拒命肇攻破之以功拜忠武军节度使侍卫步军都指挥使契丹北归留耿崇美攻王守防于潞州髙祖南向京师遣肇前行击走崇美守防以城归汉河阳武行徳泽州霍令竒等【按通鉴薛史俱作翟令竒】皆迎肇自归髙祖安行入京师肇严毅寡言麾下少忤意立挝杀之以故士畏法所至秋毫无犯迁侍卫亲军马步军都指挥使领归徳军节度使同中书门下平章事髙祖疾大渐与杨邠蘓逢吉等同受顾命隐帝初河中鳯翔永兴相继反闗西用兵京师民流言相惊恐肇出兵警察务行杀戮罪无大小皆死时太白昼见民仰观者辄腰斩于市凡民抵罪吏以白肇肇但以三指示之吏即腰斩之又为断舌决口斮筋折足之刑李崧坐奴告变族诛肇取其幼女为婢于是前资故将失职之家姑息僮奴而厮养辈往往胁制其主燕人何福进【薛史作何福殷此作进避宋讳也】有玉枕直钱十四万遣僮卖之淮南僮隐其钱福进笞僮乃诬告福进得赵延夀玉枕以遗呉人肇捕治福进弃市帐下分取其妻子而籍其家财其领归徳时副使等月率私钱千缗为献颍州麴官麴温与军将陈拯争官务讼之三司三司直温拯防之肇肇以为颍已属州而温不先白追温杀之连坐者数十人周太祖平李守贞推功羣臣肇拜中书令隐帝渐近小人嬉游无度太后亲族颇干托肇与杨邠稍裁抑之太后有故人子求补军职肇辄斩之帝赐教坊使等玉带锦袍往谢肇肇怒曰健儿为国征行未有偏赐尔曺何功敢当此悉取所赐还官周太祖出镇魏州肇议带枢密以行蘓逢吉杨邠不可肇恨之明日防饮窦贞固第肇厉声举爵属太祖曰昨廷论何为异同今日与公饮此逄吉与邠亦举大爵曰此国家事何必介意遂俱饮釂肇曰安朝廷定祸乱直须长枪大剑毛锥子安足用三司使王章曰无毛锥子军赋何从集毛锥子葢言笔也肇黙然他日防饮章第酒酣为手势令肇不能客省使阎晋卿坐次肇屡教之蘓逢吉戏曰坐有姓阎人何忧罚爵肇妻阎氏酒家倡以为讥已大怒欲殴之逄吉先出索剑欲追之杨邠泣曰蘓公汉宰相公若杀之致天子何地乃驰马去由是将相如水火隐帝遣王峻置酒公子亭和解之【谨按通鉴辑览】
　　【御批宰相令仆防饮沈湎已乖政体而使气讙呶武臣矜鎗剑微长文士诩毛锥薄技甚至丑语诟詈锋刃几加仪检荡然矣隐帝不能诘治复令释和于杯渴之间纪纲陵替若此安得不亡】是时李业郭允明后赞聂文进等用事不喜执政而隐帝春秋渐长为大臣所制数有忿言业等乘间谮之密谋禁中干祐三年冬十月十三日肇与杨邠王章等入朝甲士自内出擒肇邠章斩之并族其家周太祖即位追封郑王杨邠魏州冠氏人少为州掌籍吏事汉髙祖为右都押衙即位拜枢密使邠出于小吏不喜文士与蘓逄吉等内相排忌逄吉讽李涛上疏罢邠与周太祖枢密使邠泣诉李太后前太后怒罢涛相加邠中书侍郎兼吏部尚书同平章事时逄吉禹珪颇以贿除吏邠为相深革
　　逢吉所为然不知大体以谓为国家者帑廪实甲兵完而已礼乐文物皆虚器也以故务为苛细凡前资官不得居外而天下行旅皆给过所然后得行旬日间人情大扰邠度不可行而止尝与王章论事帝前帝曰事行之后勿使有言也邠遽曰陛下但禁声有臣在闻者战栗太后弟业求为宣徽使邠以为不可帝欲立所爱耿夫人为后邠又以为不可夫人死将以后礼葬之邠又以为不可由是隐帝大怒左右乘间搆之与史肇等同日见杀邠为人颇俭静四方之赂虽不却然往往以献于帝周太祖即位追封农王
　　王章魏州南乐人为州孔目官汉髙祖典禁兵补章都孔目官从之太原髙祖即位拜三司使隐帝立加太尉同中书门下平章事时汉方新造承契丹后京师空乏而闗西三叛作周太祖用兵西方章供馈军旅未尝乏絶然征利剥下民甚苦之往时民租率石输二升为雀鼠耗章増至二斗为省耗缗钱出入皆以八十为陌章减其出者陌三州县民诉田者必全州县覆之以括其隐田天下由此重困百官俸廪皆取供军之余不堪者命有司髙估其价估定又増谓之台估意犹不满复増之民犯盐矾酒麴者无多少皆抵死吏缘为奸民不堪命已而与史肇等同日见杀
　　刘铢陜州人少为梁卲王牙将与汉髙祖有旧从镇太原以为左都押衙惨酷好杀戮髙祖以为勇断类已特信用之即位拜永兴军节度使徙镇平卢加检校太师同平章事又加侍中时江淮不通呉越钱镠使者常泛海至中国而滨海诸州皆置博易务与民贸易民负失期者务吏擅自摄治置刑狱不闗州县民颇为苦铢悉禁之然用法亦自为刻深民有过者问其年几何对曰若干即随其数杖之谓之随年杖每杖必以两杖俱下谓之合欢杖又请増民租畆出钱三十以为公用民不堪之隐帝患铢刚暴召之惧不至沂州郭淮攻南唐还兵驻青州隐帝乃遣符彦卿往代铢铢顾禁兵在乃受代权知开封府周太祖兵犯京师铢悉诛太祖与王峻等家属太祖入京师责铢曰与公共事先帝独无故人情乎吾家屠灭虽有君命加之酷毒一何忍也铢曰为汉诛叛臣尔岂知其他太祖方欲归人心乃贷其家属止杀铢与李业等枭首于市
　　李业髙祖皇后之幼弟也髙祖时为武徳使隐帝即位业以皇太后故益用事时天下旱蝗河决京师大风拔木坏城门宫中数见怪物投瓦石撼门扉而帝方与业及聂文进后赞郭允明等狎昵太后数以灾异戒帝不聴防宣微使阙业欲得之大臣杨邠史肇等皆以为不可业由此怨望谋杀邠等邠等已死又遣供奉官孟业以诏书杀郭威于魏州威举兵反遣兵拒威业请出府库以赉军蘓禹珪不可业拜禹珪于帝前曰相公且为官家勿惜府库乃诏赐京师兵及魏兵从威南者钱人十千督其子弟作书以告北兵之来者汉兵败业取内库金寳懐之以奔其兄保义军节度使洪信洪信拒不纳业走至绛州为人所杀
　　聂文进并州人少为军卒善书算给事汉髙祖帐中以为押司官即位厯拜枢密院承防周太祖为枢密使颇亲信之文进稍横恣迁右领军大将军周太祖镇邺文进等用事居中及谋杀杨邠等文进夜作诏书制置中外典阅兵籍以指麾杀戮为己任周太祖初闻邠等遇害以为文进不与及发诏书皆其手迹乃大诟周兵至京师隐帝败于北郊太后使谓文进善卫帝对曰臣在此百郭威何害与其徒饮酒歌呼自若隐帝遇弑文进亦见杀
　　后赞兖州瑕邱人其母娼也赞幼善讴事汉髙祖为牙将即位拜飞龙使隐帝尤爱幸之杨邠等执政赞久不得迁乃共谋杀邠等邠等死隐帝悔之赞与允明等番休侍帝不欲左右言己短隐帝兵败北郊赞奔兖州慕容彦超执送京师枭首于市
　　郭允明河东人【据薛史增】少为汉髙祖厮飬髙祖以为翰林茶酒使隐帝狎爱之允明益横使荆南髙保融车服导从如节度使隂使人步测城池髙下若为攻取计者荆人皆恐保融厚赂以遣之迁飞龙使与李业谋杀杨邠等是日无云而昏雾雨如泣日中载邠等十余尸暴之市允明手杀邠等诸子于朝堂西庑王章壻张贻肃血流逆注隐帝败于北郊还至封邱门不得入走赵村允明从后追之弑帝于民舍乃自杀








　　钦定续通志卷二百八十八
　　钦定四库全书
　　钦定续通志卷二百八十九
　　列传
　　五代【九】
　　王朴　　　　郑仁诲　　　扈载
　　王朴字文伯东平人少举进士为校书郎依汉枢密使杨邠邠与王章史肇等有隙朴知其必乱乃去邠东归后三家之客多及难而朴独免周世宗镇澶州朴为节度掌书记世宗尹开封拜朴右拾遗为推官即位迁比部郎中献平边策曰唐失道而失吴蜀晋失道而失幽并观所以失之之由知所以平之之术当失之时君暗政乱兵骄民困近者奸于内逺者叛于外小不制而至于僣大不制而至于滥天下离心人不用命吴蜀乘其乱而窃其号幽并乘其间而据其地平之之术在乎反唐晋之失而已必先进贤退不肖以清其时用能去不能以审其材恩信号令以结其心赏功罚罪以尽其力恭俭节用以丰其财徭役以时以阜其民俟其仓廪实器用备人可用而举之彼方之民知我政化大行上下同心力彊财足人安将和有必取之势则知彼情状者愿为之间谍知彼山川者愿为之先导彼民与此民之心同是与天意同与天意同则无不成之功攻取之道从易者始当今惟吴易图东至海南至江可挠之地二千里从少备处先挠之备东则挠西备西则挠东彼必奔走以救其弊奔走之间可以知彼之虚实众之彊弱攻虗击弱则所向无前矣勿大举但以轻兵挠之彼人怯弱知我师入其地必大发以来应数大发则民困而国竭一不大发则我获其利彼竭我利则江北诸州乃国家之所有也既得江北则用彼之民我之兵江之南亦不难平之也如此则用力少而収功多得吴则桂广皆为内臣岷蜀可飞书而召之如不至则四面并进席卷而蜀平矣吴蜀平幽可望风而至唯并必死之寇不可以防信诱必须以彊兵攻力已竭气已丧不足以为边患可为后图方今兵力精练器用具备羣下知法诸将用命一稔之后可以平边臣书生也不足以讲大事至于不达大体不合机变惟陛下寛之迁左諌议大夫知开封府事岁中迁左散骑常侍充端明殿学士世宗雅知朴及见其议论伟然益以为竒引与计议天下事无不合遂决意用之显徳三年征淮以朴为东京副留守还拜户部侍郎枢密副使迁枢密使【按周本纪显徳三年九月端明殿学士左散骑常侍王朴为尚书户部侍郎枢密副使四年八月王朴为枢密使传并为一年事误矣迁枢密使当书于留守京师之下】四年再征淮以朴留守京师世宗之时外事征伐而内修法度朴为人明敏多材智非独当世之务至于隂阳律厯之法莫不通焉显徳二年诏朴校定大衍厯乃削去近世符天流俗不经之学设通经统三法以岁轨离交朔望周变率策之数步日月五星为钦天厯六年又诏朴考正雅乐朴以谓十二律管互吹难得其真乃依京房为律准以九尺之十三依管长短寸分设柱用七声为均乐成而和朴性刚果又见信于世宗凡其所为当时无敢难者然人亦莫能加也其所作乐至宋用之不可变其言诸国兴灭次第云淮南可最先取并必死之宼最后亡其后宋兴平定四方惟并独后服皆如朴言六年春行视汴口作斗门疾作舁归而卒年五十四世宗临其丧以玉钺叩地大恸者数四赠侍中
　　郑仁诲字日新太原晋阳人初事唐将陈绍光绍光骁勇好使酒尝因醉怒仁诲拔剑欲杀之仁诲植立不动无惧色绍光掷剑于地抚之曰汝有器量必富贵非吾所及也后弃绍光还乡里事母以孝闻汉高祖为河东节度使周太祖居帐下时时往过仁诲与语甚懽毎事有疑即从仁诲质问所对不阿太祖益竒之汉兴周太祖为枢密使乃召仁诲用之累官至内客省使太祖破李守贞于河中军中机画多所参决太祖入立以为大内都防检恩州团练使枢密副使累迁宣徽北院使出为镇宁军节度使显徳元年拜枢密使【按通鉴是年正月为枢密使同平章事五月兼侍中传皆失书】世宗攻河东仁诲留守东都明年冬以疾卒仁诲自微时常为太祖谋画及居大位未尝有所闻而太祖世宗皆亲重之然亦能谦谨好礼不自矜伐为士大夫所称赠中书令追封韩国公諡忠贞
　　扈载字仲熙北燕人少好学善属文广顺初举进士高第拜校书郎直史馆再迁监察御史其为文章以辞多自喜常次厯代有国废兴治乱之迹为运源赋又因游相国寺见庭竹可爱作碧鲜赋题其壁世宗遣小黄门就壁録之览而称善因拜水部员外郎知制诰迁翰林学士赐绯而载已病不能朝谢居百余日乃力疾入直学士院世宗怜之赐告还第遣太医院视疾初载以文知名一时枢密使王朴尤重其才荐于宰相李谷乆而不用朴以问谷曰扈载不为舍人何也谷曰非不知其才然载命薄恐不能胜朴曰公为宰相以进贤退不肖为职何言命邪已而召拜知制诰及为学士居岁中病卒年三十六议者以谷能知人而朴能荐士世宗尤礼文士载与张昭窦俨陶谷徐台符等俱被进用谷居数人中文辞最劣尤无行昭俨数与论议其文粲然而谷徒能先意所在以进谀取合人主事无大小必称美颂赞大抵类俳优而载以不幸早卒议论虽不及昭俨而不为谷之谀也









</div>
    <div class="pagination">
<a href="钦定续通志_page181.html">上一页</a><span>...</span><a href="钦定续通志_page177.html">177</a><a href="钦定续通志_page178.html">178</a><a href="钦定续通志_page179.html">179</a><a href="钦定续通志_page180.html">180</a><a href="钦定续通志_page181.html">181</a><span class="current-page">182</span><a href="钦定续通志_page183.html">183</a><a href="钦定续通志_page184.html">184</a><a href="钦定续通志_page185.html">185</a><a href="钦定续通志_page186.html">186</a><a href="钦定续通志_page187.html">187</a><span>...</span><a href="钦定续通志_page183.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
