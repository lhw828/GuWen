<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 396 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 396 页/共 1860 页
  </h1>
  <div class="content">
   ○谕军机大臣等。四川为临边要地。外控百蛮。山深箐密。兼之诸番野性难驯。恃强凌弱。攘夺仇杀。叛服不常。数年以来。屡多不靖。上年瞻对复敢跳梁。今又有大金川肆横不法。朕因张广泗熟悉苗蛮情形。已降旨调任川陕总督矣。前据庆复等奏报、大金川土司莎罗奔。将伊一女妻小金川。又嫁一女与巴旺。以为钤制之方。近攻革布什咱之正地寨。又攻明正司所属之鲁密章谷。番民望风畏避。坐汛把总李进廷抵敌不住。退保吕利。看此情形。则贼酋恃其巢穴险阻。侵蚀诸番张大其势。并敢扰我汛地。猖獗已甚。张广泗到川之日。会同庆复。将彼地情形。详加审度。其进剿机宜。作何布置。一切粮饷。作何接济。善为办理。再瞻对甫经平定。即有大金川之事。揆厥所由。因渠魁班滚未曾授首。无以示威使之闻风慑服。即据报班滚焚烧自缢之处。情节可疑。焉知不诡诈免脱。潜往大金川勾通致衅。张广泗到彼。正可详细访察。伊于此案并未经办自必无所顾忌也。至川省番蛮。种类繁多。历年多生事端即如郭罗克、于康熙年间横肆劫夺旋经安辑。迨乾隆七年。又复滋事。其他如曲曲鸟夷等。亦复自相攻杀。后经发兵弹压。始得宁帖。又如巴塘里塘。近因将汪结补授。宣抚司。其属下遂有烦言。盖番性易动难驯。寻仇报怨。是其常事。但伊等皆受朝廷封号。给与号纸。乃不遵约束。互相戕贼。即在土司地方蠢动不得不为防范。已费经营。若敢逼近内地。扰我边陲。则声罪致讨、更属营师动众总因平日驾驭无方。未有成算。不能使之慑服畏威以致蛮氛未靖。张广泗熟悉苗情善于抚驭。大抵番蛮与苗性相近。今莅川省即以治苗之法治蛮。自能詟服其心。消弭其衅。务须一一通盘计算。为永远宁谧之图可将从前川地。所有办过郭罗克、曲曲鸟瞻对等及现在大金川案件。抄录寄与张广泗阅看。俾豫知彼地前后原委。以便熟筹经理。副朕绥静边疆之意。　　

○又谕、据御史张孝□□呈奏称、蒲州府属万泉县。去冬因办理以粮载丁一案。有刁徒聚集多人。围城毁屋之事。至今未见邸抄。似未可希图省事。在外完结等语。此事从前未据该抚奏报。朕思蒲郡乃晋省边要之区。聚众乃大干法纪之事。此等刁风。渐不可长。可传谕爱必达。令其查明此事起衅根由。及现在作何完结之处。据实具摺奏闻。寻覆奏、此案丁摊地粮。缘该县民籍多而盐籍少。是以盐户匀摊之数。较少于民。有该县举人张□□与琳等。暗使县民冯世禄等捏称门银一项。原系盐户应办。赴省具控。前抚臣阿里衮饬令仍向民户徵纳。张□□与琳等出具甘结。县民嗔其反覆。将张□

□与琳等房屋焚烧。查案内并无围城一事。此案始于上年九月。节奉前任抚臣严批。又拏获冯世禄等解蒲审究。该守朱发、一味姑息养奸。至今未覆。询之两司。佥称该员在任数载。素日办事。即无决断。俟审明完结后酌量具奏。得旨。览。是何言耶。以无决断之人。而令其在知府之任数载。布按皆知。何不告之巡抚。此足见伊等不实心矣。　　

○谕协办大学士高斌。据周学健奏称、七巨以下海口中洪水势最深处。仅一丈一二尺。浅者止七八尺。皆因海口每日两次潮涌。水缓沙停。所以海口中洪转浅于内地等语。海口淤浅之说。自来即有。不过相沿浮议。无足深信。盖系彼处之人欲耸动众听。藉兴大工之意。黄河会淮入海以来。自宋迄今。已数百年。若果淤浅有碍。何以安流至今。盖海潮沙汛不常。旋涌旋消。原无定势。如黄河水势消缓。适当海潮涌盛。则停沙较多。一遇汛水长发。仍然汕刷如旧。即伊奏清河等处中洪。初止四五尺之深。未及半月。遂深至六七尺一丈不等。皆因清口乃黄淮交会处所。是以水势深浅靡定。未必真由疏挖之力。观此则海口深浅。不足凭信。可以类推。且海防一带。从前大学士鄂尔泰曾与尔会勘。乾隆九年。大学士讷亲亦经亲往。俱云海口深通。并无浅涩。今周学健复有此奏。未免又为俗论所摇。大凡河工之事。当以镇静为要。固不可玩工贻患。亦不可喜事轻举。目下汛水未发。各处工程俱属平稳。即有应行举动之处。亦俟尔至彼再行商酌妥办。其蒋家闸工程。亦令暂缓移建。可一并寄谕周学健知之。　　

○大学士查郎阿以老病乞休。允之。　　

○以湖南辰永靖道永贵、为云南布政使。　　

○以贵州按察使恒文、为贵州布政使。贵州粮驿道介锡周、为贵州按察使。　　

○免江苏淮安、扬州、徐州、海州、等府州属、十一年分水灾额赋、一万四千九百两有奇。　　

○癸卯。谕军机大臣等。据完颜伟奏称、山东兖沂曹道吴同仁。因闻生母病笃。一面具详。即将印信封交峄县知县赍送藩库。有违定例。请旨革职交部察议等语。吴同仁不候详情具题。擅离职守。自应照例题参。但该员又有母病情节。亦应详查确实。如果因母老病危。至情迫切。尚属人子尽孝之诚心。于情可悯。不至遽请革职。如伊母尚不至危笃。而该员因桃汛盛长。有意规避。或任内别有经手钱粮未清等情。则应从重议处。完颜伟乃并未详查确实缘由。遽行具摺请旨革职。朕难于批示。完颜伟之拘泥不识大体。往往如此。著传谕知之。　　

○军机大臣等议覆福建巡抚陈大受奏、内地采买台湾米谷。应俟丰年价贱。委员赴买。不必拘作年例。并将买数价值。明白晓谕民番。以杜影射私买之陋习。应如所请。但台郡素称产米之区。漳泉一带。藉以酌济民食。该抚又不得因一时收成未获丰稔。遂视停买为常例。不为内地久远之策。应令该抚悉心详查。务使内地可以接济。台郡亦不至缺乏。从之。　　

○大学士会同户部议准署江苏巡抚安宁奏称、江省仓储。亏缺甚多。米价昂贵。难以采买。请将江省捐监之例。仍停部捐。于本省交纳本色。照现在减二之例。再量减五分。其捐贡一条。亦改归本省。以本色报捐。得旨。依议速行。　　

○命平郡王福彭、署理马政大臣。　　

○豁除广东曲江县被水冲淹。田地九顷三十一亩有奇额赋。　　

○豁免江苏山阳县十年分水灾额赋、二千七百二十两有奇。　　

○甲辰。陕西道监察御史汤聘奏、近闻民间典铺。有收当米谷一事。囤积甚多。在典商不过从中射利。而奸商刁贩。恃有典铺通融。无不乘贱收买。随收随典。辗转翻腾。约计一分本银。非买至四五分银数之米谷不止。至米价昂贵时。陆续取赎出粜。小民一岁之收。始则贱价归商。终仍贵价归民。此弊江浙尤甚。不独米谷。每年遇蚕丝告成。及棉花成熟。一如收当米谷之法。小民衣食之计。止以供奸商网利之图。请敕谕直省督抚。严饬州县有司。无论城乡典铺。如有囤积米谷等货。尚未粜卖者。谕令首出。照值官为收买。免其惩治。隐匿不报。一经发觉。即照违制律严行治罪。并嗣后每季取具各典铺并无囤当米谷等项。遵依甘结存案。再犯治罪如律。得旨。所奏是。著各该督抚照所请实力行之。该部知道。　　

○改铸陕西西宁镇属归德营都司关防。从大学士管川陕总督公庆复请也。　　

○乙巳。谕、据副都统傅清奏称、郡王颇罗鼐病故。颇罗鼐任事以来。克尽忠诚。实心效力。今闻溘逝。深为轸悼。著加恩于彼处收贮钱粮内。赏银一千两。料理丧事。例应遣大臣致祭。著派索拜前往祭奠。应行恤典。该部照例查奏。朕从前因念伊奋勉肫诚。降旨令颇罗鼐保奏一子。承袭封爵。据颇罗鼐以次子珠尔默特那木扎勒、堪以效力具奏。业加恩封为长子。今办理藏卫噶卜伦事务乏人。即将伊子珠尔默特那木扎勒袭封郡王。但年尚幼小。甫经袭爵办事。噶卜伦等、务如颇罗鼐在时。同心协力。黾勉办理。著傅清将此旨通行晓谕知之。　　

○又谕曰、古北口提督索拜。现在差往西藏。致祭郡王颇罗鼐。著即速来京。其提督印务。著正白旗副都统拉布敦、前往署理。　　

○谕军机大臣等。西藏地方。关系甚要。颇罗鼐经事练达。下人信服。伊亦能奋勉效力。诸事毋庸置念。今颇罗鼐已故。虽命伊子珠尔默特那木扎勒袭封。总理藏卫事务。而藏地素属多事。众心不一。值珠尔默特那木扎勒年幼新袭之时。未必即能如颇罗鼐收服众人之心。颇罗鼐在时。凡事俱由伊主张。不过商同傅清斟酌办理。今非颇罗鼐时可比。著传谕傅清、逐处留心访查。如有珠尔默特那木扎勒意见不到之处。即行指示。不得稍有疏忽。再上年有达赖喇嘛属下人。镇压颇罗鼐一事。伊等彼此已露不和之意。今颇罗鼐暴殁珠尔默特那木扎勒、或念伊父。动生猜疑。与达赖喇嘛不睦。或达赖喇嘛、又信人言。即照所行于颇罗鼐者。行之于珠尔默特那木扎勒。则更有关系。傅清于此两人。善为和解。惟期地方安静。不生事端。伊等彼此和好。属下人即有奸诈者。亦不能滋事矣。颇罗鼐总理藏务多年。皆因能用其属下可信之人。凡事始皆妥当。珠尔默特那木扎勒、宜令其用伊父信用旧人。协力料理。方为有益。再今岁准噶尔又往熬茶。恐其闻颇罗鼐已殁。彼处无总理之人。任意藉端。造言生事。亦未可定。亦当留心防范。凡应备办牲畜口粮等项。务须豫为储备。至照看来使之侍郎玉保、系前次承办之人。一应事宜。俱宜会同商酌。务期妥协。现在颇罗鼐殁后。彼处众人情形若何。即应奏闻。乃并未具奏。殊属疏忽。此际彼处众人意见情形。及珠尔默特那木扎勒袭爵办事后。各处人心输服与否。俱著一一加意体访。具摺奏闻。倘有一二不肖滋事之人。亦著傅清即行酌量办理。以示警戒。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百八十六


大清高宗法天隆运至诚先觉体元立极敷文奋武孝慈神圣纯皇帝实录卷之二百八十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年。丁卯。三月。丙午。户部议准广东巡抚准泰疏称、粤省各属。勘丈过沿海沙田虚缺税亩。共四顷七十亩。徵银六两三钱一分。本色米三斗八升。已起徵额外税一顷九十二亩。徵银四两二钱一分。应于奏销乾隆十一年地丁册内开除。未起徵额外税四十亩。徵银一钱八分。又勘丈过溢额沙坦税三百五十顷四亩。徵银一百六十二两七钱。照例升科。从之。　　

○命协办大学士吏部尚书高斌、为大学士。礼部尚书来保、为吏部尚书。协办大学士。调户部尚书海望、为礼部尚书。仍管户部三库事务。以户部左侍郎傅恒、为户部尚书。　　

○命古北口提督索拜驻藏。协同副都统傅清办事。　　

○免安徽寿州、宿州、凤阳、临淮、怀远、虹县、灵璧、凤台、阜阳、颍上、霍邱、亳州、蒙城、太和、泗州、盱眙、天长、五河、等十八州县。凤阳、凤中、长淮、宿州、泗州、等五卫。并泗州续报学田、乾隆十一年分、水灾额徵银七万六千五百一十七两有奇。米三百五十七石八斗有奇。麦五十二石九斗有奇。　　

○丁未。上诣皇太后宫问安。　　

○幸瀛台。　　

○谕军机大臣等两淮天津。设有盐运使二缺。并无多办事件。其责任不过稽查钱粮出入。尚不如各道员有刑名地方等事。其所得养廉款项。反数倍于各道员。殊为未协。著该盐政查明。酌留若干。期于敷用。其余悉行裁减。归于公项。以有余补不足。酌盈剂虚之道。亦当如此。向来该盐政节省养廉。以及平余等项。每年请旨。此项亦著入于此内。一并具奏请旨。寻长芦盐政伊拉齐奏、长芦旧定运使等员养廉。为数过多。请照山东运使等员之例。运使五千两。运同二千两。运判一千六百两。余裁减归公。通计每年实在归公银六千一百二十两。即于本年为始。扣存运库。岁底奏解。又两淮盐政吉庆奏、查运使养廉。较各道为多。请酌留四千两。自本年丁卯纲为始。其减存银二千两。入于奏报节省摺内请旨。报闻。　　

○命副都统罗山、以原衔管理阿尔台等处军台。并商都达布逊诺尔马厂事务。　　

○戊申。上诣奉先殿、寿皇殿、行礼。　　

○谕曰、副都御史德尔敏。著补授户部左侍郎。德尔敏现在奉差。其员缺著吏部侍郎德沛、暂行署理。　　

○己酉。上御乾清门听政。　　

○谕、据四川巡抚纪山奏称、大金川土司莎罗奔。勾结党与。攻围霍耳章谷。千总向朝选阵亡。并侵压毛牛。枪伤游击罗于朝等语。经军机大臣议令该督抚等。迅速派官兵。遴选将弁。统率前往相机进剿。已令星速行文知照。前将张广泗调任川陕总督。已谕令速赴川省。今观纪山此奏。势不可缓。可再传谕张广泗令其即速前赴。会同纪山相度机宜。如庆复已经赴川。一同商酌进兵。迅速剿灭毛牛迫近西炉。逆酉敢于侵扰。伤及官兵势甚猖獗。总因前此瞻对之事。办理未善。无所惩创不足以震慑蛮心。而所遣将弁。轻率寡谋。不知用兵节制。兼之崇山密箐。馈运艰难。旷日失时。乌拉死伤甚众。此皆前事之失。可为炯鉴。今番千总阵亡。由于陷伏。游击甫经迎敌。即已受伤。官兵轻进取败。土众望风奔窜。其疎忽轻率。漫无纪律。已可概见。张广泗办理贵州苗疆。甚为妥协。此番进剿一应机宜。专听张广泗调度。申明军律。指授方略。筹画粮饷。迅速进兵。务令逆酋授首。刬绝根株。以期永靖边陲。张广泗在黔、所知习于军旅、临阵勇敢、足以出奇制胜之将弁。若欲带几员往川驱使。亦可酌量带往一面奏闻。　　

○西路军营参赞大臣副都统保德期满。以镶红旗蒙古副都统那兰保代之。　　

○旌表守正捐躯之江苏嘉定县民、陈子扬女陈氏。　　

○旌表守正被戕之四川金堂县民、黄茂发妻曾氏。　　

○豁除直隶蔚州三年分、水冲沙压地一百十九顷七十三亩。热河道属之拏儿河水冲地。一顷九十四亩额赋。　　

○庚戌。上诣皇太后宫问安。　　

○幸圆明园。　　

○谕、罗山由现任副都统差往管理阿尔台等处军台事务。仍照伊原衔。赏给京师副都统养廉。此后如有由现任副都统、差往管理阿尔台等处军台事务者。著照此例行。　　

○户部议准署广西巡抚鄂昌疏称、乾隆十年分、兴安、武缘、恭城、三县。开垦水田六十二亩四分。应徵银米。照例升科。从之。　　

○工部议覆江南总督尹继善疏称、天然闸河。彭家正河。邳州卢口沂河。朱家祠堂新闸河。梅家道口等处。应行疏浚改挑。筑坝垒堰。帮修残缺。应如所请。从之。　　

○辛亥。谕、各省沿海口岸。设立塘汛。更有哨船游巡。原以防偷渡及透漏禁物之弊。朕闻福建省巡查兵役。惟以需索为事。出入船只。俱有规例。需索既遂。一切不查不问。该管官员。所司何事。乃漫无觉察。一至于此。嗣后务须痛革陋弊。毋使仍蹈前辙。至于各省俱有口岸。闽省如此。谅他省未必不然。著各该管官员。一体严行查察。实力革除。该部即遵谕行。　　

○大学士等议驳御史赵青藜奏请、暂弛奉天米禁。听商转运山东接济一摺。与例不合。得旨。大学士等照例议驳。固是。向来海禁綦严。原以防奸商透漏。接济奸匪之弊。但东省上年被水地方。目下赈济各项。需用米石。倘奉天可以通商贩运。而稽查严密。不致偷越。自于灾地有益。著行文询问山东巡抚阿里衮。盛京将军达勒当阿。是否可行。奉天米石。可以运往若干。如何按数给照。拨运东省。如何验照稽查。俾商贩流通。不致透漏。而奉天米价。又不至于腾贵。如果可行。一面办理。一面奏闻。此因东省偏灾。一时权宜之计。嗣后不得援以为例。该部速行。寻阿里衮覆奏、海运为一时权宜之计。奉天米石。是否足资拨运。必须咨商酌办。嗣接准部咨内议覆盛京将军达勒当阿具奏。奉属米价增昂。不能通融接济东省。奉旨俞允。现在截留漕粮。足资储备。其拨运奉天米石之处。应照部议停。下部知之。　　

○户部议准、湖广总督塞楞额奏称、上年湖北因铜觔不敷鼓铸。经前督臣鄂弥达奏准。暂改铸八分重之小钱。搭放兵饷。今查小钱与大钱同价。私销私铸二弊。相因而起。应仍遵定制。改铸大钱。并采买汉镇客铜。添炉鼓铸。将搭放余剩钱文。设局照市价酌减出售。银归原项。所需铜价。照定价支给报销。其市用京塾小钱。定为每千文易银一两。放饷所用八分重之小钱。照成本计算。每银一两。给钱一千二百四十六文。又远安县三宝山地方产铜。试采有效。应亲查确实。酌定章程。请旨办理。得旨。依议速行。　　

○调山东登州镇总兵马负书、为福建漳州镇总兵。以直隶独石口副将什格、为山东登州镇总兵。　　

○壬子。谕、京师入春以来。虽得雨泽。尚未沾足。今谷雨已过。未沛甘霖。农田望泽甚殷。朕心深为廑念。宜申虔祷。著该部查照定例。敬谨举行。　　

○谕军机大臣等。张适结交劣守。仗势殃民。横行乡曲。现在确审定拟。其平日欺凌讹诈。鱼肉善良。今既败露。所有赀财。应为地方公用。著将伊勘过家产。入于江赈项内。以充赈济之需。可传谕尹继善、安宁、令其遵照办理。
  </div>
  <div class="pagination">
   <a href="清实录乾隆朝实录_page395.html">
    上一页
   </a>
   <span>
    ...
   </span>
   <a href="清实录乾隆朝实录_page391.html">
    391
   </a>
   <a href="清实录乾隆朝实录_page392.html">
    392
   </a>
   <a href="清实录乾隆朝实录_page393.html">
    393
   </a>
   <a href="清实录乾隆朝实录_page394.html">
    394
   </a>
   <a href="清实录乾隆朝实录_page395.html">
    395
   </a>
   <span class="current-page">
    396
   </span>
   <a href="清实录乾隆朝实录_page397.html">
    397
   </a>
   <a href="清实录乾隆朝实录_page398.html">
    398
   </a>
   <a href="清实录乾隆朝实录_page399.html">
    399
   </a>
   <a href="清实录乾隆朝实录_page400.html">
    400
   </a>
   <a href="清实录乾隆朝实录_page401.html">
    401
   </a>
   <span>
    ...
   </span>
   <a href="清实录乾隆朝实录_page397.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
