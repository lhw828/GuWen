<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 494 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 494 页/共 505 页
  </h1>
  <div class="content">
   ○丙寅。谕军机大臣等、沈葆桢等奏、到台日期。筹办大概情形。并番目吁乞归化。台澎防兵。拟另招精壮充补。请将台湾课税等银拨充经费各摺片。沈葆桢、潘霨、先后行抵台湾。察看该处情形。沈葆桢给与日本西乡从道照会。词义颇为严正。潘霨于本月初八日亲赴琅＜?王乔＞面加诘问。彼族狡诈性成中藏叵测。设防之事。自属万不容缓。沈葆桢等拟于海口建筑炮台。安放巨炮。使不得停泊兵船。北路淡水等处。派兵驻扎。由提督罗大春督率巡防。并另招劲勇。多备军火等事。所筹均是。即著该大臣等分别妥速办理。日本藉口他国积年旧案。违维称兵。曲直是非。中外共见。沈葆桢等务当与之极力理论。断不可任其妄为。傥该国悍然不顾。亦当示以兵威。不得稍涉迁就。致误事机。该国如何照覆。潘霨到琅＜?王乔＞后。如何辩论情形。著随时详细奏闻。以慰廑系生番本隶中国版图。朝廷一视同仁。叠谕该大臣等设法抚绥。不得视同化外。任其惨罹荼毒。现据各社番目吁乞归化。即著该大臣等酌度机宜。妥为收抚。联络声势。以固其心。俾不至为彼族所诱。台澎向用内地班兵。率皆疲弱。现在因时制宜。自不妨变通办理。沈葆桢等拟将班兵疲弱者撤令归伍。另招本地精壮充补。事平之后。察看情形。再行酌办。即著照所议行。台湾盐课关税厘金等款。准其尽数截留。拨充海防经费。归台湾道衙门支销。不敷之款。著文煜、李鹤年、筹拨接济。毋令缺乏。将此由六百里密谕沈葆桢、文煜、李鹤年、并传谕潘霨知之。　　

○丁卯。内阁、江西吉南赣甯道文翼、福建延建邵道钟录、广西盐法道刘楚英、均著开缺送部引见。署福建盐法道陆心源、前在广东高廉道任内。本系开缺送部引见之员。著即开署缺。仍遵前旨送部引见。　　

○谕军机大臣等、李鸿章奏、直隶灾区甚广。请饬奉省仍准就近贩运杂粮一摺。前据都兴阿等奏、奉省现存粮石。仅敷本地民食。拟俟本年秋间。体察情形。如果收成丰稔。再当奏明开运。惟直隶向赖奉天粮米接济。现在灾区甚广。穷黎待哺嗷嗷。若由远省贩运。实恐缓不济急。奉省与直隶毗连。贩运最为近便。李鸿章请仍准就近购粮。系为拯救灾民起见。著都兴阿等仍准直省商民就近贩运。源源接济。以顾民食。将此各谕令知之。　　

○旌表夫亡殉节直隶天津县候选盐大使张文静妻梅氏。　　

○戊辰。谕内阁、承继、恩麟奏、请将捏名冒领饷银之员革职查办一摺。管理西藏粮务候补通判周长龄、与署西藏游击平安营都司李鸣仕、通同舞弊。借用兼署后藏粮务等衔名钤记。捏词具文。令李鸣仕之侄李朝春前赴四川。冒领后藏饷银至五千两之多。迨经承继等查追。始据李鸣仕供称。所领银两。已交周长龄寓所银二千两。余银恳请回川措缴。案关粮务人员侵冒饷项。亟应严行惩办。以儆贪婪。周长龄、李鸣仕、均著先行革职。由承继等将全案人证。解交吴棠彻底根究。秉公严讯明确。定拟具奏。并将李朝春拏获备质。周长龄、李鸣仕家产。著先行查封备抵。以重帑项。　　

○谕军机大臣等、文煜、李鹤年奏、筹办沿海各口防务一摺。马祖澳及白犬洋面。已有日本铁甲船木轮舟在彼游弋。并有孟春兵船。自厦门测水。直至中岐。意存恫噶。此时防务万难稍缓。自应严密布置。以备不虞。览文煜李鹤年所奏筹防情形。半属空言。并无切实办法。当此事机紧之际。若再掉以轻心。必致临时张惶。贻误大局。究竟福厦各口。何处最为扼要。现应如何设防。福甯连江沿海一带。作何准备。是否已臻周密。著文煜、李鹤年、悉心筹画。立见施行。不得以含混一奏。遂为了事。沈葆桢现于淡水等处派兵驻扎。由罗大春督率巡防。责任綦重。仍当遵奉前旨。檄令即日赴台。以资得力。著文煜。李鹤年。另派得力之员。统兵驻扎厦门。并会商李新燕妥为筹布。近省情形。当随时知照沈葆桢、潘霨。以期声息互通。将此由六百里密谕沈葆桢、文煜、李鹤年、并传谕潘霨知之。　　

○又谕、现在日本与台湾生番称兵构衅。叠经据理晓谕。仍未遵约退兵。近复有兵船在福州口外往来。本日据文煜、李鹤年奏、请留提督罗大春暂缓赴台。驻扎厦门一带。以资镇守。但台湾事机甚急。昨经沈葆桢奏、业与潘霨先后抵台。拟于该处海口建筑炮台。并派兵驻扎淡水等处。由罗大春督率巡防。是该提督亟应速赴台湾。省防一时未能兼顾。而福州各处海口。关系紧急。防守需人。福建水师提督彭楚汉、前经李鸿章奏请留带直隶练军。暂缓赴任。刻下闽省防务正急。著李鸿章即饬彭楚汉克日驰赴新任。以重地方。直隶练军。　　

○即由该督另拣妥员统带。本日有寄谕沈葆桢及文煜李鹤年夹板印封各一件。李鸿章接到后。即著发交轮船。速为分别投递。毋稍迟误。将此由六百里谕令知之。　　

○缓徵安徽天长县被旱地方本年上忙额赋。并展上年原缓钱粮。　　

○庚午。谕内阁、额勒和布等奏、释回废员未缴台费。辄自潜逃。请饬查拏一摺。藉隶湖南之废员张明仲、全大伦、前经加恩释回。其应交台费银两。自应报明听候办理。乃该废员等并不呈报。私自潜逃。殊属不合。著王文韶饬属查拏。并查明该废员等应交台费银两。究系能否完缴。有无隐寄赀财。讯明报部办理。　　

○辛未。谕军机大臣等、总理各国事务衙门奏、日本兵扎番社。滨海防务。请饬先事筹办一摺。日本有事生番。占踞台湾牡丹社一带。前据沈葆桢等奏拟于海口及北路淡水等处严密设防。当谕该大臣等妥速办理。又据文煜等奏马祖澳等处。已有日本兵船游弋。复谕该将军等于沿海各口妥为筹布。刻下办理情形若何。及该国近日作何动静。著沈葆桢、文煜、李鹤年、潘霨、详细奏闻。以慰廑系。各省沿海口岸甚多。亟应一体设防。为未雨绸缪之计。并当联络声势。藉壮兵威。以期有备无患。著瑞麟、李鸿章、都兴阿、志和、恭镗、李宗羲、文彬、张树声、杨昌浚、张兆栋、统筹全局。于各该省沿海地方形势。详细体察。何处最为扼要。何处必当设防。并如何联为一气得操胜算之处。务当悉心会商。妥筹布置。奏明办理。原摺均著钞给阅看。将此由六百里密谕沈葆桢、瑞麟、李鸿章、都兴阿、志和、恭镗、文煜、李宗羲、李鹤年、文彬、张树声、杨昌浚、张兆栋、并传谕潘霨知之。　　

○拨德州驻防旗兵二百名。青州一百名。河南五十名。荆州五百五十名。移补杭州驻防兵额。从将军善庆请也。　　

大清穆宗继天开运受中居正保大定功圣智诚孝信敏恭宽毅皇帝实录卷之三百六十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十三年。甲戌。六月。壬申朔上诣钟粹宫问慈安端裕康庆皇太后安。长春宫问慈禧端佑康颐皇太后安。至庚子皆如之。　　

○奉慈安端裕康庆皇太后慈禧端佑康颐皇太后幸潄芳斋。侍午膳。　　

○蠲绥河南虞城被风被雹地方本年额赋。　　

○癸酉以兵部尚书英桂兼署刑部尚书。　　

○以正白旗蒙古都统载治兼署镶白旗蒙古都统。　　

○甲戌。上幸圆明园。　　

○还宫。　　

○谕军机大臣等荣全奏逆匪滋扰台站。派队迎剿。添调官兵各情形一摺。孝顺等拏获奸细。据供乌噜木齐逆首大虎带领逆党图扑西湖等处。现在第六台一带。已有零匪窜扰。抢掠台站。孝顺等军。有腹背受敌之势。荣全挑选官兵。派桂祥统带往剿。即著饬令该员确探匪踪。实力剿办。与前敌官军联络声势。迅埽贼氛。并著景廉檄令沙克都林扎布等。拨兵驰赴西湖援剿。毋稍迟缓。致误事机。驻防科布多之察哈尔马队。前谕托伦布、保英饬令西进。现在塔城需兵孔亟。著该参赞等即令此项官兵迅速前往。俾资战守。将此由六百里各谕令知之。　　

○乙亥。赏请轿銮仪卫校尉银。　　

○丙子。谕内阁、穆腾阿奏请将不洽兵情之驻防协领暂行革职留任一摺。京口左翼协领延康。右翼协领善连因放米迟延。致兵丁纠众鬨闹官署。该员等并未将为首滋事之犯立时拏获。实尾毫无纪律。延康善连均著暂行革职留任仍著饬令查拏此案首从各犯从重惩办如再不知愧奋即行据实严参京口副都统恒惠系专阃大员不能振作以致临时呼应不灵。著即开缺来京当差其有无别项情弊。并著穆腾阿查明据实参奏。　　

○谕军机大臣等文煜李鹤年奏布置海防筹拨台防饷银军火并探报日本船只在五虎口外游弋情形请饬宋庆统兵赴闽各摺片。日本违约称兵。昨据沈葆桢奏报到台后业经给与照会。向其理谕并经潘霨亲赴琅＜?王乔＞面加诘问。是否敛兵回国尚未续有奏报现据文煜等奏。福州五虎口百余里外。已有该国铁甲等船在彼游弋。是福州厦门等处海防。甚为吃紧。文煜等现拟择要坚筑炮台。并饬副将杨廷辉将附近渔人招募成军。免资寇兵。即著迅速妥为布置。并饬总兵孙开华等认真办理。以期有备无患。所需水雷及转轮炮台等。即著咨商沈葆桢妥为筹办以资要需此外沿江沿海如尚有扼要之处亦当豫为防范毋稍疏懈台湾近日情形自沈葆桢给与照会之后日本官如何照覆能否就我范围著沈葆桢等相机妥办。仍随时奏闻。以慰廑系至提督宋庆一军现在整理出关。虽尚未成行。而闽省海防紧要该军远在甯夏。焉能济急。闽浙两省皆李鹤年管辖。何至乏员调拨。如防军需人统带。即著另行拣派。以资得力。所请饬令宋庆带兵赴闽之处著毋庸议将此由六百里密谕沈葆桢文煜李鹤年并传谕潘霨知之。　　

○马兰镇总兵官景霖奏、盘山行宫殿阁渗漏。可否委员勘修。得旨、著总管内务府大臣派员前往查勘。如实难设法保护即将尊藏佛像并御笔像轴等件。恭送回京。以昭慎重。　　

○以前任阿勒楚喀副都统海英为京口副都统。　　

○丁丑。以神灵显应。加河南河南府龙神封号曰昭应登封县嵩山龙神封号曰灵惠。　　

○戊寅。予广东东莞被戕署千总陈廷亮祭葬世职。　　

○己卯。谕军机大臣等、沈葆桢等奏、理谕倭将。稍有端倪。仍遵旨加紧筹防。并请饬彭楚汉带队赴台各摺片。潘霨偕道员夏献纶等于五月初八日驰抵琅＜?王乔＞。与日本中将西乡从道反覆辩论。逐条穷诘。西乡从道理屈词穷。旋以所用兵费无著为言。复经潘霨据理驳斥。彼请一面致书柳原前光。一面寄信该国暂不添兵前来。惟彼族贪騺性成。未必遽能就我范围。沈葆桢等所奏非益严警备难望转圜傥恃其款词。日延一日。奸民乘隙构煽。必至事败垂成等语。深合机宜。著照所请。由北洋大臣调拨久练洋枪队三千人。南洋大臣调拨久练洋枪队二千人。均乘坐轮船赴台。该郡现有兵勇不甚得力。李鸿章、李宗羲、务当迅速调派令其克日起程前往。以壮声势。南北洋防务紧要。俟日本兵退后。沈葆桢等即令此项队伍各归防所。前据文煜等奏、拟留罗大春驻扎厦门。当经降旨仍令迅即渡台。办理淡水一带防务。并谕李鸿章檄饬彭楚汉迅赴本任。沈葆桢等此时计可接奉前旨。所陈台湾南北路布置情形。及令曾元福提倡乡团各事宜。即著督饬该员等悉心筹办。务臻周妥。并侦探日本情形。随时详悉具奏。潘霨在琅＜?王乔＞时传各社生番头目至者百数十人。皆称日本欺陵。恳求保护。并愿设官经理。永隶编氓。仍著沈葆桢等遵奉叠次谕旨。妥为收抚。以固其心。所有奏调之前南澳镇总兵吴光亮。浙江候补道刘璈。著瑞麟杨昌浚派令迅往台郡。用资任使。闽省轮船不敷调拨。江苏广东沿海各口轮船。前有旨准归沈葆桢调遣。即著于沪局添调数号。由吴大廷督带驶往。前谕李鸿章饬彭楚汉赴闽。如该提督尚未起程。此次调拨之北洋洋枪队三千人。著即令其统带。迅由轮船驰赴台湾。毋稍迟缓。该提督抵台后。应否留于该郡督队办防之处。著该大臣等与文煜、李鹤年、会商办理。将此由六百里密谕沈葆桢、瑞麟、李鸿章、文煜、李宗羲、李鹤年、杨昌浚、并传谕潘霨知之。　　

○又谕、托伦布等奏、遵拨察哈尔官兵分起西进。并催调乌城应拨马匹一摺。据称驻防科布之多察哈尔马队五百名。业经借拨科城蒙古马匹。并饬科属台站筹备驼马。于东台运到部拨荣全军饷内截拨银一万五千两。作为三个月口分。令伊楞额督率队伍。于五月二十等日。分起西进。直抵布伦托海等语。此项官兵前赴塔城。所有塔属各台。著荣全饬令一体筹备乌拉接护前进。俾利师行。其乌城应拨马匹并著额勒和布等迅催察哈尔克期解运。毋稍延缓。此项马匹解到。除归还科城蒙古马队二百匹外。其余尽数拨赴荣全军营。以资应用。贼踪飘忽靡常科城与塔城交界地方。仍著托伦布等勤加侦探。应如何相机堵御。以期联络声势之处。务当严密存置妥筹办理。将此由五百里各谕令知之。　　

○命前任陕甘总督杨岳斌、湖北巡抚曾国荃、山东巡抚阎敬铭、江苏巡抚赵德辙、丁日昌、浙江提督鲍超、山西按察使蒋益澧、两淮盐运使郭嵩焘、来京陛见。　　

○庚辰。上诣奉先殿寿皇殿行礼。　　

○辛巳。予故四川布政使升任巡抚刘蓉事迹宣付史馆。入祀名宦祠。并附祀总督骆秉章专祠。从总督吴棠请也。　　

○壬午。谕军机大臣等、岑毓英奏乌索寨余匪已降复叛。派兵剿灭一摺。逆首柳映苍、纠党占踞腾越厅属之乌索寨。经提督蒋宗汉等合兵围剿。连破贼垒。本年四月闲。将乌索寨攻克。柳映苍举火自焚。匪党摉杀净尽。剿办尚书妥速。惟该处毗连缅甸野夷。恐有漏网余匪潜行窜伏仍著岑毓英严饬蒋宗汉等认真查缉。务将匪党悉数歼除毋留余孽将此由五百里谕令知之。　　

○命总管内务府大臣春佑开缺以堂郎中贵宝为总管内务府大臣。　　

○予故总管内务府大臣诚明祭葬如例。　　

○予云南乌索塞阵亡游击顾定侯等祭葬世职加等。　　

○癸未。谕内阁、载迁等奏应行急修各工。请派大臣查勘一摺。昭西陵。隆恩门内燎炉等处工程。均有渗漏曹□少朽等情。著派何廷谦前往将应修各工敬谨查勘具奏。另片奏景陵。奉祀礼部署内龙亭库。现有渗漏闪裂情形等语著何廷谦一并查勘奏明办理。　　

○又谕、文祥奏病仍未痊恳请开缺调理一摺文祥著再赏假两个月安心调理无庸开缺。　　

○谕军机大臣等本日文祥奏病仍未痊。恳请开缺一摺已明降谕旨再赏假两个月。俾得安心调理矣数月以来。该大臣病体仍未就痊甚深廑系。惟各国交涉事件甚繁。刻下日本与生番寻衅。办理亦无头绪。亟须该大臣前赴总理各国事务衙门会同筹画。著文祥不必拘定假期。随时前往该衙门悉心会商。妥办共济时艰。将此谕令知之。　　

○又谕、李鸿章奏、遵旨筹派洋枪队。航海驰赴台防。并请调驻陕铭军东来。以备南北海口策应一摺。前据沈葆桢等奏请由北洋拨久练洋枪队三千人。南洋二千人。驰赴台变。当经谕令李鸿章。李宗羲。迅速调派。兹据李鸿章奏称直隶防军。拱卫畿辅。必须留备缓急。碍难分调。南洋枪队无多。亦难酌拨。且于两处抽拨。恐兵将素不相习。转致贻误。查有提督唐定奎所统现驻徐州之武毅铭字一军。素习西洋枪炮。训练有年。堪以派往等语。著照所请。即饬唐定奎统带所部步队六千五百人。由徐拔赴瓜洲口。分起航海赴台。听候沈葆桢调遣。由李宗羲。张树声。饬调沪局轮船暨雇用招商局轮船。驶赴瓜洲。以备该军东渡。并著沈葆桢酌派闽厂兵船入江接载。俾期迅速。该军所需月饷军装子药等项。仍著源源筹拨。毋任稍有缺乏。提督彭楚汉。著李鸿章饬令星速赴任。筹办防务。日本违约称兵。心存叵测。所有南北洋沿海各口。均须严密设防。自应添调劲兵屯扎适中之地。以壮声援。现在陕西防务已松。著邵亨豫迅饬臬司刘盛藻。统率陕防武毅铭军马步二十二营。星夜兼程。拔赴山东济甯及江南徐州一带。择要扼扎。以备南北海口策应。该军到防后。著李鸿章、李宗羲、随时会商。相机调派。南北洋防务紧要。并著该督等悉心妥筹。详细具奏。福州一带沿海地方。文煜、李鹤年、王凯泰当实力筹防。务臻周密。不得稍存大意。致误事机。日本近日情形若何。著沈葆桢等随时确探。并将应行备豫事宜妥为区画。即行奏闻。另片奏、轮船迟速无常。嗣后寄谕沈葆桢等夹板等件。除发交赍摺原轮船递回可期迅速外。其余应仍由驿递径发闽省等语览奏已悉。嗣后发交该督饬令递回之件。即著随时交原轮船飞速赍递。将此由六百里密谕沈葆桢、李鸿章、文煜、李宗羲、李鹤年、王凯泰、张树声、邵亨豫、并传谕潘霨知之。　　

○以内阁学士德椿署正红旗满洲副都统。　　

○甲申。谕军机大臣等、奕榕等奏请饬催山东拨解捕围银两。并请饬部豫拨。本年围费一摺。同治十二年吉林捕围官兵津贴等银。前经户部指拨山东厘金项下银一万四千两。除已解至银四千九百八十余两。尚欠解九千两零经奕榕等等于本年俸饷银内先行借垫发给。亟应速筹归款。著文彬迅将欠解银两筹款拨解奉省。由奕榕等派员关领。以清款目至吉林本年冬围经费银一万四千两。并著户部豫拨专款。俾资应用。将此各谕令知之。　　

○又谕、传谕福建陆路提督罗大春。罗大春奏、日本渐肆狂悖。密陈筹备事宜一摺所奏闽省海防各省海口应行筹办各节。不为无见。所有台湾暨福州厦门等处。前经谕令沈葆桢、文煜、李鹤年、妥筹办理。并谕沿海各督抚将军豫为布置矣。该提督前经沈葆桢奏调赴台。并据文煜等奏已催令该提督东渡其厦门一带防务。改派孙开华接办。著罗大春刻即驰赴台湾。会同沈葆桢潘霨督率淡水等处防兵。妥筹布置。以资得力。　　

○乙酉。以河运漕船迅速。颁山东张秋镇金龙四大王庙御书扁额。曰神功济运。候家林金龙四大王庙御书扁额。曰施洽群有。　　

○谕内阁、巡视西城御史文保等奏、宗室觉罗旗人持械群殴。毁坏官署。请旨办理一摺。据称本月十一日。宗室德明额等、在海玉轩茶馆。因事械殴。突至西城坊署喊嚷。门窗均被毁坏。现在讯录供词。请旨办理等语。案关宗室觉罗旗人在关厢地面持械群殴。且有毁坏衙署等情。亟宜彻底根究。著刑部会同宗人府迅传富五、富成英寿、德明额、桂盛、凤晓到案。并严拏在逃之桂三、富姓、英姓、鞠二等、一并研讯究办。以儆凶顽。　　

○谕军机大臣等文祥奏、海防紧要。请饬宽筹饷需一摺。现在日本藉端启衅。违维称兵。虽经沈葆桢等据理办论。仍应整顿海防。以为自强之计。所有各省沿海地方。前经谕令该将军督抚妥筹办理。惟布置设防用款甚钜。著户部通盘筹画。凡一切不急之需。竭力撙节。将海防经费先事豫筹。庶各海疆大吏。不至以饷项支绌。致误事机。将此谕令知之。　　

○丙戌。上奉慈安端裕康庆皇太后慈禧端佑康颐皇太后幸漱芳斋。侍午膳。
  </div>
  <div class="pagination">
   <a href="清实录同治朝实录_page493.html">
    上一页
   </a>
   <span>
    ...
   </span>
   <a href="清实录同治朝实录_page489.html">
    489
   </a>
   <a href="清实录同治朝实录_page490.html">
    490
   </a>
   <a href="清实录同治朝实录_page491.html">
    491
   </a>
   <a href="清实录同治朝实录_page492.html">
    492
   </a>
   <a href="清实录同治朝实录_page493.html">
    493
   </a>
   <span class="current-page">
    494
   </span>
   <a href="清实录同治朝实录_page495.html">
    495
   </a>
   <a href="清实录同治朝实录_page496.html">
    496
   </a>
   <a href="清实录同治朝实录_page497.html">
    497
   </a>
   <a href="清实录同治朝实录_page498.html">
    498
   </a>
   <a href="清实录同治朝实录_page499.html">
    499
   </a>
   <span>
    ...
   </span>
   <a href="清实录同治朝实录_page495.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
