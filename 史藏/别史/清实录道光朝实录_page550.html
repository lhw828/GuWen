<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 550 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 550 页/共 848 页</h1>
    <div class="content">○丁卯。给热河被水官兵房屋修费。　　

○戊辰。上诣绮春园问皇太后安。　　

○谕内阁、前经降旨将惇亲王绵恺先行交宗人府议处。兹据敬敏等定议具奏。绵恺著革去内廷行走、宗令、都统、阅兵大臣、及各项差使。仍照议实罚亲王俸三年。不准抵销。　　

○又谕、奕绮奏、已故奉恩镇国公绵疆之妻完颜氏名下。议令奕礼分给蓝甲二十副。宗人府笔帖式奕文名下。议令奕礼分给蓝甲六副。并拨护军校二名。分给两家看守园寝之处。均著照所议办理。　　

○又谕、乌尔恭阿奏、理藩院笔帖式恩特恒额、禀控该衙门员外郎庆廉、前在恰克图差次。因事许谢银两。不肯清还。并牵涉参令等勒令和息一案。著交刑部审讯。所有应讯人等、均著听候传质。寻奏、讯得庆廉因带案至库伦。急于回任。托恩特恒额早为结案。口许帮银。请交部严议。恩特恒额允为嘱托求情。事隔多年。屡次索银。请革职从重发往军台效力赎罪。佐领扎清阿、参领石城等、既辗转说合于先。复准令和息于后。均按律笞四十。从之。　　

○谕军机大臣等、前经降旨将乌尔德善补授宁古塔副都统。该员到任后。著祥康留心察看。是否胜任。据实具奏。毋稍迁就。将此谕令知之。寻奏、查该员到任已逾三月。详细体察该处文报。并访查该副都统乌尔德善熟习地方情形。认真办事。均无贻误。报闻。　　

○以宗人府左宗正敬敏、为宗令。充玉牒馆总裁官。转右宗正仁寿、为左宗正。以郑亲王乌尔恭阿、为宗人府右宗正。　　

○调镶黄旗汉军都统奕纪、为正白旗满洲都统。镶红旗蒙古都统敬徵、为镶黄旗汉军都统。以户部右侍郎裕诚、为镶红旗蒙古都统。　　

○己巳。谕内阁、御史黄乐之奏、请严禁偷漏仓粮弊端一摺。漕粮为天庾正供。颗粒不容偷盗。若如该御史所奏、各仓漕米出入处所。匪徒串通看街兵役。于粮米车辆必由之处。并不修垫。且故意刨穵深坑。淤泥蓄水。觊觎翻车破袋。向车夫需索搬扛。肆行偷戳。营弁无从过问。街兵包庇分赃。种种弊端。必应严加防范。著步军统领衙门责成专管地面之左右正副翼尉、督率弁兵。各处严缉匪徒。并于九门内街道两旁坑洼处所。随时一律垫平。毋任倾陷粮车。如查有拦路偷戳米石。及串通兵丁故纵情弊。即行拏究。并将失察之该班弁兵从严参处。以杜偷漏而慎仓储。　　

○调正白旗满洲副都统恩桂、为镶白旗满洲副都统。镶白旗蒙古副都统功普、为正白旗满洲副都统。以正红旗汉军参领白文治、为镶白旗蒙古副都统。　　

○调镶白旗护军统领博多欢、为正黄旗护军统领。以镶白旗蒙古副都统阿保、为镶白旗护军统领。　　

○以礼部尚书奕纪、为阅兵大臣。　　



大清宣宗效天符运立中体正至文圣武智勇仁慈俭勤孝敏成皇帝实录卷之三百十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十八年。戊戌。六月。庚午朔。　　

○辛未。命和阗办事大臣法丰阿来京。以哈密帮办大臣兴德、为和阗办事大臣。赏已革乍浦副都统善英、蓝翎侍卫。为哈密帮办大臣。　　

○蠲缓四川马边、雷波、屏山、三厅县上年被夷滋扰田地新旧额赋有差。免马边、雷波、二厅商丁补解铜铅。　　

○壬申。谕内阁、琦善奏、请将推升都司之守备仍留本任等语。直隶天津镇标左营守备李庆隆、经部推升浙江丽水营都司。据该署督查明该员弓马软弱。难胜都司之任。惟整饬营伍。于本任尚无贻误。李庆隆著即撤销推升。准其仍留本任。所有浙江丽水营都司员缺。著兵部照例办理。至李庆隆于都司既难胜任。其现任守备。何以即能称职。著该署督随时留心察看。傥稍有懈弛。即行据实参奏。毋稍姑容。　　

○癸酉。修黑龙江排船。从将军哈丰阿请也。　　

○甲戌。上诣绮春园问皇太后安。　　

○谕军机大臣等、前据栗毓美奏称、运河水势短绌。筹办严闭闸板。蓄水养船。当降旨饬令该河督等不分畛域。赶紧设法济运。毋误漕行。并恐漕船到坝拥挤。起卸不及。以致回空逾限。饬令相机挽运。不准稍存诿卸。谅该河督等已遵旨妥办矣。现在大雨时行。节据琦善、经额布、奏报河水骤涨。故城一带至浅之处。已有四尺余寸。汶卫水势并旺。帮船行走顺利各等语。各帮军船。前因浅阻。沿途延搁。未能接帮前进。现在水势畅达。足资浮送。所有蓄水闸板。是否全行启放。该河督等务当设法按帮衔次催趱行走。毋许沿途逗留。时当盛涨。水势消长难定。若不趁此赶紧催行。早晚水退浅滞。不特有误回空。更恐各帮重运。未能依限交卸。著该河督等即将现在漕船行走情形。查明迅速据实具奏。日后傥有贻误。惟栗毓美、经额布、是问。懔之。将此各谕令知之。　　

○乙亥。谕内阁、前因惇亲王府第寓园囚禁多人。当降旨饬令军机大臣、会同刑部审讯。兹据会审具奏。惇亲王绵恺、既违例囚禁多人。复将优伶藏匿府内。并令拴住等冒名引见。又将部库领出官员俸银。罚扣抵补私亏。卑鄙谬妄。怙过不悛。实出情理之外。绵恺著交宗人府严加议处。太监李秋澄、违禁吸食鸦片烟。并令阖府官员兵丁等站道请安。复将护卫郭升阿等擅责。又将郭隆阿、尚安太、私圈私放。实属目无法纪。李秋澄著枷号两个月。满日发往黑龙江给兵丁为奴。遇赦不赦。优人全顺、全禄、著交兵部连伊家属一并递回原籍苏州折责。交地方官严加管束。毋许潜行回京滋事。至被禁之富安等八十二名。现经讯明。均因细故被禁。不必再行羁累。著交各该管衙门分别保领。所有包衣哈哴阿、并其家属。及太监人等。均著各该衙门妥议办理。民人饬令回籍。以上各名。俱不准再加该王府当差。其闸板房二处。即著拆毁。此外傥仍有关禁之人。著该王迅即释放。毋许拘留。余依议。　　

○又谕、申启贤奏、访获习教匪犯、恳请宽免处分等语。此案传习天主教之山西洪洞县李成信等七犯。灵石县沙彦庭等十四犯。岳阳县赵金义等十九犯。传习清茶门八佛香火会之凤台县王贵等十犯。均经各该县访拏获案。虽失察于前。功过尚足相抵。所有历任文武各官应得处分。著加恩宽免。该部知道。　　

○谕军机大臣等、据伊里布等奏、云南文山县属竜白寨侬人王老定、王以宝等、杀死同寨侬人沈发科、沈宗礼、二命。尸身无获。凶犯逸逃。经委员署江那县丞坐补五山□曹州判李廷瑛督率练役追捕。该侬匪等胆敢飞掷石块。致该委员受伤坠马。与家丁李玉、差役傅明、宋耀、仇发等、同时被害等语。该侬匪等拒捕戕官。罪大恶极。亟应尽数拏办。以儆凶顽。虽经该府县先后拏获凶犯权老松等八名。供认拒捕伤官。并杀害丁役等情。其是否实系正凶。尚须彻底研究。且恐该匪等预谋纠众。必不止此数人。既经该督等札委道府大员前往会同地方文武员弁、设法上紧侦缉。务将此案要犯全数弋获。毋许一名漏网。以伸国法而快人心。李廷瑛捕拏匪犯。奋勇直前。以致被戕殒命。情殊可悯。著该督等于定案时奏请赐恤。余著照所议办理。将此各谕令知之。　　

○丙子。谕内阁、铁麟等奏、南粮抵通过晚。桥坝卸运不及、筹请饬办长剥截卸一摺。据称本年南粮头进等帮。行走迟滞。现在扬州三帮。甫经报入直隶境。此后各帮。约计到通、尚须二十余日。距霜降前十日回空之期。止賸六十余日。由坝运桥。共米二百八十余万石。每日运米不能于三万石例限之外。更有加增。势必贻误回空期限。查有山东河南小米军船。共八百余只。可运米三十余万石。上年湖南三帮重运。即系山东小米军船。由南运河长剥前抵杨村。办有章程。请援照办理等语。本年南漕浅阻脱空。抵通较迟。自应变通筹办。以期无误回空。著周天爵即查照该侍郎等所奏、将山东河南二省小米军船八百余只。全数调集。即于沿途将湖北湖南及江西尾后十余帮漕粮。全行起卸长剥前赴杨村。所有湖北等省军船。于起卸后就近回空。免致拥挤。至该侍郎等请于长剥之外。再在临清德州等处仓廒。截卸三四十万石之处。著该漕督会同山东巡抚察看情形。妥筹办理。　　

○又谕、栗毓美奏、汶卫两河长水、漕船跟接北上、并据实陈覆各一摺。据奏前此闭闸蓄水。实为筹济重运起见。现在澍雨普沾。闸河水势陡长。浮送裕如。临清闸业经启板放船。连樯北上。现在军船未入山东境者。仅止九帮。即可克期埽数入境。著即严饬所属加紧提催。并将捞剥事宜妥为豫备。务期迅抵通仓。毋误回空。是为至要。至各河收水。为运河切要机宜。如果蓄洩有方。何至断流浅阻。本年幸蒙天恩赐佑。普被甘霖。粮艘足资浮送。设或雨泽稍迟。军船脱帮于前。势必拥挤于后。起卸不及。回空必至逾限。种种贻误。谁职其咎。嗣后该河督等、务当豫为筹画。于疏浚山泉蓄储湖水事宜。实心办理。尽人力以待天时。无□朕谆谆诰诫至意。懔之。　　

○命喀喇沙尔办事大臣常恒回京。以叶尔羌领队大臣乌珍泰署喀喇沙尔办事大臣。　　

○丁丑。谕内阁、御史寻步月奏、沿海各省战船。每届修造年分。承办各员通同舞弊。不能如式装造。甚或以旧代新。又不勤加操驾。任搁沙滩。朽腐堪虞。破烂滋甚等语。各省设立战船。原为巡哨洋面捍御海疆之用。必须修造完固。操练精熟。方可有备无患。嗣后凡遇小修大修及拆造年分。该将军督抚都统提镇等、务当认真稽查。并严饬承办各员核实办理。傥查有冒领中饱。及草率朦混等弊。即行据实严参。从重惩处。毋稍徇隐。至修造完竣。应派大员亲往验收。并督率所属将备等官。勤加演习。务使驾驶得宜。技艺娴熟。如敢奉行不力。日久视为具文。以致有名无实。将来别经发觉。定将该将军督抚等重处不贷。将此通谕知之。　　

○又谕、前因惇亲王绵恺违例囚禁多人等款。降旨交宗人府严加议处。兹据该衙门议以革去王爵。实属咎所应得。姑从宽革去亲王。降为郡王。并革去红绒结顶。金黄蟒袍。以示惩儆。　　

○己卯。以广西按察使赵炳言、为江西布政使。服阕按察使刘韵珂、为广西按察使。　　

○江南寿春镇总兵官果勒明阿、因病解任。以服阕总兵官王锡朋、为寿春镇总兵官。　　

○庚辰。以盛京军政年逾六十官三十七员精力未衰。命留任。　　

○旌表守正捐躯直隶固安县民贾五妻李氏。　　

○准江西吉安帮船失火延烧应赔米石。分限买补。　　

○辛巳。上诣绮春园问皇太后安。　　

○谕军机大臣等、有人奏、福建台湾府革胥许东灿改名许朝锦、冒捐同知。包充府署书差。一家兄弟。尽充房书差役。恃势横霸。与前行知府周彦、结为师生。贿赂公行。沿街榜贴歌谣。胪举劣迹。该处捐办考棚城工。该革胥营充总办。侵蚀洋银数万余圆。其私吞诈索私押掳抢图占拷掠夺产等款。自督抚以至该县各衙门俱存有控告案据。历任地方官受其簸弄。置之不问等语。革胥冒捐职官。已干例禁。况一家包充书役。骫法营私。地方受其荼毒。若不亟加惩创。何以昭炯戒而安善良。著钟祥于阅兵回闽后。按款严密访查。据实惩办。并著不动声色。毋使走漏风声。致该革胥有弥缝脱逃等弊。至上年既经魏元烺访闻。委员过台湾提解。自系恶迹昭著。何以该道府代为开脱。竟不到案。延搁至今。著一并查明附奏。又另摺奏、通筹台湾利弊。胪拟八条。著钟祥悉心查勘。妥议具奏。台湾道职兼学政。嗣后该道缺出。著该督抚遴选科甲出身人员委署。毋得委用捐班。以昭慎重。原摺二件均钞给阅看。将此谕令知之。寻总督邓廷桢奏、讯明许东灿即许朝锦、并无勒派渔利。及包充书差。恃势横行。与知府周彦结拜师生之事。惟于林国华捐賸城工番银。那修考棚。已属专擅。复乘罗登榜因事管押。假捏打点名色。诓骗番银四百圆。应依指称各衙门打点名色诓骗财物发近边充军例从重发往新疆充当苦差。以示惩儆。下部议。从之。　　

○缓徵直隶阜城县被旱村庄本年额赋。　　

○壬午。谕内阁、哈丰阿等奏、库贮银两被窃、请将监临主守各员、先行革审一摺。此案齐齐哈尔城银库缺短银两。经该将军等、率同该主事协领等官查验。并无被窃形迹。何以失银至千两之多。难保非库丁兵役人等有通同窃盗情弊。必应彻底根究。佐领诺尔胡善、骁骑校巴彦保、主事平惠、九品笔帖式年满仓官巴彦德勒格尔等、均著先行革职。归案严审。兼库行走协领诺们德勒格尔、察淩阿、佐领富成额等、均著解任。照例革限承缉。逾限不获。另行参办。仍著该将军等迅饬所属各城旗营驿站各员。严密查拏窃犯务获。归案审办。按律定拟。毋任漏网。至哈丰阿、舒伦保、未能先事防范。所请交部议处之处。著俟定案后再降谕旨。　　

○命右春坊右中允戴熙在南书房行走。　　

○癸未。谕内阁、宝兴等奏参、互相斗殴擅离任所之防御、请旨革讯一摺。此案防御札勒杭阿、张振声、于公署破坏。并不报明办理。乃因意见不合。辄相殴打。轻离任所。实属糊涂。且据奏原呈内牵涉张振声、于委官缺出。半年不报。并防御辅卿。科敛钱文。置买官房等情。虚实均应彻底根究。铁岭掌路记防御札勒杭阿、管旗防御张振声、俱著革职。防御辅卿、著暂行解任。一并交耆英亲提应讯人证。严行审究。按律定拟。以儆刁顽而肃营制。寻奏、提讯防御辅卿、实无科敛情事。饬令回任。张振声因该旗委官缺出。仅賸领催一名。不敷挑选。并不随时呈报。且于领催桂芳学等借贷所属钱文。不行阻止。应照不应重律拟杖。扎勒杭阿诬告辅卿科敛钱文。依诬告例拟杖。均已革职。应毋庸议。下部议。从之。　　

○甲申。谕内阁、向来各亲郡王贝勒贝子公等所属哈哴阿名数。自有一定。近查颇有多寡不齐。总因递袭之后。未经详细查办。以致参差。其应如何定限画一之处。著宗人府悉心妥议章程具奏。嗣后八旗官员人等。文职自四品以上。武职自二品以上。其本户均毋庸作为哈哴阿。以示区别。著为令。　　

○调塔尔巴哈台参赞大臣关福、为伊犁参赞大臣。伊犁参赞大臣湍多布、为塔尔巴哈台参赞大臣。　　

○乙酉。谕内阁、前因运河水势浅涸。当降旨令漕运总督山东巡抚查照仓场侍郎所奏、妥筹截卸。兹据经额布奏称、现在汶卫水势一律充盈。连日飞速挽运。各省军船催出东境者。已及四分之一。七月内便可全数出境。抵通后依次交卸。计日可待。将来陆续回空。不必待秋深水落。较之各年可以有速无迟。无庸筹议截卸等语。著依议办理。该抚惟当严饬各员弁上紧催趱。昼夜遄行。毋许稍有停搁。乘此河水充足之时。全数抵通。不得意存怠玩。致有贻误。并著仓场衙门即将抵坝各船赶紧起卸。毋许藉词拥挤。致回空稍逾例限。以重仓储而利漕行。　　

○山东巡抚经额布奏、查明闸卫两河水势充裕。漕船顺速。及催趱情形。得旨、设非天贶普赐甘霖。看汝等有何办法。厥后总当先事尽力。断不可大意贻误也。　　

○调正黄旗领侍卫内大臣仁寿、为镶黄旗领侍卫内大臣。正白旗领侍卫内大臣绵偲、为正黄旗领侍卫内大臣。镶黄旗领侍卫内大臣特依顺保、为正白旗领侍卫内大臣。　　

○以前任热河总管阿灵阿、署奉宸苑卿。　　

○丙戌。谕内阁、向来旗人命名。如用满洲蒙古成语。自可不拘字数。若有取汉文字义者。祇准用两字。不准连用三字。朕屡经降旨明白宣谕。近来京外文武各员内。仍有连用三字。并非满洲蒙古成语。大属非是。著八旗都统副都统各省将军都统副都统城守尉通饬所属。嗣后旗人命名。务当查照历次所降谕旨。永远遵行。经此次饬谕之后。傥再有连用三字。文义不相连属。并非成语者。一经查出。定将该管之都统等惩处不贷。　　

○工部左侍郎沈维鐈、因病解任。转右侍郎廖鸿荃、为左侍郎。以内阁学士李振祜、为工部右侍郎。兼管钱法堂事务。　　

</div>
    <div class="pagination">
<a href="清实录道光朝实录_page549.html">上一页</a><span>...</span><a href="清实录道光朝实录_page545.html">545</a><a href="清实录道光朝实录_page546.html">546</a><a href="清实录道光朝实录_page547.html">547</a><a href="清实录道光朝实录_page548.html">548</a><a href="清实录道光朝实录_page549.html">549</a><span class="current-page">550</span><a href="清实录道光朝实录_page551.html">551</a><a href="清实录道光朝实录_page552.html">552</a><a href="清实录道光朝实录_page553.html">553</a><a href="清实录道光朝实录_page554.html">554</a><a href="清实录道光朝实录_page555.html">555</a><span>...</span><a href="清实录道光朝实录_page551.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
