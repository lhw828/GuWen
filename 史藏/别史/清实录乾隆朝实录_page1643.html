<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1643 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1643 页/共 1860 页
  </h1>
  <div class="content">
   ○又谕、台湾剿捕贼匪。尚未能克期竣事。此辈狡狯性成。断不肯束手待毙。或思由海道抢船避窜。笨港、盐水港、鹿仔草一带。俱曾被贼匪焚抢。此等处所。均系通海口岸。将来贼匪避窜时。其大里杙巢穴。留存家属甚多。自必思抢船只。同载逃逸。福康安等、务须豫行留心。如沿海口岸。一经将贼杀散。即拣派水陆弁兵。严行看守。并留一二大员。往来稽查。勿被贼人抢占。若有商贩船只。亦当全行调开。勿令近岸。其运载军需兵米等项船只。于到后即令原船仍回内地。使贼人无船可夺。绝其逃窜入海之路。方为妥善。　　

○壬子。上御紫光阁、阅中式武举骑射。　　

○癸丑。上御紫光阁、阅中式武举技勇。　　

○谕军机大臣等、台湾地方奸民纠众械斗。皆由该处多系漳泉二郡、及广东民人。在彼居住。里居田土。互相错处。往往纷争构衅。地方官并不实力查办。将就完案。以致奸民无所儆畏。此次林爽文等、倡乱不法。劫县戕官。亦即因纠众倡会而起。今福康安统领大兵。鼓勇进剿。自可克期蒇事。因思广东、漳、泉、三处民人。互相构衅。若能令其彼此分处。各不相涉。自属甚善。但伊等居处多年。各有田产。安土重迁。一时概令离析。势有所难。将来贼匪荡平后。福康安应酌量情形。设法妥办。如实在随同官兵打仗杀贼者。既经奋勇出力。岂可转令迁徙。失其世业。若贼匪庄业。例应入官。当召募别处良善之民居处。至各近处村庄民人。虽无从逆实迹。而与贼匪同住一庄。心持两端者。究不可信。或趁此兵威。将该处村庄民人。酌为迁徙。其籍贯分隶广东漳泉者。令其各为一庄。俾相离较远。以杜争端。至台湾南北各处村庄。多被贼焚毁。民人俱遭戕害。并贼人头目、及被贼胁从之众。所遗田土房产。既未便仍拨给漳泉之民。令其徒享利益。且恐游手无藉之徒。从而聚处。又致滋事。自应将其田产查明入官。另行分拨。因念该处熟番。向化日久。此次逆匪滋事。熟番并无从贼者。且淡水等处。现在招集乡勇甚多。莫若将此项入官田产。如四川屯练之例。即给与熟番耕种。按则升科。令其安居管业。自为守护。既可以示绥戢。又可招抚生番。岂不一举两得。再诸罗彰化等处。地方辽阔。亦须酌量添设兵丁。以资防御。该处止设知县一员。恐职分较小。不能弹压。或应酌添丞倅将弁。在该处驻劄。更为有益。著福康安等、归入善后事宜酌办。不必过于拘泥。将来应行筹办之事甚多。若令李侍尧渡洋前往办理。恐内地乏人。而常青于此等要务。未经谙练。恐亦不能筹办裕如。福康安既远涉重洋。于该处整顿地方。戢暴安良。一切善后之事。正应乘此大兵得胜之后。妥为区画。不必急于回京。至海兰察、及巴图鲁侍卫章京等、事竣后。自应令其先回。不妨酌留数人。以资臂指。其闽浙驻防满兵。亦应令其各回本处。惟屯练黔兵。既经远调到彼。将来办理善后事宜。或有应须兵力镇抚之处。亦不妨暂留该处。于诸事办完后。应彻回时。再行彻回也。　　

○旌表守正捐躯云南威远厅民陈易安妻徐氏。守正被戕山东恩县民胥桐妻冯氏。　　

○甲寅。上御太和殿传胪。赐中式武举一甲马兆瑞、侯瑸、麦鹰扬三人。武进士及第。二甲杨云龙等五人。武进士出身。三甲杨景芬等二十八人。同武进士出身。　　

○谕、据苏凌阿等奏、本年全漕起卸完竣。及早回空南下。现在全漕军船。已于十月初四日催出津关。十一月内、总可全行出江归次等语。今岁系全漕年分。其额运、及带运各漕粮。较往岁多至一倍有余。该仓场侍郎等、督同在事各员。上紧起卸。俾军船得以及早回空。赶归水次。受兑新漕。办理甚为妥速。苏凌阿、刘秉恬、俱著交部议叙。其坐粮厅等员。并著该侍郎等查明。一律咨部议叙。　　

○谕军机大臣曰、德成奏、遵旨起程。前赴浙省查勘海塘工程一摺。所有海塘老盐仓一带。多系新修工段。而范公塘工程。今冬甫将修竣。琅玕前奏该处柴塘各工。被水冲刷。间有塌损之处。其为新工旧工。无难一目了然。若果系旧时柴桩埽工。间有霉朽塌卸。尚为事之所有。如系新筑工程。岂无保固限期。若为时未久。即有塌损。则当日承办工员。难保无偷减物料。任意冒销之弊。自应切实查办。德成于工程。尚为熟悉。是以令其前往。惟当详悉履勘。据实核办。不得又如伊前此所奏、漕米搀杂等弊。有意苛求多事也。将此谕令知之。　　

○乙卯。上御懋勤殿。勾到山西情实罪犯。停决绞犯三人。余四十二人予勾。　　

○谕、兵丁等领过库银内、应行坐扣十二月分、次年正月分银两。著加恩展限两月。　　

○又谕、据镶黄旗满洲都统奏、原任布政使国栋名下著赔银两。请于伊子贴写中书文孚应得俸银。每年坐扣一半完结等语。国栋名下应赔银两。系工程所用。遗漏未奏。著伊赔缴之项。今国栋又在阿克苏病故。著加恩宽免。毋庸在伊子俸银内坐扣。　　

○谕军机大臣曰、孙永清等奏称、据左江道汤雄业等、查获革弁郭崇德、李洪魁二人。俱情愿赴台湾效力。讯据供词闪烁。皆非安分守法之徒。且正当军行络绎之际。未便任其潜随混杂。致生事端。现将该弁等、委员押回贵州原籍等语。台湾现在大兵云集。带兵将领甚多。岂需此一二革弁。到彼效力。况郭崇德业经两次参革。其平日不能约束行伍。已可概见。李洪魁所称病休得赏。亦不足信。该弁等即使欲赴军营效力。亦应在本省具呈。乃竟暗随官兵行走。自系欲藉此冒混邀功。希图复用。情弊显然。著传谕李庆棻、于该弁等解回原籍后。严行讯究。如果有别项影射滋事情弊。即当据实参奏。若讯无别项情节。即将该弁等、交地方官严加管束。毋令再行出外滋事。将此并谕孙永清知之。　　

○又谕、现在川黔广西等省兵丁、即日陆续前抵鹿仔港。伊等远涉数省、行走奋勉安静。自应酌加奖赏。以示鼓励。至新旧派调各兵。有打仗出力者。亦有怯懦不前者。福康安于进剿时。应将各该省中奋勇骁健之兵。临时酌加赏赉。庶出力者倍加感奋。而怯懦者亦知所激励。争先效用。于剿捕机宜。方收指臂之效。　　

○湖北巡抚姜晟奏、宝武局每年鼓铸额铜。经前抚臣郑大进奏请、于知府内每年酌委四五员。领价采办交局。窃思各府分领承买。檄催往返。头绪纷繁。即倩人赴汉置办。亦不免侵那糜费等弊。查铜价银两。向系盐法道库给发。请即饬该道购办。责令汉阳县稽查。如有行户擡价居奇。即行究治。得旨、有治人。无治法。实力行之可也。　　

○丙辰。谕曰、孟生蕙奏、请停止刘峨所奏昌平州开采硫磺一摺。内称该州坐落。正当京城乾坎之位。其山即京城北面之屏障。山以虚受。气以实流。实者削之使虚则甚易。虚者补之复实则甚难等语。所奏已属迂谬。至摺内复称安畿辅数百里内之坤舆。葆神京亿万斯年之元气。则国家幸甚。天下幸甚。措语更属荒诞。京城外西山北山一带。开采煤座、及凿取石块。自元明以来。迄今数百余年。取之无尽。用之不竭。从未闻以关系风水。设有例禁。岂开采硫磺。遂致于地脉有碍。即云开设磺厂。恐聚集多人。滋扰地方。则每岁采取煤觔石料。所用人夫。不知凡几。岂皆良善安分之徒。何以并未见有滋生事端之处。乃孟生蕙摺内、妄以坤舆元气为辞。并以封闭开采。为天下国家之幸。夫此等重语。在杨继盛参严嵩。杨涟参魏忠贤。用之则可。今有其人。有其事乎。明朝科道朋党恶习。好为虚词。激成廷杖为荣。以致屋社。终无益于国。且开一磺矿。何关紧要。而张大其词若此。况昌平系前明陵寝所在。若以开挖矿厂。有碍昌平风水。隐为明陵起见。则孟生蕙恐不能当此罪戾。且料伊庸陋之见。未必竟敢如此设想。亦不值加以深究耳。孟生蕙人本平常。今年夏间在热河召见。奏对糢糊。其才具已久在洞鉴之内。伊不过因近有京卿缺出。日内正在题本。辄先为此奏。欲思见长。以为邀恩升用地步。其居心殊为猥鄙妄诈。昨内阁进呈吏部题本。因伊系开列应升之员。况员缺并非繁要。朕因山西在朝之大员少。原已将孟生蕙补用。今伊所奏如此支离荒谬。即不重治其罪。岂可复邀升擢。所有吏部缺本。著即彻回。候朕另行简用。孟生蕙仍著交部严加议处。至昌平州开采硫磺一事。孟生蕙既有此奏。其产磺衰旺情形。应否开采之处。亦宜查勘确实。阿弥达现赴昌平州查看明陵工程。著派蒋赐棨即赴该处。与阿弥达带同该地方官。亲至产磺处所。详悉履勘。如该处产磺旺盛。自应设厂开采。以资军火之需。若所产不旺。即行据实奏明。封闭停止。亦不必因有此奏。稍存回护之见。孟生蕙原摺著掷还。寻奏、勘得磺矿现有磺线三条。铅线一条。请准依线开采。报闻。　　

○谕军机大臣等、本日户部议覆富纲等奏粤盐递年积压情形。并请将停运三年。应获羡余。著落分赔一摺。已依议行矣。但滇省本有产盐之地。何以又需粤东之盐。运滇接济。从前既经铜盐互易。办理多年。何以复迟误积压。并致课项悬宕。且粤东运到之盐。与滇省本地产盐。向系如何分销。粤东之盐运到后。即不能依限报销。间有存积。又何至积存七百余万斤之多。保无该省私盐充斥。以致官盐堕积。疏销阻滞。粤东运到盐觔。既多堕积。则滇省之盐。亦必有滞销之事。况停运三年。民间食盐。恐不无缺乏。又将如何办理。著传谕富纲等、将该省既产盐觔。何以又向粤东以铜盐互易。及历年何以积压甚多。并停运后、该处食盐作何筹办、及有无私盐充斥之处。分别查明据实具奏。毋得稍存讳饰。　　

○又谕、据李世杰等奏、勘估临湖风损砖石各工内、高堰、山旴、扬河、扬粮等厅属。估需工料银二十余万两。又于扬粮厅属三沟闸迤下。创筑西堤一道。估需银二万余两。请就近于淮扬关库。拨项兴修等语。本年豫省堤工漫溢。江南下游各工。并无险要处所。虽洪泽湖承受豫省漫溢。稍觉旺盛。冲塌堤口甚小。不过三四处。随即堵合。何致砖石各工。俱行塌卸。估修如许之多。且三沟闸迤下一带。从前并无堤岸。该处民田庐舍。向来作何保障。目下何又亟欲筑堤。恐系江省本年黄河工程平稳。工员等无可开销。藉此修理堤工。为影射冒销地步。亦未可定。现在德成前往浙江查勘海塘。经由江省。原可即派伊顺道阅看。但伊于工程虽为谙习。而于河务情形。究未熟悉。又复自是多事。兹豫工业经告竣。阿桂昨已回京起程。着传谕阿桂、接奉此旨。不必来京。即由该处驰赴江南。会同李世杰等、将高堰山旴等工。是否在保固限外。其扬粮扬河各工。是否应行修补之处。确切覆勘。其西岸三沟闸迤下。是否应需添筑西堤之处。难以悬断。亦著阿桂一并查明据实具奏。堤工原为保护民生。如果有必应修筑之处。朕岂肯靳惜帑金。不行兴办。倘所奏各工。无关紧要。徒为工员影射冒销地步。自应据实奏明。停止办理。所有李世杰等奏请动拨淮扬关库一节。阿桂查若应办。即照所请与拨。咨部知之。其李世杰等原奏、及图样、著一并钞寄阿桂阅看。将此传谕阿桂、并谕李世杰、李奉翰知之。　　

○丁巳。谕、据李侍尧奏、金门镇总兵罗英笈、前经亲自出洋。督令将弁。连获盗犯一百余名。兹又在洋盘诘盗船。获盗叶述等七十三名。又起出鸟枪铁炮等件。并有旗一面。上写奉宪官运字样。其为前次行劫浙省米船之盗无疑等语。前因洋面盗劫频闻。兼之粤兵经过海澄县被盗。均系金门镇所辖。是以将该镇罗英笈、革去顶带。勒限严缉。今该镇屡次出洋。拏获多盗。尚属奋勉。著加恩赏还顶带。以示奖励。至浙省米船被劫盗犯。既经罗英笈拏获。而海澄县行劫粤省兵船一案。亦经该县及将弁等、获盗三十余名。此等洋盗肆行劫掠。殊属可恶。并著该督将现获各盗犯审明后。一面奏闻。一面正法。以示惩创。　　

○又谕、据李侍尧奏、接同知吴元琪禀称、九月初一日。柴大纪有信至府城。称蔡攀龙等援兵惟蔡攀龙、孙全谋、带兵七八百名、及运送粮饷之义民三千名到诸罗。其贵林、杨起麟、杭富、俱在正音庄阵亡等语。贵林等、前经常青派赴诸罗援应。奋勇打仗。甚为出力。是以降旨将贵林补授总兵。杨起麟补授参将。并俱赏戴花翎。今贵林、杨起麟、同都司杭富、因剿捕贼匪。临阵捐躯。殊属可悯。贵林著照总兵例议恤。杨起麟前在盐水港一带、堵御防守。尤为出力。著加一等照副将之例议恤。其都司杭富、亦著照例议恤。以示悯恤。　　

○又谕曰、普吉保奏、九月初六日带领官兵。由大突溪、前往笨港援应诸罗。十三日行抵麦仔藔、有贼数千。苛派良民银米。不能应付。贼匪欲焚毁村庄。百姓正惊惶无措。适官兵踵至。贼众奔逸。百姓欢声动地。随密探贼匪均集笨港。是夜贼匪暗放火号。并闻诸罗炮声、彻夜不绝。当饬将弁分作三队。直前冲杀。贼众蜂拥迎拒。普吉保督率官兵。奋勇攻杀。枪炮并施。打死贼匪数百人。生擒贼夥杨意、苏妈、张固三犯。夺获器械三十余件。鞭炮二门。耳记十八个。米谷薯乾百余石。并焚烧坂头厝等贼庄七处。是日又有贼匪数百人。攻犯大营。官兵奋力堵御。杀贼十余人。烧毁贼庄。贼众退散。现在与恒瑞、柴大纪、订期三路会合。并力夹攻。贼匪可克期殄灭等语。台湾逆匪林爽文等、纠众不法。肆行滋扰。抢占村庄。实为罪大恶极。今普吉保督率将弁兵丁、由大突溪一路。侦探贼踪。奋勇剿杀。焚毁贼藔。生擒贼夥。夺获器械银米甚多。收复笨港。实为出力可嘉。普吉保著交部议叙。出力兵弁。著福康安查明咨部。一体议赏。并赏给普吉保玉搬指、大小荷包、以示奖励。数旬以来。因海洋风色不顺。台湾府城、及诸罗、盐水港三处。俱被贼扰。文报不能常通。朕心正深廑注。今普吉保已将笨港收复。杀散贼匪。该处距诸罗止二十里。距盐水港止三十里。声息密迩。普吉保乘胜直前。诸罗、盐水港、两路形势联络。恒瑞、柴大纪、自可接应会合。而常青处前此曾有被贼滋扰之信。今据李侍尧奏、据台湾地方官禀报、常青因恒瑞在盐水港、被贼拦阻。未能前进。即派委总兵梁朝桂、副将谢廷选、带兵一千。前往策应。恒瑞处原有兵三千。今复得此一千兵接济。自更可统领剿贼。而常青处、既能分兵援应恒瑞。则府城兵力充足。自守有余。可知无虞贼扰。是诸罗、盐水港、及台湾郡城三路。均可自为保护。乘机攻剿。且贼匪在麦仔藔、苛派良民银米。焚毁村庄。可见贼众粮食。将次就尽。已有溃散之势。而百姓一见官兵踵至。欢声动地。更可见民心效顺。不肯从贼。即日福康安海兰察等、统领大兵。分路进剿。谅此么＜麻骨＞草寇。无难一鼓成擒。福康安、现据李侍尧奏、尚在大担门候风渡洋。而新调广西兵三千。已抵厦门。四川屯练。早入闽境。不日可到。而贵州、湖南兵。亦接踵而至。福康安正可带领劲兵。扬帆同渡。径抵鹿仔港。督率进剿。且台湾府城、及诸罗、盐水港三处。于福康安未到之前。俱各保守无虞。今福康安又带领锐勇新兵。并总兵郑国卿所带之闽省兵丁。共计生力官兵。又有万余。且有海兰察、及巴图鲁侍卫章京等、分队统领。军威振作。士气百倍。即日与常青、恒瑞、柴大纪、普吉保等。南北会合。直捣贼巢。似可扫穴擒渠。肤功迅奏。伫待捷音之至。将此通谕知之。　　

○谕军机大臣等、贼匪经过地方。其附近民人。本非甘心从贼。特因贼匪逼迫。无奈听从。即如麦仔藔地方。幸官兵前往。该处民人。得所倚仗。否则必致被贼胁从。是前此业经从贼民人。其中为贼所迫。勉强附从者。自复不少。福康安此时尤应将安分良民。妥为抚慰安戢。即已经从贼者。亦应设法招徕。分别办理。不可因已经从贼。概予歼除。转致阻其自新之路。坚其助逆之心。此为最要。再朕恭阅雍正年间实录。旧例闽粤民人往台湾耕种者。所有妻眷。一概不许携带。经高其倬疏请、将在台湾垦田耕种、及有房屋民人。准其搬眷居住。经九卿议驳。自因台湾系海洋重地。是以不令内地民人挈眷前往。今台湾民人。俱有家属。与前定之例不符。其准令携带眷属。起自何时。著福康安、李侍尧、查明具奏。将来事定后。应如何趁此兵威。酌定章程。妥协办理。抑或从来已久。有所不能之处。并著李侍尧归入善后事宜。一并妥议。　　

○又谕、昨据李世杰等奏、勘估临湖风损砖石各工。又请于三沟闸迤下。创筑西堤一摺。已降旨谕令阿桂、即于途次前往。会同李世杰等、确切履勘矣。本年高邮、邵伯一带。因洪泽湖受豫省漫水。稍觉旺盛。冲塌堤口。砖石各工。或间有塌卸。该督等奏请勘估修补。尚属事之所有。阿桂到彼勘明。如果实系风浪撞击。工段残缺。必须兴工修筑。自应核实办理。然其间尚应查系保固弗保固之别。至该督等所奏、三沟闸迤下。创筑西堤一道。似可不必。该处从前本无堤岸。凡遇水长年分。民田庐舍。亦俱保护无虞。何以此时忽议添筑。且一经添建堤工。则每年即须有岁修等事。尤易启工员冒滥支销之渐。况建筑堤工。原以防水势漫溢。而今岁高邮、邵伯、一带漫溢之处。俱有堤岸。则三沟闸迤下。即添建堤工。恐仍属有名无实。不可不切实查勘。妥为核办。此事德成现赴浙江看视海塘。原欲令顺道阅看。但德成于工程虽为熟习。而于河务情形。究未谙悉。且素性偏执。不足服众。若令前往。伊以为不应添建。外人未免疑其有心迎合。而朕亦即虑其有此。若伊以为应须添建。朕又不能深信。阿桂于河工。素为谙练。今往履勘。如系不应兴工。据实奏明。可以折服众论。倘以为必应添建。朕亦可以无疑。是以必须阿桂查勘。方得确实。但阿桂甫由豫省工竣起程。今又中途派往。现在正值寒冷之候。往来跋涉。朕心深为轸念。著赏给御用貂尾暖冠一顶。以示体恤。阿桂到彼。务须将该处各工。应否修建之处。会同李世杰等、详悉履勘。据实具奏。将此谕令知之。　　

○以太仆寺少卿李廷钦、为光禄寺卿。　　

○戊午。谕军机大臣等、前因东省运河有大修小修之例。本年曾经发帑兴挑。自当毋庸再行疏浚。已节次降旨、谕令兰第锡等、会同将该处运河、及支干各河、详加履勘。今据长麟奏、于二十日自省城赴临清会勘等语。现在阿桂前往江南。查看临湖砖石堤工。经由东省。著传谕阿桂、自行酌量。或即顺道前往该处。先将曹济一带运河。逐加察勘。或于查办江省堤工事竣回程时。到彼履勘。亦无不可。但兰第锡等、此时业已在临清会齐。阿桂即由直隶顺赴该处。先行会同伊等、将运河及支干河渠。详细履勘。是否一律深通。无须兴挑。抑间有停淤。尚应酌量疏浚之处。查明确实具奏。所有节次寄兰第锡等谕旨、及奏到各摺。钞寄阿桂阅看。再昨据普吉保奏到。带领官兵援应诸罗。于九月十六日。在麦仔藔、与贼匪打仗得胜。收复笨港各情形。朕心稍慰。著将普吉保原摺。并所降谕旨。一并钞寄阿桂阅看。寻阿桂等奏、本年运河一带。雨泽优沾。曹、单、支干各河。疏浚深通。微山湖水势畅达。大资涤刷。沙淤较少。历查运河水大之年。挑工必少。未便仍照向例大挑。惟南旺塘河、及彭口一塘、山水出口。亦多停淤。必得及时挑挖。切实估计银三千六百余两。较大挑节省银一万三千六百余两。本年明兴勘挑支干各河。俱在运河西岸。水本无源。停淤不免。然各该河原为疏消田中积水。例应民修。业经逐加疏浚。一律深通。得旨、诸凡皆妥。依议。　　

○又谕曰、惠龄奏、审拟直隶文安县民人李善修呈控科派一案。办理尚属详细。已批交该部议奏矣。惟详阅所审各款。内有原控仓书、指称永定河运米、票传牛车五百余辆。折钱万有余千一款。讯据仓书刘沛泽供、上年二月、奉文分修堤工。装运钱米物料。陆续拨车。用过牛车一百余辆。每辆俱于工所。发给车户京钱八百文。向来拨用牛车不多。上年拨至一百余辆。是以李善修动疑呈控等语。永定河数年以来。安流顺轨。何以有分修堤工之事。即间有应行岁修工段。例系官为办理。动项雇夫。并不丝毫扰累民间。即如豫省漫口工程。一切所用秸秫料物土方。数年来动帑数十百万。从未累及闾阎。永定河不过黏补工程。乃辄称装运钱米料物。派拨民间车辆、至一百余辆之多。而仓书又复藉端刁掯。勒索车户钱文。致滋扰累。恐该地方官、竟有借修堤为名。通同婪索情弊。则官帑开销。何处著落。著传谕刘峨、即将永定河何以有此项分修堤工。如该地方官有藉端派累等事。即据实严行参奏。不得稍有讳饰。又原控礼书杨殿元、有藉招募乐舞生、诈钱数千余串一款。讯据张太等供、本年二月、奉文招募乐舞生。报充者共十六村。内有二村认充不到。杨殿元索诈村民京钱六十千文等语。招募乐舞生。虽系奉文办理。但向有定额。况一县所用乐舞生。更属有限。止须招募数人。有情愿充当者。报充足数。即可完事。何至于所属村庄。遍发谕帖。悉行招募。致书役等招摇勒索。派歛钱文。扰累地方若此。可见该省吏治废弛。已非一日。刘峨身任摠督。漫无稽察。著传旨申饬。仍著将该县招募乐舞生。因何如此办理之处。一并据实查奏。毋得稍存回护。寻奏、该县承办永定河堤工。有给发夫价大钱四千八百余千。及籴买众夫食米大钱。均需运送赴工。是以雇用牛车。有一百余辆之多。至招募乐舞生。内有报充之人。不谙音律。意欲雇人代倩。以致书役乘机诈取。该县毫无觉察。实属罪无可逭。得旨、交惠龄查办。　　

○蠲免江苏清河、安东、山阳、阜宁、桃源、盐城、甘泉、兴化、高邮、泰州、东台、江都、宝应、铜山、丰县、沛县、萧县、砀山、邳州、宿迁、雎宁、海州、沭阳等二十三州县。并准安、大河、扬州、镇江、徐州五卫。本年水灾漕项漕米有差。　　

○己未。谕军机大臣等、据强都奏缉拏盗犯一摺。内称到任后。即饬所属各营。严拏静海县地方、刘权之眷船被劫案内盗犯。嗣据都司刘法程等、在河西务地方。拏获赵魁、解有德、二名。讯据供称、五月十七日。夥同王二、李七等、在蒲沟地方。偷窃粮船衣服等物。又于六月十八日。夥同马老等、在曹家堤地方。行劫眷船银两。随饬弁将该犯供出同夥之董亮侯、王三、孙士褚、韩二等拏获。经督臣刘峨、饬县严究。又经山东省拏获贼犯马老、关提到案。刘峨现委天津道庆章审讯。其行窃蒲沟粮船衣服之案。业经该犯供认。而于行劫曹家堤眷船一案。俱狡供不认。赵魁亦顿易前供。尚未审讯得实等语。前此刘权之眷船。在天津地方被盗行劫。屡经降旨。令该督饬属严拏。今强都及山东地方官。先后拏获贼犯八名。经刘峨饬委道员审讯。自应将行劫粮船。及眷船二案盗犯。分别严究。以成信谳。若承审之员。因盗犯行劫官眷船只。事关重大。又屡经奉旨严缉。未能就获。即将现获各犯。并作一案。希图完结。则断乎不可。而该犯等或以行窃粮船。较之行劫官眷船。其罪稍减。狡供翻异。有心避重就轻。亦属事之所有。此案祇令该道等审讯。恐难定谳。但又不值令该督前往审办。现在保定并无紧要应办之事。该督传谕藩司梁肯堂、即日亲往天津。会同该镇道等、提集各犯。切实严鞫。讯取确供。定拟具奏。务使两案俱有的实赃据。毋得稍涉含混。将就了事。　　

○庚申。谕曰、普吉保奏、九月二十二、二十四等日。逆首林爽文、率领夥党。在元长庄一带。蜂拥前来。随亲督官兵。奋力杀退。贼众仍屯踞附近村庄。侦探得实。即分派官兵乡勇。豫为埋伏。二十五日。贼众由溪墘厝、到云厝、土库、东庄等处。前来逼近营盘。普吉保亲率官兵。奋勇截杀。枪炮并施。打死贼匪甚多。游击海亮、都司马元勋、从白沙墩、横冲贼队。用连环枪炮。打死贼匪一百余人。署副将琢灵阿、参将张朝龙、游击夏承熙、从无底潭、环攻其背。署同知黄嘉训、鼓励乡勇。从水磨庄、堵御截杀。自卯至未。贼众大溃。共约计枪炮轰毙贼匪数百名。割获首级七十一颗。耳记一百三十四个。夺获器械贼旗多件等语。普吉保由鹿仔港进攻。督率弁兵。奋勇杀贼。既已攻复笨港。今复能侦探贼踪。豫为埋伏。令将弁等从旁冲截贼匪。从后环攻贼背。前后杀死贼匪数百余人。夺获器械等件甚多。实为奋勇可嘉。普吉保已经交部议叙。著再赏给蟒袍一件。以示奖励。同日又据李化龙奏、自镇臣普吉保、带领官兵起程进剿后。即亲往各营盘察看地方。谆谕将备、及义民等、协力堵御。因现在贼匪注意诸罗。正可乘机进击。以分贼势。随于九月十八日。密令游击穆腾额、带领官兵。由番仔沟、进至大突溪一带。以作疑兵。亲率游击裴起鳌、署游击陈士份、守备徐大鹏、带领弁兵、义民首许伯达等、引导由八卦山、直抵柴坑仔。贼匪蚁聚抗拒。即令官兵施放枪炮。贼人败退。焚毁贼藔二十余间。贼人恃众复行拥至。李化龙率领官兵。向前截杀。枪炮打死贼匪百余名。割取耳记十三个。首级二颗。生擒贼匪何华、欧倚二名。夺获鸟枪二杆。器械十九件。贼旗一杆。二十日、在中藔地方。枪炮打死贼匪十余人。二十二日、大突溪贼匪。出扰庄民。复前往堵杀。施放枪炮。打死贼匪、约二百余名。割取耳记二十七个。首级一颗。夺获贼旗一杆。皮牌三面。长枪竹鋛挑刀。共三十五件等语。李化龙因普吉保带兵进攻。留驻鹿仔港防守。竟能探察贼情。乘虚进击。奋勇攻剿。杀贼多人。夺获器械。贼匪望风奔溃。李化龙、亦属奋勇可嘉。著交部议叙。所有此次普吉保、李化龙、派出随同打仗杀贼之文武员弁等、均为出力。并著查明呈报将军咨部议叙。以示嘉奖。　　

○谕军机大臣等、此时福康安自早得有顺风。扬帆径渡。前抵鹿仔港。正值贼人屡经败溃之后。福康安惟当乘此好机会。督率将弁。会合各路。鼓勇直前。于初次打仗时。即将贼匪痛加剿戮。俾贼人闻风丧胆。无难一举扫擒。至普吉保在笨港一带。虽屡败贼众。但据奏贼匪仍在附近村庄啸聚。该镇带兵前进。其粮饷运道。后路最关紧要。仍应加意防范。又李化龙于柴坑仔、中藔等处。乘机进击。以分贼势。固属奋勇。但鹿仔港、系沿海重地。逼近贼巢。李化龙尤须随处留心。实力防守。不可但知锐意直前。转致附近贼匪。潜出后路滋扰。此为最要。阵亡千总杨国宝、把总曾超群、外委沈扬芳、及兵丁三十三名。俱著咨部优恤。　　

○又谕、据孙士毅奏、安南国王失去印信。请于铸给该嗣孙印篆内、加刊补给字样等语。安南臣服我朝。素为恭顺。今既失去印信。自应补行铸给。该督所称西山阮姓、与郑姓讐杀。遗失印信。或为阮姓藏匿。将来恐有私用印文。假冒混递之弊。是刊给新印。自当与旧印稍有区别。使粤省官吏。遇有与该国交涉事件。验看印信。可以一目了然。辨别真伪。但所称加刊补给字样。于体制不合。孙士毅尚未能斟酌周到。惟应查明该国印篆文内、如系篆刻安南国王之印字样。则新铸印篆内、即应删去之字。若系篆刻安南国王印字样。则新铸印篆。即应加刊之字。如此示以区别。既可以杜阮姓假冒之弊。而粤省地方官、与该国王递送咨呈事件。不难立辨真假。且于体制相符。著传谕孙士毅、于该国嗣孙遣使恳请袭封给印时。详悉谕以天朝因尔国遭遇事故。甫经安辑。若补给新印后。其旧印仍未销毁。或为匪徒私藏。混用假冒该国名号。呈渎天朝。与尔国转为有损无益。今于新给印文。与旧印不同。俾管关文武官吏。查验有据。不致真伪混淆。天朝体恤周至。尔国当凛遵恪守。永承天眷等语。著孙士毅存记、于该国请印时。遵照办理。　　

○又谕、据孙永清奏八月分粮价单。内称平乐、浔州、南宁、太平、柳州、庆远等属、粮价与上月稍增等语。粤西地方。本年春夏以来。雨水调匀。麦收丰稔。目下又届秋禾成熟之后。该处粮价、自应日就平减。何以转致昂贵。因思本年广东收成略歉。前据孙士毅等奏、委员前赴湖南一带。采买米石。豫备平粜。因广西与该省毗连。商贩人等。或俱就近向广西籴买。以致粮价稍增。亦未可定。或因台湾逆匪滋事。添调该省兵丁。及贵州调赴官兵。俱由该省料理出境。需用人夫口食较多。该处粮价。不免暂加昂贵。尚属事之所有。倘系奸商等囤积居奇。恐嗣后米价渐就平减。若不豫擡价值。则将来减落后。不能获利。是以豫为擡高。为将来粜卖地步。此等垄断之习。最为可恶。不可不严加究治。著传谕孙永清、饬属严查。如有此等奸商囤户。一经访出。即从重惩治一二人、以儆其余。庶奸商不敢任意居奇。而粮价不致昂贵。将此传谕孙永清知之。并著将该省粮价、究因何与上月转增之处。据实查明覆奏。　　

○辛酉。上御乾清门听政。　　

○谕曰、李侍尧奏、于泉州等处、挑取新旧兵三千名。派员带赴盐水港。有陆路提标兵五百名。于八月十九日。由同安县之浔尾过渡。其先到开船者。均已抵岸。有后到之兵丁汪国清等一船。驶至海＜氵义＞中央。风力过猛。该兵丁等、见前队均已过渡。急于前进。促令扬帆打戗。以致蓬倒船覆。淹毙兵丁汪国清等十九名。请照阵亡例减半之半。给予恤赏等语。该兵丁等、奉派前赴台湾剿捕逆匪。海中猝遇暴风。因急欲前进。以致船覆溺毙。情殊可悯。著加恩即照阵亡例议恤。毋庸减半。以示轸恤。　　

○谕军机大臣曰、李侍尧奏现在拏获盗案起数一摺。内称前两次奏报拏获盗犯十四案。共盗犯一百二十七名之后。迄今又获盗十余起。共盗犯一百二十五名。并有巡检章大镛、出洋接护米船。被盗船打伤兵役之吴通等一案。已经查获究明。其余各起。现饬严审。又据片称、守备沉德清等、押运军装。在铜山营被盗船抢劫。军装衣鞋。均有抢失。兵弁亦有受伤。现获谢蛟等八名究审等语。此等海洋盗犯。纠约多人。肆行劫掠。甚至抢劫兵米军装。打伤兵役。安知非林爽文党内、潜出洋面。滋生事端。且前次拏获盗犯十四案后。旋又获盗十余起。共有二百五六十名之多。若照寻常盗案。候部议覆。人犯较众。既虑稽察难周。或竟有劫狱抢犯情事。转为未妥。著李侍尧、将现获各犯。速行审办于究讯明确。一面奏闻。一面即行按律正法。俾洋面肃清。官民船只往来。不致被扰。方为妥协。将此传谕知之。　　

○又谕、据刑部奏、审讯广西灌阳县民邓灿东、呈控族侄邓培禄、挟嫌诬赖伊子邓培芝、殴死邓树屏。因将邓培芝拟绞一案。请将邓灿东、解往广西。交该抚审拟等语。现据刑部检查原案。与邓灿东所供情节。迥不相符。如果邓灿东所控属实。则邓培禄挟嫌枉告。致毙无辜。自应从重究拟。而地方官于此等人命重案。任听装捏情节。并不究办。尤出情理之外。若邓灿东架词妄控。亦应按律惩治。此案若仍交该地方官审办。恐涉回护。难成信谳。现在穆精阿、前往江西。审讯胥玉铨呈控一案。著传谕该侍郎、于审办完结后。即就近前赴广西、将此案犯证卷宗。提集严鞫。委员检验邓树屏尸身。是否因病身死。并究明该地方官、有无受贿婪索情弊。秉公严审、定拟具奏。毋得颟顸了事。所有原告邓灿东一犯。已交部照例解往该省质讯。并将刑部原摺。钞寄阅看。　　

○又谕曰、常青在府城驻守。虽未能前进。但一切调度。尚俱妥协。又闻知诸罗、盐水港、两处被贼滋扰。先后派兵接应。且伊在府城。亦经屡次与贼打仗。是常青虽属年老。尚能料理军务。且福康安到鹿仔港后。由北路绕兵进剿。其南路及府城一带。亦须有大员驻劄督办。常青在彼日久。于该处情形。较为熟悉。应令其留驻府城。督率剿捕。至恒瑞在盐水港、被贼拦阻。一筹莫展。转于摺内将贼匪情形。张大其词。茫无主见。似此怯懦无能。即留于军营。亦属无益。著福康安于鄂辉到后。即传旨将恒瑞解任。令其自备资斧。来京候旨。其福州将军员缺。即著鄂辉调补。令其统领恒瑞原带弁兵。协力剿捕盐水港一带贼匪。接应诸罗。至常青所奏、贼目许光来、嘱令民人探问、擒送庄大田、是否得以免罪一节。常青谕以不但免罪。且可有功。其措词尚为得当。台湾贼匪。本属一时乌合。其附从夥党。一见官兵势盛。逆首指日就擒。或希图自谋生路。竟将贼首贼目。擒缚献出。乃事理之必有。著福康安于进剿时。即行广为晓谕。使胁从之徒。自相解体。彼此猜疑。则贼匪乌合之众。可期不攻自散。　　

○赈恤直隶保安、宣化、万全、怀安、西宁、怀来、蔚州等七州县。本年旱灾贫民。并分别蠲缓额贼。　　

○壬戌。上御懋勤殿。勾到直隶情实罪犯。停决绞犯三人。余七十四人予勾。　　

○谕曰、彭元瑞、现在覆看三分四库全书。卷帙纷繁。著添派刘跃云、胡高望、帮同办理。　　

○谕军机大臣曰、徐嗣曾奏、台湾自用兵以来。车运军装夫脚。并给发义勇口粮。在在需用钱文。以致钱价昂贵。恐将来逐渐增昂。于民用官需。均有滞碍。请敕下浙江江苏抚臣。每省各借钱十余万串解闽等语。闽省剿捕事宜。一切运送军装夫价。以及给发口粮。需用钱文较多。以致钱价昂贵。自应从邻省拨济。以平市价。但江浙两省。现在钱价是否平减。局铜是否敷用。若因协拨闽省。以致该二省钱价增昂。局铜不敷。亦多未便。著传谕李世杰、闵鹗元、琅玕、即行妥为筹酌。如该二省照数协拨。而本处钱局铜觔。尚能宽裕。足敷鼓铸流通。市价不致增昂。固属甚善。自应即各备钱十余万串、解闽以备应用。如该二省钱文、实有不能照数协拨之处。或酌量减半拨济。亦无不可。李世杰、闵鹗元、琅玕、宜就江浙两省现在情形。通盘筹画。妥酌办理。所有协拨钱文。即著附搭米船。一并拨至上海。转运闽省备用。　　

○步军统领衙门奏、拏获受雇擡运官银、偷窃元宝四个之吴朝喜等、请交刑部严审定拟。得旨、此案吴朝喜等、受雇擡运官银。胆敢私自偷窃。实属目无法纪。所有吴朝喜、高老儿、吴老谣、李德、马黑子、八一儿、王二格、得山、雨子等、及夫头曹大、李六、俱著交刑部严行审究。并查明各犯内、如系内务府食钱粮苏拉。即著问拟绞罪。赶入本年秋审情实。其余闲散人。及民人等夥窃各犯。亦著从重分别发遣。其内务府银库库使等、交总管内务府大臣。分别责处。总管内务府大臣等、向不经心。亦著交内务府察议。嗣后广储司、造办处等库。应行拨发银两。即著内务府苏拉匠役擡运。圆明园库拨发银两。即著苑户擡运。不准雇用民夫。以示慎重。　　

○以侍讲学士平恕、陈崇本、洗马方炜、侍讲陈嗣龙、充日讲起居注官。　　

○癸亥。上诣奉先殿、寿皇殿行礼。　　

○谕军机大臣曰、福康安、同海兰察、及巴图鲁侍卫章京等、于十四日俱由大担门放洋。不过两三日。可抵鹿仔港。计到彼后。已及旬余。自己督率将弁。乘锐进剿。至鹿仔港贼首陈泮、觇知普吉保进兵。又思乘虚潜出绕截。甚属可恨。料此等贼匪。罪恶贯盈。久为天理所不容。此时大兵云集。四路攻围。断不能苟延残喘。贼匪等肆逆不法。罪不容诛。其逆首林爽文、及庄大田、陈泮、吴领等、必须生擒解京。尽法处治。方足以洩神人之恨。著福康安于统兵进剿时。如逆首等胆敢亲出抗拒。被官兵临阵歼戮。固亦足以伸国法。然究不若按名生致。处以极刑。方可彰宪典而快众忿。福康安务须豫为布置。设法筹办。俾渠魁首恶。悉数生擒。更为妥善。朕心方惬也。　　

○是月。两淮盐政徵瑞奏、前因甘泉县境内各庄。同时漫溢。恐泰州各场灶。正系漫水下游。当即星赴查勘。其时淮北三场。亦有被淹。据报同时。是以分委运司履勘。得旨、更不成话。汝此任大不如在长芦。岂自满福薄乎。　　

○江西南赣镇总兵王集奏、查阅各伍情形。分别劝惩。并巡查各营口、与闽粤汀潮等府属交界隘口。俱极宁怗。得旨、以实为之。不在空言。　　

○钦差协办大学士陕甘总督办理将军事务福康安奏、自到厦门后患病已痊。惟有勉竭心力。迅速蒇功。得旨、好。勉为。早奏大功以受重恩。　　

○四川总督保宁奏、定例种地民番。每户拨给地三十亩。今新疆屯户。生齿日繁。请增拨地亩承垦。较之招募新户。事半功倍。仍照例升科。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百九十一
  </div>
  <div class="pagination">
   <a href="清实录乾隆朝实录_page1642.html">
    上一页
   </a>
   <span>
    ...
   </span>
   <a href="清实录乾隆朝实录_page1638.html">
    1638
   </a>
   <a href="清实录乾隆朝实录_page1639.html">
    1639
   </a>
   <a href="清实录乾隆朝实录_page1640.html">
    1640
   </a>
   <a href="清实录乾隆朝实录_page1641.html">
    1641
   </a>
   <a href="清实录乾隆朝实录_page1642.html">
    1642
   </a>
   <span class="current-page">
    1643
   </span>
   <a href="清实录乾隆朝实录_page1644.html">
    1644
   </a>
   <a href="清实录乾隆朝实录_page1645.html">
    1645
   </a>
   <a href="清实录乾隆朝实录_page1646.html">
    1646
   </a>
   <a href="清实录乾隆朝实录_page1647.html">
    1647
   </a>
   <a href="清实录乾隆朝实录_page1648.html">
    1648
   </a>
   <span>
    ...
   </span>
   <a href="清实录乾隆朝实录_page1644.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
