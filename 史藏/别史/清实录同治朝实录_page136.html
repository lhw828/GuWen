<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 136 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 136 页/共 505 页
  </h1>
  <div class="content">
   ○遣官祭永陵。福陵。昭陵。昭西陵。李陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭文宗显皇帝孝德显皇后暂安寝殿。　　

○遣官祭端慧皇太子园寝。　　

○停次日朝贺。　　

○谕内阁、前因内务府奏、职官捏造文凭。撞骗黑地。并究出武弁收受银两各情。当经降旨将笔帖式锡山、护军校吉存革职。交该衙门严审。兹据总管内务府王大臣等奏、审明职官伪造戳记。指官撞骗。按律分别定拟一摺。此案已革护军校吉存、以武职微员。妄行干预黑地。引诱乡愚。捏称黑地归内务府编放庄头。播传京外。招集军民。希图诓骗。复与已革从九品衔刘玉山商议。伪造钱粮衙门核对六字。刻成戳记钤用。并刷印伪照。先后发给。共诓骗蓟州等处民人蓝诸等银至一千余两之多。实属胆大藐法。吉存著照所拟。从重发往新疆充当苦差。遇赦不赦。已革候补笔帖式锡山、因吉存转托。欲将黑地仍归内务府查收。该革员探知吉存得财甚多。亦萌渔利之念。遂诈称奉议政王及内务府大臣宝鋆派赴宝坻等处。招集乡愚。伪写堂谕。私发谕帖。雕刻木戳等件。接收李占鳌等呈词。给发收租伪票。骗得地租东钱一千四百串。计赃在二百两以上。亦属藐法。锡山著照所拟。从重发往新疆效力赎罪。已革从九品衔刘玉山、随同包揽黑地。听从吉存捏造戮记。难保无欺瞒得财情事。著照所拟。杖一百。徒三年。该犯等尚有呈控蓟州书吏侵吞租项一案未结。著交通永道归案审明。再行定地充徒。民人张幅山、向锡山呈报黑地。为人作保。党＜?氵凤＞顺、给锡山垫办日用。意图从中渔利。且与张幅山同为李占鳌等作保。均属知情干预。于润即润禧、佟致和、岳六、均给蓝诸托办庄头。赚用银两。已革从九品衔缪特瑞、为民人李玉文谋领地亩。付给吉存银两。方幅庆、为刘芸国等谋充庄头。均属不安本分。除于润业经病故外。方幅庆著革去庄头。与张幅山、党＜?氵凤＞顺、佟致和、岳六、缪特瑞、均照所拟。杖六十。徒一年。未获之杨玉山等犯。仍著分别严拏。锡山潜在宝坻等处撞骗地租。该地方官失于觉察。著直隶总督顺天府府尹查取职名。交部议处。吉存包揽黑地。诓骗多赃。该管内务府护军统领毫无知觉。殊属聋聩。著兵部查取职名议处。其失察锡山出境撞骗之该管内管领族长等。均有应得之咎。著一并交部查取职名。照例议处惩办。余著照所拟办理。黑地升科。早经户部奏明。统归地方官办理。如查明实系黑地。自应照例升科。如系招摇撞骗。应即严行拏办。嗣后直隶等省地方。如有捏称各该衙门大臣派令办理地方一切公事者。该地方官务须索取文凭。以为证验。一面行文该衙门查核。傥查系虚无。即将其人从严讯办。其或指称各该王大臣之名。在外省招摇属托事件者。即著各该地方官随时禀明上司。严拏惩办。将此通谕知之。　　

○又谕、镶红旗满洲奏、已革骑都尉兼一云骑尉桂芬。因犯革职杖徒罪名。所遗世职。其子润康照例不准承袭。桂芬伯始祖阿兰泰一支。亦系因犯罪不入袭次。除此二支并无别房应袭之人。可否仍准润康承袭。抑或照例过三辈后。再行奏请承袭。请旨遵行等语。著该旗仍照定章。将此世职过三辈后。再由桂芬支派内拣选。奏请承袭。　　

○丙辰。圣祖仁皇帝忌辰。遣官祭景陵。　　

○上诣寿皇殿行礼。　　

○谕内阁、御史刘庆奏、学政任满回京。被偪自尽。请饬查讯一摺。据称前任湖北学政俞奎垣之父俞进麟、历任甘肃州县。公私各事。悉交伊长子俞奎文经理。俞奎文专务聚敛。行为卑鄙。于该学政任满赴甘省亲时。意其必有多金。又其弟俞奎端亦觊觎伊兄宦囊为捐主事。孰知该学政居官清洁。行李萧然。不遂所欲。遂唆怂其父。日夕苛求。百端构陷。上年贼偪泾州。俞进麟不候交代。闻警逃逸。该学政随侍回京。沿途复为一兄一弟种种刁难。本年二月闲行至涿州。复以舆从细故。捏诉伊父。致令该学政投井身死。经涿州知州查讯。俞奎文怂令伊父不准相验等语。俞奎垣以弟兄构陷。死于非命。捏称病故。含混具报。天伦骨肉之际。竟有似此丧心残忍。出乎情理之外者。且据奏各情。愈奎垣居官清介。为之父兄者。方奖劝之下暇。何乃反以宦囊萧索。致不相容。情殊骇异。案中虚实根由。亟应彻底根究。以重人命而扶伦常。著派倭仁、李棠阶、会同刑部。将此案提集人证。悉心研鞫。务得确情。定拟具奏。至俞奎垣曾为伊兄俞奎文呈请封典。并伊次子过继俞奎文为嗣。该御史请饬部查明。追夺斥革。并将俞奎垣之子归宗另继之处。著派审大臣会同刑部于定案时。讯明办理。　　

○谕议政王军机大臣等、有人奏、土匪窝藏贼盗。请旨饬拏一摺。据称风闻顺天府大城县土匪李玉峰、与弟李五、素称无赖。咸丰三年。贼窜大城白杨桥一带。李玉峰同弟李五乘机句结棍徒。四乡抢掠。被官兵砍去左耳。近复招集亡命。啸聚多人。结党横行。与骑马贼交结往来。坐地分赃。并有蠹棍吴庆云代为夤缘。该县捕役得赃。为之包庇等语。土匪窝藏贼盗。通同蠹役。大为民害。亟应捕除。以靖地方。著万青藜、卞宝第、刘长佑、按照摺内所指盗贼衙役各姓名。派员密捕务获。按律惩办。毋任远扬。以清盗源而重捕务。原摺均著钞给阅看。将此各谕令知之。　　

○又谕、前因盛京东边一带旷闲山场。流民聚众私垦。谕令玉明、恩合、严密访查。妥议具奏。兹据玉明奏称、自东边门外至浑江。东西宽百余里至二三百里不等。南北斜长约一千余里。多有垦田建房栽薓伐木等事。自浑江至叆江。东西宽数十里至三四百里不等。南北斜长约二千余里。其闲各项营生。与前略同。惟人皆流徒。聚集甚众。已有建庙演戏。立会团练。通传转牌等语。该处地方辽阔。山树重深。匪民易于匿处。以致屯聚日多。且性情顽梗。罔知绳墨。其屯聚地方。又多与朝鲜边境毗连。所有防范事宜。均须详慎妥协。不可稍涉大意。著该将军随时查看情形。总期于潜移默化之中。寓杜渐防微之意。以期周密而昭慎重。玉明身任将军。于一切地方公事军务。总当力求整顿。加意激劝。前奏榆树台剿贼失利一摺。内称佐领庆吉等及所带枪兵。多有被困陈亡者。何以至令尚未查明请恤。殊属愦愦。著即将是日阵亡之文武官员兵丁等。迅速查明。分别奏咨请恤。将此谕令知之。　　

○又谕、李鸿章奏、无锡官军。连克高桥望亭等贼垒。击退各股援贼。渐次合围一摺。李鸿章、刘铭传等军。击退无锡大股援贼。蹋毁三里街万寿桥贼垒后。复于十月二十、二十一、二十六等日。将高桥新安望亭等处贼垒攻克。其忠护二逆。率党来扑万寿桥官军营盘。亦经各军奋力击走。贼率其党遁回常州。该逆自苏城遁出。纠党回援无锡。并将洋匪所抢小轮船往来冲击。据获贼供。有忠护两逆。皆以此次轮船炸炮不能打开万寿桥营盘。无锡不保。当速援金陵。再图窜路等语。现在苏锡之交。虽已肃清。而贼情狡谲。难保不拌死复来。水陆各路。恣其冲扑。李鸿章仍当督饬刘铭传等各军。加意严防。并饬郭松林、周盛波、稳扎稳进。一俟无锡南北两门及惠山扎定合围后。即与刘铭传等并力进攻。速复锡城。其贼以轮船由常州之孟河口等处出江绕窜。图援金陵。亦在意中。并著曾国藩令曾国荃、与都兴阿、于南北两岸防江各水师。严为之备。毋稍疏虞。李鸿章另片奏、苏州乞降内应之贼目郜云官等。降众二十余万。于投诚后。仍复挟众种种要求。恐贻后患。传令该降酋等八人来营。多方开导。坚不允从。当将郜云官等立予骈诛。现在降众人等。业已缴呈军械。乞就遣散。李鸿章即日入城驻守。督率官绅。分投抚恤。人心大定。所办并无不合。而戈登乃因该抚先期调令常胜军回驻昆山。未得入城。忽生异议。强谓李鸿章办理错误。有欲带常胜军与官兵开仗之语。招去郜云官义子郜胜镳、及久从苏贼之广东人千余名。意殊叵测。又怂恿英国提督伯郎、繙译官梅辉立、来苏辩诘。其悻悻之意。见于词色。据称申请公使。与总理衙门议定。再将常胜军作何区处。其意殆挟此军与我为难。洋人不明事理。性多谬执。往往而然。其于杀降一节。亦曾与总理衙门常时议论。不以为然。而不知此中权衡。自有一定之理。殊难与为晓譬。当此时事多艰。中外和好。此等唇舌。我自不值与之深辩。然其藉端哓渎。亦惟有据正理驳斥。以折其心。李鸿章办理此事。甚为允协。嗣后于剿抚一切事宜。仍期准情酌理。一归至当。岂能妄为外国人之所牵掣。将来英国公使。如果向总理衙门议及此事。亦必据正理驳斥之也。苏城散遣降众二十余万。人数过多。著李鸿章妥为筹办。毋稍大意。一面详悉奏闻。将此由六百里各密谕知之。　　

○又谕、官文严树森奏、湖北汉镇地方。久为发捻垂涎。该镇前滨大江。东西及后湖沿堤一带。处处可达皖豫。春冬水涸。无险可守。现就该镇地势。三面筑堡开濠。设立炮台。以补长江之险。所需经费。该镇商民皆愿抽捐房租。现于十月兴工开濠。一面购备本桩石块。筑设堡墙炮台。责令于来年春闲一律完竣等语。所筹尚属周妥。即著照所拟办理。所称各国洋行。及所买地基。拟即一并包入。外国商民。藉资捍卫。该洋人自无不欣然乐从。惟此事总须内地官员自为经理。不可假手洋人。从前上海曾有筑堡开濠保卫地方之举。洋人代为经手。藉此百计浮开。索费甚钜。一切颇形掣肘。此次如不慎之于始。恐蹈上海前辙。并著官文、严树森、妥筹办理。将此由四百里密谕知之。　　

○湖广总督官文奏、请将安徽已革副将贵廷芳暂缓发遣。调赴湖北军营差委。允之。　　

○予江苏望亭等处阵亡游击周学林、守备王舒甲、把总孙勋焕等、祭葬世职加等。　　

○予江西南丰等处殉难文生黄凤翔等绅民妇女九名口分别旌恤如例。　　

○丁巳。谕内阁、前因给事中博桂、御史刘庆、先后奏参锦州副都统恩合等各款。当经降旨交基溥、皂保查办。兹据奏称、查明原参各情。请将该员等分别免议议处各摺片。此案恩合被参之款。既经查明。或事出有因。或物议讹传。其开垦大凌河马厂。令甲兵分领招佃。系援照成案。以专责成。偷垦之地。仍令原人领种。并无失业。至查辩乌云泰一案。亦未弥缝掩饰。均无不合。即著毋庸置议。锦州府知府庆铭、于长盛永漏税罚银一案。尚未办结。辄向幕友穆继谋漏洩。以致该幕起意诈索长盛永赃钱二千余串。而于穆继谋与李洛玉等交通出入衙署。毫无觉察。实非寻常疏忽可比。锦县知县刘杞、于采买运京米石时。属书吏向商人借钱。虽无勒派不偿情事。究属非是。庆铭、刘杞、均著交部议处。举人穆继谋、于长盛永漏税之案。闻该府庆铭有罚银究案之语。从中诓骗得赃。实属卑鄙。著即行斥革。听候部议。开垦牧厂事宜。仍著恩合照所拟章程认真办理。严杜奸民包揽之弊。俟办竣后。再行详细奏报。　　

○谕议政王军机大臣等、前据理藩院以土默特旗贝勒散巴勒诺尔赞等呈报绰金汰、那木萨赉等、纠众焚烧抢掳。恳请查拏等情具奏。当经降旨令麒庆确查。并谕令玉明等派兵协缉。嗣因麒庆以绰金汰等藉差项过重为词。抗差滋事。复于委员查办后。仍行聚众持械。忽聚忽散。究属不法等情覆奏。复批令该都统密饬委员等迅缉务获。兹据麒庆奏称、绰金汰业已自行投案。据该犯供称、实因该旗派差过重。邀人求减差钱。并无抢劫情事等语。该犯既系邀人求减差钱。并未抢劫。何以该贝勒旗屡次与热河都统文内。总以绰金汰等殴官抢人为词。且以纠众焚烧抢掳赴理藩院呈诉。究竟有无其事。及因何启衅根由。必须质讯明确。方可以折服其心。那木萨赉一犯。前因查拏紧急。已据麒庆奏称自行投到。著该都统即将该二犯亲提严讯。并将案内牵涉之旗员提传到案。严切根究。务当持平办理。以成信谳。将此谕令知之。　　

○又谕、李鸿章奏、官军克复无锡金匮县城一摺。暨陈近日贼情。及筹办大略情形一片。览奏甚为嘉悦。李鹤章能与其兄同心戮力。为国宣勤。此次未行破格之奖。正为该员系李鸿章之弟。以示该抚功不自私。俾得推劳将士。鼓舞众心。李鹤章当益自勉励。指日常郡金陵次第奏捷。克成全功。更当与刘铭传、郭松林等、同膺懋赏。至所称忠逆李秀城、自十年春闲。叠陷苏杭各处。尽得东南财赋之区。日益强悍。至去岁贼势屡挫。各城反正。精锐散亡。洪逆惊惶无措。犹赖忠逆回援金陵。主持守局。而该逆以苏州为分地。事急仍须反顾。其部众逆酋。尤以谭绍洸、郜云官、陈炳汶、邓洸明、黄子漋等、为尤众且悍。此次苏锡两城之克。剿除逆酋殆尽。解散逆众。均各数逾亿万。李秀城之巢穴既失。党与已孤。该抚据获贼供。均称该逆踉跄西走。随行仅止两万余人。将赴金陵。设法解围。计不得施。则挟洪逆并其母妻眷属。由浙皖交界窜走江闽以寻回粤之路。李鸿章自入苏城。遍察贼中规画守御。颇饶贼智。深以此酋逸出江闽。恐仍蔓延为患。其常州护逆陈坤书。不甚耐战。杭州之陈炳汶、邓洸明、闻忠逆势败思归。多不愿从。惟溧阳侍逆李侍贤战守俱。悍。且与忠逆同恶相结。而陈邓等逆酋。以嘉湖蓄粮甚多。必须死守。幸而官军各路布局皆稳。金陵杭州。再有一处得手。贼更瓦解。该抚拟即日驰赴锡城。筹布进取。令程学启会同李朝斌、刘秉璋、潘鼎新、水陆各军。由平望太湖平湖乍浦。兜剿浙省之贼。冀与左宗棠、蒋益澧之军前后夹击。李鹤章、刘铭传各军进图常州宜兴。兜剿苏境之贼。冀与曾国荃鲍超之军前后夹击。以分各路贼势。而固苏沪藩篱。所筹均极周至。即著曾国藩饬令曾国荃、与左宗棠联络进止。督率各路将领。与李鸿章部勒诸军相为策应。相机进取。如贼欲由浙皖毗境窜出江闽各路。或由乍浦海口登船逃逸。并著曾国藩、左宗棠、豫筹堵截。沈葆桢现已力疾视事。其于江省饶信等防。经营有素。此时尤当严密设防。不可稍涉疏虞。并与曾国藩、左宗棠、随时函商布置。所有江忠义、席宝田等军。现在是否尚驻赣饶境内。亟应妥筹调度。以赴事机。曾国藩前奏、鲍超及王可升等军。分驻东坝溧水高淳及皖南甯池等属。左宗棠前奏、刘典王开琳各军。以次由孝丰等处进发。兼顾皖防。谅皆各有成算在胸。与李鸿章所筹。定相符合。金陵渐已合围。杭湖亦已分军进捣。时势均有可图。该督抚等务须联络一气。层层进偪。万不可稍涉迁延。惟贼势虽衰。而人数尚众。总宜力求稳慎。以保万全。纵或各城收复稍稽。断不可令李秀城溃围逃逸。务将此贼就地芟除。绝其根株。免致窜扰完善。办理更形费手。李鸿章所部各军。因天气苦寒。多有积劳致病。须略加休养。即著加意拊循。养蓄精锐。慎重进取可也。将此由六百里各谕令知之。　　

○又谕、富明阿奏、近日招抚情形。并将援蒙之扬军撤回。筹办皖北善后一摺。总兵詹启纶等军攻克欧王堡贼圩后。四路兜剿。连日收抚一百数十圩。参将王品裕督同投诚练总詹文魁等。拏获苗逆家属。并收抚民圩十一处。以上反正各圩。应如何加意拊循。妥为控制之处。著唐训方督饬按察使英翰相机办理。毋令再萌反侧。逆属苗徐氏、逆子苗连生、业经解交僧格林沁军营。著该亲王讯明办理。苏常各军。均极得手。发逆纷纷拥至江边。深恐铤走北岸。扬军单薄。不敷分防。僧格林沁、富明阿、将扬营援蒙之军。先行撤回三千五百人。令詹启纶统带。仍回扬州原防。所筹甚是。本日据李鸿章奏、无锡业已克复。南岸攻剿愈紧。北岸防务愈形吃重。若稍有疏虞。致令金陵常州等处之贼。窜入江北完善之区。即南岸叠奏捷音。亦复所得不偿所失。著都兴阿、富明阿、吴棠、分督水陆各军。严密堵御。力遏该逆北渡之路。不可稍涉大意。皖北之患。实由民圩过多。练总权大所致。各团练总。文职保至府道以上。武职保至二三品。仗势自豪。不但生杀之权。地方官不能专主。甚至乡井小民。止知有练总之尊。不知有官长之令。积习日久。党与既多。势益强横。有一大练总而管至百数十圩者。稍有所拂。即籍寻仇为名。纠众烧杀。如苗沛霖之酿成巨患。率皆由此若不妥筹善后隐弭此患恐跋扈桀骜之徒。暗伏乱萌。又蹈苗逆覆辙。著僧格林沁将如何遣散各处民圩。渐削练总之权。俾团练无从抗官之处。悉心筹画。妥为办理。并著曾国藩、唐训方、督饬地方文武。力加整顿。此后该处民练。总须官为督办。毋再畀权练总。致成尾大不掉之势。方为妥善。将此由六百里各谕令知之。　　

○命前任翰林院侍讲杨泗孙仍在南书房行走。　　

○以克复江苏无锡、金匮两县城。赏总兵官周盛波、陈东友、从一品封典。总兵官罗得升、副将颜邦桂、彭述清、易用刚、李正佩、易宏达、游击张绍棠、胡金元、刘克仁、董大义、刘启福、谢连升、道员符信、同知刘盛藻、知州余思枢、巴图鲁名号。并赏刘胜藻花翎。余升叙开复有差。　　

○以热河拏获盗首出力。予府经历吕景恬等优叙。　　

○戊午。谕议政王军机大臣等、都兴阿奏、逆匪图窜北岸。现经布置截剿。冯子材等奏、南路溃贼并注镇防连日统筹战守。并谏壁等处防剿情形各摺片。苏州无锡各城。先后克复。忠侍各逆。窜并丹句一带。蜂屯蚁聚。约有六七万众。贼势如群川赴壑。镇防实首当其冲。冯子材等调张文德所部四营。即日回防。以厚兵力。并令田宗扬一军归并丹徒驻扎。联络东南声势。所筹均尚周妥。即著督饬在防各军。实力扼守。以静待动。以逸待劳。庶战守皆有把握。不至为穷寇所乘。鲍超全军现扎东坝。此时溧水已复。自应进图句容。以断忠逆援救金陵之路。著曾国藩饬令该提督迅速进兵。将句容踞逆歼除。该逆不能回援金陵。势必猛扑京口。亟图一逞。如冯子材等兵力不敷分布。并著曾国藩饬令曾国荃拨兵协助。可使金陵暂缓合围。断不可令镇城有失。都兴阿片内有探闻忠逆欲合护侍各逆。乘火轮船炮船窜扰江阴。并欲渡北。图解金陵之围等语。江阴现系骆国忠驻守。其兵力是否足资抵御。应否添兵协助。著李鸿章迅筹布置。严饬防江师船扼剿。并防其由江阴口岸渡江而北。江北防务。甚关紧要。都兴阿当遵叠次谕旨。督饬水师。严防北窜。毋得稍有疏虞。忠逆既窜丹阳城内。常郡守御自必空虚。李鸿章昨奏、兵勇血战经年。拟暂为休养。惟机月可乘。时不可失。著该抚拣择选锋。乘胜前进。如能一鼓攻克。则丹句之贼。势必望风瓦解。想李鸿章必能相机办理。筹画万全也。将此由六百里各谕令知之。　　

○又谕、左宗棠奏、克复甯波等府县。英法领事夏福礼等九员助剿出力。请旨嘉奖。并由该督传旨赏给物件等语。英国领事夏福礼、总兵＜?口丢＞乐德克、都司陂格乐、繙译官有雅芝、兵船医官参将衔伊尔云、水师都司费达士、法国参将权授中国兵官德克碑、税务司日意格、教主田垒思、上年随同官军克复甯波各城、实属奋勇出力。宜加赏赉。以示嘉奖。各国助剿出力奖励。有仅传旨嘉奖者。有行知各该国主自行给奖者。有赏银牌者。有赏银两者。其功绩大小不同。故奖赏亦厚薄有别。日前李鸿章奏、克复苏州省城。戈登尤为出力。曾经降旨赏给头等功牌。并银一万两。闻此外另由李鸿章赏赉银七万两。浙省助剿之英法领事等官夏福礼等九员。协同克复甯波慈溪等城。甚为出力。惟究非克省可比。若赏给银两。恐以戈登为比。实难为继。若赏给物件过优。恐戈登又有藉口。缘日前阵亡之勒伯勒东曾赏貂皮。英国住京公使曾援以为戈登请。经总理衙门告知。系因阵亡而赏。戈登实非其比。该使亦即中止。左宗棠所请传旨赏给该员等物件。是否已有成说。惟未明言何项赏件。碍难悬拟。著将各该员等劳绩。细加察核。应如何分别赏赉银两物件功牌之处。一面酌拟赏件颁发。一面奏闻。并摘录此旨内嘉奖数语宣示。至功牌为外国人所重。无论或赏银两。或赏物件。均不可无功牌。功牌如外国宝星之类。崇厚、李鸿章、并曾制造有式。可仿照办理也。该督曾否进扎富阳。近日军情。并著随时报闻。以慰廑系。将此由五百里谕令知之。　　

○以浙江克复甯波等城出力。赏知府边葆諴、游击吴长安等花翎。知县沈兆元等蓝翎。余升叙有差。　　

○以江苏上海拏获逆首洪秀泉亲族。擢把总淩国祥以守备用。并赏花翎。余加衔升叙有差。　　

○以营利私逃。浙江知县张树松革职逮问。　　

○予浙江上虞阵亡在籍光禄寺署正潘治安、知县陈景祺、祭葬世职加等。　　

○己未。谕内阁、张之万奏、甄别庸劣各员。请分别革职降补一摺。河南署鹿邑县知县王毓昌、性耽安逸。不理公事。鲁山县知县左德溥、居心巧诈。委任吏胥。署鲁山县知县左骏章、嗜酒任性。动作轻躁。宝丰县知县余光斗、昬庸无能。诸事废弛。商邱县知县茅豫春、才识昬庸。办事竭蹶。前署甯陵县知县周广德、贪利营私。声名狼藉。以上各员。均著即行革职。前署商邱县事柘城县知县谢国辅、小有才具。轻浮自喜。惟年力尚强。著以县丞降补。该员前有已徵未解之款。尚未交清。茅豫春、周广德、均有已徵未解之项。为数甚钜。均著勒限严追。如逾限不交。即著从严参办。　　

○谕议政王军机大臣等、张凯嵩奏、容县官军埽荡匪巢。并东师越境会剿。收复岑溪县城各摺片。广西官军于攻复容县后。乘胜攻克大化贼巢。生捦范亚音之弟范六。并将余匪分别剿抚。容境大致肃清。惟首逆范亚音在逃未获。必应赶紧躧缉。毋令兔脱。其由岑溪逃往藤县糯峒之匪。喘息一定。亦恐滋蔓难图。著毛鸿宾、郭嵩焘、张凯嵩、督饬两省官军。分投摉捕追蹑。务令渠魁就缚。萌孽悉除。以靖疆圉。各路投诚之人。必须地方官妥为钤束。并著张凯嵩严饬覃远琎、卢定勋等督率官绅。设局立团。悉心查办。总期抚绥安定。后患不萌。方为妥善。前据毛鸿宾奏、李幅猷一股。窜至广西怀集县之石茔地方。树栅屯粮。意图久踞。兹据张凯嵩奏、署怀集县知县况逢春等。督团截杀。歼匪甚多。复会合东省勇练。填濠焚栅。枪炮齐施。该逆腹背受敌。夺路狂窜。仅余残匪一二千人。由阳山之白带寨冈窜去。现在广东兵勇赶到。督队跟追。其前窜开泰县属一股。忽于十月十一日自焚其巢。全股突向永从县窜去等语。李幅猷股匪。经此次痛创之后。余党尚有一二千人。亟应各省合兵夹击。聚而歼旃。著毛鸿宾、劳崇光、张亮基、廓嵩寿、张凯嵩、恽世临等、各饬在事员弁。实力堵截。严密兜拏。或悬赏购获首逆。逆设法解散胁从。务将积年巨憝。一鼓歼除。毋令豕突狼奔。余烬复炽。方能永靖边陲。至贵州永从县境。与广西之罗城接坏。若由永城走古州。绕出荔波独山。可入广西之河池思恩等州县。此股逆匪。本有趋粤之志。自应扼要严防。著劳崇光等迅派兵勇。迎头截剿。张凯嵩饬令副将黄仲庆等。探明贼踪所向。严密堵剿。毋得稍有疏虞。将此由六百里各谕令知之。　　

○补铸直隶沧州知州、四川高县知县、各印信。从总督刘长佑、骆秉章请也。　　

○以河南倡捐京仓米价。予巡抚张之万、学政景其浚、布政使王宪、署接察使王正谊等议叙有差。　　

○以捐备甘肃饷需。子河南布政使王宪优叙。　　

○予河南各属阵亡殉难绅民妇女一千三百三十三名口分别旌恤如例。　　

○庚申。谕内阁、恭亲王、宝鋆奏、详查定陵各段已修工程。据承修大臣移付内称均属坚固一摺。现在定陵及妃园寝已修工程。经恭亲王等移付承修大臣逐项详查。已据覆称、均属坚实巩固。并无偷减草率等弊。嗣后应修各工。仍著承修工程大臣督饬住工监督。随时敬谨稽查。总期一律完固。不得稍有疏懈。并著恭亲王等随时督率。以昭慎重。另片奏、工作吃紧之际。匠役云集。请饬马兰镇总兵认真弹压等语。陵寝重地。理宜严肃。转瞬春融。工作匠役。倍多于前。著承修工程大臣轮流住工。与常川住工之大臣全庆、实力稽查。严为约束。并著责成文俊拨派弁兵官役。常川在工。认真弹压。如有匠役结夥滋事。即行严拏。从重惩办。以免效尤。傥派出兵投。并不实力奉行。有意徇纵。或劣弁藉端勒索。即著恭亲王等据实严参。　　

○又谕、前任安徽巡抚李续宜、由诸生带勇剿贼。忠勇奋发。沉毅有为。与其兄原任浙江布政使李续宾、戮力行闲。受文宗显皇帝特达之知。洊擢封圻。转战湘鄂江皖数省。屡克名城。战功卓著。咸丰十年闲。逆匪石达开窜扰湖南。该员统师援剿。力解宝庆之围。厥功尤伟。朕御极后。调任湖北安徽巡抚。办理一切。深合机宜。上年因丁母忧。赏假回籍治丧。本年复准开缺。专办皖北军务。旋因患病。节次赏假在籍调理。方冀渐起沉疴。长资倚任。兹闻溘逝。悼惜殊深。孝续宜著加恩照总督军营病故例赐恤。任内一切处分。悉予开复。应得恤典。该衙门察例具奏。并准于湖南湖北安徽省城。宝庆府城。及原籍湘乡县城。建立专祠。其历年战绩。著官文、曾国藩、详查具奏。宣付史馆。伊父李登胜著赏给人薓四两。交恽世临颁给祗领。并著该地方官以时存问。伊子一人尚幼。著俟及岁时。由该部带领引见。以示笃念荩臣锡类推恩至意。寻予祭葬恤荫。谥勇毅。　　

○又谕、前因富明阿奏、直隶勒休千总谭兴魁剿贼出力。恳请开复原官。仍以守备尽先补用。当经降旨允准。兹据兵部奏称、休致人员。例不准其开复。惟该员因从军伤疾举发。呈请告病。因系军政之年。是以照例勒休。情尚可原。此次剿贼陷阵。亦属首先出力。应否准其开复。请旨遵行等语。谭兴魁著准其开复原官。仍以守备尽先补用。嗣后仍不得援以为例。　　

○又谕、恽世临奏、李逆股匪穷蹙投诚。生捦首逆一摺。李幅猷股匪。自遁入广东连阳山内之石茔阬尾一带。负嵎固守。经福建按察使张运兰等督率湘军。于十月十一十四等日。驰抵寨冈石茔等处进剿。贼目二十余人诣营乞抚。十七日贼目等将石茔阬尾贼垒概行焚毁。呈缴军械旗帜伪印伪照多件。除积年悍贼伪旗帅向日鼎等三十余名。业经正法外。其乞降之余党三千余人。分别遣散安插。首逆李幅猷、逃至连州所属之铁阬。复经兵勇奋力冲杀。悉数捦缚。又拏获伪军略曾溃、伍幅胜二名。一并解赴广东讯明办理。连阳地方。一律肃清。办理甚为认真。著恽世临饬令张运兰等乘此声威。将逃窜余匪。会同粤黔各军。合力歼除。毋留余孽。　　

○谕议政王军机大臣等、刘长佑奏报回省日期。暨摉捕余匪。请保出力员弁各摺片。直隶地方。现就肃清。复将屡叛屡降之积匪杨朋岭伏法。其元城县通贼之革生钱洛汶等。亦经摉捕诛戮。办理甚为妥协。直境匪徒。经此次剿除痛惩。理宜净绝根株。究竟各属现尚有无潜藏巨憝。仍著该督随时访察办理。毋稍懈弛。刘长佑现已回省。所有地方善后一切应办事宜。著即认真率属妥筹办理。俟有就绪。再行奏请来见。候旨遵行。至另片奏、直省吏治营伍。均多废弛。所拟整顿大概情形。自应一切破除情面。整躬督率办理。但须事事务求实效。在力行不在多言。至欲访求公正绅士。咨以地方利弊得失。惟在该督悉心延揽。以资考镜。古人采及刍荛。随事随时。皆资访察。固不独于绅士为然。果得地方公正绅士。自足以通达舆情。维持治理也。将此谕令知之。　　

○又谕、都兴阿奏击剿龙虎埭窜贼获胜。刘巷降众溃围逃出。现饬稽查情形一摺。苏垣败贼。窜扰丹阳一带。突至江边。经总兵李起高等军击退。刘巷朱家圩等处。又有贼众数千。意图渡江扑犯太平洲。旋见镇海庵对江之龙虎埭。有贼马步队一二千人驰骤而来。我军拨队扼险。登岸迎击。贼始回窜刘巷以下。该逆穷极思窜。铤而走险。旁扰镇城。北犯扬防。均属意中之事。著都兴阿、富明阿、冯子材、魁玉、懔遵前旨。督饬各军。扼要布置。严密堵御。如镇营兵力不敷防剿。并著都兴阿拨兵策应。总之扬州镇江两军。虽营分南北。实则同办一事。必须联络一气互为声援。方不至为贼所乘。不得稍分畛域。致误戎机。昨据冯子材等奏、九月闲常州逃出难民贺姓等。约五六百人。由孩溪谏壁赴丹徒柏家桥卡外投诚时。余干贼垒。出贼追逐。难民呼号求救。总兵田宗扬往援。贼已回遁。当将此起难民。交招抚局给赀遣散。兹据都兴阿奏、镇军投诚逆首张九元为贼所觉。悉力围攻。该降众禀乞田宗扬往援。因该卡子药俱尽。力不能支。止得带队随同官兵冲出。当饬李起高。及丹徒县知县冯渭查明。止准于十一月初八一日北渡。初九日即行禁止等语。与冯子材等所奏。均不相符。是否该营禀报不实。以致彼此两歧。著都兴阿、富明阿、冯子材、魁玉、查明具奏。其未经种出之降众。自必陆续北来。都兴阿现饬副将孙文友等。于沿江过渡地方。设局稽查。并派侍卫讷楞额挑马队百名。前往沿江一带弹压。即著饬令各该员认真盘诘。以免奸匪溷迹。此项降众。应如何饬令地方官分别遣散设法安插之处。著李鸿章妥为办理。将此由六百里各谕令知之。　　

○又谕、吴棠奏、徐宿援蒙官军。回顾本境一摺。总兵姚广武一军。于十月二十八日。攻克宿境之宋家圩。将捻首宋小喜捦获正法。现经僧格林沁饬令该总兵带队回宿。清理宿西各捻圩。即著吴棠督饬姚广武迅将宿西伏莽次第埽除。以靖地方。将此由五百里谕令知之。　　

○又谕、恽世临奏、李幅猷股匪。穷蹙投诚。首逆就获。并援剿黎平情形一摺。李幅猷以石逆余党。著名凶悍。现经官军拏获。解赴广东。即著毛鸿宾、郭嵩焘、将该犯等三名讯明后。尽法惩治。该逆全股。前据楚粤两省奏报。实有三四万之众。此次恽世临所称、余众仅三千余人。其大股究归何所。且以积年窜扰蜀黔楚粤悍贼。现虽穷蹙乞降。难保不阴谋反侧。恽世临所称分别遣散安插之处。能否不贻患将来。著毛鸿宾、恽世临、郭嵩焘、饬令地方官及带兵员弁。实力摉捕。妥筹办理。其已降之众。如有叵测。即当一律剿除。以清后患。至该逆前窜开泰县属一股。昨据张凯嵩奏、全向永从县窜去。又称李幅猷与其弟李幅忠面议投诚。迟疑未决。意欲他窜等语。此次恽世临奏称、该逆分股李七、窜扰黎平洪州所等处。复窜至下温。攻陷成应洪营盘。成应洪不知下落。现经周洪印等追剿。复退窜宰窖四寨地方等语。所称李七。是否即系李幅忠。其宰窖四寨之贼。是否即窜往永从之股。分扰蔓延。现在李幅猷既经生捦。该逆党与。自已闻风胆落。正宜乘此声威。合黔粤及楚省官军。埽清全股。以靖边圉而免蔓延。著劳崇光、张亮基、恽世临、张凯嵩、懔遵前旨。督饬各该省官军。会合兜剿。毋得藉口边防。株守境内。傥意存观望。任令匪踪铤走。将来窜往何路肆扰。即将何省会剿不力之员弁从重治罪。决不宽贷。此次成应洪既与周洪印约会进攻。何以该逆窜向洪州下温。攻陷营盘。未见周洪印接应。难保非该副将心存畛域。坐视不援。即著恽世临查明参奏。成应洪下落。并著劳崇光、张亮基、查明办理。将此由六百里各谕令知之。　　

○又谕、阎敬铭奏、东昌布置粗定。现拟回省。并访闻邱县乡民张本功等聚众抗粮。拏获正法各摺片。阎敬铭自八月闲督军驻扎东昌。迄今将及三月。督率各州县。摉拏匪党三千数百名正法。民情渐知儆惧。现令定安等军。会同地方官巡缉余匪。实行保甲。并责成署东昌守曹丙辉认真整饬。其毗连徐宿及单县马良集并韩庄牐。均已派员带兵扼守。仍著督饬认真办理。以靖地方。李大个子股匪。前据僧格林沁奏报。该匪首到营投诚。惟相盘等股。仍行负固。东省与徐宿毗境。并著阎敬铭严饬派出之王心安等军。慎密防维。毋令捻踪阑入。阎敬铭现届服阕。本日业经降旨。补授山东巡抚。著于回省后。即将察吏整军及该省应办各件。逐一实心讲求。力加整顿。俾地方日有起色。方为不负委任。邱县乡民张本功等。聚集匪众多人。意图入城抗粮。经该抚派调勇丁。会同地方官。将该匪首等缉获正法。办理甚为妥速。东省地方雕敝。民困未纾。该大吏等固宜加意拊循。惟此等不法匪徒。胆敢纠众抗官。实为法所难宥。此外各州县似此者。恐尚不少。仍著切实访拏惩办。以儆刁顽。各属黑团。并著设法晓谕解散。为首匪犯。严缉正法。毋任一名漏网。兖沂曹一带。伏莽尚多。该抚拟诸务清厘。明春出省。前往巡察。著照所拟妥为办理。至淄川白莲池等处。随同僧格林沁官军剿匪出力官绅人等。均系著有微劳。惟僧格林沁前次请奖所部员弁。人数无多。原以赏功之典。宜从核实。所有淄川等处随同出力各员弁。著阎敬铭择尤汇保。毋许冒滥。将此谕令知之。　　

○又谕、多隆阿奏、官军收复山阳。商境肃清。并围攻盩厔各路。汇报军情一摺。此股贼匪窜走。官军追剿。一及之于东冈。再及之于富水关。沿途斩获而外。究竟尚有若干。现由西坪窜越豫境。自应不分畛域。踰境穷追。蓝斯明兵力未厚。现在张总愚大股。盘踞淅川。尤虞其与蓝逆一股句合为患。复扰陕境。多隆阿所奏。饬令蓝斯明严扼武关。兼顾潼商一带。仍恐不敷堵剿。著即懔遵前旨。酌量分拨兵勇。俾得越境追剿。与豫省之军前后夹击。张曜所部。现已前往淅川防剿。张之万并派令葛承霖、蒋希夷、所带湘楚各营。前往协助。前奏已将西坪窜来之匪击退。著即严饬该总兵亲督各军。与秦军联络。实力扼截。张曜接仗一切情形。张之万切须随时查察。如果防剿不力。徒为纸上空谈。致令蓝张二逆。乘闲窜合。仍复蔓延。必惟张曜是问。即张之万亦不能当兹重咎。前因蓝逆窜至商境。与豫鄂均属毗连。曾经谕令官文、严树林、即饬郧防之军。相机越剿。此时贼踪所向。如须鄂军相为策应。张之万即遵奉前旨。飞咨鄂省郧防兵勇。会合围剿。毋失事机。豫省此时东路稍纾。其亳州一带捻匪。有僧格林沁大军督剿。张之万即当权衡缓急。量移东路各军。以顾西圉。该抚应否亲赴西路。以资巡察。著即酌量情形办理。多隆阿督攻盩厔。谅不难于得手。务须迅速奏功。毋为一隅之地。致牵全局。雷正绾之军。已由灵台前进。并著迅饬陶茂林之军。速清汧陇。转战而前。与雷正绾会合甘境。以厚兵力。仍督令曹克忠埽除麟游一带余匪。进扎岐郿。毋稍稽滞。其李云麟所部。叠经寄谕。责令回军援剿商南之贼。该京堂计已接奉此旨。此时刘蓉曾否入陕。仍未奏来。何以如此濡迟。汉南群盗如毛。刘蓉之军。如未入陕。李云麟一军。亦断不能独力削平。商境肃清情形。究复如何。如或商潼贼势尚重。蓝斯明一军。势难独支。多隆阿仍遵前旨。飞咨李云麟回军。与蓝斯明并力合剿。并著该京堂星速返旆。毋得藉词避就。自蹈愆尤。刘蓉仍遵叠次谕旨。速整军威。由青石关进扎。以复汉疆。并将陕南一路军情。详细奏闻。毋再延宕。将此由六百里各谕令知之。　　

○又谕、多隆阿奏、回匪势穷乞抚。并请将甘省兵勇。统归雷正绾调遣。熙麟专办粮台各等语。陕省回匪。蓄谋倡乱。经多隆阿督军痛加剿洗。所有凶悍逆党。业已歼除殆尽。现惟汧阳陇州麟游。尚有零星匪徒。陶茂林由凤翔进兵。至汧阳交界地方。回众老弱妇女。顶香跪地。哭泣求抚。该回众既经畏威悔罪。自可宽其一线。予以自新。前经叠降谕旨。准予良回投诚。著多隆阿即遵奉前旨。妥为办理。并刊刻誊黄。遍行晓谕。总令其将戕官踞城首恶捆献。其余一切胁从。概行赦宥。则回众可期渐次解散。至甘肃固原州。为提督驻扎之所。踞城者多系叛兵。平凉回匪。陷城戕官。凶恶已甚。该大臣当饬雷正绾等。大申挞伐。以惩凶顽。俟匪势穷蹙后。再行分别招抚。以期一劳永逸。此外陕甘各路零匪。果有诚心悔祸。自拔来归者。即由该大臣设法安插。毋稍大意。雷正绾已抵甘省泾州地方。著即迅速前进。痛埽逆氛。所有该省兵勇。均著归雷天绾调遣。以一事权。甘肃省垣紧要。经理需人。熙麟俟道路稍通。即应前赴省城。现在省东一带回匪。已有雷正绾督军剿办。熙麟著俟雷正绾进抵平凉后。即酌度情形。驰赴兰州。整顿吏治。并办理河州狄道等处防剿事宜。其雷正绾军营粮台。即由熙麟督饬所属办理。设法接济。毋令缺乏。将此由六百里各谕令知之。　　

○实授阎敬铭山东巡抚。　　

○以已革阿勒楚喀副都统德楞额署伯都讷副都统。　　

○予江苏龙虎埭阵亡都司陈奇珍、把总陈胜明、祭葬世职加等。　　

○予江苏溧水阵亡知县张毓林祭葬世职。
  </div>
  <div class="pagination">
   <a href="清实录同治朝实录_page135.html">
    上一页
   </a>
   <span>
    ...
   </span>
   <a href="清实录同治朝实录_page131.html">
    131
   </a>
   <a href="清实录同治朝实录_page132.html">
    132
   </a>
   <a href="清实录同治朝实录_page133.html">
    133
   </a>
   <a href="清实录同治朝实录_page134.html">
    134
   </a>
   <a href="清实录同治朝实录_page135.html">
    135
   </a>
   <span class="current-page">
    136
   </span>
   <a href="清实录同治朝实录_page137.html">
    137
   </a>
   <a href="清实录同治朝实录_page138.html">
    138
   </a>
   <a href="清实录同治朝实录_page139.html">
    139
   </a>
   <a href="清实录同治朝实录_page140.html">
    140
   </a>
   <a href="清实录同治朝实录_page141.html">
    141
   </a>
   <span>
    ...
   </span>
   <a href="清实录同治朝实录_page137.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
