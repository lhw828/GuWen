<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 734 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 734 页/共 848 页</h1>
    <div class="content">
○以乾清门二等侍卫萨凌德、为御前侍卫。　　

○己卯。赏广安门外普济堂煮赈小米三百石。　　

○庚辰。谕内阁、布彦泰等奏、土尔扈特福晋等赴藏。擅走草地。请将拦阻不力之佐领等交部议处一摺。该佐领等奉委照料。未能拦阻截回。咎实难辞。伊犁佐领塔勒图、著交部议处。骁骑校德兴、于该福晋由草地行走之时。未能一同拦阻。著一并交部议处。　　

○铸给湖北提标后营都司关防。守备条记。从总督裕泰请也。　　

○以捐修城垣。予乌什副将阿勒精阿等优叙。余升补有差。　　

○拨浙江漕截余賸银六千六百两有奇。协济杭州、嘉兴、湖州、减歇军船帮丁。　　

○修浙江仁和、海宁、二州县海塘。从巡抚梁宝常请也。　　

○辛巳。上御洞明堂。勾到四川情实罪犯。停决斩犯九人。绞犯四人。余一百十人予勾。　　

○谕内阁、仓场衙门向来设立官斛。不容颗粒短少。此次禄米仓花户。胆敢擅设私斛。减放甲米。似此营私舞弊。恐各仓均所不免。著仓场侍郎会同查仓御史。严密访查。如有花户另造私斛。即拏交刑部治罪。并将该仓监督指名参奏。经此次饬查之后。若再有前项弊端。一经发觉。惟该侍郎等及查仓御史是问。毋得视为具文。日久生懈。　　

○又谕、此案禄米仓花户、私削官斛。减放甲米。情节较重。除事后听从弥缝之该仓监督四庆、刘涵、业已革职外。监放官台琫阿、仓场侍郎德春、杨殿邦、均著交部议处。西城副指挥邹培经、查起私斛米袋。办事尚属认真。著交部议叙。　　

○又谕、钟祥等奏、请饬调署南阳镇带兵弹压。并咨调南河备弁兵丁一摺。现署南阳镇总兵徐太平、著准其调赴工次。带领兵丁巡逻弹压。南河守备赵大德、杜士贵、周阶、均著准其调赴东河襄办。所请调南河革职留工效力之前署淮海道里河同知沈镐、前河营参将吕邦治、著不准其调用。　　

○以礼部尚书特登额、为满洲繙译乡试正考官。司经局洗马德龄、为副考官。　　

○壬午。谕军机大臣等、据耆英奏、连日接见夷使大概情形一摺。览奏俱悉。口□佛＜?口兰＞哂夷使到粤。经该督连次接见。详加诘问。该夷使请颁＜?口英＞咪两国贸易章程。自应查照前议条约。令其仿照办理。其越分妄求各情节。万无允准之理。至所请进京朝见一节。著谕以天朝体制。大皇帝从不接见外夷。徒劳跋涉。即如＜?口英＞咭唎咪唎口□坚、亦未进京朝觐。中朝抚驭外夷。一视同仁。岂肯稍分彼此。该国自当与＜?口英＞咪两国。共遵条约。不得于例外妄有干求。该夷使叵测情形。不可不密为防范。该督务当示以镇静。不可别生枝节。将此由四百里谕令知之。　　

○又谕、本日据富呢扬阿奏、查明抢掠营马、戕害备兵之贼番种类来踪等情一摺。原奏既称此次滋事。查系果洛克番贼率众行抢。又称去岁捕逐野番时。果洛克并未出巢。其地在玛庆雪山之南。为四川所辖。山遥路僻。该番远出寻抢。亦属不易。并有此时番地又值大雪封山。果洛克巢穴远在川境。未便深入穷追等语。究竟此次行抢。是否实系果洛克番贼。其果洛克巢穴。既远在川境。何以遽能远出肆抢。著德兴接奉此旨、即将前项情形确切查明。迅即由驿据实覆奏。毋稍含混。将此谕令知之。　　

○江南河道总督潘锡恩奏报秋汛安澜。命诣河神庙祀谢。并下部议叙。出力员弁升叙有差。　　

○癸未。上御洞明堂。勾到广东陕甘情实罪犯。停决广东斩犯四人。绞犯一人。陕甘斩犯四人。余八十五人予勾。　　

○以捐修文庙。予江西知县庞复敦等升叙有差。　　

○甲申。上诣绮春园问皇太后安。　　

○谕军机大臣等、御史陈岱霖奏、请严革徵漕积弊一摺。据奏清弊之源。其要有三。一、州县辄向管漕书吏称贷银钱。迨徵漕之日。任听书吏包揽。高下其手。一、胥役于乡居窎远之户。先期垫完。截其串票。遂执串刁难。加倍勒掯。一、刁生劣监。出入衙门。收漕届期。或收受漕规。或代各花户包揽完纳。一切帮费。任其入已各等语。此等弊窦。若不认真整饬。必致因漕起衅。动成巨案。著有漕各省督抚于所指弊端。严加惩办。毋得稍存瞻徇。将此各谕令知之。　　

○又谕、前据潘锡恩奏、下游水势未消。当经降旨令督率道将员弁加谨巡防。兹据奏称、扬河厅境高邮七颗柳地方东堤里坡陡蛰十余丈。派兵入水摸探。知系石上加土为堤。水由石缝串入。堤身坐蛰。用土难于见功。拟于临河圈筑柴坝。已饬兴工赶办等语。该处堤身因湖水久浸。以致坐蛰串漏。必应设法补救。既据奏临河圈筑柴坝。可期得力。著照议妥速办理。该河督现在亲往督办。务即严饬该管道将、及厅营员弁赶紧圈筑。克日竣工。毋得稍有迟延关碍运道。是为至要。其查勘情形。仍著于到工后。迅速据实具奏。将此谕令知之。寻奏、查该处口门。仅宽十九丈五尺。自十月初一日兴工。至初九日挂缆合龙。一律巩固。至回空军船南下已一千余只。行走顺利。报闻。　　

○铸给山东夏津县管河县丞条记。从河道总督钟祥请也。　　

○乙酉。谕内阁、讷尔经额奏、永定河南七工大坝合龙。并请酌保捐资出力各员等语。此项工程。先后动用过滹沱河生息银三万两。著照例造册报部。其不敷银十二万余两。免其造册报销。所有捐数较多并在工尤为出力者。著该督酌保数员。候朕施恩。毋许冒滥。革职留任之永定河道张起鹓、三角淀通判翟宫槐、现在办工尚知奋勉。著俟来年三汛安澜后、如果始终无误。再行奏请开复。专汛东安县主簿王锡震、前既疏防。办工又不得力。著即革任。以示惩儆。　　

○又谕、桂良等奏、请将造册含混、被控勒罚之同知解任质讯一摺。云南大关同知姚延之、募修城庙等工。造报含混。于控案辄行酌罚。并有被控勒罚银两。及家人田三威索之事。姚延之著暂行革职。交该督抚提集人证。严讯究办。寻奏、查讯姚延之、并无勒罚染指、及违例妄断情事。应准其开复原官。其失察家人田三因事受财。仍交部核议。饶文典、田三、均照以财行求。按律杖六十。下部议。从之。　　

○谕军机大臣等、都察院奏、江苏民人陈宝广、呈控游击杨得邦抽提商船规费置盗不缉一案。已明降谕旨。交壁昌等亲提严审矣。营员私抽商税。纵盗殃民。如果属实。自应严参惩办。至武弁乘轿出辕。尤乖体制。不可不严行饬禁。著该督等确切访查。据实参奏。并著通饬各属营员。概不准自耽安逸。妄行乘轿。以符定制。将此谕令知之。寻奏、杨得邦并无纵盗殃民情事。惟私抽商税。津贴巡防兵丁。违例乘轿属实。应照例革职。下部议。从之。　　

○丙戌。谕内阁、恩桂等奏、江苏饷鞘。查有搀杂情弊。请饬查等语。江苏委员靖江县典史朱维鉴、领解捐监等银。经管库大臣当堂劈验。印花未损。而鞘内有一封搀杂碎石。现据该解员照数补足。此项碎石。显系该省包封时胥役从中舞弊。著孙善宝查明。严行惩办。　　

○以兵部右侍郎舒兴阿、为总管内务府大臣。　　

○丁亥。谕内阁、户部奏、请饬催途次铜铅船只等语。铜铅为鼓铸攸关。断不容迟延贻误。所有已入直隶境之张循徵、童翚、赵亨钤、三运。已过天津关之杨汝芝、方联选、二运。已入山东境之姚光熹、黄际昌、二运。已自湖北开行之李杰、一运。已入江南境之崇璟、一运。已过龙江关之俞汝本、一运。已过淮关之林发森、一运。均著沿途各督抚迅派干员。会同经过地方文武员弁迎提催趱。务期于河水未冻以前。一律赶运抵通。不准稍有稽滞。傥该运员等藉词延宕。承催督催各员。并不实力催趱。即著各该督抚指名严参。以肃运务。　　

○又谕、阿克苏办事大臣辑瑞、于该处开垦荒地。未经具奏。率即兴工。所称阿奇木伯克郡王爱玛特等捐备口粮羊只之处。恐有抑勒掯捐情事。所办实属冒昧。辑瑞著交部严加议处。该处开垦事宜。著暂行停工。候旨办理。　　

○谕军机大臣等前据辑瑞奏、于阿克苏开垦荒地。酌给回户一摺。当交该部核议。兹据户部酌核具奏。开垦地亩。期于国计民生。两有裨益。阿克苏既查有可垦地十万亩。开渠引水。足资灌溉。自宜据实奏明。候旨遵办。乃该大臣未经具奏。率即饬招回户。于六月兴工。已明降谕旨。将该大臣严加议处矣。喀什噶尔等处开垦。向系招集眷户认种。此次该大臣声请毋庸招觅眷民。所奏情形果否属实。著布彦泰等确切查明。悉心核议。并著达洪阿、亲往阿克苏。将可垦之地。逐加履勘。何以与喀什噶尔情形不同。其招徕内地眷户。认地垦种。何以碍难办理之处。务当详细体察。咨商布彦泰、会同具奏。又据乌什办事大臣维禄等奏、酌拟裁屯撤兵。及续开地亩。拨给夷回耕种各情。著达洪阿于查勘阿克苏竣事后。即前赴乌什。察看情形。一并妥议具奏。辑瑞及维禄摺均钞给阅看。将此谕令知之。　　

○兵部议覆、盛京将军禧恩奏、请添设捕盗弁兵章程八条。一、奉天地方辽阔。缉捕最关紧要。应添设捕盗千总三员。把总三员。经制外委六员。虚顶外委十二员。马兵八十名。步兵一百八名。以资巡缉。一、千总把总经制外委等员。三年内未便遽请添设。而兵丁未可漫无约束。应令各厅州县。由武生中拣选家道殷实。年力富强。素无武断乡曲。包揽词讼之事各二三人。送将军考验。挑取十二名。给与虚顶外委。食马兵钱粮。管束众兵。责以捕务。一、此次添设弁兵等饷银。并缉捕犒赏。应准于发商生息项下动支。分别付给。一、千总把总等官。三年外始行设立。其三年内之空旷俸银马乾。准作为置办器械马匹之用。一、每年倒桩马匹。准照热河捕盗营之例。马匹骑操过五年者。准其领价买补。若一年倒毙者。赔银七两。二年倒毙者。赔银六两。按年递减。每年每百匹。准报倒马三十匹。于息钱赢余项下动支买补。一、弁兵红白赏恤。及修理器械兵房。配造火药。应于每年息银息钱赢余项下动支。一、弁兵房间。共计二百三十间。每间给银三十五两。应在承德县库存桥道生息项下动支。一、边外蒙古游收地方。如有盗贼藏匿。准该弁兵赴地方官领票出边缉拏。仍知照各旗蒙古协缉。如无照票。不准私行出边。以重边禁。从之。　　

○戊子。谕内阁、此次覆试武举刀力石力不符之刘英魁、闵长申、文寿、玉庆、朱连升、李德明、白云凤、俱著罚停殿试一科。所有原围监射王大臣较射大臣、著交宗人府吏兵二部照例议处。其补行覆试弓力仍不相符之武举傅廷扬、定魁、著再罚停殿试一科。　　

○肃亲王敬敏、因病乞假。以科尔沁扎萨克郡王僧格林沁、署正蓝旗满洲都统。　　

○予甘肃因公淹毙试用知县李锦芳同知衔。并祭葬恤荫。　　

○己丑。上御洞明堂。勾到福建、奉天、湖广、情实罪犯。停决湖广斩犯七人。绞犯一人。奉天斩犯二人。余八十人予勾。　　

○庚寅。上诣绮春园问皇太后安。　　

○谕内阁、禧恩奏、酌减捕打冬围兵丁一摺。盛京每岁冬间进鲜。既已裁减过半。所有捕围兵丁。自宜量为酌减。著照所请、捕围兵一千三百名自本年起。减去三百名。仍按年轮流派前锋马甲一千名。捕打贡鲜。以资操练。　　

○以通政使司通政使和淳、为都察院左副都御史。　　

○广西右江镇总兵官阿克敦布、因病乞休。允之。　　

○旌表守正捐躯江苏赣榆县民相庭珍妻张氏。河南叶县民薛玉岑妻张氏。　　

○修福建驻防兵房。从将军敬＜?穆-禾攵＞请也。　　

○改造盛京金州水师营战船。从将军禧恩请也。　　

○辛卯。孝慈高皇后忌辰。遣官祭福陵。　　

○上诣大高殿行礼。　　

○还宫。　　

○贵州巡抚贺长龄奏、查黔省各属。并无银砂。亦无银矿可采。得旨、细心查办。不可一奏了事。　　

○旌表守正捐躯山东郯城县民王块甲妹王氏。鱼台县民强礼修女强氏。　　

○以孟冬时享太庙。自是日始。斋戒三日。　　

○壬辰。谕内阁、潘锡恩奏、查勘高邮东堤遇风漫水。现在抢堵情形一摺。据称扬河厅境高邮汛七颗柳地方东堤。被水浸泡日久。堤身坐蛰。该厅营赶筑柴坝。适遭风暴。遂致漫缺十余丈。该河督亲往督办等语。该处堤身因风漫缺。该员弁等防守不力。咎无可辞。杨河通判张用熙、扬河营守备陈耀、俱著撤任。摘去顶带。仍责令在工效力。果能依限完竣。由该河督核明具奏。傥稍延玩。即行严参。淮扬道樊师仲、河营参将卢永盛、淮扬游击李胜、俱著交部议处。潘锡恩未能先事豫防。著一并交部议处。该处堤下居民无多。虽早经迁避。并无损伤。然究属被水可悯。著即督饬该地方官。妥为抚恤。毋令一夫失所。此次堵筑缺口所用钱粮。著责令专管之厅营。全数分赔。以示惩儆。　　

○伊犁将军布彦泰奏、开垦阿齐乌苏山地。大局已成。渠道全通。现将极东之哈什河引放入渠。皆已盈科递进。水到渠成。旋又查看渠尾。则已潆洄转注。洩入乌合哩里克河。并无阻遏之处。十万余亩之地。一律灌溉。无误春耕。得旨、所办甚属可嘉。　　

○旌表守正捐躯直隶宁津县民祁朝垣女祁氏。　　
</div>
    <div class="pagination">
<a href="清实录道光朝实录_page733.html">上一页</a><span>...</span><a href="清实录道光朝实录_page729.html">729</a><a href="清实录道光朝实录_page730.html">730</a><a href="清实录道光朝实录_page731.html">731</a><a href="清实录道光朝实录_page732.html">732</a><a href="清实录道光朝实录_page733.html">733</a><span class="current-page">734</span><a href="清实录道光朝实录_page735.html">735</a><a href="清实录道光朝实录_page736.html">736</a><a href="清实录道光朝实录_page737.html">737</a><a href="清实录道光朝实录_page738.html">738</a><a href="清实录道光朝实录_page739.html">739</a><span>...</span><a href="清实录道光朝实录_page735.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
