<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 259 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 259 页/共 284 页
  </h1>
  <div class="content">
   周敦颐字茂叔道州营道人元名敦实避英宗旧讳改焉以舅龙图阁学士郑向任为分宁主簿有狱久不决敦颐至一讯立辨邑人惊曰老吏不如也部使者荐之调南安军司理参军有囚法不当死转运使王逵酷悍吏也欲深治之众莫敢争敦颐独与之辨不聼乃委手版归将弃官去曰如此尚可仕乎杀人以媚人吾不为也逵悟囚得免移桂阳令治绩尤着徙知南昌南昌人皆曰是能辨分寜狱者吾属得所诉矣富家大姓黠吏恶少惴惴焉以汚秽善政为耻厯合州判官事不经手吏不敢决虽下之民不肯从部使者赵抃惑于谮口临之甚威敦颐处之超然通判防州抃守防熟视其所为乃大悟执其手曰吾几失君矣今而后知周茂叔也煕宁初知郴州用抃及吕公着荐为广东转运判官提防刑狱以洗寃泽物为己任行部不惮劳苦虽瘴厉险逺亦缓视徐按以疾求知南康军【按名臣言行録云闻水啮其母坟求南康军以归上其印分司南京】因家庐山莲花峰下前有溪合于湓江取营道所居濓溪以名之抃再镇蜀将奏用之未及而卒黄庭坚称其人品甚髙胸怀洒落如光风霁月亷于取名而鋭于求志薄于徼福而厚于得民菲于奉身而燕及防嫠陋于希世而尚友千古博学力行着太极图説及通书序者谓其言约而道大文质而义精得孔孟之本源大有功于学者也掾南安时程珦通判军事视其气貌非常人与语知其为学知道因与为友使二子颢颐往受业焉敦颐每令寻孔顔乐处所乐何事二程之学源流乎此故颢之言曰自再见周茂叔后吟风弄月以归有吾与防也之意侯圣师学于程颐未悟访敦颐敦颐曰吾老矣説不可不详留对榻夜谈越三日乃还颐惊异之曰非从周茂叔来耶其善开发人类此嘉定十三年赐諡曰元淳祐元年封汝南伯从祀孔子庙庭二子寿焘焘官至寳文阁待制
　　程颢字伯淳世居中山后从开封徙河南髙祖羽太宗朝三司使父珦仁宗録旧臣后以为黄陂尉久之知龚州时宜獠区希范既诛乡人忽传其神降言当为我南海立祠于是迎其神以往至龚珦使诘之曰比过浔浔守以为妖投词具江中逆流而上守惧乃更致礼珦使复投之顺流去其妄乃息徙知磁州又徙汉州尝宴客开元僧舍酒方行人哗言佛光见观者相腾践不可禁珦安坐不动顷之遂定熙宁法行守令奉命惟恐后珦独抗议指其未便使者李元瑜怒即移病归旋致仕累转大中大夫元祐五年卒珦慈恕而刚断平居与防贱处惟恐有伤其意至于犯义理则不假也前后五得任子以均诸父之子孙嫁遣孤女必尽其力所得禄分赡亲戚贫者伯母寡居奉养甚至从兄女寡珦迎归教养其子如子侄文彦博苏颂等九人表其清节诏赐帛官给葬颢举进士调鄠上元主簿鄠民有借兄宅居者发地得瘗钱兄之子诉曰父所藏颢问几何年曰四十年彼借居几时曰二十年矣遣吏取十千视之谓诉者曰今官所铸钱不五六年即遍天下此皆未藏前数十年所铸何也其人不能答【按名臣言行録云鄠县有税官以贿播闻然怙力文身自号能杀人众皆惮之颢至其人不自安辄曰外人谓其自盗官钱新主簿将发之某势穷必杀人言未讫颢笑曰足下食君之禄讵肯为盗万一有之将救死不暇安能杀人其人嘿不敢言后亦私偿其所盗卒以善去宋史不载谨附识】茅山有池产龙如蜥蜴而五色民俗严奉颢捕而脯之【按名臣言行録云颢主上元簿为令画法均田税摄邑盛夏塘隄决法当言之府府禀于漕然后计功调役非月余不能兴作颢曰如此苖槁矣民将何食救民获罪所不辞也遂发民塞之嵗则大熟又云江宁当水陆之冲舟卒病者留之为营以处曰小营子嵗不下数百人至者辄死先生察其由葢既留然后请于府给劵乃得食比有司文移具则困于饥已数日矣颢白漕司给米贮营中至者与之食自是生全者大半常云一命之士茍存心于爱物于人必有所济二事宋史俱不载谨附识】为晋城令富人张氏父死旦有老叟踵门曰我汝父也张惊疑相与诣县叟探怀取策以进记曰某年月日抱儿与张三翁家颢问张是时才四十安得有翁称叟骇谢民税粟多移近边载往则道逺就籴则价髙颢择富而可任者预使贮粟以待费大省民以事至县者必告以孝弟忠信入所以事父兄出所以事长上度乡村逺近为伍保使之力役相助患难相防而奸伪无所容凡孤防残废者责之亲戚乡党使无失所行旅出于其途者疾病皆有所养乡必有校暇时亲至召父老与语儿童所读书亲为正句读教者不善则为易置择子弟之秀者聚而教之乡民为社会为立科条旌别善恶使有劝有耻在县三嵗民爱之如父母【按名臣言行録云晋城邑几万室三年间无强盗及闘死者秩满代者且至吏夜叩门称有杀人者颢曰吾邑安有此诚有之必某村某人也问之果然家人惊异问其故曰吾尝疑此人恶少之弗革者也又云先时民惮征役役及则相诉为讐颢尽知民产厚薄第其先后按籍而命之无有辞者河东义勇农隙则教以武事然应文备数而已颢至晋城其民遂为精兵宋史俱不载谨附识】熙宁初用吕公着荐为太子中允监察御史里行神宗素知其名数召见每退必曰频来对欲常常见卿一日从容咨访报正午始趋出庭中人曰御史不知上未食乎前后进説甚多大要以正心窒欲求贤育材为言务以诚意感悟人主尝劝帝防未萌之欲及勿轻天下士帝曰当为卿戒之王安石执政议更法令中外皆不以为便言者攻之甚力颢被防赴中书议事安石方怒言者厉色待之颢徐曰天下事非一家私议愿平气以聼安石为之愧屈自安石用事颢未尝一语及于功利居职八九月数论时政最后言曰智者若禹之行水行其所无事也舍而之险阻不足以言智自古兴治立事未有中外人情交谓不可而能有成者况于排斥忠良沮废公议用贱陵贵以邪干正者乎正使徼幸有小成而兴利之臣曰进尚徳之风浸衰尤非朝廷之福遂乞去言职安石本与之善及是虽不合犹敬其忠信不深怒但出提防京西刑狱颢固辞改签书镇宁军判官司马光在长安上疏求退称颢公直以为己所不如程昉治河取澶卒八百虐用之众逃归羣僚畏昉欲勿纳颢曰彼逃死自归弗纳必乱若昉怒吾自任之即亲往啓门拊劳约少休三日复役众驩踊而入具以事上得不遣昉后过州扬言曰澶卒之败葢程中允诱之吾且诉于上颢闻之曰彼方惮我何能为果不敢言曹村埽决颢为郡守刘涣曰曹村决京师可虞臣子之分身可塞亦所当为盍尽遣厢卒见付涣以镇印付颢立走决所激谕士卒命善泅者度决口引巨索济众两岸并进数日而合以郊祀恩得监洛河竹木务荐者言其未尝叙年劳特迁太常丞帝又欲使修三经义执政不可命知扶沟县广济蔡河在县境濒河恶子无生计颛胁取行舟财货嵗必焚舟十数以立威颢捕得一人使引其类贳宿恶分地处之令以挽繂为业且察为奸者自是境无焚剽患内侍玉中正按阅保甲权焰章震诸邑竞侈供张悦之主吏来请颢曰吾邑贫安能效他邑取于民法所禁也独有令故青帐可用尔除判武学李定劾其新法之初首为异论罢归故官又坐狱逸囚责监汝州盐税哲宗立召为宗正丞未行而卒颢资性过人充养有道和粹之气盎于靣背门人交友从之数十年未尝见其忿厉之容遇事优为虽仓卒不动声色自十五六时与弟颐闻汝南周敦颐论学遂厌科举习慨然有求道之志泛滥于诸家出入于老释者几十年返求诸六经而后得之教人自致知至于知止诚意至于平天下洒扫应对至于穷理尽性循循有序病学者厌卑近而骛髙逺卒无成焉故其言曰道之不明异端害之也昔之害近而易知今之害深而难辨昔之惑人也乘其迷暗今之惑人也因其髙明自谓之穷神知化而不足以开物成务言为无不周遍实则外于伦理穷深极微而不可以入尧舜之道天下之学非浅陋固滞则必入于此自道之不明也邪诞妖妄之説竞起虽髙才明智胶于见闻不自觉也是皆正路之榛芜圣门之蔽塞辟之而后可以入道【按东都事略云神宗尝问颢曰王安石何如人也颢曰安石博学多闻则有之守约则未也又问此圣人否颢曰诗称周公公孙硕肤赤舄几几圣人葢如此安石刚褊自任圣人岂然哉此事宋史不载谨附识】颢之殁士大夫识与不识莫不哀伤焉文彦博采众论题其墓曰明道先生嘉定十三年赐諡曰纯淳祐元年封河南伯从祀孔子庙庭
　　程颐字正叔年十八上书阙下欲天子黜世俗之论以王道为心游太学见胡瑗问诸生以顔子所好何学颐论成瑗大惊异之即延见处以学职吕希哲首以师礼事颐治平元丰间大臣屡荐皆不起哲宗初司马光吕公着共荐其力学好古安贫守节言必忠信动遵礼法望擢以不次使士类有所矜式诏以为西京国子监教授力辞寻召为袐书省校书郎既入见擢崇政殿説书即上疏言习与智长化与心成凡民善教其子弟者亦必延明徳之士使与之处以薫陶成性况陛下春秋之富虽睿圣得于天资而辅养之道不可不至大率一日之中接贤士大夫之时多亲寺人宫女之时少则气质变化自然而成愿选名儒入侍劝讲讲罢留之分直以备访问或有小失随事献规嵗月积久必能养成圣徳颐每进讲色甚庄继以讽谏闻帝在宫中盥而避蚁问有是乎曰然诚恐伤之尔颐曰推此心以及四海帝王之要道也神宗丧未除冬至百官表贺颐曰节序变迁时思方切乞改贺为慰既除丧有司请开乐置宴颐又言除丧而用吉礼尚当因事张乐今特设宴是喜之也皆从之帝尝以疮疹不御迩英累日颐诣宰相问安否且曰上不御殿太后不当独坐且人主有疾大臣可不知乎翌日宰相以下始奏请问疾苏轼不悦颐颐门人贾易朱光庭不能平合攻轼胡宗愈顾临诋颐不宜用孔文仲极论之遂出管勾西京国子监久之加直袐阁再上表辞董敦逸复摭其有怨望语去官绍圣中削籍窜涪州李清臣尹洛即日迫遣之欲入别叔母亦不许徽宗即位徙峡州俄复官又夺于崇宁再复宣教郎致仕大观初卒颐于书无所不读其学本于诚以大学语孟中庸为标指而达于六经动止语黙一以圣人为师张载称其兄弟从十四五时便脱然欲学圣人故卒得孔孟不传之学以为诸儒倡其言若布帛菽粟然知徳者尤尊崇之【按名臣言行録云陜右钱以鐡旧矣有议更以铜者已而防所铸子不逾毋谓无利也遂止颐闻之曰此乃国家之大利也利多费省私铸者众费多利少盗铸者息民不敢盗铸则权归公上非国家之大利乎又有议增解盐之直者颐曰价平则盐易泄人人得食无积而不售者嵗入必倍矣价増则反是已而果然司马光既相大改煕丰复祖宗之旧颐曰役法当讨论未可轻改也光不然之既而数年纷纷不能定数事宋史不载谨附识】尝言今农夫祁寒暑雨深耕易耨播种五谷吾得而食之百工技艺作为器物吾得而用之介胄之士被坚执鋭以守土宇吾得而安之无功泽及人而浪度嵗月晏然为天地间一蠧惟缀缉圣人遗书庶几有补尔于是着易春秋传以传于世平生诲人不倦故学者出其门最多渊源所渐皆为名士涪人祠颐于北岩世称为伊川先生嘉定十三年赐諡曰正淳祐元年封伊阳伯从祀孔子庙庭
　　张载字子厚长安人少喜谈兵至欲结客取洮西之地年二十一以书谒范仲淹一见知其逺器乃警之曰儒者自有名教可乐何事于兵因劝读中庸载读其书犹以为未足又访诸释老累年究极其説知无所得反而求之六经尝坐虎皮讲易京师聼从者甚众一夕二程至与论易次日语人曰比见二程深明易道吾所弗及汝辈可师之撤坐辍讲与二程语道学之要涣然自信曰吾道自足何事旁求于是尽弃异学淳如也举进士为祁州司法参军迁云岩令政事以敦本善俗为先每月吉具酒食召髙年者防县庭亲为劝酬使人知养老事长之义因问民疾苦及告所以训戒子弟之意煕宁初吕公着言其有古学神宗方一新百度思得才哲士谋之召见问治道对曰为政不法三代者终茍道也帝悦以为崇文院校书他日见王安石安石问以新政载曰公与人为善则人以善归公如教玉人琢玉则宜有不受命者矣明州苗振狱起往治之末减其罪还朝即移疾屏居南山下终日危坐一室左右简编俯而读仰而思有得则识之或中夜起坐取烛以书其志道精思未始须臾息敝衣蔬食与诸生讲学每告以知礼成性变化气质之道学必如圣人而后己以为知人而知天求为贤人而不求为圣人此秦汉以来学者大蔽也故其学尊礼贵徳乐天安命以易为宗以中庸为体以孔孟为法黜怪妄辨神其家昏丧葬祭率用先王之意而傅以今礼又论定井田宅里发敛学校之法皆欲条理成书使可举而措诸事业吕大防荐之乃诏知太常礼院与有司议礼不合复以疾归中道疾甚沐浴更衣而寝旦而卒贫无以敛门人共买棺奉其丧还翰林学士许将等言其恬于进取乞加赠防诏赐馆职半赙载学古力行为闗中士人宗师世称为横渠先生著书号正蒙又作东西二铭程颐尝言西铭明理一而分殊扩前圣所未发与孟子性善养气之论同功嘉定十三年赐諡曰明淳祐元年封郿伯从祀孔子庙庭弟戬
　　戬字天祺起进士调閺乡主簿知金堂县诚心爱人养老恤穷间召父老使教督子弟民有小善皆籍记之以奉钱为酒食月吉召老者饮劳使其子孙侍劝以孝弟民化其徳所至狱讼日少煕宁初为监察御史里行累章论王安石乱法乞罢条理司及追还常平使者劾曾公亮陈升之赵抃依违不能救正韩绛左右徇纵与为死党李定以邪谄窃台谏且安石擅国辅以绛之诡随台臣又用定辈芽蘖渐盛吕惠卿刻薄辨给假经术以文奸言岂宜劝讲君侧书数十上又诣中书争之安石举扇掩面而笑戬曰戬之狂直宜为公笑然天下之笑公者不少矣赵抃从旁解之戬曰公亦不得为无罪抃有愧色遂称病待罪出知公安县徙监司竹监至举家不食笋常受用一卒及将代自见其盗笋箨治之无少贷罪已正待之复如初略不介意其徳量如此卒于官邵雍字尧夫其先范阳人父古徙衡漳又徙共城雍年三十游河南葬其亲伊水上遂为河南人雍少时自雄其才慷慨欲树功名于书无所不读始为学即坚苦刻厉寒不炉暑不扇夜不就席者数年已而叹曰昔人尚友于古而吾独未及四方于是逾河汾渉淮汉周流齐鲁宋郑之墟久之幡然来归曰道在是矣遂不复出北海李之才摄共城令闻雍好学尝造其庐语以物理性命之学遂从之才受河图洛书宓羲八卦六十四卦图探赜索隠妙悟神契洞彻蕴奥汪洋浩博多其所自得者及其学益老徳益劭玩心髙明以观夫天地之运化隂阳之消长逺而古今世变微而走飞草木之性情深造曲畅遂衍宓羲先天之防著书十余万言行于世初至洛蓬荜环堵不庇风雨躬樵防以事父母虽平居屡空而怡然有所甚乐人莫能窥也及执亲丧哀毁尽礼富弼司马光吕公着诸贤退居洛中雅敬雍恒相从游为市园宅雍嵗时耕稼仅给衣食名其居曰安乐窝因自号曰安乐先生兴至辄哦诗自咏春秋时出游城中乘小车一人挽之惟意所适士大夫家识其车音争相迎童孺厮隶皆欢相谓曰吾家先生至也不复称其姓字或留信宿乃去好事者别作屋如雍所居以其至名曰行窝司马光兄事雍而二人纯徳尤乡里所向慕每相饬曰毋为不善恐司马端明邵先生知士之道洛者有不之公府必之雍雍徳气粹然望之知其贤然不事表襮不设防畛与人言乐道其善而隠其恶有就问学则答之未尝强以语人人无贵贱少长一接以诚故贤者悦其徳不贤者服其化一时洛中人才特盛而忠厚之风闻天下熙宁行新法吏牵迫不可为或投劾去雍门生故友居州县者皆贻书访雍曰此贤者所当尽力之时新法固严能寛一分则民受一分赐矣投劾何益耶先是嘉祐间诏求遗逸留守王拱辰以雍应诏授将作监主簿复举逸士补颍州团练推官皆固辞乃受命竟称疾不之官熙宁十年卒赠秘书著作郎元祐中赐諡康节雍髙明英迈而浑厚不见圭角是以清而不激和而不流人与交久益尊信之河南程颢初侍其父识雍论议终日退而欢曰尧夫内圣外王之学也雍知虑絶人遇事能前知程颐尝曰其心虚明自能知之当时学者因雍之前知谓雍于凡物声气之所感触辄以其动而推其变焉于是摭世事之已然者皆以雍言先之雍葢未必然也雍疾病司马光张载程颢程颐晨夕之将终共议丧葬事外庭雍皆能闻众人所言召子伯温谓曰诸君欲葬我近城地当从先茔尔既葬颢为铭墓称雍之道纯一不杂就其所至可谓安且成矣所著书曰皇极经世观物外篇渔樵问对诗曰伊川击壤集子伯温
　　伯温字子文司马光等屈名位辈行与伯温为再世交故所闻日博而尤熟当世之务光入相尝欲荐伯温未果而卒从以河南尹与部使者荐特授大名府助教调潞州长子县尉初蔡确之相也哲宗新立邢恕自襄州移河阳诣确谋造定策事及司马光子康诣阙恕召康诣河阳伯温谓康曰公休除丧未见君不宜枉道先见朋友康曰己诺之伯温曰恕倾巧或以事要公休若从之必为异日悔康竟往恕果劝康作书称确以为他日全身保家计康恕同年登科第康遂作书如恕言恕葢以康为光子言确有定策功世必见信既而梁焘以諌议召恕亦要焘至河阳连日夜论确功不休且以康书为证焘不悦会吴处厚奏确诗谤朝政焘与刘安世共请诛确且论恕罪亦命康分析康始悔之康卒子植防宣仁后悯之吕大防谓康素以伯温可托请以伯温为西京教授以教植伯温既至官则诲植曰温公之孙大谏之子贤愚在天下可畏也植闻之力学不懈卒有立绍圣初章惇为相惇尝事康节欲用伯温伯温不往会法当赴吏部铨程颐谓伯温曰吾危子之行也伯温曰岂不欲见先公于地下耶至则先就部拟官而后见宰相惇论及康节之学曰嗟乎先生不能卒业也伯温曰先君先天之学论天地万物未有不尽者其信也则人之仇怨反覆者可忘矣时惇方兴党狱故以是动之惇悚然犹荐之于朝而伯温愿补郡县吏惇不悦遂得监永兴军铸钱监时元祐诸贤方南迁士鲜访之者伯温见范祖禹于咸平见范纯仁于颍昌或为之恐不顾也会西边用兵复夏人故地从军者得累数阶伯温当行辄推同列秩满惇犹在相位伯温义不至京师从外台辟环庆路帅幕实避惇也徽宗即位以日食求言伯温上书累数千言大要欲复祖宗制度辨宣仁诬谤解元祐党锢分君子小人戒劳民用兵语极恳至宣仁太后之谤伯温既辨之又著书名辨诬后崇宁大观间以元符上书人分邪正等伯温在邪等中以此书也出监华州西岳庙久之知灵寳县徙芮城县主管永兴军耀州三白渠公事童贯为宣抚使士大夫争出其门伯温闻其来出他州避之除知果州请罢嵗输泸南诸州绫绢丝缗数十万以寛民力除知兴元府遂宁府邠州皆不赴擢提防成都路刑狱贼史斌入汉和窥劒门伯温与成都帅臣卢法原合谋守劒门贼竟不能入蜀人徳之除利路转运副使提举太平观绍兴四年卒初雍尝曰世行乱蜀安可避居及宣和末伯温载家使蜀故免于难伯温尝论元祐绍圣之政曰公卿大夫当知国体以蔡确奸邪投之死地何足惜然尝为宰相当以宰相待之范忠宣有文正余风知国体者也故欲薄确之罪言既不用退而行确词命然后求去君子用心也刘摰梁焘王岩叟刘安世忠直有余然疾恶已甚不知国体以贻后日搢绅之祸不能无过也赵鼎少从伯温游及当相乞行追録始赠袐阁修撰尝表伯温墓曰以学行起元祐以名节居绍圣以言废于崇宁世以此三语尽伯温出处云著书有河南集闻见録皇极系述辨诬辨惑皇极经世序观物内外篇解三子溥博傅






　　钦定续通志卷五百四十二
　　钦定四库全书
　　钦定续通志卷五百四十三
　　儒林传
　　宋【四】
　　刘绚　　　　李吁　　　　谢良佐
　　游酢　　　　张绎　　　　苏昞
　　尹焞　　　　杨时　　　　罗从彦
　　李侗
　　刘绚字质夫常山人以祖防为寿安主簿迁长子令督公家逋赋不假鞭扑而集歳大旱府遣吏视伤所蠲才什二绚力争不得封还其揭请易之富弼叹曰真县令也元祐初韩维荐其经明行修为京兆府教授王岩叟朱光庭又荐为太学博士卒于官绚力学不倦最明于春秋程颢每为人言他人之学敏则有矣未易保也若绚者吾无疑焉【按名臣言行録云绚自髫龀时即从二程受学天性孝弟乐善不为异端所惑谨附识】
　　李吁字端伯洛阳人登进士第元祐中为秘书省校书郎卒程頥谓其才器可以大受及亡也祭之以文曰自予兄弟倡明道学能使学者视效而信从者吁与刘绚有焉
　　谢良佐字显道寿春上蔡人与游酢吕大临杨时在程门号四先生登进士第【按名臣言行録云授秦州教又尝为渑池令】建中靖国初官京师召对忤防去监西京竹木场以飞语坐系诏狱废为民良佐记问该赡对人称引前史至不差一字事有未彻则颡有泚与程頥别一年复往见问其所进曰但去得一矜字尔頥喜谓朱光庭曰是子力学切问而近思者也【按名臣言行録云良佐平生未尝干人在书局亦不谒执政或劝之对曰彼安能陶铸我自有命在宋史不载谨附识】所著论语説行于世
　　游酢字定夫建州建阳人与兄醇以文行知名程頥见之京师谓其资可以进道程颢兴扶沟学招使肄业尽弃其学而学焉第进士调萧山尉【按朱子撰祠堂记称酢筮仕之初县有疑狱十年不决酢摄邑一问得其情而释之精练如素宦者人服其明宋史不载谨附识】近臣荐其贤召为太学録迁博士以奉亲不便求知河阳县范纯仁守颍昌府辟府教授纯仁入相复为博士签书齐州泉州判官晚得监察御史歴知汉阳军和舒濠三州卒【按东都事畧云酢所着有中庸义易説二南义语孟新解各一卷文集一卷】
　　张绎字思叔河南寿安人家甚防年长未知学佣力于市出闻县官传呼声心慕之问人曰何以得此人曰此读书所致尔即发愤力学遂以文名预乡里计偕谓科举之习不足为尝游僧舍见僧道楷将祝髪从之时周行已官河南警之曰何为舍圣人之学而学佛异日程先生归可师也防程頥还自涪乃往受业頥赏其頴悟读孟子志士不忘在沟壑勇士不忘丧其元慨然若有得未及仕而卒頥尝言吾晩得二士谓绎与尹焞也苏昞字季明武功人始学于张载而事二程卒业元祐末吕大忠荐之起布衣为太常博士坐元符上书入邪籍编管饶州卒
　　尹焞字彦明一字德充世为洛人曽祖仲宣七子二子有名长子源次子洙源生林官至虞部员外郎林生焞少师事程頥尝应举发防有诛元祐诸臣议焞曰噫尚可以干禄乎哉不对而出告頥曰焞不复应进士举矣頥曰子有母在焞归告其母陈母曰吾知汝以善养不知汝以养禄頥闻之曰贤哉母也焞于是终身不就举焞之从师与河南张绎同时绎以髙识焞以笃行頥既殁焞聚徒洛中非吊丧问疾不出户士大夫宗仰之靖康初种师道荐焞德行可备劝讲召至京师不欲留赐号和靖处士梅执礼吕好问邵溥胡安国同荐之不报次年金人陷洛焞阖门被害焞死复苏门人舁置山谷中而免刘豫命伪帅赵斌以礼聘焞不从则以兵恐之焞自商州奔蜀至阆得程頥易传十卦于其门人吕稽中又得全本于其壻邢纯拜而受之绍兴四年止于涪涪頥读易地也辟三畏斋以居邦人不识其靣侍读范冲举焞自代授左宣教郎充崇政殿説书以疾辞范冲奏给行资遣漕臣奉诏至涪亲遣六年始就道作文祭頥而后行先是崇宁以来禁锢元祐学术髙宗渡江始召杨时寘从班召胡安国居给舍范冲朱震俱在讲席荐焞甚力既召而左司谏陈公辅上疏攻程氏之学乞加屏絶焞至九江上奏曰臣僚上言程頥之学惑乱天下焞实师頥垂二十年学之既専自信甚笃使焞滥列经筵其所敷绎不过闻于师者舍其所学则欺君父加以疾病衰耗不能支持遂留不进胡安国奉祠居衡阳上书言欲使学者蹈中庸师孔孟而禁不从程頥之学是入室而不由户朱震引疾告去时赵鼎去位张浚独相于是召安国俾以内祠兼侍读而上章荐焞言其拒刘豫之节且谓其所学所养有大过人者乞令江州守臣疾速津送至国门复以疾辞帝曰焞可谓恬退矣诏以秘书郎兼説书趣起之焞始就职八年除秘书少监未几力辞求去帝语参知政事刘大中曰焞未论所学渊源足为后进矜式班列得老成人亦是朝廷气象乃以焞直徽猷阁主管万寿观留视经筵除太常少卿仍兼説书未几称疾在告除权礼部侍郎兼侍讲时金人遣张通古萧哲来议和焞上疏切諌又移书秦桧言若和议一成彼日益强我日益怠今之上防莫如自治自治之要内则进君子而远小人外则赏当功而罚当罪使主上孝弟通于神明道德成于勉彊勿以小智子义而图大功不胜幸甚疏及书皆不报于是焞固辞新命九年以徽猷阁待制提举万寿观兼侍讲又辞且奏言臣职在劝讲蔑有发明期月之间病告相继坐窃厚禄无补圣聪先圣有言陈力就列不能者止此当去一也臣起自草茅误膺召用守道之语形于训词而臣贪恋宠荣遂移素守使朝廷非常不次之举获懐利苟得之人此当去者二也比尝不量分守言及国事识见迂陋已验于今迹其庸愚岂堪时用此当去者三也臣自擢春官未尝供职以疾乞去更获超迁有何功劳得以祗受此当去者四也国朝典法揆之礼经年至七十皆当致仕今臣年齿已及加以疾病血气既衰戒之在得此当去者五也臣有五当去之义无一可留之理乞放归田里疏上以焞提举江州太平观引年告老转一官致仕焞自入经筵即乞休致朝廷以礼留之浚鼎既去秦桧当国见焞议和疏及与桧书已不乐至是遂不复留十二年卒焞学于程頥质直毅实体力行颐尝以鲁许之且曰我死而不失其正者尹氏子也有论语解及门人问答传于世
　　杨时字中立南劒将乐人防頴异能属文稍长潜心经史熈宁九年中进士第调官不赴以师礼见程颢于颍昌相得甚懽其归也颢目送之曰吾道南矣四年而颢殁又见程頥于洛时年盖四十矣一日见颐頥偶瞑坐时与游酢侍立不去頥既觉则门外雪深一尺矣闗西张载尝着西铭二程深推服之时疑其近于兼爱与其师頥辨论往复问理一分殊之説豁然无疑杜门不仕者十年久之歴知浏阳余杭萧山三县皆有惠政张舜民在谏垣荐之得荆州教授时安于州县未尝求闻达而德望日重四方之士不远千里从之游号曰山先生时天下多故有言于蔡京者以为事至此必败宜引旧德老成署诸左右庶几犹可及京是之防有使髙丽者国主问山安在使还以闻召为秘书郎迁著作郎及靣对奏曰尧舜曰允执厥中孟子曰汤执中洪范曰皇建其有极歴世圣人由斯道也熈宁之初大臣文六艺之言以行其私祖宗之法纷更殆尽元祐继之尽复祖宗之旧熈宁之法一切废革至绍圣崇宁抑又甚焉凡元祐之政事着在令甲皆焚之以灭其迹自是分为二党搢绅之祸至今未殄臣愿明诏有司条具祖宗之法着为纲目有宜于今者举而行之当损益者损益之元祐熈丰姑置而勿论一趋于中而已朝廷方图燕云虚内事外时遂陈时政之且谓燕云之师宜退守内地以省转输之劳募边民为弓弩手以杀常胜军之势又言都城居四达之衢无髙山巨浸以为阻衞士人懐异心缓急不可倚仗执政不能用登对力陈君臣警戒正在无虞之时乞为宣和防计録以周知天下财物出入之数徽宗首肯之除迩英殿説书闻金人入攻谓执政曰今日事势如积薪已然当自奋励以竦动观聴若示以怯懦之形委靡不振则事去矣要害之地当严为守备比至都城尚何及哉近边州军宜坚壁清野勿与之战使之自困若攻城畧地当遣援兵追袭使之腹背受敌则可以制胜矣且今日之事当以收人心为先人心不附虽有髙城深池坚甲利兵不足恃也免夫之役毒被海内京城聚敛东南花石其害尤甚前此盖尝罢之诏墨未干而花石供奉之舟已衔尾矣今虽复申前令而祸根不除人谁信之欲致人和去此三者正今日之先务也金人围京城勤王之兵四集而莫相统一时言唐九节度之师不立统帅虽李郭之善用兵犹不免败衂今诸路乌合之众臣谓当立统帅一号令示纪律而后士卒始用命又言童贯为三路大帅敌人侵疆弃军而归拏戮之有余罪朝廷置之不问故梁方平何灌皆相继而遁当正典刑以为臣子不忠之戒童贯握兵二十余年覆军杀将驯至今日比闻防城仍用阉人覆车之辙不可复蹈疏上除右諌议大夫兼侍讲敌兵初退议者欲割三镇以讲和时极言其不可曰河朔为朝廷重地而三镇又河朔之要藩也一旦弃之北庭使敌骑疾驱贯吾腹心不数日可至京城今闻三镇之民以死拒之三镇拒其前吾以重兵蹑其后尚可为也若种师道刘光世皆一时名将始至而未用乞召问方畧疏上钦宗诏出师而议者多持两端时抗疏曰闻金人驻磁相破大名劫夺驱掠无有纪极誓墨未干而背不旋踵吾虽欲専守和议不可得也夫越数千里之远侵人国都危道也彼见勤王之师四靣而集亦惧而归非爱我而不攻朝廷割三镇三十州之地与之是欲助敌而自攻也闻肃王初与之约及河而返今挟之以往此败盟之大者臣窃谓朝廷宜以肃王为问责其败盟必得肃王而后己时太原围闭数月而姚古逗遛不进时上疏乞诛古以肃军政抜偏禆之可将者代之不报李纲之罢太学生伏阙上书乞留纲与种师道军民集者数十万朝廷欲防禁之吴敏乞用时以靖太学时得召对言诸生忠于朝廷非有他意但择老成有行谊者为之长贰则将自定钦宗曰无逾于卿遂以时兼国子祭酒首言三省政事所出六曹分治各有攸司今乃别寘官属新进少年未必贤于六曹长贰又言蔡京用事二十余年以继述神宗为名实挟王安石以图身利故推尊安石加以王爵配飨孔子庙庭今日之祸实安石有以启之谨按安石挟管商之术借六艺以文奸言变乱祖宗法度当时司马光已言其为害当见于数十年之后今日之事若合符契其邪説不可缕数姑即一二事明之昔神宗尝称美汉文惜百金以罢露台安石乃言陛下若能以尧舜之道治天下虽竭天下以自奉不为过守财之言非正理曽不知尧舜茅茨土阶禹曰克俭于家则竭天下以自奉者必非尧舜之道其后王黼以三公领应奉司号为享上实安石有以倡之也其释鳬鹥之末章则谓以道守成者役使羣众泰而不为骄宰制万物费而不为侈此章正谓能持盈则神只祖考安乐之而无后艰尔安石独为此説以启人主之侈心后蔡京辈轻费妄用以侈靡为事实安石有以倡之也乞正其学术之谬追夺王爵明诏中外毁去配享之像疏上安石遂降从祀之列谏官冯澥力主王氏上疏诋时防学官中有分争者有防学官并罢时亦罢祭酒【按胡安国撰杨时墓志云时又言绍圣初章惇蔡卞用事欲报复私怨遂上诬宣仁后而以大逆之名加王珪以定防之功归蔡确已亦与焉此非私于确其实自为因以中伤元祐之人耳今乞陛下索绍圣中所修元祐时政记一观庶以究竟昭雪王珪为臣不忠之名追夺蔡确冐受封赠之典滥恩所被悉行改正以释天下愤郁之气帝乃诏改宣仁圣烈后谤史宋史本传未载谨附识】时又言元祐党籍中惟司马光一人独褒显而未及吕公着韩维范纯仁吕大防安焘辈建中初言官陈瓘以褒赠而未及邹浩于是元祐诸臣皆次第牵复寻四上章乞罢谏省除给事中辞乞致仕除徽猷阁直学士提举嵩山崇福宫时力辞直学士之命改除徽猷阁待诏陛辞犹上书乞选将练兵为战守之备髙宗即位除工部侍郎陛对言自古圣贤之君未有不以典学为务除兼侍读请修建炎防计録乞恤勤王之兵寛假言者连章丏外以龙图阁直学士提举杭州洞霄宫已而告老以本官致仕里居以著书讲学为事卒諡文靖时所交皆天下士先达陈瓘邹浩皆以师礼事时暨渡江东南学者推时为程氏正宗与胡安国往来讲论尤多时浮沈州县四十有七年晩居谏省仅九十日凡所论列皆切于世道而其大者则辟王氏经学排靖康和议凡绍兴初崇尚元祐学术而朱熹张栻之学得程氏之正其源委脉络皆出于时子迪力学通经亦尝师程颐云
　　罗从彦字仲素南剑人以累举恩为惠州博罗县主簿闻同郡杨时得河南程氏学慨然慕之及时为萧山令遂徒步往学焉时熟察之喜曰惟从彦可与言道于是日益亲时弟子千余人无及从彦者从彦尝与时讲易至干九四爻云伊川説甚善从彦即鬻田走洛见颐问之颐反覆以告从彦谢曰闻之山具是矣乃归卒业沙县陈渊杨时之壻也尝诣从彦必竟日乃返谓人曰自吾交仲素日闻所未闻奥学清节直南州之冠冕既而筑室山中絶意仕进尝采祖宗故事为遵尧録靖康中拟献阙下防国难不果尝与学者论治曰祖宗法度不可废德泽不可恃废法度则变乱之事起恃德泽则骄佚之心生自古德泽最厚莫若尧舜向使子孙可恃则尧舜必传其子法度之明莫如周向使子孙世守文武成康之遗绪虽至今存可也又曰君子在朝则天下必治盖君子进则常有乱世之言使人主多忧而善心生故治小人在朝则天下乱盖小人进则常有治世之言使人主多乐而怠心生故乱又曰天下之变不起于四方而起于朝廷譬如人之伤气则寒暑易侵木之伤心则风雨易折故内有林甫之奸则外必有禄山之乱内有卢杞之奸则外必有朱泚之叛其论士行曰周孔之心使人明道学者果能明道则周孔之心深自得之又曰士之立朝要以正直忠厚为本正直则朝廷无过失忠厚则天下无嗟怨一于正直而不忠厚则渐入于刻一于忠厚而不正直则流入于懦其议论醇正类此朱熹谓山倡道东南士之游其门者甚众然潜思力行任重诣极如仲素一人而已绍兴中卒学者称之曰豫章先生淳祐间諡文质
　　李侗字愿中南劒州劒浦人年二十四闻郡人罗从彦得河洛之学遂以书谒之言愿得受经门下以质所疑从之累年授春秋中庸语孟之説从彦好静坐令侗静中防喜怒哀乐未发前气象而求所谓中者久之于天下之理该摄洞贯以次融释各有条序从彦亟称许焉既而退居山田谢絶世故余四十年食饮或不充而怡然自适事亲孝谨仲兄性刚多忤侗事之得其懽心闺门内外怡愉肃穆若无人声而众事自理亲戚有贫不能婚嫁者则为经理振助之与乡人处饮食言笑终日油油如也其接后学答问不倦虽随人浅深施教而必自反身自得始故其言曰学问之道不在多言但黙坐澄心体认天理若是虽一毫私欲之发亦退听矣又曰学者之病在于未有洒然氷解冻释处如孔门诸子羣居终日交相切磨又得夫子为依归日用之间观感而化者多矣恐于融释而不脱落处非言説所及也又曰读书者知其所言莫非吾事而即吾身以求之则凡圣贤所至而吾所未至者皆可勉而进矣若直求之文字以资诵説其不为玩物丧志者几希其语中庸曰圣门之传是书其所以开悟后学无遗防矣然所谓喜怒哀乐未发谓之中者又一篇之指要也若徒记诵而已则亦奚以为哉必也体之于身实见是礼若顔子之叹卓然若有所见而不违乎心目之间然后扩充而往无所不通庶乎可以言中庸矣其语春秋曰春秋一事各自发明一例如观山水徒步而形势不同不可拘以一法然所以难言者盖以常人之心推测圣人未到圣人洒然处岂能无失耶侗既闲居若无意当世而伤时忧国论事感激动人尝曰今日三纲不振义利不分三纲不振故人心邪僻不堪任用致上下之气间隔而国以日衰义利不分故自王安石用事陷溺人心至今不自知觉人趋利而不知义则主势日孤人主当于此留意不然则是所谓虽有粟吾得而食诸也是时吏部员外郎朱松与侗为同门友雅重侗遣子熹从学熹卒得其传沙县邓迪尝谓松曰愿中如氷壶秋月莹彻无瑕非吾曹所及松以为知言熹亦称侗姿禀劲特气节豪迈而充养完粹无复圭角精纯之气达于靣目色温言厉神定气和语黙动静端详闲泰自然之中若有成法平日恂恂于事若无甚可否及其酬酢事变断以义理则有截然不可犯者又谓自从侗学辞去复来则所闻益超絶其上达不已如此侗子友直信甫皆举进士试吏旁郡更请迎养归道武夷防闽帅汪应辰以书币来迎侗往见之至之日疾作遂卒【按名臣言行録云諡文靖】信甫仕至监察御史出知衢州擢广东江东宪以特立不容于朝云














　　钦定续通志卷五百四十三
　　钦定四库全书
　　钦定续通志卷五百四十四
　　儒林传
　　宋【五】
　　王当　　　　胡安国【寅　宏宁】　范冲
　　陈旸【祥道】　　朱震
　　王当字子思眉州眉山人幼好学博览古今所取惟王佐大略尝谓三公论道经邦燮理阴阳镇抚四方亲附百姓皆出于一道其言之虽大其行之甚易尝举进士不中退居田野叹曰士之居世茍不见其用必见其言遂着春秋列国名臣传五十卷人竞传之元祐中苏辙以贤良方正荐廷对慷慨不避权贵策入四等调龙游县尉蔡京知成都举为学官当不就其后京相当遂不复仕卒当于经学尤邃易与春秋皆为之传得圣人之防居多又有经防三卷史论十二卷兵书十二篇胡安国字康侯建宁崇安人入太学以程颐之友朱长文及颍川靳裁之为师裁之与论经史大义深竒重之中绍圣四年进士第初廷试考官定其策第一宰职以无诋元祐语遂以何昌言冠方天若次之又欲以宰相章惇子次天若时发策大要崇复熙宁元丰之制安国推明大学以渐复三代为对哲宗称善亲擢第三为太学博士足不摄权门提举湖南学事有诏举遗逸安国以永州布衣王绘邓璋应诏二人老不行安国请命之官以劝为学者零陵簿称二人党人范纯仁客而流人邹浩所请托也蔡京素恶安国与己异得簿言大喜命湖南提刑置狱推治又移湖北再鞫卒无验安国竟除名未几簿以他罪抵法台臣直前事复安国官政和元年张商英相除提举成都学事移江东父殁终丧谓子弟曰吾昔为亲而仕今虽有禄万钟将何所施遂称疾不仕宣和末李弥大吴敏谭世勣合荐除屯田郎辞靖康元年除太常少卿辞除起居郎又辞朝旨趣行至京以疾在告一日钦宗召见安国奏曰明君以务学为急圣学以正心为要心者万事之宗正心者揆事宰物之权愿擢名儒明于治国平天下之本者虚懐访问阐发独智又言为天下国家必有一定不可易之计谋议既定君臣固守故有志必成治功可立今南向视朝半年矣而纪纲尚紊风俗益衰施置乖方举动烦扰大臣争竞而朋党之患萌百执窥觎而浸润之奸作用人失当而名器愈轻出令数更而士民不信若不扫除旧迹乗势更张窃恐大势一倾不可复正乞访大臣各令展尽底蕴画一具进先宣示台谏使随事疏駮若大臣议绌则参用台谏之言若疏駮不当则专守大臣之策仍集议于朝断自宸衷按为国论以次施行庶几新政有经中兴可冀钦宗曰比留词掖相待已命召卿试矣时门下侍郎耿南仲倚攀附恩凡与已不合者即指为朋党见安国论奏愠甚乃言安国意窥经筵不宜召试钦宗不答安国屡辞南仲又言安国不臣往不事上皇今又不事陛下钦宗曰渠自以病辞初非有向背也每臣僚登对钦宗即问识胡安国否中丞许翰曰自蔡京得政士大夫无不受其笼络超然逺迹不为所污如安国者实鲜钦宗叹息遣晁説之宣防令勉受命且曰他日欲去即不彊留既试除中书舍人赐三品服南仲讽台谏论其稽命不恭宜从黜削疏奏不下安国乃就职南仲既倾宰相吴敏枢宻使李纲义谓许景衡晁説之视大臣为去就懐奸徇私并黜之安国言二人为去就必有陈论怀奸徇私必有实迹乞降付本省载诸词命不报叶梦得知应天府坐为蔡京所知落职奉祠安国言京罪已正子孙编置家财没入已无蔡氏矣则向为京所引者今皆朝廷之人若更指为京党则人才见弃者众党论何时而弭乃除梦得小郡中书侍郎何防建议分天下为四道置四都总管各付一面以卫王室捍彊敌安国言内外之势适平则安偏重则危今州郡太轻理宜通变一旦以二十三路之广分为四道事得专决财得专用官得辟置兵得诛赏权恐太重万一抗衡跋扈何以待之乞据见今二十三路帅府选择重臣付以都总管之权专治军旅或有警急即各率所属守将应援则一举两得矣寻以赵野总北道安国言魏都地重野必误委寄是冬金人大入野遁为羣盗所杀西道王襄拥众不复北顾具如安国言李纲罢中书舍人刘珏行词谓纲勇于报国数至败衂吏部侍郎冯澥言珏为纲游説珏坐贬安国封还词头以为侍从虽当献纳至于弹击官邪必归风宪今台谏未有缄黙不言之咎而澥越职此路若开臣恐各以好恶胁持倾陷非所以靖朝着南仲大恐何防从而挤之诏与郡防以安国素苦足疾而海门地卑湿乃除安国右文殿修撰知通州安国在省多在告之日及出必有所论列或曰事之小者盍姑置之安国曰事之大者无不起于细微今以小事为不必言至于大事又不敢言是无时可言也安国去逾旬金人薄都城子寅方为郎客或忧之安国愀然曰主上在重围中号令不出卿大夫恨效忠无路敢念子乎敌围益急钦宗亟召安国及许景衡诏竟不逹高宗即位以给事中召黄潜善讽给事中康执权论其托疾罢之建炎三年权枢宻张浚荐安国可大用再除给事中赐其子寅手札令以帝意催促既次池州闻驾幸吴越引疾还绍兴元年除中书舍人兼侍讲遣使趣召安国以时政论二十一篇先献之论入复除给事中二年七月入对乞以所进二十一篇施行其论之目曰定计建都设险制国防民立政覈实尚志正心养气宏度寛隐论定计畧曰陛下履极六年以建都则未有必守不移之居以讨贼则未有必操不变之术以立政则未有必行不反之令以任官则未有必信不疑之臣舍今不图后悔何及论建都谓宜定都建康以比闗中河内为兴复之基论设险谓欲固上流必保汉沔欲固下流必守泗淮欲固中流必以重兵镇安陆论立志谓当必志于恢复中原只奉陵寝必志于扫平讐敌迎复两宫论正心谓戡定祸乱虽急于戎务而裁决戎务必本于方寸愿选正臣多闻识有智虑敢直言者置诸左右日夕讨论以宅厥心论养气谓用兵之胜负军旅之彊弱将帅之勇怯系人君所养之气曲直何如愿彊于为善益新厥徳则至刚可以塞两间一怒可以安天下矣居旬日再见以疾恳求去高宗曰闻卿深于春秋方欲讲论遂以左氏传付安国防句正音安国奏春秋经世大典见诸行事非空言比今方思济艰难左氏繁碎莫若潜心圣经高宗称善寻除安国兼侍读专讲春秋防除故相朱胜非同都督江淮荆浙诸军事安国奏胜非与黄潜善汪伯彦同在政府缄黙附防驯致渡江尊用张邦昌结好金国沦灭三纲天下愤郁及正位冢司苗刘肆□贪位茍容辱逮君父今彊敌慿陵叛臣不忌用人得失系国安危深恐胜非上误大计胜非改除侍读安国持録黄不下左相吕颐浩特令校正黄龟年书行安国言有官守者不得其职则去臣今待罪无补既失其职当去甚明况胜非系臣论列之人今朝廷乃称胜非处苖刘之变能调防圣躬昔公羊氏言祭仲废君为行权先儒力排其説葢权宜废置非所施于君父春秋大法尤谨于此建炎之失节者今虽特释而不问又加选擢习俗既成大非君父之利臣以春秋入直而与胜非为列有违经训遂不出初颐浩都督江上还朝欲去异已者未得其策或教之指为朋党且曰党魁在琐闱当先去之颐浩大喜即引胜非为助而降旨曰胡安国屡召偃蹇不至今始造朝又数有请初言胜非不可同都督及改命经筵又以为非岂不以时艰不肯尽瘁乃欲求微罪而去其自为谋则善如国计何落职提举僊都观是夕彗出东南右相秦桧三工章乞留之不报即解相印去【按名臣言行録云秦桧尝为宻州教授翟公巽知宻州荐试宏词游酢过宻与之同饭于翟竒之后安国问人才于酢首以桧对云其人类荀文若又云无事不防既而京城破金欲立张邦昌桧抗论以为不可安国益义其所为力言于张浚诸人之前后桧自金归与闻国政安国有词掖讲筵之召则桧之荐也与史传所载较异】侍御史江跻上疏极言胜非不可用安国不当责右司谏吴表臣亦言安国扶病见君欲行所学今无故罪去恐非所以示天下不报颐浩即黜给事中程瑀起居舍人张焘及跻等二十余人云应天变除旧布新之象台省一空胜非遂相安国竟归五年除徽猷阁待制知永州辞诏以经筵旧臣重闵劳之特从其请提举江州太平观令纂修所着春秋传书成高宗谓深得圣人之防除提举万夀观兼侍读未行谏官陈公辅上疏诋假托程颐之学者安国奏曰孔孟之道不传久矣自颐兄弟始发明之然后知其可学而至今使学者师孔孟而禁不得从颐学是入室而不由户也本朝自嘉祐以来西都有邵雍程颢及其弟颐闗中有张载皆道徳名世防王安石蔡京等曲加排抑故其道不行望下礼官讨论故事加之封爵载在祀典仍诏馆阁裒其遗书校正颁行使邪説不得作奏入公辅与中丞周秘侍御史石公揆承望宰相风防交章论安国学术颇僻除知永州辞复提举太平观进寳文阁直学士卒诏赠四官又加赙赐田十顷恤其孤諡曰文定葢非常格也安国彊学力行以圣人为标凖志于康济时艰虽数以罪去其爱君忧国之心逺而弥笃毎有君命即置家事不问然风度凝逺肃然尘表视天下万物无一足以婴其心朱震被召问出处之宜安国曰子发学易二十年此事当素定矣世间惟讲学论政不可不切切询究至于行已大致去就语黙之几如人饮食其饥饱寒温必自斟酌不可决诸人亦非人所能决也渡江以来儒者进退合义以安国尹焞为称首安国所与游者游酢谢良佐杨时皆程门高弟其使湖北也时方为府教授良佐为应城宰安国质疑访道礼之甚恭毎来谒而去必端笏正立目送之自王安石废春秋不列学官安国谓先圣手所笔削之书乃使人主不得闻讲説学士不得相传习乱伦灭理殆由乎此故潜心是书二十余年以为天下事物无不备于此毎叹曰此传心要典也安国少欲以文章名世既学道乃不复措意有文集十五卷资治通鉴举要补遗一百卷三子寅宏宁
　　寅字明仲安国弟之子也寅将生弟妇以多男欲不举安国妻梦大鱼跃盆水中急往取而子之少桀黠难制父闭之空阁其上有杂木寅尽刻为人形安国曰当有以移其心别置书数千卷于其上年余寅悉成诵游辟雍中宣和进士甲科靖康初以御史中丞何防荐召除秘书省校书郎杨时为祭酒寅从之受学迁司门员外郎金人陷京师议立异姓寅与张浚赵鼎逃太学中不书议状张邦昌伪立寅弃官归言者劾其离次降一官建炎二年高宗幸金陵枢宻使张浚荐为驾部郎官寻擢起居郎金人南侵诏议移跸之所寅上书曰昨陛下以亲王介弟出师河北二圣既迁则当纠合义师北向迎请而遽膺翊戴亟居尊位斩戮直臣以杜言路南巡淮海偷安歳月敌入闗陜漫不捍御盗贼横溃莫敢谁何元元无辜百万涂地方且制造文物讲行郊报自谓中兴金人乗虚直行在匹马南渡淮甸流血迨及返正寳位移跸建康不为久图一向畏缩逺避此皆失人心之大者也自古中兴之主所以能克复旧物者莫不本于愤耻恨怒不报怨不己未有乗衰微阙絶之后固陋以为荣茍且以为安而能久长无祸者也黄潜善与汪伯彦方以乳妪防赤子之术待陛下曰上皇之子三十人今所存惟圣体不可不自重爱曾不思宗庙则草莽湮之陵阙则畚锸惊之潜善伯彦所以误陛下蹙土宇丧生灵者可胜罪乎本初嗣服既不为迎二圣之策因循逺狩又不为守中国之谋以致徳义不孚号令不行刑罚不威爵赏不劝若不更辙以救垂亡则陛下永负孝悌之愆常有父兄之责人心一去天命难恃虽欲羁栖山海恐非自全之计愿下诏罪已以耸动人心决意讲武按行淮襄收其豪英誓以战伐天下忠义武勇必云合响应陛下凡所欲为孰不如志与其退保吴越岂可同年语哉今日图复中兴之策莫大于罢絶和议以使命之币为养兵之资不然则僻处东南万事不竞纳赂则孰富于京室纳质则孰重于二圣反复计之所谓乞和决无可成之理夫大乱之后风俗靡然欲丕变之在于务实效去虚文治兵择将誓复故疆者孝弟之实也遣使乞和冀幸万一者虚文也屈已求贤信用羣策者求贤之实也外示礼貌不用其言者虚文也茍利于国即日行之者纳谏之实也和顔泛受内恶切直者虚文也擢智勇忠直之人待御以恩威结约以诚信者任将之实也亲厚庸臣等威不立者虚文也汰疲弱择壮勇足其衣食申明阶级以变其骄悍之习者治军之实也教习儿戏纪律荡然者虚文也遴选守刺久于其官痛刈奸赃广行寛恤者爱民之实也军须戎具征求取辨蠲租赦令茍以欺之者虚文也若夫保宗庙陵寝土地人民以此六实者行乎其间则为中兴之实政也陵庙荒圯土宇日蹙衣冠黔首为血为肉以此六虚者行乎其间则为今日虚文君子小人势不两立仁宗皇帝在位得君子最多小人亦时见用然罪着则斥君子亦或见废然忠显则收故其成当世之功贻后人之辅者皆君子也至王安石则不然斥絶君子一去而不还崇信小人一任而不改故其败当世之政为后世之害者皆小人也仁宗皇帝所养之君子既日逺而销亡矣安石所致之小人方蕃息而未艾也所以误国破家至毒至烈仗节死难者不过一二人此浮华轻薄之害明主之所畏而深戒者也古之称中兴者曰拨乱世反之正今之乱亦云甚矣其反正而兴之在陛下其遂陵替不振亦在陛下昔宗泽一老从官耳犹能推诚感动诸军北连怀卫同迎二圣尅期宻应者无虑数十万人何况陛下身为子弟欲北向而有为将见举四海为陛下用期以十年必能远迓父兄称宋中兴其与惕息遁藏蹈危负耻如今日岂不天地相絶哉疏入宰相吕颐浩恶其切直除直龙图阁主观江州太平观三年诏内外官各言省费裕国彊兵息民之策寅以十事应诏曰修政事备边陲治军旅用人才除盗贼信赏罚理财用核名实屏防佞去奸匿不报寻命知永州绍兴四年复召为起居郎迁中书舍人赐三品服时议遣使入云中寅上疏言顷者误国之臣遣使求和以茍嵗月九年于兹其效如何幸陛下灼见邪言渐图恢复忠臣义士各思见效今无故蹈庸臣之辙忘复讐之义陈自辱之辞臣窃为陛下不取也若谓不少贬屈如二圣何则自丁未以至甲寅所以卑辞厚礼以问安迎请为名而遣使者不知几人矣知二圣之所在者谁欤闻二圣之声音者谁欤得金人之要领而息兵者谁欤臣但见通和之使归未息肩而黄河长淮大江相继失险矣夫金知我国所重在二圣所惧在刼质所畏在用兵而我国坐受此饵既久而不悟也天下谓自是必改图矣何为复出此谬计耶高宗嘉之降诏奬谕既而右仆射张浚自江上还奏遣使为兵家机权竟反前防寅复奏疏言今日大计祗合用贤修徳息兵训民以图北向傥或未可则坚守待时若夫二三其徳无一定之论必不能有所立寅既与浚异遂乞便郡就养始寅上言近年书命多出词臣好恶之私使人主命徳讨罪之词未免玩人丧徳之失乞命词臣以饰情相悦含怒相訾为戒故寅所撰词多诰诫于是妬忌者众朝廷辨宣仁圣烈之诬行遣章惇蔡卞皆宰臣面授上防令寅撰进除徽猷阁待制知邵州辞改集英殿修撰复以待制改知严州又改知永州徽宗皇帝宁徳皇后讣至朝廷用故事以日易月寅上疏言礼讐不复则服不除愿降诏旨服丧三年衣墨临戎以化天下寻除礼部侍郎兼侍讲直学士院丁父忧免丧时秦桧当国除徽猷阁直学士提举江州太平观俄乞致仕遂归衡州桧忌寅虽告老犹愤之右正言章复劾寅不持本生母服不孝谏通邻好不忠责授果州团练副使新州安置桧死诏自便寻复其官二十一年卒寅志节豪迈初擢第中书侍郎张邦昌欲以女妻之不许始安国颇重秦桧之大节及桧擅国寅遂与之絶新州谪命下即日就道在谪所着读史管见论语详説行于世其为文根着义理有斐然集三十卷
　　宏字仁仲幼事杨时侯仲良而卒传其父之学优游衡山下余二十年张栻师事之绍兴间上书其略曰治天下有本仁也何谓仁心也心官茫茫莫知其乡若以为知其体乎有所不察则不知矣有所顾虑有所畏惧则虽有能知能察之良心亦浸消亡而不自知此臣之所大忧也陛下试于静时思之方今之世当陛下之身事孰为大乎孰为急乎必有歉然而馁恻然而痛坐起彷徨不能自安者则良心可察矣昔舜以匹夫为天子瞽叟以匹夫为天子父受天下之养岂不足于穷约哉而瞽叟犹不悦自常情观之舜可以免矣而舜蹙然有忧之举天下之大无足以解忧者二圣远适穷荒辛苦垫隘其愿陛下加兵敌国心自睽睽庶几一得生还父子兄弟相持而泣欢若平生引领东望九年于此矣夫以疎贱念此痛心思欲有为况陛下当其任乎而在廷之臣不能对扬天心充陛下仁孝之志反以天子之尊北面于敌陛下自念以此事亲于舜何如也且羣臣智谋浅短自度不足以任大事故欲偷安江左贪图宠荣皆为身谋尔陛下乃信之以为必持是可以进抚中原展省陵庙来还两宫亦何误耶陛下即位以来中正邪佞更进更退无坚定不易之识然陈东以直谏死于前马伸以正论死于后而未闻诛一奸邪黜一防佞何槯中正之易而去奸邪之难也以天子之威握亿兆之命乃不能保全二三腹心耳目之臣以自辅助而令奸邪得而杀之于谁责乎臣窃伤陛下威权之不在已也高闶为国子司业请幸太学宏见其表作书责之曰太学明人伦之所在也太上皇帝刼制于彊敌生往死归此臣子痛心切骨卧薪尝胆宜思所以必报也而柄臣乃敢欺天罔人以大讐为大恩乎太母天下之母其纵释乃在金人臣子所不忍言也而柄臣乃敢欺天罔人以大辱为大恩乎閤下目覩忘讐灭理北面敌国以茍宴安之事犹偃然为天下师儒之首既不能建大论明天人之理以正君心乃阿防柄臣希合风旨求举太平之典欺天罔人孰甚焉宏初以荫补右承务郎不调秦桧当国贻书其兄寅问二弟何不通书意欲用之宏作书止叙契好而已书辞甚厉人问之宏曰正恐其召故示之以不可召之端桧死宏被召竟以疾辞卒著书曰知言张栻谓其言约义精道学之枢要制治之蓍龟也学者称五峯先生有诗文五卷皇王大纪八十卷
　　宁字和仲以荫补官秦桧当国召试馆职除敇令所删定官秦熺知枢宻院事桧问宁曰熺近除外议云何宁曰外议谓相公必不为蔡京所为也迁太常丞祠部郎官初宁以父兄故召用及寅与桧忤乃出宁为防路安抚司参议官除知澧州不赴主管台州崇道观卒安国之传春秋也修纂检讨尽出宁手宁又着春秋通防以羽翼其书云
　　范冲字元长登绍圣进士第高宗即位召为虞部员外郎俄出为两淮转运副使绍兴中隆祐皇后诞日帝置酒宫中从容语及前朝事后曰吾逮事宣仁圣烈皇后聪明母仪古今未有见其比曩因奸臣诬谤建炎初虽下诏辨明而史録未经删定无以传信后世而慰在天之灵帝悚然亟诏重修神哲两朝实録召冲为宗正少卿兼直史馆冲父祖禹元祐中尝修神宗实録尽书王安石之过以明神宗之圣其后安石壻蔡卞恶之祖禹坐谪死岭表至是复以命冲冲因论熙宁创置元祐复古绍圣以降弛张不一本末先后各有所因又极言王安石变法度之非蔡京误国之罪帝嘉纳之迁起居郎俄开讲筵升兼侍读帝雅好左氏春秋命冲与朱震专讲冲敷衍经防因以规讽帝未尝不称善防皇子建国公瑗出就传首命冲以徽猷阁待制提举建隆观为资善堂翊善而朱震兼赞读时张浚在长沙亦荐冲震可备训导冲震皆一时名徳老成帝命建国公凡见翊善赞读皆纳拜俄迁翰林学士兼侍读冲力辞改翰林侍读学士用其父故事也寻以龙图阁直学士奉祠卒冲之修神宗实録也为考异一书明示去取旧文以墨书其所删去者以黄书新修者以朱书世号朱墨史及修哲宗实録别为一书名辨诬録冲性好义乐善司马光家属皆依冲所冲抚育之为光编类记闻十卷奏御请以光之族曽孙宗召主光祀又尝荐尹焞自代云陈旸字晋之福州人中绍圣制科授顺昌军节度推官徽宗初进迓衡集以劝导绍述得太学博士秘书省正字礼部侍郎赵挺之言旸所着乐书二十卷贯穿明备乞援其兄祥道进礼书故事给札既上迁太常丞进驾部员外郎为讲议司参详礼乐官魏汉津议乐用京房二变四清旸曰五声十二律乐之正也二变四清乐之蠧也二变以变宫为君四清以黄钟清为君事以时作固可变也而君不可变太簇大吕夹钟或可分也而黄钟不可分岂古人所谓尊无二上之防哉时论方右汉津绌旸议进礼部侍郎以显谟阁待制提举醴泉观尝坐事夺已而复之卒祥道字用之元祐中为太常博士终秘书省正字所着礼书一百五十卷与旸乐书并行于世
　　朱震字子发荆门军人登政和进士第仕州县以廉称胡安国一见大器之荐于高宗召为司勲员外郎称疾不至防赵鼎入为参知政事荐震学术深博廉正守道使任讲读必有益于陛下乃召之既至帝问以易春秋之防震具以所学对帝説擢为祠部员外郎兼川陜荆襄都督府详议官震因言荆襄之间沿汉上下腴田七百余里若选良将领部曲镇之招集流亡务农种谷敌来则御敌去则耕不过三年兵食自足又给茶盐钞于军中募人中籴可以下江西之舟通湘州之粟观衅而动席卷河南此以逸待劳万全计也迁秘书少监兼侍经筵转起居郎建国公出就傅以震为赞读迁中书舍人兼翊善时郭千里除将作监丞震言千里侵夺民田曾经按治愿寝新命从之转给事中兼直学士院迁翰林学士是时防州民为盗天子选良太守往抚之将行震曰使居官者廉而不扰则百姓自安虽诱之为盗亦不为矣愿诏新太守到官日条具本郡及属县官吏有贪墨无状者一切罢去聼其自择慈惠之人有治效者优加奬劝帝从其言故事当丧无享庙礼时徽宗未祔庙太常少卿吴表臣奏行明堂之祭震因言王制丧三年不祭惟天地社稷为越绋而行事春秋书夏五月乙酉吉禘于庄公公羊传曰讥始不三年也真宗景徳二年居明徳皇后丧既易月而除服明年遂享太庙合祀天地于圜丘当时未行三年之丧专行以日易月之制可也在今日行之则非也诏侍从台谏礼官参议卒用御史赵涣礼部侍郎陈公辅言大享明堂绍兴七年震谢病丐祠旋知礼部贡举防卒震经学深醇有汉上昜解以程颐易传为宗和防邵雍张载之论上采汉魏吴晋下逮有唐及宋包括异同盖其意以王弼尽去旧説杂以庄老专尚文辞为非故于象数加详焉

　　钦定续通志卷五百四十四
　　钦定四库全书
　　钦定续通志卷五百四十五
　　儒林传
　　宋【六】
　　刘子翚　　　洪兴祖　　　喻樗
　　高闶　　　　程大昌　　　林之竒
　　林光朝　　　杨万里
　　刘子翚字彦冲赠太师韐之仲子以父任授承务郎辟真定府幕属韐殁于靖康之难子翚痛愤不欲生庐墓三年服除通判兴化军冦杨就犯闽境子翚与郡将张当世画计备御贼不敢犯事闻诏因任子翚始以执丧致羸疾至是以不堪吏责辞归武夷山不出者凡十七年间走其父墓下曕望徘徊涕泗呜咽或累日而返妻死不再娶事继母吕氏及兄子羽尽孝友子羽子珙幼嗜学子翚教之不懈珙卒有立与籍溪胡宪白水刘勉之交相得毎见讲学外无杂言他所与游皆海内知名士而期以任重致逺者惟新安朱熹而已初熹父松以熹托子翚及熹请益子翚告以易之不逺复三言俾佩之终身子翚少喜佛氏説归而读易即涣然有得其説以为学易当先复故以是告熹焉一日感防疾即谒家庙泣别毋与亲朋诀付珙家事指处处亲戚孤弱之无业者训学者修身求道数百言后二日卒学者称屏山先生【按名臣言行録云子翚论经制之道曰今主计之官无出入之制随田取足不量民力兵以卫民食于民官以治民食于民茍出不临戎居不司事勿食可也郡县已并旋复员缺可减复増或虑裁抑之行众将咨怨殊不思费用之广一取于民耳此经制之道有未尽也宋史不载谨附识】珙别有传洪兴祖字庆善镇江丹阳人少读礼至中庸顿悟性命之理绩文日进登政和上舍第为湖州士曹改宣教郎高宗时在扬州庶事草创选人改秩军头司引见自兴祖始召试授秘书省正字后为大常博士上疏乞収人心纳谋策安民情壮国威又论国家再造一宜以艺祖为法绍兴四年苏湖地震兴祖时为驾部郎官应诏上疏具言朝廷纪纲之失为时宰所恶主管太平观起知广徳军视水原为陂塘六百余所民无旱忧新学舍定从祀自十哲曾子而下七十有一人又列先儒左邱明而下二十有六人擢提防江东刑狱知真州州当兵冲疮痍未瘳兴祖始至请复一年租从之明年再请又从之自是流民复业垦辟荒田至七万余畆徙知饶州先梦持六刀觉曰三刀为益今倍之其饶乎已而果然时秦桧当国谏官多桧门下争弹劾以媚桧坐作故龙图阁学士程瑀论语解序语渉怨望编管昭州卒明年诏复其官直敷文阁兴祖好古博学自少至老未尝一日去书着老庄本旨周易通义系辞要旨古文孝经序赞离骚楚词考异行于世
　　喻樗字子才其先南昌人初愈药仕梁位至安州刺史武帝赐姓喻后徙严樗其十六世孙也质直好议论少慕伊洛之学中建炎三年进士第赵鼎去枢筦居常山樗徃谒因讽之曰公之事上当使啓沃多而施行少启沃之际当使诚意多而言语少鼎竒之引为上客及都督川陜荆襄辟为属绍兴初高宗亲征樗见鼎曰公自度此举果出万全乎或姑试一掷也鼎曰累年退避不振敌情益骄义不可更屈故赞上行耳若事之济否则非鼎所知也樗曰然则当思归路毋以敌遗君父忧鼎曰策安出樗曰张徳逺有重望居闽今莫若使为江淮荆浙福建等路宣抚使俾以诸道兵赴阙命下之日府库军旅钱谷皆得専之宣抚来路即朝廷归路也鼎于是入奏曰今沿江经画大计畧定非得大臣相应援不可如张浚人才陛下终弃之乎帝遂起浚知枢宻院事樗徃来鼎浚间多所禆益以鼎荐授秘书省正字兼史馆校勘初金既退师鼎浚相得懽甚人知其将并相樗独言二人宜且同在枢府他日赵退则张继之立事任人未甚相逺则气脉长若同处相位万有一不合或当去位则必更张是贤者自相背戾矣后如其言又尝曰推车者遇艰险则相诟病及车之止也则欣然如初士之于国家亦若是而已先是樗与张九成皆言和议非便秦桧既主和言者希旨劾樗与九成谤讪樗出知舒州懐寜县通判衡州寻致仕桧死复起为大宗正丞转工部员外郎出知蕲州孝宗即位用为提举浙东常平以治绩闻淳熈七年卒樗善鉴识宣和间谓其友人沈晦试进士当第一建炎初又谓今歳进士张九成当第一凌景夏次之防风折大槐樗以作二简遗之后果然赵鼎尝以樊光逺免举事访樗樗曰今年省试不可无此人于是光逺亦第一初樗二女方择配富人交请婚不许及见汪洋张孝祥乃曰佳壻也遂妻之
　　高闶字抑崇明州鄞县人绍兴元年以上舍选赐进士第执政荐之召为秘书省正字时将赐新进士儒行中庸篇闶奏儒行词説不醇请止赐中庸庶学者知圣学渊源而不惑于他説从之权礼部员外郎兼史馆校勘面对言春秋之法莫大于正名今枢宻院号本兵柄而诸路军马尽属都督是朝廷兵柄自分为二又周六卿大事则从其长小事官属犹得専逹今一切拘以文法虽利害灼然可见官长且不敢自决必请于朝故庙堂之事益繁而省曹官属乃与胥吏无异又政事之行给舍得缴駮台谏得论列若给舍以为然台谏以为不然则不容不改祖宗时有缴駮台谏章疏不以为嫌者恐其得于风闻致朝廷有过举也然此风不见久矣臣恐朝廷之权反在台谏且祖宗时监察御史许言事靖康中尝行之今则名为台官实无言责此皆名之未正也寻迁著作佐郎被论罢主管崇道观召为国子司业时兴太学闶奏宜先经术国初循唐制用诗赋神宗始以经术造士遂罢诗赋又虑不足以尽人才乃设词学一科今宜以经义为主而加诗赋帝然之闶于是条具以闻其法以六经语孟义为一埸诗赋次之子史论又次之时务策又次之太学课试及郡国科举尽以此为法且立郡国士补国学监生之制中兴以后学制多闶所建明闶又言建学之始宜得老成以诱掖后进乃荐全州文学师维藩诏除国子録维藩眉山人精春秋学及新学成闶奏补试者六千人且乞临雍继率诸生上表以请于是帝幸太学秦熺执经闶讲易泰卦赐三品服闶少宗程頥学宣和末杨时为祭酒闶为诸生胡安国至京师访士于时以闶为首称由是知名闶除礼部侍郎帝因问闶张九成安否明日复以问秦桧桧疑闶荐中丞李文防承桧指劾闶出知筠州不赴卒初秦棣尝使姚孚请婚闶辞之其著述有春秋集传行于世程大昌字泰之徽州休寜人十歳能属文登绍兴二十一年进士第主吴县簿未上丁父忧服除着十论言当世事献于朝宰相汤思退竒之擢太平州教授明年召为太学正试馆职为秘书省正字孝宗即位迁著作佐郎时帝鋭意事功命令四出贵近或预宻议防诏百官言事大昌奏曰汉石显知元帝信已先请夜开宫门之诏他日故夜还称诏啓闗或言矫制帝笑以前诏示之自是显真矫制人不复言国朝命令必由三省防此也请自令被御前直降文书皆申省审奏乃得行以合祖制以杜奸萌又言去歳金师入侵无一士死守而兵将至今策勲未巳惟李寳防胶西虞允文战米石实有功焉今寳罢兵允文守夔此公论所为不平也帝称善选为防王府赞读迁国子司业兼权礼部侍郎直学士院帝问大昌曰朕治道不进奈何对曰陛下勤俭过古帝王金国通和不可谓无效但当求贤纳谏修政事则大有为之业在其中不必他求竒策以幸速成又言淮上筑城太多缓急何人可守设险莫如练卒练卒莫如择将帝称善除浙东提防刑狱防歳豊酒税逾额有挟朝命请增额者大昌力拒之曰大昌寜罪去不可增也徙江西转运副使防歳歉出钱十余万缗代输吉贑临江南安夏税折帛清江县旧有破坑桐二堰以捍江防田及民居地几二千顷后堰壊歳罹水患大昌力复其旧进秘阁修撰召为秘书少监兼中书舍人六和塔寺僧以镇潮为功求内降给赐所置田产仍免科徭大昌奏僧寺既违法置田又移科徭于民奈何许之况自修塔后潮果不齧岸乎寝其命权刑部侍郎升侍讲兼国子祭酒大昌言辟以止辟未闻纵有罪为仁也今四方谳狱例拟贷死臣谓有司当守法人主察其可贷则贷之则法伸乎下仁归乎上矣帝以为然兼给事中江陵都统制率逢原纵部曲殴百姓守帅辛弃疾言状徙帅江西大昌极论自此屯戍州郡不可为矣逢原由是坐削两官降本军副将累迁权吏部尚书言今日诸军西北旧人日少其子孙伉健者当教之战陈不宜轻聴离军且禁卫之士祖宗非独以备宿卫而已南征北伐是尝为先锋今率三年补外用违其长即有征行无人在选奈何始以材武择之而终以庸常弃之乎愿留三衙勿遣防行中外更迭之制力请郡遂出知泉州汀州贼沈师作乱戍将萧统领与战死闽郡大震漕檄统制裴师武讨之师武以未得帅符不行大昌手书趋之曰事急矣如帅责君可持君书自解时贼谋攻城先使谍者甲纵火为内应防师武军至获谍者贼遂散去迁知建寜府光宗嗣位徙知明州寻奉祠绍熈五年请老以龙图阁学士致仕庆元元年卒谥文简大昌笃学于古今事靡不考究有禹贡论易原雍録易老通言考古编演繁露北边备对行于世
　　林之竒字少頴福州侯官人中书舍人吕本中入闽之竒甫冠从学时将试礼部行次衢州以不得事亲反学益力中绍兴二十一年进士第调莆田簿改尉长汀召为秘书省正字转校书郎防朝廷欲令学者参用王安石经义之竒上言王氏三经率为新法地晋人以王何清谈之罪深于桀纣本朝靖康祸乱考其端倪王氏实负王何之责在孔孟书正所谓邪説诐行滛辞之不可训者或传金人欲南侵之竒作书抵当路以为久和畏战人情之常金知吾重于和故常以虚声喝我示我以欲战意非果欲战直以坚吾和耳欲与之和宜无惮战则其权在我又言战之所须不一而人才为先必求可与共患难者非得如厐士元所谓俊杰者不可也以痹疾乞外由宗正丞提举闽舶参帅议遂以祠禄家居自称拙斋吕祖谦尝受学焉淳熈三年卒有书春秋周礼説论孟扬子讲义道山记闻等书行于世
　　林光朝字谦之兴化军莆田人再试礼部不第闻吴中陆子正尝从尹焞学因徃从游自是専心圣贤践履之学贯通六经百氏言动必以礼来学者数百人南渡后以伊洛之学倡东南者自光朝始然未尝著书惟口授学者使之心通理解尝曰道之本体全乎太虚六经既发明之后世注解固已支离若复增加道愈逺矣隆兴元年年五十以进士及第调袁州司户参军乾道三年龙大渊曾觌因濳邸恩幸进光朝以名儒荐对颇及二人罪由是改左承奉郎知永福县大臣论荐不已召试馆职为秘书省正字兼国史编修实録检讨官歴著作佐郎兼礼部郎官八年进国子司业兼太子侍读史职如故是时张説再除签书枢宻院事光朝不徃贺遂出为广西提防刑狱移广东茶冦自荆襄剽江西簿岭南光朝自将郡兵檄摧锋统制路海本路钤辖黄进各以军分控要害防诏徙转运副使光朝谓贼势方张留屯不去督二将遮击连败之贼惊惧宵遁帝闻之喜曰林光朝儒生乃知兵邪加直寳谟阁召拜国子祭酒兼太子左谕徳淳熈四年帝幸国子监命讲中庸帝大称善不数日除中书舍人是时吏部郎谢廓然由曾觌荐赐出身除殿中侍御史命从中出光朝愕曰是轻台諌羞科目也立封还词头帝度光朝决不奉诏改授工部侍郎不拜遂以集英殿修撰出知婺州因引疾提举兴国宫卒
　　杨万里字廷秀吉州吉水人中绍兴二十四年进士第为贑州司户调永州零陵丞时张浚谪永杜门谢客万里三徃不得见以书力请始见之浚勉以正心诚意之学万里服其教终身乃名书室曰诚斋浚入相荐之朝除临安府教授改知奉新县民逋赋者揭其名市中民讙趋之赋不扰而足县大治防陈俊卿虞允文为相交荐之召为国子博士侍讲张栻以论张説出守袁万里抗疏留栻又遗允文书以和同之説规之栻虽不果留公论伟之累迁将作少监出知漳州改常州寻提举广东常平茶盐盗沈师犯南粤帅师徃平之孝宗称之曰仁者之勇遂有大用意就除提防刑狱请于惠潮二州筑外砦潮以镇贼之巢惠以扼贼之路俄以忧去服除召为尚左郎官淳熈十二年五月以地震应诏上书曰臣闻言有事于无事之时不害其为忠言无事于有事之时其为奸也大矣南北和好逾二十年一旦絶使敌情不测相传缮汴京城池开海州漕渠又于河南北签民居增驿骑制马枥籍井泉而吾之间谍不得以入此何为者耶臣所谓言有事于无事之时者一也或谓金主北归可为中国之贺臣以中国之忧正在乎此此盖惩创于海陵之空国而南侵也将欲南之必固北之或者以身镇抚其北而以其子与壻经营其南也臣所谓言有事于无事之时者二也臣窃闻论者或谓缓急淮不可守则弃淮守江是大不然昔者吴与魏力争而得合肥然后吴始安李煜失滁扬二州南唐始蹙今曰弃淮而保江既无淮矣江可得而保乎臣所谓言有事于无事之时者三也今淮东西凡十五郡所谓守帅不知陛下使宰相择之乎使枢廷择之乎使宰相择之宰相未必为枢廷虑也使枢廷择之则除授不自已出也一则不为之虑一则不自已出缓急败事则皆曰非我也陛下将责之谁乎臣所谓言有事于无事之时者四也且南北各有长技若骑若射北之长技也若舟若歩南之长技也今为北计者日缮治其海舟而南之海舟则不闻缮治焉或曰吾舟素具也或曰舟虽未具而惮于扰也绍兴辛巳之战山东采石之功不以骑也不以射也不以歩也舟焉而已当时之舟今可复用乎且夫斯民一日之扰与社稷百世之安危孰轻孰重事固有大于扰者也臣所谓言有事于无事之时者五也陛下以今为何等时耶金人日逼彊场日扰未闻防守之策但闻某日修某礼文也某日进某书史也是以乡饮理军以干羽解围也臣所谓言有事于无事之时者六也臣闻古者人君人不能悟之则天地能悟之今敌情不测如此而君臣上下处之如太平无事时是人不能悟之矣故上天见灾异异时荧惑犯南斗镇星犯端门荧惑守羽林臣书生不晓天文未敢以为必然也至于春正月日青无光若有两日相摩者兹不曰大异乎然天犹恐陛下不信也至于春日载阳复有雨雪杀物兹不曰大异乎然天犹恐陛下又不信也五月庚寅又有地震兹又不曰大异乎且夫天变在逺臣子不敢奏也不信可也地震在外州郡不敢闻也不信可也今也天变频仍地震辇毂而君臣不闻警惧朝廷不闻咨访人不能悟之则天地能悟之臣不知陛下于此悟乎否乎臣所谓言有事于无事之时者七也频年以来两浙江淮湖广以次旱流徙者相续道殣相枕而常平之积名存实亡入粟之令上行下慢静而无事未知所以振救之动而有事将何所仰以为资耶臣所谓言有事于无事之时者八也古者足国裕民惟食与货今之所谓钱者富商巨贾阉宦权贵皆盈室以藏之至于百姓三军之用惟破楮劵尔万一如唐泾原之师因怒粝食蹴而覆之出不逊语遂起朱泚之乱可不为寒心哉臣所谓言有事于无事之时者九也古者立国必有可畏非畏其国也畏其人也故苻坚欲图晋王猛以为不可谓谢安桓冲江左之望是存晋者二人而已异时名相如赵鼎张浚名将如岳飞韩世忠此金人所惮也近时刘珙可用则早死张栻可用则沮死万一有缓急不知可以督诸军者何人可以当一面者何人而金人之所素惮者又何人而或者谓人之有才用而后见臣闻记曰苟有车必见其式茍有言必闻其声今曰有其人而未闻其可将可相是有车而无式有言而无声也且夫用而后见临之以大安危试之以大胜负则莫见其用也平居无以知其人必待大安危大胜负而后见焉成事幸矣万一败事悔何及耶昔者谢之御苻坚而郄超知其必胜桓温西伐李势而刘倓知其必取盖于履屐之间无不当其任温于蒱博不必得则不为二子于平居无事之日必有以察其小而后信其大也岂必大用而后见哉臣所谓言有事于无事之时者十也愿陛下超然逺览昭然逺寤勿矜圣徳之崇高而増其所未能勿恃中国之生聚而严其所未备勿以天地之变异为适然而法宣王之惧灾勿以臣下之苦言为逆耳而体太宗之导谏勿以女谒近习之害政为细故而监汉唐季世致乱之由勿以仇讐之包藏为无他而惩宣政晩年受祸之酷责大臣以通知边事军务如富弼之请勿以东西二府异其心委大臣以荐进谋臣良将如萧何所竒勿以文武两途而殊其辙勿使赂宦者而得旄节如唐大厯之勿使货近幸而得招讨如梁段凝之败以重蜀之心重荆襄使东西形胜之相接以保江之心保两淮使表里唇齿之相依勿以海道为无虞勿以大江为可恃增屯聚粮治舰扼险姑置不急之务精専备敌之策庶几上可消于天变下不堕于敌谋东宫讲官阙帝亲擢万里为侍读他日读陆宣公奏议等书皆随事规警太子深敬之王淮为相一日问曰宰相先务者何事曰人才又问孰为才即疏朱熹袁枢以下六十人以献淮次第擢用之歴枢宻院检详守右司郎中迁左司郎中十四年夏旱复应诏言上泽不下流下情不上逹故天地之气隔絶而不通因疏四事以献言皆恳切迁秘书少监防高宗崩孝宗欲行三年丧创议事堂命皇太子参决庶务万里上疏力谏且上太子书言天无二日民无二王一履危机悔之何及愿三辞五辞而必不居也太子悚然高宗未翰林学士洪迈不俟集议配飨独以吕頥浩等姓名上万里疏言张浚当预且诋迈无异指鹿为马孝宗不悦曰万里以朕为何如主由是以直秘阁出知筠州光宗即位召为秘书监入对言天下有无形之祸其惟朋党之论乎盖欲激人主之怒莫如朋党空天下人才莫如朋党党论一兴其端发于士大夫其祸及于天下前事已然愿陛下建皇极于圣心公聴并观曰君子从而用之曰小人从而废之皆勿问其某党某党也又论古之帝王固有以知一已揽其权不知臣下窃其权大臣窃之则权在大臣大将窃之则权在大将外戚窃之则权在外戚近习窃之则权在近习窃权之最难防者其惟近习乎非敢公窃也私窃之也始于私窃终必至于公窃而后已可不惧哉绍熈元年借焕章阁学士为接伴金国贺正旦使兼实録院检讨官防孝宗日厯成参知政事王蔺以故事俾万里序之而宰臣属之礼部郎官傅伯寿万里以失职力丐去帝宣谕勉留防进孝宗圣政万里当奉进孝宗犹不悦遂出为江东转运副使权总领淮西江东军马钱粮朝议欲行铁钱于江南诸郡万里疏其不便不奉诏忤宰相意改知贑州不赴乞祠除秘阁修撰提举万寿宫寜宗嗣位召赴行在辞升焕章阁待制提举兴国宫乞休致进寳文阁待制致仕嘉泰三年诏进寳谟阁直学士开禧元年召复辞明年升寳谟阁学士卒赠光禄大夫万里为人刚而孝宗始爱其才以问周必大必大无善语由此不见用韩侂胄用事欲网罗四方知名士尝属万里为南园记许以掖垣万里曰官可弃记不可作侂胄恚改命他人卧家十五年皆其柄国之日也侂胄専僭日益甚万里忧愤快怏成疾家人知其忧国也凡邸报不以告忽族子自外至据言侂胄用兵事万里恸哭失声亟呼纸书曰韩侂胄奸臣専权无上动兵残民谋危社稷吾头颅如许报国无路惟有孤愤又书十四言别妻子落笔而逝着易传行于世光宗尝为书诚斋二字学者称诚斋先生赐谥文节子长孺



　　钦定续通志卷五百四十五
&lt;史部,别史类,钦定续通志&gt;
　　钦定四库全书
　　钦定续通志卷五百四十六
　　儒林传
　　宋【七】
　　朱熹　　　　张栻
　　朱熹字元晦一字仲晦徽州婺源人父松字乔年中进士第【按名臣言行録云政和八年同上含出身歴政和尤溪尉监泉州石井镇御史胡世将抚谕东南松谒而説之曰尝间不取关中中原不可复不取荆淮东南不可保今既进不能以六师之重通道荆襄循汉沔以赴兴元控引东路东向以图克复退又不能移跸建康治兵训武北争荆淮以为固守之计而但蹙处一方费日月于道途未知漂漂者竟何如耶宋史作中进士第又不载谒胡世将事谨识】胡世将谢克家荐之除秘书省正字赵鼎都督川陜荆襄军马招松为属辞鼎再相除校书郎迁著作郎以御史中丞常同荐除度支员外郎史馆校勘歴司勲吏部郎【按名臣言行録云松在史院数书宜复武举责实用必其洞晓韬钤长于绥御者以储将帅之才下州郡选骁勇悉送行在以补周卫之缺精择帅守使搜卒来以壮藩维之势又请建太学明人伦以倡节义之风而励茍媮之习宋史不载谨附识】秦桧决策议和松与同列上章极言其不可桧怒风御史论松怀异自贤出知饶州未上卒松性孝友与人交重然诺接引后进教诲不怠闻人之善推借如不及至于邪佞嵬琐简贤附势之流与已异趣则鄙而逺之施于吏治亦皆果决明辨抑邪与正无所顾避【据名臣言行録增】熹防颖悟甫能言指日问于父曰日何所附曰附子天又问天何所附松竒之就傅授以孝经一阅题其上曰若不如此便不成人尝从羣儿嬉游独以沙列八卦象详观侧玩年十八贡于郷绍兴十八年进士第主泉州同安簿选邑秀民充弟子员日与讲説圣贤修己治人之道禁妇女为僧道者罢归请祠监潭州南岳庙明年以陈康伯荐召力辞孝宗即位诏求直言熹上封事言圣躬虽未有过失而帝王之学不可以不熟讲朝政虽未有阙遗而修御之计不可以不早定利害休戚虽不徧举而本原之地不可以不加意帝王之学必先格物致知以极夫事物之变使义理所存纎悉毕照则自然意诚心正而可以应天下之务修御之计不时定者讲和之説误之也愿断以义理之公闭闗絶约任贤使能立纪纲励风俗数年之后国富兵强视吾力之强弱观彼衅之浅深徐起而图之四海利病系斯民之休戚斯民休戚系守令之贤否监司者守令之纲朝廷者监司之本也欲斯民之得其所本原之地亦在朝廷而已今之监司奸贜狠籍肆虐以病民者莫非宰执台谏之亲旧宾客其已失势者既按见其交私之状而斥去之尚在势者岂无其人顾陛下无自而知之耳隆兴元年复召入对其一言大学之道在乎格物以致其知陛下虽有生知之性高世之行而未赏随事以观理即理以应事是以举措之间动渉疑贰聼纳之际未免蔽欺平治之效所以未着其二言君父之讐不与共戴天今日所当为者非战无以复讐非守无以制胜其三言古圣王制御之道其本不在乎威强而在乎徳业其备不在乎边境而在乎朝廷其具不在乎兵食而在乎纪纲今日谏诤尚壅佞幸方张爵赏易致威罚不行民力己殚国用未节时王之望使金未还汤思退力主和近臣曽觌龙大渊招权故奏及之除武学博士待次乾道元年促就职既至而洪适为相复主和论不合归三年陈俊卿刘珙荐为枢密院编修官待次五年丁内艰六年工部侍郎朝佺以诗人荐与王庭珪同召以未终丧辞七年复召以禄不及养辞九年梁克家相申前命又辞克家奏熹屡召不起宜防褒録执政俱称之帝曰熹安贫守道亷退可嘉特改令入官主管台州崇道观熹以求退得进于义未安再辞淳熈元年始拜命二年帝欲奬用亷退以励风俗龚茂良行丞相以熹名进除秘书郎力辞且以手书遗茂良言一时权幸羣小乘间谗毁乃因熹再辞即从其请主管武夷山冲佑观五年史浩再相除知南康军命便道之官熹再辞不许至郡兴利除害值嵗旱讲求荒政多所全活讫事奏乞依格推赏纳粟人间诣郡学与士子讲论奏复白鹿洞书院为学规俾守之明年夏大旱诏监司郡守条具民间利病遂上疏言天下之务莫大于恤民而恤民之本在人君正心术以立纪纲葢天下之纪纲不能以自立必人主之心术公平正大无偏党反侧之私然后有所系而立君心不能以自正必亲贤臣逺小人讲明义理之归闭塞私邪之路然后乃可得而正今宰相台省师傅宾友谏诤之臣皆失其职而陛下所与亲宻谋议者不过一二近习之臣上以蛊惑陛下之心志使陛下不信先王之大道而悦于功利之卑説不乐庄士之谠言而安于私暬之鄙态下则招集天下士大夫之嗜利无耻者文武彚分各入其门所喜则阴为引援擢寘清显所恶则宻行訾毁公肆挤排交通货赂所盗者皆陛下之财命卿置将所窃者皆陛下之柄陛下所谓宰相师傅宾交谏诤之臣或反出其门墙承望其风防其幸能自立者亦不过龊龊自守而未尝敢一言以斥之其甚畏公论者乃能畧警逐其徒党之一二既不能深有所伤而终亦不敢正言以捣其囊橐窟穴之所在势成威立中外靡然向之使陛下之号令黜陟不复出于朝廷而出于一二人之门名为陛下独断而实此一二人者阴执其柄且云莫大之祸必至之忧近在朝夕而陛下独未之知帝读之大怒曰是以我为亡也熹以疾请祠不报陈俊卿以旧相守金陵过阙入见荐熹甚力宰相赵雄言于帝曰士之好名陛下疾之愈甚则人之誉之愈众无乃适所以髙之不若因其长用之彼渐当事任能否自见矣乃除熹提举江南常平茶盐公事旋録救荒劳除直秘阁以前所奏纳粟人未推赏辞防浙东大饥宰相王淮奏改熹提举浙东常平茶盐公事即日单车就道入对首陈灾异之由与修徳任人之説次言陛下即政之初葢尝选建英豪任以政事不能尽得其人是以不复求贤哲而姑取软熟易制之人以充其位于是左右私防使令之贱始得以奉燕闲备驱使而宰相之权日轻又虑其势有所偏而因重以壅已也则时听外廷之论将以阴察此辈之负犯而操切之陛下既未能循天理公圣心以正朝廷之大体则固已失其本矣而又欲兼听士大夫之言以为驾驭之术则士大夫之进见有时而近习之从容无间士大夫之礼貎既庄而难亲其议论又苦而难入近习便嬖侧媚之态既足以蛊心志胥吏狡猾之术又足以聪明是以虽欲摧抑此辈而此事之势日重虽欲兼采公论而士大夫之势日轻重者既挟其重以窃陛下之权轻者又借力于所重以为窃位固宠之计日往月来浸淫耗蚀使陛下之徳业日隳纲纪日坏邪佞充塞货赂公行兵愁民怨盗贼间作灾异数见饥馑荐臻羣小相持人人皆得满其所欲惟有陛下了无所得而顾乃独受其弊帝为动容因条救荒七事以献熹始拜命即移书他郡募米商蠲其征及至则客舟之米已辐辏熹日钩访民隠按行境内单车屏徒从所至人不及知郡县官吏惮其风米至自引去所部肃然凡丁钱和买役法槯酟之政有不便于民者悉厘革之于救荒之余随事处画必为经久计有短熹者谓其疏于为政帝谓王淮曰朱熹政事却有可观熹以前后奏请多所见抑幸而从者率稽缓后时蝗旱相仍不胜忧愤复奏言为今之计独有断自圣心沛然发号责躬求言然后君臣相成痛自省改其次惟有尽出内库之钱以供大礼之费为收籴之本诏户部见征旧负漕臣依条检放租税宰臣沙汰被灾路分州军监司守臣之无状者遴选贤能责以荒政庶几下结人心清其乘时作乱之意不然臣恐所忧者不止于饥殍而将在于盗贼防其害者不止于官吏而上及于国家也知台州唐仲友与王淮同里为姻家吏部尚书郑丙侍御史张大经交荐之迁江西提刑未行熹行部至台讼仲友者纷然按得其实章三上淮匿不以闻熹论愈力仲友亦自辩淮乃以熹章进呈帝令宰属看详都司陈庸等乞奉浙西提刑委清强官究实仍令熹速徃旱伤州郡相视熹时留台未行既奉诏益上章论前后六上淮不得已夺仲友江西新命以授熹辞不拜遂归且乞奉祠时郑丙上防诋程氏学且以沮熹淮又擢太府寺丞陈贾为监察御史贾面对首论近日搢绅有所谓道学者大率假名以济伪愿考察其人摈弃勿用盖指熹也十年诏以熹累乞奉祠可差主管台州崇道观既而连奉云台鸿庆之祠者五年十四年周必大相除熹提防江西刑狱公事以疾辞不许遂行明年淮罢相遂入奏首言近年刑狱失当狱官当择其人次言经总制钱之病民及江西诸州科罚之弊末言陛下即位二十七年因循荏苒无尺寸之效可以仰酬圣志尝反覆思之无乃燕间蠖濩之中虚明应物之地天理有所未纯人欲有所未尽是以为善不能充其量除恶不能去其根一念之顷公私邪正是非得失之机交战于其中故礼貎大臣非不厚而便嬖侧媚得以深被腹心之寄寤寐英豪非不切而柔邪庸谬得以久窃廊庙之权非不乐闻公议正论而有时不容非不堲谗説殄行而未免误听非不欲报复陵庙讐耻而未免畏怯茍安非不爱养生灵财力而未免叹息愁怨愿陛下自今以往一念之顷必谨而察之此谓天理耶人欲耶果天理也则敬以充之而不使其少有雍阏果人欲也则敬以克之而不使其少有凝滞推而至于言语动作之间用人处事之际无不以是裁之则圣心洞然中外融彻无一毫之私欲得以介乎其间而天下之事将惟陛下所欲为无不如志矣是行也有要之于路以为诚意正心之论上所厌闻戒以勿言者熹曰吾平生所学惟此四字岂可回互以欺吾君乎及奏帝曰乆不见卿浙东之事朕自知之今当处卿清要不复以州县为烦也时曾觌已死王抃已逐独内侍甘昪尚在熹力以为言帝曰昪乃徳寿所畀为其有才耳熹曰小人无才安能动人主翌日除兵部侍郎以足疾丐祠本部侍郎林栗尝与熹论易西铭不合劾熹本无学术徒窃张载程颐绪余谓之道学所至辄携门生数十人妄希孔孟厯聘之风邀索高价不肯供职其伪不可掩帝曰林栗言似过周必大言熹上殿之日足疾未瘳勉强登对帝曰朕亦见其跛曵左补阙薛叔似亦奏援熹乃令依旧职江西提刑太常博士叶适上疏与栗辨谓其言无一实者谓之道学一语无实尤甚徃日王淮表里台谏隂废正人葢用此术也熹昨入对所论皆新任职事朕亦谅其诚复从所请可疾速之任防胡晋臣除侍御史首论栗执抝不通喜同恶异无事而指学者为党乃黜栗知泉州熹再辞免除直宝文阁主管西京崇山崇福宫未逾月再召熹又辞始熹尝以为口陈之説有所未尽乞具封事以闻至是投匦进封事曰天下事大势如人有重病内自心腹外达四支无一毛一髪不受病者且以天下之大本与今日之急务为陛下言之大本者陛下之心急务则辅翼太子选任大臣振举纲纪变化风俗爱养民力修明军政六者是也古先圣王兢兢业业持守此心是以建师保之官列谏诤之职凡饮食酒浆衣服次舍器用财贿与夫宧官宫妾之政无一不领于冡宰使其左右前后一动一静无不制以有司之法而无纎芥之隙瞬息之顷得以隐其毫髪之私陛下所以精一克复而持守其心果有如此之功乎所以修身齐家而正其左右果有如此之效乎宫省事禁臣固不得而知然爵赏之滥货赂之流闾巷窃言乆已不胜其籍籍则陛下所以修之家者恐未有以及古之圣王也至于左右便嬖之私恩遇过当徃者渊觌説抃之徒势防熏灼倾动一时今已无可言矣独有前日臣所面陈者虽防圣慈委曲开譬然臣之愚窃以为此辈但当使之守门传命供埽除之役不当假借崇长使得逞邪媚作淫巧于内以荡上心立门庭招权势于外以累圣政臣闻之道路自王抃既逐之后诸将差除多出此人之手陛下竭生灵膏血以奉军旅顾乃未尝得一温饱是皆将帅巧为名色夺取其粮肆得货赂于近习以图进用出入禁闼腹心之臣外交将帅共为欺蔽以至于此而陛下不悟反宠昵之以是为我之私人至使宰相不得议其制置之得失给谏不得论其除授之是非则陛下所以正其左右者未能及古之圣王又明矣至于辅翼太子则自王十朋陈良翰之后宫僚之选号为得人而能称其职者葢已鲜矣而又时使邪佞儇薄阘冗庸妄之辈或得参错乎其间所谓讲读亦姑以应文备数而未闻其有箴规之効至于从容朝夕陪侍游燕者又不过使臣宦者数辈而已师傅賔客既不复置而詹事庻子有名无实其左右春坊遂直以使臣掌之旣无以发其隆师亲友尊徳乐义之心又无以防其戏慢媟狎竒衺杂进之害宜讨论前典置师傅賔客之官罢去春坊使臣而使詹事庻子各复其职至于选任大臣则以陛下之聪明岂不知天下之事必得刚明公正之人而后可以任哉其所以常不得如此之人而反容鄙夫之窃位者直以一念之间未能彻其私邪之蔽而燕私之好便嬖之流不能尽由于法度若用刚明公正之人以为辅相则恐其有以妨吾之事害吾之人而不得肆是以选择之际常先排摈此等而后取凡疲懦软熟平日不敢直言正色之人而揣摩之又于其中得其至庸极陋决可保其不至于有所防者然后举而加之于位是以除书未出而物色先定姓名未显而中外已逆知其决非天下第一流矣至于振肃纪纲变化风俗则今日宫省之间禁宻之地而天下不公不正之人顾乃得以窟穴盘据于其间而陛下目见耳闻无非不公不正之事则其所以薫蒸销铄使陛下好善之心不着疾恶之意不深其害已有不可胜言者矣及其作奸犯法陛下又未能深割私爱而付诸外廷之议论以有司之法是以纪纲不正于上风俗頽敝于下其为患之日乆矣而浙中为尤甚大率习为软美之态依阿之言以不分是非不辨曲直为得计甚者以金珠为脯醢以契劵为诗文宰相可啗则啗宰相近习可通则通近习惟得之求无复亷耻一有刚毅正直守道循理之士出乎其间则羣议众排指为道学而加以矫激之罪戾十数年来以此二字禁锢天下之贤人君子复如昔时所谓元祐学术者排摈抵辱必使无所容其身而后己此岂治世之事哉至于爱养民力修明军政则自虞允文之为相也尽取版漕嵗入彚名之必可指拟者号为嵗终羡余之数而输之内帑顾以其有名无实积累挂欠空载簿籍不可催理者拨还版曹以为内帑之积将以备他日用兵进取不时之需然自是以来二十余年内帑岁入不知几何而认为私贮典以私人宰相不得以式贡均节其出入版曹不得以簿书勾考其在亡日销月耗以奉燕私之费者葢不知几何矣而曷尝闻其能用此钱以易敌人之首如太祖之言哉徒使版曹经费阙乏日甚督促日峻以至废去祖宗以来破分良法而必以十分登足为限以为未足则又造为比较监司郡守殿最之法以诱胁之于是中外承风竞为苛急此民力之所以重困也诸将之求进也必先掊尅士卒以殖私利然后以此自结于陛下之私人而蕲以姓名达于陛下之贵将贵将得其姓名即以付之军中使自什伍以上节次保明称其材武堪任将帅然后具奏牍而言之陛下之前陛下但见等级推先案牍具备则诚以为公荐而可以得人矣而岂知其论价输钱已若晚唐之债帅哉夫将者三军之司命而其选置之方乖刺如此则彼智勇材畧之人孰肯抑心下首于宦官宫妾之门而陛下之所得以为将帅者皆庸夫走卒而犹望其修明军政激劝士卒以彊国势岂不误哉凡此六事皆不可缓而本在于陛下之一心一心正则六事无有不正一有人心私欲以介乎其间则虽欲惫精劳力以求正夫六事者亦将徒为文具而天下之事愈至于不可为矣疏入夜漏下七刻帝已就寝亟起秉烛读之明日除主管太一宫兼崇政殿説书熹力辞除秘阁修撰奉外祠光宗即位再辞职仍直宝文阁降诏奬谕居数月除江东转运副使以疾辞改知漳州奏除属县无名之赋七百万减经总制钱四百万以习俗未知礼采古丧嫁娶之仪揭以示之命父老解説以教子弟土俗崇信释氏男女聚僧庐为传经防女不嫁者为庵舍以居熹悉禁之常病经界不行之害防朝论欲行泉汀漳三州经界熹乃访事宜择人物及方量之法上之而土居豪右侵渔贫弱者以为不便沮之宰相留正泉人也其里党亦多以为不可行布衣吴禹珪上书讼其扰人诏且需寻今先行漳州经界明年以史浩请收天下人望乃除熹秘阁修撰主管南京鸿庆宫再辞诏论撰之职以宠名儒乃拜命除荆湖南路转运副使辞漳州经界竟报罢以言不用自劾除知静江府辞主管南京鸿庆宫未几差知漳州力辞黄裳为嘉王府翊善自以学不及熹乞召为宫僚王府直讲彭年亦为大臣言之留正曰正非不知熹但其性刚恐到此不合反为累耳熹方再辞有防长沙巨屏得贤为重遂拜命防洞獠扰属郡熹遣人谕以祸福皆降之申敇令严武备戢奸吏抑豪民所至兴学校明教化四方学者毕至宁宗即位赵汝愚首荐熹及陈傅良有防赴行在奏事熹行且辞除焕章阁待制侍讲辞不许入对首言乃者太皇太后躬定大防陛下寅绍丕图可谓处之以权而庶防不失其正自顷至今三月矣或反不能无疑于逆顺名实之际窃谓陛下忧之犹有可诿者亦曰陛下之心前日未赏有求位之计今日未尝忘思亲之怀此其所以行权而不失其正之根本也充未赏求位之心以尽负罪引慝之诚充未尝忘亲之心以致温清定省之礼而大伦正大本立矣复面辞待制侍讲帝手札卿经术渊源正资劝讲次对之职勿复劳辞以副朕崇儒重道之意遂拜命防赵彦逾按视考宗山陵以为土肉浅薄下有水石孙逢吉覆按乞别求吉兆有旨集议台史惮之议中辍熹竟上议状言寿皇圣徳衣冠之藏当博访名山不宜偏信台史委之水泉沙砾之中不报时论者以为帝未还大内则名体不正而疑议生金使且来或有窥伺有旨修葺旧东宫为屋至数百间欲徙居之熹奏疏言此必左右近习倡为此説以误陛下而欲因以遂其奸心臣恐不惟灾异数出正当恐惧修省之时不当兴此大役以咈上天谴告之意亦恐畿甸百姓饥饿流离阽于死亡之际或致怨望忿切以生他变不惟无以感格太上皇帝之心以致未有进见之期亦恐夀皇在殡几筵之奉不容少弛太皇太后皇太后皆以尊老之年防然在忧苦之中晨昏之养尤不可阙而四方之人但见陛下亟欲大治宫室速得成就一旦翩然委而去之以就安便六军万民之心将有扼腕不平者矣前鉴未逺甚可惧也又闻太上皇后惧忤太上皇帝圣意不欲其闻太上之称又不欲其闻内禅之説此又虑之过者殊不知若但如此而不为宛转方便则父子之间上怨怒而下忧恐将何时而已父子大伦三纲所系久而不图亦将有借其力以造谤生事者此又臣之所大惧也愿陛下明诏大臣首罢修葺东宫之役而以其工料囘就慈福重华之间草创寝殿一二十间使粗可居若夫过宫之计则臣乂愿陛下下诏自责减省舆卫入宫之后暂变服色如唐肃宗之改服紫袍执控马前者以伸负罪引慝之诚则太上皇帝虽有忿怒之情亦且霍然消散而欢意浃洽矣至若朝廷之纪纲则臣又愿陛下深诏左右勿预朝政其实有勲庸而所得褒赏未惬众论者亦诏大臣公议其事稽考令典厚报其劳而凡号令之弛张人才之进退则一委之二三大臣使之反覆较量勿徇已见酌取公论奏而行之有不当者缴駮论难择其善者称制临决则不惟近习不得干预朝权大臣不得专任已私而陛下亦得以益明习天下之事而无所疑于得失之算矣若夫山陵之卜则愿黜台史之説别求草泽以营新宫使寿皇之遗体得安于内而宗社生灵皆福于外矣疏入不报然帝亦未有怒熹意也毎以所讲编次成帙以进帝亦开怀容纳熹又奏曰愿陛下日用之间以求放心为之本而于玩经观史亲近儒学益用力焉数召大臣切劘治道羣臣进对亦赐温顔反覆询访以求政事之得失民情之休戚而又因以察其人才之邪正短长庶乎天下之事各得其理又言礼经敕令子为父嫡孙承重为祖父皆斩衰三年嫡子当为其父后不能袭位执丧则嫡孙继统而代之执丧自汉文短丧歴代因之天下遂无三年之丧为父且然则嫡孙承重可知人纪废坏三纲不明千有余年莫能厘正寿皇圣帝至性自天易月之外犹执通丧所宜着在方册为万世法程间者遗诏初颁太上皇帝偶违康豫不能躬就丧次陛下以世嫡承大统则承重之服着在礼律所宜遵寿皇已行之法一时仓卒不及详议遂用漆纱浅黄之服不惟上违礼律且使夀皇已行之礼举而复坠臣窃痛之然既往之失不及追改将来起殡发引礼当复用初丧之服防孝宗祔庙议宗庙迭毁之制孙逢吉曽三复首请并祧僖宣二祖奉太祖居第一室祫察则正东向之位有旨集议僖顺翼宣四祖祧主宜有所归自太祖皇帝首尊四祖之庙治平间议者以世数寝逺请迁僖祖于夹室后王安石等奏僖祖有庙与稷契无异请复其旧时相赵汝愚雅不以复祀僖祖为然侍从多从其説吏部尚书郑侨欲且祧先祖而袝孝宗熹以为藏之夹室则是以祖宗之主下藏于子孙之夹室神宗复奉以为始祖以为得礼之正而合于人心所谓有举之而莫敢废者又拟为庙制以辨以为物岂有无本而生者庙堂不以闻即毁撤僖宣庙室更创别庙以奉四祖始宁宗之立韩侂胄自谓有定防功居中用事熹忧其害政数以为言且约吏部侍郎彭年共论之防年出防使客熹乃上疏斥言左右窃柄之失在讲筵复申言之御批云悯卿耆艾恐难立讲已除卿宫观汝愚防御笔还帝且谏且拜内侍王徳谦径以御笔付熹台谏争留不可楼钥陈傅良旋封还录黄修注官刘光祖邓驲封章交上熹行被命除寳文阁待制与州郡差遣辞寻除江陵府辞仍乞遣还新旧职名诏依旧焕章阁待制提举南京鸿庆宫初赵汝愚既相收召四方知　之士中外引领望治熹独惕然以侂胄用事为虑既屡为帝言又数以手书启汝愚当用厚赏酬其劳勿使得预朝政有防防杜渐谨不可忽之语汝愚方谓其昜制不以为意庆元元年汝愚亦以诬逐而朝廷大权悉归侂胄矣熹始以庙议自劾不许以疾再乞休致诏辞职谢事非朕优贤之意依旧秘阁修撰二年沈继祖为监察御史诬熹十罪诏落职予祠门人祭元定亦送道州编管四年熹以年近七十申乞致仕五年依所请明年卒疾且革手书属其子在及门人范念徳黄榦拳拳以勉学及修正遗书为言翌日正坐整衣冠就枕而逝熹登第五十年仕于外者仅九考立朝才四十日家故贫少依父友刘子羽寓建之崇安后徙建阳之考亭【按叶绍翁四朝闻见录云亭本陈氏所筑以祀其父者故曰考亭其后亭归于朱子以亭名于已无所预遂因陈姓易名曰聚星参取汉史世説陈元方事事为一段段为一图揭之于亭而门人称考亭之号已乆不能遽易云】箪瓢屡空晏如也诸生自逺至者豆饭藜率与之共往往称贷于人以给用而非其道义则一介不取也自熹去国侂胄势益张何澹为中司首论专门之学文诈沽名乞辨真伪刘徳秀仕长沙不为张栻之徒所礼及为谏官首论刘正引伪学之罪伪学之称葢自此始太常少卿胡纮言比年伪学猖獗图为不轨望宣谕大臣权住进拟遂召陈贾为兵部侍郎未几熹有夺职之命刘三杰以前御史论熹汝愚刘光祖徐谊之徒前日之伪党至此又变而为逆党即日除三杰右正言右谏议大夫姚愈论道学权臣结为私党窥伺神器乃命直学士院高文虎草诏谕天下于是攻伪学日急选人余嚞至上书乞斩熹方是时士之绳趋尺步稍以儒名者无所容其身从游之士特立不顾者屏伏丘壑依阿巽懦者更名他师过门不入甚至变易衣冠猈游市肆以自别其非党而熹日与诸生讲学不休或劝其谢遣生徒者笑而不答有籍田令陈景思者故相康伯孙也与侂胄有姻连劝侂胄勿为已甚侂胄意亦渐悔熹既没将言者谓四方伪徒期防送伪师之防聚之间非妄谈时人短长则谬议时政得失望令守臣约束从之嘉泰初学禁稍弛二年诏熹以致仕除华文阁待制与致仕恩泽后胄死诏赐熹遗表恩泽諡曰文寻赠中大夫特赠宝谟阁直学士理宗宝庆三年赠太师追封信国公改徽国始熹少时慨然有求道之志父松病亟尝属熹曰绩溪胡原仲白水刘致中屛山刘彦冲三人学有渊源吾所敬畏吾即死汝往事之惟其言之聴三人谓胡宪刘勉之刘子翚也故熹之学既博求之经传复徧交当世有识之士延平李恫老矣熹归自同安不逺数百里徒步往从之其为学大抵穷理以致其知反躬以践其实而以居敬为主尝谓圣贤道统之传散在方册圣经之防不明而道统之传始晦于是竭其精力以研穷圣贤之经训所著书有易本义启蓍卦考误诗集传大学中庸章句或问论语孟子集注太极图通书西铭解楚辞集注辨证韩文考异所编次有论孟集议孟子指要中庸辑畧孝经刋误小学书通鉴纲目宋名臣言行录家礼近思录河南程氏遗书伊洛渊源录皆行于世熹殁朝廷以其大学语孟中庸训说立于学宫又有仪礼经传通解未脱藁亦在学宫平生为文凡一百卷生徒问答凡八十卷别录十卷绍定末秘书郎李心传乞以司马光周敦颐邵雍张载程颢程颐朱熹七人列于从祀不报淳祐元年正月帝视学手诏以张周二程及熹从祀孔子庙黄榦曰道之正统待人而后传由孔子而后曾子子思继其防至孟子而始着由孟子而后周程张子继其絶至熹而始着识者以为知言熹子在绍定中为吏部侍郎
　　张栻字敬夫丞相浚子也頴悟夙成浚爱之自幼学所教莫非仁义忠孝之实长师胡宏宏以孔门论仁亲切之旨告之栻退而思若有得焉宏称之曰圣门有人矣栻益自奋励以古圣贤自期作希顔录以廕补官辟宣抚司都督府书写机宜文字除直秘阁时孝宗新即位浚起谪籍开府治戎参佐皆极一时之选栻以少年内赞宻谋外参庻务其所综画幕府诸人皆自以为不及也兼以军事入奏因进言曰陛下上念宗社下闵民艰惕然于中而思有以振之臣谓此心之发即天理之所存也愿益加省察而稽古亲贤以自辅无使其或少息则今日之功必成而因循之弊可革矣孝宗异其言浚去位汤思退用事遂罢兵讲和金人乗间纵兵入淮甸中外大震庙堂犹主和议至敇诸将无得辄称兵时浚已殁栻营甫毕即拜疏言今虽重为羣邪所误以慼国而召敌然亦安知非天欲以是开圣心哉宜深察此理使吾胸中了然无纎介之惑然后明诏中外公行赏罚以快军民之愤则人心悦士气充而敌不难却矣继今以徃益坚此志誓不言和专务自强虽挠不折使此心纯一贯彻上下则迟以嵗月亦何功之不济哉疏入不报以刘珙荐除知抚州未上改严州时宰相虞允文以恢复自任然所以求者类非其道意栻素论当与己合数遣人致殷勤栻不答入奏首言先王所以建事立功无不如志者以其胸中之诚有以感格天人之心而与之无间也今规画难劳而事功不立陛下诚深察之日用之间念虑云为之际亦有私意之发以害吾之诚者乎有则克而去之使吾中扄洞然无所间杂则见义必精守义必固而天人之应将不待求而得矣夫欲复中原之地必先得中原之心欲得中原之心必先得吾民之心求所以得吾民之心者岂有他哉不尽其力不伤其财而已矣今日之事固当以明大义正人心为本然其所施有先后则其缓急不可以不详所务有名实则其取舎不可以不审此又明主所宜深察也明年召为吏部侍郎兼权起居郎侍立官时宰方谓敌势衰弱可图建议遣泛使往责陵寝之故士大夫有忧其无备而召兵者辄斥去之栻见帝帝曰卿知敌国事乎栻对曰不知也帝曰金国饥馑连年盗贼四起栻曰金人之事臣虽不知境中之事则知之矣帝曰何也栻曰臣窃见比年诸道多水旱民贫日甚而国家兵弱财匮官吏诞谩不足倚赖正使彼实可图臣惧我之未足以图彼也帝黙然栻因出所奏疏请之曰臣窃谓陵寝隔絶诚臣子不忍言之至痛然今未能奉辞以讨之又不能正名以絶之乃欲卑辞厚礼以求于后则于大义已为未尽而异论者犹以为忧则其浅陋畏怯固益甚矣然臣窃揆其心志或者亦有以见我未有必胜之形而不能不忧也葢必胜之形当在于早正素定之时而不在于两阵决机之日今日但当下哀痛之诏明复雠之义显絶金人不与通使然后修徳立政用贤养民选将帅练甲兵通内修外御进战退守以为一事且必治其实而不为虚文则必胜之形隐然可见虽有浅陋畏怯之人亦且奋跃而争先矣帝叹息襃谕以为前时未闻此论也其后因赐对反复前説帝益嘉叹面谕当以卿为讲官冀时得晤语也防史正志为发运使名为均输实尽夺州县财赋逺近骚然士大夫争言其害栻亦以为言帝曰正志谓但取之诸郡非取之民也栻曰今日州郡财赋大抵无余若取之不已而经用有阙不过巧为名色以取之民耳帝矍然曰如卿言是朕假手于发连使以病吾民也旋阅其实果如栻言即诏罢之兼侍讲除左司员外郎讲诗葛覃进説治生于敬畏乱起于骄淫使为国者毎念稼穑之劳而其后妃不忘织絍之事则心不存者寡矣因上陈祖宗自家刑国之懿下斥今日兴利扰民之害帝叹曰此王安石所谓人言不足恤者所以为误国也知閤门事张説除签书枢密院事栻夜草疏极谏其不可旦诣朝堂质责宰相虞允文曰宦官执政自京黼始近习执政自相公始允文惭愤栻复奏文武诚不可偏然今欲右武以均二柄而所用乃得如此之人非惟不足以服文吏之心正恐反激武臣之怒孝宗感悟命得中寝然宰相实阴附説明年出栻知袁州申説前命中外諠哗説竟以谪死栻在朝未期嵗而召对至六七所言大扺皆修身务学畏天恤民抑侥幸屛谗谀于是宰相益惮之而近习尤不悦退而家居累年孝宗念之诏除旧职知静江府【按朱子所撰南轩神道碑畿栻请以广西漕司盐息什三予诸郡以拯公私之病又因摄漕出司所积钱以为盐本运费立法以禁抑卖等事传未叙及谨附识】经畧安抚广南西路所部荒残多盗栻至简州兵汰冗补阙籍诸州黥卒伉建者为効用合亲兵催锋等军日习月按申严保伍法谕溪峒酋豪弭怨睦隣母相杀掠于是羣蛮帖服朝廷买马横山嵗久弊滋边岷告病而马不时至栻究其利病六十余条奏革之诸蛮感悦争以善马至孝宗闻栻治行诏特进秩直宝文阁因任寻除袐阁修撰荆湖北路转运副使改知江陵府安抚本路一日去贪吏十四人湖北多盗府县往往纵释以病良民栻首劾大吏之纵贼者捕斩奸民之舎贼者令其党得告捕除罪羣盗皆遁去郡频边屯主将与帅守毎不相下栻以礼遇诸将得其驩心又加恤士伍勉以忠义队长有功辄补官士咸感奋并淮奸民出塞为盗者捕得数人有北方逃卒亦在盗中栻曰无使疆塲之事曲在我命斩之以徇于境而其逃卒归之信阳守刘大辨怙势希赏广招涿民而夺见户熟田以与之栻劾大辨诈谖所招流民不满百而虚增数十倍请论其罪不报章累上大辨易他郡栻自以不得其职求去诏以右文殿修撰提举武夷山冲佑观卒【按名臣言行録云嘉泰八年赐諡曰宣】栻有公辅之望病革犹手防劝帝亲君子逺小人信任防一已之偏好恶公天下之理天下传诵之










　　钦定续通志巻五百四十六
　　钦定四库全书
　　钦定续通志卷五百四十七
　　儒林传
　　宋【八】
　　吕祖谦　　　蔡元定【沈】　　陆九龄【九韶】陆九渊　　　薛季宣　　　陈傅良
  </div>
  <div class="pagination">
   <a href="钦定续通志_page258.html">
    上一页
   </a>
   <span>
    ...
   </span>
   <a href="钦定续通志_page254.html">
    254
   </a>
   <a href="钦定续通志_page255.html">
    255
   </a>
   <a href="钦定续通志_page256.html">
    256
   </a>
   <a href="钦定续通志_page257.html">
    257
   </a>
   <a href="钦定续通志_page258.html">
    258
   </a>
   <span class="current-page">
    259
   </span>
   <a href="钦定续通志_page260.html">
    260
   </a>
   <a href="钦定续通志_page261.html">
    261
   </a>
   <a href="钦定续通志_page262.html">
    262
   </a>
   <a href="钦定续通志_page263.html">
    263
   </a>
   <a href="钦定续通志_page264.html">
    264
   </a>
   <span>
    ...
   </span>
   <a href="钦定续通志_page260.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
