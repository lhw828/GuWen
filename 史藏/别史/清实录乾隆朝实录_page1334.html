<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1334 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1334 页/共 1860 页
  </h1>
  <div class="content">
   ○癸巳。上诣皇太后行宫问安。侍早膳。　　

○谕、据阿桂奏准图思德咨称、楚姚协把总陈宽、枪伤病发。急难痊愈。业咨部勒休等因前来。查此等受伤深重者。均系军营出力之人。应否量予优恤。出自圣恩等语。前因各营兵丁、有受伤遣回。残废难痊者。曾降旨令各督提查明。仍给守粮一分。以资养瞻。其弁员在军营打仗出力。因伤病废。与前项兵丁事同一例。若照寻常衰病勒休。情殊可悯。著云贵、狭甘、四川、湖广、各督提、查明节次派往军营之千把外委。如有因打仗受伤。难于痊愈者。一面咨部开缺。仍加恩给与步粮一分。以养余年。所有把总陈宽、即照此办理。该部知道。　　

○定西将军协办大学士尚书公阿桂、定边右副将军尚书公丰昇额、成都将军明亮奏、霍尔章谷纳林冲、孔撒、三土司。恳请进京谢恩。查此三处。自军兴以来。派令土兵。在革布什咱、甲鲁、一带防范。并仍派乌拉。挽运军粮。亦为出力。似应给与花翎顶戴。再革布什咱土舍诺尔布湛都尔、据土舍头人禀称、愿将大头人达尔结等打仗所得之翎。挪给顶戴。方足弹压众人。臣等商同一并赏给。又吏部侍郎刘秉恬等奏、两金川现已设镇安营。军火等项。为巡防操练所必需。查三路军营各站。共存炮子、枪子、火药、火绳、喷筒、火弹、战箭、鸟枪、铜炮、铁炮、除南路业已运贮章谷、马尔邦、两处。并原存勒乌围、噶喇依、两处药局。以及酌留底木达、大板昭外。其余各按道里远近。酌量分运噶喇依、勒乌围、美诺、以备拨用。至生熟铁、不便转运。即交附近营汛、分晰记档。发交松茂道、移明该镇将、有需用处。随时支领。谕军机大臣曰、阿桂等奏、霍尔章谷、纳林冲、孔撒、三土司禀称、愿同甲垄土司、一体进京谢恩。已准其所请。并给与革布什咱土舍花翎。所办甚好。霍尔章谷等土司、既诚心感戴。自应准令同众土司入觐。著交明亮等、妥协经理。将应行朝觐之各土司、按其序次大小远近。分派平允。仿照回部年班、仍遵前旨。于冬至月起程。岁底到京。今年系初次朝谒。自应多派数人。此后按年均匀轮派。其来朝者。承受恩宠。回巢传说。众土司闻之。自必倍加踊跃。又据刘秉恬等奏、三路军营各站。所存火药、炮子、枪子等项。酌量分运噶喇依等处收贮。以凭拨运等语。此项火药、炮子、枪子、为数太多。两金川之地。虽已设镇安营。即美诺、勒乌围、两处宽余存贮。及分给各营、豫备操演。亦不须用至如许。若过于多积。徒存无益。且恐附近番人等、乘间窃取。或绿旗兵丁盗卖。甚有关系。自应于美诺、勒乌围、噶喇依、有总兵副将处所。存贮稍宽。其分给各营汛者。酌敷备用。余俱就近运送口内营协较大之处。加谨收贮。以备内地各营拨用。现在站夫尚未彻完。即令其归途带运。亦属甚便。又火弹一项。专为攻碉摧卡而设。今两金川已经平定。设营驻守。火弹无所用之。据称、尚存六千二百三十九个。即以每个贮火药三五斤而计。亦可得净药二三万斤。自应并运内地。仍解作火药存贮。其喷筒二千六百五杆。如已装火药者。亦一并酌办。至各处原损之铁炮、鸟枪、存留无用。自应销毁。其所存生熟铁、几及六千万斤。更觉太多。但其价本轻。自不值运送糜费。而久存亦属无益。除留给各兵番、作为农器锅具外。有可设法经理者。并当酌量筹办。庶不致归于无用。以上各条、著交明亮、舒常、桂林、悉心妥酌办理。　　

○成都将军明亮、参赞大臣副都统舒常、四川提督桂林奏、噶喇依为两金川适中之地。臣等现驻该处、商办一切事宜。目下应留川省官兵六千名。已如数挑出。查总兵五福、于小金川一带、最为熟悉。已令带兵在美诺驻防。高瑹、随征数年。于口外番情。山形道路。亦渐领略。即派带兵驻勒乌围。并令将派拨所辖官兵、逐一安营设汛。至耕屯所需之农具耔种。已饬松茂、建昌道、约核数目。速为储备散给。再臣等现驻口外。一切文报往来。仍令将西路各站、每站留马六匹递送。报闻。　　

○督理粮饷吏部侍郎刘秉恬、调任四川总督富勒浑、山西巡抚鄂宝、浙江布政使郝硕、河南布政使颜希深奏、前大兵由玛尔古当噶一路进攻。各营卡俱在山顶。不得不尾随供运。今官兵全数凯旋。祇须趱运存粮。应改由勒乌围沿河行走。直达噶喇依贮粮处所。现已将西里各站裁彻。所有人夫、即带赴勒乌围沿河安设。报闻。　　

○又奏、臣等前奏准、分拨军粮。视各处驻兵之多寡。为存粮之盈缩。核计道路远近。妥为分贮。查促浸、儹拉、及明正司所属。共驻汉屯兵六千五百名。计现存米数。自楸砥、至梭洛柏古等处。尚有七万余石。勒乌围、现有米一万二千石。应再运八千石。茹寨、噶尔丹寺等处兵。即于勒乌围支领。噶喇依、现有米二千余石。应再运一万二千余石。美诺、现有米一万余石。应再运二万石。僧格宗、翁古尔垄等处兵。即于美诺支领。底木达、现有米四千石。应再运六千石。余二万、贮大板昭。南路运贮章谷米九千石。约咱兵、即于章谷支领。马尔邦米五千石。曾达兵、即于马尔邦支领。约计足敷二年有余。加以办理屯田官役人等口粮。均属充裕。现分路转输。并派分段总理各员查催。报闻。　　

○甲午。上诣皇太后行宫问安。　　

○谕、据阿思哈查奏、宿州二帮粮船。于三月初一日午刻、行至清河县所辖之极险湖心。陡遇暴风。波涛汹涌。致漕剥各船。陆续漂没二十八只。板席粒米无存并淹毙正副丁、舵工水手男妇多名等语。湖心陡遇暴风。船经漂没。自属人力难施。且各船淹毙多人。殊堪悯恻所有沉没漕粮米石、一万八百三十石七斗零。著加恩豁免。余著照该署督所议行。　　

○又谕曰内阁学士刘墉著派往安徽会同巡抚李质頴、查审事件。即驰驿前往。　　

○巡视中城给事中阿那布王猷奏拏获迷拐幼女多名之王刘氏等请交部究办谕、用药迷人。拐卖人口。情罪最为重大。王刘氏等、胆敢于辇毂之下。迷拐幼女、至十六名之多。尤属不法。一经审实。不论首从。即应从重治罪。著交刑部严加刑讯。务得实情。审明定案之日。一面奏闻。一面将该犯即行正法。以示惩儆。　　

○谕军机大臣等本日报到。据总管太监王忠奏、京师于三月十五日子时、小雨随下随止。又十八日申正至亥正止得雨约一寸余等语。何以未据王大臣等奏及。岂因前次奏报十二十三得雨之后。甫经数日。是以不复具奏耶。现在京城是否盼雨。近日曾否续得雨泽。及二麦大田情形若何。并著王大臣等、即速查明覆奏。　　

○又谕、据弘畅等奏、查审李承诺呈控夺开窰业大概案情一摺。所请将徐步云、王庆长、革职严审之处。已依议矣。阅舒宁供词。其与丁元明夥开煤窰一节。已有实据。纵使丁元明于煤窰有分。尚非恃势强占。而舒宁以大学士之子。与市井买卖民人。往来牟利。即属下流不堪。所有各供词、与原呈未符之处。自应秉公切实研讯。务得确情。即行定拟具奏。将此传谕知之。　　

○又谕、今日阿桂等派令哈清阿、押解七图甲噶尔思甲布、七图阿申、到行在。随派军机大臣审讯。据供、伊从前勾引降番复叛时。往来通信。有家人硁朋一名。在噶喇依逃去。又有小金川头目索罗甲卡尔甲、一同商量勾引。其人于大兵攻克勒乌围之后。投到将军处各等语。此二人均系紧要番犯。曾否拏获起解。阿桂业自军营起程赴成都。著传谕明亮、即行查明此二犯著落。如尚未起解。即派妥员押送来京。仍饬委员。沿途小心管押。毋致疎虞。将此随军报发往。并谕阿桂等知之。　　

○是日、驻跸中水行宫。　　

○乙未。上诣皇太后行宫问安。　　

○至曲阜。谒先师庙。　　

○谕军机大臣等据三宝奏两浙商人何永和等呈请赴东省迎銮。并备物以佐郊劳赏需等情。因情词垦切。是以听其前往等语。甚属多事。已于摺内批示矣。朕因平定金川。集勋奏凯。特循旧典。告成阙里。一切祇候迎銮等事。本与江浙各商无涉。昨伊龄阿、率带两淮商众。在泰安一带、豫备段落。当即严切申饬。伊龄阿未尝不以此为献勤见好。朕则甚嫌其多事。即花翎亦不赏给。至浙商、则距山东更远。乃亦备物踵至。尤属无谓。此必因两淮商人、有迎銮之举。遂闻风效尤。朕实所不取也。第该商等业已远来。仍照例赏给。谕令即回。三宝系封疆大臣。非伊龄阿专司盐政者可比。何亦不知大体若此。著传谕申饬。　　

○又谕曰、额尔德蒙额奏称、发往杭州充当苦差之回子萨盖脱逃。除行知各处严缉外。请将协领岳格、并伊等、交部分别议处等语。回子萨盖、系发往杭州充当苦差之人。敢由配所脱逃。情殊可恶。若不严拏重惩。曷以示儆。著交该省、及福建、江南、江西、河南、山东、山西、狭西、甘肃、直隶等省督抚、严行查缉。于何处拏获。一面具奏。一面即行正法。至该将军等、漫无管束。以致逃逸。疏纵已极。协领岳格、著交部严加议处。将军额尔德蒙额、副都统明贝、著交部议处。　　

○蠲免安徽怀宁、桐城、南陵、贵池、东流、当涂、芜湖、繁昌、合肥、庐江、巢县、寿州、宿州、凤阳、怀远、定远、虹县、灵璧、霍邱、六安、霍山、泗州、旴＜日台＞、天长、五河、滁州、全椒、来安、和州、含山、广德、建平等三十二州县。并建阳、安庆、庐州、凤阳、长淮、泗州、滁州等七卫。韩隆四十年分、水旱偏灾额赋有差。　　

○旌表守正捐躯之河南宝丰县民王姜妻杜氏。　　

○是日、驻跸泮池行宫。至丁酉皆如之。　　

○丙申。上诣先师庙、释奠告功。至大成门。降舆。步入。行三跪九拜礼。遣官祭崇圣祠。分献四配、十哲两庑、上谒孔林。至墓门。降舆。步入墓前。北面跪。三酹酒毕。行三拜礼。　　

○诣少昊陵、元圣周公庙、行礼。　　

○赐衍圣公孔昭焕、及孔氏族人等食。　　

○谕、前岁初闻木果木军营失事之信。以温福仓猝遇变。临阵捐躯。特加恩赏以世袭伯爵。嗣查明木果木之事。温福既未能措置豫防。及炮局被劫。复将营门关闭遂致民散兵溃。是温福之乖方偾事。死由自取。岂可复膺五等之封。是以将所赏伯爵革去。但念其究系阵亡。仍令该部、照例议给世职。即令伊子永保承袭。兹因平定金川。将军阿桂等、查明木果木一案。通信勾结。七图甲噶尔思甲布、实为罪魁。因命解至行在。交军机大臣审讯。据供、初投诚时。派在控喀打仗。有伊叔小金川头目七图安堵尔、差硁朋来营。约令叛回。初时因官兵势众。未敢应承。后见将军将后路防兵调去。只剩番兵看守。从察斯木翻过山顶。地名登达达。到勒乌围只一天路。可以绕道通信。遂勾通各番。寄信索诺木等、统贼分路潜出。先害董天弼。次劫温福。约计办了两个月。方乘隙滋扰等语。则其事全系温福酿成。七图甲噶尔思甲布、系小金川罪恶头人七图安堵尔亲侄。乃温福并不查察。留于军营。又不加意防范。竟听其假称投降。勾贼内应。商谋两月之久。奸细往来送信。出入自由。温福毫无见闻。直如木偶。已属不成事体。且据七图甲噶尔思甲布供、察斯木翻山。即是登达达。到勒乌围只一天路。该处既有此捷径。温福当昔岭阻遏之时。即应留心侦访。间道疾趋。出其不意。直抵勒乌围。大功早可告蒇。乃坐拥重兵。守株待毙。转留此路、为贼人通信构谋。是木果木之挫失。全系温福之坐昧事机所误。使其尚在。必将伊立寘重典。今既已身死。即属幸免。岂宜令其滥邀世及之恩。所有此案议给温福世职。即著彻销。至伊子永保等、各本身原有官职。仍准其照旧当差。此即朕格外加恩。罪人不孥之意。伊等益当感激奋勉。以赎父愆。朕于军营功过。信赏必罚。悉视其人之自取。从不肯丝毫假借。如温福之失律贻误。若令其□滥叨恩。又何以示劝惩乎。著将此通谕知之。　　

○又谕曰、吴虎炳奏、于二月初二日、到广西巡抚任后。查有革职道员秦廷基、因袒护属员。授意改供。拟斩监候。系旗人。应行解部监禁之犯。尚未起解。当经饬催。据报患病调治。嗣据署臬司黄邦宁面禀、该犯在监病故。随率同司道等、亲往相验。秦廷基实系生前自缢身死。并非病故。并访知该犯原寓省城边耳巷张姓公馆内。并未收监杻锁。以致在寓投缳。黄邦宁于该犯死后。连夜擡入司监各情节。请将署臬司黄邦宁、司狱宋绂、一并革职审拟。并自请交部严加议处等语。览奏殊堪骇异。实为从来未有之事。秦廷基系问拟斩候、应行解京监禁要犯。黄邦宁署理臬司。胆敢瞻徇同寅情面。任听安住旅馆。托病延挨。不即起解。已属玩法。及秦廷基自缢。复敢捏称在监病故。移尸狱中。希图掩饰。其情罪尤属可恶。黄邦宁、著革职拏问。该抚即派委妥员。速行押解赴京。交刑部从重治罪。至此案系熊学鹏任内之事。熊学鹏既将秦廷基授意改供、审讯属实。拟以斩候。自应一面具奏。一面将秦廷基照例收监。乃自十一月二十一日定案后。任听其在省安居。并不即行收禁。致该犯得以在寓投缳。其事实由熊学鹏酿成。况秦廷基袒护改供一案。熊学鹏近在粤西。并未查出参奏。难保无徇情曲庇之处。直待李侍尧秉公参劾。熊学鹏乃不得不严行定拟。其隐微已不问可知。朕以熊学鹏素常办事。尚属勤慎小心。是以调赴粤东大省。竟不料其荒唐一至于此。实为辜□朕恩。朕于督抚等公过处分、应行降革者。概予从宽留任。今熊学鹏敢于违例宽纵。系属私罪。难以曲为原宥。熊学鹏、即著革职。发往川省、办理军需奏销事务。其军营各员、所有亏短官项、如温福遗失银米等款。若力不能完者。即著令熊学鹏赔补。以为督抚徇情沽名者戒。至司狱宋绂、虽系专狱之员。但将秦廷基擡尸入监一节。出自署臬司黄邦宁之意。该司狱以微末属员。其力自不能违抗。予以革职。已足蔽辜。毋庸审讯治罪。吴虎炳到任未及一月。即将秦廷基应行解部监禁之处。饬属严催。并将黄邦宁捏报监毙、移尸入狱各情弊查出。据实参奏。颇属认真办事。其失察秦廷基原未收禁之处。尚可从宽。吴虎炳、无庸交部议处。又据苏尔德奏、身任藩司。近在同城。不能早为发觉。请一并交部议处等语。苏尔德若止系藩司。监狱之事。与伊无涉。原可无庸置议。但熊学鹏于正月初十日、起程赴粤东新任后。苏尔德即护理抚篆。至二月初二日。始行卸事。其间几及一月。既未将秦廷基未经收禁之处查明。又不催令将秦廷基解部。其罪实在于此。岂得仅以藩司同城为词。自行检举。思欲避重就轻乎。苏尔德、著交部严加议处。朕办理庶务。一秉大公。悉揆其情事为重轻。从不肯稍存成见。而纪纲法度所在。亦不肯丝毫宽假。似此吏治人心所系。岂可不加之重惩。以示儆戒乎。将此通谕知之。　　

○谕军机大臣等、现已降旨、将熊学鹏革职。发往川省、办理军需奏销事务。如军营各员、有亏短官项、力不能完者。即著令赔补。以示惩儆。伊久任外省。现在居住江宁。著传谕高晋、即将熊学鹏所有家资产业。严密查封。以抵应赔之项。高晋或在淮阳一带、查勘河工。一得此旨。务即亲往迅速妥办。勿任其稍有寄顿隐匿。高晋自非熊学鹏之流也。慎之。其任所赀财。并著李侍尧严密查封。以抵赔项。毋任隐漏。将此由六百里传谕知之。　　

○户部议覆、四川总督文绶疏称、拨解西藏饷银。请于司库支发。应如所题。至称派委邻水县典史平震世、管解前往。查上年采铜案内、奉旨不准簿尉微员领办。今此项饷银。多至六万两。亦未便以微员贻误。嗣后应核银数多寡。即照京饷例、遴员押解。从之。　　

○调安徽巡抚李质頴、为广东巡抚。以江宁布政使闵鹗元、为安徽巡抚。　　

○赈恤甘肃陇西、伏羌、会宁、漳县、平凉、华亭、泾州、灵台、隆德、宁夏、平罗、秦州、玉门、十三州县。乾隆四十年分、雹水霜灾饥民。　　

○旌表守正被戕直隶唐县民王通妻刘氏。　　

○戊戌。谕、朕于五月十三日启銮、幸避暑山庄。立秋后幸木兰。一切应派人员。著各该处照例备派。　　

○又谕、昨据吴虎炳奏、官犯秦廷基、在省寓自缢。署臬司黄邦宁捏报监毙。并移尸入狱一案。实堪骇异。已降旨将黄邦宁革职拏问。解部治罪。并将熊学鹏革职。发往川省、办理军需奏销。令将应赔无著之项。著其赔补矣。所以如此者。实由熊学鹏、始终袒护秦廷基所致。秦廷基授意改供之事。始于粤西。该犯既赴粤东禀求李侍尧。断无不就近先求熊学鹏之理。熊学鹏不即将秦廷基参奏。其徇庇已属显然。及李侍尧秉公劾参。交熊学鹏查审。熊学鹏自不得不按例定拟。岂能因后此之审实。掩其前此之袒庇乎。至秦廷基既已问拟斩候。即应照例收禁。乃熊学鹏自上年十一月审明定案。至本年正月初十日卸事。几及两月。竟听该犯安居省寓。不入囹圄。此非瞻徇情面而何熊学鹏平日系谨慎小心之人。遇事不免过于琐碎。此等非其意想不及者。何竟宽纵至此。殊不类其所为。是秦廷基之得以投缳自毙。实由熊学鹏酿成。即问之熊学鹏。何词尚能抵辩乎。至朕于督抚处分、应行降革者。若事涉因公。无不量予从宽留任。今熊学鹏徇情沽名若此。其罪实由自取。无可复原。是以将伊从重究治。督抚皆朕所委任大臣。冀其整饬吏治。共佐上理。乃前此粤东既有黄仕荣将蔡老三行刑纵放一案。今复有黄邦宁捏报移尸一案。皆从来未有之事。恐外省恶习。类此者正复不少。朕将何以信任用人。返思深用自愧。督抚等亦当引为切戒也。将此再行通谕中外知之。　　

○又谕、从前调派各省官兵。其余丁有脱逃者。缉获之日。令各该督抚、将该犯问拟死罪。牢固监禁。原以军兴之际。余丁虽非正丁。乃敢任意脱逃。不可不严示惩儆。今大功既已告竣。若仍前牢固监禁。该犯等转得坐食囚粮。甚属无谓。著交刑部通查各案。将该犯等、或改发伊犁等处、或发往烟瘴、分别安插。酌量定拟。汇摺具奏。嗣后如有续获者。即照新定之例办理。　　

○谕军机大臣曰、阿桂等奏、查审富德扣罚土兵盐粮银两一案。其不应支领而领。及藉端罚扣、以为弥补赏需。众口如一。实已毫无可疑。是富德冒滥行私。朦混欺诳。其罪已干重辟。至所赏银两绸缎。俱系零星分洒。以为人数众多。难于逐一查讯。而管理赏需之李万年等、坚称并无他故。或因富德尚为参赞大臣。心存顾忌。富德亦未肯遽吐实情。已将富德革职严讯等语。自应如此办理。至所称英泰、于富德冒支滥扣之处。曲为承顺。已属不堪。及讯以富德有无侵渔情弊。一味诿为不知。更为苍滑取巧。并将英泰解任严究等语。英泰竟当革职严讯。已于摺内批示矣。富德将赏需银两绸缎、零星分散。以冀人众难查。此即富德私诈用巧。豫为地步。必有与众人私分之事。而藉赏多恐罹罪为赔补。仍可令众人感激、为之抱屈。其情尤为可恶。此事虚实。止须严究富德。即可令其水落石出。并无庸遍质众人。前据舒赫德、英廉、查富德于上年十月内差家人徐九之子、自军营送银两绸缎等物两车到京。徐九旋于闰十月内、赴涿州置地七八顷等语。地价每顷以二三百金而计。所值亦在二千金内外。昨海兰察自军营赴行在。询以所得盐菜银两。每月不过二十余两。富德同系参赞大臣。其得项相等。即以到军营后两年余所得之银。全数寄回。尚不及千数。安得二千余两之多。且富德家产。向曾查抄。焉能复有蓄积。而军营甫寄银两回家。即置地亩。其情节更属显然。止须问以此项银两。从何而来。谅富德断不能复有支饰。至绸缎等项。皆非参赞分例所应支。更当问富德从何而得。是其侵肥情弊。尤难隐遁。且现已传谕舒赫德、英廉、将富德家人、概行拘拏严讯。自可得其底里。著阿桂等、即将富德切实严审。务得确情。即行定拟具奏。其英泰等、并著一并严审具奏。将此由六百里加紧发往传谕知之。仍著将讯明缘由、迅速覆奏。　　

○以江南江安粮道陶易、为江宁布政使。谕军机大臣曰、江宁布政使员缺紧要。其所属江扬淮徐等府。积欠尤多。若将外省臬司升调。一时难以得力。因思江安粮道陶易、曾任淮安府知府。于该处地方情形。并查办积欠事务。素所熟悉。是以逾格将伊超擢。著传旨询问高晋、朕用此人如何。是否能继闵鹗元、胜江宁布政使繁剧之任。于地方公事、果否有益之处。就伊所见。据实覆奏。　　

○是日、驻跸长庆屯行宫。　　

○己亥。谕军机大臣等、昨已降旨、将李质頴调任广东巡抚。闵鹗元授为安徽巡抚。所遗江宁布政使员缺、已令陶易补授矣。陶易现在江宁。即可就近接任。闵鹗元于交代后、即赴安徽新任。所有安徽应办事宜。闵鹗元向李质頴、面为询问讲论。自可得其大概。此时且不必亟亟请训。其广东巡抚印务、自应李侍尧暂行兼署。李质頴于交印后、亦即前赴广东新任。李侍尧在粤年久。诸事最为熟悉。李质頴到彼。一切俱可随时问之该督而行。李质頴甫自行在召见数次。现在别无可谕。更不必前来请训也。将此由四百里传谕李质頴、闵鹗元、并谕李侍尧知之。　　

○又谕、据图思德奏、车里逃夷刁维屏等、悔罪自归一摺。内称刁维屏弟兄过江、争迎馈食。并公呈乞留仍管夷众等情。可否将刁维屏、刁士宛、暂行羁禁。令其招致刁召厅等各犯。以完尘案等语。车里土司、业经改土归流。添设都司守备。设兵驻守。兼辖十二猛。相安已久。岂可以夷民乞留、即令刁姓复管其众。此与国体有关。但刁维屏兄弟、既已投归。祇可贷其一死。在省城按察司监、牢固监禁。竟当作图思德之意。谕以刁维屏本系内地土司。弃职潜逃。本应立正典刑。以彰国法。念其悔罪投归。姑予网开一面。至刁士宛随从同逃。于法亦难末减。因其被人捆劫。且曾有投河一节。尚可矜原。均从宽免死。在省监禁。此即本部堂仰体大皇帝法外之仁。尔弟兄当倍加感激。如此办理。众夷人闻知。亦必共知感畏。至刁绍文、本系无足重轻之人。无庸缉捕。如彼自行投回。亦可照刁维屏兄弟、一例办理。至其余随逃之众。并可听其自然。其来与不来。皆无关紧要也。将此由五百里谕令知之。　　

○江西巡抚海成覆奏、遵旨查拏滩头司巡检丁楚江、现已通饬勒限严拏务获。得旨、岂有许多日尚不就获之理。汝所办何事。彼曾为官。岂似小民难于访缉乎。　　

○是日、驻跸济宁州行宫。翼日如之。　　

○庚子。协办大学士刑部尚书英廉等、以恭查天坛、地坛、殿宇。无庸兴作覆奏。谕、此奏方是。每年既有秋季拔草之例。自可就便勘验。量加抅抿。况各处渗漏甚微。何至大兴工作。此皆素尔讷、德明、好为矜张。因有前此之奏。坛宇神位。岂宜屡请奉移致滋亵渎。并非靳惜小费也。今既查明实在情形。嗣后即照此敬谨妥办。　　

○谕军机大臣等、户部奏、已故铜山县知县杨大绅、有应追分赔银三千五百余两。据漕运总督咨称、伊子漕标候补千总杨教谷、实无财产可追。请俟该弁补官日、扣俸完缴等情。查杨教谷、尚未补官。若俟补官日坐扣。千总薪俸有限。已难克期扣缴。而伊父杨大绅名下、尚别有兵工二部、行追漫工驿站等银、共四万一千余两。以一千总之薪俸。扣抵四万余两之欠项。清缴无期。除应追漫工驿站等项、应听兵工二部查办外。请将户部应追银两。饬交两江总督、山东巡抚、会同漕运总督、详查核办。使官帑不致无著等因一摺。已依议行矣。杨大绅浮给折赈米价。及核减豆价等项。至三千余两之多。当时各该上司、因何不即核实查办。致令悬宕多年。山东原籍又因何不上紧严追。致令完项无日。可见外省办理承追之案。积疲成习。徒以空文往返。遂使帑项久悬。殊非核实办公之道。除交军机大臣、就近面询杨景素、令其据实覆奏外。并著传谕高晋将此案应追银两。因何疲玩多年。不行实力催追之处。据实明白回奏。　　

○又谕、据署正蓝旗都统弘畅奏、轻车都尉印务章京兼佐领松桂、聘定原任道员礼山之女、现任江苏金坛令缪廷玢之妹为妻。于去年告假、往伊妻兄任所就婚。限内未回。曾由本旗行知兵部转催。至今已逾两月。并无回音等语。旗员告假出京。例有定限。如在外逗留逾期。该地方官、即应查明参奉。催令回旗。况松桂、业经该旗于限内、转行兵部咨催。何以不催松桂速回。又不查明逾限缘由。分别咨旗参奏。此皆外任积习。遇事不肯认真之故。萨载现已升任南河总督。著传谕高晋、即查松桂因何逾限未归。如有别项滋事情节。即一面严参。一面将该员、押解回旗治罪。将此传谕高晋知之。仍即查明覆奏。　　

○又谕、据富纲奏谢获理抚篆恩。并请陛见。同日毕沅亦具摺奏请。并声明俟督臣勒尔谨回任后、再行来京。自应如此。富纲、应候毕沅陛见回陕后。再行起程。赴热河陛见。将此谕令知之。　　

○命户部侍郎和珅、在军机处行走。　　

○辛丑。上奉皇太后登舟。　　

○诣皇太后御舟问安。　　

○谕、淮安、宿迁、两关。短少盈余九万二千五十五两零。经户工二部、议照萨载所查、请令伊龄阿、寅著、按数分赔二摺。交军机大臣查取户工二部、该关历年盈余之数。较雍正十三年多寡若何。逐一详晰核奏。今阅单内所开、各年盈余数目。较雍正十三年、短少者居多。可见历任监督不及从前之妥协。难保无任凭胥役、肆意侵肥。或竟徵多报少。自行染指。俱未可定。若云盈余短少。由于上游各省米豆歉收之故。则自雍正十三年至今。已历四十余年。收成岂皆歉薄。而雍正年间。岂皆丰收乎。前因各关盈余。参差不齐。恐每年逐渐加增。无所底止。曾经降旨、以雍正十三年成数为准。示以折衷之制。俾不致多寡悬殊。其法最为妥善。乃行之未久。部臣复因各关奏报盈余。大概较多于前。奏请仍以上届数目为比较。遂无成式可循。以致递行短少。此则部臣办理之未善也。第历年既久。已往姑免深究。嗣后各关考核。务照雍正十三年之数比较。毋得复事更张。至关税盈余。尚非正额可比。向俱不令著赔。此次淮安、宿迁、两关缺数。虽属过多。朕初意本欲宽免。乃召见监督寅著、询以短少缘由。据称该关四十年分盈余之短少。实因豫东二省、及安徽庐凤等府、豆收歉薄所致。今年各处虽可望丰收。盈余仍恐不能如数。殊属非理。若云秋收丰稔之后。次年仍复短少。设或又遇歉收。更当何如乎。寅著此奏。显系为下年奏报数绌、豫占地步。其言更不足信。朕本欲从宽。因寅著此奏。转不可不示以惩儆。部议令其全数追赔。著加恩免其一半。其余一半、著伊龄阿、寅著、按股分赔。既已示儆。著免其交部议处。　　

○闽浙总督钟音覆奏、臣前面奏提督段秀林、护庇属员。臬司广德、与巡抚余文仪不协之处。均属冒昧错谬。仰恳交部严加议处。得旨、议处不过革职留任。尔等亦不惧。但若熊学鹏之显然犯出。亦未尝从宽。自加谨慎度量可也。常以天理良心。置之方寸。慎之。
  </div>
  <div class="pagination">
   <a href="清实录乾隆朝实录_page1333.html">
    上一页
   </a>
   <span>
    ...
   </span>
   <a href="清实录乾隆朝实录_page1329.html">
    1329
   </a>
   <a href="清实录乾隆朝实录_page1330.html">
    1330
   </a>
   <a href="清实录乾隆朝实录_page1331.html">
    1331
   </a>
   <a href="清实录乾隆朝实录_page1332.html">
    1332
   </a>
   <a href="清实录乾隆朝实录_page1333.html">
    1333
   </a>
   <span class="current-page">
    1334
   </span>
   <a href="清实录乾隆朝实录_page1335.html">
    1335
   </a>
   <a href="清实录乾隆朝实录_page1336.html">
    1336
   </a>
   <a href="清实录乾隆朝实录_page1337.html">
    1337
   </a>
   <a href="清实录乾隆朝实录_page1338.html">
    1338
   </a>
   <a href="清实录乾隆朝实录_page1339.html">
    1339
   </a>
   <span>
    ...
   </span>
   <a href="清实录乾隆朝实录_page1335.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
