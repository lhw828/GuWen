<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 375 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 375 页/共 502 页</h1>
    <div class="content">○命甘肃西甯镇总兵官成明、帮办钦差大臣德兴阿军务。　　

○以剿捕云南镇雄土匪出力。赏守备张钟祥等、蓝翎。参将彭阳春等、升擢有差。　　

○戊子。谕军机大臣等、王懿德奏、带兵前赴延平、督办防剿一摺。王懿德前因患病、给假调理。兹以病体稍痊。即于八月二十日。由省启程。前赴延平督办军务。具见急公悃忱。览奏欣慰。本日据庆端奏、崇安克复以后。邵武贼势、极为穷蹙。即著该督激励弁兵。迅筹攻克。俾全省均就肃清。至省城亦关紧要。王懿德行抵延平接印后。庆端即著回省。周天培一军。因江北仪扬失陷。六合被围。叠经和春等奏、请调回援应。业经谕令速行调往。并著王懿德饬令该总兵统率所部。迅速启程。驰往江苏。听候和春、张国梁、调拨。毋许迟误。将此由六百里谕令知之。　　

○又谕、前因怀凤军情吃紧。徐广缙猝患中风。因念贵州臬司王庭兰、在籍办团。尚为得力。曾经胜保等保奏、是以令其暂缓陛见。折赴怀远。统率徐广缙所带各军。兹据瑛棨奏称、王庭兰身体多病。办理军务。恐非所长。难资捍御各等语。惟该员接奉瑛棨行知。计已折回怀远军营。仍著胜保就近饬令该员暂时统带。并加察看。如果不能胜任。即著另择胆略素优、堪胜此任者。酌保一人。迅速具奏。王庭兰俟接替有人。即著来京陛见。将此由五百里谕令知之。　　

○以内阁学士察杭阿、兼正黄旗蒙古副都统。　　

○予福建崇安县御贼殉难知县莫自逸、祭葬世职、如知府例。并于原籍、及死事地方、建立专祠。　　

○予湖北阵亡防御根伦、守备成贵、千总讷苏肯、科卜托利、把总哈卜奇贤、祭葬世职。　　

○己丑。命西安将军托明阿、来京陛见。　　

○以克复福建武平县城、暨防守永定县城出力。予知县陈汝枚、叶镜江等、升叙有差。　　

○以懦怯无能。革甯古塔副都统富春职。　　

○缓徵陕西吴堡县被雹村庄本年额赋。赈贫民一月口粮。　　

○庚寅。以蝗不为灾。颁湖南刘猛将军庙御书扁额。曰嘉谷蒙庥。　　

○谕内阁、胡兴仁奏、请将畏缩取巧之副将、及藉端讹诈之都司、从严惩办等语。浙江署处州镇总兵金华协副将福昇、藉防堵龙泉西路为名。先行离郡。以致兵散民空。处州失守。实属取巧。著先行革职。仍饬令随营差遣。以观后效。署永康县都司华金声、既不能保守地方。于收复后。又任意派兵。以访缉为名。诬扳富户。致拂民情。著革职拏问。提省讯办。以儆官邪。　　

○谕军机大臣等、杨能格奏、军营放饷、仍应造册按名放给、以杜虚糜等语。据称、此次大营屡溃之后。兵勇逃散伤亡。为数不少。德兴阿令放全饷。随后再行造册。自因军心未定。不得不从权办理。嗣后著德兴阿等、通饬各营。仍须循照旧章。将现存兵勇名数。核实开报。以防弊混而节虚糜。现在张国梁、已统带重兵渡江援剿。该大臣等、务当严饬将弁。会合南军。图复扬州。以赎前愆。前派总兵毛三元、成明、帮办军务。该总兵等、即与鞠殿华、帮同德兴阿申明纪律。重整军威。以遏贼匪北窜为要。至杨能格所请、在淮关税课再拨银十万两。著准其知照准关监督。照数动拨。毋误饷需。所请饬催山东、山西、河南、陕西等省、欠解饷银。已谕知各该抚源源接济矣。将此由六百里谕知德兴阿、鞠殿华、成明、毛三元、并传谕杨能格知之。　　

○又谕、胜保奏、德兴阿自浦口失事以后。节节退避。请饬实力前劄。抑或另派重臣等语。此次德兴阿堵剿不力。以致兵勇溃散。仪扬等处相继失守。一败涂地。实所不料。因念德兴阿患病。鞠殿华受伤。故仅予薄惩。责令其收集溃兵。迅图克复。复派总兵毛三元、成明、帮办军务。昨据德兴阿等奏称、张国梁亲督重兵。渡江赴援。已抵万福桥。现已豫派兵勇。随同南岸官军。进剿邵伯等处。亦连次击贼获胜。该匪尚未北窜。胜保因仪扬夫守。驰抵盱眙。力筹扼剿。实属不分畛域。深合机宜。此时东路有张国梁等剿办。一经得手。该逆势必回窜。自应扼要堵剿。未便深入。致西北空虚。盱眙密迩天长。该大臣业经派兵攻击。若能迅拔天长。则亦可孤六合仪扬之贼势。惟凤临捻匪。尚未剿除。庐州亦未收复。贼踪纷窜。在在堪虞。如翁同书一军。堪资御侮。则胜保自应仍驻盱眙。以壮声威而筹攻剿。设或定远等处。情形紧急。该大臣仍当折回策应。未可偏重东路。致有疏虞。将此由六百里谕令知之。　　

○又谕、前因江北粮台。用款支绌。当谕河南、山东、陕西、各将应解江北协饷。按月筹济。山西亦酌量拨解。以济急需。兹据杨能格奏、饷源日绌、各省欠解尚多、请饬催拨解等语。现在浦口、扬州、先后失陷。行营军火一空。用款日繁。而饷源日绌。支应益难。自系实在情形。著崇恩、恒福、瑛棨、曾望颜、各将欠解江北粮台协饷。赶紧筹解。以资接济。毋误要需。将此由五百里各谕令知之。　　

○以黑龙江齐齐哈尔参领富明阿、为甯古塔副都统。　　

○以湖南捕蝗出力。予知县周玉衡等、升叙有差。　　

○以福建漳州等处办团出力。予通判张善骥等、升叙有差。　　

○壬辰。谕内阁、前据晏端书奏、以各属被扰。请将七年分徵收地丁钱粮。完欠数目。并漕白钱粮。均免其开列比较。当并交户部查核具奏。兹据该部奏称、本年三月。浙省被扰。已在下忙截数之后。该省欠数过多。已难辞催徵不力之咎。即因各属被扰。不能催完。亦当分别办理。该抚遽将全省新旧两赋。均请毋庸比较分数。既为藩司开脱处分地步。尤恐各属恃无考核。纷纷侵移。流弊更多。著胡兴仁、迅即查明七年分徵收地丁钱粮。本年三月以后。奏销截止以前。已未被扰各郡县。未完数目。分晰开单。比较上三年完欠数目。速行具奏。并将本年旧赋。及四五六等年带徵旧赋。一并开列比较。随摺补报。以杜蒙混。至浙省漕白钱粮。虽因衢州等六府属被贼滋扰。准予展缓。而实在应徵、及完欠数目。仍当确仍查明同未经展缓地方、开列比较。何得概免比较。致与成案不符。并著胡兴仁、将七年起运漕白钱粮。奏销截止以前。分别已未被扰州县。缓徵及完欠数目。比较上三年完欠分数具奏。其本年应徵带徵钱粮。一并开列。以昭核实而免侵那。　　

○又谕、前据李钧等奏、运河挑工。请全用实银。以资赶办。当交户部议奏。兹据奏称、东省运河工需。例价已有五成实银。其津贴之款。如动七年以前商息。照例银钞搭放。各该厅果能核实支发。毫无侵蚀。必可有赢无绌。何得仍以不敷为词。率请全用实银。李钧等所奏、著毋庸议。至现在运道梗阻。来年是否分成河运。尚在未定。并著该河督、将办理河运。拟挑淤垫之处。暂停挑办。以节糜费。　　

○又谕、官文等奏、克复桐城一摺。官军自攻克潜山县城。及石篺贼垒之后。李续宾督军进攻桐城。九月初一等日。派令副将赵克彰等各营。先后继进。至城外五里墩。贼众万余。分路来扑。官军分投冲击。立毙悍贼多名。生捦贼目刘清桂等、二十三名。初四日。贼复由西门出扑。赵克彰等整队迎击。贼分大股潜出包抄。李续宾亲率后队各营、突前迎剿。贼大惊溃。兵勇奋力冲杀。毙贼二千余名。官军遂薄城下。乘夜进攻。贼遂开门分窜。赵克彰等、伏兵齐起。前后夹击。杀贼无算。当于初七日收复县城。安徽桐城县地方险要。被贼盘踞数年。此次进攻克复。迅速办理。尚属得手。仍著官文、饬令李续宾等督率各军。以次进克舒城等处。埽荡逆氛。　　

○改铸湖南祁阳县知县印信。从巡抚骆秉章请也。　　

○以克复安徽桐城县城。赏副将朱希广、巴图鲁名号。都司饶万福、花翎。副将赵克彰、以总兵官用。余升擢有差。予阵亡把总贺宏胜、外委彭福清、夏鹏程、祭葬世职加等。　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百六十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。九月。癸巳。谕军机大臣等、胡兴仁奏、请于饶郡驻劄重兵、以重三省边防等语。饶州为皖南、浙江、福建等省、边防重地。现在福建省、邵武一城。尚为贼踞。九龙山、亦时有土匪滋扰。皖南一带之东流建德。为贼踪出没之所。若以重兵扼劄饶州。则皖南可资策应。而于三省边防、均有裨益。现在江西省吉安府城已复。全境均已肃清。惟据曾国藩奏、景德镇尚有贼踪。正宜移拨官兵。择要扼劄。杜三省之窜越。即以固江西之藩篱。著耆龄酌量选派得力将弁。统带重兵。前赴饶州驻劄。以资防守。将此由五百里谕令知之。　　

○甲午。上御勤政殿听政。　　

○谕内阁、德兴阿奏、南北两军、会同攻克扬州府城一摺。逆匪窜踞扬城后。屡由西北山焚掠。并于黄珏桥等处、出没无常。图犯邵伯。经张国梁由南岸督带大兵渡江。九月十四日夜间。密谕各营挑选勇队。进攻东南两门。逆匪拥众出扑。我军勇气百倍。轰毙逆匪无数。匪即败退。游击冯观胜、黄靖等、带领兵勇。分路杀至各门。突有骑马悍贼。由北门拥出。张国梁挥令兵勇、飞马迎击。并施放擡炮。连环继进。轰毙黄袍贼首五名。贼队惊乱。张国梁挥令四路马步各官军、一齐抢进。鞠殿华、成明、富明阿等、相继追击。逆贼自相践踏。贼尸枕藉。杀毙淹毙轰毙、不计其数。遂于九月十五日。将府城克复。此次贼踞扬城。旬余即行克复。剿办尚为迅速。所有在事出力人员。著准其会同张国梁、择尤保奏。　　

○又谕、胜保、翁同书奏、截剿北窜粤匪、大获胜仗一摺。逆贼窜踞天长。意图北窜。分股约二万人。于十二日直扑三河集。经派防蒋坝道员赫特赫讷、带勇堵御。未能过河。适胜保派援之副都统麟瑞等、督兵驰至高桥。遇贼接仗。杀贼多名。逆众犹思窜渡。并纠合各村匪徒。肆行焚掠。官军于十三日复加痛剿。蒋坝防兵。亦极力轰击。贼匪大败奔溃。胜保复督带亲军、抵三河集。该逆遂悉数南循。先后歼匪五百余名。被轰毙者不计其数。三河集地方。业已肃清。办理尚属得手。所有在事出力员弁兵勇。著胜保俟追剿窜匪净尽。汇请奖励。其蒋坝防堵出力人员。并著邵灿、庚长、查明保奏。　　

○又谕、扎拉芬泰奏、查明回庄起衅原委、请将办理不善各员、分别惩办等语。上年喀什噶尔回众滋事。既因铜厂交课苦累。聚众抗差。经前任领队大臣巴哈善、派委骁骑校巴彦察滚、章京佛尔果布、叠次往勘。辄听回众饰词。草率禀覆。实属颟顸。巴彦察滚、佛尔果布、均著照议革职。佛尔果布、于派办善后。尚能得力。著仍留该城当差。以观后效。前任领队大臣巴哈善、换防总兵伊绵阿、前经降旨革职留任。著俟八年无过。方准开复。叶尔羌参赞大臣庆英、到任未久。帮办大臣固庆、本无统辖之责。前署领队大臣阿克达春、未经办理铜厂。均著加恩免议。英吉沙尔领队大臣乌勒欣泰、虽查无畏葸重情。究属疏于防范。著交部照例议处。撤任阿奇木伯克爱玛特、失守回城。罪有应得。念其平日尚属急公。亦无苛派陵虐情事。著免其斥革。以昭平允。　　

○谕军机大臣等、本日据德兴阿等奏、扬州府城。业于十五日克复。张国梁带兵。由仪徵前往六合。并称高宝一带。时有贼匪。由湖东犯各等语。并据胜保等奏、截剿天长北窜粤匪。大获胜仗。逆众悉数南遁一摺。天长窜匪。直扑三河集意图北犯。经胜保督饬弁兵击退。办理极为得手。惟该逆被剿南遁。设由湖内窜扑高邮、宝应。则清淮仍形吃重。必应将天长县城。速为克复。庶贼众无由东犯。即可杜其北窜。现在张国梁亲赴六合。于仪扬等处、尚可兼顾。至天长地近盱眙。即著胜保乘此声威。将该处贼匪、痛加攻剿。速复县城。无任逆贼久踞。提督德安一军。据该大臣奏称、业经启程。并著饬令迅速前赴六合。会同张国梁、速解城围。至怀远军务。马头城等处。业已肃清。徐广缙病势较减。著即饬令该员、会同龙泽厚。妥筹攻剿。并须严密布置。毋得再有疏虞。将此由六百里谕令知之。　　

○又谕、本日据德兴阿奏、高邮、宝应、沿湖均有贼船。恐其东窜清淮。并据胜保奏、贼匪窜聚三河集。经蒋坝兵勇、会同官军截剿获胜。已令德兴阿、酌拨扬营兵勇。前赴高邮一带。协同堵剿矣。现在德兴阿收集兵勇。尚有万余。扬州府城。业已克复。张国梁已赴援六合。胜保亦进攻天长。自应以清淮一路为最要。著邵灿等、督饬在事员弁。实力堵剿。务使贼踪不能过湖。北路方有把握。如不敷调度。即飞咨德兴阿、将谕拨之兵。迅速派拨。以厚兵力。傅振邦是否已抵清江。前调山东官兵。据崇恩奏、已派兵四百名。派勇六百名。兼程前进。傥该总兵带兵到浦。可令其暂留助剿。俟逆氛渐远。再行折回徐州。将此由六百里各谕令知之。　　

○又谕、庆端奏。请留带兵总兵、以资镇守等语。福建漳州镇总兵周天受、云南鹤丽镇总兵周天培、此次带兵援闽。克复各城。战功懋著。该抚请留该总兵等、在闽坐镇。自系为保障地方起见。惟周天受一军。因皖南紧急。经张芾调回防剿。昨据胡兴仁奏、该总兵现在筹攻婺源。周天培一军。因江北军务吃紧。业经飞调该总兵回至江苏。现在扬州虽已克复。而浦口、天长、仪徵、尚沦于贼。需兵甚急。未便迟留。现在闽省邵郡克复。全境已渐肃清。并有饶廷选、张腾蛟、林向荣等员、堪资差遣。已不乏人。即著王懿德等、妥为调度。俟徽郡军务稍松。再令周天受回漳州镇本任可也。将此由六百里谕令知之。　　

○又谕、扎拉芬泰奏、请饬前任阿奇木伯克、赴阿克苏、听候谕旨等语。前任喀什噶尔阿奇木伯克爱玛特、失守回城。本日据扎拉芬泰等奏、请将该员革去伯克。仍留世职。原属咎有应得。因念爱玛特、平日尚知急公。业经降旨、从宽免其革去伯克。惟据扎拉芬泰奏称、访闻逆党因恨爱玛特、叠次首告。计图报复。该员既无经手未竣、及交代未清等事。自不必令其久处喀城。以致别起衅端。著裕瑞即饬爱玛特、前赴阿克苏伊子任所。将此谕令知之。　　

○署闽浙总督庆端、奏报攻克邵武府城。福建地方一律肃清。得旨嘉奖。下部议叙。　　

○河东河道总督李钧、奏报秋汛安澜。命诣　　

○河神庙祀谢。　　

○以前任安徽巡抚福济、翰林院侍读学士宜振、为内阁学士、兼礼部侍郎衔。詹事府詹事成琦、为都察院左副都御史。大理寺少卿殷兆镛、为詹事府詹事。　　

○以克复江西吉安、崇仁、宜黄、府县各城。赏总兵官普承尧、提督衔。知州俞昌会、守备周惠堂等、花翎。兵勇卢胜发等、蓝翎。余加衔升叙有差。予阵亡知县韩彤文、傅培峰、府经历谌汝楫、千总李昌尧、陈吉昌、把总张其祥、李瑞清、外委王生义、曹金品、伍泽钧等、祭葬世职。举人黄秩浤、张受勤、武举纪凤翔、幕友施淦、赏恤如例。　　

○以克复福建浦城、松溪、政和、崇安、四县城。赏副将郭启举、巴图鲁名号。员外郎陈翀汉、游击袁艮、都司周天孚、文龙得、守备刘兆选、梁光宗、谢太茂、李正清、杨敬业等、花翎。知府韩纯禧等、蓝翎。复副将林向荣职。余加衔升叙有差。　　

○以防守福建建甯、延平、二府城。并克复建阳县城。按察使保泰、下部优叙。赏知府庄焕文、按察使衔。章琮、花翎。知县赵人成等、蓝翎。余加衔升叙有差。　　

○以运送伊犁军粮出力。赏伊什罕伯克买孜木杂特、花翎。余升叙有差。　　

○以办理阿克苏军需文案出力。予员外郎国燤等、升叙有差。　　

○乙未。谕内阁、刑部奏、酌拟因疯毙命罪名、请改归画一等语。向来因疯连毙人命案犯。系平人非一家二命者。俱拟绞监候。入于情实。而致毙期功尊长尊属一命、另毙平人一命者。向援服制之例。夹签声请。虽绞斩轻重不同。而一句一免。殊不平允。至连毙三命。内有期功尊长尊属一命者。亦俱援服制之例夹签。更觉宽纵。著照该部所请。嗣后此项人犯。除连杀平人非一家三命。或一家二命者。仍照例入于情实。致毙服制一命。复另毙平人一命者。仍照例夹签声请外。所有因疯致毙平人非一家二命之犯。著改入缓决办理。以昭画一而示持平。其致毙期功尊长尊属一命。另毙平人二命之犯。无论是否一家。俱著按律拟斩立决。毋庸夹签声请。以重人命。其本年秋审案内张怀一犯。即著改入缓决办理。　　

○谕军机大臣等、本日周天受谢恩摺内。有据晏端书函称开化失守。因即督兵由江山取道拦剿等语。逆匪由闽回窜。华埠吃紧。曾经晏端书奏报。嗣据李定太奏称、浙省现称安谧。已咨会周天受、由江山进攻婺源。是开化失守一事。想系晏端书传闻之误。衢州各属。多与徽郡接壤。而距浙江省城较远。此后军情。著张芾就近探明。随时奏报。昨据庆端奏、闽省失陷各城。虽已克复。而盗匪充斥。武备亟应讲求。请留周天受、周天培、在闽坐镇。当谕以周天培、仍应饬赴江苏。未能留闽。如徽州军情稍松。可令周天受、前赴漳州本任。此时该总兵攻剿婺源。如已得手。能否饬往闽中。以资镇守。著张芾斟酌情形。妥筹办理。将此由六百里谕知张芾、并传谕周天受知之。　　

○以安徽按察使张光第、为布政使。丁忧按察使恩锡、署安徽按察使。　　

○予安徽安庆阵亡把总杨太和、外委谢光富、张登朝、祭葬世职加等。　　

○予安徽庐州阵亡守备邓超胜、徐德胜、王定国、林开泰、千总吴泰利、把总杨得兴、外委胡昌信、佐领常寿、骁骑校豁隆武、县丞王松林等、祭葬世职。贡生程永祥、文生张瀛、监生梁超然、马甲定升等、赏恤如例。　　

○丙申。谕内阁、朕闻各省办理捐输。多有抑勒贿纵情弊。该管上司。每于本任地方官外。多派候补人员。前往各属。名为劝谕捐输。实则藉端扰累。甚至陵虐捐生。婪索供给。种种弊端。多由此起。向来州县徵解钱粮。原有委员督催之事。至捐输既非正项可比。又无一定数目。该委员等、未能深知本地民情。多一人干预。即多一层烦扰。实属无益有损。嗣后各省办理捐输。著该督抚专责本任州县。会同该地方公正绅耆。妥为劝导。傥有不肖官绅。苛派把持。营私舞弊。一经查出。即行从严参办。概不准任意添派委员。致滋流弊。将此通谕知之。　　
</div>
    <div class="pagination">
<a href="清实录咸丰朝实录_page374.html">上一页</a><span>...</span><a href="清实录咸丰朝实录_page370.html">370</a><a href="清实录咸丰朝实录_page371.html">371</a><a href="清实录咸丰朝实录_page372.html">372</a><a href="清实录咸丰朝实录_page373.html">373</a><a href="清实录咸丰朝实录_page374.html">374</a><span class="current-page">375</span><a href="清实录咸丰朝实录_page376.html">376</a><a href="清实录咸丰朝实录_page377.html">377</a><a href="清实录咸丰朝实录_page378.html">378</a><a href="清实录咸丰朝实录_page379.html">379</a><a href="清实录咸丰朝实录_page380.html">380</a><span>...</span><a href="清实录咸丰朝实录_page376.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
