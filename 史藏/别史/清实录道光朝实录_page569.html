<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 569 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 569 页/共 848 页</h1>
    <div class="content">
○谕军机大臣等、前据御史蔡家玕奏、河工赔项处分宽纵。请旨饬部再议。并另片奏、前后错谬。皆汤金钊一人之过等语。当派穆彰阿、奕纪、文庆查奏。并令蔡家玕明白覆奏。兹据奏称、南河关孟两滩工程。系琦善、张井、潘锡恩、本身应缴之项。吏部议覆。仅照承追之例议处。又工部旧例处分甚重。本统核减分赔等项而言。吏部以为专指核减银两而言。似与赔项无关。又例内并无专指属员字样。吏部以旧例从重。专指属员而言。似与督抚无关。摺内之语。即汤金钊前在工部面辩之言。是以知伊一人主见等语。著汤金钊将前后议覆此案确情明白回奏。蔡家玕原奏摺片覆奏摺。并著钞给阅看。将此谕令知之。　　

○又谕、林则徐奏、体察洋面堵截情形。广东海口。为各夷船出入经由要道。自应水陆交严。以除锢弊。兹据奏称、现在夷趸既经移动。自须到处跟踪。即使该趸船驶出老万山。犹恐内海匪船。前赴外洋勾结等语。著林则徐即亲赴虎门澳门等处。相机度势。通计熟筹。务使外海夷船。不得驶进口门。妄生觊觎。内地匪船。不敢潜赴外洋。私行勾结。严密巡防。尽除锢弊。方为妥善。俟中路办竣。再往东路察看机宜。核实办理。该大臣系特简前往查办大员。务须悉心筹议。从容办理。不必急于蒇事。要期除恶净尽。方为不负委任。将此谕令知之。　　

○举行道光十八年大计。直隶卓异官十八员。不谨官二员。年老官四员。有疾官四员。才力不及官一员。奉天卓异官一员。年老官一员。江苏卓异官九员。罢软官一员。年老官二员。有疾官一员。才力不及官四员。南河卓异官三员。年老官一员。安徽卓异官八员。不谨官二员。浮躁官一员。罢软官一员。年老官二员。才力不及官三员。浙江卓异官十二员。不谨官四员。年老官五员。有疾官二员。才力不及官二员。福建卓异官十员。不谨官一员。浮躁官二员。年老官四员。有疾官二员。才力不及官二员。河南卓异官十二员。不谨官三员。年老官六员。才力不及官一员。东河卓异官二员。年老官一员。有疾官一员。山东卓异官十三员。不谨官一员。浮躁官一员。年老官五员。才力不及官二员。山西卓异官十二员。不谨官三员。浮躁官三员。年老官三员。有疾官一员。才力不及官三员。陕西卓异官九员。不谨官三员。年老官二员。才力不及官六员。甘肃卓异官五员。不谨官一员。年老官一员。有疾官一员。才力不及官一员。广东卓异官十三员。不谨官二员。罢软官一员。年老官四员。有疾官二员。才力不及官四员。广西卓异官八员。罢软官一员。年老官二员。有疾官三员。才力不及官三员。云南卓异官十员。浮躁官一员。罢软官一员。年老官四员。有疾官二员。分别议叙处分如例。　　

○丁亥。谕内阁、前因三等侍卫有兴、差竣在外逗留。降旨交刑部会同宗人府审讯。兹据讯明该侍卫沿途虽无逗留。惟于差竣后并未递呈请假。辄即私自省墓。实属不合。有兴著即革去三等侍卫。仍罚世职俸半年。以示惩儆。　　

○修盛京朝鲜使臣馆舍。从户部侍郎萨迎阿等请也。　　

○戊子。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○奉皇太后幸如园。进膳。　　

○谕内阁、嗣后朕恭谒两陵。回至南苑。王公大臣等于烟郊黄新庄接驾后。毋庸复至镇国寺小红门接驾。　　

○两广总督邓廷桢等奏、趸船续经开行。并派副将惠昌燿等并力谕逐。得旨、和衷妥办。万勿畏难。及其成功一也。懔之勉之。　　

○己丑。上诣绮春园问皇太后安。　　

○遣官祭贤良祠。　　

○谕军机大臣等、据御史许乃安奏、顺天府属大兴、宛平、二县应试士子。多有积惯枪手。入场代倩文字。设立红帽黑帽各名目。先期备有假名空卷。附入县府试案。临期卖与枪手顶冒入场。谓之买帽子。其枪手夥同包管童生。不分彼此。但以坐号邻近者互为呼应。所作文字。仍给本童自写。谓之红帽子。又有场中当时说合。俟取进后执票为凭。或童生自相枪代。谓之黑帽子。现闻蓟州新进儒童结字十二号张大临、即系笔迹不符。业经学臣扣除。此外尚有顺天府学生员孙源、大名府廪生方姓、群呼为方二爷。皆系著名枪手。府学门斗李文锦、亦系积年舞弊之人。孙姓原籍河间。现住通州牛市街复盛店。在外把持包揽。门斗李姓现住通州北门福生店。方姓亦住通州等语。考试为抡才大典。必应弊绝风清。方足以拔真材而登寒畯。若如该御史所奏。种种弊窦。藐法已极。著卓秉恬、曾望颜、即遴派妥员。前赴通州。按照摺内所指姓名。严密查拏。讯明按律惩办。至此外有无夥党。该枪手等拏获到案。不难彻底根究。跟踪潜拏。务当祛除积弊。整顿一新。以肃场规而端士习。傥走漏风声。致令逃匿。惟卓秉恬等是问。懔之。将此谕令知之。　　

○旌表守正捐躯四川绵州民李思顺妻龙氏。　　

○庚寅。谕内阁、都察院奏、查明各省京控咨交案件。逾限未结。并上次展限已逾、仍未审结各案。开具清单呈览。各省州县审断不公。致令来京具控。经各衙门咨交之后。各该管上司。自应勒限严催。将未结各案。迅速审办。以免悬宕。兹据都察院查明。该衙门咨交各省逾限未结。统计十一案之多。步军统领衙门咨交各省逾限未结。统计七案之多。似此任意积压。玩泄已极。著吏部即将承审逾限各督抚都统将军府尹、及委审各员应得处分。查取职名。分别议处。并著各督抚都统将军府尹、将咨交各案逾限未结。并上次展限已逾、仍未审结各案。迅速审办完结。毋再任意宕延。至干咎戾。　　

○总管内务府大臣奕纪等奏、盛京等处解到薓斤。得旨、自本年为始。毋庸内殿总管太监挑选薓枝。著每年由外边挑选四等薓四斤。交奏事处首领太监呈递。其人薓银三千两。照旧交内殿查收。著为例。　　

○铸给两广督标游击等关防。从总督邓廷桢请也。　　

○辛卯。命工部左侍郎文蔚、乾清门侍卫吉淩阿、常安、恭诣东陵查看红桩。　　

○添设江宁满洲营擡炮二十尊。挑选闲散四十名。作为额外炮手。从将军布勒亨请也。　　

○修浙江东西两塘柴埽盘头各工。从巡抚乌尔恭额请也。　　

○壬辰。孝昭仁皇后忌辰。遣官祭景陵。　　

○谕内阁、前据御史贾臻奏、四川办理夷务未协。请将保举人员核实甄别。当降旨交宝兴查明具奏。兹据奏称、成都府知府谢兴峣、系首先派往查办之员。办理未善。候补知府吕延庆、于所属夷人滋事。免其失察处分。已足奖其微劳。嘉定府知府文祥、于防堵运粮事宜。皆分所应为。无可甄叙。又提标参将恒裕、越巂营参将马彦彪、川北右营都司张学圣、虽办理营务。有时分队接应。究与冲锋打仗出力者不同等语。谢兴峣、恒裕、马彦彪、张学圣、均著拔去花翎。吕延庆、文祥、均著销去从优议叙。　　

○又谕、宝兴奏、查明剿捕夷匪案内遗漏保举之出力屯弁。恳恩鼓励。并请将办理不善之提督惩处等语。所奏甚是。四川省土屯员弁。既属骁勇得力。事竣自应优加奖励。余步云等于屯守备萨尔吉等打仗出力。遗漏保奏。办理殊属草率。余步云、齐慎、著销去从优议叙。仍交部议处。以示惩儆。　　

○又谕、据大理寺奏、江西犯妇朱王氏谋勒朱文铭身死一案。拟罪似未允协。著刑部悉心核议具奏。　　

○盛京将军耆英等奏查禁鸦片烟情形。得旨、一力查拏。不可疏懈。俟新例颁发之后。尤当实力奉行。　　

○以四川剿夷出力。补赏屯守备萨尔吉花翎。屯千总错尔吉等蓝翎。乡勇陆应刚等顶带。　　

○癸巳。谕内阁、德兴等奏、东省漕船。递年稽迟一摺。各省帮船。开兑开行。起运米色。皆先行按期造报。据该侍郎等查明近来山东漕船。递年稽缓。迟至月余。现尚未报开行日期。业经檄催。亦未申覆。殊属延玩。著经额布即行严催该管粮道。迅速北上。毋稍稽延。并著嗣后将开兑开行各日期。先行具报该衙门。以便查催而昭画一。　　

○谕军机大臣等、有人奏、东河候补同知现署泇河同知王养度、吸食鸦片有年。面色灰暗。仍未断瘾。又泉河通判张汉、素嗜鸦片。日须过瘾。俾昼作夜。除应谒见上司期外。非午后不能起而办公等语。职官吸食鸦片烟。大干例禁。现在法令森严之日。犹敢怙过玩法。殊出情理之外。著经额布接奉此旨。密加察访。如果属实。务即破除情面。据实具奏。请旨究办。断不准意存迁就。为人受过。将此密谕知之。　　

○甲午。皇后千秋节。宫内行礼如仪。停止筵宴及在外福晋命妇进内行礼。　　

○以云南临元镇总兵官李霖、才识较短。降补副将。送部引见。以广西平乐协副将兴世、为临元镇总兵官。　　

○以捐修贵州平越州文庙书院城垣。予署知州徐鋐等议叙有差。　　

○乙未。上诣绮春园问皇太后安。　　

○御含辉楼。阅吉林送到官兵马步射。　　

○谕内阁、前据御史周春祺奏、江宁布政使唐鉴、于江宁省城为女建祠。其胞弟唐紫玖现住省城。并该司系属病躯。终年不去药饵等语。当降旨先后交福泰、及汤金钊等查奏。兹据汤金钊等勘明、该省天界寺前。有唐孝女坟冢碑坊。并无建立专祠烧香聚会情事。其寿星桥房屋一所。勘系该司故父祠堂。唐紫玖先曾在内居住。现已回籍。亦无夤缘钻刺等弊。该司语言步履。均无患病情形。公事尚无废弛。惟于伊弟前来江省。任令署外居住。请旨交部议处各等语。余与福泰所奏大略相同。唐锳即唐紫玖、既经该尚书等查无倚势招摇劣迹。该藩司令在署外居住。尚无不合。著无庸议。惟伊故父唐仲冕在江宁置有房屋。设立祠堂。唐鉴于简放江宁藩司时。不即据实声明。伊女在伊江安粮道任内病故。并不送回原籍。辄借寺旁隙地营葬。致招物议。唐鉴著交部议处。　　

○又谕、兼管顺天府府尹卓秉恬、既经访获案犯苏汝畛到案。讯出伊甥李榕爚在外招摇端倪。并不即时陈奏。又于伊弟卓秉愔撞骗。失于管束。并失察书吏听许谢钱。顺天府府尹曾望颜、失察书吏听许谢钱。均属咎有应得。卓秉恬、曾望颜、著交部分别议处。新授安徽凤阳府知府罗礼兰、于陈耀祖求向府尹请示。令其托词回覆。亦有不合。罗礼兰著交部察议。　　

○又谕、江西鄱阳县犯妇王氏谋勒朱文铭身死。经该抚拟以绞候。昨据大理寺以情罪未协具奏。降旨令刑部悉心核议。兹据奏称、该省所拟无误。应行照覆。案关罪名出入。不厌精详。著交钱宝琛、督同臬司管遹群、再将此案情节虚心推鞫。秉公审讯明确。毋纵毋枉。按律妥拟具奏。寻奏、朱文铭妄冒为婚。系属设计诓骗。绝无夫妇恩义。该氏查知被骗。忿恨莫释。起意致死。逞忿虽出于临时。怀恨实基于骗娶。委属一衅相因。毫无别故。不能以服制论断。应请仍照原拟。依擅杀罪人律拟绞监候。下部议。从之。　　

○以翰林院侍讲学士李国杞、充日讲起居注官。侍讲陆建瀛、署日讲起居注官。　　

○修湖北省城保安门外江堤。蕲州卫军堤。从署总督周天爵等请也。　　

○丙申。谕内阁、给事中汪报原奏、满洲外班翰林。自有揣荒疏不能诗赋。及字迹不能端楷者。请听其呈报吏部。免其带领引见。如一时简用乏人。即暂缺一二人。亦无窒碍等语。国家设官分职。各有攸司。翰林虽系词臣。而政事文学。不容偏废。况外班多系科甲出身人员。岂乏明体达用之材。即间有一二疏于文墨者。亦何难随时肄习。若纷纷呈请听其自便。或致缺员。实属不成政体。该给事中所奏。窒碍难行。著毋庸议。　　

○又谕、景纶等奏、审办教唆词讼之披甲一摺。此案披甲德盛、因正红旗出有甲缺。主使孀妇高佳氏呈控。希冀争出缺分。其子可以入选。又复咆哮公堂。诬赖官长。实属目无法纪。德盛著革去披甲。照数鞭责。并于本地枷号一年。以示惩儆。该管章京塔克图、存住、于所属甲兵。平素管束不严。咎有应得。所请交部察议之处。著改为交部议处。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百二十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十九年。己亥。三月。丁酉朔。上诣大高殿行礼。时应宫拈香。　　

○还宫。　　

○山东巡抚经额布奏、得雨情形。得旨、东省雨雪均调。感叨天贶。但直隶乾旱异常。朕心焦切之至。又奏、查拏吸食鸦片烟人犯。并严查粮船夹带。批、刻刻留心。处处查缉。断不可稍涉疏懈。勉之。　　

○修湖北汉阳府临江石堤。从署总督周天爵等请也。　　

</div>
    <div class="pagination">
<a href="清实录道光朝实录_page568.html">上一页</a><span>...</span><a href="清实录道光朝实录_page564.html">564</a><a href="清实录道光朝实录_page565.html">565</a><a href="清实录道光朝实录_page566.html">566</a><a href="清实录道光朝实录_page567.html">567</a><a href="清实录道光朝实录_page568.html">568</a><span class="current-page">569</span><a href="清实录道光朝实录_page570.html">570</a><a href="清实录道光朝实录_page571.html">571</a><a href="清实录道光朝实录_page572.html">572</a><a href="清实录道光朝实录_page573.html">573</a><a href="清实录道光朝实录_page574.html">574</a><span>...</span><a href="清实录道光朝实录_page570.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
