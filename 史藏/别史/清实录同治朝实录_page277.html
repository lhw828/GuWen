<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 277 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 277 页/共 505 页</h1>
    <div class="content">
○谕军机大臣等、兆琛奏、官军攻克颇洞逆巢。晃州力战解围。铜仁接仗获胜一摺。颇洞贼巢。经兆琛等设法攻克。苗逆纠合教匪。由玉屏等处下窜晃州。道员罗建章等奋力击退。该逆旋窜铜仁谢家桥。各军接仗获胜。另片奏、苗教两逆。由铜仁窜至凤凰厅属沙罗寨等处。官军两次接仗获胜。镇筸边界已无贼踪。李元度一军。进攻荆竹园。屡克坉卡。移营进偪贼巢。两获大捷。援黔各军。均获胜捷。尚为得手。著李瀚章、兆琛、督饬李元度等乘胜进攻。务将苗教各匪。节节埽除。以清边界。兆琛所奏援黔军务。归李瀚章奏报一片。嗣后湖南援黔军务。如在湖南相近地方。仍由李瀚章奏报。若深入黔境。即由兆琛自行奏报。以免绕折需时。惟当据实入告。不得仅凭各路禀报。遽行具奏。致蹈欺饰之罪。将此由六百里谕知李瀚章、并传谕兆琛知之。　　

○以记名总兵官李恒嵩为浙江衢州镇总兵官。　　

○以江西兴国县捐输军饷。永广学额十名。　　

○予贵州铜仁等处阵亡副将曹正祥等十七员祭葬世职。参将周洪福祭葬世职加等。　　

○予湖南荆竹园阵亡都司夏清鸿祭葬世职。　　

○上以孟春时享太庙。自是日始、斋戒三日。　　

○壬戌。世祖章皇帝忌辰。遣官祭孝陵。　　

○谕军机大臣等、李鸿章奏、各军入鄂剿贼情形等语。现在捻势甚张。各军俱至德安。京山天门一带。山多路窄。可期兜剿。著曾国藩、李鸿章、曾国荃、严檄各军。设法堵剿。毋令他窜。随州一路。无军拦堵。并著谭廷襄、曾国荃、派兵扼截。李昭庆一军。现由罗山麻城赴豫。著李鸿章相机调遣。李鸿章密片一件。已交军机处存记。候旨录用矣。将此由五百里各谕令知之。　　

○又谕、穆图善奏、渡河查看回匪情形。分别剿抚。豫筹防守后路。并请将罗承勋严议各摺片。回目马生彦等众。屡次具禀投诚。现已陆续渡过河南。并将靖远县城腾出。是否真心悔罪。抑或缓我师徒。尚难豫定。穆图善现酌带兵勇渡河。察看情形。分别剿抚。即著该将军于渡河后严密确探。如该回等实系真心悔罪。即饬令先将马匹军械全数呈缴。并遵叠次谕旨。分良莠不分汉回。妥为分别剿抚。投诚回众。即会同杨岳斌择地安插。惟该回性情狡诈。穆图善当计出万全。不可草率受抚。致贻后患。中卫地方紧要。并著该将军派兵严防。陕西捻匪肆扰。恐其句结回匪东窜。泾庆等处。均须妥筹布置。穆图善当严饬派出各军实力严防。甯条梁关系饷道。尤须豫为防范。该将军已咨雷正绾等军堵截。并饬程兴烈分兵驻守。兵力尚单。其直隶提标兵丁。并准照该将军所请。交参将徐祥林管带。星夜驰赴甯条梁地方驻扎。以资捍御。前请奏撤之驻定续调直隶提标官兵。即著暂缓遣撤。靖远现已腾出。该将军即咨商杨岳斌。迅派地方文武。前往镇抚。副将罗承勋、于拔营起程之先。并未将奉调回晋缘由。具呈禀报穆图善。听候派兵更替。径行带队东归。殊属冒昧。惟系奉赵长龄檄调。著改为交部议处。赵长龄檄调罗承勋。并未知照穆图善。亦属轻率。著一并交部议处。嗣后该抚如须檄调各路兵勇。务当豫行知照该处统兵大员。以期周密。不得轻忽从事。致滋贻误。将此由五百里各谕令知之。　　

○以管解江南军营战马出力。赏察哈尔佐领伊勒当阿等花翎。余升叙有差。　　

○以江苏苏州等处筹办团练、暨办理善后出力。赏在籍郎中方宝三等花翎。内阁中书盛邦霖等蓝翎。道员顾文彬等加衔升叙有差。　　

○予湖北新家牐阵亡总兵官张树珊祭葬世职加等。谥勇烈。于立功地方暨原籍建立专祠。副将刘登朝、郭有容、都司马寿文、知县李辉麟、守备黄瀚、祭葬世职加等。一并附祀。　　

○癸亥。上以孟春时享太庙。前期亲诣行礼。　　

○甲子。享太庙。遣怡亲王载敦恭代行礼。　　

○遣官祭太□山戊不□之神。　　

○谕军机大臣等、前因陕西军务紧急。各军溃败。降旨将刘蓉罢斥。令左宗棠督办陕甘军务并令库克吉泰、德兴阿、先赴陕省剿贼。再行入甘。又叠谕鲍超带兵入陕。谅已遵旨分道赴援。兹据陕西绅士车顺轨等奏、上年十二月贼扑省城。官军三十余营。行至灞桥。被贼围裹。伤亡大半。省外四五里内。俱系贼营。官军降贼者亦复不少。加以西路回匪窜越汧陇。万一句结。势更滋蔓。省城粮断援绝。若不飞调劲旅救援。断难保守。请飞饬鲍超迅速赴援等语。刻下陕西各军新溃。招集未齐。捻踪分股窜扰。无兵扼截。蹂躏自不待言。专盼各军入关。方能重整军威。力图埽荡。著曾国藩、李鸿章、迅即催令鲍超、刘松山等军。兼程赴陕。相机进剿。仍兼顾山西河防。慎毋驱贼入晋。左宗棠已到何处。未据奏报。著即星速入关。统率各军。与乔松年力加整顿。毋庸俟刘典募勇。致稽时日。左宗棠未到以前。乔松年责无旁贷。著即招抚各军。保全完善。慎卫省城。鲍超一军。前谕径行入关。无庸回鄂。不得再有观望。致干重启。库克吉泰、德兴阿、由山西赴陕。道途非远。即著迅速拔营。先剿陕西贼匪。俟左宗棠到后。各兵齐集。再行斟酌进止。赴援庆阳。陕西各军粮饷。著左宗棠督饬王加敏妥筹报解。以赡饥军而维大局。车顺轨等原摺一件。均著钞给阅看。将此由六百里谕知曾国藩、左宗棠、李鸿章、库克吉泰、德兴阿、乔松年、并传谕鲍超知之。　　

○乙丑。上诣时应宫拈香。　　

○御紫光阁。赐蒙古王、贝勒、贝子、公、台吉、暨朝鲜使臣等宴。并赏赉有差。　　

○谕军机大臣等、鲍超奏、捻逆回窜襄樊。牵掣官军。刻难西进。飞商曾国荃派军赴随枣。即日拔队驰往会剿一摺。鲍超一军。数月以来。仆仆道途。未遇一贼。前据曾国荃奏、援军陆续到鄂。鲍超一军可令入关。朝廷亦因陕西望援孔亟。是以叠次谕令星速入关。该提督既报起程。又为曾国荃奏留。何朝令暮改。茫无主见若此。鲍超军如已遇贼接仗。自当酌度军情办理。如贼又远扬。仍即懔遵本年正月初一初四初九等日谕旨。迅即拔营兼程援陕。毋再游移观望。湘淮各军。均集楚境。著谭廷襄、曾国荃、妥为调遣。严扼随枣襄樊。设法歼除。以副委任。将此由六百里谕知谭廷襄、曾国荃、并传谕鲍超知之。　　

○命苏尼特头等台吉绰克索伦、茂明安头等台吉达喇木吉哩第、在乾清门行走。　　

○丙寅。孝全成皇后忌辰。遣官祭慕陵。　　

○谕内阁、本月二十一日。已故科尔沁博多勒噶台亲王僧格林沁灵柩回旗。著派礼亲王世铎于二十日带领侍卫十员。前往赐奠。并著顺天府府尹、直隶总督、盛京将军、奉天府府尹、各饬所属沿途妥为照料。其灵柩到旗时。著派盛京礼部侍郎清安前往赐奠。用示朝廷笃念忠荩至意。　　

○又谕、前因官文在湖广总督任内动用捐款各情。当经降旨交部严加议处。兹据吏部议以革职。自属咎所应得。惟念官文在湖广总督任内十余年。历经会同胡林翼、曾国藩、廓清江鄂。勋劳甚著。而被议各款。尚非贪污欺罔可比。若遽尽予罢斥。殊非朝廷保全功臣之意。大学士一等伯官文、著革去湖广总督。加恩仍留伯爵大学士。改为革职留任。八年无过。方准开复。并罚伯俸十年。不准抵销。即行来京供职。　　

○又谕、英翰奏、分别举刻属员一摺。候补知府和州知州胡玉坦、署和州知州无为州知州游智开、候补知府署寿州知州施照、亳州知州李孟荃、怀甯县知县刘奎光、署合肥县知县芜湖县知县王鸿飞、署蒙城县知县桂中行、南陵县知县文翰、石埭县知县侯朝栋、均著送部引见。泗州知州贺绪蕃。营私肥已。劣迹多端。著革职永不叙用。署歙县知县沈尔昌、操守不谨。撤任芜湖县知县王廷琳、声名狼藉。候补直隶州知州刘兰馨、贪鄙取巧。高启林、险诈贪忍。候补通判周甫文、心地糊涂。声名贪劣。均著即行革职。太湖县知县刘端、才欠开展。繁昌县知县程仰周、才识迂拘。候补知县刘开第、办事迟钝。均著以教职改补。坐补巢县知县荣绶、两耳重听。署霍邱县训导戴汉翔、昬耄糊涂。均著勒令休致。　　

○谕军机大臣等、本月二十一日。已故科尔沁博多勒噶台亲王僧格林沁灵柩回旗。本日已降旨令直隶总督、盛京将军、顺天奉天各府尹、饬属沿途照料。惟念奉天属境土匪。尚未剿除净尽。必须派兵护送。现在驻防昌图厅诺林丕勒所带兵丁五百名内。有伯彦讷谟祜本旗兵一百五十名。即著都兴阿迅速派员管带。前赴中后所一带。迎接僧格林沁灵柩。沿途小心护送回旗。以昭慎重。将此谕令知之。　　

○又谕、英翰奏、请酌提丁漕银两。留济军需。停止闽豫协饷。并请饬山西协济军饷各摺片。皖省防剿吃紧。需饷甚急。各省协济皖饷。或久未拨解。或解未如数。现据英翰奏称军饷支绌。自系实在情形。著照该抚所请。准其于本省丁漕内。按月留提银三万两。列入军需。作正报销。其余丁漕。仍行解部。该抚务当撙节支放。不得虚糜滥用。闽海关及河南两处协济皖饷。既数年未解。著英桂、李鹤年、即将此款停止解皖。仍听候户部另行拨用。至山西应解皖饷。前经户部议行停止。现在皖省需饷紧要。著赵长龄将每年协皖饷银五万两。并按月协饷银一万两。仍前源源解济。不得稍分畛域。藉词推诿。将此由五百里各谕令知之。　　

○以江苏巡抚李鸿章为湖广总督。仍在营督办剿匪事宜。调湖南巡抚李瀚章为江苏巡抚。命署理湖广总督。开江苏布政使郭柏荫缺。命署巡抚。擢两淮盐运使丁日昌为江苏布政使。　　

○以内阁学士刘昆为湖南巡抚。　　

○以江南水师捐输军饷。永广湖南衡州府学额五名。衡阳县三名。　　

○丁卯。以广东官军历年剿匪。暨广州等处筹饷团练出力。赏布政使张兆栋、总兵官黄武贤、黄朝恩、从一品封典。按察使郭祥瑞。都司周升等花翎。通判丁祖望等蓝翎。余加衔升叙开复有差。　　

○戊辰。上御乾清宫。赐近支亲藩等宴。　　

○奉慈安皇太后慈禧皇太后幸漱芳斋。侍午膳。　　

○谕军机大臣等、库克吉泰等奏、遵旨驰赴陕西。先办剿捻事务一摺。陕西自灞桥之挫。军情吃紧。望援迫切。库克吉泰等拟由山西入陕。取道同朝。兼杜该逆渡河窜晋之谋。所筹甚是。著即与德兴阿督率所部。催趱前进。一面确探鲍超刘松山援陕等军。行抵何处。飞催会合。竭力埽荡。但不得株守同朝。观望贻误。库克吉泰进兵后。蒲州一带河防。著赵长龄督同陈湜加意布置。以臻严密。另片奏、请饬山西划解月饷等语。山西应解新疆饷银。前经谕令每月划出二万五千两。解交库克吉泰。该军由陕甘前进。势难枵腹荷戈。著赵长龄仍遵前旨。督饬藩司自本年正月起。按月照数拨解。毋误要需。将此由六百里各谕令知之。　　

○己巳宣宗成皇帝忌辰。遣官祭慕陵。　　

○上诣奉先殿寿皇殿行礼。　　

○谕内阁、伯彦讷谟祜奏、扶送伊故父僧格林沁灵柩回旗安葬。恳恩赏借四年亲王俸银一摺。已故科尔沁博多勒噶台亲王僧格林沁灵柩回旗。长途耗费。用款实多。著将伯彦讷谟祜应领四年亲王俸银。如数赏给。无庸扣还。以示朝廷笃念忠荩优加体恤至意。　　

○谕军机大臣等、谭廷襄、曾国荃奏、捻逆西窜。连日追剿情形一摺。贼众回窜臼口。于沿河上下扮作难民。窥伺汉水。经淮军鄂军等击退。锐意西窜。扑犯安陆。刘铭传率军紧蹑贼后。曾国荃复调鲍超回剿。鲍超一军。叠次谕令入秦。该抚复令在鄂会剿。实属毫无主见。徒令该提督跋涉道途。迄未遇贼一击。老师糜饷。莫此为甚。著仍遵前旨迅饬援秦。即已与贼相持。湘淮各军。均在鄂境。尽可妥为调度。御贼狂窜。曾国荃屡托空言。殊无把握。何以副朝廷委任之重。著即督饬各军认真扼剿。设法捦渠。迅图殄灭。若仅以奏报铺张。敷衍搪塞为得计。该抚自问当得何罪。曾国藩谅已赴徐接印任事。李鸿章已授湖广总督。该大臣交卸后。自应进扎豫省扼要之地。方能就近调度。务当与曾国藩妥筹布置。毋误事机。随枣一带。已近豫疆。李鹤年当力图堵截。不得任贼入境。再至蔓延。将此由六百里谕知曾国藩、李鸿章、谭廷襄、曾国荃、李鹤年、并传谕鲍超知之。　　

○又谕、刘蓉奏、覆陈贼势趋重地方。现在筹办情形。请饬左宗棠星驰赴陕。以一事权。并陈与乔松年共事棘手。钞录往复信函呈览各摺片。张总愚股匪。现踞鄠县之秦渡镇花园铺为老巢。其游骑或凫渡渭水。扰及兴平武功醴泉等处。为数无多。刘蓉现将溃散各营。整理就绪。刘松山一军。亦于去腊抵省。览所奏筹策情形。欲令刘松山由义井寨径捣老巢。则各路游氛。不攻自息。所筹未尝不是。而乔松年又欲令该军先向西行。自北而南。又称不必指定所向。于剿贼情形。办理殊无把握。贼之惯技。每多方以误我师。该逆大股皆在渭南。若以游氛数十骑渡渭之故。遂令劲军株守渭北。不行进剿。则陕省之贼。何日可平耶。刘蓉固系获咎之员。然使所言尚合机宜。亦当不以人废。乔松年何得固执己见。专事龃龉。使诸将观听惶惑。迷于所向。左宗棠现在行抵何处。何以日久绝无奏报。殊不可解。陕省军事孔亟。若再贻误。关系非轻。著即星驰入陕。迅筹调度。以一事权。并著乔松年振刷精神。广咨方略。迅督刘松山等军。进捣该逆鄠县老巢。痛加剿洗。不可为贼牵掣。坐失事机。如始终胶执。贻误疆事。必治该抚以应得之罪。懔之。刘蓉原摺片。著发交乔松年、并钞给左宗棠阅看。将此由六百里各谕令知之。　　

○又谕。德勒克多尔济等奏。遵饬西两盟报捐牛羊。并将前调蒙兵分防遣撤一摺。前据李云麟奏、蒙兵中途溃散。请将扎萨克图汗兵壮撤散。而留赛因诺颜兵千名防乌城。所需饷银。请由乌城操防项下支给。业经寄谕德勒克多尔济等办理。兹据该将军等奏称、以扎萨克图汗、赛因诺颜、两盟蒙兵溃散情形。事同一律。撤留两歧。恐启争端。所奏亦系实情。蒙兵溃散之后。即使勉强收集。究难得用。即著德勒克多尔济等。与李云麟酌将赛因诺颜蒙兵。遣回各守游牧。以示体恤。惟乌城与巴里坤哈密毗连之处。防堵吃紧。该将军务当严密布置。不可稍涉疏虞。其各盟所捐牛羊。仍著赶紧催解。以资军食。李云麟前奏赴奇古招集民勇一节。现办若何。该大臣务须实事求是。先将乌科塔三城布置完固。再为进兵之计。德勒克多尔济亦当随事协助。毋使该大臣独任其难也。将此由五百里各谕令知之。　　

○又谕、杨岳斌奏、甘省饷需军火等项。以鄂台转解为大宗。经左宗棠改派道员王加敏接办台务。左宗棠未到任以先。该委员等如不能将各省协饷。随时径解甘肃。则饷源断绝。饥军哗溃堪虞等语。自系实在情形。著谭廷襄、曾国荃、懔遵上年十二月初一日寄谕。督饬道员王加敏等。速将各省协甘饷银军火。随时解赴陕省粮台。接收转解。以济急需。并著知照左宗棠遵照办理。另片奏、湖北月协饷银三万五千两。自四年三月起。至五年五月止。所解不及十分之三。江甯协款。又停止未解。著曾国藩、谭廷襄、曾国荃、郭柏荫、将各该省协甘饷银。仍照原定数目。源源筹解。毋稍迟延。又片奏、请饬山西巡抚转饬拨解新疆饷需等语。著赵长龄督饬藩司河东道于应解甘饷内。无论何款。先行筹拨银二万两。委员解赴绥远城。一面知会哈密办事大臣文麟派队迎提。不得迂缓。将此由五百里各谕令知之。　　

○又谕、福兴奏、查明部拨新疆月饷未解数目。开单请旨饬催一摺。上年九月闲。户部筹议李云麟月饷。指拨河南等省。共计银九万五千两。定限十月内解到。迄今四月之久。核计山西欠解银十一万五千两。直隶欠解银一万两。河南欠解银八万七千两。山东欠解银十四万两。均未解到。各该省亦未咨报起解。新疆需饷孔亟。岂容任意玩延。著刘长佑、阎敬铭、赵长龄、李鹤年、丁宝桢。各按照单开数目。源源如数迅速拨解。以济要需。毋得视为具文。致滋贻误。将此由五百里谕知刘长佑、阎敬铭、赵长龄、李鹤年、并传谕丁宝桢知之。　　

○又谕、张凯嵩奏、官军查办各土司积匪。次第肃清。暨黔苗窜扰粤境。堵剿获胜情形各摺片。思恩府属各土司。如定罗旧城田州上林等处。匪巢林立。叠经张凯嵩饬令道员易元泰、知府熊寿山等、分途攻剿。将匪首陆特囊等摉拏正法。并阵毙积匪黄特发等多名。九土司境地一律肃清。办理尚属得手。现在覃特学案内余匪。尚多潜逃。难保不乘机复煽。总兵李士恩等军均抵百色。自与思恩声息相通。著张凯嵩迅饬熊寿山。会同李士恩等实力摉寻。将在逃各匪。悉数捦诛。毋留余孽。并著严饬各该地方官。于已受抚之民。加意绥辑。其陆四大等股。亦著檄令总兵苏萃超妥为解散。以靖地方。黔苗窜入思恩之驯驻里社村及南丹土属芒场等处。虽经庆远河池各处兵练截剿。退回黔境。究未大受惩创。仍著张凯嵩责令各该府州县。就近集团防堵。并会同营员相机剿击。毋任深入为害。荔波一带。与庆远等处毗连。该抚即飞咨张亮基酌派兵勇。驰赴荔波。与粤军联络声势。迅埽贼氛。将此由五百里谕令知之。　　

○以冒饷纵勇。降广西总兵官王月亮为参将。　　

○予广西思恩阵亡县丞刘培源祭葬世职。　　

○庚午。上诣大高殿寿皇殿行礼。　　

○御保和殿。赐王以下文武大臣、蒙古王、贝勒、贝子、公、额驸、台吉、暨朝鲜使臣等宴。　　

○奉慈安皇太后慈禧皇太后幸漱芳斋。侍午膳。　　

○谕内阁、谭廷襄奏、考验营伍。分别举劾一摺。湖北宜昌镇中营游击闻定魁、操防得力。著遇有参将缺出题补。提标左营游击万通、精力稍软。办理营务。未能中肯。著降为都司留营候补。襄阳城守营守备李世德、弓马欠准。著即行革职。仍留世职。把总彭万秀、年力衰迈。著勒令休致。额外李发滋、马步生疏。陈国栋、马步欠力。著一并斥革。外委周元兴、马步软弱。刘汉书、骑射欠力。均著以马兵降补。仍留蓝翎军功。以观后效。外委晏兴仁、箭射无准。额外梁文彩、年力就衰。著一并勒令休致。　　

○谕军机大臣等、丁宝桢奏、遵议招募东省壮丁。训练马队章程。开单呈览一摺。所筹俱臻妥协。现在捻逆恃马奔突。官军疲于追剿。非有得力马队。无以制贼死命。而东三省劲旅。万难再行徵调。丁宝桢因筹及招募壮丁三千名。训练成军。实能洞中窾要。即著特普钦于黑龙江所属乌拉打牲人内。多行招募。如募不足数。再于别处拣选。并著富明阿于吉林所属。酌量招募。务取言貌拙朴。不得以内地客民充数。并须查明取保。造册咨送阎敬铭等稽核。不准稍涉冒滥。该两省曾经出师回旗之员。如副都统萨萨布等。打仗素称奋勇。此外谅不乏人。并著富明阿、特普钦、调派管带。分起训练。入关赴山东。听候阎敬铭、丁宝桢调遣。丁宝桢即派妥员携带饷银。赴吉林黑龙江。会同该将军等派出之员。认真招募训练。所拟章程十四条。均著照所议办理。即钞给富明阿、特普钦阅看。其丁宝桢上年原奏。并著一并钞阅。至丁宝桢奏、派员出口买马。请饬兵部于委员到时。发给护照。并经过各关。免其抽税。著兵部查照办理。将此由五百里谕知富明阿、特普钦、阎敬铭、并传谕丁宝桢知之。　　

○又谕、刘蓉奏、援师剿贼获胜。现催各军继进。并请饬左宗棠迅速赴陕各摺片。刘松山管带援军赴陕。进扎义井寨。捻逆大股。由秦渡镇等处来扑。经官军击败。该逆现将渭北贼骑撤回。并归一处。意图合力扑犯官军。著乔松年督饬刘松山认真剿办。以期痛歼逆氛。刘蓉屡经奉谕出省督剿。始终因循贻误前已明降谕旨革职。饬令回籍。所有陕省军务。即著乔松年专办。刘松山老于戎事。该抚务当虚衷与之熟商。妥筹调度。不可固执己见。贻误戎机。湘淮各军。亦不可稍存偏袒。致令各怀意见。张锡嵘所部各营。著归刘松山节制。该抚当妥为驾驭。并整顿刘厚基等军。为刘松山接应。以厚兵力。本日又据乔松年奏、刘松山获胜情形。所称刘松山进扎雨花寨。与刘蓉所奏义井寨。地名两不相符。究系渭南渭北。其兴平醴泉等处。贼骑窜渡渭北者。究有若干。刘蓉此次具报胜仗。系于本月初九日发摺。其革职前旨。究于何日到陕。并著乔松年查明覆奏。刘蓉前奏。有请撤去湘果各营另调皖军之议。现当兵力不敷之时。岂容存此意见。著不准裁撤。即著乔松年会同刘松山汰弱留强。酌量调用。并与淮军一律相待。毋稍歧视。将此由六百里谕令知之。寻奏、遵查刘松山接仗之雨花寨。系在渭南。距省十五里。义井寨距省四十里。刘蓉指雨花寨为义井寨。实系错误。其分股滋扰渭北之贼。计有数千。至刘蓉革职。于初十日恭录行知在案。初九日奏报胜仗。系在未接行知之前。报闻。　　
</div>
    <div class="pagination">
<a href="清实录同治朝实录_page276.html">上一页</a><span>...</span><a href="清实录同治朝实录_page272.html">272</a><a href="清实录同治朝实录_page273.html">273</a><a href="清实录同治朝实录_page274.html">274</a><a href="清实录同治朝实录_page275.html">275</a><a href="清实录同治朝实录_page276.html">276</a><span class="current-page">277</span><a href="清实录同治朝实录_page278.html">278</a><a href="清实录同治朝实录_page279.html">279</a><a href="清实录同治朝实录_page280.html">280</a><a href="清实录同治朝实录_page281.html">281</a><a href="清实录同治朝实录_page282.html">282</a><span>...</span><a href="清实录同治朝实录_page278.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
