<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1504 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1504 页/共 1860 页
  </h1>
  <div class="content">
   ○又谕、前据王懿德奏、情愿将比较乾隆四十六年分、不敷银一万三千七百余两。自认赔补。朕意该关短少盈余、止有此数。是以准其所请。今部议以四十二年、作为比较。共短收银五万四千四百余两。此项亏短银两。系基厚等四人任内之事。其亏短缘由。究因豫省漫水未退。商运稀少所致。与上年基厚任内亏短关课。加恩止令赔补一万两。其余加恩宽免。事同一例。若因王懿德自认赔补。是独多于前任。转使前任基厚、江恂、臧荣青、置身局外。不为平允。所有此项亏缺银两。著照上年例。令基厚、江恂、臧荣青、王懿德、四人。各按在任月日。共分赔一万两。其余四万四千四百余两。著加恩免其赔补。　　

○又谕、前据伊龄阿奏、两淮商人、情愿公捐银二百万两。以助豫工。已俯从所请。批交该部知道。并将该商等交部议叙矣。但念豫省河工。节经降旨颁发帑银五百万两。所有办理土方各项要工。业据富勒浑等奏称、已足敷用。自可毋庸再行拨给。现在东省尚有续挑土方、并办理加赈各事宜。需费繁多。著伊龄阿、即将两淮商人公捐银二百万两。派委妥员。迅速解赴东省。以资工赈之用。　　

○又谕曰、孙嘉乐。著来京。交该部带领引见。再降谕旨。所遗四川按察使员缺。著缪其吉补授、　　

○谕军机大臣等、前据明兴奏助挑土方一摺。在东省欲将接连考城汛引河。挨次溯挑。而豫省又以为不必。止令将代挑河尾土二十余万方。照数归还。是虽曰不分疆界。而暗中彼此意存推诿。各分畛域。殊非和衷共济之道。已降旨传谕各该抚等、毋得稍存成见矣。看来豫东二省该抚等、意见不免参差。或由东省派往之道员张永贵。不能妥协办理所致。张永贵、才具本属平常。本年筹备运河纤道。又不能出色。经阿桂列为二等议叙。昨已谕令阿桂、查明该道是否出力、酌量更换。著再传谕明兴、详悉确查。如该道在豫。不能出力。诸事推诿。即将该道掣回。另拣妥员前往更换。毋得听信该道一面之词。因循将就。致误要工。将此由五百里并谕阿桂等知之。　　

○又谕、前据李侍尧奏请陛见一摺。业经允其所请。所有狭甘总督印务。并批令交毕沅署理。今思西安现在办理城工。亦关紧要。若毕沅前往兰州署印。相距较远。于一切督办事宜。未免鞭长莫及。且甘肃正当积弊清厘之后。尤须加意整顿。李侍尧此时、亦未可遽离甘省。即李侍尧前摺内所称、有须面为陈奏之处。虽批谕有此可来。但果系应办要件。亦无不可陈之奏牍。候朕降旨遵照办理。亦不必拘于面奏。著传谕李侍尧、此时且不必来京。俟西安城工一律完竣后。毕沅即前往兰州、接署督篆。李侍尧再行来京陛见。顺便查勘城工更妥。将此并谕异沅知之。　　

○又谕、据富勒浑奏、汝宁等府属。逼近汝河。水势陡长。一时宣洩不及。间被淹浸等语。该府属等县、地处低洼。汝水偶有漫溢。现在正届秋成之时。是否成灾。田禾有无妨碍。著传谕富勒浑、派委妥员。驰往各该处、确切查勘。如有应行抚恤者。即一面抚恤。一面奏闻。候朕再降谕旨。寻奏。汝阳等县。近河低洼之区。田禾被淹。现经照例抚恤。其灾分轻重。俟确查妥办。报闻。　　

○癸未。上自避暑山庄启銮。幸木兰。　　

○谕军机大臣等、据李侍尧奏、甘省入夏以来。雨泽频沾。田禾畅茂。六月中旬以后。二麦先后成熟登场。近复屡获甘霖。旋即晴霁。不但夏田得以及时收割晒晾。兼之各色秋禾。得雨滋培。益见畅遂。据各属呈报夏禾收成、共有八分有余等语。览奏欣慰。已于摺内批示矣。甘省自清厘积弊之后。年来雨旸时若。收成丰稔。可见从前每岁报灾。悉属虚捏。徒为通省大小官员、冒赈分肥之地。现已分别伏法。实属罪不容诛。孽由自作。但甘省素称瘠土。断不可因连岁丰收。将来偶偏灾。或置之不办。朕惠养黎元。每遇各省灾赈。不惜多发帑金优恤。以期一夫不使失所。恐各省因有甘肃冒赈之案。匿灾不报。前经屡降谕旨。并言志诗。宣示中外。昨福崧来京陛见。复经严切训谕。李侍尧、尤须时刻留心。仰体朕意。严饬各属。设遇地方水旱偏灾。即详查据实具报。该督即一面奏闻。一面加意抚恤。断不可稍有讳饰。将此由五百里谕令知之。　　

○是日、驻跸中关行宫。　　

○甲申。谕甘省捏灾冒赈各犯。侵帑殃民。俱属法难宽贷。因念伊等从前于逆匪滋扰时。曾有微劳。于万无可宽之中。求其一线生路。业经降旨将谢桓等五犯、免死发遣。其余麻宸等二十八犯、所供各情节。是否确实。交李侍尧详晰查明具奏。兹据李侍尧覆奏、按各犯供词。确核彼时情事。均属约略相同。尚非虚捏。惟闵焜一犯。先经告病离甘。因查办冒赈一案。行文原籍吉林查拏。并未回籍。迨十月间、始经陕西拏解来兰。并未随同防守兰州等语。所有麻宸等二十余犯。交军机大臣核其情罪、另降谕旨外。至此案前令各犯等自行陈诉。原系朕格外施仁。该犯等稍有人心。自应据实直陈。乃闵焜以久经告病离甘之员。竟敢捏称守城。希图幸逃法网。实属丧尽天良。情节更为可恶。是该犯不必更论其侵蚀银两多寡。就此冒功欺罔一节。即当立正典刑。著刑部堂官、将闵焜一犯提出。宣示谕旨。押赴市曹。即行正法。并将此情节、明白晓谕各犯。使共知昧良冒功。转难幸免也。　　

○谕军机大臣等、朕自热河启銮回京。所有应行勾到次数。著仍照上年之例。于热河、勾到两次。两间房密云、各勾到一次。其承办之刑部堂官。此次著派胡季堂前来。至大学士三宝、现在随从。毋庸另派。将此谕令知之。　　

○补行乾隆四十六年大计。四川省、不谨官二员。罢软官二员。才力不及官二员。年老官八员。有疾官二员。贵州省、不谨官二员。浮躁官一员。年老官四员。有疾官二员。分别处分如例。　　

○是日。驻跸波罗河屯行宫。　　

○乙酉。谕、乌噜木齐采买粮石、浮开价值一案。索诺木策凌身为都统。任听属员侵冒浮销。且收受德平等馈送银物。至数万余两之多。始犹狡供、希图卸罪。经朕亲加鞫问。始吐实情。节经军机大臣、行在大学士九卿会审、问拟斩决。特从宽改为应斩监候。嗣复据明亮查出原任奇台县知县窝什浑亏空案内、又有馈送索诺木策凌银一万余两之事。当即传谕留京王大臣、监提索诺木策凌、严加讯究。业据供认不讳。索诺木策凌、在内廷行走多年。受朕厚恩。用至都统。乃不思洁已奉公。于属员采买粮石、浮开冒销诸弊。扶同徇隐。已属罪无可逭。且敢收受馈送银两。盈千累万。即与自行侵冒无异。岂可复加宽贷。索诺木策凌、著照国泰、于易简之例。派侍郎诺穆亲、会同刑部堂官、宣旨赐令自尽。以为大臣辜恩昧良者戒。　　

○谕军机大臣等、前据明亮查出乌噜木齐亏空案内、原任奇台县知县窝什浑一犯。亏空库项银四万余两。业令派员解京矣。该犯侵用帑项。至四万余两之多。实属法无可逭。自应定拟斩决。著传谕刑部堂官、于该犯解到时。一面录供定拟具奏。一面即将该犯正法。　　

○是日、驻跸济尔哈朗图行宫。　　

○丙戌。遣官祭贤良祠。　　

○谕、据明兴奏、利津、昌邑等县。王家冈、官台、永阜、水利富国等各场坨。猝被海潮。田禾房屋。多有淹损。各场盐包。亦被冲消等语。该处田庐场坨。猝被海潮冲损。灾黎未免失所。著明兴亲身前往。督率地方盐场各官。详加查勘。妥为抚恤。不可稍存讳饰。并将如何抚恤之处。一面奏闻。一面办理。以副朕廑念灾氓之至意。　　

○又谕、上年甘肃捏灾冒赈一案。骩法营私。大小官员。通同一气以朕惠养黎元之政。为若辈肥身利已之资。实皆罪不容诛。除侵冒银在二万两以上者。俱经正法外。其侵冒银二万两以下各犯。俱问拟斩候情实。本属法无可贷。即予以骈诛。亦系伊等孽由自作。因军机处所记万邦英等五犯。于逆回苏四十三滋扰时。或昼夜在城防守。或前往贼巢擒获多犯。是以于万无可宽之中。予以一线生路。免死发遣。又令其自行陈诉。于逆回滋事时。曾经出力之舒玉龙等各犯。命李侍尧查明。除闵焜一犯。系告病之员。并未在甘。所供随同守城。竟系虚捏。情节尤为可恶。已降旨即行正法。其余各犯。虽俱法无可贷。今李侍尧查到情节。或协同守御。派防要隘。或委办军粮、搜获余党。不过稍效微劳。且系伊等职分应为之事。并非若万邦英等五犯之在事出力、经阿桂等奏明、给予议叙者可比。然数十人骈首就戮。朕心实有所不忍。但此内如善达、承志。身系满洲。用为州县。尤当洁已奉公。以尽职守。遇有上司抑勒婪索等事。即应直揭部科。或告病回旗。乃竟愍不畏法。随同侵帑殃民。营私舞弊。似此亦得幸邀宽免。旗员更何所儆惧耶。善达。承志、仍著交刑部、入于朝审办理。其舒玉龙等所供在甘效力之处。既属确实。万邦英等五人。既经免其死。则舒玉龙、李本楠、彭永和、麻宸、丁愈。章汝楠、李弼、叶观海、钱成均、陈金宣、王旭、朱兰、韦之瑗、尤永清、宋树谷、蒲兰馨、侯作吴、贾若淋、史堂、申宁吉、谢廷庸、张毓琳、张金城、注皋鹤、二十四犯。亦可从宽免死。发往黑龙江充当苦差。仍照万邦英等之例。虽遇大赦。不得援照省释。该犯等所生亲子。亦不准应试出仕。以示惩儆。朕办理诸案。常以水懦民玩、失之姑息为愧。今于舒玉龙等、因人数众多。不忍加之骈戮。宛转求其生路仍不免于姑息。此实朕矜慎庶狱、不得已之苦心。亦天下臣民所共见者。至此案舒玉龙等各犯。俱应立寘重典。特因其于苏四十三之事。稍经出力。即得仰邀末减。此后凡身任地方之责者。设遇贼匪窃发。尤宜共矢天良。力图报效庶不负朕训诫矜全之至意。将此通谕中外知之。　　

○又谕、乌噜木齐采买粮石、冒销价值一案。昨已降旨将索诺木策凌、赐令自尽。所有此案内侵冒银数一万两以上之德平、伍彩雯、王喆、俱著即处斩。　　

○是日、驻跸阿穆呼朗图行宫。翼日如之。　　

○丁亥。世宗宪皇帝忌辰。遣官祭泰陵。　　

○谕曰车布登扎布、前在军前。甚属奋勉。洵为国宣力之臣。昨闻其病势危笃。即遣伊侄拉旺多尔济、并乾清门侍卫台费英阿、带领御医前往诊视。兹闻溘逝。深为悯恻。著赏给陀罗被。并银一千两。办理丧事。　　

○陕甘总督李侍尧奏、库尔喀喇乌苏。晶河。等处。移驻眷兵。由陕甘两省各营派拨。原议内地移裁各缺。俱在简僻营分。但僻路各营游击。俱专营驻劄。不便裁移。查河西各镇。宁夏不甚冲繁。拟将宁夏镇后营游击裁移。即将宁夏城守营都司。改调作为后营都司。兼管城守营事务。又延绥镇属双山堡都司。地处简僻。议请裁移。即将延安营千总。拨驻双山堡。俾专汛守。其余所裁员缺。均系斟酌营制情形办理。下部知之。　　

○以喀尔喀赛音诺颜部落扎萨克棍楚克扎布、为乌里雅苏台参赞大臣。　　

○戊子。上行围。　　

○谕。甘肃捏灾冒赈一案。所有查明逆匪滋事时。曾有微劳之舒玉龙等二十四犯。已降旨照万邦英之例。加恩免死发遣矣。其善达、承志、二犯。因其身系满洲。辄敢随同舞法营私。罪难未减。仍交刑部入于朝审办理。实属法无可逭。特念该二犯、于贼匪滋事时。究有协同守城、派防要隘一节。尚可贷其一死。又乌噜木齐浮销粮价案内之傅明阿、木和伦、二犯亦系满洲。原拟应斩监候。自属罪所应得。但其侵冒银两。究由上司勒索。与监守自盗者。尚属有间。所有善达。承志、傅明阿。木和伦、四犯。俱著从宽免死。发往烟瘴地方。虽遇大赦。不得援照省释。所生亲子。皆系旗人。未便令其闲住。著交该旗存记。除亲军护军披甲等差使、准其充当外。其有顶带职分。概不准其挑补。以示惩儆。又乌噜木齐案内之徐维绂、张建庵。亦系定拟斩候之犯。今查徐维绂、前在张掖县丞任内、曾经调令帮同万邦英守城。张建庵、侵冒银数较少。俱尚有一线可宽。徐维绂、张建庵、均著照万邦英之例。免死发往黑龙江充当苦差。虽遇大赦。不得省释。其亲子。亦不准应试出仕。　　

○谕军机大臣等据明兴覆奏、东省承挑引河土方。内有豫省代挑土二十余万方。应令东省归还。随行令该道张永贵等。遵照豫省指定考城二十八堡起。至商邱头堡止。引河段落。共土二十六万六千余方。即日兴工等语。所奏仍未明晰。开挑引河。无论在东在豫。俱系办理国家要务。理应无分畛域。协同妥办。何以有豫省代挑土方、又欲令东省归还。如此各分疆界。已非和衷共事之道。东省既有应还土方。张永贵率领人夫到彼。即应如数趱办。乃明兴此次摺内、犹称如有余夫。无分疆域。接溯兴挑。以期大工速竣。而于应还土方。现在已挑完若干。未挑若干。何时可以一律完竣之处。均未奏明。仅云行令该道即日兴工。殊属延缓。看来张永贵承办此事。不免意存推诿。而明兴听其一面之词。为所朦混。似此各存意见。恐贻误要工。前经降旨询问该抚、以张。永贵未必能办理挑河。酌量更换。著传谕明兴、将该道张永贵、在豫有无呈禀。是否推诿各执私见。明兴被其朦混。并是否东省果有应还土方之处。一并据实覆奏。母得稍存徇隐。将此由五百里传谕兴、并谕阿桂等知之。　　

○蠲免安徽东流、凤阳、旴＜日台＞、滁州、全椒等五州县学田。乾隆四十六年分水旱灾额赋。　　

○是日、驻跸布都尔昂阿大营。　　

○己丑。上行围。　　

○谕、据伍弥泰等奏、西安驻防官兵住房。本年九月内、即可盖造完竣等语。西安此项房间。既已建就。则由京派往驻防官兵。自应乘天气和暖。令其速往。本日兵部奏请派王大臣挑验。著即派德保等、作速挑定。至简放由京派往之驻防协领、佐领、等官。若俟朕回銮后、引见发往。恐九月内不能起程。著交留京办事王大臣、将八旗内挑派之协领等官、即留心验看补放。再此项驻防官兵。陆续起程。难保其不逃逸。宜严立法禁。著交八旗都统等。晓谕各旗派往官兵。如有中途脱逃者。拏获之日。即按军法办理。决不宽贷。并晓谕新补放之协领等官。沿途务将本队兵丁、严加约束。起程时。著交兵部奏请。派该部堂官一员。都统一员。令一人前途监行一人在后照料。俟过保定府后。再交地方官办理。再由直隶送抵西安。地方官沿途照料。著派永保、王站柱。图萨布等。专司其事。仍交直隶总督、河南、陕西、巡抚。届期委派官员、一体妥为护送。如此则驻防官兵。不致沿途滋事。且趁天气和暖。行路亦便。即派往兵丁内、偶有不肖之徒。至西安后。该将军副都统等。实心教导自可化为良善。将此谕该将军知之。　　

○是日。驻跸永安湃昂阿大营。　　

○庚寅。上行围。　　

○谕、据毓奇奏、济宁以南。河湖水势甚大恐明春重运经临。行走维艰。浙江等处路途较近。帮船回次。尚可从容接兑。惟湖广、江西帮船最后。回空迟滞。即误受兑之期。请将轮免湖广江西之五十年、五十一年。漕粮。改移于四十八。九。两年停运等语。所奏甚是。今年回空粮船。既迟于往年。则明春重运北上。自应豫行筹酌。量为变通。著照毓奇所请。将江广二省漕粮应于五十年。五十一年。轮免者改于四十八。九。两年停运其浙江之嘉兴府。及安徽省漕粮明年仍按次开帮。改于五十年。五十一年。轮免。如此一转移间。重运既无虞行走迟滞而丁力亦可稍纾。于漕运实有裨益。所有酌改轮免之处。著该部详悉妥议具奏寻议奏、湖南漕船较湖北路程更远。今年回空又最后。请将湖南省。并江西南昌、饶州南康广信四府属。于四十八年。先行停运其湖北。漕船。程途稍近。而江西漕粮。本年八月截留山东三十万石。是湖北、并江西之瑞州、临江、吉安、抚州、建昌、赣州、六府属漕船。回空尚不甚迟。请于四十九年停运。至浙江省嘉兴府属漕粮。改于五十年蠲免。安徽全省漕粮。改于五十一年蠲免。得旨、依议速行。　　

○谕军机大臣等。据毓奇奏、济宁以南河道。两年来未经大挑之处。必须普加挑挖。至沿河一带堤牐土石各工。亦须及时赶紧兴修。以清河路等语。济宁以南。为黄河下游。现经漫水涨溢。自应冲刷日深。且前据阿桂等奏、黄水未至各湖业已澄清。是湖身已不致淤垫何以由湖达河。转须挑挖。此处殊未明晰。著传谕何裕城、明兴、将运河是否实有淤垫之处逐叚查明。绘图贴说具奏。如果必须挑挖俟明春桃汛开放引河、黄流顺轨之后。再行亲往勘明。督率办理。寻奏。济宁以南。西岸由湖达河之处。皆属清水。并不受淤。无庸挑浚。惟运河东岸之彭口、塘河、大泛口等处。遇伏秋大汛。山水浃沙泥、汇注运河。易致淤浅。定例每年冬间挑淤一次。去冬因水大未能估办受淤较常年加厚。必须于水落时、普加挑挖臣等业经查明。俟明春上游黄流顺轨后再行勘估督办。得旨。览奏俱悉　　

○是日、驻跸巴颜图库木大营。　　

○辛卯。上行围　　

○谕军机大臣等、据伊勒图奏、阿布勒比斯遣伊子卓勒齐。将从前抢掠玛哈沁之哈萨克加弥尔喒、哈色木台。二人拏获解送前来。讯明伊等与哈萨克鄂锡尔满至卡。将脱逃之玛哈沁拜特穆尔等掠去。并无别故。拟将加弥尔喒、哈色木台、枷号半年。期满。照阿布勒比斯所请。交与领回。并令卓勒齐、归告伊父。务将未获之鄂锡尔满、拏获解来等语。伊勒图、所办甚好。身为将军。固宜法令森严。但哈萨克若无故来至边卡。将土尔扈特掳去。自应严办示惩。今哈萨克加弥尔喒等系追赶伊之逃人。虽来至边卡。并未敢与官兵相拒。自可不必深究。阿布勒比斯、将内地所要之人。拏获送到。又恳请领回。照伊处之法办理。甚知奉法。著加恩将现在拏获之哈萨克二人。免其枷号。惟重责示惩遣回。并晓谕阿布勒比斯、其未获之哈萨克鄂锡尔满、于拏获时。不必解送。照伊处之法办理可也。此次阿布勒比斯、甚属恭顺。朕览奏深为嘉悦。著赏给大缎四匹。以示奖励。伊勒图接奉此旨即遵照妥办。将此谕令知之。　　

○是日。驻跸永安湃色钦大营。　　

○壬辰。上行围。　　

○遣官祭黑龙潭昭灵沛泽龙王之神。玉泉山惠济慈佑龙王之神。　　

○谕、据萨载奏、河湖水势消落。邳。宿、铜。沛、等州县。被水处所工段城垣。现已保护抢筑。洪泽湖及运河下游闸坝。酌量开于。以资宣洩等语。江省邳、宿。铜、沛。等州县。经豫省漫水下注。该处适当下游。全在地方官妥为经理。今萨载督率厅营县汛、上紧抢筑防护。旬日之间。水消工固。闸坝启放得宜。所办甚属可嘉。萨载。著交部议叙。所有在事出力文武员弁。并著萨载查明、分别等第、咨部议叙。该部知道。　　

○谕军机大臣等豫省添筑南堤、开挖引河各工。久经议定章程。分派段落。委员承办。并经降旨展至明年桃汛、开放引河。此次阿桂前往、督催在事人员。上紧办理。节经具奏、工程俱可于冬间一律告竣。俟桃汛再行开放。是章程大段已定。现在不过夯筑堤工。挑挖土方。富勒浑在彼、诸事皆已谙习。尽能督率办理。况有李奉翰在彼帮办。自可料理裕如。其余并无紧、要事件。必须阿桂驻工筹酌者。现在东省运河。德州、济宁。俱有应行查勘挑挖之处。且济宁以南。为黄河下游。经漫水涨溢。三湖一带。专藉潘家屯、六塘河。等处分洩。明春开放引河时。必须使积水畅消。迅速归海。民田尽行涸出。方为尽善。何裕城、系新任总河。于东省运道。是其专责。阿桂此时正应率同何裕城、由河南查勘新开引河堤工。顺道前往东省。将运河一带堤牐土石各工。及桥梁纤道。逐段履勘。所有应行酌筹办理、及启闭宣洩机宜。通盘筹画悉心妥议。并告知明兴、即行遵照妥办。何裕城升任后、本应陛见。阿桂即同该总河来京。详悉面陈一切。阿桂亦可留住数日、再往工次。较之具摺陈奏。更为详尽。计四十九年。即届南巡之期。所有东省河湖水道。自应豫筹妥协。如庚子南巡经临时、水程稳便。行所无事。阿桂系晓事之人。定能仰体朕意。一切经理得宜。并将何日启程、前往东省之处。迅速覆奏。以慰廑念。将此由五百里各谕令知之。　　

○军机大臣、兵部。会议、各省裁扣各营名粮、添补实兵事宜。除河南、山东、两河营、陕甘二省、业经臣等具奏外。其直隶、山东、山西、河南、湖北、湖南、江西、江南、福建、浙江、广东、广西、云南、贵州、四川、十五省。应分晰定议。一、各省应实添兵额。直隶。养廉名粮、添兵三千八百七十名。赏恤名粮、添兵九百名。山东、添养廉兵一千五百八十一名。山西、添养廉兵二千一百六十名。赏恤兵四百三十五名。河南、添养廉兵。九百七十九名。湖北、添养廉兵二千三百八十名。湖南、添养廉兵二千五百八十八名。江南、添养廉兵四千四百十一名、赏恤兵六百名。江西。添养廉兵一千三百三十七名。赏恤兵二百五十名。广东、添养廉兵五千七百七十四名。广西、添养廉兵二千三百三十四名。云南、添养廉兵四千五百六十四名。赏恤兵八百九十六名。贵州、添养廉兵四千六百六十八名。赏恤兵六百十六名。福建、添养廉兵四千七百五十六名。内台湾南北二路。汛广兵单。应于内地现议添兵各营内。抽兵四百名。按班调驻。浙江、添养廉兵三千三十九名。四川、添养廉兵四千二百七十四名。以上应添兵。均限一年挑补足额。至公费名粮一项。前经臣等筹议陕甘兵额案内。概令删除名色。毋庸募补。今山西、河南、湖北、湖南、江西五省。并请将原扣公费名粮。添足实额。应饬一律删除。再山东、江南。二省。内有水师舵工贴粮一项。亦应照公费例。删除名色。仍按照向得银米。给与工食、各省公费一款。据四川总督福康安奏、业经遵议删除。所需银三万三千三百余两。作正估拨等语。应如所奏。其余各省。及河南、山东。两河营。并令一体遵办。仍按查定实需确数动支。年终报部。一、四川武职。名粮外。尚有蔬烛心红例马各项。报部支给。应照旧准支。一、绿营兵红白赏恤银。应遵旨于正项银内。支给报销。一、添设新挑兵丁马匹。直隶、浙江、请动司库朋建银两。山西、江南、广东、广西、请动扣存马价置买。均如所奏。至山东、河南、湖北、湖南、江西、俱有新添马兵。应俟该督抚奏到、再议。又山西、准以守兵三名。改步兵二名。闽、浙、准以马兵概作步兵。照数添补。云、贵、准以马兵改补步守。四川。准以马兵改补战守。其应支饷银等项。均令照步守分例核给。所有节省银。统于奏销案内登报。一、添设军装器械。除四川请以旧存裁兵军械拨给。云南尚有余存军械外。直隶、江南、广东、广西、福建、浙江、贵州、均准以公费项下制造。其未议及军械各省。应俟奏到再议。一、各省既添多兵。自应添官管束。今云南请以广罗协副将、都司、移驻楚雄。改为楚雄协。以楚雄营游击、守备、移驻广罗。改为广西营。又以由永昌分驻缅宁之右营守备。千把总、彻回永昌。所有缅宁汛原驻永昌协拨往兵四百名。应按原数。改归顺云营管辖。以鹤丽镇右营守备。改归顺云营。分驻缅宁。并将永昌右营拨出千总一员。把总二员。外委三员。改归缅宁守备管辖。作为顺云营右军。又江西、请设额外外委四员。福建、添设额外外委四十七员。同安、龙岩、二营。抽拨经制外委各一员。浙江、添设额外外委十七员。广东、广西、以每兵四百名。添设额外外委一员。云南。贵州、以每兵二百名。挑补额外外委一员。又直隶泰宁镇。请于添兵每百名。拔补额外外委三员。又四川省。该督请以松潘镇要隘处所。加增十一塘。建昌镇添设三塘。大竹县所属之四合镇。设一汛。在达州营派拨外委一员。又附近之杨通庙。亦设一汛。于顺庆营拨驻千总一员。仍于锣锅＜石曹＞、石子滩、二处。分设二塘。又重庆镇标右营之合州汛。向无塘递。今拟增设三塘。梁万营地处冲要。仅设把总外委各一员。不敷驻守。存城汛地。现系夔州协派拨千总一员贴防。今拟将泸州改归永宁营兵弁内、裁汰千总外委各一员。移驻梁万营添设。阜和协右营所属之长老坪。大关山、小关山。黄泥铺。四塘。向系黎雅营派拨弁兵驻守。而黎雅营所属之丹棱营。又系阜和协拨弁贴防。殊多牵掣。今拟于阜和协右营所添兵内。派拨三十名。分防长老坪等四塘。为一汛。即将贴防丹棱汛外委彻回驻守。其黎雅营拨驻长老坪等四塘兵三十名。彻回本营。仍派外委一员。赴丹棱汛驻守。永宁营本系一协。因改设参将。将该协右营分驻泸州。仍留千总一员。外委二员。兵九十六名驻劄永宁旧城。而兵弁归泸州营管辖。二处相距较远。差操现归永宁营管理。请将现驻永宁旧城之兵。径隶永宁营就近管束。其泸州改归永宁、所有营弁三员内。留外委一员。归永宁营管辖外。其千总外委各一员。可裁。查有重庆镇属梁万营。员弁不敷。向系夔州协派拨千总贴防。拟将前项千总一员。移归梁万营派设。其夔州协原拨千总。彻回本标差操。均应如所奏。至山西省、请添设千把外委各员。虽为管领兵丁起见。但应于通省酌量情形。照数移拨。未便议添。其应添额外外委一项。令查明员数报部。一、直隶泰宁镇。系陵寝重地。外红桩二十四汛。原设每汛兵五名。兵房两间。今拟每汛十名、增造两间。共新旧三十三汛。每汛四间。应准其添建。又四川现请将应添塘汛兵房。必须增设者。撙节估计。造册咨部。至各省新挑兵丁。所需兵房。仍令各该督抚、按照向例办理。如有应添之处。酌量添建。从之。　　

○叶尔羌参赞大臣复兴、特通额奏、回民购买外夷为奴。本干例禁。请嗣后拏获贩卖人口商侩。除从重责惩外。仍按所买人数。酌罚腾格钱。奖赏拏获之台站回民。报可。　　

○是日。驻跸安巴究和罗色钦大营。　　

○癸巳。上行围。　　

○谕。据明兴奏、查勘兖州、曹州。二府。及济宁州。各所属州县卫。续报被水地亩。先行抚恤一月口粮。再行确核轻重情形。分别加赈。此外水占地亩。俟豫省新河开放。一经涸出。应行筹借耔种口粮。临期奏明、请旨办理等语。已于摺内详悉批示矣。豫省开挑引河。须俟明春桃汛开放。被淹地亩。即使全行涸出。不但不能补种秋麦。即春麦亦不能赶种。止可播种大田。若彼时始行借给耔种口粮。恐缓不济急。灾氓未免拮据。朕心甚为轸念。著该抚。督率所属。即速查明。如有应行赈恤酌借耔种者。一面办理。一面奏闻。毋使一夫失所。副朕惠爱黎元、有加无已之至意。该部即遵谕行。　　

○又谕。前据明兴奏、利津、昌邑等县。猝被海潮。田禾房屋。多有淹损。随降旨令其详晰查勘。一面奏闻。一面妥为抚恤。今据明兴查奏、被水较重者。系利津。寿光、乐安、三处。其次。则沾化、昌邑、潍县、三处。至海丰县、被水后消洩甚速。情形较轻等语。利津、寿光。等县。猝被风潮。以致田亩被淹。房屋冲塌。滨海穷民。殊堪轸念。著明兴、即将勘明被灾各县。遵照前旨。督率妥员。实力赈恤。其房屋被水冲塌者。即照例散给修费。毋使一夫失所。以副朕轸恤灾黎至意。该部知道。
  </div>
  <div class="pagination">
   <a href="清实录乾隆朝实录_page1503.html">
    上一页
   </a>
   <span>
    ...
   </span>
   <a href="清实录乾隆朝实录_page1499.html">
    1499
   </a>
   <a href="清实录乾隆朝实录_page1500.html">
    1500
   </a>
   <a href="清实录乾隆朝实录_page1501.html">
    1501
   </a>
   <a href="清实录乾隆朝实录_page1502.html">
    1502
   </a>
   <a href="清实录乾隆朝实录_page1503.html">
    1503
   </a>
   <span class="current-page">
    1504
   </span>
   <a href="清实录乾隆朝实录_page1505.html">
    1505
   </a>
   <a href="清实录乾隆朝实录_page1506.html">
    1506
   </a>
   <a href="清实录乾隆朝实录_page1507.html">
    1507
   </a>
   <a href="清实录乾隆朝实录_page1508.html">
    1508
   </a>
   <a href="清实录乾隆朝实录_page1509.html">
    1509
   </a>
   <span>
    ...
   </span>
   <a href="清实录乾隆朝实录_page1505.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
