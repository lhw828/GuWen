<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 208 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 208 页/共 681 页</h1>
    <div class="content">

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之八十八　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十九年。庚申。春正月。辛卯朔。上诣堂子行礼。还宫。拜神毕。率诸王、贝勒、贝子、公、内大臣、大学士、都统、尚书、精奇尼哈番、侍卫等、诣太皇太后皇太后宫行礼。停止朝贺筵宴　　

○朝鲜国王李焞、遣陪臣李观徵等、表贺冬至、元旦、万寿节。及进岁贡礼物。宴赉如例　　

○癸巳。上诣太皇太后皇太后宫、问安　　

○甲午。勇略将军狭西提督赵良栋疏报、臣率兵从白水坝、浮水渡江击贼。大败之。追至青川石峡沟、复败其伏兵。龙安府伪总兵姜应熊等降。逆复龙安府。得上□日嘉奖、下部议叙　　

○谕兵部、将军王进宝、赵良栋、标下绿旗兵、既恢复汉中略阳诸处、又进定四川。其酌量加恩赏赉　　

○乙未。孟春。享太庙。上亲诣行礼　　

○遣官祭太岁之神　　

○顺天府进春　　

○丙申。谕奉命大将军和硕康亲王杰书王所奏据实指参事、已经览悉。朕思凡行一事、必前后计虑、果有裨于国家、始可举行。若轻率妄动、必致舛错。今广西、湖南、汉中、兴安等处、俱已底定。逆贼余党、引领以冀归正者、不止百千。若将耿精忠即行正法、不但已经投诚之人、以为后日亦必如此声明其罪。即未经投诚之人、睹此寒心、亦未可知。关系实重。前朕手谕欲令耿精忠来京者、盖掣回福建一半满兵之意。非欲即行处决、俾其先来也。如王善能劝谕、令至京师。诸事皆得平妥。王但当加意开导之。不可轻举。彼如必不赴京、再行详悉密奏候上□日　　

○丁酉。世祖章皇帝忌辰。遣官祭孝陵　　

○勇略将军狭西提督赵良栋疏言、臣往者请于兴安一路官兵、分拨四千。今到大安驿、止有靖寇将军标兵一千、总督标兵一千、臣不得已、选宁夏兵四千五百人、略阳营四百人、阳平营二百人、甘肃抚标四百人、西宁镇标三千五百人、共一万一千。帅之、自大安驿、同将军王进宝、进取四川。上谕大将军公图海、部文到日、即速遣赵良栋所调之兵。不可有误。至兴安一路官兵、前奏调发四千。今赵良栋疏言、仅得二千。其缺误之故、令总督哈占、核明以闻　　

○升狭西关西道刘显第、为四川布政使司布政使　　

○戊戌。上诣太皇太后宫、问安　　

○谕议政王大臣等、进取四川、以满洲大兵为后应、最为要策。宜令将军吴丹、继将军王进宝军之后。将军鄂克济哈、继将军赵良栋军之后。狭西已有将军张勇、提督孙思克、巡抚杭爱、巴锡等镇守、宜令大将军图海、帅师前赴汉中、接济进蜀诸军粮饷。鄂克济哈、率汉中满兵、驰往。合之吴丹官兵、均分统率、以为王进宝、赵良栋、后继。转饷源源不绝、相随而进　　

○庚子。上诣太皇太后宫、问安　　

○辛丑。祈谷于上帝。上亲诣行礼　　

○壬寅。勇略将军狭西提督赵良栋疏报、招抚伪知州蔡廓、伪副将郝俊龙等七员、伪游击知州知县等官五十七员、兵丁三千三百余名。又生擒贼兵二百六十七名。下部议叙　　

○癸卯。以公福善、为领侍卫内大臣　　

○甲辰。上诣太皇太后皇太后宫、问安　　

○勇略将军狭西提督赵良栋疏报、伪总兵潘九兰、伪知州田大有等、三百一十六员投诚。下部议叙　　

○乙巳。奋威将军平凉提督王进宝疏报、康熙十八年十二月二十七日、臣率官兵至神宣驿、闻朝天关有贼踞守、臣即饬令官兵、奋勇扑剿过关。二十九日、驰至广元县、分途追击。擒斩贼兵无算。恢复县城。得上□日嘉奖、下部议叙　　

○丙午。封固山贝子章泰子额图浑、为镇国公。授辅国公化善子马锡礼、为三等辅国将军。辅国将军杜尔霸子噶迩图、为三等奉国将军　　

○丁未。上诣太皇太后宫、问安　　

○谕议政王大臣等、将军赵良栋、攻克白水坝、青川。招抚龙安。成都指日可复。将军王进宝、亦分兵三路、于正月初旬、进逼保宁。逆贼王屏藩等困迫、必各溃遁。其移檄严饬杨茂勋、徐治都等、乘机急取重庆、夔州、剿御逆寇。如迟延观望、误此事机、严治其罪　　

○昭义将军伯马承荫标兵、以饷匮鼓噪。大将军简亲王喇布、即拨饷给发、兵遂宁戢。理事官麻勒吉等疏言、马承荫、黄明、叶秉忠、在贼中俱系伪将军。今同来归诚。马承荫授为将军伯、而黄明、叶秉忠、未授职衔、致兵众肆行。叶秉忠、已年老乞休、无复异志。惟黄明强悍、为柳州官兵所慑服。若不调用他所、恐终为患。上谕授黄明为援剿总兵官。率马承荫标兵一千、赴将军莽依图军前、随大兵进剿云贵。叶秉忠授总兵官职衔。许其休致　　

○升左佥都御史刘如汉、为太常寺卿　　

○戊申。上诣太皇太后宫、问安　　

○己酉。兵部题、福建凯旋官兵叙功事。上曰、此等官兵、在外效力、极其劳苦。有功之人、著先行议叙。其有罪者、俟全师回日、再加详议　　

○庚戌。先是、命昭义将军伯马承荫、设立五营、会剿云贵。至是、扬威大将军和硕简亲王喇布疏言、五营兵少、应增援剿二营、共为七营、营各一千人。上谕、凡将军标下、无设七营之例。马承荫所属官兵、黄明率一千随征云贵外。广西省城甚重、其更拨一千、赴大将军简亲王军前。马承荫标下、仍立五营、兵五千。参将守备各官、听马承荫选择具奏　　

○辛亥。上诣太皇太后皇太后宫、问安　　

○升詹事库勒纳、为翰林院掌院学士兼礼部侍郎　　

○谕定远平寇大将军和硕安亲王岳乐、褒德赏功、国家之令典。安内攘外、社稷之崇勋。王连年以来、远莅岩疆。亲经百战。栉风沐雨。历暑逾寒。竞扬貔虎之雄。克清枭獍之孽。湖湘诸处、已见荡平。滇黔余氛、俱成坐困。更体朕轸念穷荒之心、广示招徕深加抚恤。王师所至、遐迩来归。捷奏屡宣、中外称庆。朕既嘉硕画、益笃亲亲。爰命班师、副朕怀想。顷者闻王已抵武昌。奏凯可期。特遣使臣慰劳、兼赐骆驼良马、以示优眷。王其按程而来。朕将计日以待　　

○谕九卿等、科道官内升外转、原以示劝惩也。今见才优者、犹知惮于外转。其或才力不及、不称言职之人、安于外转道员者甚多。是但以示劝、非所以示惩也。故令九卿詹事科道会议。务期得当。魏象枢等奏称、恐天下不肖之辈、不识朝廷慎重道员之意。疑为厌薄言路之端等语。迩年以来、姚文然、李之芳、施维翰等、内升未久、即任以大僚督抚。亦因其克尽言职、才能素著之故也。此无论天下智愚不肖、当亦知朝廷无厌薄言路之意矣。其外转者、或系素无建白。或系昧于事理。或系任臆妄言。或系才力不及。原非因其条奏而外转也。又称近年外转之科道、并无贪污溺职之一人。而五部郎中俸深升道、如范永茂、高恒豫、卢元培、程汝璞等、赃私累累、劣迹彰彰、不知凡几等语。科道外转者、岂并无溺职之一人乎。五部俸深升道员者甚多、岂尽系贪劣之人乎。如陈丹赤等、优者匿而不言。独举范永茂等四人。不辨贤否而概言之、可乎。魏象枢去岁七月内、曾于朕前、面奏科道官所行、皆系徇私、有负朝廷耳目之任。罪皆应死。今甫数月、复言外转者、并无溺职之一人。前后参差、何其速耶。尔等所奏、理不宜批答。因注语内、有以存国体之语、故令诸臣知之。至若外转科道、以小品官员用、遂至有伤国体。朕殊不解。故特谕诸臣、示以朕意　　

○壬子。上诣太皇太后宫、问安　　

○上幸巩华城。道经西山之麓。遣内大臣觉罗武默纳、致奠配享太庙昭勋公图赖墓。是日、驻跸神山头　　

○赠故翰林院掌院学士兼礼部侍郎喇沙里、礼部尚书。予祭葬。谥文敏　　

○癸丑。上驻跸南口　　

○甲寅。上驻跸巩华城　　

○谕议政王大臣等、将军赵良栋等军、深入四川。保宁、重庆、夔州、诸处、速宜平定。将军吴丹、王进宝等军、虽抵保宁、必于蟠龙山、相对立营。果尔、则恐稽时日。今宜面蟠龙山、分兵坚垒。别遣一军、渡昭化江、壁锦屏山下。满汉兵合势、以规取重庆、夔州。若下重庆诸处、则保宁贼兵、归路阻绝。可计日而克。假使贼众势迫来降、则民免重困、而全蜀亦不久大定矣。其趣总督杨茂勋、提督徐治都等、速行进兵。提督王之鼎、亦速入蜀、会赵良栋军　　

○调狭西巡抚杭爱、为四川巡抚　　

○调正黄旗蒙古副都统布舒库、为满洲副都统　　

○乙卯。上回宫　　

○勇略将军狭西提督赵良栋疏报、臣率官兵、自龙安进剿、追至旧州明月江。贼断桥守江。臣督兵浮水渡江击贼。令总兵官王进才等、分两路直取成都、而亲率大兵继进。至绵竹。伪劲武将军汪文元迎降。本月十一日、至成都二十里铺。伪巡抚张文德等、率文武伪官二百余人迎降。遂复成都。得上□日嘉奖、下部议叙　　

○丙辰。上诣太皇太后皇太后宫、问安　　

○奋威将军平凉提督王进宝疏报、臣等既复朝天关、广元县、遂分三路趣保宁。去城二十里据孔道而军。是月十三日、贼二万余来犯。臣分遣官兵大败之。追剿至锦屏山、破贼四垒。贼退保桥。我兵又击之。夺桥斩关入城。贼渠王屏藩、伪将军陈君极、自经死。生擒伪将军吴之茂、张起龙、伪总兵郭天春等、十七员。遂复保宁。得上□日嘉奖、下部议叙　　

</div>
    <div class="pagination">
<a href="清实录康熙朝实录_page207.html">上一页</a><span>...</span><a href="清实录康熙朝实录_page203.html">203</a><a href="清实录康熙朝实录_page204.html">204</a><a href="清实录康熙朝实录_page205.html">205</a><a href="清实录康熙朝实录_page206.html">206</a><a href="清实录康熙朝实录_page207.html">207</a><span class="current-page">208</span><a href="清实录康熙朝实录_page209.html">209</a><a href="清实录康熙朝实录_page210.html">210</a><a href="清实录康熙朝实录_page211.html">211</a><a href="清实录康熙朝实录_page212.html">212</a><a href="清实录康熙朝实录_page213.html">213</a><span>...</span><a href="清实录康熙朝实录_page209.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
