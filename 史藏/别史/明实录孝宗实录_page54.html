<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 54 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 54 页/共 128 页</h1>
    <div class="content">　　○升广西按察司按察使杨守随为南京都察院右佥都御史
　　○丙寅升兵部右侍郎李介为本部左侍郎巡抚狭西都察院右副都御史王宗彝为兵部右侍郎
　　○狭西庄浪卫红城子堡番僧参丹令占西番僧纲司都纲剌麻鲁班法藏等寺番僧禄竹坚锉等来贡赐宴并彩叚等物有差
　　○朵颜三卫达贼连寇密云古北口逻卒被杀伤者六人被掠者一人诏逮问把总等官指挥孙永等六人如律罚右参将王志俸三月令戴罪自效仍集三卫来贡人员于兵部宣谕诘责之
　　○丁卯升吏科都给事中王质为太仆寺少卿鸿胪寺左少卿李鐩为南京太仆寺少卿南京吏部郎中夏崇文为南南京通政使司左参议
　　○升广西按察司副使周孟中为本司按察使
　　○昏刻月犯灵台星
　　○戊辰礼部右侍郎兼翰林院侍读学士李东阳上疏辞内阁之命  上曰卿学行素著特兹简任所辞不允
　　○己巳给秦府故郃阳王诚泓之妃嵇氏餋赡米月五石
　　○命狭西都司都指挥哈振宁夏领班操备
　　○庚午  仁祖淳皇帝忌辰  上祭  奉先殿
　　○礼部左侍郎徐琼引年乞致仕不允
　　○命南京右军都督府都督佥事杨昇南京火教场管操
　　○宁夏地震
　　○昏刻南京老人星见丁位色赤黄
　　○壬申浙江永嘉县狂风暴雨雨雹大如鸡卵小如弹丸击坏公私庐舍及杀秧麦禽鸟抵晚积地尺余白雾四起○癸酉  景皇帝忌辰遣仪宾周钺祭陵寝
　　○宁夏地复震
　　○甲戌赐韩府镇国将军偕澼偕氵□頴诰命冠服如制
　　○赐韩府会川县主并仪宾李仕训平凉县主并仪宾郭凤诰命冠服如制
　　○改巡抚山西都察院右副都御史张敷华巡抚狭西
　　○升南京户部员外郎彭甫为广西按察司佥事提调学校
　　○裁革广东琼州府儋州判官及大员马驿驿丞各一员
　　○广西上思州头目黄政赍弘治七年冬至节表笺过期始至且不由本布政司类进礼部请治其罪  上曰上思州去京师道里辽远进表笺过期兼不由布政司类进不为无罪但念其远人其特宥之
　　○山东衮州府推官丁伯通上疏言三事一修河防谓黄河为中国患其来久矣今张秋之决虽已塞而当为后图臣以为塞下流为力似易而有后患塞上流为力似难而免后虞为今日计莫若舍张秋之工役而专意于黄陵冈虽曰未可责效旦夕然委任之专议论之同上下齐心财力俱备未有无成效者也一弭盗贼谓京畿近地盗贼公行蔓延至于山东山西河南在在有之此心腹之疾治之不可不急者也治之之术宜明激劝之道严督捕之法宽政不可不行武备不可不饬储蓄不可不广而委任又在得人如此庶无盗贼之患矣一制夷狄谓瓦剌精兵数万岂无窥觎中国之心特以小王子部落隔绝其间往来必假道而后得入朝廷能与小王子通和若汉之呼韩唐之突利使为外藩瓦剌虽强岂能越小王子而入哉若严绝之或与瓦剌合而为一其为中国之忧甚矣且自古匈奴犯边每自河西而入宜敕甘凉诸将使之整饬边备常若寇至不可少怠至若乡导者乃夷狄之耳目其于中国险易虚实尽知之近者被虏之中岂无桀黠为之乡导者乎宜结以恩义抚其室家使其身在异域而心在首丘庶可革其从逆者以效顺矣夷狄入贡实怀窥觇之计莫若仿前代之法就于近边之地特立互市凡赏赐宴□□劳之类预为之备若其来朝即命彼处大臣馆之不必亲至京师如此既可以省我道路之费亦可以通彼向化之心而其窥觇之萌亦可潜消矣至若诱引异类混我中华五胡之乱良可鉴也尤当处之有方其他西南诸夷间有跳梁者宜择彼中能知地势者使为乡导自相牵制不必擅调官军亦以夷制夷之一策也疏上命所部司详议以闻
　　○太常寺卿齐章等奏牺牲所百户钱坚等请给常悬牙牌以便禁门出入礼部谓本所居城外而坚等又非朝参官若遇进牲供祀临期自有供事牙牌所请宜勿许从之
　　○巡抚顺天等府都御史屠勋奏虏入密云古北口境内散掠人畜请发京营兵及马兰谷兵出境剿之兵部议谓三卫达贼近边住牧者仅百有余家剿之不难若大军出境恐杀及无辜重增边衅请令镇巡总兵官精选蓟州西路兵千骑送马兰谷参将吴钊与右参将王志会兵伏于关内俟敌来则应之庶兵出有名而无辜不至滥杀其前此误事者则按实以闻从之
　　○录广东破贼功自成化二十二年至弘治五年前后九次官军人等万八千二百余人升赏有差
　　○乙亥沅陵王府内使袁钦潜赴京奏乞仍于内府供役命送刑部问罪如律递回本府
　　○建州左右并建州等卫女直都指挥等官买哈你哈塔等各来贡赐宴并彩叚衣服等物有差
　　○狭西肃州卫天鼓鸣
　　○丙子侍班监察御史陈瑶等劾朝官数少  上命锦衣卫鸿胪寺点查其不到者豊城侯李玺而下六百二十余人有旨姑宥其罪三品以上者罚令运砖五百四品以下者三百九品以下者二百前数日瑶与李玺会饮争坐是日瑶瞰玺未来朝遂假此以中之瑶阴险多类此
　　○丁丑太子太保兵部尚书马文升乞致仕  上曰卿累朝旧臣方切委任宜尽心职务岂可引年求退所辞不允
　　○戊寅晓刻火星犯房宿
　　○己卯河复南流故道先是都御史刘大夏等言安平镇决口已塞河下流北入东昌临清至天津入海运道已通然必筑黄陵冈河口导河上流南下徐淮庶可为运道久安之计事下廷臣集议如大夏等言大夏等乃以正月十日兴工筑塞黄陵冈及荆隆等口七处凡旬有五日而完盖黄陵冈居安平镇之上流其广九十余丈荆隆等口又居黄陵冈之上流其广四百三十余丈河流至此宽漫奔放皆喉襟要地诸口既塞于是上流河势复归兰阳考成分流经徐州归德宿迁南入运河会淮水东注于海而大名府之长堤起河南胙城历滑县长垣东明等处又历山东曹州曹县直抵河南虞城县界凡三百六十里荆隆口等处新堤起于家店及铜瓦厢陈桥抵小宋集凡一百六十里其石坝俱培筑坚厚而溃决之患于是息矣
　　○庚辰升大理寺左少卿顾佐为都察院左佥都御史提督鴈门等关兼巡抚山西
　　○户部覆监察御史韩福所奏边军冬衣布花一事谓去岁宣府都御史陈纪已奏借银预给而以所得布花抵还月粮今如福言则宜勿抵月粮直以准作今年御寒之数嗣后每岁于七八月间预以上年布花作本年支给其有司次年解至者作上年之数从之
　　○神宫监太监陆恺仍援  孝穆皇太后外亲之故为其妹李氏奏乞岐王所辞永清县庄田为业户部议谓恺所奏庄田计九百余顷俱系本部奏准留待亲王出府听候恩命给拨之数今若归之李氏他日亲王出府又将何所给之得旨俱留拨给亲王不许勋戚等家奏请
　　○壬午户部覆议兵科给事中李举所言边储之害请令民间输纳若时豊米贱则纳本色时凶米贵则纳折色以便民当给军时如粮贵食艰则给本色粮贱食易则给折色以便军及散银于军民使易粮上仓者当派籴时计时价每米一石外多给一钱仍酌量地里远近以给脚费使乐于趋赴其召□上纳者宜禁豪家多支价银及起军民为之搬运从之
　　○巡抚贵州都御史邓廷瓒以都匀既开设府治请以原隶都匀卫之独山巡检司及在城税课局并来远都镇二马驿俱改隶都匀府其都匀卫原是军民指挥使司请节去军民二字于新降印信篆文止称都匀卫指挥使司从之
　　○癸未  中宫千秋节文武官命妇朝贺
　　○赐各王府庆贺官员人等钞弊有差
大明孝宗敬皇帝实录卷之九十八
　　弘治八年三月甲申朔
　　○乙酉朝鲜国王李娎以朝廷发还其国漂海人遣陪臣吏曹参判赵益贞等奉表贡方物来谢赐宴并彩叚衣服等物有差
　　○命南京工部右侍郎樊莹之子堆为国子监生从其请也
　　○丙戌巡按直隶监察御史荣华奏积年□人先诣长芦各场收买私盐意欲贿求岐王随从军舍夹带至仪真货卖户部覆奏请令沿河兵备副使等官盘诘治罪仍著为令以后亲王之国本部径行禁治  上从其议命移文沿途各官禁捕不许怠玩事发连坐不贷
　　○丁亥清明节遣驸马都尉蔡震黄镛分祭  长陵  献陵  景陵  裕陵  茂陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○戊子实授南京都察院理刑推官赵缙知县王倬为南京监察御史缙浙江道倬山西道
　　○升南京大理寺右寺正曹佺为云南按察司佥事
　　○餋病南京礼部左侍郎万翼卒翼四川眉州人大学士安之子以进士历升南京礼部右侍郎至是卒翼小有才然性狂荡黩货荒淫无乡曲行为郎中时回家有司拨快手二人从之翼知其妻有色皆私通之而内乱为尤甚乡人谓之万郎猪云又悖逆不敬常呼其父安曰老官安反畏之尝盛怒倨坐安自外归不为起安既退休有巨贿匿其半与爱妾翼知而尽夺之安因愤惋暴死故重为士大夫所不齿云
　　○辽东镇东等堡狂风天黄黑东南火星飞跃大如斗毁公馆仓廒人马多死伤者
　　○山东东宁卫官民廨宇房舍灾
　　○己丑升刑科左给事中季源为吏科都给事中吏科右给事中韩祜礼科右给事中孙孺兵科右给事中鲁昂工科右给事中柴昇俱为本科左给事中兵科给事中涂旦为户科右给事中
　　○德王以其妃刘氏薨奏请自往坟所看视及令世子祐榕春秋祭扫  上曰  皇祖训戒子孙惓惓以谨出入为言坟所离国城远岂宜数往今叔王葬妃宜止一次往视每岁春令世子祭扫一次○锦衣卫都指挥佥事杨荣卒赐祭葬不为例以荣姊保母卫圣恭僖夫人恩也
　　○庚寅升大理寺右少卿马中锡为本寺左少卿左寺丞王嵩为右少卿
　　○铨注前军都督府带俸都督佥事殷润于南京左军都督府佥书管事
　　○辛卯革郑府泾阳王见溢爵初见溢为世子荒淫已著憾母妃张氏节制之不获逞母薨乃杀一犬殓以布衾埋之后圃祭以牲醴盖以比其母  宪宗皇帝哀问至见溢朝夕临无戚容以市禁屠宰自杀鹿食之既袭封信用内使王锦及左右群小居丧数召娼妓淫于丧次夺其妃郭氏服饰予之妃跪而泣谏见溢怒捽之扑于宫门频绝其饮食又笞杀其从婢听校尉陈玉言强纳其母妃女弟为妾每酒食数令庖人自贳于市庖人不胜督责自缢死又多负富□物价度不能偿乃招其子为仪宾又不请命于朝郑王令长史吴勤徐继芳上奏勤等不时奉令其妃兄郭信奏之事下镇巡官鞫讯辞服至是都察院具狱以闻且劾勤等罪  上曰见溢荒淫不孝且听信群小逼人至死违法多端姑从轻革爵令戴头巾闲住仍敕郑王切责之陈玉等十六人导王为非悉发边卫永远充军吴勤等下所司逮问王锦械系至京重鞫之
　　○武平伯陈纲卒纲直隶全椒县人武平伯能之子成化二十年袭爵管五军将军带刀侍卫寻管五军营左掖又管扬威营俱侍卫如故至是卒讣闻辍朝一日赐葬祭如例子勋嗣
　　○升山西汾西县知县王璇为太仆寺寺丞直隶新安县知县史效湖广汉川县知县林堪俱南京太仆寺寺丞
　　○辽东广宁右卫白土厂墩台有火起旗竿顶高至五寸良久方灭旗竿如故
　　○宣府龙门卫地震有声
　　○壬辰升河南布政司右参议张鼐为河南按察司副使专治河道大名府知府李瓒为山东布政司右参政仍掌府事兼防守河堤时修河功成太监李兴等言鼐瓒及按察司佥事李善劳效尤著请各进秩以劝来者且为善后之计吏部言鼐瓒资格当升善升未久请俟别用从之
　　○以水旱灾免湖广武昌等府及黄州等卫弘治七年夏税秋粮有差
　　○修筑黄陵冈河口功成建黄河神祠以镇之赐额曰昭应令有司春秋致祭从太监李兴等请也
　　○命巡抚狭西都察院右副都御史王宗彝之子夔为国子监生从其请也
　　○命故太子少保都察院右都御史罗通之孙珏为国子监生珏自陈其祖当景泰中累有军功故也
　　○命掌南京前军都督府事武靖伯赵承庆协同守备兼管南京右军都督府事
　　○命辽东都司都指挥佥事周琳之子俊代原职辽海卫指挥使
　　○癸巳朝鲜国王李娎以去岁十二月卒至是其世子＜忄隆＞遣陪臣户曹判书李季仝等来告讣且请谥并奉国人表笺为世子请袭封诏赐娎谥曰康靖并赐赙绢布各五百疋
　　○甲午山东登州府地震二次俱有声如雷
　　○乙未先是有旨下兵部拨船八十一艘送长随内使小火者五十四人往南京各衙门应役时适无官船兵部欲借倩民船因请以通州等水次仓米或顺天府都税司课钞给船户为雇直户部言钱粮本部所掌非兵部所得拟议且二项所储皆未可轻动  上令河西务管钞关官验民船大小给与雇直不为例
　　○丙申罢分守密云古北口右参将王志以分守马兰谷左参将吴钊代之
　　○丁酉升大理寺右寺丞王鉴之为本寺左寺丞监察御史何钧为右寺丞
　　○内府承运库复奏帑储缺乏乞遣官开坑取矿以备供应户部议谓取矿利小害多且奉诏封闭已久不可再改请令河西务等七钞关将今年秋冬及明年春夏各季钱钞仍折银解纳天下诸司见收赃罚银物并空月皂隶粮草余价等银除先议三分取一外再取一分金则尽解或暂将两淮输边盐银改拨十二万两送用  上复令再议经久可行之策于是户部会廷臣议谓所鬻淮盐余银除前议送十二万两之外尚存六万两河西务等七钞关未解到银并今年秋冬二季及明年尽取四季约计银十四万余两请先以此应用并支太仓库银买金一千两供应其浙江等布政司及苏松等府当输内帑钱粮尚欠百万请如数徵完则于经常权宜之策似为两得如欲于常制之外别求经久可行之法恐征歛无艺非明时所宜有也议上从之○己亥命鸿胪寺带俸右军都督府经历刘福充大通事
　　○河南按察司提学副使车玺言顷闻国子监监生坐堂未久遂得出监比之往年壅滞不同请于三年开科时量两京及各布政司地里人材多寡增举人若干名及每府州县卫等学增岁贡生各一名或二名以广贤路下其奏于所司
　　○直隶桐城县雨雹深五寸杀二麦当涂县蝗虫生食草枝秧苗略尽
　　○宁夏地震一日十二次有声如雷石空寺堡城楼外门及永豊等墩台楼八座关墙百余丈柔远堡大城十余丈镇虏等营边墙四十余丈俱震倒军房倒者亦五十余间压伤十三人
　　○庚子命东宁伯焦俊掌南京前军都督府事兼提督操江○升河南布政司右布政使朱瑄为都察院右副都御史巡抚苏松等处总理粮储
　　○巡抚山东都御史熊翀巡按御史王槐请黜老疾不谨并有疾罢软等官沂州知州孙昌等九员吏部覆请如所奏命老疾不谨者准致仕闲住其有疾未老并罢软者仍查到任年月久近以闻吏部因具各官历任年月以闻  上曰到任未及二年者姑留办事人才能否须历任稍久方见今后有如此奏黜者本部其酌量再奏于是留者二人皆到任未及二年者也
　　○辛丑太子少保户部尚书叶淇乞致仕不允
　　○狭西靖虏卫地震有声如雷
　　○夜月犯东咸东第一星○壬寅  太皇太后以  圣体康复诰谕  皇帝曰粤自  英皇厌代予正位长乐  宪宗皇帝克尽子道以天下餋二十四年无异一日孝心笃至天下所知足以表仪万民垂法后世予尝伏观孝顺事实诸书所载罕有其比暨  皇帝嗣位实能继述先志敦尚彝伦奉餋之礼至隆至厚乃去年七月予偶婴疡疾  皇帝夜起祝  天春郊罢宴问安视膳寝食靡遑顷者医药奏功食饮如旧老年病体竟底康宁以昔校今父子一道  天地所临  祖考攸鉴徵诸孝治必有休祥予心嘉焉是用宣之于辞以表诚孝故谕  上乃奉表称谢表文曰伏以  慈颜康豫顿回海宇之春  圣训昭宣载睹月星之象恩沾九陛欢动六宫恭惟  圣祖母太皇太后陛下化同坤育道配乾刚承  烈祖之宏休泽延嗣续毓  先皇之盛德餋极尊亲顾慈孝之相成实邦家之共戴方飨期颐之福偶违旦夕之和臣心切问安职当尝药庆成罢宴敢同臣下之娱露祷输诚冀获  神明之佑此子孙之常分何继述之可言比者  九庙降祥  重闱协庆乃归功于定省复示宠于褒嘉臣俯念＜耳少＞躬劬劳未报仰承曲谕惭惧交并敢不誓竭微诚勉图至孝占千年之龟筴预兆嘉祥捧万岁之鹤觞益隆  寿祉无任欣跃惭悚之至谨奉表称谢以  闻盖  太皇太后不豫时感  上诚孝谓天下之物皆  皇帝所有无以为报故托之文辞以彰  圣孝且命副藏内阁传之无穷而  上仰念  慈德具礼申谢  祖孙之间慈孝兼至诚可为万世法也
　　○  上谕礼部臣曰  皇太子当冠尔礼部其具仪择日以闻○升山东布政司左参政张宪为浙江右布政使河南按察司按察使高铨为河南右布政使
　　○湖广按察司佥事冯镐奏八事一各处预备仓军器库年久不修以致米榖浥烂军器损坏且新旧混置难于查盘宜行天下各将仓库修理编成字号揭扁载数与廒经簿籍文卷相同仍将字号数目各申上司以便查盘一天下卫所军数消乏皆因管军官员作弊或夺其田庄而纵之逃今后清军御史清出该解军丁即并家属给与解人径解原卫该管按察司或巡按御史交割转发补伍按察司管屯官即查原有田庄者给与住种巡按并分巡分守官仍稽考有蹈前弊者参问降级一近年守令迁升太速民不沾恩请自今天下知州知县俱照旧制历任九年任内听巡抚巡按等官访察廉能者奖劝旌异候通考到部查考最旌异者或径升佥事知府或授御史郎中再历三四年称职者即升副使参议历八九年称职者即升按察使参政等官以偿其劳一各处争田者多因官司文卷不明故尔乞令严收经断文卷一问刑条例浩繁乞令六部等衙门将见行例每件摘出要略类编成帙发顺天府及各处按察司刊布如有新例续附其后使奸吏不得弄法一近例凡军民赴京奏告中途脱逃者原词立案不行然奸人或有递至中途将消息传与被告之人买和逃躲者今后除小事照旧立案若贪污官吏监守自盗仓库钱粮并诸重情仍照律例发落以杜买和之弊一外卫所军赴边境并京营操备者下班时多因本卫所路远取便暂住原籍俟大众上班随即赴操其本卫所官吏輙将其月粮冒支乞令各处巡守官按临卫所吊查官军实支文册凡只身常年班操不缺下班不回卫所者月粮尽扣在仓积七八年可勾一二年之用有冒支者罪之一各卫经历专以典司文移检制军职乞敕吏部今后拣年壮有才力者除授上司亦宜稍加礼遇廉能者一体旌擢命下其奏于所司
　　○宁夏广武营地震有声自辛丑至是日凡六次
　　○甲辰赐沈府唐山王勋澂尚书诗传四书各一部从其请也
　　○升狭西布政司右参政李锦为河南按察司按察使湖广汉阳府知府张锐为山东布政司左参政户部郎中宗钺为河间长芦都转运盐使司运使
　　○升刑部右侍郎戴珊为本部左侍郎改工部右侍郎谢绶为刑部右侍郎
　　○通政使司右通政杜明卒明字文昭河南祥符县人成化十四年进士授礼科给事中升通政使司右参议弘治四年转左参议寻升右通政至是以疾卒赐祭如例明天顺中已中省试会监试官与御史有隙诬明为御史私人上之朝下馆阁覆议入格乃得释体貌修伟与人交贵贱无所忤人以是称之云
　　○命锦衣卫镇抚司带俸故都指挥同知王锐之子振袭原职指挥使
　　○申刻狭西肃州天鼓鸣
　　○丙午赐周府辅国将军安氵□□安氵□宅晋府镇国将军表椈辅国将军奇湘奇泠奉国将军奇灌表木□朵表檭诰命冠服如制
　　○升山西大同府知府闾钲为江西布政司右参政
　　○河南布政司右参政熊佑丁忧服阕复除狭西布政司
　　○以水灾免直隶凤阳等府县及凤阳等卫所弘治七年夏税子粒之半
　　○丁未南京都察院右都御史张悦乞致仕吏部言悦精力尚可用  上曰悦既精力未衰令用心办事不允休致
　　○命襄城伯李黼坐扬威营后府都督佥事孙贵坐练武营管操
　　○命各边巡抚都御史及巡按监察御史访察将官不职者会奏处治仍通具将官贤否实迹奏报以凭黜陟从给事中李举言也
</div>
    <div class="pagination">
<a href="明实录孝宗实录_page53.html">上一页</a><span>...</span><a href="明实录孝宗实录_page49.html">49</a><a href="明实录孝宗实录_page50.html">50</a><a href="明实录孝宗实录_page51.html">51</a><a href="明实录孝宗实录_page52.html">52</a><a href="明实录孝宗实录_page53.html">53</a><span class="current-page">54</span><a href="明实录孝宗实录_page55.html">55</a><a href="明实录孝宗实录_page56.html">56</a><a href="明实录孝宗实录_page57.html">57</a><a href="明实录孝宗实录_page58.html">58</a><a href="明实录孝宗实录_page59.html">59</a><span>...</span><a href="明实录孝宗实录_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
