<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 101 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 101 页/共 848 页</h1>
    <div class="content">
○己亥。上诣绮春园问皇太后安。　　

○谕内阁、前据赵慎畛奏、朝鲜国遭风难夷金光宝等九名。漂流闽省。当经谕令将该难夷、委员护送进京。兹据礼部奏、查明该难夷等到京名数。与原奏人数不符。且无委员护送。又无咨文。仅系沿途经过州县接递护送行走。至山东兰山县以后。并未派员照料。实属疏玩之至。赵慎畛、琦善、俱著交部议处。该难夷金光宝等、著即派委通官。护送回国。以示体恤。　　

○又谕、向来各处访寻呼图克图之呼毕勒罕。俱由蒙古番子等幼孩内访查。将名送至西藏。入于金奔巴瓶内掣签。上年西宁办事大臣松廷、并未循照旧章办理。率由栋廓尔呼图克图之徒弟呈报。将当噶尔民人王志之子桑济扎布、咨送西藏掣出。甚属非是。除将此次掣出民人王志之子。不准作为呼毕勒罕外。嗣后务照旧章。断不准在民人幼孩内寻访。　　

○旌表守正捐躯安徽怀远县民韩有高养媳曾氏。　　

○庚子。谕内阁、此案热河苏拉李春和、胆敢在禁苑殿内行窃。实属不法。著将该犯交庆保、会同嘉禄、普成、严审定拟具奏。至所失物件。业据即时起获。嘉禄等自请议处之处。著加恩宽免。失察之该管各员弁。俟定案时查取职名。交部议处。　　

○旌表守正捐躯江苏上元县民刘福妻田氏。长洲县童生伊廷新聘妻王氏。宿迁县民朱启运妻王氏。无锡县生员匡廷梁妻朱氏。宜兴县童生毛君让妻蒋氏。江都县童生童彭儿妻戴氏。丰县民王振声妻梁氏。海州童生李敬堂妻陈氏。　　

○修山西申家堰青龙堰等工。从巡抚邱树棠请也。　　

○辛丑。修福建漳州泉州二厂战船。从总督赵慎畛请也。　　

○缓徵浙江建德、淳安、二县被水村庄新旧额赋。　　

○壬寅。谕内阁、前据颜检奏、直隶河道情形。应须确勘办理。当经令原任河东河道总督张文浩来京。该员曾任河督。于水利素所谙习。现降旨署理工部侍郎。著即派张文浩、及候补三品卿继昌、前往保定会同蒋攸铦、将南北运河并永定大清滹沱各河情形。悉心查勘。通筹全局。妥议章程。蒋攸铦系本省总督。张文浩系特派之人。不许彼此推诿。务要和衷共济。克副委任。嗣后应行陈奏事件。即著联衔具奏。　　

○又谕、前据琦善奏、东省民力未能宽裕。酌议设法调剂。当交户部核议。兹据奏称、东省连年灾歉。民情竭蹷。自应酌量调剂。惟该抚所请停缓各款。未将数目分晰声明。无凭确核。著琦善即将该省嘉庆二十三年起。至道光二年止。钱漕等款缓徵银两内徵完未完、及未完银两内复行递缓、并民欠项下续完、实在未完各若干。分年分款。详细查明覆奏。至河银及摊徵河工运工帮价等款。并著将现在完欠蠲缓各数。一并分晰开单具奏。再降谕旨。寻分晰奏入。下部知之。　　

○又谕、延隆奏、接徵关税期满。请将短收盈余银两。著落前任监督赔缴一摺。各省关差织造。例有年节等贡。经朕大加裁减。并裁汰一切款项。该员等核算徵收盈余。自应有盈无绌。乃前任浒墅关监督嘉禄任内。按日计算。竟少收银十一万八千九十余两之多。非办理不善。即系侵蚀入己。不可不稍加惩治。嘉禄著革去参领衔。降为五品顶带。仍留热河总管之任。除延隆任内多收银五千三百十八两零。业经抵补外。所有嘉禄任内少收盈余银十一万二千七百七十四两零。著嘉禄迅速照数赔缴。毋再迟逾干咎。嗣后各关监督、务当激发天良。急公尽职。免罹重谴。懔之慎之。　　

○命户部右侍郎汤金钊、无庸兼署吏部右侍郎。调署礼部左侍郎陆以庄、署吏部右侍郎。署工部左侍郎颜检、署礼部左侍郎。以前任河东河道总督张文浩、署工部左侍郎。　　

○赏已革江西布政使邓廷桢、七品职衔。前往保定效力。　　

○旌表守正捐躯安徽青阳县民张三星聘妻施氏。凤阳县民王敏中聘妻吴氏。定远县民陈克昌聘妻杨氏。亳州民李如彬聘妻秦群姐。怀宁县民叶千祥妻李氏。歙县民汪效修继妻胡氏。绩溪县民黄惠桁妻淩氏。太平县民孙大勋妻邵氏。当涂县民孙毓宝妻杨氏。怀远县民汪恬妻陈氏。孙良弼妻李氏。定远县民刘怀榜妻武氏。阜阳县民姚宪章妻张氏。含山县民申元韬妻韦氏。　　

○修直隶雄县瓦济桥。从总督蒋攸铦请也。　　

○缓徵直隶赵、开、冀、大名、清丰、邯郸、正定、获鹿、栾城、青、静海、十一州县被雹被旱村庄新旧额赋有差。　　

○癸卯。上幸静明园。诣龙神庙拈香。　　

○谕军机大臣等、奕颢等奏、乌里雅苏台户部徵收房租银两。不敷支放。请将四部院柴薪等七款银两。归入正项开销一摺。乌里雅苏台所徵房租银两。不敷各项支放。又无别项闲款可拨。奕颢等请将四部院柴薪、拨补南二十台廪给、羊只、采买监禁人犯囚米、锁金□靠、皮服、夹衣、肉食等七款需用银两。归入正项。其制造进贡貂皮木箱。果丹木匣。赏给出差官兵制装。满洲绿旗兵丁等冬季分柴薪。并遇有应行修理各处公所需用银两。仍在房租项下开销。自系为各归各款。可免轇轕起见。但未将库贮正项银两数目。及此次将七款归入正项。每年共需银一千四百余两。是否足敷支放。不形短绌。均未详悉声叙。著奕颢等将库贮正项共银若干。七款归入正项。将来是否足敷支放。无致日久正项又有不敷。即逐款分晰具奏。俟奏到时再降谕旨。将此谕令知之。　　

○前任江西巡抚阿霖、年力就衰。命休致。　　

○旌表守正捐躯江苏丹徒县民丰志显妻江氏。　　

○甲辰。谕内阁、那彦成奏、勘明两旗蒙古争控地界一摺。前因杭锦旗与额鲁特控争地界。交那彦成秉公查勘酌断。兹据该督亲往查明。两旗牧地。向以黄河为界。河东为杭锦旗地。河西为额鲁特旗地。内有哈尔霍呢图、与则布盖等处地土相联。本在河西。向经杭锦旗租住游牧。乃因民人欠交水草等银。遂起争端。其为杭锦旗觊觎成熟地亩。自无疑义。著照所议、所有则布盖以南之地。仍著额鲁特管理。其则布盖以北之地。系属杭锦牧厂。无许额鲁特再行开垦。即以则布盖为界。均各照旧管业。其杭锦旗贝子端多布色楞、轻听台吉人等怂恿。妄行指控。拖累属下蒙古。著交部严加议处。并饬该正副盟长、将唆讼科派之台吉人等、按例责革惩办。额鲁特旗亲王玛哈巴拉、于额准开种地亩外。任听民人多垦。亦著交部议处。所垦地亩。即饬造册报部。以示限制。正盟长贝勒索诺木喇布斋根敦、副盟长贝子永咙多尔济、于此等争界之案。不能早为处结。著一并交部议处。余著照所议完结。　　

○又谕、禄成等奏、请将黑龙江协领济济保、调补墨尔根城协领一摺。凡遇各城协领缺出。该将军等因于公事地方有益。量为奏请调补。从未有因私事奏请调补之理。今禄成等以济济保系墨尔根城人。可以就近照料坟墓。乃以私事冒昧奏请。殊属非是。所有禄成等奏请之处。著不准行。墨尔根城协领员缺。著禄成等照例另选人员。咨送该旗带领引见。　　

○谕军机大臣等、本日据卢坤奏、陕省平原各属。二麦业经收获。秋禾亦已播种。南山一带包谷杂粮。长发畅茂等语。陕西省南山一带木箱纸厂铁厂各工作。向多无业游民。聚集谋生。全藉包谷杂粮。以资口食。若偶遇荒歉。贫民失业。难保其不别滋事端。上年卢坤署任时。曾降旨令其妥为筹办。本年南山一带。虽据称包谷杂粮。长发畅茂。民情乐业。该抚仍须随时查察。不可稍存大意。务令民有恒心。地方静谧。毋使奸徒溷迹。相习为非。勉之慎之。将此谕令知之。　　

○又谕、陕西乾州直隶州知州何承勋、在陕有年。其操守才具如何。卢坤系该省巡抚。到任将及一载。见闻自宜真切。著该抚将该员平日居官声名据实具奏。将此谕令知之。　　

○镶蓝旗蒙古副都统金保、因病解任。以内阁学士吉伦泰、兼镶蓝旗蒙古副都统。　　

○乙巳。谕内阁、蒋攸铦奏、办运木植委员。经由直隶。借给运费一摺。江苏省办运昌陵碑楼工木八百余根。已据委员候补同知徐纲、运抵天津。应即令运送工次。惟沿途需费甚钜。所给脚价。不足敷用。自当借给。以资接济。著该督即饬司筹款。借给该运员。速行雇备夫车。赶紧运送工次。并责成各州县妥为护送照料。其领借银两。仍由江苏分别汇案报销。解还直隶归款。嗣后办运木植各省。著速饬运员带足运费。沿途备用。以免辗转拨借。亦不得发给过多。徒滋糜费。　　

○又谕、李鸿宾等奏、勘明潜江县境内挑浚支河。事难经久。并筹议培护堤防一摺。前据御史佘文铨奏、湖北潜江之泽口。为汉水支流。近年日形淤塞。请疏浚以防正流漫溃。当交李鸿宾等详勘妥议。兹据查明汉水正流。尚无阻遏。惟各处支河。每遇夏秋汛涨。山水挟沙而下。逐渐淤高。即使挑浚深通。一二年间仍形壅积。于堤防既无裨益。帑项必致虚悬。自未便遽议开疏。致滋糜费。惟支流既难挑浚。堤工必须修培。著饬令有堤州县、于每岁霜降后。督率该处业民。取用外滩淤土。培筑堤身。使滩面去土一尺。河中即多容水一尺。堤身加高一尺。即可挡水一尺。俾得继长增高。用资捍卫。该督等总须饬属认真经理。无许徒托空言。亦不得藉端派累。其余支流小港。统俟秋间水落查勘后。再行奏明办理。　　

○又谕、琦善奏、请严州县交代。以杜新亏一摺。东省仓库钱粮。前因四次清查。分限弥补。而各州县亏缺。因清查而愈多。款项既轇轕不清。头绪又纷繁难理。或诿卸前任。或匿多报少。甚至串通司书。抽换卷宗。弊且无所不至。其在任弥补。按限著追。无非朘削闾阎。那新掩旧。亏空愈大。限期愈宽。本员仍得频年挥霍。限内遇有事故。库项即属虚悬。如该署抚所奏、州县去任时。故作亏缺。藉称曾经代人弥补。禀请作抵。或竟朘削民膏。亦以养廉不敷弥补藉口。于吏治所关尤钜。著琦善督同藩司、严饬各属遇有交代。如查有短交。立即揭报。傥阳出无亏文结。阴立有亏约单。即将该员严参治罪。琦善系该省巡抚。责无旁贷。不得徒托空言。仍属有名无实。其源既清。其弊自除。经此次申谕之后。各州县仍有亏空。及虚出通关诸弊。将来别经发觉。惟该署抚是问。　　

○直隶总督蒋攸铦奏报、保定一带优沾雨泽。得旨、览奏欣感之至。　　

○署山东巡抚琦善奏报、泰安兖州一带。渐次得雨。尚未深透。得旨、一俟甘霖普被。即行具奏。以慰廑怀。　　

○以办理万年吉地大工。命新改石门通判、分管地方事务。如原设州同例。　　

○缓徵山东郯城、兰山、费、寿张、长山、新城、邹平、高苑、八县被雹村庄本年额赋。并贷贫民耔种。　　

○丙午。上诣绮春园问皇太后安。　　

○谕军机大臣等、前据程国仁奏、贵州下江厅属。有生苗与红苗挟讎斗杀。委员前往查办。已降旨饬令缉拏究讯。兹复据该抚查明、该苗等互相驱杀。实未伤及汉民。惟生苗红苗。各有受伤之人。现在红苗分途逃窜。生苗避匿不出。地方均已安静等语。凶苗构衅讎杀。先恐扰害平民。并虑有犭□水苗等彼此纠结。或致别滋事端。今既查无犭□水苗杀伤之事。红苗业经四散。生苗亦知畏匿。正可乘机侦捕。该抚务饬该道及委员等严密访拏。勒限就获。令其指出原谋首犯。下手正凶。有无汉奸主使。按名查缉。如查有汉奸主使。必须严加惩办。至红苗已验尸身。此外是否尚有隐漏。生苗老果老良等尸身。亦著确查验报。归案审办。其各该地方遇有逃往红苗。即妥为安抚。如有应讯之人。听候质审。苗疆要地。办理此等重案。断不可过示矜张。亦不可稍形疏纵。镇静秉公。是为至要。将此谕令知之。　　

○又谕、绵岫等奏、讯究正贼无踪一摺。裕陵琉璃门、头停檐瓦上、失去镀金铜帽钉四十个。当即谕令绵岫等严拏正贼审办。今事越旬余。尚未得有正贼、并赃物踪迹。殊属延玩之至。陵寝重地。岂容有此踰垣盗窃之事。著派英和前往。会同绵岫等提集应讯人等。切实根究。迅速严拏正贼务获。审明按律定拟具奏。英和接奉此旨。过一二日。即可起身前去。毋庸下园请安。　　

○守护东陵贝子绵岫等奏、查获销除旗档等犯、私居圈内。请将该管官议处。得旨、此案曾经犯窃之长奎、荣喜二犯。系由圈内查获。该犯等既已销除旗档。例不应复居圈内。其失察之该管官员。著交部查取职名。照例议处。所有失去铜帽钉四十个。即著绵岫等如式赔造补安。嵩年系本管内务府大臣。且马兰镇各营均归管辖。既不能严饬所属。慎密防守于无事之时。一经盗窃。又不能究出赃贼。而销除旗档者。任其溷迹在内居住。毫无觉察。责无旁贷。甚属无能。著先行降为三品顶带。仍责令迅速讯究正贼。以观后效。又奏、陵寝仪树。摉捕虫茧。批、尽力摉捕。不可因有现审之案。顾此失彼也。　　

○命步军统领英和、赴万年吉地查工。以庄郡王绵课、署步军统领。　　

○修山东泇河厅属十五空桥滚水石坝。从河道总督严烺请也。　　

○丁未。命军机处将直省各督抚节年密奏清查弥补章程。移咨户部。以凭查核。从大学士曹振镛等请也。　　

○旌表守正捐躯河南商邱县民王廷幅妻王氏。　　

○缓徵河南内黄县被雹村庄新旧额赋。贷汝阳、正阳、二县常平仓谷。　　

○戊申。命都察院左都御史松筠、户部左侍郎穆彰阿、前往热河。查办布里讷什控案。　　

○以兵部尚书玉麟、兼署都察院左都御史。　　

○降广东碣石镇总兵官陈元标为都司。以福建台湾协副将陈化成、为碣石镇总兵官。　　

○己酉。上诣绮春园问皇太后安。　　

○庚戌。谕内阁、向来各仓放米章程。该监督将各旗所领米样送部。各旗于领米完竣。亦呈送米样核对。办理本属周详。惟日久懈生。仍致有名无实。自应稍为变通。以归核实。著照户部所议、嗣后各仓收米时。令监督将各廒贮米。按廒包取米样。钤印送部。将来各旗赴仓领米。如果米色平常。即报明查仓御史。并将米样专案送部。该部提取原送米样核较。如有不符。即行照例参办。总须实力奉行。不可日久仍复视为具文。致滋弊混。　　

○命山东按察使卢元伟来京。另候简用。起丁忧在旗之前任湖南按察使讷尔经额、署山东按察使。　　

○旌表守正捐躯安徽凤阳县民武全聘妻李氏。　　

○辛亥。谕内阁、英和著即回京候旨。再行前往。　　
</div>
    <div class="pagination">
<a href="清实录道光朝实录_page100.html">上一页</a><span>...</span><a href="清实录道光朝实录_page96.html">96</a><a href="清实录道光朝实录_page97.html">97</a><a href="清实录道光朝实录_page98.html">98</a><a href="清实录道光朝实录_page99.html">99</a><a href="清实录道光朝实录_page100.html">100</a><span class="current-page">101</span><a href="清实录道光朝实录_page102.html">102</a><a href="清实录道光朝实录_page103.html">103</a><a href="清实录道光朝实录_page104.html">104</a><a href="清实录道光朝实录_page105.html">105</a><a href="清实录道光朝实录_page106.html">106</a><span>...</span><a href="清实录道光朝实录_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
