<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 221 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 221 页/共 502 页</h1>
    <div class="content">○又谕、前据袁甲三条陈淮北盐务情形当交户部查议。兹据覆奏。请将开纲徵课及筹补减免悬引事宜。责成怡良办理疏通销路责成袁甲三办理。袁甲三、系防守临淮一带大员剿匪是其专责。至疏通销盐道路。必须地方文武。协力缉私方能渐形畅旺淮北引地。多在安徽境内。福济身任巡抚。地方是其专责。著会同袁甲三、督饬文武。严拏私贩。筹画疏销。务须查察弊端以期便民裕课。不得以地方应办之事。概诿之袁甲三办理。袁甲三前奏、在浮山口派员设卡此外如界连豫境之正阳、三河尖等处。亦当联络豫省兵勇一体缉私无分畛域。其不准委员擅提课银一节著即照部议办理户部摺著钞给阅看将此由四百里各谕令知之。　　

○以剿办湖北贼匪叠次出力。赏参将玉山、守备邓翼升等、花翎。县丞、赵启畇等、蓝翎余升叙有差。　　

○以直隶官绅办理团练出力予知县李镜瀛等、升叙有差。　　

○乙巳。上诣寿康宫问皇贵太妃安。　　

○谕军机大臣等、前因高唐步队官兵。不敷攻剿。谕令僧格林沁、饬桂龄带兵一千余名赴胜保军营听候调遣兹据僧格林沁等奏称、桂龄在连镇南面劄营。扼要防堵若一调动恐南面空虚等语所奏自系实在情形。但高唐需兵甚急。著即于张殿元所带官兵内选派二千名交署副将保衡、克日兼程驰赴高唐。听候胜保调遣毋稍迟误。其吴桥一带仍饬张殿元带兵驻守。以为南路援应。高唐逆匪。本属无多又添精兵二千名。谅已足敷剿办。胜保务即督饬各路官兵。迅图克复州城。毋得再事迁延。致干重罪。将此由六百里各谕令知之。　　

○又谕、托明阿等奏、连日攻剿情形一摺。所叙九月二十五等日。由观音门、陆路窜往镇江之贼。均被我兵剿尽。与向荣昨日奏报略同。而该大臣等、进攻瓜州贼垒。偪近濠边。仍未能直捣土城。致兵弁闲有伤亡。即从焦山进驶之水师。亦不过专恃大炮。击塌贼屋数闲。贼堤数处。似此迁延时日。瓜镇何时攻克。该逆既连次乞援于金陵。而金陵贼党、复连造木篺。接续东下。则其意欲窥伺苏常。已无疑义。昨已谕令向荣等、扼其分窜之路。惟瓜州、镇江、未能迅速克复。难保救援之贼。不去而复来。况向荣兵力。仅能截其陆路。而镇江前此窜泊之贼篺尚在。即九洑洲贼营及铁锁拦江之贼船。亦未剿除。终无了局。著托明阿等赶紧督率水陆将弁。克复瓜州。勿再迁延。其浦口洲地贼营。并著严饬武庆等、并力攻剿。以免牵掣。昨据向荣奏、拏获贼匪。供有杨逆函约镇江逆匪吴如孝、并瓜州金山贼党、内窜苏常。若我兵能将瓜镇贼匪歼除。何至该逆敢肆其猖獗。托明阿等、与向荣虽各统一军。仍当联络一气。互相策应。勿误事机。至此次击焚船篺之水营将备等、登岸协剿。尚属奋勇。著即酌保数员。以示奖励。各营弁兵。如能奋勇杀贼。亦必一体优奖。傥玩误畏葸。令金陵贼众、与瓜镇互相句结。或另股轶入苏常。亦必重加惩办。另片奏、已革运司刘良驹、但明伦、现在购募水勇等语。著即准其暂停起解傥仍不知愧奋。著遵前旨、即行发遣。不得瞻徇情面。自干咎戾。将此由六百里加紧谕令知之。　　

○又谕、和春、福济奏、攻剿庐州逆匪、连获胜仗一摺。据称九月十八至二十八等日。节次毙贼多名。并平毁贼筑土垒。惟连日接仗。均系该逆从各门突出。我军追剿。亦止赶至城边。旋即收队。虽叠有斩捦。而该匪一经入城。我兵即束手无策。该提督等、围剿庐州贼匪。将及一年。总未能出奇制胜。立破贼巢。贻误迁延。罪将谁诿。著即迅筹进剿之策。督饬将弁克复坚城。一面严催秦定三、忠泰等、速将舒城等处贼匪。埽除净尽。毋再迟延干咎。湖北兴国、大冶、已经收复。曾国藩等、水陆各军。指日东下。应如何联络接应之处。并著统计兼筹。以期会合夹击。速清丑类。至颍亳土匪。据福济奏、兵勇无可分拨。请饬袁甲三、就近拨兵剿办。亦系实情。惟临淮一带。关系南北大局。袁甲三驻劄该处。未便令其远离。福济身膺疆寄。岂可以本境剿匪事务。专诿他人。既知戢暴安良。责无旁贷。即当设法抽拨兵勇。会合歼除。著即督饬陆希湜等、就现有兵勇。极力摉拏。务将单开各捻匪、按名弋获。无留余孽。其距临淮较近之处。袁甲三亦当分兵摉捕。毋存畛域之见。将此由六百里加紧各谕令知之。　　

○又谕、前因武汉等处、先后克复。水陆各军。需饷孔亟。当谕令王庆云迅筹银二十四万两。解赴曾国藩等军营应用兹据该抚奏称、已拨银六万两。于九月二十五日。委员管解启程。由荆子关水路、前赴襄阳。现在楚氛甫靖曾国藩、塔齐布、统师进剿。粮台支应。刻不容缓。陕省解饷之员究未能熟悉道途。傥有贻误。关系非轻著杨霈遴委干员。前往迎提。护送至曾国藩等军营。听候拨用。昨据曾国藩等奏、克复兴国、大冶、南岸贼巢已破。惟蕲州贼势尚众。于田家镇、筑城穵濠。并于蕲州城外、筑垒安炮。显系欲图久踞。已有旨令曾国藩等、迅速筹办。该督系该侍郎等、后路接应。亦当筹画进攻。前奏分兵进剿。近日行抵何处。与一切布置情形。著即随时驰奏。以慰廑念将此由六百里谕令知之。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百四十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。十月。丙午。谕内阁、何彤云奏、请推广捐输条款等语。向来各省举人贡士磨勘后。罚停会试、殿试者。皆因试卷违式。或文理有疵。原以慎重科场。严防冒滥。若准其捐免。殊乖核实抡才之意。至京官五六品实缺人员、捐免离任。准期赴试一节。曾经部议奏驳。何得再行渎请。近因军饷浩繁。所有捐例。业已递加推广。至考试为取士大典。岂容擅改成例。致开侥幸之门。所奏著不准行。其世袭人员、捐免赴部一条。有无窒碍。著兵部议奏。　　

○又谕、萨迎阿等奏、遵旨查明已革湖北巡抚崇纶、现赴陕西就医一摺。崇纶经朕简任湖北巡抚。上年贼扰田镇、不能与前任总督吴文镕、共筹战守。丁忧后留办防剿。复与巡抚青麟、不能和衷协力。共保省城。经朕革职示惩。宜如何愧奋图报。乃当武昌失守。辄即逃往荆州、偷生避难。实属昧良负恩。兹据该旗查明该革员、现在陕西就医。著王庆云、派员押解来京。交刑部候旨讯办。寻奏、崇纶于陕西省寓病故。报闻。　　

○丁未。上御乾清门听政。　　

○谕内阁、户部奏、遵议福建省欠款各员、交米完纳一摺。现在福建筹办京仓米石。为数较多。所有该省服官各员、短完银款。及服官他省。咨闽追缴者。均著准其缴米完纳。他省不得援以为例。至缴米合银数目。著照该部现议章程办理。不得援引各项捐输之例。八折申算。以示区别。　　

○以顺天府府丞张锡庚、为太仆寺卿。　　

○以防剿湖北荆州贼匪出力。赏佐领有福、图勒炳阿、长顺、楚梁、裕升、防御三音额、贵强、斐龄阿、乌贞额、金瑞等、花翎。知县钟龄等、蓝翎。余升叙有差。　　

○予湖北阵亡在籍主事彭宗达、祭葬世职。如知府例。　　

○戊申。上诣永安寺拈香。　　

○以验收各省采买米石完竣。予都察院左副都御史文彩、顺天府府尹谭廷襄优叙。余升叙有差。　　

○以办理热河矿务出力。赏道员裕恒、花翎。　　

○己酉。上御懋勤殿、句到陕甘情实罪犯。停决斩犯六人。绞犯三人。余三十人予句。　　

○缓徵吉林三姓歉收地方旧欠银谷。　　

○庚戌。谕军机大臣等、胜保等奏、逆匪屡扑各营、兵勇奋力击回、并力疾督办一摺。览奏曷胜焦急。逆匪窜踞高唐、数本无多。该大臣等、如能赶紧进攻。何至蕞尔孤城。日久未能克复。叠次严旨饬催。不啻至再至三。而该大臣于攻剿事宜。仍毫无把握。本日据奏各情。竟至该逆乘夜屡次扑我营盘。虽经我兵击退。亦间有斩捦。而弁兵伤亡颇多。玉秀营盘。甚至为贼乘乱扑进。尤出情理之外。总由该大臣等、顿兵日久。师老力疲。该逆窥我虚实。因而潜出肆扰。胜保统领全军。既不能迅殄贼氛。复不能严饬各营将弁、实力防范。数月以来。所谓布置者安在。我兵株守城外。仍不免于伤亡。何如及早进攻之为得计也。据称贼粮将绝。我兵营盘俱已那近。现在保衡所带官兵二千名。计已驰抵高唐、该大臣务当设法进攻。将逆匪就地歼除。毋得藉病推诿。傥再事迁延。致贼势复张。或窜扰他处。该大臣贻误之罪。岂能屡邀宽典。山东候补游击玉秀、带队出哨。致逆匪入营。伤亡弁兵。遗失枪炮。虽经夺回营盘。究属防范不力。玉秀著即革职。仍责令戴罪自效。傥再不知奋勉。即著从严参办。将此由六百里加紧谕知胜保、并谕德勒克色楞、善禄、崇恩知之。　　

○辛亥。上御懋勤殿、句到浙江、江西、山西、热河、情实罪犯。停决浙江斩犯三人。江西斩犯三人。绞犯一人。山西斩犯三人。绞犯一人。热河斩犯一人。余二十八人予句。　　

○谕内阁、载垣等奏、遵旨查讯拣选错误、请将都统等、严议、议处一摺。此案、镶白旗蒙古都统、副都统、拣选族袭佐领。并不遵照例案、家谱、房分。任意拟定正陪。实属错谬。镶白旗蒙古都统柏葰、署副都统爱仁、副都统乌尔棍泰、著交部严加议处。印务参领赓良、虽讯无蒙蔽情事。惟既知该堂官拣选错误。并不禀明更正。亦属非是。著交部议处。至该佐领、及云骑尉世职。著该旗另行秉公拣选。又据载垣奏、柏葰曾向载垣声称此事。难凭一面之词。或令出具亲供。或令明白回奏等语。柏葰于未经具奏之案。自应听候查办。辄向载垣负气辨论。尤属不合。柏葰、著再行交都察院议处。　　

○又谕、曾国藩、塔齐布奏、水陆两军大获胜仗一摺。曾国藩等、自克复兴国大冶后。水陆并进。罗泽南等、于初一日。进劄马领坳。距半壁山贼营不远。逆匪突出万余人纷纷来扑。我军从左右两堤分队冲出。血战三时之久。适升用直隶州知州李续宾、带勇踵至。两路齐进。军威益振。乘胜直偪贼营。从木桩竹签中、踰沟而入。纵火焚烧。烟焰蔽空。焚毙贼匪以数百计。游击彭三元、都司普承尧、分途截杀。围住贼营。贼众情急登舟。我军抢入舟中。杀毙千人。覆舟溺毙者、浮尸蔽江。歼毙伪丞相林绍璋、伪将军陈姓、伪指挥彭姓、及伪官多名。生捦四十余名。夺获黄旗马匹军械无算。其水路一军。先经营官白人虎等、管带战船。驶近蕲城。该逆猝出船百余号。乘东风大作。并力上犯。经彭玉麟、杨载福等、各率快蟹、长龙大船。逆风开戗。排轰而下。哨官任星元等、复抄出蕲州以下之钓鱼台地方。逆击而上。将贼船裹入中段。该逆仓卒不能退转。遂各弃船登岸。我军一面攒轰登岸之贼。一面纵火将上犯贼船。悉数焚夺。计延烧贼船约八十只。夺获四十六只。并获巨炮六十三尊。各项军械不计其数。此次水陆两军。均获大胜将半壁山贼巢立时踏毁。我军已占形势。著曾国藩、塔齐布、督饬各军。迅速克复蕲州。顺流东下。将浔皖各处贼匪。悉数埽除。所有在事出力员弁兵勇。著该侍郎等、查明据实保奏。候朕施恩。　　

○谕军机大臣等、托明阿等奏、水师攻剿贼篺贼船、均获大胜各情。此次金陵贼篺、续行下驶。经陈国泰、陈世忠等、各项师船。奋力迎击。斩获甚众。其由北固山进攻瓜镇、击毁金山木篺。并江浦兵勇、击退上游贼船。剿办尚属得力。可见逆众虽联为一气。我兵果能无分南北。协力环攻。该逆即有应接不暇之势。若乘此机会。上下夹击。成功更易。该大臣等、惟当并力攻剿瓜州。或用声东击西之计。先将金山夺回。去其掎角。即可扼截镇江。断其应援。何得任令该逆坚匿不出。不思力图进攻。其浦口洲地贼营。负嵎日久。陆路既有武庆独当一面。水师复有李德麟等艇船。若不严饬该总兵等、实力剿办。仍前迁延贻误。托明阿亦断难辞咎。现在上游师船。节节下偪皖江。贼众势必纷赴下游。即金陵大股。亦必亟图旁窜。昨据向荣奏称、已将内窜秣陵关股匪。歼灭净尽。而江面自浦口以下、尤应严密拦截。以杜该逆奔突之路。著托明阿等迅即攻克瓜州。并飞饬武庆等、疾捣浦口贼巢。仍随时与向荣、会筹扼剿之策。一面就近饬令余万清、围攻镇城。严防逆众潜窜常苏。并与江北官军。联络声势。互相策应。该大臣等、务须通盘筹画。俾江路及早肃清。以副朕望。将此由六百里加紧谕令知之。　　

○又谕、曾国藩、塔齐布奏、水陆官军续获大胜一摺。此次陆路官军。踏破半壁山贼巢。虽已占据险隘。而蕲州未复。田镇未破。两岸贼众、尚有四万余人。傥江西战船。一时未能出湖。湖北后路官军。相距又远。曾国藩等、以孤军转战。即屡次获胜。亦尚可虞。前次杨霈奏、请亲督后队。会合下击。至今未见启程。现在夏廷樾、是否到省。武汉等处、布置事宜。当已渐次就绪。北路桂明一军。总未会合。非杨霈亲督后军。前往接应。恐此路软弱。则塔齐布、以一路兼顾南北两岸。愈形支绌。著杨霈迅督官军妥筹进剿。以为曾国藩等后路声援。下游九江一带。昨据陈启迈奏、已令赵如胜等、各带战船堵截湖口。豫备攻剿。并饬居隆阿等、先攻郡城。傥该省战船能出湖口。泝流而上。迎头拦击。亦可为曾国藩等前路接应。著即妥筹联络。不可各防各境。致湖南官军前后无援。是为至要。另片奏、请饬江西制造火药、铁子、铅弹、由湖口运解出江、以资接济等语。著陈启迈、即行筹款制备。赶运出江。毋稍延误。昨据陈启迈奏、匀出大小炮位一百五十尊。咨商湖南、拨船前来就近配驾。能否即由江西本省战船、带解出湖。径交曾国藩等军营应用之处。亦著妥筹办理。将此由六百里加紧各谕令知之。　　

○又谕、裕瑞奏、行抵泸州日期、并续调官兵筹办堵剿一摺。前以裕瑞有应询事件。谕令载龄等、咨令折回省城。如泸州等处、情形吃紧。或另派大员、前往督办。兹阅裕瑞奏报、黔匪攻扑石濠营盘。业经都司邹鸾章、督兵击退。前调兵勇。均陆续到齐。提督万福、臬司曹澍钟、复由渝、前赴綦江边界防堵。督办有人。似无须裕瑞亲身在彼。乐斌现署总督。该省堵剿事宜。责无旁贷。著与载龄、崇实、斟酌缓急。如裕瑞应令回省听候查办。即遵前旨、咨令速回省城。无许藉词逗遛。其所调之平安、万全、峨边、维州等营、兵丁八百名。仍著飞催守备武联升、王伟庭、分带。星夜前赴泸州候调。至叙永厅合江一带。与黔省仅隔一河。道路纷歧。情形吃重。现在蒋霨远出省剿办。应即催万福、订期分路前进。以剿为堵。著乐斌、与戴龄、崇实、悉心筹酌妥办。其各厅州县团练。并饬地方官实心劝谕。以助声势。有能杀贼立功者、奏请奖励。毋使黔匪阑入川境。致有蔓延。并将办理情形。随时驰奏。将此由六百里谕令知之。　　

○钦差大臣江甯将军托明阿等奏、轰毁九洑洲贼营、大获胜仗。得旨。览奏获胜轰毁贼营情形均悉。惟愿该镇等、不遗余力。自可尽埽逆类。　　

○予湖北武昌府殉节已革道员刘若圭、祭葬世职。如同知例。　　

○予湖北阵亡巡检石炽然、祭葬世职。营官白人虎、千总何如海、祭葬世职。如守备例。监生徐国本、祭葬世职。如从九品例。　　

○壬子。谕军机大臣等、恒春奏、续提筹防经费一摺。山西省筹办防堵。业经提用军饷七十万两之多。现在又须续拨。当此经费支绌之时。自应权其缓急。以归节省。著恒春、将调防固关官兵。即行裁撤归伍。其泽潞等处防兵。并著体察情形。酌量裁减。所请续提饷银。准其于司库收存各属捐输项内。提银五万两。以备支放。该抚仍饬经手各员、撙节动用。毋许稍有虚糜。将此由四百里谕令知之。　　

○癸丑。上御懋勤殿、句到朝审情实罪犯。停决斩犯四人。绞犯一人。余三十三人予句。　　

○谕内阁、京城内外各门、设立营汛等官。原应实力巡查。使奸宄无从溷迹。本日据御史杨重雅奏、每遇夜闲进城时。并未见有兵役在街巡缉。仅在厅内击柝。似此疏懈。各处营汛几同虚设。著步军统领衙门、严饬值班官兵。务当认真巡查。不准稍涉松懈。如查有懒惰偷安。仍前玩忽者。即著从严参办。毋稍姑容。　　

○谕军机大臣等、广东自会匪滋事以来。仅接叶名琛等、两次奏报。现在已踰三月。肇庆府城、并高明、顺德、惠来等县。是否收复。攻扑省垣之贼。如何击退。海阳自北炮台被占后。作何剿办。其花县等十四州县。有无另被贼踞。文报迟延。尚未据该督抚等续奏。本日侍郎罗惇衍奏、大股贼匪。仍在广州北门外、三元里地方屯聚。英德已陷。肇庆所属、已失去十一州县。广州属之顺德、清远、花县、增城、亦皆沦没等语。朕心实深焦灼。该侍郎请用剿抚兼施之策。欲慎选贤令。使之收复各城。并令绅士团练乡勇。所奏不为无见。惟该省群盗如毛。虽剿之不可胜剿。然非先慑以兵威。而遽议安抚。恐此等藐法之徒。未必帖然心服。至所谓离散党与。以贼攻贼。或亦剿捕之一法。闽楚援兵。前据骆秉章奏、已调辰沅兵丁一千名。王懿德亦派福建省标、并漳泉各营精兵五百名。添雇漳勇二百名。委令总兵庆寅、统带前往。此两项兵勇。计已陆续抵粤。其续谕王懿德、再选闽浙兵二三千名。由海道赴援。谅亦不日可到。援师云集。加以本省兵团壮勇。足敷攻剿。著叶名琛等、迅将近省贼氛。尽数埽荡。并严饬各路统兵文武、克复城池。勿再迁延。致令滋蔓。该侍郎所奏、并著察看情形。斟酌办理。原摺钞给阅看。再、前据陈启迈奏、监生周庆榕等、管带练勇。会同南雄营兵。深入粤境。杀贼千余。已解韶郡之围。并闻仁化、乐昌等处匪徒。亦经湖南官军剿灭。叶名琛等、务剿贼情形。迅速入奏。以慰殷盼。将此由六百里谕令知之。　　

○又谕、户部奏、直隶各州县收纳票钞事宜、请旨饬查一摺。直隶地丁钱粮。经户部议准照桂良所咨、自四年为始。按银七票三搭收。扣至六年十二月为止。以后仍按五成搭收。各该州县。自应遵照办理。乃据永康等奏、永济、筹备、二库地租。改收三成钱文。乃访查各州县所收。仍属实银。并无一分惠及百姓等语。该地方官徵收钱粮。并未按照定章。分成收纳。所交藩库之三成票钞。显系减价贱买。从中渔利。无怪官票宝钞。日形壅滞也。著桂良、明查暗访。如地方官有徵收钱粮。不遵奏定章程。仍向民闲概收实银者。即行指名参奏。毋得稍有徇隐。本日有人奏、广西左江道张祥晋、贪黩营私。现在逗遛天津、干预讼事等语。著桂良、按照所参各款。详细确查。据实具奏。原摺与户部摺、均著钞给阅看。将此谕令知之。　　

○云贵总督罗绕典等奏、遵查桐梓滋事情形。并续获胜仗。得旨。览奏获胜各情。知道了。起事缘由。所奏殊未明晰。　　

○甲寅。谕内阁、本年各直省、办理秋审人犯。经刑部由缓决改情实者、四川十一起。贵州五起。该督抚臬司等、于秋谳重案。未能详慎核拟。著交部查明分别议处。嗣后各将军、府尹、督抚等、务当督同所属。遵照定例。酌核案情。悉心究拟。固不可失之刻核。亦不可惑于救生不救死之说。意存宽厚。故从轻减。总期执法持平。无枉无纵。用副朕明慎用刑至意。将此通谕知之。　　

○云贵总督罗绕典奏、统带滇兵、亲往桐梓剿贼。并将总督关防、封交布政使收存。另刊行营钤记。带往备用。得旨。汝既赴黔督办。自必胸有把握。著相机进止。务期迅速蒇事。汝接到上次寄谕。或另有斟酌。惟汝刻木戳一条。实为从来未有之事。太属不晓事。汝为云贵总督。又非出境。著仍用总督关防督办军务。饬藩司用藩篆代拆代行。　　

○以缮写贞观政要完竣。右春坊右庶子袁希祖等、赏赉有差。　　

○乙卯。谕内阁、托明阿等奏、浦口水陆兵勇、毁除洲地贼营一摺。逆匪分股占据浦口九洑洲地、结营抗拒。节经托明阿、督饬总兵武庆、李德麟等、无分水陆。会合围攻。初八日。武庆等、督率官兵。会同知县温绍原、曾勉礼、及把总马福等、各带兵勇。由金汤门外分五路前进。该逆分股扑来。我军立毙手执黄旗贼匪多名。武庆等、乘势指挥兵勇。径过新搭浮桥。攻贼大营。毙匪一千余名。马队分两翼围抄。江浦六合各勇。亦分路协攻。复歼贼三百余名。署把总马馨等、由西面径登土城。各兵勇施放火器。即将贼匪大营攻破。余贼纷窜小营内死守。对岸金陵贼众。驾船驶来援救。经向荣派员蔡应龙、协同李德麟、吴全美等、各带红单拖罾等船。飞戗迎截。击沈贼船多只。歼匪无算。初十日。我兵鼓勇齐进。陆军围攻贼营。水师截剿贼船。枪炮箭弹、四面齐发。贼势溃败不支。兵勇直抵贼营。攀援而上。营内火光冲起。该逆窜突出营。自相践踏。我兵沿途追杀。伏尸遍地。余贼逃至江边。溺死者不可数计。逆船亦被水师击败驶回。夺获炮械甚多。洲地一律肃清。贼营悉成平地。所有此次在事出力文武。著准其择尤酌保数员。毋许冒滥。　　

○谕军机大臣等、托明阿等奏、攻毁九洑州贼营、并土桥、四里铺、剿贼情形、各摺片。此次洲地贼营。焚毁净尽。土桥四里铺等处贼垒。亦未容其劄定。办理尚合机宜。惟上游太平、芜湖、一带。需船甚急。前此吴全美、叶常春等、所带各船。擅自下驶。因洲地攻剿紧要。是以未加究诘。今九洑洲贼营已除。武庆陆路官兵。及李德麟等师船。足资控扼。所有前项红单艇船。并续拨之陈国泰红单船。自应仍前上驶。以断金陵贼匪来路。下关贼篺。所以能陆续下驶者。未必不因师船全力专注洲地。以致毫无阻截。著托明阿、向荣等、各遵前旨、分别催提。不准任其观望。铁锁拦江之贼船。尤应设法剿除。我兵江路能通。则贼众之救援自绝。金陵逆众。屡思南窜苏常。瓜州、镇江、贼势仍相联络。金山木篺。亦未攻毁。此时上游形势。以师船进扼芜湖为要。下游形势。以师船力夺金山为要。该大臣等、总当激励水师。分投攻剿。不可稍存畛域。和州、乌江、一带贼船。本恃洲地为声援。今洲地已除。该处是否尚有贼踪。亦著知照袁甲三、妥为防剿。浦口地方。仍责成武庆等、严加防范。不许再有贼踪。将此由六百里加紧各谕令知之。　　

○又谕、前据英桂奏、许州尉氏乡民、抗粮聚众滋事。当以案关紧要。谕令将为首倡谋之犯。尽法惩治。以儆其余。兹有人奏、河南省、除许州、尉氏外。禹州、滑县、封邱、孟县、氾水、辉县等处。均有抗粮聚众之案。请饬整顿等语。豫省民风。向称淳朴。近日抗粮重案。层见叠出。是否地方官办理不善。抑系刁民从中煽惑。若不急为整顿。深恐酿成事端。著英桂、即将起衅根由。确查陈奏。并查有刁生恶棍。把持挟制。鼓惑乡愚者。即将首犯按律处治。毋得将就了结。致长刁风。其各该州县。如有浮收勒折。以致民情不服者。并著严行参劾。毋稍徇隐。原摺著钞给阅看。将此谕令知之。　　

○广西巡抚劳崇光奏、应补封储监银。拨入剿捕土匪案内支用。得旨。著照所请行。以后毋得视为成案。任意截留。　　

○命兵部尚书翁心存、刑部尚书赵光、吏部右侍郎张祥河、刑部左侍郎李钧、工部右侍郎杜翰、御前侍卫景寿、正红旗护军统领多尔济那木凯、正红旗蒙古副都统伦恭、在紫禁城骑马。　　

○赏休致黑龙江副都统清安、半俸。　　

○以克复湖北安陆、京山、天门、孝感、黄陂、麻城、六府县城。赏参将常德、游击刘富成、巴图鲁名号。游击孙学瀛、都司马宣、守备施鸿恩、马成举、守备衔福尔登、在籍员外郎许本镛等、花翎。千总赛固胜等、蓝翎。余升叙有差。　　

○予江南阵亡知县都棨森、参将照信、署守备杨明经、守备崔万云、把总梁成通、委防御淩福、阿克吉哩、外委祁登瀛、宫立干、张大鹏、祭葬世职。　　

</div>
    <div class="pagination">
<a href="清实录咸丰朝实录_page220.html">上一页</a><span>...</span><a href="清实录咸丰朝实录_page216.html">216</a><a href="清实录咸丰朝实录_page217.html">217</a><a href="清实录咸丰朝实录_page218.html">218</a><a href="清实录咸丰朝实录_page219.html">219</a><a href="清实录咸丰朝实录_page220.html">220</a><span class="current-page">221</span><a href="清实录咸丰朝实录_page222.html">222</a><a href="清实录咸丰朝实录_page223.html">223</a><a href="清实录咸丰朝实录_page224.html">224</a><a href="清实录咸丰朝实录_page225.html">225</a><a href="清实录咸丰朝实录_page226.html">226</a><span>...</span><a href="清实录咸丰朝实录_page222.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
