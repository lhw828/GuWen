<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1406 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1406 页/共 1860 页
  </h1>
  <div class="content">
   ○辛巳。谕、据杨魁奏、赣榆县民韦昭、禀首伊侄韦玉振、为父刊刻行述内。有于佃户之贫者。赦不加息。并赦屡年积欠之语。殊属狂悖。而行述内、叙其祖著有松西堂稿。因委员赴其家。查无别项违悖。讯明松西堂稿。亦已无存。惟家谱内云。山东日照县人丁椒圃有传。已飞咨国泰、密饬查覆。一面带犯至苏确审。又据宝山县职员范起凤、呈控堂弟范起鹄、串窃书籍。因有应缴违碍禁书。被其挟制等情。必因为人查出。假称被失。并据该州解到书籍。查有现在应缴之禁书亭林集等数种。即委员赴其家。严查有无狂悖著作。及别项应缴禁书。提齐人证。至苏审究等语。所办殊属过当。即此可以见杨魁之不能实心办事也。查缴违碍书籍。屡谕各督抚实力稽查。而伊等率以具文塞责。即如徐述夔所作逆词。狂悖显然。且刊板已久。该抚并未豫行查出。及被人告发。陶易尚欲为之消弭。若非刘墉据实具奏。几至漏网。然亦因其诗有明朝期振翮。一举去清都之句。借朝夕之朝。作朝代之朝。且不言到清都。而云去清都。显有欲兴明朝、去本朝之意。而其余悖逆词句。不可枚举。实为罪大恶极。是以提犯解京。命廷臣集讯。定徐述夔等以大逆不道之罪。律陶易以故纵大逆之条。以正人心而肃法纪。此因实有逆词足据。故不可不办也。今杨魁因前案之失。意存惶惑。遇有控首逆词之案。不论其事之轻重。纷纷提讯。株累多人。自以为办理认真。而不知其过当。以饰其前次之不能查察徐述夔逆词等之罪。夫韦昭控告伊侄韦玉振、于伊父行述内。叙其自免佃户之租。擅用赦字。于理固不宜用。但此外并无悖逆之迹。岂可因一赦字。遂坐以大逆重罪乎。至各处违碍应毁书籍。各省现在陆续查缴。但经缴出。其迟早原所不计。若始终隐匿不交。后经发觉。即不能复为宽贷。并当视其所藏之书。系何等违碍。以定罪名耳。至此等控首之人。不过闻有蔡嘉树告徐食田一案。遂尔效尤挟制。以快其私。非实心尊君亲上也。现经审明蔡嘉树、因徐食田不允赎田。挟嫌出告。其心亦为私而非为公。且作述夔书籍。刊刻已十余年。蔡嘉树自必早有闻见。若非近时涉讼之隙。彼仍隐忍不言。以此论之。蔡嘉树原不能无罪。第因所控逆词不妄。既办逆案。不必究及原首之人。是以从宽免议耳。设此后复有首告逆案之人。该督抚即应悉心研鞫。辨其真伪。如虚。仍当治以反坐之罪。据实具奏。使奸顽知警。不敢妄行。若如杨魁、则怨家欲图倾陷者。片纸一投。而被控之身家已破。拖累无辜。成何政体。且告讦之风。伊于何底乎。况如途述夔之逆词。久经刊印。地方官理应切实访查。本不待他人之出首。各督抚又不可因此旨。而因噎废食耳。朕综理庶务。从不豫存成见。其情真罪当者。必不稍事姑容。其事属虚诬者。更不肯略使屈抑。且从不为己甚之举。致滋流弊而长刁风。杨魁经朕简用有年。岂尚不能仰体朕意乎。杨魁、著交部议处。并将此通谕中外知之　　

○兵部等部议准、陕甘总督勒尔谨奏称、阶州属白马关地方。系川陕入甘大路。离州窎远。易藏贼匪。请于阶州营把总、酌派一员。带兵二十名、驻劄巡防。仍令阶州游击、分季抽调操演。从之　　

○赈恤湖北江夏、武昌、咸宁、嘉鱼、蒲圻、崇阳、通城、兴国、大冶、通山、汉阳、汉川、黄陂、孝感、沔阳、黄冈、蕲水、麻城、黄安、罗田、蕲州、黄梅、广济、钟祥、京山、潜江、天门、荆门、当阳、安陆、云梦、应城、随州、应山、江陵、公安、石首、监利、松滋、枝江、宜都、远安、襄阳、枣阳、宜城、南漳、榖城、长阳等、四十八州县卫。本年水旱灾贫民。并予缓徵　　

○旌表守正捐躯湖北来凤县民王秀林妻袁氏。湖南浏阳县民曾常清妻欧氏。　　

○壬午。谕军机大臣等、前据军机大臣审讯高朴家人李福、供出高晋给与护牌。寅著、于淮关盘获时。将牌收去。李福亦曾于萨载处供明。伊等竟匿不上闻。而高晋于屡次传谕询问时。亦始终欺隐。业经降旨严饬。并令高晋明白回奏。并著寅著、将所收高晋原给李福护牌。即行缴出呈览。兹据寅著将护牌进呈。阅牌内称、接准钦差驻劄叶尔羌办事大臣高札知。现差家人李福等来南。到苏办理贡物。发给执照。以免沿途盘诘等语。高晋此事。错谬太甚。实出情理之外。高朴职系侍郎。本非应行进贡之人。而驻劄叶尔羌办事大臣。或因所赏养廉优厚。积有赢余。将回部玉栀、及痕都斯坦所做玉器。购买数件呈进。朕亦间为收存。若将苏州所做玉器呈进。朕一见即能辨别。不但不收。必且查究重治其罪。十余年来。从无此事。众所共见共闻。且高朴又非织造盐政关差、及各督抚可比。朕又屡经降旨。庚子年七旬万寿。不许内外大臣进贡。亦高晋所深知者。若西宁、基厚或差人赴苏办贡。尚属事之所有。高晋可以不问。今高朴有何贡之可办。而差人远赴苏州。且请护牌执照。非私偷玉石。至苏牟利而何。高晋、非糊涂不晓事之人。乃并不向李福盘诘。辄给李福护牌。其形迹业已显露。是高朴之事。高晋虽欲诿为不知。其谁信之。即令其扪心自问。亦恐难以自欺也。朕简任高晋封疆有年。因其平日公正自持。推心倚畀。且目为督抚中杰出之员。今以此事而论。所谓公正者安在。尚得称为好总督乎。况高晋身为大学士。尤当公尔忘私。乃于伊侄高朴偷卖玉石一案。始终隐匿欺罔。实属昧良负恩。高晋以阁臣而兼总督。事君之道。当如是乎。今朕已加恩。不明治高晋之罪。著将寅著缴到护牌。发交高晋阅看。使其知所愧耻。伊如尚有人心。能无汗惧无地。且将何以自解乎。高晋、著再传旨严行申饬　　

○又谕、兵部议驳、国泰条奏内、挑出鸟枪兵丁。不当别项差使。及制造鸟枪。必与本人手法相合二款。所驳甚是。已依议行矣。山东鸟枪兵。通计应有五千名。自应令其概行操演精熟。若于各营兵内。另挑五百名。专习鸟枪。仅得定额十分之一。其余未挑之兵。皆可不复留心操演。是名为训练起见。而熟习鸟枪者。转较从前大减。变更成例。岂整饬营伍之道。至兵弁演习鸟枪。如平时训练纯熟。施放自能有准。若因打靶中少。欲为另制与手法相合之枪。势必一兵专给一枪。遇另行挑换之时。又须将鸟枪另制。成何事体。国泰巡阅营伍时。果能实心简核。技艺自皆精熟。营伍亦必改观。岂藉条陈塞责。况又不晓武备。强作解事乎。国泰人尚明白。但总不免喜事见长。意欲常有条奏。以见其留心公务。不知封疆大臣。惟当深体朕意。察吏安民。督练军实。初不在无益之条陈。逞才自炫。国泰、著传旨申饬。嗣后务当切戒。勿再高兴干咎　　

○又谕、前据吴虎炳奏、兴安等八州县。八月以后。雨泽稀少情形。业经传谕该抚、令其董率各属。实心查勘。如有被灾处所。查明分数。照例妥办。兹复据奏、续查得柳州府属之柳城县地方。亦因八月初间缺雨。多有被旱之处。现在委员、协同履勘成灾顷亩分数。一并具题。著再传谕吴虎炳、令其督饬属员。一体实力勘查。照例妥办。勿使吏胥侵渔滋弊。副朕轸念　　

○癸未。谕军机大臣等、前因勒尔谨奏、据固原州知州那礼善、拏获赵乡约、并未严切讯究。率据谎供具报。看来该员必系一无能为之人。或并即偷买贼赃。是以谕令该督、将那礼善、解京候审。今据勒尔谨奏、此案赵乡约、实系那礼善、会同千总沈宗贵拏获。并经该员彻夜盘诘。始据供出埋藏玉石地方。全行起获等语。那礼善、既有拏犯获玉之事。尚属实力办事。已谕军机大臣存记。俟那礼善到京时。带领引见。其缺可不必出。候朕再降谕旨。至本日巴延三奏、查讯张銮同夥冯致安口供内称、张銮寄往肃州魏象纪信内。向肃州道门上袁姓要银子等语。该道系属何人。因何令管门家人。与奸商张銮、欠有银两交涉之事。其咎实所难辞。并著勒尔谨、查明系作何事银两。提犯严切讯拟。若有私弊。将该道据实参奏。毋稍徇隐。寻奏、肃州道陈之铨、旧有长随袁添福、现已告假出口。讯据管门家人供称、上年袁添福。曾买过张銮玉石。俟咨提该犯到甘究办。报闻　　

○又谕、据苏凌阿覆奏、九江关窰工节省银两一摺。所奏殊未明晰。随令军机大臣传询全德、据称向例。每年于关税项下。动支银一万两。为烧造窰器之用。各年实用银七八千余两不等。又给发窰厂工价。俱用市平市色。按照库银。每两扣银八分。已敷市间平色。核计二项。每年约共节省银二千余两。解交造办处充公。此项每两扣银八分之处。诚非木榜所载。但历任俱如此办理。即苏凌阿将来。亦不能不如此办理等语。自系该处实在情形。前降旨苏凌阿、即应据实具奏。乃此次摺内。仍复隐跃其词。盖因从前曾以此为全德之弊。故不肯明言仍照彼办理耳。其实从前所奏。亦非苏凌阿之意。乃系郝硕令其如此参奏。欲以坐实全德之罪。今既询明并无情弊。而苏凌阿将来。又不能不照全德办理。乃故为远避全德一层。意存回护。实系沾染外省恶习。殊属非是。著再传谕苏凌阿、令将窰工节省一项。将来是否仍照全德办理之处。据实覆奏。毋稍支饰。寻奏、窰工支放各项。臣于现在办理之处。覆奏未经声明。请交部严加议处。得旨、此次姑宽。以后戒之改之。摺内又称、俱系仍照全德办理。批、如何。果不出朕所料。又称、实属糊涂。又批、糊涂犹可。用巧则不可。岂不闻今之愚也诈而已矣　　

○兵部议准、山东巡抚国泰奏、东省沿河防汛马步兵。终年竟无操演之事。技艺难免生疎。应嗣后每半年。与存城兵丁互换。一体操演。再寿张营左哨把总。驻劄博平县。距东昌营止四十里。距寿张营一百八十里。应改归东昌营管辖。从之　　

○步军统领奏、河南偃师县民李惠元等、控告该县采办工料。折价累民。应请查审。得旨、此案著派侍郎喀宁阿、胡季堂、驰驿前往河南。秉公查审具奏。所有随带司员。并著一并驰驿。其原控之李惠元等、著交部照例解往质审　　

○旌表守正捐躯湖北当阳县民赵士彦妻王氏　　

○甲申。上以裕贵妃母妃九十寿。晋封裕皇贵妃。亲奉册宝。并御笔扁联。御制诗章。诣裕皇贵妃宫行礼。册文曰、璇扉笃庆。乔龄昭多寿之徵。芝检腾辉。崇嘏致延洪之祝。聿稽彝典。载奉鸿称。裕贵妃母妃。德秉安贞。性成淑慎。椒庭佐治。娴内则而矩度弥彰。兰掖凝祥。育介弟而藩维式衍。侍愉怡于长乐。高年之亲爱尤深。申敬礼于初元。懿号之尊崇久晋。彤编纪盛。颐和逾册载而遥。瑶筴增禔。益算庆九旬之届。宜隆位秩。用集庥嘉。谨以册宝。尊为裕皇贵妃。于戏。绥舀禄于翚衣。丕焕琅函之采。式令仪于鹤发。永钦瑀佩之徽。谨言　　

○谕军机大臣等、前因吴虎炳奏、粤西所属州县。八月以后。间有被旱之处。节经谕令该抚、督饬属员。实力查勘。照例妥协办理。今据桂林奏、接准吴虎炳札称、柳城县知县谭应麒、前报收成八分。嗣又禀改七分。委员密访。据详被旱成灾者。八百余村。前后不符等语。地方有司。理应留心勘核。据实禀报。乃谭应麒、于柳城县收成。先报八分。复改七分。而八百余村被旱之处。匿不呈报。非玩视民瘼。即捏饰讳灾。此等劣员。岂宜姑容。贻误民社。著传谕吴虎炳、即将柳城县被灾确情。妥协经理。务使灾黎得所。其禀报不实之知县谭应麒、即行查明分别参处。至广东省。向来产米较少。每藉粤西米粮运济。今粤西既有偏灾。收成歉薄。自不便复任客商运米出境。恐广东米价。不无稍昂。亦不可不豫为调剂。昨岁粤东。曾向江西购米接济。今岁江西仍属丰收。自可就近籴运。以济民食。若粤东现在米粮不缺。市价不昂。即可毋庸另办。著桂林、饬属确查。悉心筹议具奏。寻奏、现在招商。于江西采买米石。接济粤东。报闻　　

○又谕、永贵奏称、遵旨将高朴、及阿布都舒库尔和卓等、即在叶尔羌城外正法。回众俱皆悦服。惟色提巴尔第、以此案因伊控告。恐不知者谓其构衅。实深愧惧等语。高朴平素扰害回人。众皆痛恨。今见其明正典刑。无不欢悦。自属情理。至此事由色提巴尔第发觉。颇为奋勉。朕尚当施恩嘉奖。有何愧惧之有。即著永贵传谕。令其实心办理。以承恩眷　　

○乙酉。谕、户部奏、查核凤阳、淮安、浒墅、三关。徵收赢余税银。照例以上三年比较。各短少十余万两、及九万余两不等。应令各该监督、照三年中所短最多之数赔补三摺。固属照例办理。但各关赢余短少之故。实由豫省被灾。收成歉薄。今夏二麦俱复歉收。及夏末秋初。又值黄河漫溢。阻滞行商。朕屡经加恩赈恤。其所称米豆商贩。过关稀少。均属实在情形。所有凤阳、淮安、浒墅、三关。短少赢余银两。俱著加恩免其赔补。嗣后不得援以为例。倘监督等、因此次恩免。将来遇有赢余短少之年。辄称货少船稀。藉端侵蚀。查出、除照例赔补外。必行重治其罪　　

○又谕、据铭通奏、盛京工部侍郎兼管奉天府府尹富察善、染患痰症。骤难痊愈等语。所有奉天府府尹事务。著盛京礼部侍郎全魁、暂行兼管　　

○谕军机大臣等、前据陶易供出、蔡嘉树控告徐述夔逆词一案。所批呈词、及行文稿内。袒护开脱之语。系幕友陆炎所改。因谕令萨载等、悖速查拏。解京审讯。嗣经召见解送陶易之江宁府知府章攀桂、询及陆炎之事。据奏、陶易起解时。署总督萨载、曾嘱咐江宁司道。将陆炎圈住。不令远离江宁。朕尚以萨载所办为能事。曾谕知军机大臣。本日该署督奏到、拏获陆炎一摺。阅至陆炎是否尚在江宁。朕以该犯业经萨载饬属圈住。何必为此虗文。因于摺内批抹。及阅至下文。称于二十三日、在宝应县途次盘获。并据供称、因陶易参革解京。在昇平桥姚三房家内、暂住数日。今由江宁起身。前赴淮扬一带。寻觅馆地。舟至宝应县地方。就被盘问拏住等语。该犯既在宝应就获。则非留于江宁可知。何以章攀桂前日面奏。有此一语。或欲于朕前为萨载见好。或陆载曾经嘱咐。而该处司道。奉行不力。二者必居其一。朕遇事无论大小。不肯称涉颟顸。著传谕萨载、即将实在情形。明晰覆奏。毋稍掩饰。至该府章攀桂、平日居官如何。并著萨载、据实覆奏。寻奏、臣于委解陶易时。曾密嘱江宁司道。将陶易任所家属。严加防范。故章攀桂有圈住陵炎之奏。至其平日居官。尚属勤能。报闻　　

○赈贷两淮丰利、掘港、石港、金沙、余西、余东、吕四、兴庄、栟茶、角斜、富安、安丰、梁垛、东台、何垛、丁溪、草堰、刘庄、伍佑、新兴、庙湾、板浦、徐渎、中正、莞渎、临洪、临兴等二十七场。本年旱灾灶民。并予缓徵　　

○丙戌。上诣奉先殿、寿皇殿、行礼　　

○谕曰、土尔扈特亲王策伯克多尔济、自归顺以来。办理游牧事务。极为恭谨。兹闻溘逝。殊堪悯恻。著派乾清门侍卫佛尔卿额、前往奠醊。并赏银五百两。经理丧事。其亲王爵秩。著伊弟奇哩布承袭。授为盟长。奇时布副盟长员缺。著阿克萨哈勒补授　　

○谕军机大臣等、昨据萨载等、派员将江宁书局委员训导保定纬、茶引所大使沈澜、管解到京。交军机大臣。会同刑部审讯。据保定纬供、向来各处缴局书籍。查明在应毁书目内者。俱留存汇缴。其违碍之书。原经签出者。即查核有签处。是否应毁。分别办理。若未经黏签。即将原书发交原缴之员。加签送局。向来俱系如此办理。历有批禀印稿存局可据。本年六月初间。东台县缴到徐食田所呈伊祖徐述夔书籍。查未黏签。因即照旧规办理。其书如何违碍。当时实未阅看。且上年书局委员。原有十余人。今年二月后。各员俱别经差委。又事故离局。局中止留我一人。各处缴来之书。实在不能逐一翻阅。至沈澜供称、系派管书局内来往文移。并不看书。徐述夔书内有无违碍。并不知道等语。保定纬、本属微员。在局司事。将所缴徐述夔之书。照依局中旧规。发县加签。反覆严讯。实属未见悖逆之语。且今年书局止伊一人。亦不能遍加翻阅。于理尚属可信。沈澜、更系承官文移。于书籍无涉。较之陶易身为藩司大员。既据蔡嘉树摘句首告。尚欲为之消弭故纵者。情节迥别。保定纬、沈澜、著省释。正著加恩开复。仍回原任。至学政刘墉所奏、丹徒县生员殷宝山、呈递刍荛之献。因于其家搜出岫亭集内纪梦一篇。中有红者朱也。语近悖逆。当经提解来京会鞫。据称于乙酉年、为本县北门小李家村、朱建爵家教读。伊弟朱建纲、为人凶恶。屡来吵闹。将我书馆打破。以致不能养家。所以借纪梦为题。做这篇文字。骂他男女内外、尊卑上下。几无人物之辨。并说他不惜廉耻之事。因不好直言。故云若问姓名。物之红者是。又因他家中扁对。假借作朱文公子孙。他却惧内。故云其为会稽太守之后欤。抑徽国公之后。固有如此者欤。以见其惧内、是朱买臣之后。而非文公之后。词意轩轾。实是可以看得出来的。至我与朱建纲不和。做文骂他。我学生朱文斗、朱文鸣、都晓得的等语。殷宝山一犯。若果有假托朱姓。隐跃其词。寓其怀想前明之意。自属罪不容诛。理宜尽法惩治。若果如所供。不过系愤激无聊。借端讥毁仇人。计图洩怨。本无悖逆情事。则仅当治其递献呈词。狂妄乖谬之罪。但其所供。尚难凭信。著将供词。行文萨载、杨魁、详细确查。将该犯所供情节。是否实有其事。据实咨覆。所有殷宝山一犯。著该部仍行监禁。俟查覆到日。再行核实定案。至岫亭集评点作序之殷一柱、赵学礼、尹发萃、不过系庸陋无知之徒。其代为评点作序。非沉德潜、与逆犯徐述夔作传者可比。俱著从宽释放回籍　　

○是月。江南河道总督署两江总督萨载奏、九月内。洪泽、宝应、高邮、邵伯、诸湖。因风掣塌各工。节经饬员、先用柴料土方赶紧缕护。现俱坚稳。至所需砖石新料。俟水消后估计。目下先发银四万两购办。以备兴工。统限来岁四月。一律修竣。得旨、览奏俱悉　　

○两淮盐政伊龄阿奏覆、海州所属板浦等场。风潮暴涨。当即饬员、酌动盐义仓榖。先行抚恤。所淹池井。董率灶丁戽洩。现经涸出复业。得旨、览奏俱悉　　

○淮关监督寅著奏覆、接到萨载知会。查拏高朴家人李福。即于九月二十六日、放关时盘获。并同行之熊濂、任效曾等、一并拏交萨载、取供解部。得旨、乐得作此急公任事之语。看汝等包衣下贱之风。终不改。奈何奈何。又批、若非萨载知会。想汝亦必私行放过。今知而拏获。汝之幸耳。　　

○福建按察使瑺龄、奏请陛见。得旨、不必来。外任汝所曾为。但莫学外任习气。一切认真。据理妥办可也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千六十九


大清高宗法天隆运至诚先觉体元立极敷文奋武孝慈神圣纯皇帝实录卷之一千七十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。十一月。丁亥朔。谕、豫省开封、彰德、卫辉、怀庆、河南、归德、陈州、七府。并许、汝、二州。本年雨泽稀少。春麦未得及时播种。业经加恩。将被旱贫民。酌借口粮耔种。俾得耕作有资。并上年出借仓谷。缓至来年麦收后徵还。以纾民力。第念该省久旱之后。复被水灾。穷黎实为可悯。虽此七府二州所属州县。秋收亦有在八分以上者。但二麦既已歉收。元气未能骤复。若将秋后应还之耔种口粮。与出借仓谷。同时并徵。民力未免拮据。著再加恩。将开封等七府属。并许、汝、二州。秋收尚有八分之洧川、鄢陵、中牟、阳武、封邱、兰阳、郑州、荥泽、荥阳、汜水、密县、新郑、夏邑、虞城、新乡、辉县、淇县、延津、滑县、浚县、修武、武陟、孟县、温县、偃师、巩县、宜阳、登封、永宁、渑池、嵩县、三十一州县。所有出借仓谷二十二万六千三百二十一石零。减半徵还。余俟来年秋后徵收还项。其秋收仅有七分之通许、尉氏、禹州、安阳、汤阴、林县、武安、涉县、内黄、获嘉、河内、济源、原武、洛阳、孟津、新安、扶沟、汝州、十八州县。所有出借仓谷二十万五千一百六十五石零。同秋收仅有六分之许州、并襄城、长葛、二县。及毗连灾地一隅被水之淮宁、太康、二县。出借仓谷七万八千九百五十一石零。均缓俟来年秋后徵还。至上年先已被灾。而秋收仅有七分之汲县、临漳、二县。本年出借耔种口粮银四万六千余两。并出借仓谷一万一千七百三石零。均俟来年麦熟后。分别徵还。再汝阳、上蔡、正阳、新蔡、信阳、罗山、商水、西华、临颍、鲁山、郏县、宝丰、伊阳、光州、光山、固始息县、商城、十八州县。出借仓谷二十万四千五百八十石零。先徵十分之六。余俟明年秋后徵还。俾民力更纾。以示轸念穷黎至意。该部即遵谕行　　

○又谕、据勒尔谨等奏、审讯在西安拏获私贩玉石之吴芑洲等七犯。坚供各玉石。或系发卖绸缎。在口外阿克苏、并肃州价买。或系在肃州、凉州、兰州等处。以结欠货帐、折得玉石。并或以货换玉。带回销售。该犯等与常永、赵钧瑞、并不认识。实未向伊等接买玉石。质之赵钧瑞、亦供未认识其人。不敢混扳。反覆严审。矢口不移。至搜出玉石。并无官给照票。自系私贩。但向无治罪专条。请敕部定拟、分别治罪等语。转可不必如此办理。自平定回部以来。所产玉石。除文官所余。招商变价外。其回民违禁私卖。奸商潜踪私买。载回内地。制器牟利者。并不始于此时。而迩年来、苏州所制玉器。色白而大者。不一而足。非自回疆偷售而何。朕久经深悉。第以国家幅＜巾员＞广辟。地不爱宝。美玉充盈。以天地自然之利。供小民贸易之常。尚属事所应有。故虽知之而不加严禁。此即抵璧于山之意。至高朴驻劄回疆。敢于明目张胆。偷卖官玉。价逾钜万。实出情理之外。虽已审明在该处正法。尚不足抵其罪愆。其案内之商人张銮、乡约赵钧瑞、胆敢交结大臣。夥同其家人沈泰、李福、常永辈。偷贩觅利。情罪可恶。自难轻逭。至吴芑洲等、既讯与赵钓瑞等、不相认识。并非高朴案内有名人犯。则不必与张銮等同科。但吴芑洲所贩之玉。既无官给照票。其为私贩无疑。若伊等谓买时实不知情。乃必无之事。此等狡狯伎俩。岂能欺人乎。况已人赃并获。偷贩之罪。实无可辞。亦伊等所自取。但究非与高朴通同贩卖。尚可末减。若将此七人治罪。则前此私贩回疆玉石之人。转得漏网。亦非情法之平。今该犯等所贩之玉。俱已查明入官。亦足以蔽辜。无庸另行治罪。吴芑洲等、现据该抚奏明解京。俟解到时、军机大臣会同刑部、覆讯供词。如果无虚捏。即行奏闻释放。昨陈辉祖奏、于襄阳盘获玉商杨添山等十七名。解到时、亦著详悉研鞫。是否与张銮、赵钧瑞、同夥。或不相干涉。讯取确供。分别办理具奏。其现在或有续获者。亦照此办理。此乃朕格外之恩。凡属商众。俱当感激改悔。若经此次查办之后。复有私赴新疆。偷贩玉石者。一经查获。即照窃盗满贯例。计赃论罪。不能复邀宽贷矣。将此通谕中外知之　　

○又谕、前经降旨各督抚、查缴违碍书籍。并令明白宣示。如有收藏明末国初悖谬之书。急宜及早交出。与收藏之人。并无干碍。又因王锡侯逆词一案。并令各督抚、一体严查。虽节经各督抚、陆续收缴呈进。譬之常人。设遇诟其祖宗之字。亦将泚而不视。而况国家乎。而况食毛践土之臣民乎。但查办业经数载。仍复有续获之书。此非近日之认真。皆由前此之忽略。且如徐述夔所著逆词。狂悖显然。其刊板已久。该督抚并未能豫行查出。即可为奉行不力之据。盖因查书向未定期。各督抚视为末务。每隔数月。奏缴数种塞责。如此漫不经意。何时可以竣事。而挟讐告讦。骚扰欺吓。将百弊丛生。其藏书之人。亦不免意存观望。呈缴逾期。皆各督抚经理不善之故。著通谕各督抚、以接奉此旨之日为始。予限二年。实力查缴。并再明白宣谕。凡收藏违碍悖逆之书。俱各及早呈缴。仍免治罪。至二年限满。即毋庸再查。如限满后。仍有隐匿存留。违碍悖逆之书。一经发觉。必将收藏者。从重治罪。不能复邀宽典。且惟于承办之督抚是问。恐亦不能当此重戾也　　

○又谕、前因军机大臣、讯据高朴家人常永供称、伊跟随高朴往叶尔羌时。沿途驿站。需索银两。少者四两六两。多至五六十两。直隶境内尚少。山西一带渐多。并称高朴曾在保定。喝令鞭打办差家人等语。随降旨令周元理等、明白回奏。昨据周元理奏、查高朴过保定时。因索取清酱未给。将该县办差家人李玉鞭打。前任知县郑制锦、隐忍不言。请交部议处。并自请交部严加议处一摺。已批交该部、严察议奏矣。各省驿站。遇有钦差大臣官员过境。向每豫备公馆。承办供应。屡降谕旨。严加饬禁。地方大吏。如果遵旨查饬。力除积弊。遇有需索骚扰之事。即行参奏。钦差过境。自皆不敢妄行。至直隶为各省首途。直隶如此。他省自效尤滋甚。则需索骚扰之弊。皆由直隶而起。已无可辞咎。今高朴纵容家人。需索骚扰。即在达尔吉善任内。直隶臬司。专管驿站事务。乃容各州县违例支应。致高朴主仆纵恣不法。达尔吉善、所司何事。至其责打办差家人一事。达尔吉善、近在省城。岂得诿为漫无闻见。乃竟匿不具奏。其获戾尤重。达尔吉善、著交部严加议处　　

○又谕、昨召见雅德、据称回子伯克。每日俱上大臣衙门。每见必叩头行礼。殊属非是。中国之待外藩。原有定制。并不在接见间过事森严。如高朴之贪婪勒索。使回人含怨。若非知之早而办之速。恐不免激成事端。岂仅礼仪隆重。即能慑服人心耶。明季文臣。识见浅陋。大率重文而轻武。其武臣、又重内而轻外。每将沿边部落。恣意欺凌。及致酿成变故。则又束手无策。即如明将军李成梁、与本朝构衅。我太祖、太宗、躬行天讨。守边官吏。各皆退避。苟且弥缝。终至困败。其明鉴也。今当国家全盛之时。外藩畏服威德。朕抚驭怀徕。回子等、无不感恩知法。不敢稍怀异心。然而必命大臣前往驻劄者。乃国家亿万年之计。我后世子孙。不可不善体朕意。将所定成法。永远遵守。寻常之见。必以为回子每见大臣。叩头行礼。体统森严。亦所应尔。此特未尝长计远虑耳。若不思患豫防。其弊甚大。所谓涓涓不已。将成江河是也。且大臣等、果能正已率属。恩威并施。伊等自然悦服。倘回子伯克。干犯法律。据实参奏。小则降革。大则予诛。亦不为过。若徒倚恃尊严。欺凌作践。断乎不可。现在准噶尔回人年班入觐。朕施恩优待。厚加赏赉。与内扎萨克无异。大臣等办理新疆事务。回众皆其属下。乃不以恩礼相待。岂抚绥远人之道乎。不但见回子伯克等。不可如此。即土尔扈特、金川番子见大臣。亦不可如此。著交军机大臣、将各回城伯克、及土尔扈特、金川番子等、谒见大臣仪注。一并妥议具奏。并将此旨缮写一通。交尚书房谕阿哥等知之　　

○谕军机大臣等、据高晋等奏、时和驿八堡。每日进埽。口门日窄。溜势湍急。二十五日。口门仅存三丈二尺。随将两坝镶修。正在兜缆堵闭。不意西坝中腰。陡蛰一段。该坝本属坚实。因溜紧搜刷。塌去边埽。撞动正坝。当即督令抢镶。恳准宽限十二日。上紧赶办等语。览之深为廑念。豫省漫口。所关甚钜。前据高晋等奏、时和驿工程。约计十月二十五日合龙。仪封工程。约计十月二十八日合龙。日本盼望甚切。兹复据高晋等奏、西坝中腰。有蛰塌之事。究系所做工作。不能牢固所致。但既因溜紧搜塌。亦无可如何。今高晋等、奏请展限十二日。著照所请。准其上紧赶办。高晋等、务须督饬迅速如法镶做。依限合龙。以慰朕昼夜悬注之意。将此由六百里传谕知之。仍著将赶办情形若何。由六百里覆奏。合龙既经展限。姚立德、不必坐候。即速往河东料理挑河事务。不必两误也　　

○又谕、据伊龄阿奏、前经奏明。俟办理老少余盐事竣。即赴阙仰觐天颜。已蒙圣鉴等语。朕并未批允。伊龄阿来京之奏。此言从何而来。因查检其六月初奏到之摺。据称、俟余盐办有就绪。即奏请赴阙。跪聆圣训。乃属未定之词。因于摺内批览。伊龄阿、即欲来京陛见。亦当专摺奏请。候朕允否遵行。乃执前此览字之批。遂以为允准之据。竟尔定期起程。所办又涉取巧。伊龄阿、著饬行。至此时该盐政任内。并无应行面陈事件。伊龄阿、不必来京陛见。可将此传谕知之　　

○是日起。上以冬至祀天于圜丘。斋戒三日　　

○戊子。谕、本日据巴延三奏、起获张銮同夥私贩之卫全义。寄卖各玉器。内有玉如意一枝。票开价银四千两。览之深为骇异。前次屡降谕旨。禁止贡献。而督抚等、于呈进方物时。间有以玉如意附进者。朕因如意义寓祥占。且计所值无几。间亦赏收。以联上下之情。初不知商人等之居寄罔利若此也。今阅单内、卫全义所寄之玉如意一枝。需售四千两。实出情理之外。其余玉器价值。概可想见。奸商辈以近市三倍之心。贪得无厌。高擡市值以惑人。固属可恨。而督抚等、不惜重费购觅。亦属愚而无谓矣。朕于整玉如意。本非所喜。是以座右陈设。止用镶玉者。而不用整玉。乃众所共知。况回疆玉料。琢成器皿。朕一见即能辨识。今既彻底查禁。将来自不敢复有违犯。但旧时存者。恐尚不少。岂可仍听市侩之昧心渔利。现谕督抚等、即朕七旬万寿。亦不准进贡。其或偶于方物附呈者。不得仍用和阗整玉如意、及大件玉器。即呈进、亦必不收。使奸商无利可图。其弊自息。将此通谕中外知之　　

○谕军机大臣等、据周元理奏、剥运京铜之船户张明安、在香河县狼二窝地方。凿漏船只。偷盗铜觔脱逃一摺。该犯敢于凿船。窃盗官铜。潜行逃窜。情罪甚为可恶。该督务须饬属、迅速严密查拏务获。从重治罪。毋稍稽延疎懈。致令远扬漏网。至该犯所窃之铜。至三千六百余觔。且系凿漏船底。断非一时即能偷运。自系沉于河底。暗为记认。俟事后陆续捞取。并著周元理、即派干员。于凿船相近处所。细心察探打捞。勿留为贼匪潜匿。将此传谕知之。并令将查办情形。即行覆奏　　

○己丑。上诣南郊斋宫斋宿　　

○谕、前经降旨、允江浙所请。于乾隆四十五年正月。启銮南巡。并谕令沿途毋得踵事增华。致滋麋费。第念跸路所经。江苏地面较多。水营行宫等事。皆不能不需用度。前四次南巡。俱曾赏给库银。以资筹办。因谕令高晋、将现办南巡差务。需用银两若干。通盘核计。据实具奏。兹据高晋、将上四次南巡报销银数。及恩赏银两。开单呈览。并称此次差务。除添建行宫三处。余俱撙节办理。较之上届所费。有减无增等语。该省办理差务。所用经费。既有一定章程。上届乙酉年。曾经恩赏运库银三十万两。以资筹办。此次著照乙酉年之例。于运库、恩赏银三十万两。为办理南巡差务之用。即著伊龄阿、照数拨给。仍具摺奏闻。该督务须董率所属。妥协经理。毋得丝毫科派闾阎。致滋扰累。副朕观民孚惠至意。该部即遵谕行　　

○又谕曰、高晋奏、查时和驿漫口下注之水。历陈留、杞县、睢州、柘城、境内之横河、康家河、南沙河、老黄河、均归贾鲁新河。下达江南亳州之涡河。仪封漫口下注之水。一由考城之盘马寺沟。入北沙河。至商邱县之邓滨口。由归德府之陈两沙河。汇入涡河。一由宁陵县之马三河。亦会归德之陈两沙河入涡。是豫省漫水。均以亳州之涡河为总汇。现在贾鲁等河。虽流行迅速。并无阻遏之虞。但水过沙停。势所不免。现与河南、安徽、抚臣札商。委员将贾鲁河、至涡河止。再行逐细查勘。如有停淤。即督饬各州县。照业食佃力之例。归于岁修水利案内。一律疏浚等语。所筹未为妥善。豫省今年漫水下注。其势颇大。而为时稍久。所有经由之各州县。濒水村庄。俱被淹浸。受灾较重。朕屡经降旨、发帑截漕。多方赈恤。不使一夫失所。若如高晋所奏、疏浚贾鲁等河。照业食佃力之例。归于岁修办理。势不能不用民力。灾后贫黎。岂能堪此。且今岁豫省、及安徽、沿河被水成灾各州县。非寻常可比。其疏浚工程。断不宜照常筹办。复滋派累。著高晋、于祥符、仪封、合龙事竣。会同郑大进、闵鹗元、沿途亲行确勘。将应挑之河。核实估计。具摺奏闻。候朕发帑兴工。高晋勘毕各河。即顺道回两江之任。其应浚之河。责成郑大进、闵鹗元、率属实力妥办。俾得善后久远。并使沿河灾民。力作糊口。尤合寓赈于工之意。高晋等、仍将勘办事宜。先行覆奏。该部即遵谕速行　　

○谕军机大臣等、据高晋奏、在豫督工。拟俟大工告俟。奏恳陛见等语。高晋自七月中旬。前赴豫省。督办进埽堵筑漫口等要工。迄今已逾三月。离江省为时甚久。其两江总督印务。虽有萨载兼署。然一切地方事件。亦有必应该督回任办理者。南巡差务。其一端也。况贾鲁河、涡河、一带工程。现已降旨、令高晋于工竣回江。顺道会同郑大进、闵鹗元、勘估具奏。是高晋现在正有承办要务。此时即来京。亦无可训谕之处。著传谕高晋、一俟漫口合龙。大工告竣。即回两江总督之任。不必来京陛见　　

○又谕、前因刑部奏、书吏冯士杰、挖改城票。骗用钱文。事甫发觉。即行逃避。情罪甚为可恶。未便任其幸逃法网。恐潜回绍兴原籍。当经传谕王亶望、派员严行拏缉。今据奏称、冯士杰、籍隶山阴。父母妻室俱经病故。并无子女。亦无宗族房产。止有胞姊马冯氏。查获到案。据供、该犯出外二十余年。从未回家。亦无音信等语。此等刁猾之徒。一见犯案发觉。辄行逃避出京。揣知原籍地方。必行文查缉。不敢遽即逃回。或在江苏地面。潜行逗留藏匿。亦未可定。著传谕萨载、杨魁、即饬各该地方官。实力躧缉。如遇冯士杰到境。务即拏获。派员解京。仍饬委员小心管押。毋致疎懈。该署督等、勿视为海捕具文。徒以空言塞责　　

○又谕、据永贵奏到审办高朴一案情形各摺。其酌定玉价一事。实属不妥。前此商人等。偷玉私贩。皆因变卖官玉。借端影射。今高朴勾串奸商。赃私狼籍。虽属从来所未有。亦实因有此变价而起也。既经尽法惩治。不可不彻底严禁。以杜将来。若仍许商人承买官玉。是显留罅隙。为奸商作弊之地。断不宜如此办理。至所云挑剩之玉。方行发售。如实系质低色青者。谁肯承买。若其中稍有通融。日久又成弊薮。且定价听商人贸易。则与盛京吉林之商卖人□□□帚又□何异。人□□□帚又□本系药品。人或藉以治病。且系陪都所产。久经如此流通。尚属无妨。今玉块采自回疆。其地为新辟幅＜巾员＞。若许商人售贩。实不成事体。设为较量锱铢定价。更属小器。非外域所宜办。朕意现有之玉。莫如匀作数年。概行解京。不必分定成色。招商承买。及令官兵缴价获利。并不必赏给回人。致滋流弊。永贵此时。如尚未办及。最为妥善。如已招商发卖。及官兵认买者。仍行彻回。惟已赏给回人者。即不必彻。况既已严禁商人卖玉。回人即得有玉石。亦难转售。嗣后凡采玉回人。量其多少美恶。或腾格、或绸缎布匹、量为给赏。伊等转得实济。该处存贮钱文绸布等物。均属宽余。尽堪赏用。至官兵更不必赏买。叶尔羌之兵。与喀什噶尔、阿克苏相同。各处既无此赏赉。何独叶尔羌兵丁。予以优恤。亦非平允之道。总之密尔岱山。竟宜永远封禁。或回人赴山偷采。惟当令守卡兵丁。严行稽查。一经盘获。即将人赃、一并解送该管大臣处、严行究治。如果能实力巡查盘诘。私玉自不能偷越。其守卡兵丁回役。亦视其所获之玉。多寡美恶。量为赏赉。官兵回役。当益知感奋。于事更属有益。至和阗之玉。似亦可停止二年。更为妥协。或恐回人私赴河内捞采。虽禁止亦属有名无实。则不妨仍旧。著永贵悉心筹画。奏闻办理。又昨经军机大臣审讯张銮。据供、伊等向俱在阿克苏、私买玉石。或与回人交手。或内地商人。在彼开铺收买。其地为回城售卖玉石之地。且满洲兵丁一城。回人一城。中间相隔。即买卖街。玉石皆聚于彼。其地甚属紧要。且商人路引。皆自乌什总领。在彼临时给发。该处仅系乌什大臣、派游击等官一员。在彼办事。未为妥协。著永贵悉心酌量。如阿克苏、应特派内地大臣一员、驻劄稽查。方为有益。永贵即速奏闻。候朕酌量派往。至高朴家人沈泰、情罪亦甚重大。如尚未正法。即派委妥员。严押解京处究。沿途小心管押。勿稍疎懈。其抄出高朴书籍。不必在彼变价。即行附便解京查办。将此由六百里加紧传谕知之。仍著由六百里覆奏　　

○又谕曰、勒尔谨奏、拏获高朴家人常永之车夫马万金、马士宾、马万龙等、讯据供称、于九月初二日、携带玉石。行至大河驿。有管马号长随萧姓。盘诘来历。掯留玉石一车。索银一千两等语。萧姓长随。以管理马号之人。乃于马万龙等、装载玉石经过。胆敢讹索千金。辄行私放。情罪甚属可恶。不可不严行惩治。著传谕勒尔谨等、即将萧姓长随、速行拏获。派委妥员。沿途小心管解。毋稍疎懈。至大河驿、系何州县所管。该员纵容长随。婪索多赃。纵放私玉。其获咎甚重。著该督等、即速查明。严行参奏。所有失察之该管上司。并著查明。一并附参　　

○喀什噶尔办事大臣吏部尚书永贵奏、据色提巴尔第禀称、密尔岱山产玉地方。有奇盘、舒克苏二处。最关紧要。应专派员管辖。查塔克伯克玉素布、舒克苏伯克布塔雅尔、人俱结实。请即派令巡察。如能实力防范。三年无事。请以应升之缺奏补。再该处卡座。向系大臣派委侍卫验放。请嗣后另派大伯克一员。同驻防守等语。应如所禀办理。至各处埋藏私玉。一时难尽搜查。应咨令各城大臣。通行晓谕。如能自首者。玉石入官。免其治罪。若不自首。经人发觉。除照例治罪外。将玉变价。一半入官。一半赏给出首之人。谕军机大臣等、据永贵奏、防范密尔岱山私行采玉一节。除已降汉字谕旨外。其专派玉素布、布塔雅尔、管辖。并添派大伯克坐卡之处。均如所请行。至高朴现已正法。私行采玉之事。悉委之高朴。伊固不肖之徒。而伊未至叶尔羌以前。鄂对等、即有玉石。可见已非始自高朴。今查阿布都舒库尔家产。藏匿物件甚多。则鄂对藏匿物件。谅亦不少。当一并严查。著传谕永贵、遵照办理。
  </div>
  <div class="pagination">
   <a href="清实录乾隆朝实录_page1405.html">
    上一页
   </a>
   <span>
    ...
   </span>
   <a href="清实录乾隆朝实录_page1401.html">
    1401
   </a>
   <a href="清实录乾隆朝实录_page1402.html">
    1402
   </a>
   <a href="清实录乾隆朝实录_page1403.html">
    1403
   </a>
   <a href="清实录乾隆朝实录_page1404.html">
    1404
   </a>
   <a href="清实录乾隆朝实录_page1405.html">
    1405
   </a>
   <span class="current-page">
    1406
   </span>
   <a href="清实录乾隆朝实录_page1407.html">
    1407
   </a>
   <a href="清实录乾隆朝实录_page1408.html">
    1408
   </a>
   <a href="清实录乾隆朝实录_page1409.html">
    1409
   </a>
   <a href="清实录乾隆朝实录_page1410.html">
    1410
   </a>
   <a href="清实录乾隆朝实录_page1411.html">
    1411
   </a>
   <span>
    ...
   </span>
   <a href="清实录乾隆朝实录_page1407.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
