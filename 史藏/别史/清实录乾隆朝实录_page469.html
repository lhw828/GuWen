<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 469 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 469 页/共 1860 页</h1>
    <div class="content">○诣安佑宫行礼。　　

○幸圆明园。　　

○遣官祭昭忠祠。　　

○谕曰、正黄旗蒙古副都统员缺。著办理青海番子事务副都统衔众神保补授。　　

○谕军机大臣等、昨降旨赏给班第副都统衔。令其前往青海。办理夷情。自备鞍马效力。但该处如查边会盟等、事务尚多。所有一应办公之处。姑准其动用公项。著总督尹继善传谕知之。　　

○礼部议奏、故多罗平郡王福彭遗表称、臣父平郡王纳尔苏、以罪革爵。殁后、蒙恩以王礼治丧赐谥。臣母曹氏、未复原封。孝贤皇后大事。不与哭临。臣心隐痛。恳恩赏复。所请无例可援。得旨、如所请行。　　

○调开化镇总兵岳钟璜、为昭通镇总兵官。建昌镇总兵莽阿纳、为开化镇总兵官。　　

○旌表守正捐躯之湖北汉阳县民邵国宪妻叶氏。　　

○戊戌谕据黄廷桂奏称、上江所属之合肥寿州、凤台凤阳、贵池、怀远、灵璧、虹县、滁州、全椒、和州、泗州、五河、临淮、盱贻、凤阳卫、长淮卫十七州县卫。俱各被水。其临河洼下之处。秋成未免失望等语。今岁各路丰稔。该处虽属偏灾。但被水贫民。不无拮据。所有应完新旧钱粮。著加恩缓至明年麦熟后开徵。以纾民力。该部遵谕速行。　　

○己亥上诣雍和宫行礼。　　

○还宫。　　

○谕军机大臣等、朕恭阅皇考世宗宪皇帝朱批谕旨。见批示原任浙江巡抚黄叔琳缓徵一摺。备悉外省官民。沽名邀誉。藉端逋欠情弊。曲中隐微。仰见皇考聪明睿智洞达治体。朕远不能希踪万一。迩年来各省督抚。凡有奏请缓带旧欠钱粮。朕必降旨俞允。但其中如江南山东之屡被灾歉。自所当行。而其他则如谕旨中所指诸弊。恐尚未能尽免。著将此旨抄录。于各该督抚奏事之便寄去。令其敬谨捧阅。触目警心。在督抚身任地方。固当爱养斯民。亦宜兼筹国计。如偶遇水旱歉收。民力果属拮据。自应据实陈奏。不然、则违道干誉之积习。与顽户猾胥之浇风。亦当深戒而切禁之。毋谓殊恩之可以滥邀也。　　

○庚子。上诣皇太后宫问安。　　

○至静安庄、孝贤皇后梓宫前奠酒。　　

○谕、各省轮年查阅营伍。例应由京特派大臣前往。间有即令该省总督查阅者。朕思总督虽统辖戎政简稽军实。是其专责。而整饬营伍之道。必须不时查核。方有实效。或遇钦差大臣。于该省道路相近。令其就便往查。似觉更多裨益。上届云南、贵州、湖广、营伍。已交该省总督办理今尚书舒赫德、现驻成都。俟军需稽核已有就绪。著即驰驿前往。查阅贵州、云南、营伍军装。回程取道楚省。查阅湖南、湖北、各营。由河南还京复命。再云南所开金沙江水道。工费浩繁。经该部议驳。究于运铜事宜。是否有益。著舒赫德于查阅营伍之便。并行履勘。湖广总督新柱、从前曾经奉差勘阅。于该处形势源委。尚为详悉。亦著驰驿前往。会同履勘。其湖广总督印务。著兵部尚书瑚宝前往署理。即由西安起程。速行赴任。　　

○谕军机大臣等、金沙江工程一事。其有无全行开通、及于运铜事宜有无裨益之处。现差尚书舒赫德、楚督新柱、前往会同履勘。图尔炳阿、身任封疆。于所辖工程。更为明晰。在工属员。是否粉饰侵渔。亦易周知。且非本任经办之事。无庸回护。著将此案实在情形。逐一查访。不可因系督臣经手。有心偏向。亦不可故为避嫌。有所隐讳。更不可揣摩观望。过于吹求。惟秉公持正。据实详悉密行陈奏。该抚之居心。亦即此可见。慎之。　　

○军机大臣等奏、金川平定。请于祭告诸陵之日。遣官告祭孝贤皇后几筵。又奏平定金川。遣官祭告先师孔子。均从之。　　

○辛丑。谕、宴经略大学士忠勇公傅恒、及在事大臣官弁兵丁等著于三月十二日举行。此次筵宴。仍照起程时、于丰泽园搭盖穹庐。所有在京王大臣均著入宴。　　

○又谕曰、办理陵寝事务贝勒公大臣等、朕颇闻伊等向来不睦。昨庆贺金川成功。伊等应同摺会奏。乃分三次各自奏闻。夫陵寝地方。不过偶有一二补放官员事件。有何争竞。泰陵之贝勒公大臣等。亦并未同摺具奏。均属不合。伊等应和衷尽职。何得各怀私意。著传旨申饬。　　

○又谕曰、原任礼部侍郎沉德潜、前令其带原衔食俸。在阿哥书房行走。今年近八旬。精力益衰。著以原品休致。　　

○户部议准、黑龙江将军傅森疏称、黑龙江八旗水师营、兵丁闲散人等。所耕田亩。因夏旱秋霜成灾。所有应交乾隆十二年借给粮石。请缓至十四年秋后徵收。从之。　　

○礼部议奏、国家饰终之典。所以报功奖劳。向来公侯伯子、闲散世爵。照内外文武大臣例。题请赠恤谥葬。祗因官阶。及格。并无劳绩。仰祖父之荫。一体邀恩。殊未允协。嗣后不兼他职行走者。但给一次致祭银两。兼者应给与全葬、并赐谥之处。两议题请候旨。俟命下。交会典馆载入。从之。　　

○赐金川阵亡三等侍卫赠云骑尉丹泰葬祭如例。入祀昭忠祠。　　

○壬寅上诣皇太后宫问安。　　

○四川总督策楞等奏、金酋呈缴器械炮位。送还内地民人。缚献凶首。当将所献番民、讯明各土司所属分领。官兵押发原籍。不准入伍。器械酌给新兵。以备差操。余与炮位送省。又据称马邦作恶。头人郎多阿郎、系起祸之原。请于番众前正法。即委员验实枭示。下部知之。　　

○四川提督岳钟琪奏、大营米面。运回内地。需时增费。查小金川续派土兵二千八百五十名。出力两年。拟以七千石、半为补给坐粮。半为恩赈。又附近大营地方。三年不耕。各寨鸠形鹄面。拟赏米一千石以济穷番。余留给现在兵夫。并资运费。大兵全彻。尚有所存。即分赏随行汉土兵。报闻。　　

○癸卯。谕礼部、朕惟君临天下。隆仪首重乎尊亲。化起宫庭。盛世莫先于崇孝。矧肤功之克奏。悉藉慈徽。而吉日之方诹。适逢嘉庆。欢心允洽。茂典宜遵。钦惟圣母崇庆慈宣皇太后德范光昭。恩晖广被。昇平赞化。钦壸则之宏敷。教育垂仁。仰母仪之懋著。顷金川鞠旅。运筹殚宵旰之劳。每玉戺承颜。启迪荷再三之训。遂得蛮氛绥靖。喜边徼之永宁。从此海宇乂安。遍蒸黎而蒙福。且万里成功之日。正中宫协吉之期。睹嘉祉之骈臻。沐鸿慈之普庇敬展显扬之悃。用申归美之诚。加上圣母皇太后徽号、曰崇庆慈宣康惠皇太后。辉增宝册。纯禧茂集于萱闱。庆溢寰舆。景福常凝于兰殿。式荣显号。聿举彝章。其应行典礼。尔部敬谨详议具奏。　　

○兵部议覆、署湖广总督新柱疏称、湖南大路塘房。东西与粤黔交界。共二百五处。或一区汛塘并建。或咫尺水陆两防。或地非扼要。应请裁彻新塘、大洋、石头、大塘、六塘、长仑、捞溪、丈家、五里堆、楠木铺、怀化、便水、包家、小栗、蜈蜙、黄土、米寨、一十七塘。便水专彻旱塘。盈口塘与便水水塘。应兼防水陆。除有兵房官厅者。余添建厢房、围墙、了楼、烟墩、兵丁每汛五名。不足者拨已彻塘兵添置。各四五名。余兵回营差操。应如所请。从之。　　

○钦差户部尚书舒赫德奏称、川省旧管新收。共军需银七十七万二千九百余两。部拨及外省协济银八百七十九万一千一百余两。现存一百五十万三千余两。军兴以来。用司库及府厅州县酌留存贮银、五十七万一千余两。查此项银、以备地方紧要。不可久缺。应于存银照数拨还。尚余九十二万一千余两。现在应付回兵水陆船只夫马之需。又从前雇马雇夫运米。及铁斤草料。价应找给。又出师官兵赏恤。均宜留备。查各省尚有奉拨未到银。应请将一百万两、留备前项支用。余银查川省本年额赋、奉恩缓徵。临边要地。炉藏各站。岁有供应。宁使多备无缺。应再拨银一百万两。以备岁需。计核少银四十五万两。请于就近湖广起解银、截拨足数。其江浙等省未到银。未出境者解回。出境者于所到省分截收。山西未到银。必由西安前进。西安库贮无多。应全数留陕。似此酌量截收。既省沿途脚费。又于各省有济。行知造报。并候部核。奏入。得旨、军机大臣会同该部速议。旋议、于江浙等省未到银二百五万两内。拨银四十万两。以补陕省酌留之数。再拨三十二万两。以补甘肃备贮之数。余照所请行。　　

○以孝陵副总管扎勒杭阿、为孝陵总管。　　

○甲辰。孝昭仁皇后忌辰。遣官祭景陵。　　

○谕军机大臣等、据策楞、岳钟琪、会奏、军前所调土兵。应领行装坐粮银两。酌将米石折给。其离营窎远之里塘、巴塘、及十二部落等处、不愿领米者。仍听其照例、由地方官请领银两等语。从前颁赏番民银两。官吏乘机侵渔。率皆有名无实。上司相隔遥远。耳目不能周察。番民无所控诉。遂致急而生变。失番心而启边衅。多由于此。今里塘等所给银两。断不可仍蹈前弊。著传谕策楞、岳钟琪、令其实力督率属员。按名分给。务期均沾实惠。毋得听官吏欺朦。稍有侵蚀。此等事皆伊二人专责。各宜加意查察。　　

○大学士等奏、前因金川用兵。增添驿站。各衙门递军营公文。送军机随报发往。以速公务而省驿马。今军务告竣。台站卷彻。各衙门应照旧分别缓急。应用火牌者。即发马递。无庸送军机附发。余交提塘递送。又查奉旨速行、及军机紧要之件。非逐日常有。应交兵部随到随发。用驿马无多。不必汇齐。至交塘递文书。虽寻常事件。但既属公移。理宜迅速。应交兵部行知各省遵现奉谕旨整饬。从之。　　

○乙巳。上诣皇太后宫问安。　　

○幸丰泽园演耕。　　

○谕军机大臣等、金川平定。边徼敉宁。该省吏治民瘼。一切事务。均须整顿。以策楞之坦怀练事。与岳钟琪和衷共济。必能纾朕西顾之虑。第其中尚有须斟酌办理者。如汉奸一事。凡诸蛮启衅。多由伊等煽诱而成。当此声威震叠之后。似宜乘时厘剔。去其蝥贼。然番酋甫经归命。地方官若急于廓清汉奸。番酋无所知识。不免闻风疑惧。而汉奸往来日多。已成锢习。一旦俾无所容。亦必藉端挑构。恐三五年后又复不宁。是以除奸而反以长奸。欲息事而反以滋事。此中机宜。不可不细加审度。著传谕策楞、岳钟琪、令其悉心酌量。从长体察。不必用意过锐。期效过速。俟诸番信服既深或严其疆域。或稽其出入。随时留心设法整理。于休养抚字之中寓防微杜渐之意。使番民相安。萌糵不作。斯为国家久远之计也。　　

○又谕前据策楞奏称、讷亲应赔之项。伊同爱必达、阿里衮、每年愿交银二万两等语策楞、爱必达、阿里衮、三人虽同属讷亲弟兄。同为督抚。而策楞则原系御前侍卫深知其可用。特行简拔。初非因讷亲而加委任。至爱必达、阿里衮、则因其为讷亲之弟。其人尚有出息。是以洊加擢用。伊等返衷内问其分量宁不自知。及讷亲获罪以后策楞之惭恧愧愤。见于颜面。其办理军务、及地方事宜、悉能实心实力。坦白自将毫无观望犹豫。深得大臣之体而爱必达、阿里衮、于讷亲之事从未见其恳切沥陈。不无心怀疑惑办里诸事。均觉畏首畏尾。夫父子罪不相及。何况兄弟。朕于臣工功罪赏罚一出于大中至正。不存丝毫成见。爱必达、阿里衮、若因讷亲正法少有怨望则罪不可贳。然朕亦谅其不敢出此。惟是识见卑小。自信不及。因而办事之处亦不能如策楞之爽直奋勉。即此一端已宜加以薄罚。伊兄弟三人所有每年认赔二万两之数著减去五千两。令爱必达、阿里衮、按年措交银一万五千两。其策楞名下免其代赔。并将此旨详悉传谕以示朕教导成全之意。　　

○礼部议奏奉恩将军松健呈请、残疾不能。当差照例请退。并请以胞弟之子良永袭爵。查与例符。从之。　　

○旌表守正被戕之贵州镇宁州蛮民阿乔妻阿久。　　

○丙午。遣官祭贤良祠。　　

○丁未。谕曰原任总兵任举奋勇捐躯。前经加恩优恤。荫袭其子。令伊子任承恩来京谢恩。召见之时。看来颇有出息。但年齿尚幼。著暂行回籍。令伊祖伊母、善为抚养教导。俟成立后来京当差。闻其家道贫乏。著赏给内府银五百两。交与伊母、以为养赡家口之赀。并传谕巡抚阿里衮、留心照看。该部知道。　　

○又谕、据准泰奏将山东连年逋欠、开列清单附奏。统计已二百四十四万余两。虽该省积欠之余。所有应行催追钱粮。均经朕特颁恩旨。分年缓带。但山东民情。习惯抗粮。即此而观。则朕前命抄寄世宗宪皇帝朱批谕旨内、所指诸弊。恐不能免。除从前积逋按照缓带年分、遵旨办理外。向后应徵之项。务须督率有司。年清年款。毋令顽户奸胥。因循锢习。肆其抗延。著传谕准泰知之。　　

○谕军机大臣等、川省马匹协拨购备。为数颇多。大兵回营之后。所余之马。除补营驿缺额之外。其尚可喂养者。未便全留该省。徒费饲秣。经略大学士忠勇公傅恒、虽奏称马多瘦乏。然亦未必悉不堪用。官兵由成都回陕者。逐渐经过。则马匹亦渐余剩。自宜豫为之计。若此时不行卷站之法。兵过马留。势必又须派夫赶送。转多烦费。可传谕舒赫德、策楞、令将余剩之马。按站卷回。即交陕省存留以补缺额。纵不无疲瘦。而大差既竣。加意喂养。自可备用。较之另行动项购买者。尤属省便。并传谕经略大学士忠勇公傅恒、总督尹继善、知之。　　

○又谕、据策楞奏称、莎罗奔、郎卡、感朕宥死之恩。选进番童番女各十名。代伊等服役。已专差送赴经略大学士忠勇公处。又现在刮耳崖、修建祠宇。供奉经略大学士忠勇公长生禄位。两酋此番向化。实出至诚。但伊等更生。固朕旷荡之恩。亦由经略大学士忠勇公傅恒、忠诚办理之所致。生祠自应听其建立。至番童番女。理不当留。已令总督策楞、量加奖赏。可传谕经略大学士忠勇公、将所送幼番即发还成都。交策楞传令该酋领回。　　

○又谕曰、金酋莎罗奔郎卡因不能赴阙谢恩。选进番童番女。代伊等服役等语。伊等既经纳款。尽其部众。皆所隶属。何必留此龆龀无知之幼番。应传谕总督策楞俟经略大学士傅恒、将番童番女发到之日。即宣朕敕谕令其领回。莎罗奔、郎卡、既实心向化。似尚知道理。非冥顽异类可比。著量加奖赏。以示柔远之仁。敕谕一道。并发令通事告彼。圣旨系特命章嘉呼图克图所译恐此间所译。不能尽悉圣意。尔等应钦遵弗谖。永安荒徼。　　

○谕金川土司莎罗奔、前因尔等罔遵法纪。侵扰邻番。地方大吏。请旨兴师问罪。而在事大臣。讷亲、张广泗、种种办理不善。致尔等情曲无由上达。朕已将伊等军法从事。特遣大学士傅恒。前往经略。大学士秉志忠诚。勇略素著。乃中朝第一亲信大臣。果能振扬威武。申明纪律。且洞悉尔等控诉之隐情。深鉴尔等归诚之夙愿。据实入告。朕体上天好生之心。悯尔等无知触法。俯允纳降。今据总督策楞奏称尔等感激天恩。因莎罗奔年老龙钟。郎卡未经出痘。不能赴阙叩谢。谨进番童番女。代尔等服役等语。外番蒙古部落甚众。未出痘者概不令来京。此天朝定制。郎卡原不应来。莎罗奔衰老不能远涉。不来亦是。至尔等之地。皆皇朝之地。尔等之人。皆皇朝之人。尔等在本境稽颡叩谢。与亲赴阙廷何异。番童番女。长育本境。亦与豢养内地何异。尔等蕞尔番蛮。本不足当皇帝亲降谕旨。因尔等实心向化。欲亲赴阙谢罪。是以特加晓谕。并交总督酌量奖赏。尔等其敬谨遵奉。安分守法。勉力向善。皈依佛教。各守封疆。永无侵轶。向化各土司。亦断无侵扰尔等之理。设各土司有欺凌尔众者。许控告总督提督。为尔等分剖曲直。毋得辄肆争斗。所有番童番女。俱著总督策楞发交领回。以示柔远抚顺至意。特谕。　　

○又谕曰、策楞奏称、卡撒事竣。尚须驻劄美诺。办理诸番善后事宜。约于三月初间、方能起程等语。金川国务虽竣。善后诸事。头绪纷繁。理应详悉妥办。策楞能否如期回省。难于豫料。舒赫德所有稽核军需事宜不必等候策楞。一面速行查办。如有应公同酌定之事。亦即行文咨商。或密劄知会。庶不致稽延时日也。著传谕舒赫德知之。　　

○礼部奏、经略大学士忠勇公傅恒、率同诸臣谢恩。应照会典仪注。在丹墀内。或照上年出师时受敕。在丹陛上。恭候钦定。得旨在领敕书处。　　

○四川总督策楞奏、犬羊之性靡常。防范之方宜豫。近大金川之杂谷。地广人众。金酋不敢生心。绰斯甲本属周亲。未必与构。惟革布什咱、巴底巴旺、小金川、沃日等处。势孤力弱。从前金酋心怀吞并。不为豫防。恐日久生事。拟于卡撒事毕。暂驻小金川。劝谕各土司和好。声气联络。为合从之计。遏窥伺之机。可以弭衅。得旨、甚是。惟应使番部自为藩篱。使我声息常通。亦祗可如此而已。　　

○戊申。上诣皇太后宫问安。　　

</div>
    <div class="pagination">
<a href="清实录乾隆朝实录_page468.html">上一页</a><span>...</span><a href="清实录乾隆朝实录_page464.html">464</a><a href="清实录乾隆朝实录_page465.html">465</a><a href="清实录乾隆朝实录_page466.html">466</a><a href="清实录乾隆朝实录_page467.html">467</a><a href="清实录乾隆朝实录_page468.html">468</a><span class="current-page">469</span><a href="清实录乾隆朝实录_page470.html">470</a><a href="清实录乾隆朝实录_page471.html">471</a><a href="清实录乾隆朝实录_page472.html">472</a><a href="清实录乾隆朝实录_page473.html">473</a><a href="清实录乾隆朝实录_page474.html">474</a><span>...</span><a href="清实录乾隆朝实录_page470.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
