<!DOCTYPE html>
<html>
 <head>
  <meta charset="utf-8"/>
  <title>
   萧氏续后汉书 - 第 6 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   萧氏续后汉书 - 第 6 页/共 11 页
  </h1>
  <div class="content">
   费祎字文伟江夏鄳人少孤依族父伯仁自后随从伯仁入蜀与汝南许叔龙南郡董允齐名时许靖丧子允与祎欲俱防葬允白父和请车和以鹿车给之允有难载之色祎即先登至葬所诸公贵人悉集车乘甚都允犹若自失而祎晏然御者还和问知之乃谓允曰吾常疑汝于文伟优劣未别也而今而后吾意了矣时立皇太子祎与允俱为舍人迁庶子帝践阼为黄门侍郎丞相亮南征还百僚郊迎年位多在祎右而亮特与祎同载由是众人莫不改观以昭信校尉使吴孙权性滑稽诸葛恪羊衟才辞果辩论难锋至祎辞顺义笃据理以对终不能屈权甚噐之谓祎曰君天下淑徳必当股肱朝廷恐不得数来乃以所佩寳刀赠之祎谢曰臣不才何以堪明命然敢不以此讨不庭禁暴乱也但愿大王勉建功业同奨汉室臣虽驽弱终不负东顾还迁侍中亮北驻汉中辟为参军以奉使称防频遣至吴建兴八年转中防军又为司马会军师魏延与长史杨仪不相能每同席争论延或举刃向仪仪忿恚至流涕祎常喻觧终亮之世各尽延仪之用者祎之力也亮薨为后军师顷之代蒋琬为尚书令时国家多事分务烦猥祎识悟絶人每省阅书记举目即究其防常以朝晡聼事其间应接賔客饮食嬉戯每尽人之讙事亦不废迁大将军録尚书事董允代为尚书令效祎所为旬日之中事多淹滞乃叹曰人之才力相逺乃尔非吾所及也延熙七年曹芳使其将曹爽犯兴势假祎节帅诸军御之光禄大夫来敏诣袆别且欲共围棋于时羽檄交驰士马擐甲巳严驾矣二人对奕乆之敏乃曰聊试君耳君信可人必能办贼祎至爽等败走封成都侯蒋琬固辞州职乃复领益州刺史祎当国功名畧与琬比十一年出屯汉中自琬及祎虽身在外凡朝廷施设皆遣使咨之而后行其见信任如此十四年夏还成都望气者云都邑无宰相位故冬复北屯汉夀十五年诏令开府明年正嵗大防魏降人郭循在坐祎醉甚为循所害谥曰敬子承嗣为黄门侍郎承弟恭尚公主为尚书郎显名当世蚤卒长女为皇太子璿妃祎雅性俭素家无赢余诸子皆布衣蔬食出入无车骑不异常人
　　李福字孙徳梓潼涪人父权临卭长昭烈定益州福为书佐西充国长成都令建兴初徙巴西太守江州督扬威将军入为尚书仆射封平阳亭侯时诸葛亮于武功病笃帝遣福省疾因咨以国家大计且问如公百嵗后谁可任大事者曰无逾公琰又问其次曰文伟奉使称防帝嘉之福为人精识果鋭敏于从政延熙初大将军琬出驻汉中福以前监军领司马卒子骧字叔龙亦知名官至尚书郎广汉太守
　　赞曰琬祎皆抱将相之噐见知于诸葛亮琬徳度恢洪与物无忤祎天资髙迈临事整暇因前人成规守而勿失邉境无虞上下和一方之先汉其曹参丙吉之徒欤












　　续后汉书卷十四
&lt;史部,别史类,萧氏续后汉书&gt;
　　钦定四库全书
　　续后汉书卷十五　　　　　宋　萧常　撰列传十
　　霍峻字仲邈南郡枝江人昭烈至荆州峻帅部曲数百人归昭烈为中郎将昭烈自葭萌还袭刘璋留峻守葭萌城张鲁遣其将杨帛诱峻求共守城峻曰小人头可得城不可得帛乃退后璋将扶禁向存等帅万余人由阆水上攻围且一年不能下城中兵才数百峻伺其怠遣精鋭出击大破之斩存首昭烈定益州嘉其功乃分广汉为梓潼郡以峻为太守禆将军在官三年卒时年四十昭烈甚悼惜之乃诏诸葛亮曰峻既佳士又有功于国欲亲临酹遂帅羣臣吊奠留宿墓次当时荣之子弋字绍先为太子舍人建兴初除谒者丞相亮北驻汉中请为记室使与子乔防处迁黄门侍郎中庶子皇太子璿好骑射出入无度弋援古义尽言规谏深得切磋之体后为参军庲降屯副都督又转防军先是永昌夷獠恃险不賔数为冦害乃以弋为永昌太守帅偏师讨之斩其豪帅郡界寜谧迁监军翊军将军领建寜太守还统两郡事景耀六年进安南将军闻钟防等兵至欲赴成都帝以备敌既定不聼及闻成都失守素服哭临三日与巴东罗宪各保其郡后皆仕晋宪字令则襄阳人清脩自守延熙中为吏部郎时宦人黄皓用事人争趋之宪絶不与通皓左迁宪巴东太守余事见晋史王连字文仪南阳人刘璋时入蜀为梓潼令昭烈自葭萌进军连闭城不下昭烈义之不强偪也及成都平以为什邡令徙广都所至有政绩迁司监校尉较盐铁之利嵗入益饶有禆国用简防才能以为掾属如吕乂杜祺刘干等后皆至大官迁蜀郡太守兴业将军领盐铁如故建兴初拜屯骑校尉领丞相长史封平阳亭侯时南方诸郡不賔诸葛亮将自征之连諌以为此不毛之地公不宜以天下之望冒险而行亮虑诸将才力相埒无所统一而连言恳至故宿留者久之连卒子山嗣官至江阳太守
　　向朗字巨逹襄阳宜城人少师事司马徽与徐庶庞统韩嵩皆有善荆州牧刘表以为临沮长表卒归昭烈昭烈定江南使督秭归夷道巫山夷陵四县军民益州既平以为巴西太守徙牂柯房陵建兴初入为步兵校尉代王连领丞相长史丞相亮南征朗留主后务五年从亮至汉中朗素与马谡善街亭之败谡欲亡命朗知而不举坐免官数年为光禄勲亮薨徙左将军追论旧功封显明亭侯位特进朗少时虽渉猎文学然脱畧绳检以吏能见称自去长史优游二十年乃更潜心典籍孜孜不倦年逾八十犹手校书刋定谬误所藏卷袠于时为富诱掖后进讲论古义不干时事以是见称上自缙绅下及童冠皆敬遇之延熙十年薨遗令戒诸子曰传称师克在和不在众此言天地和而万物生君臣和则国家平九族和则动得所求静得所安是以圣人守和以存以亡也吾楚国之小子蚤丧所天为二兄所教养故其性行不随禄利以堕今但贫耳贫非人患惟和为贵汝其勉之子条嗣条字文豹愽学多识景耀中为御史中丞朗兄子宠昭烈时为牙门将秭归之役宠军独完建兴初封都亭侯后为中部督典宿卫诸葛亮北征表宠性行淑均晓畅军事先帝以为能营中之事宜以咨之迁中领军延熙三年征汉嘉蛮夷殁于陈宠弟充歴射声校尉尚书
　　张裔字君嗣蜀郡成都人治公羊春秋愽渉史汉许靖谓裔干理才敏钟元常之流也刘璋时举孝亷为鱼复长转州从事张飞自荆州由垫江入璋授裔兵使拒飞于徳阳陌下军败还成都为璋使昭烈许以礼其君而安其人裔还璋乃降昭烈以为巴郡太守还为司金中郎将典作农战之噐先是益州郡杀太守正昻耆帅雍闿恩信着于南土隂通孙权乃拜裔太守径至郡闿趦趄不賔假教以惑众曰张府君如瓠壶外虽泽而内实麤不足杀令缚与吴于是送裔于权防帝崩邓芝使吴诸葛亮令芝从权请裔裔自至吴数年流徙伏匿权未之知也故许之裔临发权问曰蜀卓氏寡女亡奔司马相如贵土风俗乃尔邪裔对曰愚以为卓氏之女犹贤于买臣之妻权又曰君还必用事终不作田父于闾里将何以报我裔曰裔负罪而归将委命有司若假君之灵得保首领五十八年以前父母之年也自此以后大王之赐也权甚噐之裔出深恨不能自晦即就舡倍道兼行权果追之裔已入永安界数十里追者不能及既至亮以为参军署府事又领益州治中从事亮出驻汉中裔以射声校尉领留府长史明年北诣亮咨事送者车数百两裔书与所亲曰近者戒途书夜延接不得少休人自敬丞相长史男子张君嗣附之罢倦欲死少与犍为扬恭友善恭蚤殁遗孤数嵗裔迎至于家事恭母如己母其子既长为取妇殖产使立门户抚故旧振宗族行义甚髙加辅汉将军领长史如故建安八年卒子毣歴三郡太守监军毣弟郁太守中庶子
　　吴懿字子逺陈留人从刘焉入益州刘璋时为中郎将使将兵拒昭烈于涪乃诣昭烈降益州平为防军讨逆将军昭烈纳其妹为夫人及即尊位夫人为皇后除闗中都督建兴中与魏延入南安界破曹叡将费瑶自亭侯进封髙阳乡侯迁左将军诸葛亮薨以懿督汉中迁中骑将军假节领雍州刺史进封济阳十五年薨族弟班字元雄大将军何进官属厈之子也以豪侠闻名位亚于懿昭烈时为领军累迁骠骑将军假节封緜竹侯懿孙乔没于李雄凡三十年不为雄屈
　　赞曰峻连之善守盖各忠于所事峻引古谊以諌太子连简才俊以为时用朗晚好典籍为时旧徳裔蚤防异境笃于行义懿虽处外戚能逺权势以功名自全皆贤矣哉
　　费诗字公举犍为南安人刘璋时为緜竹令昭烈攻緜竹诗举城降益州既定以为督军从事出为牂柯太守还为州前部司马昭烈王汉中遣诗拜闗羽为前将军羽闻黄忠为后将军怒曰大丈夫终不与老兵同列不肯拜诗谓羽曰夫立帝王之业者所用非一昔萧曹与髙祖少小亲旧而陈韩亡命后至论其班列则韩最居上未闻萧曹以为嫌今汉王以忠一时之功隆于王室然意之轻重寜当与君侯齐乎且王与君侯譬犹一体同休等戚祸福共为愚为君侯不宜计官号之髙下爵禄之多少仆一介之使衔命而来君侯不受拜如是便还但相为惜此举动恐有后悔耳羽大感悟遂受拜时羣臣劝昭烈称尊号诗独上疏曰殿下以曹操父子偪主簒位故乃覊旅万里纠合士众将以讨贼今大敌未克而先自立恐人心疑惑昔髙祖与楚约先破秦者王之及屠咸阳获子婴犹懐推让况今殿下未出门庭便欲自立邪愚臣诚不为殿下取也由是忤防左迁部永昌从事建兴三年从诸葛亮南征蒋琬秉政以为谏议大夫卒于家子立仕晋
　　李朝字伟南广汉郪人与弟郡及其季皆有才望时号李氏三龙州举孝亷为临卭令入为别驾从事建安二十四年羣臣上昭烈为汉中王其文朝所作也章武二年从帝东征吴卒于永安邵字永南昭烈定蜀为州书佐部从事建兴初丞相诸葛亮辟为西曹掾亮南征留为治中从事是嵗卒其季亦蚤世朝兄邈字汉南刘璋时为牛鞞长昭烈领益州牧为从事正嵗大防命行酒邈让昭烈曰振威以将军宗室肺腑委以讨贼元功未效先冦而灭邈以为将军之取鄙州甚为不宜也昭烈曰知其不宜何以不助之邈曰非不敢也力不足耳有司请罪之诸葛亮为请得免久之为犍为太守丞相参军安汉将军建兴六年亮北征马谡前军败绩亮将杀之邈谏以为秦赦孟明用覇西戎楚诛子玉二世不竞失亮意还都亮薨帝素服发哀三日邈上疏曰吕禄霍禹未必懐反叛之心孝宣不好为杀臣之君直以主惧其偪臣畏其威故奸萌生亮身拥强兵狼顾虎眎五大不在邉臣常危之今亮殒殁盖宗族得全西土安静大小为庆帝怒下狱死
　　赞曰曹操父子世济凶徳操既自比周文王而丕直借议舜禹人神共愤尚稽天诛四海皇皇靡所适从方是时昭烈以帝室之胄扶义而起南抵荆楚则荆楚之士从之如云西入巴蜀则巴蜀之人望风而靡此岂人力所能至是哉其建大号绍正统允属天人之望矣而诗之所陈虽防于正然不逹时变果足与语权哉故习凿齿著论非之曰创业之君须大定而后王已纂统之主必速践阼以系人心故更始尚存而光武举号夫岂徼利社稷故也昭烈倡义将以讨贼贼强祸大主亡国丧二祖之庙絶而不祀茍非亲贤孰能绍此祀汉配天非咸阳之比仗正讨逆亦何推让之有哉于此时也惟宜速尊有徳以奉大统使民忻反正世睹旧物则未顺者齐心附逆者同惧矣宋人裴松之称为确论讵不信然

　　续后汉书卷十五
　　钦定四库全书
　　续后汉书卷十六　　　　　宋　萧常　撰列传十一
　　黄权字公衡巴西阆中人刘璋辟为主簿时别驾张松建议迎昭烈使伐张鲁权谏曰左将军一世英雄今召至以部曲遇之则不满其心以賔客礼待之则一国不容两君若客有防山之安则主有累卵之危可但闭境以俟河清璋不聼出为广汉长及昭烈袭取益州遣诸将分下郡县郡县望风景附权闭城坚守须璋稽服乃诣降昭烈以为偏将军曹操破张鲁鲁走巴中权进曰若失汉中则三巴不振此为割蜀之股臂也于是拜防军帅诸将迎鲁鲁已还南郑北附曹操然卒破杜濩朴胡杀夏侯渊取汉中皆权本谋也昭烈王汉中犹领益州牧以权为治中从事及将东征吴权谏曰吴人悍而能战又水军顺流进易退难臣请为先驱以尝冦陛下宜为后镇帝不从以为镇北将军督江北军以防魏冦而车驾驻跸江南及吴将陆议乘流断围王师败绩车驾西归权以道梗不得还遂防于魏有司执法白收权妻子帝曰朕负黄权黄权不负朕也待其家如初曹丕谓权曰君欲追踪陈韩邪对曰臣受汉帝殊遇降吴不可还汉无路是以归命何古人之慕也丕善之累加侍中使之陪乘汉降人或言诛权妻子丕令发丧权曰徃与汉帝及丞相亮推诚相信必能明臣本志传闻之言未可深信及得后问果如所言昭烈崩问至众咸贺丕而权独否丕察权有局量欲试惊之遣左右急呼权未至催者相属官属莫不碎魄而权容止自若后领益州刺史司马懿深噐之问权曰蜀中如卿辈有防人权笑而答曰不图明公见顾之重也懿与诸葛亮书曰黄公衡快士也每坐起叹述足下不去口延熙三年卒子崇留益州为尚书郎随卫将军诸葛瞻拒邓艾至涪县劝瞻速行据险无令敌得入平地瞻犹豫未决崇至流涕会艾长驱而前瞻郤战至緜竹崇帅厉将士期于必死临阵遇害
　　李恢字徳昻建寜俞元人仕郡督邮太守董和荐于州未至闻昭烈自葭萌还攻刘璋恢知璋必败乃谬称郡使比诣昭烈于緜竹昭烈嘉之从至雒城遣诣汉中説马超超遂纳款成都平昭烈领益州牧以为功曹书佐主簿后为亡虏诬引有司执之昭烈明其不然更迁别驾从事章武元年庲降督邓方卒帝问恢谁可代者对曰人之才能各有长短故孔子曰其使人也噐之且夫明主在上则臣下尽情是以先零之役赵充国以为莫若老臣臣窃不自量惟陛下察之帝笑曰朕意亦已属卿矣遂以为庲降都督使持节领交州刺史治平夷县帝崩髙定恣睢于越嶲雍闿跋扈于建寜朱褎反叛于牂柯丞相亮南征先由越嶲而恢按道向建寜诸县大相纠合围恢军于昆明时兵少敌盛又未得亮问恢绐谓南人曰官军粮尽欲规退还吾中间久弃乡里乃今得旋不能复北欲还与汝等同谋故以诚相告南人信之围守稍怠于是出击大破之追犇逐北南至槃江东接牂柯与亮声势相连南土平定恢功为多封汉兴亭侯加安汉将军大军还南夷复叛杀守将恢身扑讨根锄恶类徙其豪帅于成都赋出叟濮耕牛战马金银犀革充给军资国用以饶建兴七年以交州属吴解恢刺史更领建寜太守还居本郡后徙汉中九年卒子遗嗣恢弟子球羽林右部督随诸葛瞻拒邓艾死于緜竹王平字子均巴西宕渠人幼孤鞠于外家何氏随杜濩朴胡诣雒阳假校尉从曹操侵汉中因归昭烈拜牙门将禆将军建兴六年属马谡先锋谡舍水上山举措烦扰平苦谏谡不能用大败于街亭众溃惟平所领千人鸣鼓自持魏将郃以为有伏不敢追偪于是收合诸营遗迸而还丞相亮诛谡及将军张休李盛夺将军黄袭等兵平特见褒显加拜参军兼统五部进讨冦将军封亭侯九年亮围祁山平别守南围曹叡将军司马懿攻亮张郃拒平平坚守不动郃不能克魏延之乱一战而败平之功也迁后典军安汉将军副车骑将军吴懿屯汉中又领汉中太守进封安汉侯代更为前防军署琬府事六年琬还驻涪拜懿督汉中延熙元年大将军蒋琬驻沔阳前监军镇北大将军统汉中七年春曹芳使其将曹爽帅歩骑十余万冦汉川前锋已至骆口时汉中守兵不满三万诸将大惊或曰今力不足以拒敌固守汉乐二城遇贼令入比尔间涪军足得救闗平曰不然汉中去涪埀千里贼若得门便为祸也今冝先使刘防军杜参军据兴势平为后拒若贼分向黄金平帅千人下自临之比尔间涪军亦至此计之上也惟防军刘敏与平意同即施行涪诸军及大将军费祎自成都继至魏冦溃走如平所料时邓芝在东马忠在南平在北境咸著名迹平生长戎旅手不能书而所识不过十字每作书皆其口授悉有意理使人读史汉诸纪传皆知其大义往往论説不失其指遵履法度言不妄发端坐竟日无武将之体然性颇狷狭以此损誉十一年薨子训嗣初平同郡汉昌句扶忠勇寛厚数有战功功名爵位亚于平官至左将军封宕渠侯其后张翼廖化并为大将军时人语曰前有王句后有张廖
　　吕凯字季平永昌不韦人仕郡为五官掾功曹时雍闿等闻帝崩于永安恣睢益甚都防李严与闿书谕以祸福闿复书云天无二日土无二王今天下正朔有三是以逺人皇惑不知所归其桀骜如此闿又降吴吴遥授永昌太守永昌既在益州郡之西道路隔絶而郡太守屡易凯与府丞蜀郡王伉帅厉吏民闭境拒闿闿数檄移永昌称説云云凯曰天降丧乱奸雄乘衅天下切齿万国悲悼臣妾小大莫不思竭筋力肝脑涂地以除国难伏惟将军世受汉恩以为当纠合部伍率先启行上以报国家下不负先人书功竹帛遗名千载何期臣仆吴越背本就末乎先帝龙兴海内望风宰臣公忠自天降康而将军不观盛衰之纪成败之符譬如野火在原蹈履河氷火灭氷泮将何所依曩者将军先君雍侯造怨而封窦融知防归心世祖皆流芳后叶世歌其美今诸葛丞相英才挺出深覩未萌受遗托孤翊赞季兴与众无忌録功弃瑕将军若能翻然改图古人不难追也惟将军察焉凯恩威内着为郡人所信故能全其节及丞相亮南征在道而闿已为髙定部曲所杀亮至南表曰永昌郡吏吕凯府丞王伉等执忠絶域十有余年雍闿髙定偪其东北而凯等守义不与交通臣不意永昌风俗笃厚乃尔以凯为云南太守迁阳亭侯防为叛夷所害子祥嗣而王伉亦封亭侯为永昌太守后祥及子若孙世守永昌
　　马忠字徳信巴西阆中人孤幼养于外家姓狐名笃既长改焉为郡吏建安末举孝亷除汉昌长猇亭之役巴西太守阎芝发兵五千人以补军遣忠部送会帝还永安帝与语谓尚书令刘巴曰虽亡黄权复得狐笃世不乏贤也建兴初丞相亮开府以为门下督亮南征除牂柯太守先是郡丞朱褎反忠承变乱之余抚字经理甚有威惠召为丞相参军副长史蒋琬署留府事又领州治中从事明年亮出祁山忠诣亮经度戎事军还督将军张嶷等讨汶山郡叛羌十一年南夷豪帅刘胄反侵扰诸郡召庲降都张翼还以忠代翼遂斩胄平南土加监军奋威将军封愽阳亭侯初建寜郡害太守王昻缚太守张裔于吴故都督常治平夷县至忠乃移治味县处民夷之间又越嶲郡亦久失故地忠帅太守张嶷开复旧郡由是就加安南将军进封彭乡亭侯延熙五年还朝遣请汉中宣防于大司马蒋琬加拜镇南大将军七年春大将军费祎北御魏冦留忠平尚书事祎还乃归南十二年薨子脩嗣忠为人寛济有度量喜恢谐忿怒不形于色然临事能断威恩并着以故蛮夷畏而爱之及薨莫不奔赴流涕尽哀为之立祠张表时之名士清望逾忠阎宇素有功干于事精敏咸继忠后而威誉皆不逮忠
　　张嶷字伯岐巴西南充国人少为县功曹昭烈定益州会山冦攻县县长仓卒逃去嶷冒白刃救其家卒免于难由是显名州召为从事时郡人龚禄姚伷位至二千石有当世名皆与嶷友善建兴二年丞相亮北驻汉中广汉緜竹贼张纂等钞盗军资剽畧吏民嶷以都尉将兵讨之因以计斩纂等殱其余党后以病困家素窭乏广汉太守何祗名为通厚与嶷初无雅故嶷乃自轝诣祗托以治疾祗倾资医疗数年而愈其党道信义皆此类也为牙门将从马忠北讨汶山叛羌南平四郡蛮夷毎有筹画战胜之功武都氐王苻健请降遣将军张尉徃迎过期不至大将军蒋琬深以为忧嶷防之曰苻健求附款至必无他变闻健弟狡黠又夷狄不能同功将有乖离是以稽留耳数日问至犍弟果将四百戸北附曹叡独健来归初丞相亮讨越嶲髙定之后叟夷将反杀太守龚禄焦璜后太守不敢之郡侨治安定县去郡八百余里时议欲复旧郡除嶷为太守嶷帅所领之郡开示恩信蛮夷颇来降附北徼捉马最骁劲不承节度嶷徃讨之生缚其帅魏狼乃觧纵告谕使招懐余党表拜狼为邑侯种落三千余户皆安土共职诸种闻之降者日至嶷以功赐爵闗内侯苏祁邑君冬逢逢弟隗渠等已降复反嶷诛逄逄妻旄牛王女嶷以计原之而渠逃入西徼渠勇悍便健为诸种所畏服遣所亲二人诈降实伺消息嶷觉之怵以重赏使为反间二人遂合谋杀渠渠死诸种皆安又斯都耆帅李求承昔手杀龚禄者嶷求募捕得数其宿恶而诛之始嶷以郡郛宇圯毁更筑小坞在官三年徙还故郡缮治城郭夷种男女莫不効役定莋台登卑水三县去郡三百余里旧产盐铁漆而夷徼盗据专利嶷即帅所领夺取置长吏焉嶷之至定莋定莋豪帅狼岑槃木王舅素为蛮夷所信服忿嶷见侵不肯自诣嶷使壮士数十直徃捕至笞杀之而还其尸原赐种类谕以狼岑之恶且曰毋得妄动动即族矣种类咸面缚谢过嶷杀牛酾酒重申恩信遂获盐铁之利汉嘉郡界旄牛夷种类四千余户其帅狼路欲为姑壻冬逄报仇遣叔父离将逄众预度形势嶷亷知之逆遣亲近赍牛酒劳赐又令离姊冬逄妻逹意防离既受赐并见其姊姊弟驩説悉帅所领诣嶷嶷厚加赏待遣还旄牛由是不为患郡有旧道经旄牛中至成都既夷且近自旄牛絶道已百余年更由安上地险而逺嶷遣左右赍货币赐路并遣路姑谕意路乃帅兄弟妻子悉请嶷嶷与盟誓开通旧道千里肃清复古亭传奏封路为旄牛防毗王遣使将路朝贡帝于是加嶷抚戎将军领郡如故初嶷见大将军费祎坦率泛爱待信新附太过与书戒之曰昔岑彭帅师来歙仗节咸见害于刺客今明将军位尊权重宜鉴前事少以为警祎后果为降人郭循所害吴太傅诸葛恪以初破魏冦大举以图进取侍中诸葛瞻丞相亮之子恪从弟也嶷与瞻曰吴主即世嗣君幼弱太傅受寄托之重寄托之重亦何容易夫以周公之亲之才犹有管蔡四国流言之变霍光受任亦有燕盖上官逆乱之谋頼成昭之明以免斯难耳昔闻吴主生杀赏罚不任下人今以埀殁之命卒召太傅属以后事诚实可虑加吴楚剽急乃昔所记而太傅离少主履敌庭恐非良计长算也虽云纲纪肃然上下辑睦百有一失非明者之虑取古则今今则古也自非郎君进忠言于太傅谁复有尽言者旋军广农务行徳恵数年之中东西并举诚不为晩愿深采察恪竟以此夷族嶷之先识多此类在郡十五年邦域安靖屡表解职延熙十七年召还夷民恋慕扶毂泣涕过旄牛邑邑君强负来迎追送至蜀郡界其督长相率随嶷朝贡者百余人嶷至拜荡冦将军慷慨壮烈士人咸贵之然性简放时车骑将军夏侯覇谓嶷曰虽与足下踈阔然托心如旧嶷答曰仆未知子子未知我何云托心乎愿三年之后徐陈斯言时人善其对曹芳狄道长李简宻书请降卫将军姜维帅师迎之嶷初还朝时论以嶷老疾未能偕行嶷自请于帝愿肆力中原致身敌庭临发曰臣遭遇圣明受恩过重加以老病常恐一朝殒殁孤负荣遇天假之年得与戎事若凉州克定臣为籓表守将有如未捷没身以报帝为之怅然姜维帅嶷等因简之资以出陇西既至狄道简帅城中吏民出迎军军与曹芳将徐质交战嶷殁于陈然其所杀伤亦过当诏封其长子瑛西乡侯次子防雄袭爵南土越嶲民夷闻嶷死无不悲恸为之立祠四时水旱輙祀之孙奕仕晋为凉州刺史
　　赞曰权纳忠于刘璋而尽力于昭烈所谓一心事两君而无嫌也虽道穷势隔沦身异境而流言不惑非其君臣诚意相孚讵至是哉恢审去就之宜有先防之见庲降之命慷慨请行自比充国未为过也平料敌至胜算无遗防凯忠嶷绥抚邉郡威懐异俗阃寄得人何其盛哉


　　续后汉书卷十六
　　钦定四库全书
　　续后汉书卷十七　　　　　宋　萧常　撰列传十二
　　姜维字伯约天水冀人少孤与母居好郑氏学仕郡上计掾州辟为从事以父冏昔为郡功曹值羌戎乱身卫郡将战殁加维官中郎参本郡军事建兴六年丞相诸葛亮伐曹叡军向祁山时天水太守适出按行所部维及功曹梁绪主簿尹赏主记梁防等从行太守闻王师埀至而诸县响应疑维等有异心于是夜亡保上邽维等觉太守去追随至城门城门已闭不纳维等相率还冀冀亦不入维等乃俱诣亮会马谡败于街亭亮防西县千余家及维等还故维与母相失魏以维本无去意故不杀其母妻但繋之保官亮辟维为仓曹掾加奉义将军封当阳亭侯时年二十七亮与留府长史张裔参军蒋琬书曰姜伯约忠勤时事思虑精宻观其才气永南季常诸人不如也其人凉州上士又曰须先教中虎歩兵五六千人伯约既敏于军事又有胆气深解兵意此人心存汉室而才兼于人毕教军事当遣诣都觐主上后迁中监军征西将军亮薨维还成都为右监军辅汉将军统诸军进封平襄侯延熙元年从大将军蒋琬屯汉中琬既迁大司马以维为司马数帅偏师西出迁镇西大将军领凉州刺史十年迁卫将军与大将军费祎共録尚书事是嵗汶山平康夷反帅师讨定之又出陇西南安金城与曹芳将郭淮夏侯覇等战于洮西胡王治无戴等举部落降维将其人还安处之俄诏假维节复出西平不克而还维自以练西方风俗兼负其才武欲诱诸羌胡以为羽翼谓自陇以西可断而有也毎欲兴师大举祎常裁制不从与其兵不过万人祎常谓维曰吾等不如丞相逺矣丞相犹不能定中夏况吾等乎不如保国抚民谨守社稷如其功业以俟能者无为侥幸而决成败于一举若不如志悔之不及祎薨维帅师数万人出石营经董亭围南安曹芳将雍州刺史陈防来解围至雒门维粮尽还明年加督中外诸军事复出陇西狄道长李简举城降进围襄武与曹芳将徐质交战斩首破敌质军败走维乘胜多所降下防河间狄道临洮三县民还十八年复与车骑将军夏侯覇等俱出狄道大破曹髦雍州刺史王经于洮西死者数万人经走保狄道城围之魏军来援维退屯钟题明年就迁大将军勒军与镇西大将军胡济期会上邽济失期不至故维军大败于段谷众庶由是怨讟而陇以西亦骚动维引咎求自贬降后将军行大将军事魏诸葛诞愤司马昭废主专国举兵淮南欲诛昭昭使分闗中兵东下维欲乘虚向秦川复帅数万人出骆谷径至沈岭时长城积谷甚多而守兵少闻维且到众皆皇骇昭使司马望拒王师邓艾亦自陇西至皆军于长城维前屯芒水皆倚山为营维数下挑战望艾不应景耀元年维闻诞败乃还复拜大将军初昭烈留魏延镇汉中皆实兵诸围以御外冦冦若来攻使不得入及兴势之役王平御曹爽等皆承此制维建议以为错守诸围虽合周易重门之义然适可御敌不获大利不若使闻冦至诸围皆敛兵聚谷退就汉乐二城使冦不得入平地且重闗镇守以扞之有事之日令游军竝进以伺其虚敌攻闗不克野无散谷千里运粮自然罢乏引退之日然后诸城竝出与游军并力搏之此殄冦之术也于是令督汉中胡济却驻汉夀监军王含守乐城防军蒋斌守汉城又于西安建威武卫石门武城建昌临逺皆立围守五年维帅师出侯和为邓艾所败还驻防中维本覊旅托国连年攻战功绩不立又恶宦人黄皓恣睢专政啓帝欲杀之帝曰皓趋走小臣耳往董允切齿吾尝恨之君何足介意因敇皓诣维谢时右将军阎宇与皓亲比皓隂欲废维用宇维亦疑之故毎忧惧不复还都炎兴元年维上疏曰闻钟会治兵闗中规欲犯顺宜竝遣张翼廖化督诸军分防阳安闗口隂平桥头以防未然皓信巫谓冦终不能自致啓帝寝其事而羣臣不知及钟防将向骆谷邓艾将入防中然后遣右车骑廖化诣防中为维援左车骑张翼辅国大将军董厥等诣阳安闗口以为诸围声势比至隂平闻诸葛绪已向建威故驻军待之月余维既为邓艾所败还屯隂平钟会攻围汉乐二城遣别将犯闗口蒋舒开城附贼傅佥格闘而死防攻乐城不克闻闗口已下长驱而前翼厥甫至汉夀维化亦舍隂平而退适与翼厥合皆还保劒阁以御会会与维书逹意维不答列营守险会不能克粮运悬逺将议还师而邓艾自隂平由景谷道旁入遂败诸葛瞻于緜竹会帝用谯周之计而国亡且手敕维解甲维无所归乃诣会于涪将士咸怒防刀斫石会厚待维等谓长史杜预曰以伯约比中土名士公休太初不能过也会既诬劾邓艾槛车徴艾会因率维等诣成都自称益州牧隂懐异图维知其意谓可缔成其祸以图兴复乃诡説会曰闻君自淮南以来算无遗防晋道克昌皆君之力今复定汉威徳振世民髙其功主畏其谋欲以此安归乎夫韩信不背汉于扰攘以见疑于既平大夫种不从范蠡于五湖卒伏剑而死彼岂暗主愚臣哉利害使之然也今君大功既立大徳已着何不法陶朱公泛舟絶迹全功保身登峩眉之颠而从赤松子游乎会曰君言逺矣我不能行更言其次维曰其他则君知力之所能及无烦于老夫矣由是情好日笃维复説会诛北来诸将徐欲图会尽坑魏卒兴复汉室宻表帝曰愿陛下忍数日之辱臣欲使社稷危而复安日月幽而复明惟陛下察之会欲授维兵五万人使为前驱而会为其将士所杀维亦遇害蜀人莫不伤之郤正著论曰姜伯约防上将之重处羣臣之右第舍敝陋资财无余侧室无妾媵之防后庭无声乐之娱衣服取给舆马取偹饮食节制不奢不俭官给其用随手散尽察其所以然者非以激贪厉浊抑情自割也直谓如是为足不在多求凡人之谈常誉成毁败扶髙抑下咸以维投措无所身死宗灭以是贬削不复料擿异乎春秋褒贬之义矣如维之乐学不倦清素节约自一时之仪表云维昔所与俱至汉梁绪官至大鸿胪尹赏执金吾梁防大长秋皆前卒
　　张翼字伯恭犍为武阳人四世祖司空皓曾祖广汉太守纲皆著名迹昭烈领益州牧以翼为书佐建安末举孝亷为江阳长徙涪陵令拜梓潼广汉蜀郡太守建兴中为庲降都督绥南中郎将持法太严不得殊俗驩心耆帅刘胄作乱翼举兵讨之胄埀破防被徴当还僚属咸以为宜驰骑即罪翼曰不然吾以蛮夷蠢动不称职故还耳然代者未至吾方临战场当运粮积谷为灭贼之资岂可以黜退之故而废公家之务乎于是统摄不懈代到乃发马忠因其成规卒破灭胄丞相亮闻而善之亮出武功以翼为前将军都督领扶风太守亮薨拜前领军追论讨刘胄功赐爵闗内侯延熙初入为尚书稍迁督建威假节进封都亭侯征西大将军十八年与卫将军姜维俱还都维议复出军翼与维廷争以为国匮民劳不宜黩武维不聼帅翼等行进镇南大将军维至狄道大破曹髦雍州刺史王经于洮水死者万计翼曰可以止矣不宜复进进或毁此大功维大怒曰为蛇画足维竟围经于狄道城不能克自翼建异议维心虽与翼不善然常率偕行翼亦不得已而往景耀二年迁左车骑将军领冀州刺史炎兴元年与维皆在剑阁同诣钟会于涪明年正月为乱兵所害子微笃志好学官至广汉太守
　　王嗣字承宗犍为资中人其先延熙世以功业显举孝亷稍迁西安围督汶山太守加安逺将军绥集羌胡莫不从化诸种素杰恶者亦皆降附大将军姜维每北征羌胡出马牛羊毡髦及义谷军国頼以有济迁镇军领郡如故后从维北征为流矢所中卒戎夷会葬赠送数千人皆号呼涕泣嗣为人温厚笃至与物无忤小大皆爱言之其子若孙羌胡见之如骨肉恩徳感人如此赞曰汉之亡人皆咎维之好战而不知其亟战也有故盖自昭烈以来无嵗不用兵诸葛亮虽为相国而身居邉阃建兴之初南中既定即加兵于魏自六年至十二年凡七战岂得已而不已哉琬祎继之亦未始忘战盖吾戢兵自守彼必谓吾怯适以示弱而啓其并兼之渐耳方天下未定以战为守理固然也亮等且不能保其不战而以议维可乎然则汉之亡非维之罪也帝也内不惑于黄皓外不偏聼于谯周遽至于亡乎乡使维晚节之计遂行尽戮魏将杀钟会而谋兴复直反手耳天不祚汉谓之何哉






　　续后汉书卷十七
&lt;史部,别史类,萧氏续后汉书&gt;
　　钦定四库全书
　　续后汉书卷十八　　　　　宋　萧常　撰烈传十三
　　杨戏字文然犍爲武阳人少与巴西程祁巴郡杨汰蜀郡张表并知名戏每推祁爲冠丞相诸葛亮深知之年二十余由州书佐爲督军从事职典刑狱论法决疑号称平允府辟爲主簿亮薨爲尚书右选部郎刺史蒋琬表爲治中从事史琬以大将军开府又辟爲东曹掾迁南中郎参军副庲降都督领建宁太守以疾召还拜防军监军出领梓潼太守入爲射声校尉所至清约不烦延熙末从大将军姜维至芒水戏心素不服维毎醉多傲弄之辞维外寛内忌不能堪军还有司承防劾戏免爲庶人景耀四年卒戏性虽简惰未尝以甘言加人过情接物书符指事其辞尤略然笃于故旧与巴西韩俨黎韬相亲厚后俨痼疾而韬亦以无行废戏经纪振防恩好如初张表字伯达有风仪名位俱与戏齐仕至尚书庲降督后将军先戏卒祁字公汰字季伦亦早世戏以延熙四年着季汉辅臣赞其所颂述陈夀多掇取以载于汉志其或着其人而不着其事盖夀崇僣僞而抑汉氏故不尽录云
　　许慈字仁笃南阳人胡潜字公兴魏郡人慈师事刘熙善郑氏学治易尚书三礼毛诗论语建安中与许靖俱自交州至潜虽学不该洽然卓荦强识祖宗制度丧纪五服之数皆指掌画地有可采者昭烈定蜀承丧乱之后学业衰废乃鸠合典籍沙汰众学慈潜并爲博士与孟光来敏等典掌文学爲庶事草创动多疑议慈潜更相诘难谤讟忿争甚至角力昭烈因大防酒酣使倡优爲二子之容效其讼防之状初以词义相难寻以挺刃相向用感切之潜先殁慈后累迁大长秋卒子勋传其业复爲博士
　　孟光字孝裕河南雒阳人董卓之乱入蜀博物识古研究典籍鋭意三史多识汉家旧典好公羊春秋而讥诃左氏每与来敏争此二义至于讙咋昭烈定益州拜议郎与许慈等并掌制度建兴中累迁大司农延熙九年秋大赦光于朝显责大将军费祎曰夫赦者偏枯之物非治世所宜有也衰弊穷极必不得已然后乃可推而行之耳今主上仁贤百僚称职有何旦夕之危倒县之急而数施非常之恩以惠奸宄乎又鹰隼始击而更原宥有罪上犯天时下违人理老夫耄朽不达治体切谓斯法难以经久岂具瞻之髙美所望于明德哉祎但顾谢踧踖而已光之指摘失政类此故执政重臣心不能説太常广汉镡承光禄勲河东裴隽年皆在光后而超据上列独光蹭蹬盖以此故秘书郎却正数从光质疑义光因问正皇太子所习读与其情性好尚正答曰奉亲防恭夙夜匪懈有古世子风待遇羣僚举动出于仁恕光曰如君所言皆家户所有耳吾今所闻欲知其权略知术何如也正曰世子之道在于承志竭懽既不得妄有所施爲且知术藏于胸中权略应时而发此之有无焉何预计光解正谨饬不爲放言乃曰吾好直言无所囘避毎弹射利病爲世所疾省君意亦若不喜吾言然语有次今天下未定知意爲先然不可强致也此储君读书宁能效吾等竭力传识以待访问如博士探防讲试以求爵位邪当务其急者正深谓光言爲然坐事免官年九十余卒裴隽字奉先其弟潜事曹叡爲尚书来敏字敬达义阳新野人歙之后也父艳好学下士开馆聚徒少歴显仕灵帝时爲司寇敏以避乱入蜀涉猎典籍善左氏春秋尤精仓雅训诂之学好是正文字昭烈定益州以爲典学校尉及立皇太子擢家令建兴初爲虎贲中郎将丞相亮驻汉中辟爲军祭酒辅车将军以事去官寻爲大长秋复以累免后累迁光禄大夫又以过黜前后数贬斥皆以语言轻脱举动过差时孟光亦以枢机不谨议语牾时然犹愈于敏俱以耆年宿学见礼于世而敏荆楚名族东宫旧臣特加优遇故屡废而复起后以爲执愼将军欲其因官自警景耀中卒时年九十七子忠博学有父风与尚书向充等并能协賛大将军姜维维善之以爲参军
　　尹黙字思潜梓潼涪人益部多贵今文而不崇章句黙乃游荆州从司马徽宋忠等受古学博综经史又专精于左氏春秋自刘歆条例郑众贾逵父子陈纪服防注説无不淹贯昭烈定益州以爲劝学从事及立皇太子除仆射以左氏传授皇太子建兴初拜谏议大夫丞相亮驻汉中辟爲军祭酒亮薨还都拜太中大夫卒子宗传其业爲博士同邑李譔者字钦仲父仁与黙俱受学于司马徽宋忠譔传其父学又从黙研究精义五经诸子无不该贯博通技艺筭术卜筮医药弓弩机械之巧始爲州书佐尚书令史延熙元年爲太子庶子迁仆射转中散大夫右中郎将犹侍太子太子爱其多知甚説之然体轻脱好戏嘲故人不加重着古文易尚书毛诗三礼左氏春秋太指归皆依准贾马异于郑与王氏旷隔初不相闻而其所述意防多同景耀中卒时又有汉中陈术字申伯亦博学多闻着释闻七篇益部耆旧传及志仕歴三郡太守宋忠者字仲子南阳人其子与魏讽谋诛曹操不克父子俱遇害
　　郤正字令先河南偃师人祖俭灵帝末爲益州刺史因家焉父揖爲将军孟达营督从达北去正本名纂安贫好学博览载籍弱冠能属文爲秘书吏转令史迁郎至令澹于荣利自典中秘与宦人黄皓比屋三十年未尝茍合以故官不过六百石乃依仿先儒假文见意名曰释讥时谓可继崔骃达防其辞曰或有讥予者曰闻之前记夫事与时并名与功偕然则名之与事前哲之急务也是故创制作范匪时不立流称垂名匪功不记名必须功而乃显事亦俟时以行止身没名灭君子所耻是以达人研道探赜索防观天运之符表考人事之盛衰辨者驰説知者应机谋夫演略武士奋威云合雾集风激电飞量时揆宜用取世资小屈大信存公忽私虽尺枉而寻直终扬光以发辉也今大盗未平九有未乂悠悠四海婴丁祸败嗟道义之沉塞愍生民之顚沛此诚圣贤拯救之秋烈士立功之防也吾子以髙明之才珪璋之质兼览博闚留心道术无逺不致无忧不悉挺身致命干兹奥秘踌躇紫闼喉舌是执九考不移有入无出究古今之眞僞计时务之得失虽时献一防偶进一言释彼官责慰此素飱固未能输竭忠欵尽沥胷肝排方入直惠彼黎元俾吾徒草鄙并有闻焉盍亦绥衡缓辔囘轨易涂舆安驾肆思马斯徂审厉揭以投济要夷庚之赫怃播秋兰以芳世副吾徒之彼图不亦盛欤予闻而叹曰呜呼有若云乎邪夫人心不同实若其面子虽光丽既美且艳管窥筐举守厥所见未可以言八纮之形埒信万事之精练也或人率尔仰而言曰是何言与是何言与予应之曰虞舜以面从爲戒孔圣以説已爲尤子之言良我所思将爲吾子论而释之昔在鸿荒曚昧肇初三皇应箓五帝承符爰暨夏商前典攸书姬衰道缺伯者翼扶嬴氏惨虐吞嚼八区于是纵横云起狙诈如星奇邪蠭动知故萌生或饰眞以雠僞或挟邪以干荣或诡道以要上或鬻技以自矜背正崇邪弃直就佞忠无定分义无常经故鞅法穷而慝作斯义败而奸成吕门大而宗灭韩辨立而身刑夫何故哉利囘其心宠耀其目赫赫龙章铄铄车服媮幸茍得如反如仄淫邪荒迷恣睢自极和鸾未调而身在辕侧庭宇未践而栋折榱覆天收其精地缩其泽人吊其躬芟其额初升髙冈终陨幽壑朝含荣润夕爲枯魄是以贤人君子深图逺虑畏彼咎戾超然髙举宁曳尾于涂中秽浊世之休誉彼岂轻主慢民而忽于时务者哉盖易着行止之戒诗有靖共之叹乃神之听之而道使之然也自我大汉应天顺民政治之隆皓若阳春俯宪坤典仰式干文播皇泽以熙世扬茂化之醲醇君臣履度各守厥眞上垂询纳之私下有正救之法士无虚华之宠民有一行之迹粲然亹亹尚此忠益然而道有隆窳物有兴废有声有寂有光有翳朱阳否于素秋隂抑于孟春羲和逝而望舒系运气匿而耀灵陈冲质不永桓灵坠败英雄云布豪杰盖世家挟殊议人懐异计故纵横者歘披其胸狙诈者暂吐其舌也今天纲已缀德殖西邻丕显祖之宏规縻好爵于士人兴五教以训俗丰九德以济民肃明祀以礿祭几皇道以辅眞虽跱者未一僞者已分圣人垂戒盖均无贫故君臣协美于朝黎庶忻戴于野动若重规静若叠矩济济伟彦元凯之伦也有过必知顔子之仁也侃侃庶政冉季之治也鹰扬鸷腾伊望之事也总羣俊之上略含薛氏之三计敷张陈之秘防故力征以勤世援华英之不皇岂暇脩枯箨于榛秽哉然吾不才在朝累纪托身所天心焉是恃乐海沧之广深叹嵩岳之髙峙闻仲尼之赞商感乡校之益已彼平仲之和羮亦进可而替否故蒙冒瞽説时有攸献遒人之有采于市闾游童之吟咏乎疆畔庶以増广福祥输力规谏若其合也则以闇协明进应灵符如其违也自我常分退守已愚进退任数不矫不诬循性乐天夫何恨诸此其所以既入不出有而若无者也狭屈氏之常醒浊渔父之必醉溷柳季之卑辱褊夷叔之髙怼合不以得违不以失得不充诎失不惨悸不乐前以顾轩不就后以虑轾不鬻誉以干泽不辞愆以忌绌何责之释何飱之防何方之排何直之入九考不移固其所执也方今朝士山积髦俊成羣犹鳞介之潜乎巨海毛羽之集乎邓林游禽逝不爲之尠浮鲂臻不爲之殷且阳灵幽于唐叶隂精应于商时阳盱请而鸿灾息桑林祷而甘泽滋行止有道啓塞有期我师遗训不怨不尤委命恭己我又何辞辞穷路殚将反初节综坟典之流芳寻孔氏之遗艺缀防辞以存道宪先轨而投制韪叔盻之优游美疎氏之遐逝收止足以言归泛浩然以容裔欣环堵以恬娱免咎悔于斯世顾兹心之未泰惧末途之泥滞仍求激而増愤肆中懐以告誓昔九方考精于至贵秦牙沈思于殊形薛烛察寳以飞誉瓠梁托弦以流声齐拊髀以济文楚客潜冦以保荆雍门援琴而托説韩哀秉辔以驰名卢敖翺翔乎阙若士竦身于云清予实不能齐技于数子故乃湛然守己而自宁炎兴后从帝北迁帝慨然恨知正之晚晋咸宁中卒所着诗论赋之属凡百篇
　　赞曰戏自视太髙不以辞色假人而笃于故旧有足尚也其赞述时髦商较尤公贤于陈夀远矣思潜数子皆刻意经学然或以忌疾见嗤或以轻脱获戾岂孔子所谓不得中行而与之者欤正方正自将实配其名鲁无君子斯焉取斯






　　续后汉书卷十八
　　钦定四库全书
　　续后汉书卷十九　　　　　宋　萧常　撰列传十四
　　谯周字允南巴西西充国人幼孤笃学家贫未尝问资产讽诵有得欣然独笑以忘寝食研精六经尤工书札亦通天文而不加意诸子文章非心所好不观也身长八尺容止甚朴推诚实不矫饰无造次辩论之才然潜识内敏丞相诸葛亮领益州辟爲劝学从事初谒亮左右皆笑其朴野有司请治笑者亮笑曰吾尚不能忍蒋琬领刺史徙为典学从事寻爲太子仆射转家令帝颇出游观增广声乐周上疏曰今汉遭厄运天下分裂雄哲之士思望之时也陛下天资至孝丧逾三年言及涕殒虽曾闵不过也敬贤任才使之尽力有逾成康故天下和一小大戮力然臣愿陛下复广人所不能爲者理寃狱节财用遵法度夫忧责深者不暇尽乐先帝之志堂构未成诚非尽乐之时愿省减乐官及后宫所增造但奉脩先帝所施下爲子孙节俭之教徙中散大夫犹侍太子时军旅数起百姓雕瘁周与尚书令陈祗论其利害退而书之谓之仇国论其辞曰有髙贤卿者问于伏愚子曰今国家未定上下劳心往古之事能以弱胜强者其术何如伏愚子曰吾闻之处大无患者常多慢处小有忧者常多善多慢则生乱思善则生治理之常也故周文养民以少取多句践卹众以弱毙强此其术也贤卿曰曩者项强汉弱相与战争无日宁息然项羽与汉约分鸿沟爲界各欲归息民而张良以爲民志既定则难动也帅兵追羽终毙项氏岂必由文王之事乎彼方有疾疢我因陷其边陲觊增其疾而毙之也伏愚子曰当商周之际王侯世尊君臣久固民习所专深根者难拔据固者难迁当此之时虽汉祖安能伏剑鞭马而取天下乎自秦罢侯置守之后民罢秦役天下土崩或歳改主或月易公鸟惊兽骇莫知所从于是豪强并争虎裂狼分疾博者获多迟后者见吞今我与彼皆传国易世矣既非秦末鼎沸之时实有六国并据之势故可爲文王难爲汉祖夫民罢劳则骚扰之兆生上慢下暴则瓦解之形起谚曰射幸数跌不如审发是故知者不爲小利移目不爲意似改步时可而后动数合而后举故汤武之师不再战而克诚重民劳费而度时审也如遂极武黩征土崩势生不幸遇难虽有知者将不能谋之矣若乃竒变纵横出入无间冲波截辙超谷越山不由舟楫而济孟津者我愚子也实所不及后迁光禄大夫位亚九列周虽不与政事以儒行见礼时访大议輙据经以对而后生好事者亦就质所疑焉炎兴元年曹奂相国司马昭欲代魏遣其党钟防邓艾等犯汉艾克江油至隂平时不虞艾由它道入朝议以南中七郡阻险斗絶易以自守欲奔南以待诸将之援而周独立异议国遂以亡未几而邓艾钟防等皆败又明年而魏灭有识君子莫不深恨之自晋孙绰孙盛皆精于持论者并着説以咎周云
　　赞曰春秋之义国君死社稷故曰君爲社稷死爲社稷亡言不可弃社稷茍生而独存也予观谯周之议切悲夫汉之所以亡而周之罪有不容诛者矣彼曹氏国之贼而吾不共戴天之雠也岂有身爲万乗之主自屈于冦雠效匹夫贱人之见忍耻以求活哉方是时诸将拥兵在外尚不下数万不浃日可檄召而至有如不捷移跸南幸以待四方勤王之师魏兵逺来势不久留吾蹑其后或能取偿焉未可知也昔髙帝几落项籍手者屡矣而卒能毙籍者不以亟败自沮也且钟邓之善用兵孰与项籍緜竹之败孰与成臯之跳诸葛瞻之死又孰与太公吕后之爲楚得况斯民戴汉之心未已姜维之诣防诸将愤怒至拔刀斫石势虽败而人犹思奋奈何独徇一妄书生之言效匹夫贱人之见而遽爲亡国之举彼周也平日议论已不右汉事出仓卒固宜若此此孔子所谓一言而丧邦也欤使是时复有一男子若北地王谌者出力争于朝指画利害斩周以衅鼓君臣一心帅厉将士背城一战尚庶几不亡悲夫
　　黄皓者宦人也不知其所从来便辟佞慧得幸少帝侍中董允恶其爲人皓亦畏允不敢肆终允之世官不过黄门丞允卒陈祗代允侍中与相表里迁黄门令始与政窃弄威柄无所顾惮大将军姜维班在祗上常将兵居外皓间之于帝帝以是外敬维而内亲祗故祗之权重于维寻迁中常侍奉车都尉与右将军阎宇尤亲狎谋欲废维而用宇维亦疾其专啓帝欲杀之帝曰皓趋走小臣耳往董允切齿吾尝恨之君何足介意维出帝勑皓诣维谢维惧其言之过乃诡説皓求沓中地种麦以避其偪皓既专政众多附之甘陵王永帝弟也皓恶而譛之不得朝请者至十余年秘书令郤正性方介不爲皓所喜典中秘三十年不得迁吏部郎罗宪清修自守未尝造其门左迁宪巴东太守侍中尚书令樊建虽不能有所纠正亦拒而不与通炎兴元年夏魏司马昭将使钟防邓艾犯汉中大将军维表帝遣张翼廖化等督诸军分防阳安关口隂平桥头以防未然皓信巫谓冦终不能自致白帝寝其事而羣臣不知及防将向骆谷艾将入沓中始遣翼等已无及矣艾自蜀闻其奸险收繋将杀之乃潜赂艾左右得免先是诸葛瞻与艾战于涪死焉其子尚叹曰父子荷国厚恩不能早斩黄皓以致覆国安用生爲驰赴魏军而死后晋司空张华问李宓少帝何如主宓曰可次齐桓华问其故宓曰齐桓得管仲而伯用竖刁而虫流少帝委诸葛亮而制魏用黄皓而丧国成败一也
　　赞曰呜呼自古人主宠任宦寺小则乱治大则覆国无一幸免者其始固未见其害至其末流则不可救药何哉人主朝夕所亲昵导谀献笑便巧侧媚既有以蛊其心而又时进一言建一防阳示忠勤而隂持其政柄世主方且安之而不悟乃若外廷之臣进见有时动以礼法劘其上使不得少肆意于其间宦寺之任安得而不专其势安得而不重是以乱亡相寻于后世况如少帝之于黄皓者哉昔秦之末赵髙用事项籍威振诸侯章邯使请事咸阳留司马门三日不得见钟邓之师深入汉境皓方防塞主听而姜维诸将无所施其知力其事同一轨辙然则刀锯熏腐之余果可宠任也哉故东京之祸基于曹腾之説梁冀而成于张让之锢钩党唐之衰也始于明皇之宠髙力士而肃宗之不终孝道则以李辅国代宗之再失京师则以程元振宪宗之不克考终则以王守澄由穆宗至昭宗凡八世而爲宦寺所立者七君至自谓定防国老门生天子且相戒以毋使人主观书恐其亲近儒生知古今治乱兴亡之所自而疎逺其属世主徒以其容説之爲喜孰知其祸之至此哉三代盛时初未闻有宦寺之祸非屛絶其类而不使之供扫除之役也所以制之者有其道耳周官寺人内小臣内竖之属皆统于冡宰而宫伯宫正则又皆以士人爲之乌有如后世宠任之过也哉故备着之以爲后世戒















　　续后汉书卷十九
　　钦定四库全书
　　续后汉书卷二十　　　　　宋　萧常　撰列传十五
　　人之行莫大于孝推以事君则爲忠故先之以孝友而忠义次之潜德之士重于爲己而无意于斯人则又次之传曰德成而上艺成而下故以方技终焉
　　李宓字令伯一名防犍爲武阳人父朱提太守早亡母何他适宓时年数歳感恋深至因以成疾祖母刘躬自抚养宓既长奉事以孝谨闻刘疾即涕泣侍侧未尝解衣药饵必先尝而后进暇则讲学忘倦师事谯周周门人方之游夏博贯经史尤好左氏春秋州辟从事入爲尚书郎大将军主簿太子洗马奉使至吴孙权问汉马多少对曰官用有余人间自足权与羣臣讯论道义谓宁爲人弟宓曰愿爲人兄权曰何以言之宓曰爲兄供养之日长权与羣臣皆称善后仕晋余事见晋史孟宗字恭武江夏人后以避孙皓字更名仁少从南阳李肃学其母爲作厚蓐大被或问其故曰小儿无德致客学者多贫故爲广被庶得气类相接也宗有志于学早夜不懈肃奇之曰宰相器也初爲吴骠骑将军朱据军吏居营中既不得志夜雨屋漏因起涕泣以谢其母母曰第当勉之何足泣也据闻之使爲盐池司马能自结网捕鱼作鲊以寄母母因还之曰汝爲盐官而以鲊寄我非避嫌也迁吴令时科禁不得将家之官每得时物必以寄母不敢先食及母亡犯禁委官奔赴已而自拘于武昌以听刑陆逊表其素行力爲之请得减死初母性嗜笋方冬宗入竹林哀叹笋爲之生得以供母人以爲至孝所感累迁光禄勲孙皓五年以右御史大夫拜司空八年卒
　　陈表字文奥吴将军武之庶子也少知名与顾谭张休等并侍东宫迁太子中庶子翼正都尉兄脩既殁表母事嫡母不谨表谓母曰兄不幸早世表主家事当奉嫡母母能爲表屈意承顺嫡母者至愿也若不能表当事嫡母出别居耳二母感悟雍睦无闲言表于大义公正如此余事详见其父传
　　张范字公仪河内脩武人性简淡辟命无所就弟承字公休董卓之乱范与承避地扬州初范子陵承子戬皆爲山东贼所掠范径诣贼请二子贼以陵还之范谢曰诸君相还儿厚矣夫人情虽爱其子然吾怜戬之小愿以陵易戬贼义其言悉以还之袁术以礼辟召称疾不往术亦不强屈也曹操尝遣使迎范范留彭城遣承诣操操表爲谏议大夫操自荆州还见之于陈以爲议郎参丞相军事非其志也操尝令范及邴原与其子丕居守建安十七年卒承亦终于丞相掾
　　赞曰李宓孟宗俱以孝谨称儒学显防二母之贤讵能成令名哉宓之论愿爲人兄圣人复起斯言不废而陈夀皆不爲之传何也表以奉嫡母而悟其母范以其子而得弟之子义之感人如此哉
　　续后汉书卷二十
　　钦定四库全书
　　续后汉书卷二十一　　　　宋　萧常　撰列传十六
  </div>
  <div class="pagination">
   <a href="萧氏续后汉书_page5.html">
    上一页
   </a>
   <a href="萧氏续后汉书.html">
    1
   </a>
   <a href="萧氏续后汉书_page2.html">
    2
   </a>
   <a href="萧氏续后汉书_page3.html">
    3
   </a>
   <a href="萧氏续后汉书_page4.html">
    4
   </a>
   <a href="萧氏续后汉书_page5.html">
    5
   </a>
   <span class="current-page">
    6
   </span>
   <a href="萧氏续后汉书_page7.html">
    7
   </a>
   <a href="萧氏续后汉书_page8.html">
    8
   </a>
   <a href="萧氏续后汉书_page9.html">
    9
   </a>
   <a href="萧氏续后汉书_page10.html">
    10
   </a>
   <a href="萧氏续后汉书_page11.html">
    11
   </a>
   <a href="萧氏续后汉书_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
