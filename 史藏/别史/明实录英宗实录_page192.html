<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 192 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 192 页/共 263 页</h1>
    <div class="content">　　○癸卯  敕谕思卜发曰尔能改过自新遣陶孟孟刚等以金银器皿等物来贡朝廷体天行道于凡有过之人能改即宥兹因所遣使回特敕谕尔今后务须永坚臣节不许仍前怀蓄异心妄生觊觎自取不靖庶尔及子子孙孙永享太平之福如违罪在不原尔其戒之慎之并赐思卜发及其妻锦二段纻丝纱罗二十一疋绢三十疋  少傅兼太子太师吏部尚书王直以老疾复上疏乞致仕  帝曰卿之老迈朕所素知但朝廷不可无老成人卿宜勉进药物以副朕怀所请不允  罢守备兰县都指挥佥事李进命署都指挥佥事金镛代之先是狭西镇守副都督御史耿九畴言兰县系狭西要害边防进年老贪冒不堪委任而镛练达老成堪以代进故有是命  广东按察司劾都指挥张土纵家奴下海私易番货命执鞫之
　　○甲辰蠲应天并直隶太平宁国池州安庆徽州广德等府宣州建阳安庆新安等卫所属去年被灾秋粮子粒二十九万亩秋粮一十六万四千二百四十九石有奇  罢镇守洮州都指挥佥事李信命巩昌府指挥使汪钊代之从镇守都御史耿九畴奏请也  南京参赞机务兵部尚书张纯奏乞还乡祭埽先茔许之
　　○乙巳  命礼部左侍郎兼詹事府少詹事薛琦复任以奔母丧还京故也  升山东户部司署员外郎谢曰□永为四川重庆府知府刑部四川司署员外郎熊瓒为山东莱州府知府  辽庶人贵爕贵烚贵煊以  肃孝皇后丧遣人上表进香礼部奏庶人虽革王爵而属籍犹存其所遣人宜加赏赐诏赐彩币钞有差
　　○丙午遣中官祭中霤之神  命山西布政司所属将起运大同草束折纳银每束三分以大同见贮草束可给二年支用从提督军务左副都御史年富奏请也
　　○丁未  太上皇帝第七子见浚生宸妃万氏出也  广东清苑等县奏岭等山猺人周保等来朝贡方物赐衣服绢钞有差  命故浙江为事署都指挥佥事王越子溥袭为杭州前卫指挥佥事  给辽庶人贵煊次子豪垛豪埢岁禄各一百石从庶人长子豪圢奏请也
　　○戊申免直隶冀州并衡水县地亩四百九十八顷粮草以其地临漳沙滹沱三河不时渰没不堪耕种也
　　○己酉免上林苑监蕃育署买补耦鸭鸡八万七千一百一十一只良牧署追陪牛羊一千四十七只以各署告称饥窘乞照敕谕内事例减省也
　　○庚戌  命故右军都督府都督佥事丁信子渲袭为膺扬卫指挥使  湖广辰州沅州镇远偏桥清浪平溪铜谷五开靖州等卫官军俸粮旧于永州衡州关支路远不便巡抚湖广工部尚书王永寿请会计各卫岁用之数将存留粮每米一石徵银二钱伍分运赴沅靖二州官库贮之准作各卫官员俸粮之用如不愿给银仍听于永衡二府关米从之  四川左布政使侯轨奏恭遇  万寿圣节臣当朝贺第僚佐俱有公干臣独任司事难以远行谨遣照磨杨英代进表文礼部参奏軏不学无术昧于名分前既附附会黄溥抗令不行进香今又推调不来朝贺宜令法司究治如律诏宥其罪但移文示之
　　○壬子刑部尚书俞士悦自陈左股患风乞免承旨从之
　　○癸丑复湖广按察司副使邢端佥事沈庆职端庆俱坐事南和伯方瑛奏保其能通苗情故命复职  以铜鼓五开黎平等处苗贼生发敕湖广保靖军民宣慰使司宣慰使彭舍怕俾四月播州宣慰使司宣慰使杨辉酉阳宣抚司宣抚佥事冉廷璋贵州宣慰使司宣慰使安陇富宋昂同知安宁金筑安抚司舍人金如添调土兵协助杀贼赍送银一千两彩段一百表里赴总兵南和伯方瑛处令给赏各官并头目人等  封答苍地面王子喃噶坚粲巴藏卜袭为辅教王赐诰敕金印彩币僧帽袈裟法器等物命番僧葛藏为灌顶广善慈济国师烈藏为静觉持正国师领占巴丹为静觉佑善国师班卓儿坚参为戒行禅师桑结远丹为慈化禅师罗竹聪密为翊善禅师坚参列为妙觉禅师远丹绰为净范禅师领占三竹为清修禅师罗竹劄失为崇善禅师各赐印及诰命俱从礼部尚书胡濙奏请也  革广西按察司巡盐副使以给事中周监为其扰民也
　　○甲寅  赐楚府永安王第五子名曰均锚崇阳庄僖王第二子名曰均金□虎镇国将军李土□戎第二子名曰均鍗  宜川王公鋺奏诸公弟公鉼等受封并拨禄米欲赴京谢恩复书止之
　　○乙卯  肃孝皇后丧发引
　　○丁巳  赐交城王第二子名曰钟鋠  镇守广东副总翁信等奏蛮贼劫掠合浦县地方总督指挥阮祯把总指挥汤洵等率官军抚捕遇贼陷没事下兵部言信等素无谋略丧师失律及巡按御史彭信俱合究问诏姑免问命其用心抚捕务俾尽绝
　　○戊午岷王徽煣奏久患疯疾及宫人时染病证求药饵命太医院依方给之  停湖广武冈州岁办药材以知州伍方言苗贼寇边民被剽掠也  命广西署都指挥佥事葛宗荫复职先是宗荫哨守罗城县因指挥周旋失机连坐问罪免死立功至是总兵官柳溥言宗荫师兵援旋杀获颇多宜复其职故有是命
　　○庚申葬肃孝皇后杭氏  狭西布政司右参政杨铎奏秦府乐舞生一百二十六名月给口粮各六斗岁给布各六疋绢各一疋绵八两今狭西各边军马岁费浩大况连年荒歉远运不继请中半减之以省民供从之
　　○辛酉蜀王悦＜劭火＞奏臣妃何氏已薨有宫人徐氏系成都卫舍人讽女性质温柔谨慎伏望颁赐册命冠带俾为继室从之  长陵陵户一百四十余家奏乞优免里甲命存一丁以供洒扫余令应役  直隶提督学校监察御史张谏试顺义等县生员于通州察院巡抚永平等处右副都御史李宾弟贯与试其父封太仆卿往嘱谏取中谏不从宾驰至通州欲与谏言谏方闭门试士弗纳宾因忿摇门而入手殴之谏奏其状宾亦奏谏不逊避已紊体统  帝曰宾姑不问谏及宾父锦衣卫执鞫之已而杖谏二十释之
　　○壬戌征进湖广贵州总兵官南和伯方瑛奏妖人李珍魏玄冲潜入执银寨诱惑苗众纠聚为非官军以计擒之诏械系赴京处置仍令英殄绝余苗毋遣边患
　　○癸亥  肃孝皇后神主祔于  太庙遣宁阳侯陈懋祭告行礼  初有例禁包揽纳户钱粮及骗其财物者正犯枷号一月满日杖一百全家谪戍极边寻以灾异议罢而犯者滋多至是太子太保兼刑部尚书俞士悦等请申明之以警奸顽安良善从之  大隆善寺灌顶国师西天佛子沙加言比年法司论僧道罪无轻重悉断还俗乞如永乐宣德间例情重者断还俗情轻者输赎复业事下法司议僧道犯罪无轻重悉还俗乃律之正条永乐宣德间或有令赎罪复业者特出一时事例议上命仍如律断之  狭西布政司右参政杨铎等劾奏守备兰县都指挥李进役军耕作私田织造褐布其千户等官阿进科歛军财诸状诏宥进不问千户等官巡按御史执治之  浙江左布政使李彝卒彝字宗伦山西浑源州人以举人授河南道监察御史正统二年升江西按察使既而以内艰归适虏寇来侵彝有退寇功召至京升今职至是卒于官  山西平阳府平阳卫俱奏春夏亢旱所辖军民地亩夏麦稿死子粒无徵命户部勘实以闻
　　○甲子湖广客美安抚司水尽源通塔坪长官司及广东河源县赤溪等都桂岭等山抚猺人李广通等各来朝贡方物赐钞绢衣服等物有差
　　○乙丑  赐隰川王嫡长男仕＜土遂＞一品冠服  卯时日生晕随生重半量及左右珥各色淡重半晕珥先散晕至未时散
　　○丁卯  敕谕哈密忠顺王倒马答失里撒马罕地面卜撒因王亦力把地面也密力虎者王及王母王妃王弟王姑并把丹沙等处地面头目速鲁擅马黑麻各大小头目人等赐织金文绮表里器物有差俱命原来使臣分赍与之  是月直隶淮安扬州凤阳三府大旱蝗徐州大雨水河南亦大雨河决开封河南彰德三府田庐渰没无筭
　　大明英宗睿皇帝实录卷二百六十七
大明英宗睿皇帝实录卷二百六十八
　　废帝郕戾王附录第八十六
　　景泰七年秋七月戊辰朔  太上皇帝居南宫  帝享  太庙
　　○遣中官祭司门之神
　　○己巳
　　○升广西道监察御史原杰为江西按察司按察使  城山东濮州先是州治以黄河渰没徙于王村至是始筑城焉
　　○昌化王仕墰奏本府蒙赐修葺被都指挥孙瑛挟私忿以为边军不敷沮之且瑛强夺人地擅投军匠千百人私科木料造己宅何以不言边军不敷也事下法司请行山西二司如诏修葺昌化王府王所奏瑛违法事下巡按御史廉其实以闻从之
　　○辛未  仁孝文皇后忌辰遣官祭  长陵
　　○夜金星犯鬼宿西南星夜五鼓东方有星大如杯青白色有光起自五车南行至天关星
　　○壬申
　　○乌思藏剌麻坚千星吉广东英德县猺首黎志满等来朝贡方物赐钞彩币表里有差
　　○给故镇国将军公矿守坟民二户从永兴王公銗奏请也
　　○诛反贼李珍魏玄冲珍浙江钱塘县民为火居道士玄冲山东即墨县民为武当山道士珍闻苖贼作耗欲往从之遇玄冲于途与言吾有异相汝随吾必致富贵玄冲遂与珍同至苗贼执银寨珍谓苖贼云吾唐太宗之后生气有紫气毫光三昼夜方散人相我有大富贵我闻空中人言命我来率兵征讨天下遂与玄冲至此同事于是苖贼俱顺之筑立将台珍为称皇帝及书天顺年号作诏书封苖头为侯及都司等官率兵二万至天柱欲与镇守等官战都指挥湛清等设策擒获械至京法司生凌迟处死从之
　　○癸酉
　　○荆王奏祁镐父宪王薨逝已久欲于春秋时节偕弟都昌王祁鉴躬诣坟所祭扫庶尽时思之情诏允其请仍戒其毋扰军民
　　○枝江王豪壂奏臣父存日尝预支景泰四年禄米二千石今因治丧具并给家众食用既尽乞免追偿从之
　　○顺天府直隶保定真定河间广平顺德大名凤阳庐州徽州池州府浙江杭州嘉兴府江西饶州南昌府湖广黄卫辉怀庆开封府山东济南府青州东昌府各奏自五月六月以来久雨水溢田禾渰没无存税粮无从徵纳命户部勘实以闻
　　○巡抚湖广工部尚书王永寿奏先是巡抚贵州右寺丞王恂建议以湖广犯赃等罪官吏于贵州镇远等仓纳米赎罪后以上纳者少湖广左布政使马谨又议请每米一石追银一两类送贵州布政司籴仓粮上仓乞今后官吏犯罪者俱照此例庶边储有积官吏亦便从之
　　○甲戌
　　○庆成王美埥奏患疾未愈乞赐医药调治命太医院拨医往疗之
　　○南南户部尚书沈翼奏乞如王来朱鉴例蠲其家军伍从之
○乙亥
　○南京大风雷雨山川坛前后殿东西廊灾
　　○丙子
　　○庆成王美埥薨王庄惠王长子母奚氏永乐六年生洪熙元年封为镇国将军宣德七年袭封至是薨年四十九讣闻辍视朝一日谥恭僖遣官致祭命有司营葬  命故四川都指挥佥事李刚子雄袭为镇西卫指挥使致仕湖广都指挥使马翔子能代为武昌卫指挥同知云南都指挥同知丘真子鉴代为临安卫指挥使
　　○丁丑
　　○晋王钟铉奏叔祖母高平怀简王妃王氏年七十九无嗣老疾日侵其府中内使校尉人等及地亩子粒缺人掌理渐觉消散臣欲令一内官往掌理之以慰其心从之  命司经局洗马兼翰林院修撰柯潜左春坊左赞善兼翰林院编修刘俊为应天府乡试考官
　　○夜四鼓北方有星大如杯色青白尾迹有光烛地起自阇道西北行至天棓星
　　○庚辰
　　○太常寺奏今五岳四渎皆在祀典钟山以  孝陵所在附神主于中徽每岁孟春祭南郊既合祀之仲秋祭山川又专祀之惟  天寿山  祖宗三陵所在今又益以寿陵犹未列诸祀典请于每岁春祈秋报祔祭天寿山神主于比岳之坛虽牲劳不加而事体寔宜至若梓童神亦有功德于民朝廷既新其祠宇命道流事之而二月初三日乃其  辰也亦宜事以羊豕酒果俱从之
　　○辛巳  命西番净修弘智灌顶大国师锁南舍剌为净修弘智灌顶大国师西天佛子广通精修玅慧阐教西天佛子大国师沙加为广通精修妙慧阐教弘慈大喜法王剌麻占巴失念为崇修善道国师加弘善妙济国师舍剌巴为灌顶弘善妙智国师俱赐诏命  命锦衣卫千户屠宗顺百户屠芝子孙世袭百户艾崇高太医院管事
　　○壬午
　　○中元节遣官祭  长陵  献陵  景陵  寿陵
　　○顺天府尹  乞致仕诏曰年七十理当致仕缘京畿人民繁多非尔久任公务难完所请不允
　　○癸未
　　○巡抚山东刑部尚书薛希琏等奏运粮指挥千百户等官沿途迁延且生事扰人及佥事陈简催儧仍抗拒不服诏曰此漕运总兵等官号令不严所致也都察院其录状以示徐恭王竑后若不严必罪不宥
　　○甲申  帝召礼部尚书胡濙等谕之曰近闻民间自宫者甚多洪熙宣德年间已有禁例尔礼部其榜谕多人自今敢有自宫求进及投入王府并官员势要之家者俱如旧例处以不孝死罪该管旗甲里老邻人知而不首及隐藏者俱罪之  命福建为事立功都指挥佥事王胜复职专督屯种事  中兵马指挥司副指挥胡朝鉴奏近京在年买卖惟用永乐钱其余不用以致在外苏松等处纷纷伪造来京货卖其钱大小不一俱各杂以锡銕等物致使在京军匠人等亦私铸造日趋于诈乞通行禁约敢有故违者悉寘诸法从之
　　○乙酉  太宗文皇帝忌辰遣官祭  长陵  命伶人李安为锦衣卫百户安姊惜儿自教坊司人侍得幸故有是命
　　○丁亥
○镇守宁夏太监王清等奏宁夏等卫极临虏境严备全仗马力勘得各营马队旗军关支豆粮数少喂马不敷马匹瘦损乞照甘肃例每岁九月十六日起至次年四月十五日止每匹日支料豆三升事下户部覆奏从之
　　○戊子
　　○西河王美埻薨王晋定王第四子母徐氏永乐九年生初封镇国将军正统二年进封西河王至是薨年四十六讣闻辍视朝一日谥靖恭遣官致祭命有司营葬
　　○赐尚膳监左监丞郑善广平府鸡泽县三林泡庄田五十顷从善奏请也
　　○刑部鞫太仆寺寺丞邹永隆陪祀  天寿山私役军伴当赎笞还职从之
　　○己丑
○云南陇川宣抚司宣抚多外闷遣头目多力法等贡象及金银器皿等物赐钞彩币表里罗绢袭衣等物仍命赉敕并彩币表里归赐多外闷  命故孝陵卫指挥同知李贵子智羽林左卫指挥同知王雄弟通金吾左卫指挥佥事王钦弟庆金吾右卫指挥佥事伍恭侄玺府军后卫指挥佥事徐斌子琮南京府军卫指挥同知陈英子玉羽林前卫指挥同知宋瑄子辉俱袭职南京羽林军左卫指挥使刘鉴子瑾江淮卫指挥佥事郭玺子勋府军右卫指挥佥事王涌子浩虎贲左卫指挥佥事戴祯子纲俱代职
　　○都察鞫山东按察司佥事刘锴因公杖人致死坐赎徒还职从之  命保定侯梁瑶工部左侍郎赵荣督营山陵军夫三千五百人修清河沙河榆河等桥以自京抵山陵道所经也
　　○夜土星犯罚星晓刻月犯天高东星
　　○庚寅  命吏部文选司主事刘钺署本司员外郎事户部江西司主事余子俊署本部福建司员外郎事刑部山东司主事余洵署本部四川司员外郎事升主事蔡景铭为南京工部都水司郎中应天府上元县知县姜德政为南京礼部祠祭司郎中以任满九载也
　　○免山西平阳府平阳卫夏税十万五千三百一十三石子粒一千六百五十九石有奇以巡抚右佥都御史萧启覆实其地亢旱夏麦无收故也
　　○辛卯
　　○顺天府通州等处寄籍民王京等奏祖系交阯人父学右等挈家归附蒙恩授江西信丰县等处等知县官臣等自幼读书习举业今遇顺天府乡试在迩乞容入试以图补报从之
　　○壬辰  敕南京守备平江侯陈豫参赞机格兵部尚书张纯及工部尚书王来修建山川坛以被灾故也
　　○泰宁等卫都督佥事革干帖木儿等来朝贡马赐宴并彩币表里纻丝袭衣等物
　　○设福建延平府永安县儒学置教谕一员训导二员
　　○蠲南京兵部侍郎杜宁军役从宁奏请也
　　○癸巳
　　○朝鲜国王李瑈遣陪臣韩确等奉表来朝贡马及方物赐宴并金织袭衣彩币表里等物
　　○舞阳王芝址奏母妃宋氏薨逝家遣本府承奉赐祭母臣思存日李谨无过且居家长虽蒙天恩赐祭而承奉系本府仆属未称  圣皇隆亲之意乞遣中官行礼庶存没终被宠光之至从之
　　○巡按福建监察御史盛颙奏近与布按二司会议福建地方依山滨海曰粮数少原设粮长有损于民无益于事应合革罢以后税粮令各属里甲催徵为便事下户部覆奏从之
　　○给守备贵州清浪靖州等处旗军布人一匹从总兵官南和伯方瑛奏请也
　　○甲午
　　○封永寿王庶长女为庄浪县主配刘敬庶第二女为略阳县主配王增镇国将军志埵嫡长女为彰武郡君配关临命敬等俱为宗人府仪宾赐诰命鞍马等物
　　○升太仆寺少卿蒯祥俱为工部右侍郎仍督工匠钦天监监副谷滨为本监监正
　　○封前军左都督吴安为安平伯命故都督吴信弟敬为南京前府左都督升锦衣卫指挥唐兴为本卫指挥使俱支俸不管事
　　○赐尚膳监左少监刘祥直隶真定府冀州并宁晋县清水河田地共五百八十余顷从祥奏请也
　　○乙未
　　○交城王美垸奏久患气疾不时举发乞赐沉香白豆蔻等药以为治疗之资命太医院给与之
　　○丙申  命山东按察司副使杨辅致仕以老疾故也  命兵部给船送故都指挥佥事韩智丧归南京以智素廉介故优异之也
　　○给宣府等处官军驿递马驴三千余匹
　　○少保户部尚书兼大学士陈循言近见各处学校教官缺员例许有司访保通经儒士送巡按等官处考试中者申进吏部转送翰林院覆考中者送回本部除补训导缘臣原籍江西及浙江福建等处自昔四民之中其为士者有人而臣江西颇多江西各府而臣吉安府又独盛盖因地狭人众为农则无田为商则无赀为工则耻卑其门地是以世代务习经史父子叔侄兄弟族姻自相为师友十常二三往往散至四方训教社学取朿修以为生其风俗如此其心初皆望由科举出仕但见解额有限自度不能皆得故其就训导保举者愈多也今官司恶之有如粪土然恐出于偏陂不公之心如书所谓女□曷疾以恶之恶非所谓孔子仁者能恶人之恶也臣又闻臣原籍生员之外儒士报科举者往往一县至有二三百人虽尤可恶然书曰万邦黎献共为帝臣孟子曰仕者皆欲立于王之朝此乃盛世之事未闻以此为不美事而可恶也臣荷  圣朝教育之恩由学校举进士第一官至保傅荣居宥密思非进贤无以补报万一何敢恶夫不与已同之山林士以自取娟疾之诛于公议哉且以臣原籍泰和县观之杨士奇初以儒士保任庐陵县学训导吏部试用卒至为今名臣又如儒士曾鹤龄举进士第一官至侍讲学士而卒今文渊阁供事通有五人而臣泰和县又预二人萧镃与臣是也此外官翰林者又数陪以臣本府县如此之众宜乎臣等见恶于人不止于本贯保训导之多然考用教官实系吏部职事乞敕吏部将各处保到儒士为训导者不必送翰林院悉从本部径自从公考用仍乞怜臣老病调黜别衙门以避嫌疑或放归田里以终余年不胜感恩之至  帝曰朕任卿掌内阁事凡制诰命令等文但撰述进呈无不信行况考试儒士最为小事勿避嫌疑今后内阁大小事务悉照旧行不必推让
　　○都察院左副都御史邹来学卒来学字时敏湖广麻城县人宣德间举进士为户部主事升员外郎从靖远伯王骥征麓川以功升郎中母丧起复改通政司右参议督永平山海粮储正统
　　○己巳
　　○虏犯京师升右佥都御史提督永平山海军务及巡视畿甸东北诸关隘来学能以权制莅事一时称巡抚者以为最时关隘守卒多见役于权豪来学请惩戒役之者又请择文武大臣各帅军据险以要虏归路然后大军从而逐之内外夹攻宜无不殄灭于是敕来学帅所部趋紫荆关易州等处偕昌平侯杨洪追蹑虏后景泰
　　○癸酉
　　○升副都御史命兼制居庸倒马白羊龙泉等关
　　○甲戌
　　○改命巡抚南畿名誉日损于前至是以疾卒遣官致祭  命有司归丧营葬
</div>
    <div class="pagination">
<a href="明实录英宗实录_page191.html">上一页</a><span>...</span><a href="明实录英宗实录_page187.html">187</a><a href="明实录英宗实录_page188.html">188</a><a href="明实录英宗实录_page189.html">189</a><a href="明实录英宗实录_page190.html">190</a><a href="明实录英宗实录_page191.html">191</a><span class="current-page">192</span><a href="明实录英宗实录_page193.html">193</a><a href="明实录英宗实录_page194.html">194</a><a href="明实录英宗实录_page195.html">195</a><a href="明实录英宗实录_page196.html">196</a><a href="明实录英宗实录_page197.html">197</a><span>...</span><a href="明实录英宗实录_page193.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
