<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 390 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 390 页/共 1316 页</h1>
    <div class="content">○署河南巡抚孙凤翔奏、襄城县被淹赈抚情形。得旨、即著饬属妥筹赈抚。毋任一夫失所。　　

○又奏、孟津县铁洌河岸。陡生险工。饬估修筑。得旨、现值秋汛。即著加意防范。一面饬属赶筹修筑。核实经理。以期工程隐固。款不虚糜。随手摺包　　

○甲申。谕军机大臣等、户部奏、遵议云南矿务。请饬催铜本欠饷一摺。据称各省应解云南铜本协饷。除解到及报解起程外。尚欠解铜本银二十一万三千余两。常年兵饷银二百九十九万三千六百余两。月饷银二百七十三万二千一百余两。增拨月饷银八十万五千三百两零。请饬迅解等语。前项银两。积欠甚钜。现在云南办理矿务。需款孔殷。著各该督抚将欠解铜本。迅即埽数解清。应解常月等饷。速筹钜款。源源接解。毋再延宕。致误要需。张凯嵩即将各省解到欠饷。划归挪用。铜本先尽此项采办。督饬各员核实经理。毋任虚糜。并将归还铜本数目及采办情形。随时具奏。至该抚请添铜本一节。现在该省各厂开采。每年究可增铜若干。尚未能确有定数。所请著暂毋庸议。原单著分别摘钞。给与曾国荃等阅看。将此由四百里谕知曾国荃、张之洞、丁宝桢、裕禄、刘秉璋、德馨、彭祖贤、卞宝第、倪文蔚、陈士杰、张凯嵩、并传谕谭钧培、孙凤翔知之。现月　　

○又谕、都察院奏、热河朝阳县文生倪作霖等、以亢旱成灾。吁恳抚恤等词。赴该衙门呈报。据称朝阳县本年自春徂夏。未经得雨。六月得雨一次。仍复亢旱。秋收无望。该县五方杂处。良莠不齐。饥民麕集。深恐别滋事端。请饬查明抚恤等语。著谦禧确切查明。据实具奏。如果被灾较重。即一面妥筹赈抚。毋任失所。原呈著钞给阅看。将此谕令知之。现月　　

○乙酉。谕内阁、大学士左宗棠、学问优长。经济宏远。秉性廉正。莅事忠诚。由举人兵部郎中带兵剿贼。叠著战功。蒙文宗显皇帝特达之知。擢升卿寺。同治年闲。剿平发逆及回捻各匪。懋建勋劳。穆宗毅皇帝深资倚任。畀以疆寄洊陟兼圻授为钦差大臣。督办陕甘军务。运筹决胜。克奏肤功。＜闲＞任纶扉。优加异数。朕御极后。特命督师出关。肃清边圉。厎定回疆。厥功尤伟。加恩由一等伯晋为二等侯。宣召来京。管理兵部事务。命在军机大臣上行走。并在总理各国事务衙门行走。竭诚赞画。悉协机宜。旋任两江总督尽心民事。裨益地方。扬历中外。恪矢公忠。洵能始终如一。上年命往福建督办军务。劳瘁不辞。前因患病吁恳开缺。叠经赏假。并准其交卸差使。回籍安心调理。方冀医治就痊。长承恩眷。讵意未及就道。遽尔溘逝。披览遗疏。震悼良深。左宗棠著追赠太傅。照大学士例赐恤。赏银三千两治丧。由福建藩库给发。赐祭一坛。派古尼音布前往致祭。加恩予谥文襄。入祀京师昭忠祠贤良祠。并于湖南原籍及立功省分。建立专祠。其生平政绩事实。宣付史馆。任内一切处分。悉予开复。应得恤典。该衙门查例具奏。灵柩回籍时。著沿途地方官妥为照料。伊子主事左孝宽、著赏给郎中。附贡生左孝勋、著赏给主事。均俟服阕后分部学习行走。廪贡生左孝同、著赏给举人。准其一体会试。其二等候爵。应以何人承袭。著杨昌浚迅速查明具奏。用示笃念荩臣至意。现月　　

○谕军机大臣等、岑毓英奏、鲍超一军。拟先撤十营。其余各营拔回四川。沿途迎饷遣散。请饬丁宝桢迅速拨饷解交。并将滇省拨垫鲍军饷银筹还等语。前据张之洞转据鲍超电称该军住云。久候虚糜。不如迎饷回川。当谕丁宝桢迅速拨款。派员解交应用。即著懔遵前旨。赶速解往。俾得就地遣散。至滇省先后拨垫鲍军饷银十四万两。亟须拨款归还。以资散给。各营积欠。并著丁宝桢即行筹拨迅解。毋稍延缓。将此由四百里各谕令知之。现

月

　　

○又谕、有人奏、浙江杭嘉湖三府属各州县徵收南米。向有拨发满营兵米织造衙门匠粮及减兵余米等款。该州县折解。每石不过三千数百文。乃辄藉南米名目。任意折收至五六千文之多等语。著刘秉璋确切查明。饬令所属各州县。按照原定数目。随漕分徵。不得丝毫浮收。致滋扰累。如查有前项情弊。即著从严□□□尔□办。将此谕令知之。现月　　

○又谕、有人奏、山东黄河屡次决口。难于堵塞。其弊约有数端。一则愚民私掘大堤。汛官玩视险工。不能昼夜巡防。一则不肖员弁。辄将上游之堤穵通。反先开口。一则委员希图省费。草率从事。请旨饬查杜弊等语。近来山东黄河屡决。氾滥成灾。朝廷时深廑系。著陈士杰按照所陈各节。确切查明。据实覆奏。即将前项弊端。严行查禁。该员弁等傥敢仍前舞弊。致误要工。即行从严□□□尔□办。毋稍瞻徇。前据该抚奏称酌留口门。藉徒骇河分洩水势。当谕令妥为筹办。该抚责无旁贷。务当悉心规画。实力筹办。现在瞬届霜清亟应赶紧施工堵合决口。并如何设法疏消下游。以除水患。著仍遵前旨查看情形。奏明办理。原摺著钞给阅看。将此由四百里谕令知之。现月　　

○又谕、刘铭传等奏、遵保基沪获胜立功将士。暨历次战守尤为出力之援军练董转运员弁官绅。并案开单请奖一摺。军营保奖人员。必须打仗获胜。或扼守要隘等项。实在著有劳绩。方足膺懋赏而昭激劝。此次单开。除沪尾接战出力各员弁。应量予奖励外。其王诗正一军。前经临敌失利。吴鸿源一军。留守中路。并无战功。该抚等一并汇保。其余各营何项出力。亦未详细声明。是开报既属笼统。保奖复多冒滥。殊非核实之道。著刘铭传会商孙开华将单开员数。及所请奖叙。严行裁汰。大加删减。查明实在异常出力员弁。再行悉心核定。分晰开单。据实具奏。将此由四百里谕令知之。寻刘铭传等会奏、遵减基沪立功将士保案。请照前单给奖。得旨、王诗正、吴鸿源、部下拟保各员弁。著刘铭传详加核减。至王诗正、陈鸣志两军。前单笼统开保。此次单内开列厘出四十余员名以前单核计。尚有一百余员名。是否全归删汰。并未声明。殊欠明晰。仍著分营逐一开单具奏。其余所请奖叙各员。著该部议奏。寻刘铭传奏、查王诗正吴鸿源所部将士。不无微劳。若全行删减。未免向隅。兹就前单开列在前请保从优者。量为核减。分别开单。酌保五十人。其余一百三十余员名。概归删汰。如所请行。洋务　　

○又谕、桂祥等奏、已故库伦办事大臣那穆济勒端多布之妻率子呈称、伊夫那穆济勒端多布、于九年八月在库伦任所病故。因家道贫寒。且该旗又复遭灾。无力回籍安葬等情。呈请转奏一摺。那穆济勒端多布在库病故。迄今一年有余。系属实在情形。那穆济勒端多布灵柩回籍时。加恩赏由驰驿。将其妻子妥为照料。回城安葬。用示体恤蒙藩之至意。明发　　

○顺天府以宗室乡试中额请。得旨、取中七名。随手　　

○以托病离营。革台湾军营都司范治钧职。永不叙用。随手　　

○予云南各营瘴故员弁知府张奎斗等三十一员名优恤。随手摺

包　　

○予积劳病故。云南迤南道沈寿榕照军营例议恤。随手摺包　　

○予基沪阵亡病故各员弁彭沛霖等优恤。并于台北建立淮楚昭忠祠。从督办台湾军务福建巡抚刘铭传请也。随手摺包　　

○丙戌。谕内阁、庆裕、阿克丹奏、请选择合龙吉期一摺。盛京福陵隆恩殿工程。将次完竣。著钦天监于九月内选择合龙吉期。先行知照。即著盛京将军等敬谨遵照办理。现月　　

○又谕、毓橚等奏、应修各工。请派员查验一摺。昭西陵。孝陵。景陵。定陵。现有应行急修各工。著派敬信敬谨查勘。奏明办理。现月　　

○丁亥。谕军机大臣等、色楞额等奏前赏达赖喇嘛物件。中途被劫等语。即著丁宝桢督饬地方员弁会同该处土司迅速查拏。务获究办。其被劫物件。加恩补赏一分。著色楞额等于奉到后。即行转给祗领。将此由四百里各谕令知之。现月　　

○驻藏办事大臣色楞额等奏、拣派汉番委员查办布鲁克巴夷务。得旨、即著督饬各员妥为查办。迅速了结。毋任别滋事端。随手　　

○命辅国公荣颐守护东陵。东华续录　　

○以广西官军叠次获胜。予在事出力员弁总兵唐玉才等巴图鲁名号。都司黄明贵等花翎。把总谭志光等蓝翎。余升叙加衔有差。洋务　　

○戊子。钦奉慈禧端佑康颐昭豫庄诚皇太后懿旨。海防善后事宜。著军机大臣、总理各国事务衙门王大臣、会同李鸿章妥议具奏。醇亲王奕譞著一并与议。所有左宗棠等条奏各摺片。均著给与阅看。洋务　　

○又奉懿旨。广西巡抚张曜所部挑穵护城河道勇丁。著由神机营发给奖赏银三千两。现月　　

○谕军机大臣等、钦奉慈禧端佑康颐昭豫庄诚皇太后懿旨。前据侍郎薛允升奏、请饬裁减勇营。将中外各旗营加饷训练一摺。当经谕令军机大臣会同户部妥议。并令醇亲王奕譞一并与议。兹据会议具奏、据称核计各省现年兵饷。需银一千四五百万两。其养勇之费。每□山戊不□约需银三千四百余万两。加以京外旗兵。又需额饷一千余万两。□山戊不□入之款。约共应收银七八千万两。是竭天下十分之物力。八分以养兵勇。断非经久之道。今欲酌加旗营饷需。即就在京各营应领饷项计之。现在支给银六百余万两。如议加复成数。约须增银三百万两。部库实难另筹。惟有将各省营勇。裁减浮滥。每省每年各裁节银二三十万。分批解部。以供加饷练兵之用。其各省设立善后各局。名目繁多。重见复出。尤应大加裁并等语。各省召募勇丁。向多糜费上年办理海防。又复纷纷添募。现当军事敉定。本应认真裁减。汰弱存强。各疆吏往往因伏莽未除。留为弹压防守之用。甚至统带营官藉词肥己。均所难免。八旗向称劲旅。亟宜加饷精练。果能裁无用之营勇。为有益之要需。实属根本至计。著各直省。将军督抚破除成见。迅将各该省现有营勇。切实核减。查照该部所指虚伍空额。老羸幼稚。杂费冗弁。及无事长夫各节。逐一确查。认真裁汰。不得任听营哨各员弁饰词蒙混。并将存留各营。按日训练。无事常如有事。庶几缓急可恃。其裁勇所节之饷。从光绪十二年起。每省每年可得若干。先行奏明专款存储。分批解部备用。不准以斟酌情形。无可裁撤等词。一奏塞责。至各省纷纷设立各局。如军需。则既有善后总局。又有善后分局。报销筹防支应制办军械转运等局。地方事宜。则有清查藩库营田招垦官荒交代清源发审候审清讼课吏保甲刊刻书籍采访忠义等局。种种名目。滥支滥应。无非瞻徇情面。为位置闲员地步。各防营奏调咨调候补人员。开支公费。诸多冒滥。均堪痛恨。尤应一并大加裁汰。并著于本年十一月内定议。迅速覆奏。当此时事艰难。饷需支绌。裕国必先理财。而耗财莫如冗滥。删一分浮费。即可多一分正用。各将军督抚等。务当通盘筹画。埽除积习。总以核实二字为主。毋稍观望推延。原摺均钞给阅看。至在京王公文武百官俸银。久经减成给发。自应一律加增。以示体恤。统俟该将军督抚等覆奏到日。再行降旨。将此由五百里各谕令知之。现月　　

○又谕、电寄张之洞、电奏已悉。唐景崧著仍遵前旨赴云南随同周德润办理界务。其所带六营。著张之洞派员暂行统带。所请改派该员随勘桂界。著毋庸议。电寄　　

○颁发补赏达赖喇嘛黄哈达一个。银曼达一个。铃杵一分。菩提念珠一串。玉盌一个。玉碟一个。小卷五丝缎二卷。现月随手　　

○己丑。世宗宪皇帝忌辰。上诣寿皇殿行礼。遣官祭泰陵。内记注谕军机大臣等、左宗棠、穆图善、杨昌浚奏、福建沿海防营。及后路各台局出力文武员弁。恳准保奖等语。此次用兵省分。凡接仗获胜者。均经给予奖叙。其余防营及后路台局员弁。并无战功。均未给奖。闽省事同一律。所请著毋庸议。左宗棠摺片均著留中。其道员刘麒祥一员。著俟服阕后。仍遵前旨。交吏部带领引见。将此谕令穆图善、杨昌浚知之。现月　　

○又谕、李用清奏、查出库款积弊三端。请将局员等、分别惩办追缴。并陈明湘黔两局流弊。于捐务有碍等语。各局银两。自应涓滴归公。岂容稍有冒滥。知府陈鸿贤、浮开湘捐局三厘费。为数甚钜。实属咎有应得。著革职拏问。追赔欠款。其徐兆兰等三员。以陈鸿贤禀请加给三厘局费。通融开复。并未缴有实银。殊属取巧。知县禹梦龄、徐兆兰、训导曾森溎、均著仍行革职。已革知府曾彦铨携照入京。浮开部饭照费。应行查明追缴。著潘霨咨行江苏江西各巡抚。饬催该员迅速来黔清算。至黔捐局所收部饭照费。应交善后局代为解部银两。竟以虚款抵解。所欠实银甚多。亦应责令经手各员分任赔缴。以上各款。原摺声叙未尽明晰。著潘霨确切查明。勒令各该员即行缴清。不得意存消弭。稍涉含混。贵州善后等局。积弊已深。亟应认真整顿。潘霨甫经赴任。无所用其回护。即著责成该抚破除积习。慎选贤员。实心经理。并随时严行查察。傥有前项情事。即行从严□□□尔

□办。毋稍姑容。原摺片著钞给阅看。将此由四百里谕令知之。寻奏、遵查黔局部饭照费。碍难发还。责令清理。下部议。又奏、查明湘捐局三厘局费。分别核实。勒限追缴。得旨、所有王彦欠款。著该署抚咨行安徽巡抚。著追该家属照数赔缴。陈鸿贤欠款。著即勒限严追。毋任延玩。　　

○又谕、有人奏、粤海关所派家丁甚多。藉端勒罚。扰累商民。请饬将江门西炮台佛山总巡等口家丁。酌量裁革等语。各关稽查口税。不能不藉力丁胥。但不能任意浮多。致启需索纷扰之弊。著海绪按照原□□□尔□各节。自行查明。如有前项情事。即分别惩办驱逐并将现用家丁核实裁汰。毋得稍涉回护。致干咎戾。原摺著钞给阅看。将此传谕知之。现月　　

○密云副都统国俊奏、兵丁台明等凶横不法。不能即时拏获。请将佐领海山、穆特布、协领常升、恩霈、交部分别议处。从之。随手摺包　　

○以抗传图骗。革贵州在籍通判周思职。随手摺包　　

○庚寅。黑龙江将军文绪奏、江省地居上游。与俄对峙。防务紧要。拟请购克虏伯陆路铜炮四尊。过山钢炮四尊。洋枪一千杆。以资训练。如所请行。　　

○又奏、本年冬围暂停举行。俟下年补打。以节经费。从之。　　

○又奏、漠河金厂。所賸华俄各民。一律驱除净尽。将木房窝铺。全行焚毁。并留兵看守。得旨、此次办理尚属妥协。仍著督饬各员弁严守要隘。实力巡查。毋任再有匪徒偷越情事。随手摺

包　　

○以记名提督邓增为甘肃新疆伊犁镇总兵官。现月　　

○以驱逐漠河金匪出力。赏墨尔根佐领双福副都统衔。布特哈佐领常云以该处总管补用。现月　　

○辛卯。钦奉慈禧端佑康颐昭豫庄诚皇太后懿旨。据李鸿章面奏、开设官银号以裨国计等语。著户部会同李鸿章妥议具奏。醇亲王奕譞著一并与议。洋务　　

○谕内阁、乌拉布等奏、职官因阅误刻阁钞入闱。据实陈明一摺。朱震甲听宣错误。率行入闱。殊属不合。著交部议处。监临提调监试等官。未能即时查明具奏。亦难辞咎。均著交部察议。现月　　

○会办云南军务前湖南提督鲍超奏、遵旨撤防。尽银先撤十营。其余各营迎饷回川再遣。得旨、即著督饬各统领。将现有之饷。核实遣散。沿途务当严加约束。毋任稍涉骚扰。随手　　

○闽浙总督杨昌浚奏、请将奚世亮等补入兴化府昭忠祠。允之。　　

○又奏、省会遭风大概情形。得旨、即著该督等饬属妥筹抚恤。毋令一夫失所。随手　　

○以亏短银两。革署福建莆田县知县候补同知袁学显、霞浦县知县刘秉清、已故建安县知县袁鹏图职。与已革大田县知县朱葆熙、建阳县知县费荩臣、仙游县知县夏子镕、安溪县知县朱典煌、永福县知县王经庭、一并籍产备抵。　　

○加赏普济堂功德林广仁堂卢沟桥粥厂资善堂暖厂米石。　　

○癸巳。谕内阁、张之洞奏、特□□□尔□不职文武各员一摺。广东潮州运同钱＜王晋＞、糊涂滥用。信任非人。欠课甚多。拖欠运本尚钜。著暂行革职。留任。勒限运销。如逾限不完。即行从严□□□尔□办。候补运同江懋勋、居心险诈。罔利营私。累商歛怨。并有缉获私盐。隐匿入己。及卖放漏厘私货情弊。著即革职。仍严行查办追缴。候补运同邓清凤、不恤商情。专务渔利。著以盐知事降补。阳春县县丞薛瑶光、当差贪鄙。心术悖谬。著即革职。驱逐回籍。交地方官严加管束。署钦州营参将候补副将莫善喜、所部营勇。缺额太多。性情残暴。多玷官箴。惟该副将素有骁勇敢战之名。著即革职。仍留省城防营效力。责令自赎。新会营参将候补副将柏庆、不谙兵事。需索汛弁。拔补兵缺不公。著以都司降补。尽先参将邓韫辉、不守营规。贪利生事。著即行革职。署佛山镇都司候补都司谢其中、比匪纵盗。贪黩卑鄙。著即革职。永不叙用。以肃官方。现月　　

○又谕、张之洞等奏、甄别贪劣不职各员一摺。广东试用知府邹觐皋、每委出差。专务需索。查办沙田一案。物议沸腾。著即行革职。候补同知李玉棻、藉差营私。不顾公事。候补同知际安、试用通判润惠、充当厘差。声名平常。均著以府经历县丞降补。试用通判刘鼎、钻营招摇。胆大妄为。声名最劣。著革职永不叙用。试用通判范鼎、委办土火药局。开报工料。多有不实。著暂行革职。交张之洞等确切查究。责令赔缴。俟查办完结。再行奏明请旨。试用知县黄湘林、性情粗鄙。苛索地方。著即行革职。英德县知县秦侍尧、才识庸陋。不勤民事。电白县知县郑履端、平日公事。尚称明晰。惟不知循分。营求妄为。均著以府经历县丞降补。试用知县宗树兰、年力衰颓。难期振作。著勒令休致。候补知县陈惟、不修行检。难膺民社。著以巡检降补。试用通判陶家馥、试用县丞张正容、试用从九品符国瑞、充海防捐局委员。句结土棍。包揽承充。渔利扰商。肆行无忌。均著即行革职。符国瑞情节尤重。并著永不叙用。香山县县丞倪文宝、操守不谨。嗜利扰民。著即行革职。以肃官方。现月　　

</div>
    <div class="pagination">
<a href="清实录光绪朝实录_page389.html">上一页</a><span>...</span><a href="清实录光绪朝实录_page385.html">385</a><a href="清实录光绪朝实录_page386.html">386</a><a href="清实录光绪朝实录_page387.html">387</a><a href="清实录光绪朝实录_page388.html">388</a><a href="清实录光绪朝实录_page389.html">389</a><span class="current-page">390</span><a href="清实录光绪朝实录_page391.html">391</a><a href="清实录光绪朝实录_page392.html">392</a><a href="清实录光绪朝实录_page393.html">393</a><a href="清实录光绪朝实录_page394.html">394</a><a href="清实录光绪朝实录_page395.html">395</a><span>...</span><a href="清实录光绪朝实录_page391.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
