<!DOCTYPE html>
<html>
 <head>
  <meta charset="utf-8"/>
  <title>
   明实录世宗实录 - 第 52 页/共 518 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录世宗实录 - 第 52 页/共 518 页
  </h1>
  <div class="content">
   ○丁巳升贵州左布政使葛浩为南京太仆寺卿
　　○戊午升左春坊左谕德顾鼎臣为翰林院学士左谕德张壁右谕德许成名俱侍读学士司经局洗马张潮侍讲学士先是  上谕内阁翰林院额设学士一员侍读侍讲学士各二员皆缺未补朕方日御讲筵侍从之臣献纳为职不宜久虚其推举翰林春坊学行资望堪任者五人下吏部铨授仍供事讲筵兼管撰文官诰敕日轮二员于诰敕房整理送内阁总裁进览原设专管诰敕官以虚名干进罢勿复置时左庶子穆孔晖已兼侍讲学士其四员尚缺大学士杨一清等以鼎臣等请  上并用之
　　○礼部尚书桂萼等言古者医师岁终皆有考核故术业久而益精今拘于世业按籍收人一入供事永无考较所谓粗工汹汹何以有济且独用此一途则天下虽有卢扁公无由自进而国家太医院永为此辈巢窟臣读择士可教者设程限使诵习其业一岁四试约有成材则会太院医考试列为三等上者入御药房已入者准与授职中者授冠带办事本院已冠带者与之俸给下者应役本院如故或良医大使有缺中下者得赴吏部铨补其不系世业精通医术者听其应试试高等得入籍而汱其世业不通者无令冗食至于见在各官考满及考察皆听臣等课其医业送吏部斟酌黜陟  上以为医道人命所关命医士考选去留及收在外人役皆如部议余仍旧规行于是萼等复言有考试而无教习则业无传授事竟因循见在各官冗滥尤甚宜并加考选奏请去留且考满考察之议无非欲其有所警惕以图后效  上悉从之
　　○巡仓御史吴仲言通州运河元时郭守敬创建已有明效先朝漕运名臣平江伯陈锐等亦累以为请今通流等八闸遗迹尚存原设官夫具在因而成之为力甚易而权势罔利之家从中挠之或倡风水之说或谓绝湾民之利皆不足信诚令闸运岁可脚价银二十余万又汉唐宋时漕皆从汴谓直达京师未有贮国储于五十里之外者今令京军支粮通州率称不便而密云诸处皆有间道可通设虏因乡导轻骑疾驰旋日可至烧毁仓瘦则国储一空京师坐困此非细故请以臣言下户工二部定议修浚僦舟夫各运百万试之与陆运兼行俟次第就渠径达京此兴无穷之利而杜不测之虞于计便  上曰＜锍-釒＞浚闸河诚转漕便计自永乐以来屡议修复因大小臣工不肯实心任事以致因循至今为奸人嗜利者所阻今转输日烦军民交敝苟有息肩之策何惮纷更户工二部其各委堂上官一员会同运官及御史吴仲等亲行相度地形计处工力以闻若大事可成则劳费不足计国计有补则浮言不足恤如有奸豪阻议之人听厂卫缉治如律因命户部侍郎王軓工部侍郎何诏及御史仲等董其事至是軓等言地形从大通桥至白河高可六丈若大兴工浚之深至七丈通引白河则漕船可直达京城诸闸可尽罢此永久之利然未易议也为今之计惟应修浚河闸然从通流闸经二水门南浦土桥广利三闸皆衢市阛阓中不便转般从温泥河滨旧小河废埧西不一里至堰水小埧诚修筑之令通普济闸则径易可省四闸两关转搬之难闸埧皆宜添设官吏人夫守视臣等窃计修闸浚渠筑埧之费当用银一万五闸置船各六十一船日运粮万石造舡之费可一万五百通漕粮二百三十万石岁省脚价可十万三千五百若粮多舡少听以车转水陆并进运军事易竣亦可早还宜令户工二部各举属官一人兵部推都指挥一人充参专司修理转运诸务会同巡仓御史各奉敕行事募军余万人作之务在坚久每闸埧各置公廨其费取之修仓余银巡仓赃罚及所省脚价其木石等取之各厂又言通州京辅重地军民丛集亦当积蓄以安人心不宜过虑自起惊疑河源自山西经流大内至大通桥或旱涝乾溢启闭通塞亦非外人所能与侯  上裁择时  上意已决命户工二部亟如所拟举行即以今冬具诸工料以来春兴工仍敕诸臣协心共事勿偏执异同致妨经国大计○初议兴  仁寿宫工未决钦天监请及是岁利以吉日经始下工部议工部请先以见材如期举事令军夫运瓦砾出之外俟大木踵至工次第幸可就  上虑旷日持久徒劳人力命待大木至择日兴工
　　○己未起致仕都察院左副都御史伍文定为兵部左侍郎升顺天府府尹万镗为南京都察院右副都御史
　　○命丰城侯李旻挂印充总兵官镇守两广
　　○庚申  上亲制  显陵碑文
○故兵部尚书赠少保谥节愍陈洽常州武进人成化中受命征交趾战死有诏赐赠谥具衣冠以葬至是邑人请特建祠宇岁时展奠以旌忠节巡抚都御史陈凤梧以闻礼部覆请许之
○命三法司堂上官各督所属退朝后即入衙门供事章奏应覆者务依钦限有违慢稽迟者具劾以闻从大学士张璁奏也
　　○辛酉初行人潘锐素病狂易时选科道锐不与意不无少望会病发谒礼部尚书桂萼问王安石何如人萼不答因及所试文字语多悖谬萼谓锐意不平语之曰子苟有志勉之不患朝廷不用锐曰今知县及翰林俸太薄宜加其俸乃可责其贪萼乃盛气答之曰岂有饿死知县耶锐艴然出愈益病明旦具＜锍-釒＞言萼论及政事欲多戮贪吏去内竖且许以臣为御史擅朝廷之柄欲奏之从班中跃出  上怒下锦衣卫验治萼自辨锐所奏皆妄因上锐试卷以明不欺  上曰锐小臣狂悖妄言业已下吏鞫问卿等勿得介意及讯锐果病中语下刑部当锐奏事诈不以实律革职闲住
○先是诏捕庆庶人台浤左右怂恿为虐者沈良等十余人尽走匿台浤府中不出巩昌王寘銂代理府事以  上命省谕终不听诡以逸去为解巩昌王使人侦伺捕得一人具知其情即引诣台浤所证之台浤语塞乃出七人就狱巡抚都御史毛伯温奏良罪宜烟瘴地面充军因言台浤怙恶不悛巩昌王防范周密请示惩劝兵部覆请  上嘉巩昌王恪遵祖宪赐敕奖谕仍令台浤尽出所匿人犯俟问明具奏定夺
　　○壬戌升提督漕运总兵官署都督佥事杨宏署都督同知协守漕运参将锦衣卫都指挥佥事张奎署职一级督协漕运如故以部运有功故也
　　○初礼部尚书桂萼等言天下提学官多不得人无以风励人才请加考核  上从之至是萼等疏其名以上言直隶则御史张衮郑洛书浙江副使万潮江西副使赵渊河南副使魏校山东副使余本四川副使韩邦奇广西副使李中云南副使唐胄宜皆任职如故福建副使范永銮湖广副使郭持平广东副使祝品贵州佥事刘彭年宜改别用  上皆报可命礼部都察院推有学行者代之已而复除四川按察司副使张邦奇于福建调山东副使许宗鲁于湖广湖广副使萧鸣凤于广东江西佥事高贲亨于贵州皆提调学校
　　○癸亥改命吏部尚书李承勋为刑部尚书加太子少保先是刑部尚书缺吏部侍郎方献夫等会推南京工部尚书高友玑户部侍郎胡瓒  上以刑部所掌关于民命必湏得人以副委任故改命承勋时承勋得吏部命未至方上＜锍-釒＞辞  上答曰卿才识老成誉望素著全掌铨曹实出朕简又念近来主刑官未得人多致冤抑酿成大狱深切于怀故加秩改命卿典司邦禁其勉承简授即日赴任供职以副朕敬天恤民至意勿复辞
　　○右军都都府带俸署都督佥事刘晖卒赐祭一坛
　　○甲子  上谕大学士张璁朕有密谕卿勿令他人测知以泄事机又谕朕与卿帖皆亲书虽不甚楷正恐代写有洩事情璁言臣仰见  圣心慎重之至尚恐出入封识莫为左验窃闻  仁庙尝赐大学士杨士奇等银图书各一谕之曰军国重务卿等协心赞辅凡政事阙失或群臣言而未允或卿等言而朕不从悉用此印密＜锍-釒＞以闻君臣之间尽臣相与庶几朝无阙政民不失所而朕与卿等皆不负祖宗付托之重士奇等顿首受命臣诚不逮士奇诸臣而  圣心爱托实有过焉故敢冒昧以闻  上因赐大学士杨一清张璁翟銮礼部尚书兼学士桂萼各银图书二一清文曰耆德忠正曰绳愆紏违璁曰忠良贞一曰绳愆弼违銮曰清谨学士曰绳愆辅德萼曰忠诚静慎曰绳愆匡违一清等各上＜锍-釒＞谢  上手诏答一清等曰朕念国政重大事机当谨兼有过不闻厥过愈深故以银记锡卿以识封号览所陈谢朕具知悉夫自古明良相遇必交相儆戒朕本不明上荷  天眷及  祖宗付托特求嘉猷以匡治改过卿等宜竭力赞襄用辅不逮勿惮勿讳庶尽交修启沃之职又答萼曰卿忠诚体国静慎持身故锡卿有所见闻即宜告朕俾知过图改以承  皇天  祖宗之托卿宜竭力赞襄勿有所忌以副朕意
　　○乙丑少傅大学士谢迁既至不拜上＜锍-釒＞辞  上曰卿先朝耆旧誉望素隆朕采公议特兹召用宜勉承朕命迁乃就职
　　○吏部右侍郎兼学士董＜王巳＞侍  上讲读进退不如仪  上命内阁谕旨＜王巳＞惶惧加慎数日上复谓内阁曰＜王巳＞自承谕后二三日间似加恭谨身容退让已知省改其令安心供职如故＜王巳＞上＜锍-釒＞谢  上曰尔职司讲读位列大臣岂宜失恭让之节朕未忍斥言特谕内阁传示尔当钦体朕意勉修职业以副任用
　　○以灾伤免狭西庆阳府宁州真宁安化合水环四县及庆阳卫田粮有差
　　○初巡按御史刘隅劾奏徐州兵备副使赵春赃私狼籍春亦讦奏隅不法事  上命给事中张＜羽廷＞会巡抚高友玑巡按郭希愈即讯言春所坐赃其有验而告隅事多不实隅劾春固不妄第多轻信而鞫狱据委官所拟不行参详虗实相半委官盐运同知刘玑止依捏词遂行科断亦属有罪具狱上之都察院以为＜羽廷＞奉敕勘事曲直不分友玑希愈会问狱情依回迁就皆属违法请覆下抚按官穷竟春狱从重拟罪以为赇吏之戒友玑＜羽廷＞及希愈亦宜罚治以戒勘官不职者  上从之诏逮春严限追赃从重问拟夺＜羽廷＞俸三月希隅二月以友玑既升任遇革隅所劾事多实并释不问命给守备安陆兼管  显陵神宫监太监萧洪旗牌不为例
　　○丙寅初以思田之乱诏发江西赣州安远县抚民叶芳何湘等四千余人会剿兵备副使林大辂指挥李泰知县刘信等将之以行兵无纪律所在剽掠至韶州忽持刃反向鼓噪奔还广东抚按官以闻兵部言抚民故尝从征有功咎在领兵官统驭无方故至此宜重治之  上乃下大辂泰信等于江西广东巡按御史逮问新民止罪其首乱者数人余命王守仁计抚以闻
　　○初翰林院侍读江佃进讲洪范九畴不称旨  上亲讲角□羊其义谓辅臣曰人君能尽伦理以立于上万姓化于下伦序明而人道备福将自至以佃讲读迟钝令吏部改调外任因命内阁选择翰林诸臣称职者留用不称者量材除他官于是大学士杨一清等言翰林清要之地诚不可以匪人处之且文学政事材各有宜枉而用之终无成绩宋两制儒臣皆尝扬历州县遂多名臣内外均劳自昔然已臣请选自讲读以下其学有本原文能华国及行义无玷者存留供职以备讲筵史局之选即文学未称而才识＜锍-釒＞通堪理政事者请下吏部量才外补其丁忧在告者并加选择以为去留自后经筵日讲皆精选以完其任庶不负圣世崇儒右文之意报可寻调佃为宁国府通判一清等因言左中允刘栋右中允杨维聪侍讲陈沂邝灏修撰萧与成季方编修刘泉皆政务＜锍-釒＞通可外补编修王同祖黄易宜罢因请下吏礼二部都察院咨访有才识文学者量为推举改宫僚翰林以广用人之路  上犹以外补数少命更加选择勿泥常格内外官选补务合公议因言前岁所选庶吉士大半狥私命内阁考选量留三五人余皆授科道部属以后选留皆如故事一清等奉命复简侍读崔桐修撰张衍庆陆(钺)[釴]江晖编修黄佐应良疏通政事宜外补左春坊左中允边宪任深宜处以两京他秩计前后考黜迁转二十二人员缺乞抡取以充  上命桐及宪等皆补外中外臣工有堪任翰林者部院公选以请期于众议协服毋取备员遂改大理寺左少卿黄绾为詹事府少詹事兼翰林院侍讲学士南京通政司右参议许诰为翰林院侍讲学士南京尚宝司卿盛端明为左春坊左庶子兼翰林院侍读福建按察司副使张邦奇为左春坊左庶子兼翰林院侍讲四川按察司副使韩邦奇山西按察司副使致仕方鹏为右春坊右庶子兼翰林院修撰吏部文选清吏司彭泽为右春坊右谕德刑部员外郎欧阳德吏部考功司主事金潞御史张衮为翰林院编修已而詹事霍韬又言大学士之选宜巡抚方面部院等官通融推用  上以其＜锍-釒＞下吏部命集九卿科道议上裁定
　　○国子监祭酒严嵩请复旧规以膳银分给师生饮馔之资而会其余羡以支公费监生老疾鄙陋不堪作餋者给冠带回籍以省冗食诸生廪饩即以时给馔米勿待三月礼部善其议第以为监生老疾不堪者由充贡时去取不严宜今提学官立考贡法每正贡一人陪考九人拔十得一不计资序凡三为正贡不入选而年过六十者许以冠带荣身  上命考贡以次取四人余皆如部议
　　○戊辰夜京师地震
　　○以云南楚雄贼额出等平赏镇守太监杜唐原任巡抚都御史傅习总兵沭绍勋巡按御史沈教等银币有差
　　○命大学士谢迁充明伦大典总裁官及经筵日讲侍班
○山西潞城青羊白坡贼陈卿等为乱巡抚都御史常道言贼据险攻之恐难卒拔请先抚之不服然后加兵  上用道计令山西河南巡抚都御史各会兵待剿
　　○辛未升福建左布政使陈祥为顺天府府尹
　　○詹事霍韬言本府堂官多不备员其舆隶乃有二十余名宜从裁减以宽民力因言南都诸司多裁革而皂隶之设如故宜皆查减兵部武库及工部营缮二司财赋渊薮官贪者与吏为市愚者纵吏为奸宜立法稽查三岁一举庶奸吏少阻而民困稍苏事下兵部议皆韬言因请减本部皂隶三之一遇刷卷期请遣科道校核具籍其数以闻  上从之
○大学士张璁言臣先任兵部侍郎应诏陈言＜锍-釒＞留中未下臣心不能自己谨再述以闻其略曰人君以论相为职宰相以正君为功如杨绾相而子仪减声乐黎干省驺从崔宽毁第舍秦桧阴险纳赂祸延国祚二君任相得失甚明今之内阁宰相职也顷来部院诸臣有志者难行无志者令听是部院为内阁之府库矣今之监司苞苴公行称为常例簠簋不饬恬然成风是监司又为部院之府库矣抚字劳心指为拙政善事上官率与荐名是郡县又为监司之府库矣如之何民不穷且盗耶臣惟  皇上欲宣德流化必自近始近必自内阁始诚令内阁得人责之以择九卿九卿得人责之以择监司监司得人责之以择守令守令得人则匹夫匹妇皆被其泽不然则上下交征掊克在位  皇上虽有忧民之心而泽不下究故清明之治卒不可成臣见每年进表三年朝觐官率以馈送京官为名科歛小民怨声载道上干天和叠见灾异皆赃夫之昌所致宜严加禁约犯者勿赦  上曰卿前后所奏皆欲革贪风以隆治道迩来贪墨成风外官剥下奉上民穷则尽实由于此都察院其严禁察访犯者并以赃论大臣百官表率尤当严于自治勿得自损名节璁又言诸司事务臣当与闻者止应议于公朝不得谋于私室如有候送私书兼行馈谒请缉捕究治又臣族颇众有不遵臣训者有司宜绳以重法庶可杜绝敝风保全名节  上优诏褒答从之后一日  上御文华殿又召璁特赐褒奖且面谕之曰卿率家以严持身以正二＜锍-釒＞之陈恳诚具见朕用赐敕旌奖且风励百僚咸俾感化以成嘉靖之治卿其＜棥心＞之璁顿首谢
　　○壬申光禄寺少卿黄绾言黄河在三代时未尝为患盖以水性向北就而道之其流自顺故也至于后世引河作渠或以通漕乃不免于堤障而堤障一溃遂不可支汉时瓠子之役道河北行复禹旧迹而梁楚之地稍得底定至隋开通济渠自板渚引渚河入汴而河始入淮今黄河口金龙口至安平镇一支或时北流其余不入漕河则入汴河皆合河入海矣夫跨中条而南为河南山东两直隶所交地势西南则高东北则下其垫没也固宜乃豊沛徐淮之水则自汴河渗流所致夫彭城下邳马陵诸山皆发迹泰山与蒙羽相接从东转西以逆水势水小则循吕梁出清口入淮大则河不能容水为山阻泛溢原野其为豊沛徐淮患必然也若不＜锍-釒＞道别行患无已时臣以为当于兖冀之间求其两高中低即中条北条所交者浚之使北至直沽入海乃得免于垫没夫沛河既去漕河必淤则当自沛县及吕梁至淮多造滚江龙之类洩之上流则泥沙必随水而去乃开浚为易或谓沛河虽为豊沛徐淮之患亦为漕河之助殊不知漕河泉源皆发山东不必资于黄河若南旺马肠樊村安山诸湖实诸泉钟聚之所宜倍加修浚而引他泉别流者总蓄之则漕河不竭矣又南旺马踏湖堤之外为孙村湖者地形下湿较之湖水反低若决潴为湖并道漕河改经于此又可以免济宁高原浅色之艰矣  上以其＜锍-釒＞下总理河道侍郎章拯议处以闻先是六月间黄河水溢奔入运河沛县地方沙泥淤填七八里粮船三千余只阻不能进御史吴仲以闻且言侍郎章拯郎中丘茂中李煌三臣者必不能为  陛下办此乞推总制都御史一人往代之  上命户工二部会议章拯亦言河渠淤塞势难遽通惟金沟口迤北新冲一渠可以假道令运船由此进昭阳湖出沙河板桥其先阻浅者西历鸡冢寺出庙道北口通行得旨下工部并议议未决给事中张嵩等言去秋河塞  皇上特命章拯丘茂中李煌并力修浚而拯苟且塞责今不得已又令运船由昭阳湖以出夫湖地庳河势高引河灌湖必致弥漫使湖道复阻拯何以为计哉茂中煌尝议于沽头闸设官专理是二臣亦逆知有今日拯乃抑而不行以至事势穷迫贻害至此乞罢拯别推大臣素有心计风裁者往代之  上以漕计重大责部迁延不即定议于是工部议引舟入湖终非长策诚如嵩言请先饬拯茂等悉心区画仍举大臣才望素著者一人总其事河南山东守臣及藩臬等俱听节制复选郎中主事各一人为之协理并采绾仲诸议酌量可否其徵发夫役调度工费悉得便宜从事用或不足令户部处给其沽头上闸宜增设主事一人  上以为然因让拯前报运河＜锍-釒＞通旋奏阏塞若迟误粮运国计何赖兹姑留拯茂中煌等供职吏部即推择大臣中有谙古今识地利实心经国者往提督之余悉如议是时建议治河者詹事霍韬左都御史胡世宁兵部尚书李承勋言人人殊韬＜锍-釒＞略曰今议者欲引河水自兰阳注宿迁少杀河势则徐邳不溢运河不淤臣与方献夫议以为水溢徐沛犹有吕梁二洪为束捍东北诸山亘列如垣犹有底极若自兰阳注宿迁则凤阳归德平地千里河遂奔放数郡一壑其患不独徐沛而已臣窃谓今日所急宜先＜锍-釒＞通运道然后议处徐沛此缓急之序也前议起河南山东丁夫数万＜锍-釒＞浚淤沙以通运道然沙泥随水自高而下挑浚未毕水至复淤虽日役万夫力亦不足今沛县既塞运皆由昭阳湖入鸡鸣台至沙河迂回不过百里湖面宽广夏秋水溢则患覆溺冬春水涸则虑日□翏浅若沿湖筑堤浚为小河河口为闸以时蓄洩水益可避风涛水涸易为＜锍-釒＞浚目前运道可以无阻三月即土堤可成一年即石堤可成用力少取效速黄河愈溢运道愈利较之役丁夫以浚淤土愈浚愈淤劳佚大不侔也按古黄河自孟津至于怀东北入海今卫河自卫辉府汲县至临清天津入海犹古黄河也今图便宜之策自河阴原武怀孟之间审视地势引河水注于卫河至于临清天津则不惟徐沛水势可杀其半而京师形胜其壮自倍此其为便利一也按元人漕舟涉江入淮至于封丘陆运百八十里至于淇门入于御河达于京师御河即汲县卫河也今因河阴原武或孟津怀孟之间择地形便导河水注于卫河冬春水平漕舟由江入淮泝流至于河阴顺流至于卫河沿临清沧州至于天津夏秋水迅仍由徐沛达于临清至于天津是一举而得两运道也此其为利二也李承勋言黄河迁徙无常然必避高而就下善治水者因其性而导之今日之功但当＜锍-釒＞浚其下流防遏其上源使不至于大为害耳按黄河入运道支流有六若六道通流以杀水怒当不为患自涡河之源塞则北出小黄河溜沟等处不数年诸处皆塞北并出飞云桥于是豊沛受害而金沟运道遂阏然幸东面皆山犹有所障故昭阳湖得通舟若益徙而北则径奔入海安平镇故道可虑单县榖亭百万生灵之命可忧又益北则自济宁至临清运道诸水俱相随入海运何由通臣愚以为相六道分流之势导引使南可免冲决之患此下流不可不＜锍-釒＞浚者也然欲保豊沛单县榖亭之民必因其旧堤筑之障其西北使不溢出为患此则上游不可不堤防者也识者以为不若于昭阳湖之东引诸泉水甃为运道建闸以节水自留城沙河为尤便然大役一兴为费不赀诚宜整理盐法措置余利以给河工令大小诸臣任事任怨工宜可就世宁言今日之事开运道最急而治河次之然不治河运道不通臣请先述治河之说夫河流分则势小合则势大河身宽则势缓狭则势急治河者顺其性则易逆其性则难故曰不与水争利此其大法也河自汴以来南分二道一出汴城西荥泽经中牟陈頴至寿州入淮一出汴城东祥符经陈留毫州至淮远入淮其东南一道自归德宿州经虹县睢宁至宿迁出其东分五道一自长垣曹郓至阳榖出一自曹州双河口至鱼台塌场口出一自仪封归德至徐州小浮桥出一由沛县南飞云桥出一自徐沛之中境山北溜沟出六路皆入漕河而总南入淮今诸道皆塞惟沛县一道仅存所为合则势大而河身且狭不能容纳故溢出豊沛徐为患近又漫入昭阳湖故流缓沙壅运道遂塞今宜因其故而分其势其在汴西荥泽近开孙家渡至寿州一道宜常浚以分其上流自汴东南出怀远宿迁二道及正东小浮桥溜沟二道各宜择其利便者开浚一道以分其下流或修城武以南废至豊单之黄德贺固杨明等集接至沛县之北庙道口筑堤塞决以防其北流此治河之急务也今为运道计者欲从淤处挑浚修筑则沙土不坚欲于昭阳湖筑堤则沙积复壅不若于湖之东岸滕沛鱼台邹县间独新安社地更凿一渠南接留城北接沙河间不过百余里渠深视地形广皆五六丈厚筑西岸以为湖之东堤令水不得漫而以一湖为河流漫散之区此上策也＜锍-釒＞并下工部请下总督大臣会议斟酌举行  上从之
　　○癸酉都察院左都御史胡世宁至任署都察院事大学士张璁角□羊院事世宁＜锍-釒＞辞太子少保  上优诏不允已世宁再＜锍-釒＞力辞  上嘉其退让乃许之趣令供职
　　○南京江西道御史吴彦＜锍-釒＞请宽颜颐寿等故入之罪窜谪马录止及其身  上怒命吏部谪彦外任
　　○甲戌御史张禄言顷者张寅之狱始则勘官刻于用法继则言官误于吠声固不能仰体钦恤之意致  陛下震怒命官廷鞫各以轻重谪罢此狱成  陛下益疑言官益畏言官以言为讳者数月矣  陛下不少霁天威温旨开谕恐忠贞之角□羊体也愿  陛下无以听纳为烦令群臣据实上陈言可用采之不可用置之仍谕以至诚求助之意而作臣子敢言之气则不至于长循默之风成壅蔽之患矣旦侍从台谏各有攸司彼此侵越殊非国体愿  陛下仍谕二三大臣各专职守勿得侵越则言路既辟体统亦正天下国家之幸也＜锍-釒＞奏  上曰言官以言为职但湏忠谠公直近来言事者沽名要誉毁正附邪假公为私雷同烦扰朝廷不得不薄示惩戒使人各改悟以尽乃职前大狱已处分亦未尝禁戒言者禄乃湼造奏渎欲扬君过姑不究
　　大明世宗肃皇帝实录卷之八十一
大明世宗肃皇帝实录卷之八十二
　　嘉靖六年十一月乙亥朔升湖广右布政使朱廷声为福建左布政使狭西布政使司右参议田龙为辽东行太仆寺少卿  上以开修河道善否问大学士张璁聪对曰臣闻积储天下之大命今京师半在通州非计也尝闻正统间虏薄都城彼时以通州储积米多下令军民搬运入京首一日令运得二石者以一石入官一石入已次日令运得者俱入已又次日搬运不及纵火焚之此已前之明患也其河道经元郭守敬修浚今闸埧俱存臣闻京城至通州五十里地形高下才五十尺以五十里之远近摊五十尺之高下何所不可诚浚瓮山泺以畜西山诸水引神山泉以合下流之归迂回以顺其地形因时以谨其浚治一劳而永佚未有不可也成化十二年平江伯陈锐建议开修此河  宪宗皇帝命大臣督理而河道已通运船已至城外适有黑青之异惑于讹言遂止识者恨之今欲开修此河因仍旧道诚易易耳况一舟之运约当十车每年运船已到则令剥运新粮未到则令剥运通州积粮庶京师充实永无意外之患矣至桂萼所论开修三里河则费广而见效难非直有地理之忌而已也  上是其言  命浚天津海口新河
　　○丁丑以礼部尚书为吏部尚书仍兼翰林院学士致仕东昌府学教授王价光禄寺录事钱于勋先以议礼得录用尚书廖纪奏罢之至是上＜锍-釒＞陈乞礼部为之请  上命援价国子监学录子勋光禄寺典簿  上谕内阁庶吉士不湏教养并除遣之大学士杨一清请照常例留三五辈在翰林及选科道等官张璁独奏言臣观此辈心切奔竞口尚乳臭固不应处之翰林而科道言官又岂少不更事者宜居之况旧例教养三年成毕方得改授  皇上既以此辈不堪教养早为除遣是欲退之矣而内阁反进之何欤宜查照甲苐除授部属知县等官如此则将来必无荣求幸进者矣  上曰一清循泥事例待从容谕伊省悟朕于辅臣之言难便拒违况彼云不可改  祖宗之法若有旨将庶吉士裁革便可说朕擅改呜呼差矣已吏部奏除陆粲工科给事中王宣福建道御史王嘉宾邝忭华察林云同俱户部主事张鏊礼部主事屠应埈袁袠赵时春俱刑部主事郭秉聪张渠工部主事余棐大理寺评事江以朝杨恂俱南京大理寺评事李元阳王格张铎连矿俱知县
　　○升广西布政使司右参政黄芳为江西右布政使江西按察司副使李绯为本省右参政○初  上亲制  显陵碑文成召见大学士杨一清张璁翟銮于文华内殿谕曰朕述  皇考显陵碑文赖卿等藻润特兹酬劳卿等用心辅导赐一清蟒衣麒麟衣各三袭玉带一璁麒麟服玉带如一清銮云鹤衣三金花带一一清等各疏谢  上手答曰览卿等奏谢称颂甚过阅之再三朕深自愧比因追念  先德粗述数语又赖卿等赞成特酬劳绩耳銮奏有放勋二字朕尤不敢当云
　　○戊寅巡抚甘肃都御史唐泽条奏六事其一分布兵屯言洪水黑城二堡控贼要冲当调山丹甘州卒戍之渐令其辟草莱垦屯地以实塞下其西路游兵三千惟二千练成可用宜存留余汰还本卫其一酌处驿传言曩者河东西诸驿分官辖理而今总之于参政今驿隶河西者九十有三孤悬万里外一人不能遍历乞分理如故便其一抚用番夷言肃州寄住诸夷若哈剌灰畏兀儿川边王子庄赤斤苦峪柴城儿大草滩扇马城各种夷人多矫徤可用南山西番种类又与山民杂处善涉险阻今副使赵载欲选寄住诸夷为前锋佥事高登欲简杂居诸夷为深哨控以列屯之兵联以部伍之法感之以恩信驱之以机权不惟销其叛心且将得其死力土鲁番必不敢轻犯我境惟本兵议给口粮什物马匹量拨荒田农器亦鼓动之一术也其一振作将士言甘凉领班官员委用非人以致顽军畏操多不赴班今宜遴选四人仍旧两班给以敕书假以事权庶鼓舞思奋备御有贤其一量徵本色言本镇粮数少因之饥馑益乏乞以狭西郡县所输甘凉折色三十万之内改徵本色十万石输庄古西宁等处其一查发盐银言甘肃之民既众益以选骑客兵食不给曩所派四年淮浙盐止及狭西延宁未及本镇乞开盐引发官银增年例以备赈济＜锍-釒＞入户兵二部覆其言多可行若其分兵屯抚番夷徵本色则当下镇巡议报驿传事宜已专敕参政不必再更盐引湏查年例令其开中补给得旨如议
　　○兵部言太仆备用马不足若如前通派折色卒有边警各处奏讨胡以应之按岁例派徵马总二万五千匹本寺取七分皆本色南京太仆寺取三分本折中半明年宜令太仆寺出本折中半南京太仆寺出本三折七总本色马一万三百七十七匹折色马一万四千六百二十三匹系旧折者仍徵银一十八两其今折者加银二两报可
○四川横梁寨番贼为乱巡抚都御史郑毅按察司副使陈克宅讨平之
○庚辰贵州巡抚都御史袁宗儒奏剿平夷酋王阿藤等请录副使沈霁佥事朱佩守备狄远都指挥周吉等功兵部覆请诏升赏霁等有差镇巡等官赐敕奖励
　　○詹事府詹事霍韬建议清查工部钱粮工部覆请遣科道官各一员核上册籍以防奸弊以今年为始每三年一查岁终仍具出入存留大数题知送科道查核仍行南京工部视此例行  上从之且谕曰今天下灾伤人民困惫两京内府各监局各务节省不得冒派以伤民财
　　○巡抚顺天都御史张仲贤请给大铜炮二百以济边用工部覆兵仗局旧制此器以防京邑今存者少恐不能应  上以火炮既利于防边特命与之
　　○辛巳南京科道遵旨互相紏劾给事中方纪达等奏山西道御史粘灿先任四川道御史今升江西按察司佥事赵光各不职御史毛麟之奏吏科给事中彭汝寔先任户科给事中今升广东按察司佥事顾溱各不职吏部覆各革职闲住从之
　　○南京户部郎中孙大经山西副使王光贵州铜仁府知府方宸各疏乞休  上嘉其恬退加大经光禄寺少卿光山西按察使宸贵州副使俱准致仕
　　○壬午升贵州按察使钱如京为湖广右布政使江西布政使司左参议陆溥狭西布政使司左参政江西按察司副使沈良佐广西布政使司右参政南京御史吴瀚江西按察司佥事
　　○庆成王府奉国将军奇氵□丑以戕害兄侄夺爵为庶人氵□丑兄奇灏弟奇凉奇淦奇＜氵庶＞子表朾以党恶违法俱夺禄米三之一襄陵王府镇国中尉旭枎奉国将军偕泓坐奸利事枎夺禄半年泓三月
　　○癸未升河南按察司佥事史道为光禄寺少卿
　　○锦衣卫官校逮广信府同知叶逢阳至下镇抚司拷讯
　　○吏部尚书桂萼请诏天下守令凡秩满三年或六年者不必给由赴阙苐从所司书考具奏臣等即定其殿最而黜陟之  上以考满给由乃成法令如旧行若地方有事听所司奏留禁给由官不许科取路费
　　○巡按贵州御史施山劾奏南京太仆寺卿熊一渶前巡抚贵州时赃私狼藉且轻率寡谋以致芒部沙保之乱宜加谴黜吏部覆言一渶屡被论劾山所论赃迹尤著不重加黜治无以绳墨吏警将来  上曰一渶贪秽显著禠职未尽其辜仍令御史按验追赃以闻近来贪吏止于去官何以示警自今有犯者吏部都察院务核实参究
　　○乙酉命南和伯方寿祥协同南京守备新宁伯谭纶都指挥李贤都督杨镇襄城伯李全礼都指挥萧滓彭烈魏瑺广宁伯刘泰武靖伯赵弘泽会昌侯孙曰□水伏羌伯毛江宁阳侯陈继祖各坐营管操
　　○先是巡按福建御史刘廷簠言古田县之龙岭宝兴矿脉久绝盗弃不采而守坑官军尚未撤去今游家坑矿脉偶发群盗屯聚宜撤前卒戍之不独古田一县即福安宁德寿宁松溪等县矿砂皆生绝不常请许守臣得随宜调兵防守岁终会奏从之
　　○丙戌提督狭西三边尚书王宪言固原兵备桑溥近以功升按察使候缺固原重地兵备要职必素谙边事者乃称其任因举按察司佥事郭凤翔任维贤可代溥吏部覆即令溥以狭西按察使仍理兵备事  上不许诏如宪议以凤翔代之已乃补溥浙江按察使
　　○命提督四夷馆太常寺少卿兼翰林院侍读谢丕回院视事召服阕国子监司业陆深赴京大学士杨一清等荐之也
○升湖广按察司副使罗钦德为贵州按察使
　　○丁亥升总理粮储兼巡抚应天等府都察院右都御史方良永为南京刑部尚书
　　○凤阳宿毫间流贼洪继洪辅等起众至二百余人剽劫村落巡按御史郭希愈以闻  上切责守臣逐捕
　　○谕刑部曰恤刑重事前所遣恤刑使者二年于兹何不见有论报者其责上狱书事竣则核其行事当否才识优劣陟黜之
　　○戊子升吏部左侍郎兼翰林院学士方献夫为礼部尚书仍兼学士充史馆副总裁官
　　○庚寅左都御史胡世宁上＜锍-釒＞曰臣闻帝王之治有要中而已矣喜怒哀乐之未发谓之中发而中节谓之和人君喜有赏怒有罚若当喜怒而隐忍不行或既喜怒而留滞不化又或今日当赏而以宿怒格之不赏当罚而以宿喜纵之不罚又或事宜赏乘喜而过赏宜罚乘怒而过罚皆中之累也周公告成王曰伻向即有僚明作有功惇大成裕汝永有辞近见抚按参官本中有以饮食纸劄应用微物而即坐赃奏提者至或大奸大贪置之不举而惟绳武职小官以塞责臣恐刻薄成风非惇大明作之意也及论听言则舜戒禹曰予违汝弼汝无面从舜之大圣亦欲其臣之正谏也虽乐正谏而又曰朕堲谗说而又曰欲并生哉格则承之庸之则又不为已甚而许其改过复用矣舜之执中著于听言如此夫人臣事君将顺其羙匡救其恶古之道也士学不明以将顺为逢迎耻以自居虽有德意宜将顺者亦曲加阻遏而掠匡救之名若夫心靡为公意图媚灶排击忠良阴除异己至欲明主不得专行一事自用一贤而威福惟其所媚者之归数年以来  主威不立善政不行亦已甚矣  陛下至明屏除略尽但臣独念其间有事当言而过激心无他而见短若此者与谗邪同弃深可隐惜又恐中人惕祸遂袪正言而后有大事大奸莫不敢论臣请得与吏部考究其心之公私原其罪之轻重量其才之短长次第＜锍-釒＞进或稍收叙庶无遗才古之论用人者曰其难其慎惟和惟一难者难于任用慎者慎于听察以防小人也和者可否相济一者始终如一以任君子也臣愿  陛下务存难慎之心收和一之效敕诸臣彼此相济以共成正大光明之业  上览其奏以为得大臣爱君陈善至意惟查覆事已之
○升大同左副总兵麻循为署都督佥事充总兵官镇守辽东
　　○光禄寺厨役王福请迎  献皇帝梓宫葬  祖陵旁  上曰此事朝廷自有处福敢妄言下锦衣卫拷讯成化时四川播州宣慰使杨辉爱其庶子有冒功授宣抚使分居凯里民夷杂处輙相构怨遂开边衅朝廷因徙友于保宁正德时友亡命死至是其子张求袭父职时盗边劫得白泥司印信复与宣慰使杨相讎杀守臣乞改凯里属贵州以张为土知州以解释之事久不决至是兵部与廷臣会议张习父兄之恶幸免于辜而敢肆然执印以要君且其所争田庄及椎埋杀人等罪尚未得安可勿问当命川贵二省守臣案诸罪状寘于理若张悔过输情还所获印及所夺诸寨苗可量授一官听调杀贼自效倘怙终不悛必诛以为诸夷玩法之戒得旨如议○壬辰御史刘隅等言迩者纯阴之月京师地震  陛下圣德纯孝神明统物何阙何遗而乃召此夫地之象为臣民为夷狄为兵戎寇盗稽诸史册阴盛阳微下情壅遏则震水土不演而民用乏则震臣事虽正而专则震蛮夷肆梗戎车屡驾草窃骚乱烝黎不安则震臣愿  陛下采刍荛之议察狂瞽之言虽甚触忤曲赐优容则阳气宣而下情达矣申戒中外慎惜钱榖虔祷雪泽发廪赈灾则民用不乏矣训饬臣工务秉清白贪婪者无赦私邪者必黜则臣道正而潜滥绝矣南北边臣申严考选之法谋勇者虽微贱必庸贪懦者虽勋贵必黜则边患宁两蛮夷服矣选汰兵备甄择守令则寇盗息矣此犹末耳臣愿  陛下顺天若时虚中体道安静以养微阳宽和以培元气治不求速仁必遍达则何变不消而瑞不致哉  上嘉纳之
○福建漳浦县有牛生三目三角  宝坻县七里海有荒地二万一千五百六十余顷计二百五十二里随时旱涝占者无常先是太监汪直立庄于其中相传为御史用监公物而民垦其内者亦千四百六十余顷至是有水退地百余顷奸民投献内监欲夺民久业并入之民疏之阙下户部奏遣主事柴儒往勘儒还报曰民之久业输粮饲马煎盐出税养生丧死于其中不宜渔夺惟水退堪熟地可入本监耳然其他荒芜闲地尚当听民渔猎樵采乃称  陛下恤民之意  上曰地既勘明其如拟拨给内监毋再奏扰余悉与民亦毋许豪猾兼并
　　○甲午升翰林院侍讲陈沂邝灏为浙江山东布政使司左参议侍读崔桐湖广布政使司右参议编修黄佐修撰陆釴江晖江西湖广河南按察司佥事
○巡按山西御史沈松论劾左布政使周炯贪污不职诏夺其官下御史按问追赃
　　○大学士杨一清等言伏蒙颁示御制心箴注略亲洒宸翰光彩焕发注释明白义理详备臣等三复庄诵不胜叹仰切惟君心万化之原然自汉唐以来人主能知心学者鲜矣  皇上之心澹然无欲即成汤之不迩声色不殖货利文王之不敢盘于游畋以庶邦惟正之供兼而有之前者伏睹  圣制敬一箴自警述已仰窥  圣心之诚敬纯一矣乃今益知  圣学日就月将缉熙光明有如此者愧臣等备员辅导无能赞助万一又蒙  御批处分御用监地土益见  陛下是心推而达诸仁民之政此其一端也臣等切见近畿八府土田多为各监局及戚畹势豪之家乞讨或作草场或作皇庄民既失其常产非纳之死地则驱而为盗耳既往无论已愿  陛下自今以来凡势豪请乞绝勿复许小民控诉亟赐审断庶使畿内之民有所恃以为命夫王畿四方之本王畿安则四海安矣惟留意焉  上曰卿等所言深合朕意近者八府军民徵粮地土多为奸人投献势众朦胧请乞侵夺捶挞逼取地租虽时有勘断终不明白民失常产何以为命京畿如此在外可知今宜令户部推侍郎及科道官有风裁者各一人领敕往勘不问皇亲势要凡系泛滥请乞及额外多占侵夺民业曾经奏诉者查册勘还各项草场亦有将军民地土混占者一体清理外省令御史按行诸王府及功臣家惟  祖宗钦赐有籍可据则已凡近年请乞及多余侵占者皆还军民各处势要亦有指军民世业为抛荒及乘在官田土之闲废而猎有之皆宜处置僧寺之业佃租本轻多为官豪违例典卖倚势兼并田连阡陌科取重租甚者僧舍佛庐并为己有亦宜改正事竣具上其籍户部司邦土务综其实以称朕恤民固本之意承委官有畏避权势保私蔽公者以状闻
　　○修理  显陵遣成国公朱麟祭告太监崔文工部主事高仲嗣御史白清给事中李凤来督造
　　○乙未工部尚书童瑞乞休不允
　　○以灾免浙江绍兴湖州山东济南兖州东昌青州莱州登州等处及靖海德州等卫税粮屯粮有差
　　○广东流贼雷骨子等为乱兵备副使徐度等讨平之
○丙申  上遇礼部冬已过半气未凝寒雨雪愆期咎在朕躬朕宫中亦既露祷其令顺天府官祠城隍礼部祠诸宫庙务以诚格  大学士张璁等言臣等本为书生偶因一得之愚误蒙  圣眷相继登进臣约会桂萼方献夫霍韬黄绾熊浃五人在于东阁告之曰吾辈居此要职若不能平其心思公其好恶各脩本职以收治平之功是负吾  君获罪于  天也  祖宗法不可变只在脩举废坠而已各警省而退臣观天下之事脩举与纷更大有不同理乱所关亦甚相远  皇上前日清翰林科道等官是脩举  祖宗之法也或有不察多为过高之论难行之事是纷更  祖宗之法生乱之媒也  皇上于诸臣言之当否宜无不察而愚臣终不能无虑焉者恐未免有违过高难行以滋纷更之说者也疏入  上批答曰览卿所言具见持慎至意卿以道辅朕以谨饬身谅无所失不必过虑惟慎终如始也他人有泛高不经之论卿宜明指可否告朕庶不失于扰乱我  祖宗良法善政无可更者惟守而行之可也前日黜科道考翰林预弭后患耳不容姑息余无可议今当修之务止要整饬边备以制御夷狄重究赃吏以伸雪民冤此朕所在怀也卿可展布忠诚匡朕冲昧萼等各宜酌审而为之实不可自陷也
　　○丁酉升浙江按察使欧阳重为都察院右佥都御史总理粮储兼巡抚应天等府
　　○都察院左都御史胡世宁等上言内台之职专以紏劾有司辩明冤枉也乃狱情微暧所当审议酌中以处者多端矣今天下赴愬之牍有奸民畏死每岁奏辩輙行再问以缓湏臾者有实则冤抑而所司不理第遵原案增饬具上者有贫民无力奏辩而卒死狱中者有富民无辜而所司引嫌彼此相比竟不得出者是足以上累  圣德感召灾异原其本皆以士习不正忌刻成风动致毁谤则终身废黜如浙江佥事彭祺为令以循良称为御史以守正著徒以发一豪使之罪受谤夺职臣以为诸如此者有大臣为之申理则特原复之以为守正之劝大臣申理无实则听言官参劾耳因条列所当禁约者以上乞下诸司遵守  上曰卿言皆慎重刑狱＜锍-釒＞理冤滞之意其令内外刑曹一体遵守若朝觐考黜官已有  累朝禁例难以轻改果有执法被诬者许大臣言官即时论辨吏部仍查访可否具奏定夺
○戊戌镇守延绥总兵官陈珣以疾致仕命分守庄浪副总兵都督同知鲁经代之
　　○己亥荫故右副都御史伍符子仝为国子生
　　○升四川布政使司右参政李寅为广西右布政使
　　○代王俊枤薨  上辍朝三日遣会昌侯孙曰□水致祭
　　○楚王荣＜氵戒＞重修修静寺＜锍-釒＞请赐额礼部言  祖制各王府不许私创寺观楚王之请不可许辅导官不能以礼匡王并宜逮治  上然其言赦辅导官勿问
　　○庚子提督回夷馆太常寺卿边贡三年考满诏荫其子翼为国子生
　　○改都察院右副都御史傅习为南京大理寺卿○辛丑总理河道工部右侍郎章拯上疏乞休诏拯还京别用
　　○命吉王世孙厚焨代王庶长子泰春王充燿俱暂理府事
　　○癸卯升吏部右侍郎董玘为本部左侍郎经筵日讲如故太仆寺卿余祐为吏部右侍郎
　　○升四川成都府知府王遵为本布政司参政
　　○庄浪缺参将大学士杨一清言近者延绥缺总兵官以庄浪副总兵官鲁经充之经守庄浪二十余年累立战功且其土兵土人非汉官所能钤制虽其子鲁瞻奉敕管束骁勇敢战而年少未更事臣以为新任总兵张凤乃延绥世将若调凤延绥而还经狭西虽不得专辖庄浪而地壤相接终有所惮而不敢犯如河西有警亦可统兵应援  上从之
　　大明世宗肃皇帝实录卷之八十二
大明世宗肃皇帝实录卷之八十三
　　嘉靖六年十二月申辰朔  上谕户部曰盐课接济边储泉货流通民田俱当今急务迩来盐法钱法大坏矣盐法之坏由余私盐盛行官盐阻滞钱法之坏由于私铸者多官不为禁朕又闻京师市中所用俱出私铸前代旧钱及我朝通宝俱阻革不行今欲盐无私贩官课流行私铸禁绝钱法复旧以足边储以平市价其速议区处禁约事宜以闻于是户部尚书邹文盛奏言曰臣等叨司国计思欲捄正今日之弊源必先申明  祖宗之旧制又在朝廷之上杜奏讨之门而奸无所利绝占窝之弊而商有所资然后盐法不致阻坏奉行之吏参酌物情使市肆无扰宣布条格俾伪造者不容然后钱法得以通行因条其盐法六事一禁私盐言私盐律例甚严今宜申明其禁多增官兵严督巡捕凡私贩盐徒及窝藏转贩之家必设法擒捕将为首者照例枭首余党亦问拟充军庶法严人畏一禁占窝言近有奸人营求势要请托诡名占中卖窝展转增价各官又例外劝罚加收火耗及支掣使用等项故商人坐困宜为严禁凡势要之家有所嘱托即以私书附卷指名参奏其例外劝罚等项不得复行一禁奏讨言灶丁困苦逃亡盐课犹亏正额其称节年开剩残盐俱有名无实奸人投托权势假以残余为名妄行奏讨即得减价中支且任场买补不俟挨单夫场分有远近则盐价有低昂勘合有年分则支掣有先后今皆不论一切搀越在先盐法阻坏职此之故请自今凡有奏乞者即送法司问罪无贷一明期限言盐引待勘合而放支商人宜争先以规利而顾有踰期三四年不至者皆因奸商占窝转展递卖之故自今宜量各边地之远近严立限期有过期者没其盐引三分之一一议处余盐言迩来产盐之地未尝拆卖有引官盐则民间非私盐不可得食各场煎有余盐官司不为立法收买则灶丁非私贩不得贸易自今宜复官买之法每引给于原定价银先以补足所亏正额余者为存积开中产盐之地则置拆盐铺户收买官盐以便民生庶可以兴余利而革私贩矣一添设引目言灶煎余盐商人带支出场就令纳银买贩虽云便商利灶足国裕边然既无引目照卖即与私贩无异宜于额外添设引目以助额课之不足以收灶煎之有余使□贩皆有引之盐市井无甚高之价庶几利民用而息私贩但事在彼中宜行斟此盐政之大端也钱法一遵用制钱言国朝所造洪武永乐宣德弘治诸钱不见通行以在官收贮不发民间流布未广故也乞令内府司钥库查核其数散为官军折色俸粮仍谕各监局官吏及司府州县自今角□羊纳钱钞及户口盐粮舡料商税之类俱兼收国朝通宝转输出入民间贸易一体遵行则令行自上而钱法＜锍-釒＞通矣一严禁私铸言私铸之律甚严而小民之敢于违犯者以号令不严也今宜申饬法禁责令官司查访犯者必罪无赦一严禁私贩豪商巨贾依凭势要往来内外或收买新钱或收私好钱乘其匮乏因时贩卖倐忽变更展转射利夫以匹夫之贱而执泉货低昂之权渐不可长宜令尽数出首官给其价有隐匿者罪如私铸一体顺民情言法无专执便民者为良若美恶不分则混而无制选择太精则滞而难行今欲通用好钱余宜禁革矣但小民行之已久一旦使收积者无所售怨讟易生第令私铸铅铁杂钱首之官他若中等旧钱一百四十文准银一钱如轮郭周正而大者半其数与国朝通宝随宜行用庶民情便安钱法无阻一督收官铸言私铸固所当禁而制钱铸积未多民用有乏易致腾贵宜仿永乐宣德故事差官铸造及先臣丘浚所议于直隶河南闽广旧常私铸之地令有司编立能铸人役给工制造厚重好钱限数输纳以广民用此钱法之大端也  上以文盛议皆可行第余盐官买未审于民便否令巡盐御史及运司官再议以闻自后有奏讨残盐者户部及该科参奏重治钱禁私贩惟禁私铸之伪恶者余不必禁所议中钱一百四十抵好钱七十奸毙终难禁革钱法终难＜锍-釒＞通自今令市中惟用好钱以七十文抵银一钱与制钱相兼通用下以是输纳上以是支放毋以不堪者混之督收官铸若令私铸地方开炉铸造则奸弊愈滋户部仍会同工部查  累朝未铸铜钱俱为补铸与嘉靖通宝兼用如民间敢有阻抑不行使制钱者缉捕重治
　　○丙午升大理寺右少卿陈障为本寺左少卿福建按察司副使曾直为大理寺右少卿南京太仆寺少卿刘天和为太常寺少卿提督四夷馆
　　○以雹灾免山西应州及大同县等处税粮有差
　　○以万全都司署都指挥同知张镇充副总兵官协守大同
　　○丁未谪户科给事中常泰刑部云南司郎中刘仕戍边大理寺寺副杜鸾山东道御史高世魁广西道御史任淳南京浙江道御史姚鸣凤原任刑部山西司员外郎升福建按察司佥事司马相俱为民都察院右佥都御史张润原任山东道御史升南京太仆寺少卿张英南京河南道御史潘壮南京福建道御史盛雄俱革职闲住皆坐附马录执奏张寅罪状故也初张寅狱成泰等方在外逮捕未至至是法司始定其罪俱拟风宪官挟私弹事不以实及官司故入人罪律止于黜降  上怒悉从重处以南京问官言壮与雄无罪责令对状
　　○命修  显陵如天寿山七陵之制
　　○戊申詹事霍韬言臣闻嗣世贤君恒法式  祖宗辅世大臣恒率由旧章典盖创业之君其自立甚艰故为虑甚远其洞察物情甚熟故立法甚精则律下必严而臣下多不便以为  祖宗之法乃草昧之初权宜之制也非治平之时所宜用也此言出而天下惑矣我  太祖以二十余年勤劳乃定天下三十余年御极乃定治体凡立法度俱精思累年所以为天下万世虑者至周备矣惟宣德正统以后遂渐废坏循至迩年所存无几今有言  太祖之法难行者非愚则奸其迁延退托不肯奉行者即不忠之首  陛下欲知群臣忠邪黜察此足以定之矣臣未得悉陈谨录  太祖旧章一二切于时政者及近年行令有合于  太祖者条具以闻乞敕下所司举行臣所未具者亦以渐修复即图治致理之大端也一言洪武中命工部传谕天下百姓多栽桑枣臣观今日北地尤宜盖神京北辈以控舆服乃六军万姓仰食江南甚非策也万一漕河路梗南土灾饥将安仰给乎是故兴治北方水利劝课北方农亩栽植北方桑枣此固本足用今日至急务也一言永乐初命宝源局铸农器给山东被兵之民今沿边抚巡官诚能查退私役军伴招集游民游僧给以农器使耕边地则数年之后边地可尽辟而耕也一言宪纲以农桑为衣食之源行令守令用心劝课此巡按御史急务也今则徒为文具而已旌举守令惟取其捷给善奔走者未尝言某守某令兴过水利几何劝课农桑几何此巡按所以失职民生所以寡遂也一言洪武中遣监生人材分诣天下督利民修治水利今之守令乃其职也修治水利守专责守令选用守令尤宜专责吏部近年添设水利劝农诸官而守令失职官愈多而毙愈滋矣一言诸司职掌所载各处闸坝陂池可引水灌田利农者务不时修浚如有河水横流为害者须设法堤防洪武敕谕又言陂塘湖堰可蓄可洩者皆因其地势修之此令宜行于狭西河南山东地方凡河水所经之处相其机宜开凿沟渠引为陂堰不惟可兴水利以灌农亩亦可分杀河患不致横溢一言职掌所载内外军职俱有定额今则升授渐多卫所员额不足乃有见任带俸之别年愈久而员愈多浮于原额几倍乞敕兵部查核其数集廷议为善后之图一言洪武中军职子弟未及二十岁者袭职至年二十乃比试年及者即与试初试不中袭职署事食半俸二年后再比中者食全俸仍不中者降充军虽行世袭之制而实寓考选之典也今之乞袭者率纳贿权贵乃与比试虽乳臭小儿无不中者矣此军职所以冗滥而材力忠勇者无途自进也乞严纳贿之禁举比试之实一言  太宗既平交趾问升赏孰便尚书夏原吉对曰赏费于一时有限升费于后日无穷多升不若重赏故惟升首功余惟皆班赉有差迩年奏捷者奏带者缉获妖言者捕获盗窃者皆巧立名色以冒升职去  祖制远矣此军职益冗而末留不可捄也非大圣人孰能振之一言洪武中令天下生员兼读诘律教民榜文又言民间子弟早令讲读大诰三编今生儒不知诰律久矣临民莅政惟皆以吏为师宜申明之令学校生员兼试以律仍令礼部以  御制大诰诸书刊行天下嘉惠臣民一言洪武中给僧道度牒令僧道录司造周知册颁行天下寺观凡遇僧道即与对册如有不同即为伪冒又令各府州县寺观但存宽大一所并居其众毋容散处盖作奸倡乱自易觉察也宜遵行之至所谓僧道赴京考试方与度牒恐贫者无以资给第今巡按御史及提督学校官考试经典足矣一言永乐中令军民子弟私自削发为僧者并其父兄发北京为民种田盖以奸人避罪及惰民不力田者俱欲为僧道故僧道盛者王政之衰也  太宗皇帝诚见之审矣今诚以南方废寺观僧道俱发北京种田则不惟边方可固而贫民亦得其所一言景泰中令各寺观田土每留六十亩为业余以给民佃种此令一行则不惟奸民不利田土而不为僧虽小民亦得田土而不为僧道所兼并矣夫僧道在  祖宗时防之极周故处之极善今法禁废弛僧道渐众蛊惑俗惟  圣明加意今所司详议务绝乱源为久远计＜锍-釒＞入诏所司知之
○己酉升通政使司右参议杜楠为左参议刑部湖广司主事裴骞为通政使司右参议
○庚戌大学士杨一清等言闲住太监张永当正德五年宁夏寘鐇之变受命总督军务能计擒逆党抚按军民及回京奏发刘瑾罪状下狱伏诛朝野称快宸濠之变随  武庙南征时逆贼以擒而张忠许泰辈犹搜求余党攀引善类永至多所开释一方始安  武庙还至通州江彬手握重兵人心惶惑然卒不敢萌异志者独畏永耳及  武庙晏驾遂计擒江彬提督九门防奸制变无所不至内臣若永者诚不易得臣一清尝与同事宁夏知之为详  武庙末年之事臣璁在京所亲见者今置之闲散终为可惜乞特赐起用量加委任则凡供职于内者皆知为善之有益而勉于效忠矣  上曰卿等欲起用张永足惩忠爱至意永在  先朝多立战功勤劳茂著其令掌御用监印提督团营兼管神机营操练○太子少保刑部尚书李承条陈足兵足食八事足兵有四一曰选京军以壮根本言京师为天下根本皇宫又京师之根本故居守环列周防键闭将领必付之勋旧世臣卒伍必择夫壮勇精练器械必兼夫＜尸羊＞利鲜明至于各营之所分隶号称百万团营之所练选号十二万令将领卒徒武艺操演果皆得其人尽其法否乎乞下兵部将宿卫团营官军选其将领足其军伍精练其器械然后缓急有赖盖团营较之各营为重而守卫较之团营尤重也二曰止操调以实内地言永乐初调发各省附近官军轮班上操其后踵为故事本地无军可守前项班军在京止备做工之役在边止给将领之私于国有行粮草粮之费于私有赍送科克之苦而又未尝得其实用以臣计之省行粮以雇游食何忧工役之乏以行粮而募工人何虑边军之寡此班军之调遣所宜革也三曰足衣粮以恤边军言戍边之卒烽火斥堠终岁不休锋镝死亡朝夕不保比之京辅之军劳逸百倍又各边抚臣抚处失宜将领剥削日甚宜令户部查议粮饷按月支给不许将领克减令沾实惠边徼安则天下安矣四曰振纪纲以申军令言赏罚不明则政令不一纪纲不振愿  皇上大奋乾刚申明军令选将令而束之以什伍相联之法明教化而导以亲上死长之义信赏必罚而痛革姑息之弊则威惠并行纪纲振肃矣足食有四一曰谨收纳以清宿毙言各州县税粮开仓收受各有定期起运存留各有定数本色折收加耗灾免之类各有定法夫何近日玩愒废时临期追并宜令所司申明旧制依时收纳照期起运二曰便输收以苏民困言国家粮税仰给东南粮长之设责在收纳兑军之类每石大略包贝□皮七八斗者有之起运白粮每石包贝□皮二三石者有之黑豆之类每石不过三四钱而他费几至一两欲民之不逃亡死徙得乎乞通行两京内府及部院兑运等官同恤民隐本等之外无肆需求敢有故违一体参究三曰定经制以裕国用今天下税粮所入总若干经国之费若干俱宜查其的数分为二日务仿周礼用三以足一岁之用存一以备不测之虞万一所出多于所入则通融议处拨彼补此务使所出不踰于所入若有灾伤蠲免则以各处茶盐商税之所入补足正额以备军国之需其余杂用一切不得糜费四曰致中和以感化机言今天下之财公私俱困矣而其故何也大抵年不顺成由于雨旸不时而雨旸不时由天地之气未和也推原其要则在乎人君一身故曰致中和天地位焉万物育焉伏望  皇上圣不自圣益加谨独之功大而庆赏刑威小而嚬笑言动必协于义理之当以致中和之极则何患雨旸之不时而万物之不得其所乎故臣于理财之终篇以此为  圣明献  上曰览卿奏具见忠爱事关朕躬者朕自处余下所司看议以闻
　　○命兴安伯徐良掌南京后军都督府印
　　○壬子礼部尚书方献夫等言尼僧道姑有伤风化欲将见在者发回改嫁以广生聚年老者量给餋赡依亲居住其庵寺拆毁变卖敕赐尊经护敕等项追夺戒谕勋戚之家不得私度诏悉如其言献夫复言内有年老无归者不可不为之处内外皇姑寺为敕建之所宜令安置其中以为终老之计其所居庵寺俱私创乞令户工二部变卖以为公需仍量给尼姑之贫者以为餋赡费  上曰变卖庵寺如议行年老而贫者量给银餋赡各听其父兄亲党收之不必处之皇姑寺  上复谕献夫曰昨霍韬言僧道盛者王政之衰也所言良是今天下僧道无度牒者其令有司尽为查革自今永不许开度及私创寺观庵院犯者罪无赦会江西提学副使徐一鸣以拆毁寺观被逮至京献夫乃与詹事霍韬少詹事黄绾右佥都御史熊浃上＜锍-釒＞乞看一鸣言僧道不事农业善为幻术惑弄愚民  祖宗深察其奸故独严其禁凡府州县惟令存一寺观并居其众禁度尼僧又禁子弟披剃俱发北京种田诚预防祸乱之至计矣今一鸣拆毁淫词及额外寺观王宪司之职而  陛下顾欲罪之此臣等所未喻也  上曰徐一鸣未奉明旨尽毁古建寺观并逐僧道为地方扰故逮问之诸臣何乃为之论救俟问完有处且皇姑寺尼僧坏乱风俗已令拆毁此即礼部所建言也献夫顾又欲存留况尼姑与僧道不同京师与在外不同何一时之言前后相背若此耶
  </div>
  <div class="pagination">
   <a href="明实录世宗实录_page51.html">
    上一页
   </a>
   <span>
    ...
   </span>
   <a href="明实录世宗实录_page47.html">
    47
   </a>
   <a href="明实录世宗实录_page48.html">
    48
   </a>
   <a href="明实录世宗实录_page49.html">
    49
   </a>
   <a href="明实录世宗实录_page50.html">
    50
   </a>
   <a href="明实录世宗实录_page51.html">
    51
   </a>
   <span class="current-page">
    52
   </span>
   <a href="明实录世宗实录_page53.html">
    53
   </a>
   <a href="明实录世宗实录_page54.html">
    54
   </a>
   <a href="明实录世宗实录_page55.html">
    55
   </a>
   <a href="明实录世宗实录_page56.html">
    56
   </a>
   <a href="明实录世宗实录_page57.html">
    57
   </a>
   <span>
    ...
   </span>
   <a href="明实录世宗实录_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
