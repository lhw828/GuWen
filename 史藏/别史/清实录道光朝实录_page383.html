<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 383 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 383 页/共 848 页</h1>
    <div class="content">○改派鸿胪寺卿董淳、稽查平粜厂务。　　

○庚午。上诣绮春园问皇太后安。　　

○御勤政殿听政。　　

○谕内阁、吏部将则例内载奏交咨交及上控各案该管上司不行亲提处分、并道光十年议准各省参办提解迟延改归画一章程、开单具奏。定例已为周备。嗣后遇有州县审断不公、致令小民上控之案。该管上司若不亲提讯究。该督抚随时查访。即将违例之员。严行参处。其奏交咨交各案。该督抚务当亲提案证。严讯确情。据实平反。并将不行亲提之该管上司。确切查明参处。不得含混了事。如意存徇隐。致有弥缝掩饰情弊。傥别经发觉。或被人指参。即将该督抚及该管上司从重议处。决不宽贷。　　

○又谕、顺天府学教授觉罗兴文、因赍送繙译录科二三等试卷迟延。降旨交部议处。该员不听候部议。辄以无心误差等词。哓哓陈诉。此风断不可长。觉罗兴文、著降三级调用。不准抵销。　　

○以大理寺少卿许邦光、为光禄寺卿。　　

○命翰林院侍读许乃普、仍在南书房行走。　　

○添拨东河防险银二十五万两。从河道总督吴邦庆请也。　　

○辛未。谕内阁、户部奏、乌噜木齐道光六年回疆军需第三案内、供支官兵各项银五十七万三千五百余两。口粮面二百一万八千三百余斤。前经节次咨催。迄今未据造册报销。殊属迟缓。著该都统将前项银粮。迅速造具细册。送部核办。再十年回疆各城军需。或由本处报销。或归甘肃总局报销。揭报到部。今凯撤已历年余。报销尚未及半。著陕甘总督、转饬各属赶紧办理。核实造报。又另片奏、据西安将军咨称、道光六年西安满洲营派往回疆凯撤官兵、交留各处驼四百四十二只。除性什收明变价外。其余均未报部。哈密、吐鲁番、皆称并未收留西安官兵交留驼只。而西安将军咨内、亦未能指出确交何人之手。彼此互推。殊属不成事体。著西安将军、陕甘总督、哈密、库车、阿克苏、吐鲁番等处。查明前项驼只。各该处是否收留。抑系西安官兵任意捏报。查明报部。以重官物而禁冒销。　　

○壬申。谕内阁、本日据玉麟等奏、剿平逆猺叩贺。又据鄂山奏、猺匪荡平叩贺各一摺。湖南逆猺赵金陇滋事。经官兵剿捕。即时扑灭。此等小丑跳梁。旋即歼除。各省并未具摺贺喜。今玉麟等专摺奏贺。均属冒昧。不晓事体。玉麟、常德、鄂山、俱著传旨申饬。　　

○又谕、玉麟等奏、伊犁出征官兵应赔马匹一摺。伊犁官兵从征南路。经由冰岭。路径崎岖。原领马匹。致多倒毙。若照例著赔五分。实属力有不逮。著照所请、所有伊犁满汉兵丁应赔骑马五分。加恩准照八年成案、与驮马一律准销八分。著赔二分。其民遣壮勇原领马匹。均已倒毙。应行追赔之处。亦著照上届成案、全行豁免。以示体恤。至前于军兴时奏添伊犁各军台马二百九十匹、驼二百四十只。两载以来。差务较繁。时有运送军营物件。马匹倒毙亦多。著照驼只例、均以八分准销。其从前就近拨给阿克苏各军台供差马四百一十六匹。著阿克苏与拨解军营牛羊、一并查明造册报销。该部知道。　　

○谕军机大臣等、本日据申启贤等奏、自七月十五日以后。各处连得透雨。不特萎黄禾稼。勃发改观。即补种之荞麦黑豆蔬菜杂粮。亦皆应时长发。察看民情。均皆盼望秋成。不致十分拮据。惟是透雨之后。高阜之地。向忧乾燥。此时转成膏腴。低洼之乡。向尚青葱。此时颇虞淹浸。情形因时而易。苦乐阅日而殊。若不逐处清查。分别履勘。则灾之重轻。口之大小。无由条理厘然。甚至无巡之区。或至冒滥。有灾之地或反漏遗。尤不可不详细斟酌等语。本年入夏以后。雨泽愆期。直隶顺天各州县。业经琦善查明被灾较重之区。奏请缓徵。并先事筹画。请拨银米。经户部议奏。共拨米四十万石。银一百万两。均经降旨允准。原系宽为筹备。惟现在得有透雨。将来如果查办大赈。与前次六月间各州县所报情形、迥不相同。不可不确实查勘。著琦善即豫饬藩司颜伯焘。届时将直隶顺天各州县、是否成灾。遴委妥干之员。分投确切查办。断不准经手胥吏。捏报冒滥。务使贫民得沾实惠。帑项不致虚糜。如查出弊端。即据实参办。毋稍姑容。将此谕令知之。寻奏、被旱处所。请俟秋成后再行查办。得旨、所见甚是。著依议行。　　

○癸酉。直隶总督琦善奏、永定河南六工上汛漫溢夺溜。得旨、相机妥办。查看明确。即行具奏。　　

○甲戌。谕内阁、杨怿曾奏、江河并涨。各属堤段。续被漫溢。并被水较重之天门县。现委藩司驰往勘办一摺。湖北公安石首等县。因江河水涨。堤塍漫溃。间被淹浸。天门县被水较重。业经该抚饬令藩司衍庆、带银前往抚恤。著即照例给与口粮。俾资接济。以免灾黎失所。其公安石首等州县。亦经派员前往会勘。如须藩司督办。著即饬令驰往。务将被淹轻重。确切勘明。妥为抚恤。总期毋滥毋遗。实惠及民。其城垣衙署仓库监狱坍塌情形。及溃口若干丈尺。著督饬赶紧设法抢筑。仍严饬有堤各属、加意防护。务保无虞。　　

○以喀尔喀郡王多尔济喇布坦、为库伦办事大臣。　　

○裁湖北施南府通判、保康县训导二缺。从总督卢坤请也。　　

○命御前行走喀尔喀郡王多尔济喇布坦、赐奠故库伦办事大臣扎萨克贝子伦布多尔济茶酒。并赏银五百两。　　

○礼部议准、四川总督鄂山疏报、采访通省贞节妇女汪张氏等九百九十九口。湖南巡抚吴荣光疏报、郴州贺氏等一百四十七口。请各建总坊旌表。从之。　　

○赈福建澎湖厅被风灾民。缓徵新旧额赋。　


大清宣宗效天符运立中体正至文圣武智勇仁慈俭勤孝敏成皇帝实录卷之二百十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。八月。乙亥朔。上诣大高殿行礼。　　

○还宫。　　

○陕甘总督杨遇春覆奏、讯明民人朱田赵、因习天主教发遣。李盛荣等、均内地贸易民回。前在喀什噶尔、随同守城。曾受枪伤。城破被掳。逼胁未从。经张逆送至霍罕。分给各处回子服役。时被磨折。因先后乘间逃出。由布噶尔、至俄罗斯所属之哦林布格尔边界。经该夷目回明本国王子送回。伊等在霍罕时。言语不通。不知所服役者、是否张逆亲属。闻张逆生有一子。现在霍罕。并未见过。霍罕人虽高大。作事蠢钝。前恐大兵征剿。遣人向布噶尔借兵。闻布噶尔以不敢轻惹天朝之言回覆。该民人等所供未经从逆之处。矢口不移。惟朱田赵仍不愿出教。请旨遵办。下部议。寻议、朱田赵仍发回城为奴。交伊主严加管束。李盛荣等、应照被掳来归免罪例。令该督查明递回原籍。交地方官严加管束。从之。　　

○改喀什噶尔、英吉沙尔、二城折徵粮一千石。自本年始。仍徵本色。从叶尔羌参赞大臣壁昌请也。　　

○以祭社稷坛。自是日始。斋戒三日。　　

○丙子。遣官祭文昌帝君庙。　　

○谕内阁、本日据御史扎克丹等奏、查勘贡院工程。俱已修理完整。惟各号舍中间有席箔曹□少烂处所等语。傥秋雨较多。号舍渗漏。多士难以栖止。著顺天府多备芦席、以资苫盖。　　

○旌表守正捐躯江苏山阳县民李昌年妻董氏。　　

○丁丑。祭先师孔子。遣大学士卢荫溥行礼。　　

○谕内阁、李鸿宾等奏、海疆难治要缺人地实在相需、请准调补一摺。前因朱桂桢奏、请以叶承基调补海阳县知县。陈凤图调补揭阳县知县。当经吏部查明、该员与例不符。业已降旨斥驳。兹据李鸿宾等、复以人地实在相需、再行渎请。岂通省中舍此二员别无胜任之人。且叶承基本任高要县、系冲繁疲难兼四繁缺。与所请调海阳县冲繁难兼三要缺、定例显有不符。陈凤图历俸未满三年。亦属违例。若各督抚以意为高下。易启夤缘钻刺之门。于吏治大有关系。该督等所奏、仍不准行。所有海阳县揭阳县二缺、著该督抚另选合例人员、奏请调补。　　

○谕总管内务府大臣等、朕恭阅乾隆二年正月十二日记载。奉旨、今日朕奉太后圣母旨意。慈宁宫佛堂。还有收拾不到之处。再太监和尚、尚少几名。似此小事。太后圣母如何知道。再太后圣母位尊。比不得从前。陈福、张保、就该结实办理。禁止小人妄言。将此旨传与陈福、张保、严传无知小人。不可妄言胡说。结结实实管著。不必奏太后圣母知道等因。钦此。仰见我皇祖高宗纯皇帝圣虑周详。于尽孝尽礼之中。深寓防微杜渐之意。实为万世法守。朕曷胜钦服。著传谕王得恩、田代余、嗣后寿康宫上下人等、务要遍行谆嘱。加意查管。凡宫内等处、以及外边事情。必应遵照乾隆年间上谕。一切不准在太后圣母面前、以无作有、信口谈论。非但徒劳圣心。而恐有碍。日后如稍有不妥。朕必重治汝二人之罪。再宫内等处、及外围、圆明园、昇平署、总管首领太监。非奉旨差往、或皇后等位阿哥公主差往者。概不准到寿康宫敷春堂去。寿康宫总管首领太监。非有官差。亦不准到宫内圆明园来。宫内、责成乾清宫总管、督饬各门首领太监稽查。寿康宫、责成慈宁宫寿康宫总管管门之首领太监稽查。圆明园、责成乾清宫住班总管、同本园总管、督饬各门首领太监稽查。骑春园、责成寿康宫总管、同本园总管、督饬各门首领太监稽查。如有为私事来往者。概行阻止。如日久懈弛。或别生事端。一经破露。必将失察之人治罪不贷。著通行传谕。敬谨遵行。并著载入官中现行则例。　　

○又谕、从前恬嫔下曾有一女子因病出宫。并奏请病好仍著进宫。近又有皇后下女子一人因病出宫。经皇后面奏、此女子进宫八年。甚属得力。俟病好仍著进宫。均经允准。近因检查现行则例。内载凡已出宫女子、不许复进宫、出入传宣内外一切事情。亦不许差人至宫门与本主请安。例载甚明。在皇后下病出之女子、俟病好仍欲令其进内当差。原无别项情事。况业经病故。恐日后互相效尤。既出复入。必致滋生事端。不可不防其渐。嗣后各宫女子、有因病出宫者。断不准奏请病好仍著进宫。通谕各宫知之。仍著载入宫中现行则例。　　

○赏江西等省辛卯科乡试年老诸生赵仪吉等七名举人副榜有差。　　

○以疏防直隶永定河南六工漫溢。总督琦善下部议处。余革职留任及摘顶带有差。　　

○戊寅。祭大社。大稷。上亲诣行礼。　　

○幸圆明园。　　

○诣绮春园问皇太后安。　　

○谕内阁、奕颢奏、请缉聚众抗传逞强藐法人犯一摺。前因内务府靛丁程明贵、邹洪富、擅将旗兵等首报荒地开垦霸种。不容官为查丈一案。曾经降旨、令缉获程明贵等到案审讯。兹据奏、遴派员弁缉拏。程明贵已先期逃逸。仅获邹洪富等。供称有已革辽阳防御法林、教令程明贵与伊赴案诉辩。程明贵不敢投案。乘船逃往天津等情。著奕颢会同祥康提集全案人证。严审确情。按律定拟具奏。至程明贵系案中紧要人犯。已革防御法林、于斥革后复敢不安本分。干预公事。情弊显然。著一并严拏务获究办。勿任远扬。所有沿边内外地方、饬令文武员弁、一体严密躧缉。毋致漏网。　　

○修筑浙江钱塘县江干闸口塘工桥座。从巡抚富呢扬阿请也。　　

○己卯。谕内阁、前有人参奏、山西把总刘正、因调缺不服、咆哮抚堂击鼓。该抚并不究办。当降旨令长龄查讯有无逞刁之事、及另有别情。据实具奏。兹据讯明、刘正系石楼营把总。前在榆次县营把总任内、被本管参将禀揭人地未宜。该抚将本缺另以阎化龙补授。刘正恐不能补缺。情急赴抚署伸诉。将堂鼓敲击。经该抚发交太原府审讯。尚无别情。因伊生母年过八十。家无次丁。移营棍责。旋调补今职等语。缘营规制。必须严明整肃。方于地方有裨。至把总调缺。更属常有之事。何得任意控诉。刘正身为营弁。应知礼法。抚署堂鼓。仪制攸关。乃敢擅自敲击。逞刁巳极。仅予棍责发落。殊属轻纵。刘正著革去把总。发近边充军。据供母老丁单。准其照例留养。永不准入伍食粮。　　

○又谕、前据陶澍等奏、＜?口英＞咭唎夷船、派苏松镇总兵关天培等、于六月十二日押出江境南行。断其北驶。旋据讷尔经额奏、六月十八日有夷船驶入山东洋面。即系江南驱逐之船。当降旨令陶澍等详查据实具奏。兹据奏、该夷船自江境驱逐后。已过浙江尽山洋面。因深水大洋。江浙两省兵船不能接替。外洋又不能寄碇。无从押逐。是以仍窜至山东洋面。该镇等未能将该夷船明白交替。咎有应得。苏松镇总兵关天培、奇营游击林明瑞、均著交部议处。陶澍、林则徐、未能据实确查。即含混入奏。均著交部察议。又据另片奏、该夷船若再入江境内洋、停泊海口。当密派文武大员。向该夷船严行摉查。如有携带违禁物件。立即起除。或抗不遵约束。严示惩创等语。所见大谬。此事总以不准停泊销货为正办。该夷船定例祇准在广东口岸贸易。该督抚等遇有此等夷船驶入所辖洋面。恳求就地销货。祇当饬委明干妥员。晓谕该夷人。务须恪遵功令。不准乘风驶入他省洋面。停泊海口。求销货物。自属名正言顺。并严饬沿海文武大小员弁、随时稽查。如驱逐夷船。必要明白交替。不可两省推卸。若因此别生枝节。致启衅端。则责有攸归。该督等自问能当此重咎乎。陶澍等日者不当视为易易。含混入奏。而今亦不必如此张皇。妄逞材能。凡事必应据理而行。岂能自作聪明。以致措施失当。况抚驭外夷。尤当遵守旧章。示以严肃。俾无得藉口启衅。何可率逞私臆。不顾政体。身任封圻者。其当如是耶。陶澍、林则徐、著传旨严行申饬。　　

○又谕、林则徐奏、江苏各属交代逾限未清、请克期厘剔一摺。江苏钱漕。款目纷繁。甲于他省。各州县交代盘查。必应按任按款核算明确。何得积压日久。以致轇轕迟延。据该抚查明、各属交代、现在巳咨印结未送款册者四案。已逾二参册结未到者二十一案。册结巳咨存库未清者十九案。均在该抚未到任以前。若此时不俟核明。概行参办。未免无所区别。著该抚即将各案交代、责成两藩司认真厘剔。实力钩稽。限于本年九月内、将册结分案造送。并存库已经解清各处造具完解细册汇送。该抚逐案查核。如款目并无纠缠。即将册结咨部。傥有亏那情弊。即将原亏之员。据实奏参。统于十月前办出。断不准稍任隐混迟延。所有上年年终应行奏报各属交代存库一案。著即展至十月再行具奏。此后各州县遇有交代。悉令依限出结。造册详咨。一面将存库银两提清。另造完解细册详送咨部。如有迟逾二参期限。既不结报清楚。又不将前任亏缺据实揭出。即将前后任一并严参示惩。　　

○谕军机大臣等、据长龄奏、审讯巳革阳曲县知县李联蒙、藉案勒索、事败退赃、大概情形一摺。此案该革员李联蒙、因案向太谷县八品职衔孙阜昌、勒索赃银至三万两之多。迨闻外间啧有烦言。捏造孙阜昌情愿捐修城工呈词。退回原赃。令其画押呈递。现经长龄将案犯亲提熬审。孙阜昌巳供出实情。质之该革员门丁刘升、及过付赃银之长随赵全、俱各吐实。该革员亦经供认。李联蒙身任职官。乃敢藉案勒索多赃。实属贪婪已极。必应彻底惩办。以肃官箴而饬吏治。所有该革员应得罪名。不准因其已吞复吐。稍从末减。至前降旨交长龄查办此案。并将有人参劾原摺钞给阅看。摺内所称该革员与抚臣拜认师生。情意深挚。平日恃有倚仗。肆意贪墨。及赃事彰闻。抚臣碍于众议。始行参劾。又欲为之开脱。不肯深追。迟回迁就。辄逾数月。此种情节。必当详查确访。据实具奏。毋得稍有含混讳饰。将此谕令知之。　　

○裁江苏华亭县主簿、江宁府、镇江府照磨、金坛县巡检、扬州府检校、五缺。从总督陶澍等请也。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕军机大臣等、本日据李鸿宾奏、广西贺县猺匪、被官兵扑灭。现在摉捕零匪。惟首匪盘均华、尚须查讯一摺。猺匪盘均华一犯。前据广西奏报、被官兵歼毙。业经查认明确。兹据李鸿宾奏称、接据湖南永州镇总兵曾胜禀报、转据岭东营守备阿临泰、带领官兵在楚粤交界地方拏获猺匪。亦供系广西贺县首匪盘均华。押交湖广总督衙门审讯。是否粤西歼毙之犯。确系盘均华。抑楚省现在拏获之盘均华。另有其人。著禧恩等详查确实。并行文咨询卢坤、务须将该犯下落、得有切实证据。方为可信。至所称贺县梨头山、尚有猺人聚集。是否确有余匪。其应如何筹办。亦须飞咨祁＜?土贡＞、苏兆熊、赶紧扑灭。以净根株。又另片奏、详查各营员弁内实系阵亡者。有千总钟定扬、把总梁文光、李朝安、三名。伤亡者。候补守备顾锡奎、千总杨龙韬、伍连芳、把总梁显刚、外委张荣贵、李成龙、六名。火药烧毙者。守备罗光灿、千总梁廷彪、把总黄得威、三名。滚崖跌毙者。把总杨必发、蔡文元、外委许绍邦、刘国南、张亮高、钟兆熊、六名。计共十八员。何以与前摺内声明之数不符。著即查明是否系烧毙跌毙。难保无讳饰阵亡含混入奏情弊。其兵丁阵亡伤亡烧毙跌毙实在情形。及伤亡名数。著一并详查奏请分别赏恤。又另片奏、七月初二日以后。经苏兆熊会同曾胜、派批湖南镇筸兵勇。攒入深林。爬山摉捕。每日俱有击毙。初八日官兵由蛇儿岭移营至炮台山。有火烧坪、军寮等排猺匪数百人分路迎拒。曾胜督令游击马贵等、带领湖南广西兵丁。分路兜剿。枪炮兼施。击毙匪徒一百余名。带伤滚崖之猺匪亦复不少等语。前经降旨、令禧恩等将李鸿宾所奏、自五月二十九日、至六月十三日、斩获猺匪多名、是否实情。密加查访。据实具奏。此次该督所奏军情。著一并查访明确。迅速由驿具奏。至所称现在该省调到各营兵丁六千名。湖南拨来兵二千名。续拨镇筸兵练五百名。苏兆熊带来广西兵一千二百名。兵力不为不厚。然行军之道。贵精不贵多。且该省所调兵丁六千。前据该督查明。或病或伤。或不服水土。随时撤回调换。可见此项兵勇。平时废弛已极。临阵全靠不住。禧恩等到彼、即会同余步云、相机将猺匪诱出聚歼。妥速竣事。并将调集兵勇名数、确切详查。其实在得力者。留资剿捕。期于敷用而止。傥有疲弱不堪任用。立即撤回。勿致有名无实。虚糜粮饷。是为至要。将此由四百里各谕令知之。　　

○以户部尚书王鼎、为顺天乡试正考官。兵部尚书那清安、都察院左都御史白镕、刑部左侍郎史致俨、为副考官。　　
</div>
    <div class="pagination">
<a href="清实录道光朝实录_page382.html">上一页</a><span>...</span><a href="清实录道光朝实录_page378.html">378</a><a href="清实录道光朝实录_page379.html">379</a><a href="清实录道光朝实录_page380.html">380</a><a href="清实录道光朝实录_page381.html">381</a><a href="清实录道光朝实录_page382.html">382</a><span class="current-page">383</span><a href="清实录道光朝实录_page384.html">384</a><a href="清实录道光朝实录_page385.html">385</a><a href="清实录道光朝实录_page386.html">386</a><a href="清实录道光朝实录_page387.html">387</a><a href="清实录道光朝实录_page388.html">388</a><span>...</span><a href="清实录道光朝实录_page384.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
