<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1556 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1556 页/共 1860 页
  </h1>
  <div class="content">
   ○壬子。谕军机大臣等、据福康安奏、贼人于堡内藏匿。为负嵎死守之计。现在多放卡座。开挖沟壕。益加严密。不使一名漏网。俟将东南山腿占得。即可设法断其水道。并乘势进逼贼巢等语。所办均为妥协。惟所称贼人取水。系在石峰堡西南磡下。河甚宽广。贴近堡边。我兵尚不能近前断绝。现选派好枪手在彼。伺贼人下磡。即放枪击打等语。此亦系一法。但恐贼人、仍于官兵防范不到之时。又复乘间取水。得资接济。未免耽延时日。所虑尚未为周密。朕意现在石峰堡磡下。或系泉水。亦未可定。即系河水。阿桂、福康安、亦可设法派员前往。囊沙遏其上流。或竟开沟。使下流洩往别支。使贼无从汲取。岂不更善。著阿桂、福康安、即商酌妥办。至此时贼势已蹙。藏匿堡内。不过苟延残喘。官兵进剿。自应计出万全。不必欲速。以致兵丁或有损伤。现在阿桂带京兵。早抵军营。屯练降番。亦俱到齐。阿桂与福康安、会同商办。兼之大兵云集。贼人闻风胆落。无难迅速歼除。若已将贼匪搜捕净尽。固属甚善。倘贼竟敢仍前死守。官兵四面围堵。绝其窜逸之路。贼人粮食匮乏。又无从取水。饮食俱绝。自可不攻而溃。阿桂、福康安、此时宜倍加慎重。不必轻进。能使贼人尽数歼擒。官兵不致伤损。更为妥善。即如屯练甫经到营打仗。即阵亡一名。殊为可惜。著阿桂、福康安、优加赏恤。其余屯练降番。奋勉可嘉。前已有旨、赏给钱粮一月。著再赏给一次。以示奖励。至现在尚未出伏。天气炎热。朕心甚为轸念。恐官兵或致伤暑。前经由驿发去御药房所制定中、平安、丸药各二千丸。以备散给官兵祛疾之需。福康安接到后。仰体朕意。如何分散。及该处气候何如。并著奏闻。以慰廑念。又据另摺奏、马昇贵家内所挖地窖。进长三丈五尺。马汉龙家内地窖。直深五丈。除马昇贵供出伊壻王舍而巴等。帮同开窖外。必尚有同开挖之人。均应严究。从重办理等语。地窖深长至三五丈不等。断非数人所能开挖。其所供并未告知伊孙马如林、马如海之处。亦不可信。著传谕阿桂、福康安、于事竣后。务遵前旨、亲往履勘。并将各犯等种种谋逆情由。讯访确实。究出党羽。按名查拏严办。毋稍姑息。其挖窖年月、以及该州王琮。是否自行盘获之处。亦当逐一秉公确查。据实覆奏。又据奏、武举马文熹、被贼逼迫入夥时、曾于五月十七日。遣人赴隆德县。将危急苦情禀过。询之该县钟润、实有此事。并呈出原禀。因马文熹于十八日。已率众从逆。是以因循未曾禀知李侍尧等语。马文熹既在县具禀。该县钟润、即当善为慰谕。并晓以不可从逆大义。或将马文熹传到县中扣留。以遏其从逆之谋。何得一无办法。惟以马文熹次日即行从逆为词。以为沉搁不报卸罪地步。著传谕福康安、即将钟润革职。迅速解赴热河。审明治罪。并将马文熹原禀。一并进呈。又据奏、马世忠等四犯。略知贼营情形。豫备解京等语。马世忠等。既知贼营情形。则起事根由。该犯等亦必知悉。福康安、曾否向其详细研鞫。著即录供、据实覆奏。朕前降谕旨、令将拏获贼目。解送审讯。亦不过欲明白贼人起事原委。并究出勾结贼党。以便尽法惩治。若解送之犯太多。沿途照料。恐难周到。除马文熹、马昇贵等。已有旨谕令解送外。著传谕阿桂、福康安、嗣后拏获贼犯。止须拣其紧要头目。如马阿浑、大通阿浑、张阿浑者数人。可备审讯者。解送热河讯供。其余即于军营、一面审明起事根由。录供具奏。一面即行正法。勿任稍稽显戮。其监禁年岁幼小之贼属马元一等四十三名。俱系应分赏为奴之犯。但福康安系陕甘总督、及本省地方文武各员。均不可分赏。致犯属仍得留于甘省。此外如伍岱、暨巴图鲁侍卫等。事竣后回京。以及别省在甘协办之员。俱可各分赏一人为奴。倘将来拏获幼小犯属尚多。即可赏给屯练降番各兵丁为奴。令其严加役使也。至浦霖、因其究系生手。是以将伊调任安徽。陈步瀛、此次筹办一切。尚属周妥。已将该臬司、拣放甘肃布政使。福康安就近委办各件。更为得力。将此由六百里加紧传谕知之。　　

○癸丑。谕、此次逆回滋事。前据奏称、首犯系小山田五、但思田五于上年冬、本年春间。始制办矛子库刀等物。而现据福康安查明。贼人于四十六年。即修理石峰堡。上年又加葺整固。是其逆谋。转在田五之前。况田五居住小山。离石峰堡约有二三百里之遥。安能远赴该处。两次兴修。且石峰堡内为贼人巢穴。其中所有粮石器械等物。自必以渐存贮备办。田五既不居住该处。平时又有何人、在彼制造运贮。调度一切。看来田五亦不过贼中头目。如张阿浑、杨填四者。特因举首有人。该犯知逆谋败露。遂尔先行举事。仓猝生变。若该犯果属贼目。则伊既经自戕。贼众即当纷纷溃散。安能复行四出勾结。似此蔓延。即云田五毙后。贼营内尚有李胡子、马胡子二人。谅该犯彼此不能相下。则石峰堡、底店之贼。又安能咸听其指使。其中必另有为首之人。为贼众所服从。一切修堡、挖窖、打造器械、蓄积粮食等事。俱系该犯主谋。暗遣党羽。分头备办。并定期起事。此系剿办逆回第一紧要情节。福康安、既拏获贼目马壮父子等。何不向其详细讯明。录供具奏。著传谕阿桂、福康安、务即将拏获贼犯。究明此事究系何人为首之处。迅速具奏。至马文熹。曾于五月十七日。遣人赴隆德县禀报。朕初意尚欲免其一死。但思该犯、于十七日赴县具禀。十八日即率众从逆。明系甘心附贼。故投此禀。以为日后被获卸罪地步。不然。即系马文熹知该县钟润、懦怯无能。故以此信恐吓。懈其堤防。而该县亦即被其吓诈。茫无措置。一筹莫展。所有该犯原禀。甚关紧要。著传谕阿桂、福康安、即速查出。由驿进呈。至钟润、于马文熹遣人投禀时。若系晓事之人。即当设法。将该犯传至县中扣留。使伊党羽不能附贼。否则亦应善为慰抚。晓以大义。以遏其从逆之谋。即不然。亦当立时通禀上司。设法速办。何至因循不报。任听马文熹、公然肆逆。为贼又添羽翼。至所称马文熹十八日从逆之处。究系如何情节。或系该犯、率众前往石峰堡迎贼。或系该犯带同贼人、攻扰城池。以上种种各情。福康安具奏究未明确。著阿桂、福康安、再会同逐一研讯。务得确情。勿任丝毫遁饰。再前因白杨岭等处。尚有逸出零星贼犯。而复兴所带二起京兵。已抵西安。是以令其仍赴军营。帮同围剿。若阿桂到彼。与福康安会同酌量情形。如现在剿洗将次完竣。各处徵调之兵。亦不为少。京兵在彼久驻无益。阿桂等即可酌留数百名。办理石峰堡、及土窖、底店等处。其余仍令原带章京、分起陆续缓程回京。其如何商酌之处。一面办理。一面具奏。将此由六百里加紧报便传谕知之。并将日内如何围剿贼匪情形。迅速覆奏。以慰悬注。　　

○又谕、据阿扬阿等奏、现在燕起复逃。仍将昆楚克、暂留叶尔羌等语。著交色提巴尔第、开导昆楚克、令其奋勉诱拏燕起、若此时昆楚克、已放回游牧。即作书令昆楚克、设法擒拏。以图报效。或能拏到。亦未可定。至色提巴尔第、为朕最亲信之人。与鄂斯璊无异。此后叶尔羌奏事。亦令列名。将此传谕阿扬阿等。遵照办理。　　

○蠲免安徽怀宁、桐城、宿松、望江、贵池、东流、灵璧、泗州、盱眙、天长、十州县。安庆、凤阳、泗州、三卫。乾隆四十八年分。水、旱、灾额赋有差。　　

○旌表守正捐躯湖北襄阳县民彭廷富妻李氏。　　

○是月。盛京将军宗室永玮。盛京户部侍郎鄂宝、奉天府府尹奇臣会奏、承德等七州、县、新麦价稍平。每石一两六钱八分、至二两二钱不等。除留本处一年食用。尚可采买三万石。拉运海口。用船二十五只。分载送京。此次船。照运豆例。直隶雇办。下部知之。　　

○闽浙总督富勒浑、福建巡抚雅德会奏、闽省弥补仓谷。又以平粜短少。下游诸郡产谷。祗有此数。不敷调剂。目下台湾丰熟。招商贩运。出口进口。严立章程稽查。得旨、好。知道了。　　

○浙江巡抚福崧奏、鳞塘后所填新土。未能骤实。洼处甚多。宜一律填平。以免积水。批、是。又奏、范家埠、章家湾一带。亦多坑洼。应令承办官。赔修平实。又批、正宜如此。又奏、不特塘工稳固。兼便民耕。得旨、览奏俱悉。　　

○贵州巡抚永保奏、古州、镇远、二处。骤雨涨漫。冲损民居塘汛。镇远城坍丈余。幸来渐去速。人口无伤。已量加抚恤。给修房费。得旨、妥为之。俾受实惠。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百九


大清高宗法天隆运至诚先觉体元立极敷文奋武孝慈神圣纯皇帝实录卷之一千二百十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。秋。七月。甲寅朔。日食。　　

○享太庙。遣怡亲王永琅恭代行礼。　　

○谕、据阿桂等奏称、旺沁班巴尔带来阿拉善、三等台吉班第海、途次得病。留居固原病故等语。班第海、虽未获效力。究系派往甘肃兵差之人。途次病故。甚属可悯。班第海、著加恩赏给二等台吉。即令伊子承袭。并赏银二百两。　　

○谕军机大臣等、据阿桂等奏、阿桂于二十三日行抵军营。察看石峰堡形势。惟有将攻围之处。愈加逼近。设法断其水道。用大炮轰击贼营。制造火弹。抛掷贼壕焚烧。令其不能藏身等语。前以贼势已蹙。谕令阿桂、福康安、此时转不必欲速。宜筹画万全。总以贼人悉数歼擒。官兵不致伤损。方为妥善。现在续派京兵。俱已前赴甘省协剿。兵力愈多。想剿除更易。至贼虽挑挖深壕。以图据险自守。官兵何不拏栅前进。从前阿桂平定金川时。即用过此法。若可照办。阿桂、福康安、即当妥酌办理。并遵前旨、派员前往贼人取水处所。于上下流、囊沙开沟。将石峰堡下之水。泻往别处。则贼人水道一断。有食无从下咽。更可不攻自溃。至用炮轰击。并抛掷火弹。虽亦系一法。但究宜生擒一二人。俾得讯明起事根由。及从逆党羽。以便尽法惩治。况贼势日就穷蹙。凡所胁从者。岂肯尚为之抗拒。堡内粮食。又岂能供数千人之坐食。是贼众方将畏惧思散。阿桂、福康安、何不趁此权为安抚。俟其出降。将紧要贼目生致。一面讯取起事根由。一面解送热河备讯。但受降如受敌。阿桂、福康安、仍当慎之又慎。至石峰堡贼匪剿尽后。阿桂、福康安、务遵前旨、趁京兵及山陕各兵彻回之便。或即就近亲赴底店、固原等处。将贼人种种逆迹。详细履勘。并究出党羽。按名拏办。阿桂等务须逐一妥办。铲绝根株。以靖地方。不特福康安系陕甘总督。责任綦重。即阿桂既承办此事。亦断不可急于完事。稍为姑息也。　　

○乙卯。命廷臣更议历代帝王庙祀典。谕、朕因览四库全书内、大清通礼一书。所列庙祀。历代帝王位号。乃依旧会典所定。有所弗惬于心。敬忆皇祖实录。有敕议增祀之谕。今查取礼部原议红本。则系康熙六十一年十一月内具题。尔时诸臣、不能仰体圣怀。详细讨论。未免因陋就简。我皇祖谕旨、以凡帝王曾在位者。除无道被弑亡国之主。此外尽应入庙。即一二年者。亦应崇祀。煌煌圣训。至大至公。上自羲轩。下至胜国。其间圣作明述之君。守文继体之主。无不馨香妥侑。不特书生臆论。无能仰喻高深。即历代以来升歆议礼。未有正大光明若此者也。乃会议疏内。声明偏安亡弑。不入祀典。而仍入辽金二朝。不入东西晋、元魏、前后五代。未免意有偏向。视若仰承圣意。而实显与圣谕相背。朕意若谓南北朝偏安。不入正统。则辽金得国。亦未奄有中原。何以一登一黜。适足启后人之訾议。即因东西晋、前后五朝、有因篡得国。摈而不列。如操、丕、不得为正统之例。殊不知三国时。正统在昭烈。故虽以陈寿三国志之尊魏抑蜀。而卒不能夺万世之公评。至司马氏篡窃以还。南朝神器数易。如宋武帝崛起丹徒。手移晋祚。自不能掩其篡夺之罪。其他虽祖宗得国不正。而子孙能继绪承休。即为守文中主。亦不可概从缺略。况自汉昭烈、以至唐高祖。统一区夏。时之相去。三百余年。其间英毅之辟。节俭之主。史不绝书。又安可置而不论。至于后五代。如朱温、以及郭威。或起自寇窃。或身为叛臣。五十余年。更易数姓。中华统绪。不绝如线。然周世宗、承藉郭氏余业。凭有疆域。尚不失为令主。此而概不列入。则东西晋、前后五代、数百年间。创守各主。祀典缺如。何以协千秋公论。他若元魏、雄据河北。地广势强。太武、道武、勤思政理。讲学兴农。亦可为偏安英主。并当量入祀典。以示表章。朕前命馆臣、录存杨维桢正统辨。谕内详晰宣论以维桢所辨正统在宋不在辽金之说为是。所以存春秋纲目之义。见人心天命之攸归。且检阅孙承泽。春明梦余录。所载明代崇祀古帝王位号。原未列辽金二朝。今帝王庙崇祀辽金。而不入东西晋、前后五代。似此互相入主出奴。伊于何底。是皆议礼诸臣。有怀偏见。明使后世臆说之徒。谓本朝于历代帝王。未免区分南北。意存轩轾。甚失皇祖降谕之本意也。至明之亡国。由于神、熹、二宗。纪纲隳而法度弛。愍帝嗣统时。国事已不可为。虽十七年身历勤苦。不能补救倾危。卒且身殉社稷。未可与荒淫失国者、一例而论。是以皇祖睿裁。将神、熹二宗彻出。而愍帝则特令庙祀。褒贬予夺。毫厘不爽。实千古大公定论。乃诸臣于定议时。转复将汉之桓灵增入。岂未思炎汉之亡。亡于桓灵。而不亡于献帝乎。从前定议。未将东汉全局。详审论断转使昏闇之君。滥叨庙食。所议未为允协。夫自古帝王。统绪相传。易代以后。飨祀庙庭。原以报功崇德。至于严篡窃之防。戒守成之主。或予或夺。要必衷于至当。而无所容心于其间。方协彰瘅之义。所有历代帝王庙祀典。著大学士九卿、更行悉心详议具奏。并著于定议后。交四库馆。恭录皇祖谕旨。并朕此旨。于通礼庙飨卷首。以昭殷鉴历朝。垂示万年之至意。　　

○又谕、今年赴避暑山庄朝觐之和硕特四等台吉萨尔哈克、行至甘肃兴武地方。患痘身故。甚属可悯。著加恩赏给三等台吉。即令伊子承袭。仍赏银一百两治丧。其灵柩、著派理藩院笔帖式一员。带银驰驿往迎。由甘肃兴武地方。妥为照料。送至喀喇沙尔原游牧处。令福康安稍为照料。并咨行伊勒图福禄、先行传谕该盟长、及萨尔哈克家属知之。　　

○丙辰、兵部议覆、喀喇沙尔办事大臣福禄条奏、派设卡座。驻劄官兵。稽查铅厂各事宜。一、库穆什阿哈玛产铅之山。设卡三座。每卡驻劄外委把总一员兵三名。以资巡查。一、近厂地方驻劄外委把总一员。兵五名以上所需官兵由城守营备差官兵内酌派。一、原具呈采铅商民内。委课长一名。帮办课长一名。遇铅厂。斗殴等事。会同外委把总管束办理。应行呈办事件。呈报该处办事大臣办理。一、招募民夫齐全后。即于挖铅商民内。择人老成去得者。每五十名。拣派头目一名。以资弹压。一、民人刨获铅觔。由课长查明数目。呈报办事大臣。给票带往别城售卖。如查出无票私铅。应比照盗掘铜锡等矿砂。计赃准窃盗论。将铅觔估值定罪。一、铅厂应办一切事件。责成办理粮饷司员。每季将收过税银数目。造册报印务处查明。咨户部查核。仍令该大臣、岁底查明添裁人数。收过税银。汇总奏销。均应如所请。从之。　　

○丁巳。礼部尚书曹秀先遗疏闻。谕曰、礼部尚书曹秀先、由翰林洊擢正卿。曾在尚书房行走。教皇子书。学问优长。奉职勤慎。兹闻溘逝。殊为轸惜。著加恩晋赠太子太傅。其任内降革罚俸处分。俱予开复。所有应得恤典。仍著该部察例具奏。　　

○又谕、据阿桂、福康安奏、上届剿捕撒拉尔逆回案内。军需报销。屯练降番兵丁。所支盐菜白面。部覆准销。其老教土司兵丁。因在本省。经部议驳。止照绿营兵丁之例支给。此次该土兵。复经赴调。日支口食等项。若照部议核给。实有不敷等语。此等老教土兵。经檄调随征。争先奋勉。自当从优支给。以示体恤。况该土兵等。与屯练降番相仿。而屯练等月支独为优厚。办理殊未画一。所有此次檄调随征之老教土司兵丁。应得分例。著加恩照屯练降番之例。一体支给。其上届给过之项。经部议驳者。并著一律准予开销。用昭朕轸念土兵。优加体恤之至意。　　

○以湖北巡抚姚成烈、为礼部尚书。调湖南巡抚李绶、为湖北巡抚。以山东布政使陆燿、为湖南巡抚。山东按察使冯晋祚、为山东布政使。　　

○戊午。谕曰、刘秉恬奏、剑川州剑湖。兴修水利。开渠筑坝。濒河沮洳田亩。俱可垦耕升科。实属疏浚有效。请将捐赀倡办之剑川州知州金之昂、原署州事降调丽江县知县任锡绂、量予议叙等语。金之昂、著交部议叙。其因公降调。现在送部引见之知县任锡绂、俟引见后、另降谕旨。　　

○以山东济东泰武临道杨钟岳、为山东按察使。　　

○己未。谕、前据萨载查奏、郝硕派累属员、公帮银两各款。随令解至行在。亲加刑讯。伊已逐款供认。复令留京王大臣、会同大学士九卿审拟具奏。兹据奏、请将郝硕拟斩。即行正法。郝硕系总督郝玉麟之子。在军机司员上行走。尚属奋勉。是以加恩简用司道。洊擢巡抚。乃不思奉公洁已。整顿地方。辄因进京陛见。藉敛盘费为名勒派属员公帮银两。以致合省承风。公行贿赂。实属肆无忌惮。巡抚统辖全省。属员中有簠簋不饬者。尚应立时参劾。以儆官邪。乃郝硕首先勒派。罔顾廉隅。设使该省司道大员。亦以陛见引见为词。踵智效尤。递相派累。则属员辗转逢迎。终归累及于民。郝硕贪黩性成。托言缺少盘费。不过见其事出有因。而营私罔利。溪壑难盈。较之从前国泰之罪。实无区别。国泰小有才情。于地方事务。尚知留心办理。一经劣迹败露。立即审明治罪。不稍宽贷。郝硕于今春江南行在陛见时。询以该省政务。奏对茫然。彼时尚谓其近来昏愦。不胜巡抚之任。乃不料其恣意贪婪。竟至于此。且伊托词敛费。即系国泰在山东败露之时。是其明知故蹈。肆无顾忌。郝硕之罪。即照王大臣等所奏。予以弃市。亦所应得。今仍格外加恩。照国泰之案。姑予全躯。著派穆精阿、前往监视。赐令自尽。国家简用封疆大员。原欲其整饬官方。身先表率。以期大法小廉。嗣后直省督抚。其各慎持名节。顾畏宪典。毋再如国泰、郝硕之牟利营私。自罹罪戾。一经发觉。前事具在。朕不能曲为宽宥也。　　

○庚申。谕、前据富勒浑等奏、建宁府、因雨后溪河猝涨。淹及官民房屋。并损伤人口。业经谕令该督等、饬属详晰查明。酌量抚恤矣。该处猝被水灾。虽经该督等分别抚恤。酌借耔种口粮。贫黎均已得所。但究系被水之后。民力不无拮据。著加恩将建宁府属之建安、瓯宁、二县。并下游被水之延平府属南平县、本年应徵钱粮。缓至乾隆五十年秋成后带徵。以示朕体恤灾黎。有加无已之至意。　　

○谕军机大臣等、前据绵恩奏、三等侍卫傅宁义、今改名义宁、代家人李顺、呈控。从前李顺犯事递籍后。有典住房屋。被番役变卖等因一摺。已交该部审办矣。李顺系缘事递籍。私逃来京。复行递解回籍之犯。其所住房屋。交原主赎回。将典价入官。办理皆有稿案可凭。并无屈抑。乃该犯复敢潜逃至京。将妻子典与义宁为奴。怂恿代为控告。而义宁又不察来历。将屡经递解潜逃之犯。收买为仆。已属不合。乃复代李顺具呈申诉。是必因绵恩现在管理提督衙门。希冀绵恩顾念姻亲。稍存回护。或将房屋等项。仍行断给李顺。而义宁遂得从中分肥。亦未可定。著传谕刑部堂官。将此案情节。秉公详细根究。义宁有无别情。务令水落石出。不得稍有丝毫讳饰。　　

○辛酉。谕、据正白旗满洲都统奏、盛京所属广宁城世袭佐领七十六、病故无嗣。拣选得在京该旗七十六族中应袭之马甲保山、养育兵玉山、品貌虽不甚陋。但年幼未更事。以之补授佐领。恐不能管辖兵丁等语。佐领有董率该属之责。在京旗人。渐已染成汉习。今据该旗奏称、七十六族中保山、玉山、二人。皆年幼并未经事。不称佐领之任。自应就近于该佐领下官员内、拣选一人补授。管理佐领事务。况查七十六佐领。原系努噜地方投顺之人。由新满洲锡伯初立佐领内分出之佐领。承袭至今。并非因功绩赏给之佐领可比。著交盛京将军永玮等、即于绝嗣之七十六佐领下、现任官员内。拣选能办理佐领事务者。具奏补放。将此佐领、即改为公中佐领。嗣后缺出。即于该佐领下官员内。拣选具奏补放。　　

○又谕曰、和硕特四等台吉萨尔哈克、行至甘肃出痘身故。经朕降旨加恩、派员送至喀喇沙尔地方。但此等土尔扈特、和硕特等、每年轮班来至避暑山庄。随朕进哨。路经甘省。未出痘者。遇有不虞。朕心深为不忍。著交伊勒图、嗣后每年应来之伊犁、塔尔巴哈台、喀喇沙尔之土尔扈特、和硕特等。或令由彼处就便道、自巴里坤等处。至乌里雅苏台。由阿尔台军台前来。或令仍进嘉峪关。由宁夏、阿拉善、鄂尔多斯、归化城、察哈尔等处前来。详细酌定。惟期于伊等有益。妥协办理具奏。　　

○谕军机大臣等、前据刘峨奏、永定河水势平稳。起程回保定办事。连日大雨之后。各处山水陡发。河防尤关紧要。想刘峨此时。已回至保定。但未知永定河水势情形若何。工程是否稳固。著传谕刘峨、如探听该处水已消落。即不必又驰赴长安城一带。如水势尚未消落。即速驰赴该处。督率防守。并将水势工程情形。迅速覆奏。寻奏、永定河自立秋后。复长水三尺余寸。臣仍驻工防守。将迎溜埽湾处。修筑稳固。迨河水渐减。臣于初二回省。至近日省南省北一带。虽时雨时晴。然雨势微细。今已晴霁。道路虽有泥泞。地内并无积水。禾稼尚无妨碍。得旨、欣慰览之。　　

○又谕、此次逆回滋事。敢于攻扰城池。伤害官兵。实属罪大恶极。其遗孽即予以寸磔。亦所应得。但朕心究有所不忍。且首从各犯。一律办理。亦未免无所区别。前据福康安奏、贼人眷属。俱藏匿石峰堡内。又向各处裹胁回民入夥。令其男口随同打仗。妇女留于堡内作当。是贼人巢穴之内。老弱男妇。正复不少。著传谕阿桂、福康安、于查办时。所有石峰堡、底店贼犯。如张阿浑、大通阿浑、马阿浑、杨填四等。为贼营中阿浑者。自不应复留孽种。其名下幼孩。即年未及岁。俱当概予骈诛。其余各犯。以及被贼掳掠入夥之犯。凡男口年在十五岁以下者。著从宽免其一死。仍遵前旨、赏给别省官兵。及降番屯练为奴。至贼众妇女。如阿浑妻妾。亦不可赦宥。其余贼犯名下眷口。并贼所掳掠妇女。虽已从贼者。亦著免其一死。仍遵前旨、分赏为奴。再前降谕旨、令阿桂等、于拏获贼目后。使其指名供出。始行拏究。则查办有因。良善回民。不致疑惧。今思若辗转根追。未免人数太多。蔓引株连。将来阿桂等办理善后时。止向现获贼犯。隔别研鞫。如有供出党羽。即指名出示。拘拏治罪。不必又向续拏之犯。再令辗转指供。其中倘有被贼供出。到案后。审明实系贼人仇扳者。亦当分别办理。不可波及无辜。如此则匪徒党羽。仍不漏网。而安分回民。亦可不致连累。著阿桂、福康安、即悉心妥商。据实覆奏。至贼人现经官兵四面围住。水道又已断绝。万无生路。何以尚敢负嵎死守。竟无投出乞降者。况贼营人众。不下数千。若非有主谋为首之人。当此穷蹙之时。贼众岂不立时涣散。乃石峰堡内阿浑。又有如许之多。贼众仍前齐心死拒。其故殊不可解。著阿桂、福康安、讯访确查。一并具奏。　　

○壬戌。谕、前据萨载参奏、郝硕婪索属员盘费银两案内。革职知府黄良栋等、馈送银两。复代为收存。其余各府州县。亦有馈送银两之事。当经谕令该督、将黄良栋等严审定拟具奏。其余各府州县。并著审明。照国泰案内属员馈送银两之例办理。兹据萨载奏请、将黄良栋等分别问拟新疆杖徒。其余各府州县。例应革职离任。请旨施行等语。所有革职知府黄良栋等。著交该部核拟具奏。其余各府州县七十余员。著照国泰案内。议罪之案。分别定拟具奏。再降谕旨。　　

○癸亥。孝懿仁皇后忌辰。遣官祭景陵。　　

○谕军机大臣等、据全德奏、两淮商捐银一百万两。已分起解交内务府等语。现在内库帑项充盈。并无需此项银两。但既已起解。亦祇可成事不说。朕今春南巡时。将该商等未完提引余利银一百六十余万两。全行豁免。原欲使商力益臻饶裕。嗣据伊龄阿奏、该商等恭备赏赉银一百万两。朕本未经赏收。因伊龄阿称、出自商众吁请。是以允准。然此项银两。虽准其交纳输忱。亦当留于运库。以备地方公用。或解交浙省海塘充款。何必又解交内务府。此皆由于伊龄阿、全德、不知事体轻重。伊龄阿、全德、俱著传旨申饬。　　

○甲子。甘肃石峰堡逆回平。谕曰、据阿桂、福康安奏、初四日。石峰堡内。投出老弱贼匪一千五百余名。阿桂福康安、恐贼人诡谲伎俩。希冀官兵见贼众投出。防范稍懈。即乘势扑出窜逸。豫派官兵。层层分布。埋伏豫备。初五日子刻。贼首张阿浑果同杨填四等、带领贼众。向外直扑。思欲夺路窜逃。官兵枪箭如雨。尽力截杀。歼贼千余。张阿浑等窜回堡内。其时天色黎明。福康安同海兰察、带领各官兵。一涌而上。进堡搜捕。将首逆张阿浑即张文庆、大通阿浑即马四娃、并贼目杨填四、黄阿浑即黄明、马建成、马良茂、马金玉杨存义、马见几、马建业、马保全数擒获。两日打仗。歼擒贼回共二千余名。拏获首从逆犯。及各贼眷属孩稚。共三千余口等语。览奏实深欣慰。国家爱养黎元。凡直省编氓。遇有水旱灾荒。无不立时蠲赈。至甘省回民。久隶帡幪。食毛践土。便与齐民无异。该省地方硗瘠。间有不登。即行蠲免赈济。较他省为尤多。回民等同在编氓之中。百数十年。仰沐膏泽。家给人足。伊等具有天良。岂不当稍知感激。且地方官并无苛徭酷派。激变事端。乃逆回等敢于光天化日之下。肆其逆谋。实为国法不容。神人共愤。而前此李侍尧、刚塔等、办理不善。致贼四出勾结。蔓延猖獗。经朕特派大学士阿桂、陕甘总督福康安、先后带领巴图鲁侍卫等、前往督办。并谕以底店系贼匪门户。当先由该处。以次进剿。福康安先抵甘省。数日之内。即将底店贼匪。剿办净尽。肃清后路。俾贼众闻风胆落。萌檗潜消。阿桂抵石峰堡后。复会同福康安、遵照朕朱笔圈示之处。安营设卡。将贼匪严密围堵。并断其水道。办理均为妥协。且剿办甫经一月。即能将贼匪迅速歼除。而贼首张文庆等。俱悉数生擒。并拏获活口三千余名。不使有一人兔脱。此皆仰荷上天嘉佑。是以军士用命。俾该犯等恶贯满盈。按名生致。尽法惩治。而诸臣之蒇功完善。不可不特沛殊恩。以昭懋赏。阿桂前于平定金川时。已封头等公爵。现为大学士。恩施无可复加。著再给予轻车都尉世职。即令阿桂、于伊子孙内拣选一人。奏闻承袭。福康安筹办底店贼匪。先得机宜。较为出力。前于平定金川时。已封为嘉勇男。著再晋封嘉勇侯。海兰察、前在金川。超众奋勉。已封侯爵。今在甘省节次打仗。复能首先带领官兵。奋勇杀贼。前已加恩、将伊子安禄、擢授二等侍卫。在乾清门行走。著再给与骑都尉世职。即令安禄承袭。伍岱、系塔尔巴哈台班满回京之人。路过甘省。即自奏留该处协剿。且于福康安未到之先。在伏羌等处击退贼匪。颇为奋勉。著授为都统。亦给与骑都尉世职。其余巴图鲁侍卫章京等、及领兵各员。分投剿杀。兼有能不避箭石。杀贼受伤者。均属奋勇可嘉。所有此次剿贼受伤出力之带兵大小各员弁。著阿桂、福康安、查明出众特等者。及其余出力之侍卫章京官弁兵丁等。分别等第奏闻。交部议叙。以示奖励。至此次剿办回匪。三月以来。朕披览奏章。指示机宜。和珅首承谕旨。缮写寄发。巨细无遗。一体宣劳。和珅本身现袭轻车都尉。著再给与轻车都尉世职。归并前职。照例议袭。其余在事庆成之军机大臣梁国治、董诰、福长安、并军机章京之勤劳出力者。著一并交部议叙。所有此次赏给各世职。俱著世袭罔替。其应如何议袭之处。俱著该部查例具奏。阿桂、福康安、摺。并交发钞。将此通谕中外知之。　　

○御制迟速论曰。今春为南巡记。亦既详论宜迟宜速之机。大抵于兵事宜速。河务宜迟。而要于敬天明理。非漫论也。盖屡省而有得于已之言也。归而有甘肃逆回田五之事。彼时以为盗弄潢池。不过藉邪教以惑人心。如五斗米、一炷香之类。地方官自能平之。颇不芥于怀。既而思之。不芥于怀。或即违敬明之义。得毋有所失乎。已而刚塔有小胜之报。李侍尧有坐守之乖。以致贼徒翻山而遁。余党蔓延猖獗。肆掳民居。攻县城。西安巡抚毕沅、遂有徵兵防守之议。盖恐秦陇煽动。不可收拾。朕阅所奏。即朱批、以为若汝所议。虽十万兵不敷用。又将何以灭贼乎。然知李侍尧刚塔、毕沅、及本省绿旗兵。不能了此事。即降旨用福康安为陕、甘总督。同海兰察、领乾清门巴图鲁侍卫章京等二十八人。驰驿先往。并调阿拉善蒙古兵一千。四川降番兵二千。宁夏满洲兵一千。撒拉尔老教回兵一千。及甘凉兵二千。延绥兵一千。共兵不满一万。又命大学士阿桂、领健锐火器营兵二千。以为后劲。福康安一临底店。即与海兰察等、率先至之宁夏阿拉善兵二千。立挫贼锋。逼之入石峰堡。于是诸路兵陆续毕集。而阿桂所领之京兵亦到。周围筑栅困之。断其水路。不十日而净歼余孽。生获渠魁。此又南巡记所谓宜速而莫迟。未致昧事机而无成也。夫兵凶战危。且予老矣。岂更乐于用兵。而有穷黩之为。然事机之来。应之不速。设果致贼氛蔓延。全秦煽动。如毕沅之所虑者。岂不贻笑无穷。而予肯辞以老。坐视弗理乎。予更思之。胜国之兵。即今之绿旗兵也。而其训练、或尚不如今之绿旗。其董事之臣。似今之李侍尧、刚塔、毕沅者。或亦少矣。文臣掣肘于中。武臣作伪于外。其君付之不问。弗如是。则我皇清、何以得有明之天下乎。虽然。是宜鉴宜惧。而不可恃天之宠以自矜。且即小可以喻大。蕞尔逆回。设非应之速而剿以净。其害有不可胜言者。始之一念之忽。予深自以为过。继之一念之敬。仍蒙天祐而速蒇功。则是迟速之论。可以默置而弗以明示子孙乎。可弗以前明为戒。而怠于敬天。暗于明理。而弗慎于用兵乎。用兵固贵速。而不敬不明。未有弗致偾事者。是予所以惓惓也。　　

○又谕曰、旺沁班巴尔、承袭伊父亲王。颇有造就。是以授为宁夏副都统。此次甘肃剿办逆回。旺沁班巴尔、督率宁夏满兵。及伊所属之阿拉善兵丁。奋力剿贼。甚属可嘉。伊现为亲王。无可加封。伊有弟数人。著加恩赏给一公爵。令旺沁班巴尔。择其贤者。奏明承袭。　　

○又谕、此次甘省逆回滋事。军报往还。最关紧要。迩来正值伏暑。大雨时行。沿途驿站。驰送文报。并无迟误。今贼匪业经办竣。所有自热河以至甘省驿站官员。著该督抚等、查明咨部。并兵部捷报处章京奇明、噶尔图、音登额、一并议叙。驰递之弁兵人等。并酌予赏赉。又京兵前往军营协剿。经过各省。照料妥协。俾得遄进无误。均属可嘉。其派出护送之官员等。亦著该督抚等、查明具奏。交部议叙。　　

○谕军机大臣等曰、阿桂等奏、官兵剿洗石峰堡贼巢一摺。已明降谕旨、交部议叙矣。至张阿浑等、敢于到处勾结匪徒。肆行滋扰。杀害官民。实为罪大恶极。前节次传谕阿桂、福康安、将拏获贼目。详悉严讯。有供出党羽。即行指名出示。拘拏治罪。今贼首张阿浑等、既全数擒获。著阿桂、福康安、即速向其详悉根究。并隔别研鞫。将供出匪党。指名出示。拏获严办。仍即将张阿浑等、选派妥干大员。分起押解。沿途严密防范。迅送热河。严鞫治罪。以申国法而快人心。又昨据奏到、拏获贼犯李自党、供称田五系马明心之徒。欲为马明心报仇。所以造反等语。田五纵欲为马明心报仇。遂思谋反。而张阿浑、大通阿浑等、并非马明心之徒。何以亦敢四出勾煽匪党。安心作逆。况底店、石峰堡等处。贼众滋扰。俱在田五自戕之后。田五虽自戕。即应查其缘坐。亦不可漏。其张阿浑等、仍敢煽诱多人。肆行扰害地方。尤属可恶。贼目贼夥。俱经拏获。著传谕阿桂、福康安、将张阿浑等、因何又思谋逆之处。详细严讯。务令供出实情。勿致得有狡展。至阿桂等奏、贼匪夤夜扑出。保无有乘隙窜逸者。现派舒亮等分路搜拏。及各州县一体堵截缉拏等语。所办甚是。要犯既全数搜获。即有一二窜出之犯。经官兵分路搜捕。及各州县分投截堵。自当陆续就擒。不致漏网。况各处村庄。被贼擒劫杀害。怀恨已深。如有余贼潜逃到彼。亦必当即时擒献也。又据奏、乾隆四十六年三月。有回民马正芳、马壮等、将石峰堡修理。民人董有赴通渭县知县赵元德处控告。该县查明回民占去地土。将一分断给回民。后来王慺到任。董有又行控告。王慺说、此事已经前任断结。遂行批驳。现将王慺及经手胥吏原告等。解赴热河等语。赵元德、已于前年监粮案内正法。将来王慺解到审明后。亦自当明正典刑。但该犯等敢肆行无忌。公然修理城堡。逆迹昭然。李侍尧系该省总督。毫无见闻。养痈贻患。其罪固无可逭。而该管之道府各员。所司何事。乃竟亦身同聋瞆。茫无觉察。岂此等重大事件。竟诿为该县未经禀报。伊等遂得卸罪耶。著传谕阿桂、福康安、查明该管道府。系属何人任内之事。仍遵前旨、解赴热河审明治罪。又前降谕旨、令阿桂、福康安、于事竣后。趁京兵及山陕各兵彻回之便。就近亲赴底店等处。将贼人种种逆迹。详细履勘。并究出党羽。按名拏办。以净孽种。此时办贼。业经完竣。阿桂、福康安、自能遵照前旨。亲往妥协办理也。　　

○乙丑。吏部议准、直隶总督刘峨奏请、各省续派回銮办差人员。应行开复参罚事件。及给予加级。以差竣日起。扣限一个月。造册详请咨部。逾限不报。概予销除。从之。　　

○又议奏、甘肃通渭县典史温模、当贼匪入城。能以身殉。应照吏目原衔加赠府知事衔。准荫一子入监读书。六月期满。照例铨选。应得恤赏。照武职把总例。给银一百两。从之。　　

○丙寅。谕、副都统明善、前于高庙山剿杀贼匪。乘胜追赶。因未暗该处地势。中矛阵亡。甚属可悯。著交部照例议恤。其同时阵亡之员弁。及满汉兵丁。并俟阿桂、福康安、查明造册咨部到日。一并照例议恤。该部知道。　　

○又谕曰、长清、著补授乌噜木齐都统。即行驰驿前往赴任。长清到后。图思义交代事毕。著即来京。　　

○河源纪略告成。纂修等官议叙有差。　　

○丁卯。谕军机大臣等、据图思义奏、节次拏获私挖金砂人犯二百余名。现在分别办理。并飞咨伊里布、查明附近瑚图斯要隘处所。酌量添设卡座数处。每处派外委一员。拨兵十名。轮流更换稽查等语。设卡稽查。自属图思义等应办之事。但从前该处。岂未设有卡座。稽查出入。且上年甫经海禄查办。拏获多人。何以此次私挖金砂人犯。又有二百余名之多。可见全在该管大员。平时能督率守卡弁员。稽查严密。游手好闲之徒。自不敢私行偷挖。若稍存大意。不能随时防范。虽添设卡座。亦属无益。所谓有治人。无治法也。著传谕图思义、务宜董率所属。实力防闲。使匪徒等不能乘间私行出入。方为妥善。不得因业经添卡安兵。遂尔疎懈。以致再滋弊窦。将此传谕图思义、并遇便谕伊里布知之。　　

○戊辰。月食。　　

○中元节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵、　　

○遣官祭孝贤皇后陵。端慧皇太子园寝。　　

○以镶蓝旗蒙古副都统阿尔萨朗、为镶红旗护军统领。　　

○以打牲索伦总管额勒登布、为黑龙江副都统。
  </div>
  <div class="pagination">
   <a href="清实录乾隆朝实录_page1555.html">
    上一页
   </a>
   <span>
    ...
   </span>
   <a href="清实录乾隆朝实录_page1551.html">
    1551
   </a>
   <a href="清实录乾隆朝实录_page1552.html">
    1552
   </a>
   <a href="清实录乾隆朝实录_page1553.html">
    1553
   </a>
   <a href="清实录乾隆朝实录_page1554.html">
    1554
   </a>
   <a href="清实录乾隆朝实录_page1555.html">
    1555
   </a>
   <span class="current-page">
    1556
   </span>
   <a href="清实录乾隆朝实录_page1557.html">
    1557
   </a>
   <a href="清实录乾隆朝实录_page1558.html">
    1558
   </a>
   <a href="清实录乾隆朝实录_page1559.html">
    1559
   </a>
   <a href="清实录乾隆朝实录_page1560.html">
    1560
   </a>
   <a href="清实录乾隆朝实录_page1561.html">
    1561
   </a>
   <span>
    ...
   </span>
   <a href="清实录乾隆朝实录_page1557.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
