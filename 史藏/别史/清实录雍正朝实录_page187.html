<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 187 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 187 页/共 216 页
  </h1>
  <div class="content">
   ○癸未。以工部郎中官保、署太仆寺卿　　

○湖南观风整俗使李徽、缘事革职。裁观风整俗使缺　　

○甲申、营田观察使陈仪奏报。六月二十三四等日。大雨如注。山涨骤发。丰润蓟州一带新旧围田被淹。秋禾水涝。民间房舍亦多倒塌。得上□日、京东地方。自开浚河渠以来。水势应有宣洩之路。今年六月。虽遇大雨。并非久阴积涝之时可比。何以遂至田禾被淹。庐舍倾圮。王朝恩身任总河。不能先事预防。难以辞咎。其各县被水民人。著总督李卫、转饬有司。查勘确实。加意抚恤毋令失所　　

○乙酉。升王府长史托保、为镶红旗蒙古副都统。正白旗护军参领素赉、为正蓝旗蒙古副都统　　

○办理军机大臣等议覆。额驸策凌奏称、目今办理进兵事务。所有喀尔喀中路副将军印。请交与贝子阿努里署理。应如所请。从之　　

○大学士陈元龙、以年老具疏乞休。得上□日、大学士陈元龙、老成练达。学问优长。奉职多年。宣劳中外。朕念圣祖仁皇帝简用旧臣。晋秩纶扉。俾承恩眷。今以年逾八旬乞休。情辞恳切。朕勉从所请。著加太子太傅衔。以原官致仕。令伊子翰林院编修陈邦直、随归侍养。起程之日。赏给酒膳果品。著六部满汉堂官饯送。沿途官弁、迎送尽礼　　

○丙戌。谕内阁。闻上年秋月。江南沿海地方。海潮泛溢。苏、松、常州近水居民。偶值水患。其本地绅衿士庶中。有雇觅船只救济者。有捐输银米煮赈者。今年夏间。时疫偶作。绅衿等复捐施方药。资助米粮。似此拯灾扶困之心。不愧古人任恤之谊。风俗淳厚。甚属可嘉。著该督抚宣上□日褒奖。将捐助多者、照例具题议叙。少者、给与匾额。登记档册。免其差徭。并造册报部　　

○又谕。据署湖广提督张正兴＜锍-釒＞报。四月初六日。常德府城内。民居失火。延烧兵民房屋二百余户。朕屡降谕上□日。令各地方有司。预备救火之具。遇有不虞。即竭力抢救。此非不可以人力扑灭者。今常德民居、偶尔失火。遂至延烧房屋如此之多。是该地方救火之具。平日并未留心。而抢救又不用力可知矣。湖广如此。他省可知。著传上□日通行晓谕。嗣后傥仍复疏忽。因一二家失火、而延烧多户者。定将该地方官、从重议处。该督抚一并察议　　

○谕理藩院。翁牛特郡王鄂齐尔诸子内、贝勒罗卜藏。在军前甚属效力。著承袭扎萨克多罗杜楞郡王。料理伊父丧事毕。仍往军前办事。其原袭之贝子。著伊兄额尔得尼承袭。暂署理扎萨克印务　　

○浙江总督程元章＜锍-釒＞报。镇海等八县、开垦雍正十年分田地八十一顷有奇。下部知之　　

○丁亥。正红旗蒙古都统特古忒、缘事革职。升镶红旗护军统领阿扬阿、为正红旗蒙古都统　　

○吏部遵上□日议覆河南河员。旧例三年俸满即升。未免太速。应照直隶、江南、山东、三省河员之例。除劳绩懋著、熟悉工程者。令河督不拘年限题升外。余俱一体较俸升转。以昭画一。从之　　

○刑部议覆、刑科给事中长柱条奏。步军统领、及顺天府、五城各衙门。嗣后遇有拏获窃贼事件。请限令捕役人等、即日禀报各该管官。讯明被窃情由。详报上司。不许将事主一同解送。俟讯获赃物时。传令事主认领。其窃贼应行发落者发落。应行解部者解部。傥捕役违限不报。任意勒索事主。许事主赴都察院呈告。将捕役照恐吓取财例治罪。该管官失于觉察。及任意徇纵者分别严加议处。应如所请。从之　　

○戊子。命多罗平郡王福彭、为定边大将军　　

○敕谕定边大将军平郡王福彭。奉天伐罪。治世之常经。锄暴除凶。安边之远略。逆贼噶尔丹策零。狂悖冥顽。父子济恶。妄欲侵陵我属国。窥伺我边陲。包藏逆心。狡焉思逞。朕以此贼不除。终为众蒙古之臣患。是以命将兴师。声罪致讨。乃数年以来。锡保调度无方。制防鲜术。因循退缩。坐失机宜。为将士之所轻。致军心之不振。深负任使。有忝元戎。上年贼兵深入我境。副将军和硕亲王额驸策凌。内大臣塔尔岱。督率弁兵。奋勇追击。大歼贼众。丕振军声。当此乘机决胜之时。必须另简忠诚任事之亲藩。始克奏肤功而宁边塞。是用命尔为定边大将军。统领满洲、蒙古、缘旗、大兵一切事宜。尔与副将军和硕亲王额驸策凌、副将军塔尔岱、常德、参赞内大臣永福、护军统领阿岱、内大臣伯钦拜、公博尔屯等。酌定方略。公同计议而行。勿谓己能而不纳众论。勿当事会而犹复迟回。胜算期于万全。神机定于方寸。整众须如山岳之重。挞伐以奋雷霆之威。鼓励戎行。申明纪律。远侦密探。先事预防。各路大兵、及蒙古兵丁。听尔调遣。凡遇有警。即遣发官兵。应援扑巢□刀。贼中有情急来归者。加意抚恤。其不抗拒官兵者。毋加杀戮。凡我将弁官员兵丁等。其或有临战退避。扰乱军机者。尔会同商议。文官四品以下、武官三品以下、即以军法示众。其所犯过小者。亦会同商议。即行处治。毋泯没行间之劳绩。毋宽纵违法之弁兵。军纪须极严明。赏罚悉期公当。相时度势。务合事机。有应知会西路宁远大将军者。即行知会。一同办理。尔其殚乃心力。敷厥谋猷。蚤建功勋。永绥边徼。以副朕荡寇除残。息事宁人之至意。钦哉。故敕　　

○己丑。孝懿仁皇后忌辰。遣官祭景陵　　

○谕办理军机大臣等。副都统海萨尔图、在军前行走。甚属效力。今闻身故。著赏给拖沙喇哈番。令伊子承袭。再令大将军酌赏银两。料理归榇。其应得恤典。照例给与　　

○加正黄旗护军参领翟三、副都统衔。分管军前索伦兵丁　　

○户部议覆协理直隶总督顾琮奏言、直属向无额设狱囚口粮。以致瘐毙不少。嗣后请一体准设。以广皇仁。应如所请。得上□日、依议在狱囚犯。旧例俱给口粮。祗因各省额设之项。有无多寡不同。有司奉行不一。即间有州县官自行捐助。亦不可以为常。著通行各省督抚藩臬。悉心详查。若府州县额设之项。岁有余粮。则当分给于不足之府州县。若本地原无额设之项。或额数不敷。应即公同酌量。动支存公银两。核实散给。令监犯日食有资。不至饥馁。傥有刑书禁卒克扣等弊一经发觉。将该管官员、一并议处　　

○江南副总河西柱疏言、江南通州所属范堤。修筑告竣。各场灶户、感戴国恩。情愿急公效力。请将原发工价银两、缴还运库。得上□日、朕发帑修理范堤。原系保护盐场、加恩灶丁之意。所用工价银两。何用伊等捐输。著出示晓谕。照数给还。勿使不肖官吏人等、侵蚀中饱　　

○庚寅。谕办理军机大臣等。前因大将军傅尔丹、轻进失利。顺承亲王锡保、在察罕叟尔调拨兵丁。防范科布多。俱属妥协。是以朕格外加恩。晋封亲王。授为大将军。及去年贼兵来犯。锡保竟不预备。奏称拨兵一万。令赴乌孙珠尔而所到之兵、仅有三千。又将领兵之将军傅尔丹留于大营。致贼直越克尔森齐老。始遇额驸策凌、将军塔尔岱等。奋勇截杀。一面差人呈报。令其速发援兵。而锡保不即发兵。俟丹津多尔济到后。始遣赴援。丹津多尔济行未十里。即劄营住歇。是时额驸策凌等、与贼拒战二日。知援兵不至。始各收兵回营。坐失机会。锡保自为大将军以来。每闻贼至。輙惊惶无措。兵丁时撤时拨。二年之内。马匹伤损数万。阖营无不怨恨。夫身膺大将军之任。贼来不能邀击。及深入之后。又令兔脱。此皆调遣失宜、怯懦畏葸之所致也。深负朕简用之恩。理宜从重治罪。姑念其前岁在科布多尚能筹画整备。著暂革去大将军亲王。其顺承郡王、查应袭之人承袭。熙良世子之爵。亦著革去。现命多罗平郡王、为定边大将军。俟到军营时。著锡保听平郡王指示。效力赎罪。如仍前玩忽。经平郡王参奏。定行从重治罪。丹津多尔济、乃喀尔喀一微末台吉。蒙圣祖仁皇帝施恩教育。承袭伊父扎萨克贝勒。朕御极之初。封为郡王。嗣因采买马驼效力。晋封亲王。屡加恩眷。去年厄尔得尼招大败贼人之时。伊捏奏冒功。朕赏以墨尔根巴图鲁之号。赐与黄带子。封其子多尔济色布腾为世子。乃于克尔森齐老领兵救援时。故意迟延。行至十里。即安营住歇。旋撤兵回营。及厄尔得尼招接战之时。额驸策凌领右翼官兵。奋勇冲击。已将贼兵歼杀殆尽。而丹津多尔济、坐拥左翼官兵。观望不前。次日众人皆欲急行追击。伊又支吾逗留。至贼由杭爱山后逃遁。伊并不尾追。转由杭爱山之南。绕道迟延。致误大事。且数年以来。所办马驼。甚属不堪。理应将丹津多尔济、从重治罪。但念伊从前采买马匹。曾经效力。暂行宽免。著削去巴图鲁之号。将伊子之世子革退。撤回黄带子。革去亲王。授为郡王。仍留喀尔喀副将军之任。办理未完马匹之事。协助大将军平郡王、料理蒙古事务。傥不实心效力。仍蹈前辙。定行从重治罪。册卜登、原系扎萨克公先因追擒捝逃之吴梁海、罗卜藏西拉布等。著有劳绩。格外加恩。晋封贝勒。嗣因捏奏苏克阿尔达胡、并厄尔得尼招等处击贼功绩。朕赏以巴图鲁之号。赐与黄带子。晋封郡王。今实情毕露。方知伊带兵一千遇百余贼寇即恐惧不前。故张声势。俾贼远遁。又同塔尔岱领兵追贼。诳言迷路。缎贼远扬。并无为国效力之实心。著革去郡王。仍授为贝勒。撤回黄带子。其巴图鲁之号。亦著革去。令往科布多军前效力赎罪。傥仍前退缩瞻顾。定行从重治罪　　

○奉天府尹焦祈年病假回籍。升左佥都御史吕耀曾、为奉天府府尹　　

○刑部等衙门议覆。署刑部尚书张照、条奏更定律例等款。一、夫殴妻死、审无故杀别情者。如家无承祀之人。请准留承祀。以枷责完结。一、窃盗至三犯通计赃五十两以下。罪止满杖者。请从重拟遣。五十两以上。罪应拟徒者。从重拟绞监候。一、承审官輙用重刑。将笞杖人犯、叠夹致毙二命以上。徒流人犯、叠夹致毙四命以上者。请以故勘论、拟斩监候。一、斩绞人犯。监禁在狱。如有强横不法。及犯赌博等事。请照原拟即行正法。将提牢官议处。禁卒治罪。一、支领囚粮。每石请给脚价银五分。于赃罚银两内、按次给发。移送户部查核。一、刑部现审左右二司郎中、员外、主事缺出。请于十四司司员内。拣选明白历练者调补。所遗各司员缺。归部铨选。俱应如所请。从之　　

○旌表山东单县烈妇、谢以典妻刘氏。于归半年。夫亡自缢。曹县烈女、和纲聘妻张氏。闻夫病故。矢志投缳。各给银建坊。入祠致祭如例　　

○辛卯。户部议覆。贵州巡抚元展成＜锍-釒＞言、黔省新辟苗疆。安设重镇。亟宜预筹积贮。查古州之都江河、直达广西。转运甚便。请将广西浔州沿河等仓。拨谷五万石。分运古州都江古州建仓六十间。贮谷三万石。都江建仓四十间。贮谷二万石。于青黄不接时。减价出粜。秋成买补还项。应如所请。从之　　

○壬辰。授理亲王弘晳女、为县君。壻敦多布、为固山额驸　　

○铸给左右翼前锋参领关防各一颗。从署左翼前锋统领色尔璧请也　　

○癸巳。以镶黄旗参领宗室色贝、署正白旗蒙古副都统　　

○甲午。上诣恩佑寺行礼　　

○中元节。遣官祭永陵、福陵、昭陵、昭西陵、孝陵、孝东陵、景陵、孝敬皇后　　

○谕办理军机大臣等。福建送来教习千总等。到京将及二年。己教成八旗兵丁藤牌技艺。应将伊等遣回。其外委千总把总等。俱准实授。千总、赏银五十两。把总、等各赏银四十两。兵丁、各赏银二十两。病故兵丁三名、亦各赏银二十两交与千总等。带回原籍。赏给伊等妻子　　

○吏部议覆升任奉天府府尹杨超曾条奏设官分理事宜。一、裁复州通判缺。改设复州知州一员。学正一员。吏目一员。裁义州巡检缺。改设义州知州一员。吏目一员。并将土默特耕地民人。附入义州民籍。一、金州请改为县。裁原设巡检缺。添设知县一员。典史一员。一、奉天府治中。请照各府管粮厅、分管粮务。理事通判。照各府督捕厅专司督缉。如有失察逃盗等案。照例议处。均应如所请。从之。寻定金州新改县曰宁海　　

○乙未。谕内阁。大学士孙柱、八旬衰迈。著以原官致仕　　

○授允禔女、为县君。壻王占尔、为固山额驸　　

○戊戌。谕内阁。据仓场总督兆华疏报。六月二十二三等日。雨水连绵。河流骤涨。天津一带粮船。多有浸湿漂损等语。今年伏雨稍多。河流骤涨。以致损坏漕船。尚非运官旗丁疏忽之咎。其漂失米石。免其赔补。损坏船只。亦免赔修。运官亦不必议处。此朕体恤宽大之恩。傥将来运官旗丁等。因此番宽典。不知加意堤防。或有捏报巧饰等弊。一经察出。按律治罪　　

○己亥。谕内阁。去冬今春北地雨雪稀少。朕即恐夏月有蝗蝻之患。曾降谕上□日。通行直隶、山东、江南等省督抚大吏。饬令所属官弁。先事预防。不得苟且塞责。嗣于五月间。闻江南淮扬所属之山阳、宝应等处。蝻子萌动。朕又降上□日。责令加紧捕治。毋得稽缓。随据漕运总督魏廷珍、两江总督高其倬等、先后奏报俱严切批谕。朕之为民先事防维者。亦殚竭心力矣。今河东总督王士俊奏称、曹县、鱼台、济宁等处。蝻子生发。现经扑灭。邻近之江南丰、沛、砀山等县。尚有未尽等语。朕览各督抚先后所奏。是蝗蝻萌动之处。山东江南二省州县皆有之。祗因彼此接壤。不肖官吏、遂谓可以卸过于邻封。而巧为推诿。捕治不力。情事显然。著传上□日速行晓谕。傥余孽未净。将来灾及田禾。将两省地方有司官、均加严处。其督抚等、一并从重察议　　

○又谕。直隶山东地方。自去冬以及今春。雨雪稀少。朕心忧虑。为民虔诚祈祷。幸蒙上天垂鉴。叠沛甘霖。远近沾足。目前秋禾秀实。大有丰稔之象。朕心不胜感庆。兹据直隶河道总督王朝恩奏报。知近水低洼之地。因伏雨稍多。河流涨发。禾稼被淹。人口亦有伤损者。朕心深为悯恻。著直隶总督、山东督抚、遴选贤员。速行查勘。或动仓谷。或动帑银。确实赈济。务令被水穷民、均沾实惠　　

○庚子。转礼部右侍郎舒喜、为左侍郎。升通政使兼管翰林院掌院詹事府詹事事留保、为礼部右侍郎。仍兼理翰林院詹事府事务　　

○四川总督黄廷桂奏言、潼川州盐亭县乡民杨士荣家。于本年五月初八日。牛产瑞麟。众皆称庆。谨绘图进呈。得上□日、朕从来不言祥瑞。屡降谕上□日甚明。上年山东巡抚、奏产瑞麟。朕将朝乾夕惕之心。宣谕中外。不准臣工奏贺。今川省瑞麟再见。朕心倍加愧悚。惟在吾君臣共修实政。士庶共敦实行。庶几感召天和。潜消灾沴。年谷顺成。万民乐业。此朕心之所谓祥瑞也　　

○癸卯。升正黄旗满洲副都统满泰、为镶红旗护军统领　　

○乙巳。吏部议覆署刑部尚书承恩公庆复条奏。一、向例刑部督捕司。设有前后二司。督捕一厅。请归并为一司。以专责成。除满汉司官四员、仍照旧例外。其笔帖式八员内、请撤回二员。一、江南一司、员少事多。请分为江苏安徽二司办理。满司官、除旧拨四员外。请再拨二员。汉司官、除郎中原设二员外。请添设员外郎一员。主事一员。一、各司案件繁多。请照工部例。设督催所。派满汉司官各二员。笔帖式二员。专管登记查催。俱应如所请。从之　　

○丙午。礼部议奏。多罗平郡王福彭继祖母瓜尔佳氏、守节母家。历三十载。请照宗室节孝例。颁给敕命。赐之银币。以示嘉奖。并准平郡王福彭、迎养藩邸。从之　　

○丁未。以领侍卫内大臣英诚公丰盛额、署镶蓝旗满洲都统　　

○办理军机大臣等议覆。署陕西总督刘于义奏言、口外赤金等处。牧放马驼。关系紧要。防范宜严。请于赤金之南、苏喇河口、常马尔河口等处。各拨兵驻劄。赤金靖逆之北、湃带湖、哨防营、布鲁墩等处。各设墩台。拨兵巡查。再于布鲁墩、哨防营、湃带湖、适中之地。派兵三百名。驻劄防守。应如所请。从之　　

○赈江西大庾等十一县、被水饥民　　

大清世宗敬天昌运建中表正文武英明宽仁信毅大孝至诚宪皇帝实录卷之一百三十三




大清世宗敬天昌运建中表正文武英明宽仁信毅大孝至诚宪皇帝实录卷之一百三十四　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修
  </div>
  <div class="pagination">
   <a href="清实录雍正朝实录_page186.html">
    上一页
   </a>
   <span>
    ...
   </span>
   <a href="清实录雍正朝实录_page182.html">
    182
   </a>
   <a href="清实录雍正朝实录_page183.html">
    183
   </a>
   <a href="清实录雍正朝实录_page184.html">
    184
   </a>
   <a href="清实录雍正朝实录_page185.html">
    185
   </a>
   <a href="清实录雍正朝实录_page186.html">
    186
   </a>
   <span class="current-page">
    187
   </span>
   <a href="清实录雍正朝实录_page188.html">
    188
   </a>
   <a href="清实录雍正朝实录_page189.html">
    189
   </a>
   <a href="清实录雍正朝实录_page190.html">
    190
   </a>
   <a href="清实录雍正朝实录_page191.html">
    191
   </a>
   <a href="清实录雍正朝实录_page192.html">
    192
   </a>
   <span>
    ...
   </span>
   <a href="清实录雍正朝实录_page188.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
