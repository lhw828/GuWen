<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 125 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 125 页/共 263 页</h1>
    <div class="content">　　○沈府临晋县主卒讣闻令遣官致祭有司营葬
　　○令工部于京城堞口俱置门扉缚沙栏木于城东西南三面垣上凡为门扉一万一千有余沙栏长五千一百余丈
　　○令山西今年起运大同宣府粮价银布暂于布政司官库贮之以边道梗塞也
　　○户部言永宁等卫隆庆等州军民惊疑越关散住昌平县虑其朋合生事请都察院右都御史陈镒严督抚安从之
　　○礼部言琉球国使臣蔡宁等朝贡至京欲以所赐绢匹等物往苏州府地方贸易沙罗纻丝回还服用从之
　　○巡按直隶监察御史钱青等言临清四闸为黄河水决上下船皆失利其南旧有撞圈湾河可浚之令船自此达卫河为便工部请下委官主事黄瓒等议行从之
　　○昏刻金星犯天江南第二星
　　○辛巳令守备居庸关地方都督佥事孙安往山西镇守
　　○令升锦衣卫指挥同知岳谦为都指挥佥事千户梁贵为指挥佥事人赐白金二十两纻丝四表里其随从官军人赐白金五两纻丝二表里以使瓦剌艰苦故也
　　○令给在京各营官军马五千匹
　　○通州等处抚民右都御史陈镒言直隶定边等卫北通边境今蒙调其军余及运粮官军赴京操备诚恐缺人守备乞存留为便  王令军余免调运粮官军调三分之二
　　○吏部听选知县蒋忠言二事一臣闻武王有天下首封比干之墓所以表忠义于既往励臣节于方来往者翰林侍讲刘球数言北虏强盛患在目前朝廷宜修武备以防之使用其言岂有今日之祸奈何反为奸臣阻忌竟死非命天下孰不冤之然其孤忠幽愤不得暴白于世诚为可悯乞加本官赠谥官爵以雪忠愤伸直气则人臣感激而临难死节必有其人矣一臣闻宋朝复相司马光而虏人相戒无开边衅盖元老之去留系国家之轻重今致仕副都御史吴讷学行醇正著书立言练达老成深识治体乞徵赴京置诸禁密以备顾问则人心慰悦悦而胡虏闻之亦有所畏矣事下该部集议而行
　　○壬午迤北瓦剌使臣纳哈出回  王致书达达可汗曰往者朝廷遣使通好可汗以保太平之福于悠久近者因下人之言彼此动兵大抵天道人心莫不好生恶杀好逸恶劳好治恶乱我与可汗当顺天道合人心和好如旧今因使臣到京加恩款侍赏赐升官遣回特致金百两银二百两托珠十托珍珠百颗织金九龙纻丝五匹织金蟒龙纻丝五匹织金胸背纻丝十匹浑织金花纻丝五匹素花纻丝二十匹并琵琶筝器等物令使臣赍领给付可汗亮之复令谕瓦剌太师也先词意与前略同并赍金一百两银二百两托珠十托珍珠百颗织金九龙纻丝五匹织金蟒龙纻丝五匹织金胸背纻丝十匹浑金花纻丝五匹素花纻丝二十匹并琵琶筝等物以答其意
　　○复遣都指挥岳谦等使瓦剌
　　○令山西太原右卫指挥使王正同知张瑛太原左卫指挥使宫端平阳卫指挥使张怀俱陆署都指挥佥事领军杀贼管事从山西左参政朱鉴等荐也
　　○令改拨原派开平永宁二处仓粮一千余石于密云县龙庆古北口仓上纳给山海关古北口等处缘边选操舍人月粮二斗五升
　　○靖远伯王骥言乞于湖广四川原运粮二十万石之外添一十万石并督今年税粮运贮湖广贵州各卫所以俟大军支用王令驰文与王一宁等设法儧运
　　○都察院右都御史俞士悦等言浙江福建湖广广东等处贼徒生发巡按御史调度军马供运粮饷事务惯熟人情周知河南山西山东等处即令召募士卒抚安军民亦系巡按御史在彼行事若差官代之始末不知宜令二年更代事平之日仍旧又各处巡按御史承行公事因惧利害多不完结候满脱身互相仿傚今后御史差出巡按所理公事务令完结方许更代如此则公事易完而刑狱不滞矣从之
　　○六科十三道劾僧录司右觉义龚然胜道禄司右玄义王道宏锦衣卫镇抚周铨匠人沈诚小旗张伯通俱赂指挥马顺引进出入王振家漏泄机密事情以致人皆畏惧请托盈门家道巨富及振从征又与振照管家财请寘诸法法司议罪俱应斩  王令宥死然胜道宏降为僧道铨降总旗诚伯通俱着役六科十三道复交章言宜正典刑籍没家产  王曰趋振门求进者不少若尽加穷究不可胜诛其姑置之
　　○大同总兵官广宁伯刘安下狱安自大同入朝言  上命已来报虏情且蒙升为侯文武大臣及六科十三道劾安擅离信地径赴阙庭素无智谋莫救邦家之难不由朝命自加侯爵之荣宜正典刑以为众戒  王令多官议安罪应斩令禁锢之
　　○巡抚山西右副都御史朱鉴奏也先诡诈百端其所获盔甲器械金银锦叚牛羊骡马等物动数十万到处搜山杀掳军民男妇亦数十万今尚在关外劄营假以结亲为由遣使来京觇我虚实以报彼酋通我达军以图内应假以送  驾为名觊得开关迎接我欲出兵拒抗彼则指  驾为辞其谋既深我虑宜远为今之计宜暂停中贵监军之制假总兵以生杀赏罚之权使为将者志无所挠计有所施重整漫散之兵复募壮勇之士能剿一贼者赏银十两升以总旗斩二贼者赏银二十两升以百户杀一副将者赏银百两升以千户能运筹制胜斩将夺旗者赏银千两升以指挥能破贼陷阵安边定国者赏银万两不次升用有伤官军赏以粟帛阵亡官军升袭子侄惟图功成勿惜国费给赏自己之军民胜馈外夷之虏寇孰不奋勇孰不当先徵取各道勤王之兵名为讨罪复讎之众京师大军出居庸直隶大军出紫荆河南山西出鴈门与夫宣府等卫大军指日刻期诸道并进并力夹攻协心擒捕决胜于须臾安边于悠久迎  驾回还穷寇自遁则功可成而耻可雪勿谓此寇不足忧勿谓和议为可信苟安于一时贻悔于后日即今云浑应朔等州县天城阳和等卫所官吏军民人畜已困两月余贼兵尚在往来游骑各处搜掠田禾不得收成牛羊不得牧放粮食将尽薪刍无遗犹悬待解犹饥待哺倘或坐视不顾臣恐各城不攻而自拔矣其也先欲送  驾回京游为亲姻实则未为可喜虚则愈为堤防先令收其胡党招回游骑方许送  驾仍令枭将拥兵居庸慎防乘机不可委任奸邪专权用事曩者江南草寇生发皆以诛王振为名自侍讲刘球之死中外皆以杀谏官为讳为厉之阶莫甚于此古人云事归朝廷则治事归宦官则亡自秦汉唐宋以来丧位失国之君未始不由于此也中间贤如王昭德者流芳百世恶如仇士良者遗臭万年君纵可欺天必不容经曰开国承家小人勿用传曰小人之使为国家灾害并至诚哉是言昔  太祖高皇帝与群臣议事必屏去左右恐泄事机有妨国政伏望  圣母陛下  郕王殿下速为张主急议边兵选智勇之将托忠义之臣开直谏之路杜权势之门凡有军国重事委之文武大臣公同计议而行如斯事必有济苟或仍用奸邪复窃政柄外寇不发内衅必生可不慎欤臣闻权臣在内功必难成然君父之讎不共戴天今  皇上被留贼庭臣下当死草野岂暇顾惜身家苟全性命哉驰情苦谏伏地待罪倘或念臣愚忠使奸邪之徒歛迹忠良之士类兴臣虽即刻瞑目敢见  先帝于地下矣臣前任参政不居言路今忝宪台岂敢缄默奏入  王嘉纳之
　　○南京翰林院侍讲学士周叙奏臣幸生逢  圣明不意国家近日有大不可忍言之事臣自闻令谕日夜抚膺挥涕寝食不宁又无才力智能可以赴难复讎恨不即自殒绝谨竭愚忠有可上报朝廷之万一者不敢隐默不言恭惟  郕王殿下承  圣母皇太后命为监国则天下事皆在于殿下一人之身也昔周公辅成王当承平之日今殿下辅  皇太子于有事之秋视周公之时又甚艰大虽曰日望  圣驾早还以慰臣民之思然虏情叵测时月悠迈天下之大苍生之众易以摇惑  殿下得不于此深谋熟虑之乎盖  殿下于  圣上亲则兄弟谊则君臣君父之讎不共戴天宜与群臣如越王之卧薪尝胆以报吴讎使智者献谋勇者效力必尽歼虏寇而后已为今之计先湏博选辨士卑词重币暂为君父屈谕以昔时通好恩待之厚今因奸臣误国兴兵构怨遂失南北之欢若能即返  圣驾则结好和亲世世利赖不然则堂堂天朝疆域万里兵甲数百万众得不思汛扫沙漠以图报复哉必求其人可使者遣之庶或有济至若能返与否必当选将练兵慎固边疆防其再举俟上天悔祸  宗社灵长休养生息训甲练兵分遣良将直捣巢穴击其虏酋以伸万世之愤未为晚也愚昧之诚不能自已谨陈刍荛之言条列于后伏乞览鉴一曰厉刚明君上之德贵于明而尤贵乎刚明则物无遁情刚则事不牵制全是二者乃克有济易曰刚健书曰钦明古昔圣哲允励乎此故能驾驭英豪平治宇内前此奸臣蔽主之明权移于下致兹祸败  殿下睿质天赋至刚至明如断马顺之事中外震慑称快伏乞益加奋励不懈初终二曰亲经史古今治理国家兴亡具载典籍读而知之可为鉴戒伏望  殿下延问群臣开阁置书史选学识纯正者与之讲论义理因可询访时政庶聪明日益治道有资三曰修军政方今切务莫逾选将练兵然思何以致之将必多方推举亲召问以慰勉之军士必设法召募时鼓动以来之勤训练恤饥寒作之以气结之以恩庶几可底成功日夕与大臣老将计议精兵足食之要不惟临事有济抑且国威振扬四曰选贤才国家治乱系于人才贤否而人才难知自古所病亦必思求所以知之之道夫君子难进易退小人易进难退二者混淆治道衰矣厥今人才布满有位其贤否则不可不察数年以来权奸专政小人蒙耻冒进相师成风其间卓然守冰霜之操者仅保少祸而已自兹以往宜慎选举以求之严考察以别之峻拔擢以激劝之且吏部正官及诸司属职实庶官之本其素贤者留之不堪者迁调之俾之讲求用人之要专其责委斯贤才可得治理有望五曰安民心夫民心向背国之存亡攸系不可不思所以安之今边事方兴用军供馈皆资民力缓之不能集事急之必至生变处之可谓难矣苟不固结其心惟刑驱势迫以用之讵可经久哉若得人居守令长民之职则处置适宜徭役有要民心服从乞令左右大臣选择贤才庶守令得人事妥民安六曰广言路在昔尧舜大圣询于刍荛好问好察故治底无为人乐熙皞诚以一人之知见有限天下之事变无穷能集众善则举措克当故历代君臣听言则治讳言则乱史籍可鉴前此内臣王振肆奸擅政杀害忠良中外屏息不敢出口兹遇  殿下受监国重寄系  宗社生民之托当明目达聪之时伏乞再申教令许人人建白不拘忌讳惟裁择可否施行幸甚七曰谨微渐臣自永乐以来叨职班行伏见  列圣临御之时早朝大班既退即于门上说事各衙门官轮流向前商搉政务罄尽所言人怀畏惮而事机不泄自正统以来王振擅权独立在旁于是群臣不得召对或有召对亦不敢详尽以致今日之祸恭惟  殿下监国亲政宜复旧章凡各衙门官务令各向前说事止与敷对者相知他人皆不能预闻庶得吐露肝胆陈布嘉谋  殿下亦须秘重毋少宣泄或令辅弼大臣隔日随从于  皇太后帘前奏决大事以权一时之宜庶国是有归中外有赖八曰修庶政天下一统万机日臻孰非当理但事有重轻势有缓急况今毙政之余尤难为功得不思其紧切者施之哉如选任大臣以端治本严明赏罚以耸观听崇奖御史以振纪纲革罢监军以专委寄讲求屯种以省馈饷辑睦亲藩以厚宗支旌表忠节以作士气限禁僧道以来召募革去罚赎以澄贪浊禁抑权贵中盐以通商贾招降各处寇盗以安反侧修理水陆道路以便驿运整搠腹里军马以备不虞似此尚多宜令预政大臣逐一详审条例施行则内修外攘大讎可复邦国奠安矣王嘉纳之
　　○夜天鸣声如泻水息而复鸣
　　大明英宗法天立道仁明诚敬昭文宪武至德广孝睿皇帝实录卷之一百八十二
　　大明英宗睿皇帝实录卷之一百八十二终
　明英宗睿皇帝实录卷之一百八十三
　　废帝郕戾王附录第一
　　正统十四年九月癸未  上在迤北郕王即  皇帝位尊  上为太上皇帝诏天下曰朕以  皇考宣宗章皇帝仲子奉藩京师比因虏寇犯边  大兄皇帝恐祸连  宗社不得已亲征敕眇躬率百官居守不幸  车驾误陷虏廷我  圣母皇太后务慰臣民之望已立  皇庶长子见深为皇太子命眇躬辅代总国政皇亲公侯伯暨在廷文武群臣军民耆老四夷朝使复以天位久虚神器无主人心遑遑莫之底定合辞上请蚤定大计皇太后以太子幼冲未遽能理万机移命眇躬君临天下会有使自虏中还者口宣  大兄皇帝诏旨  宗庙之礼不可久旷朕弟郕王年长且贤其令继统以奉祭祀顾痛恨之方殷岂遵承之遽忍虽避让再三而俞允莫获仰惟付托之至重敢以凉薄而固辞已于九月初六日祗告  天地  宗庙  社稷即皇帝位遣使诣虏问安上  大兄皇帝尊号太上皇帝徐图迎复为政之道必先正始其以明年为景泰元年大赦天下咸与维新一切合行事宜条示于后一自正统十四年九月初六日昧爽以前官吏军民人等有犯除谋反大逆首恶子孙谋杀祖父母父母妻妾杀夫奴婢杀主谋故杀人强盗奸臣党类不赦外其余已发觉未发觉已结正未结正罪无大小咸赦除之敢有以赦前事相告言者以其罪罪之一军官旗军将军力士校尉舍人余丁为事发各处立功哨了者尽行宥免复还职役有为事发充军役原系真犯死罪者降二等用其余杂犯死罪徒流等项罪名降一等用就住原发充军卫所差操一军官指挥千百户以下有为事被刑除谋逆外其余子孙弟侄依例承袭或有年远贫难失于告袭者但行原卫保勘明白不拘年限亦与承袭总小旗革役充军者各复原役一文武官吏军民匠作人等有为事做工及运砖运灰运粮等项悉宥其罪官吏各还职役军还原伍匠仍当匠民放宁家一各布政司直隶镇守巡抚巡按等官须以抚安军民操练军马固守城池地方为本时常严督所在都司布政司按察司官分巡或亲巡历如遇盗贼生发即便量调卫所有司军兵民夫剿捕毋令滋蔓一各处镇守总兵等官及各边卫所操守官军头目务要常川抚恤军士勿令失所仍须整备盔甲弓箭该管头目每二日率领一下教场操练御史按察司官提督量加惩劝仍戒所管官旗不许克减粮赏私占军余耕种田土如有此等悉从举奏处治一正统十四年九月初六日以前凡一应倒死亏欠及被盗走失孳牧骑操随征等项马驼骡驴种马马驹牛羊猪牛犊等畜一应赃罚追陪等物俱照六月二十一日诏例悉皆蠲免其景泰二年夏秋税粮以十分为率并免三分以苏民困一各处逃移人户抛荒田地遗下税粮无人办纳者悉令所司查勘蠲免比后有复业者仍免三年有被大水坍塌田地者原额税粮悉与除豁一正统十四年各处有被水旱灾伤之处许令申达上司其该徵粮草即与除豁人民有缺食者即便设法赈济毋令失所一贤才必资荐举今后方面及风宪官郡守御史悉依宣德年间令在京三品以上官举保任用不限原任年月深浅但举才德堪其任者如或徇私谬举连坐举主之罪一天下有司官员有廉能干济善抚百姓者所在上司巡抚风宪等官以礼奖劝毋或凌辱老病阘葺不能任事者起送赴部贪酷无耻害民者拏问角□羊京一各处举到儒士及三考满吏典俱照永乐年间儒士送翰林院吏典从吏部堂上官严加考试有不中者发回原籍为民一文武官员并总小旗有为事住减俸粮并照旧关支一法司所问罪囚一依大明律科断不许深文其有一应条例并除不用一文武官员旗军人等随征回还未出官报名朝见者悉宥其罪各还原职役管事差操如二十日以里不出者全家发边远充军四邻不首者与同罪一浙江福建银课如果坑场所产采办不及原额令民补陪逼其逃窜为盗今后并听闸办御史从实酌量奏减不许扶同欺公一按察司官巡按御史俱系朝廷耳目凡有刑狱冤枉悉与伸辩官吏贪污悉从紏举不许推避致陷无辜纵容有罪违者罪之一各府州县学校生员食廪已有定额增广生员照永乐年间不拘名数但选材质俊秀重厚者充不许滥收倡优隶卒贱品之人违者罪之有司严加考课务俾成材一民间今后除粮草及供用物件军需之外其余不急之务悉暂停止以苏民力一军民之中果有怀材抱德艺能超卓者所司以礼荐举赴京量材擢用不许狥私滥举一朝廷及军民中事有未宜及利有当兴害有当除者许诸人直言无隐一在京文官及在外方面但经考满无赃犯者许照洪熙宣德年间旧例请给诰敕以励贤能一在京各色人匠阴阳医士厨役人等年六十以上残疾不堪供役者悉皆放免应佥补者照例佥补民间鳏寡孤独笃废残疾及年七十以上无丁侍养者有司加意存恤一在外承差知印今后俱选有才行者参充其有丁忧起复及为事重历者就于本处候缺补凑役满赴部一各处都司布政司按察司卫所并府州县先因永乐年间事冗六房吏典额外添设至今因循今后只依洪武年间额设其添设者并送吏部一军民词讼有系告言谋逆重情许赴各镇守及巡抚官处或径赴京其余户婚田土等项悉照洪武年间旧例自下而上陈告不许挟讎妄将他人重情牵告诬陷良善又有一等刁民平日胁制官府到京临期顾觅人捏写本状旋捏重情乘势妄告以快私愤今后但有此等连捏词写本状之人并发边远充军一福建等处见被提问激变失机等官悉宥其罪并降边远叙用一儧运粮储并各处操练工部造作去处其把总人等务选能干公廉者设立不许选用趋附承奉之人以致恃势酷害军匠旧滥设者并行革去一在外军民官员多有除授赴任或因公干考满等项到京回任通同亲识带领前往任所以取债负为名因而科歛军旗粮里人等财物今后敢有仍蹈前非许被害之人赴风宪官处告理并拏问如律一失班人匠自正统十四年秋季以前并免罚工止当正班管工官吏作头不许私役及放闲办纳月钱违者罪之一内外门摊□税课程先因钞法增添其额今后只依洪武年间旧额收受一孝子顺孙义夫节妇所司明白开具实迹转达具奏以凭旌表军民年八十以上者所司给与绢二匹绵二斤酒一斗肉十斤时加存问于戏惟敬仁诚可以安  宗社惟恭俭勤可以惠万民尚赖宗室叔祖叔父协心藩屏爰暨中外文武贤臣同德匡辅弘济重大之艰永隆雍熙之治布告天下咸使闻知
　　○奉书叔祖岷王楩曰兹者  大兄皇帝亲征虏寇命侄孙居守京师不幸  大驾为奸臣所误留陷虏庭  圣母皇太后欲慰安人心已立皇庶子见深为皇太子命侄孙代总国政皇亲公侯驸马伯及在廷文武群臣复以天位久虚神器无主人心遑遑莫之底定合辞上请  皇太后以太子幼冲未遽能理万机移命侄孙君临天下又遇指挥岳谦因虏中回口传  大兄皇帝圣旨  宗庙之礼不可久废我弟郕王年长又贤令嗣大位奉祭祀虽避让再三不获又不敢固辞恐负  圣母皇太后与□大兄皇帝付托于九月初六日即皇帝位惟宗室至亲谨用奉报兹以嗣位之初专遣内官奉银三百两纻丝十表里罗十表里纱十匹锦五叚钞二万贯用表亲亲之谊
　　○是日分遣内官奉白金彩币表里遍告各处亲王宗室悉如前书之言
　　○甲申升顺天府府丞夏衡为太仆寺卿中书舍人陈学王谦蒋宏徐瑛俱为翰林院编修仍于内阁书办
　　○擢进士国盛王让为工科给事中
　　○召辽东都指挥范广赴京师
　　○命山东都指挥佥事韩青往备紫荆关时守关按察使曹泰言访得向者达贼二百入易州涞水等处剽掠男妇从容出境官军畏避无敢敌者况紫荆关实京师西北喉襟虽有署都指挥佥事左能守备缘贼已从本关出入备知官军怯懦倘复入寇恐不能制乞命曾经战阵智勇武职重臣一员量带精锐官军来关镇守故有是命
　　○命四川减运今年官茶之半以军民儧运军饷疲困也
　　○法司＜锍-釒＞奸恶王振同居异姓之人皆当斩  帝曰振倾危社稷罪恶深重但朕即位之初体天地生物之心姑屈法伸恩但系振本宗不问大小皆斩首以徇妇女给付功臣之家为奴其家人阍者宥死杖一百发戍边卫
○乙酉敕谕礼部臣曰朕即位之初文武百官旗军正当推恩重赏柰边境未靖且从俭颁给尔礼部其定赏例以闻
　○敕谕定州卫安置广义伯吴＜王巳＞指挥使王贵诚吴信子英曰近因虏寇犯边尔定州卫安置达官户下人丁往往乘势为盗劫掠人财杀伤军民皆因为头目者不能钤束所致敕至尔等即将所管达官户下人丁宣谕朝廷大法善者加恩厚待恶者重刑痛治仍令各安生业毋得放纵尔贵诚升都指挥佥事尔吴英待查勘至日另行升袭尔等其遵承毋忽
　　○户部奏秦府兴平王尚火□舟薨长子志土□臬未袭王爵岁禄宜住支已关过者偿官  帝曰既有长子免任支偿官
　　○改拨湖广岳州等四府该运南京粮十五万石于靖州等处以备征进官军支用
　　○兵部奏鴈门关系山西喉襟之地附近关口凡数十处俱通人马万一达贼窥伺入寇为患非小乞敕都督孙安等或砌城垣或塞空缺或凿壕堑多方设法断贼来路从之
　　○兵部言辽东提督军务左都御史王翱总兵官都督曹义镇守太监亦失哈等奏报达贼三万余人入境攻破驿堡屯庄八十处虏去官员军旗男妇一万三千二百八十余口马六千余匹牛羊二万余只盔甲二千余副义等失机之罪虽在赦前亦难容恕  帝曰守边为急且免其死翱义俱罚俸半年
　　○镇远侯顾兴祖万全都司署都指挥佥事左能康能俱以失机坐斩遇赦俱宥死兴祖革冠带能降为事官立功
　　○万全都司都指挥佥事黄宁奉御阮葵先以守备永宁闻达贼犯边弃城不守坐斩遇赦俱宥死宁降为事官立功葵发南海子种菜
　　○夜月犯垒壁阵西第一星
　　○丙戌重阳节免百官宴
　　○升郕府左长史仪铭为礼部左侍郎
　　○升工部员外郎张忠为郎中通判韩铎张亨副兵马指挥张逊按察司经历陈信知县兵继任忠吴复俱为工部主事调兵部主事萧余庆于工部以造军器战车增官督理也升大理寺评事徐善为左寺正沈纳为左寺副
　　○赵王瞻塙奏  太上皇帝被留虏廷臣切齿痛恨乞敕臣领军舍死捕贼迎回以释  祖宗之恨以谢神天之怒以安天下之心  帝以书慰止之
　　○给在京操备仪真等卫官军马一百七十一匹
　　○镇守大同太监郭敬下狱初敬素与王振厚递年多造钢铁箭头用瓮盛之以遗瓦剌使臣也先每岁用良马等物赂振及敬以报之宋瑛等阳和之败又由敬专制所致  太上皇帝至大同百官劾敬失机振诈传  圣旨不问至是敬家已籍没敬潜回京法司执鞫罪当凌迟处死命固禁之
　　○兵部言山西按察司佥事黄文政奏马邑县达贼出没甚众先已奏准令指挥石彪领精骑三千于代州等处自里向外追袭都指挥孔旺等领精骑二千于鴈门迤东从外向里截杀今宜促彪旺作急会兵剿贼互为应援从之
　　○镇守山西都督孙安奏近者圣驾亲征之日龙门卫充军进士张鉴诣行在所上＜锍-釒＞乞驻跸宣府但选主将统兵征剿则兵权归一而将无掣肘之患号令不二而人有效死之心鉴所陈实忠义之言使当时从之岂有今日之祸乞将鉴量加擢用事下兵部召鉴为试百户送杨洪处听调
　　○命武安侯郑宏彭城伯张瑾印记南北二太仆寺孳生马骡六万余匹
　　○福建按察使方册奏福建各卫所缺军守备乞敕福建巡按御史布按二司府州县今后问拟应充军者不为常例暂发缺军卫所从之
　　○紫荆关镇守官奏本关各处关口多官军少兵部言近已遣都指挥韩青率官军一千去本关矣命再添拨官军二千手把铳一千益之
　　○昬刻木星犯房宿
　　○戊子升郕府审理俞纲为太仆寺少卿伴读章文为太常寺寺丞俞山为鸿胪寺左寺丞良医陆子才欣克敬为太医院院判审理副等官季亨等二十三员为州同知等官俱以藩邸旧劳故也
　　○升工部营缮司主事蒯祥陆祥俱为本司员外郎
　　○升府军卫指挥佥事石彪为指挥同知从武清伯石亨言彪等有生擒达贼功也
　　○辽简王夫人张氏卒遣官赐祭命有司营葬
　　○吏部听选知县单宇言朝廷命将出师而用太监监军故将权不专反为所制遇有贼寇战守无计宜尽革之不从
　　○国子监生姚显言居中国者不可从夷狄行王道者不可尚异端盖王道乃治国之本异端为害道之由王道行于上则君臣有义父子有亲天下享其治矣异端行于上则惑世诬民充塞仁义而祸之所由生焉孔子曰攻乎异端斯害也已是也臣思佛本夷狄之人不知居臣之义父子之亲三代未有佛法皆享国长久三代而下始有佛法事佛愈至得祸尤惨若梁之武帝唐之宪宗是也朝廷修大隆兴寺侈极壮丽京师谣曰竭民之膏劳民之髓不得遮风不得避雨又将崇国寺杨禅师尊为上师仪从同于王者坐食膏梁之美身披锦绣之华视君上如弟子轻公侯如行童自此之后天灾屡见胡虏犯边  太上皇帝被留贼庭国师僧众谈笑自若臣愿  陛下令上师同僧人仗佛威力前往贼庭化谕也先送  驾还京庶可见佛护国之力以彰尊崇之效不然则佛不足敬信明矣今后再不许崇尚佛教实万代之法也臣每思  驾在沙漠不胜哀痛故敢效一言不知万死事下礼部议行
　　○己丑升太常寺寺丞李宗周为本寺少卿典簿李希安为本寺寺丞
　　○革郕府长史司并审理所及仪卫司等衙门
　　○礼部奏  皇上嗣位改元请令天下文武衙门正官俱于本年十二月二十五日以里至京朝贺  帝曰方今天下多事俱免其来
　　○礼部复奏请以  万寿圣节及  东宫千秋节日示知诸王府并天下文武诸司令其依期拜进表笺称贺从之
　　○命工部造战车一千两每两车箱上用牛皮十六张下用牛马皮二十四张后以皮不足乃杂以芦席木板车成遣尚书周忱祭而用之
　　○秦府宜川王志土□保薨户部奏其支过岁禄宜令偿官诏免偿
　　○刑科三覆奏请决奸党彭德清命固禁之
　　○提督居庸关巡守都指挥同知杨俊奏近奉旨于土木拾所遗军器得盔六千余顶甲五千八十余领神枪一万一千余把神铳六百余个火药一十八桶命遣人辇运来京
　　○夜月犯外屏西第一星
　　○庚寅升巩昌府知府韩福为右佥都御史参赞宁夏军务从太监来福奏保也
　　○命工科给事中陈宜掌本科事
　　○除山西夏县水决民田粮
　　○给广东海阳程乡县捕贼民壮口粮
　　○浙江道监察御史李宾言各边总兵等官多有肆为欺罔官军被贼杀虏则称为病故买诱番夷进贡则称为向化出师则或以负为胜败敌则或以少为多杀避敌之人则假作犯边擒来降之众则捏作对敌伪作功次希求升赏以致赏罚不当人心角□羊体今后凡总兵等官奏报边情重务乞行巡按御史及按察司核实以闻敢有仍前欺罔作毙者治以重罪从之
　　○巡按山东监察御史刘孜劾提督辽东军务左都御史王翱等平昔不谨哨了不举烟火以致达贼入寇虏去人口被虏之人皆望追救各官闻言略不加意被贼访知教场内顿放军器又来抢劫宜将各官明正典刑兵部议翱等之罪朝廷已＜宀十见＞宥之惟都督佥事刘端宜照例罚俸半年百户施带儿交通外寇泄漏边情宜令巡按御史究治从之
　　○交阯归顺土官百户陈复宗言宜选象演习为之造战按战甲臣愿领军骑象用破贼阵命送武清伯石亨处审验
　　○宣府总兵官昌平伯杨洪言于土木拾所遗军器得盔三千八百余顶甲一百二十余领圆牌二百九十余面神铳二万二千余把神箭四十四万枝礟八百个量给宣府万全怀安蔚州等卫马步官军领用外余下神铳一万六千神箭十八万二千大礟二百六十发万全都司官库收贮  帝曰如何不奏輙擅分派各卫论罪难容但防边为急且不问
　　○总兵官都指挥佥事徐恭等奏奉诏旨榜文招抚得浙江处州贼寇已行听服命恭等班师
　　○都察院办事吏郑名奏右都御史俞士悦惧胡寇之患擅用马船遣吏送妻子归以致皇都居民疑惑妄举素熟吏为本院都事鞭朴官吏无虚日人甚不堪有旨令士悦自陈士悦奏令妻送子归家毕姻其举都事实无私情因公量责官吏实有之  帝以士悦既陈状无隐贷之
　　○升都督同知毛福寿为左军左都督都督佥事高礼为都督同知于三千营把总管操从武清伯石亨等奏保也
　　○壬辰敕谕宣府总兵官昌平伯杨洪等曰  皇太后命朕即皇帝位以安天下尊  大兄皇帝为太上皇帝柰何虏寇往往使人假作  大兄皇帝到各边境胁要开关入城或召总兵镇守官出见尔等恐堕其奸计故特驰报尔等今后凡再有如前项诈伪到尔处不许听信
　　○命大同副总兵都督同知郭登佩征西前将军印充总兵官仍镇守大同
　　○升钦天监中官正许惇为本监监正秋官正高冕为监副
　　○淮府奏鄱阳王祁镔薨止有庶母吴氏无禄米养赡命月给米十石
　　○给昌平伯杨洪岁禄一千一百石
　　○兵部奏山东直隶运粮官军俱各在京操练粮船比旧数少宜止用都督武兴一员总督其都指挥同知汤节存留在京别用从之
　　○癸巳升浙江按察司按察使轩輗为都察院右副都御史奉敕镇守浙江升礼科给事中刘纲为本科都给事中擢进士郑显陈兰张纯汪甫俱为刑部主事
　　○升锦衣卫指挥使李鉴为署都指挥佥事往贵州地方领兵杀贼
　　○给赐交城王美垸女平晋县主并仪宾张瑛岁禄六百石内本色四百石折钞二百石
　　○武清伯石亨兵部尚书于谦各辞免已赏赐并请免武职都督以上文职四品以上赏赐以其银添赏操备官军命礼部集议尚书胡濙等言武职都督以上出军临阵置备衣装难准辞免其文职大小官员俱宜免赏诏文武官仍旧给赏其在京操备旗军加赏银一两
　　○给南京选操恩军粮赏如正军例
　　○是日都指挥佥事季铎奉  皇太后所寄貂裘等物至  上皇行在所报初六日  郕王即位及立  皇太子  上皇闻之喜
　　○虏众奉  上皇车驾次断头山也先进诸品熟野味
　　○甲午敕谕文武群臣曰朕惟君国子民之道以抚恤安餋为先然必资大小群臣共理其事然后政务举而众情悦治效著而风俗羙太平之治实由于此迩者奸臣紊政辱国丧师祸及生灵深可痛恨揆厥所自讵非由尔文武群臣或庸庸保位缄默不言或请托公行希求迁叙或掊克下人以图奉献或贪黩无厌以肥身家若此不律奚容枚举是以驭戎无法抚民乖方众心含愤有伤和气朕今嗣位之初姑释不究咸与自新尔文武群臣务秉公廉恪勤乃职治民者悉心爱民治军者悉心爱军司铨选者量材授任务出至公理刑名者原情定罪俾归至当居言路而利害并陈职风宪而激扬兼举其余民间一应军需造作及交纳钱粮布帛纸劄药材角□羊送军伍囚徒投文批回等项当该官吏即时收受发遣毋得故意刁蹬需索财物经月累日拘滞不行致彼嗟怨有词莫伸非惟亏损细民抑且有伤大体尔等务宜洗心涤虑洁己奉公以古之贤辅良弼自期毋徒碌碌苟具文书而已如此庶不负朝廷之所委任军民之所仰望厥有成迹朕用尔嘉尔惟懋哉其或视此为常仍蹈前辙略无警惧  祖宗成宪具在朕不汝贷
　　○命有司备祭物翰林院撰祭文遣建平伯高远侍郎项文曜等往宣府居庸关土木等处谕祭阵亡官军并量起军夫埋瘗尸骸
　　○琉球国中山王尚思达所遣陪臣马权度等陛辞赐宴并彩币表里袭衣仍命权度赍敕并金织彩叚表里归赐其王及妃
　　○南京大理寺卿陈勉母丧当守制命夺情复任
</div>
    <div class="pagination">
<a href="明实录英宗实录_page124.html">上一页</a><span>...</span><a href="明实录英宗实录_page120.html">120</a><a href="明实录英宗实录_page121.html">121</a><a href="明实录英宗实录_page122.html">122</a><a href="明实录英宗实录_page123.html">123</a><a href="明实录英宗实录_page124.html">124</a><span class="current-page">125</span><a href="明实录英宗实录_page126.html">126</a><a href="明实录英宗实录_page127.html">127</a><a href="明实录英宗实录_page128.html">128</a><a href="明实录英宗实录_page129.html">129</a><a href="明实录英宗实录_page130.html">130</a><span>...</span><a href="明实录英宗实录_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
