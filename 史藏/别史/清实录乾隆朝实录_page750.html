<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 750 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 750 页/共 1860 页</h1>
    <div class="content">
○行围。　　

○喀喇沁郡王喇特纳锡第等、侍上膳。阅马戏。　　

○谕军机大臣等、张师载奏、东省湖口闸。向因蓄水济运。口门只宽二丈二尺。现在湖运通连一片。宣洩湖水。似不必于该闸口较论宽狭等语。近年运河水涨。缘微山湖积水泛溢。亟应疏浚。是以该督议将湖口闸开宽口门。建筑滚坝。以资宣洩。张师载此奏。盖恐闸口过水太多。将来运河水势微弱。或于重运有碍。此亦在东言东。为运河平时蓄洩之计。而该督原议。则所谓急则治其标耳。然伊所云湖运相连一片。似不必于闸口较论宽窄。于目下情形。亦自有所见。著传谕裘曰修、梦麟、尹继善等、就微山湖上下一带形势通盘筹画。如伊家河荆山桥等工开浚后。湖水已得畅流。毫无阻滞。则湖口一闸。自可毋庸改作。或必须开宽筑坝。始于疏消湖水有益。则当仍照原议办理。先除湖水之积患。徐图济运之长策。于此事先后缓急之序。庶为有合。裘曰修等、其悉心商酌。权其利病之轻重。妥议奏闻。总不必拘泥。更不可复分彼此。张师载摺并著钞寄。寻奏、前臣尹继善奏请。于湖口添建滚坝时。尚未知山东另开伊家河之议。嗣臣等查勘伊家河、应行开挑。即于河头建滚水石坝一。业经会奏。湖口闸之滚坝。自无庸再建。第查微山湖底。已成南高北洼。湖口闸尤为湖水入运最捷处。现在闸门祗一孔。宽仅二丈二尺与其每年宣洩不及莫若于迤上再添数闸。如水小当蓄。则同时下板全闭。遇河水过大则相机启板全开。定为成规。不但宣洩更畅。而于蓄水济运。亦毫无妨碍。总俟伊家河、荆山桥、等工完竣。看湖水宣洩情形。应否酌办。再与山东抚、河、诸臣会商妥协。请旨遵行。得旨、所见是。总以相机实力妥协办理为要耳。　　

○又谕、据唐喀禄等奏称、准兆惠调兵接应图伦楚、已派瑚尔起带兵三百名前往。惟是兵丁口粮不敷。马力疲乏。路远难于接济。不能忍饥步行。今准噶尔全部已定。阿睦尔撒纳、又溺水身死。哈萨克锡喇、必被西路大兵擒获。请遵前旨彻兵。再臣等从前即应彻兵。乃专意擒取阿睦尔撒纳。远至塔尔巴哈台。以致兵马疲乏。请交部治罪等语。昨兆惠奏、唐喀禄有一面具奏、一面彻兵之报。朕已将唐喀禄交部议处。今览伊奏。以勉强前行请罪。朕屡谕伊等追擒哈萨克锡喇、何尝令其彻兵。即有豫筹彻兵之语。亦谓交办事竣之后耳。岂现谕擒贼。而即令彻兵耶。唐喀禄若但归咎于口粮马力。将兵彻回。不过交部议处。乃竟以遵旨彻兵。饰词取巧。视闲为何如主。仅予议处。不足示惩。著革去侍郎副都统职衔。降为蓝翎侍卫。交纳木扎勒、差遣效力。车木楚克扎布、仍著从宽免其交部。　　

○命哈萨克使臣亨集噶尔等、随从行围。　　

○是日、驻跸安巴鸠和罗昂阿大营。　　

○丙申。上行围。　　

○以广东右翼总兵福禄、为镶黄旗汉军副都统。　　

○予故正白旗蒙古副都统法宝、祭一次。　　

○是日、驻跸坡赉昂阿大营。　　

○丁酉。上诣皇太后行幄问安。　　

○行围。　　

○谕曰、车臣汗嘛呢巴达喇、虽系盟长。但伊部落人众内、比伊辈长者多。伊年少不能管束。故盗窃之案。视别部较多。现今盗贼悉已办清。必须妥协筹办。别盟内、正副盟长外。又复放一协办盟长办事者。喀尔喀贝子达尔济雅、人尚去得。著授为协办盟长。与副盟长巴雅尔什第、协同车臣汗嘛呢巴达喇办事。严行约束属人。　　

○是日、驻跸阿贵图大营。　　

○戊戌。上诣皇太后行宫问安。侍早膳。　　

○赐扈从蒙古王公台吉兵丁、及哈萨克使臣等食。　　

○谕、察哈尔旗分游牧人等内、向例未经出痘者。概不进京。故虽有应补官职。亦捍格不得升用。嗣后有此等应补放官职者。将职名缮写绿头牌。于已出痘者引见时具奏。补放后。俟朕木兰行围之便。补行带领引见。　　

○又谕、秋审官犯册内、拟斩之原任湖南布政使杨灏一案。定拟缓决。甚属纰谬。阅之不胜骇然。杨灏身为藩司。乃侵肥克扣。至三千余两。此其贪黩败检。本应立行正法。以彰国宪。监候已系朕格外之恩。朕以为该抚审拟招册及三法司九卿科道等廷谳时。自当入于情实。乃册内妄以该犯限内完赃。归入缓决。试思藩司大员。狼籍至此。犹得以限内完赃。概从末减。则凡督抚大吏。皆可视婪赃亏帑为寻常事。侵渔克扣。肆无忌惮。幸而不经发觉。竟可安然无恙。即或一旦败露。亦不过于限内完赃。仍得保其首领。其何以饬官方而肃法纪耶。廷臣等于此等案件。并不权事理之轻重。竟尔恣意欺罔。朦混照覆。将视朕为何如主。朕临御二十二年。所办案件。内外臣工所共见共闻。尚敢如此窃弄威柄。施党庇伎俩。朝臣亦可谓有权。今日检阅之下。不胜手战愤栗。原拟之蒋炳、著交部严加治罪。三法司、著交部从重严加议处。其与审之九卿科道等、俱著交部议处。嗣后凡有新案官犯。无论情实缓决。概行粘签声明。毋得遗漏朦混。在京票拟之大学士等、依样葫芦。并不夹签声明。是何意见。著明白回奏。　　

○谕军机大臣等、秋审官犯册内、参革藩司杨灏。原以侵扣谷价。问拟斩候。今该抚以限内完赃。拟入缓决。甚属悖谬。已将该抚交部严加议处。九卿科道、并未驳正。亦已交部议处矣。杨灏受朕特恩。简用藩司。乃敢侵扣银至三千余两之多。负恩枉法。罪无可贷。监候已属恩典。岂得藉口完赃。更从缓决。蒋炳奉到此旨。即率同藩臬二司。将杨灏亲押。即行正法。倘洩露风声。俾先知觉。或至自戕殒命。不及明正典刑。即令蒋炳抵偿。著即行传谕蒋炳知之。仍令具摺由驿速奏。　　

○又谕、今年秋审官犯内、有原任布政使杨灏一案。杨灏身为方面大吏。婪盗数千金。本系即应行正法之犯。候秋审时。断无不入情实之理。该抚蒋炳、竟敢将该犯入于缓决。此非寻常朦混瞻徇可比。蒋炳已交部严加治罪。著尹继善普福、前去。将伊本籍家产查抄具奏。如有隐匿寄顿。惟该督是问。看来蒋炳必惯作弊之人。字迹更宜严查。尹继善带此旨至普福处密告。即同前去。　　

○又谕曰。蒋炳将官犯杨灏一案。恣意欺罔。混入缓决。甚属乖谬。著即革职。富勒浑、补授湖南巡抚。驰驿赴任。到省之日。再将此旨当蒋炳面传。即行拏解来京。任所字迹赀财。严行查封具奏。毋得稍有洩漏。　　

○又谕、据雅尔哈善等奏称、珲齐、额琳沁达瓦复叛。已行文将军办理等语。厄鲁特奸狡性成。反覆无定。初降之时。办理必须妥协。即如三格等进剿额琳沁达瓦。因端济布告知。业经招降。即行彻兵。原属率易。著传谕雅尔哈善、将端济布等、从前如何招服珲齐、额琳沁达瓦之处。查明具奏。仍速催三格等、将巴图尔乌巴什、阿巴噶斯、哈丹游牧贼众。奋力擒剿。毋得玩忽从事。　　

○又谕、据阿里衮等奏、沙喇斯、玛呼斯游牧。雅尔哈善等奏、珲齐、额琳沁达瓦游牧。俱已降复叛。看来此等贼人。心怀叵测。招降断不可恃。总以严行剿杀为要。但此等皆么＜麻骨＞小丑。用兵之道。莫要于歼厥渠魁。此时惟擒剿巴图尔乌巴什、哈萨克锡喇等、当以全师制胜。不可分兵搜缉。俟渠魁既获。再以余力举之。自难逃于天网矣。著传谕两路将军大臣知之。　　

○又谕曰、阿里衮等奏称、沙喇斯、玛呼斯游牧叛逃。已传谕满福、令其作速带兵擒剿。并谕将军成衮扎布、兆惠等、军行所至。严行剿杀。勿以姑息养奸。著传谕阿里衮、如有移至巴里坤贼众。即遵前旨、送往肃州办理。再雅尔哈善奏称、达瓦之弟鄂尔奇达逊、已送往巴里坤等语。俟其到日。即著解送来京。　　

○是日、驻跸张三营行宫。　　

○己亥。谕、秋审官犯册内、该抚以及九卿科道、共存党庇婪赃侵蚀之原任布政使杨灏、竟拟缓决、其情实属可恶。已降旨分别治罪议处矣。夫明刑弼教。乃国家刑政之大纲。是以皋陶曰杀之三。尧曰宥之三。此非古人以仁爱归其君。盖法之所在。所谓天讨有罪。罔敢纵弛。诚有如是者。近日内外问刑衙门习气。不求其情罪之允当。惟事妇寺之仁。即如事关伦纪。必曰衅起尊长。卑幼并非有心抗拒。一若其叔若兄、适与其人挺刃相值。巧其辞说。为开脱生者之地。转以依律科罪为不免过当。成何政体。然此犹曰在愚民耳。至俨然服官从政。自当知凛遵宪典。而犹悍然作奸犯科。此而可宽。则谁不蔑法营私。小民将必深受其害。如杨灏身为藩司。为阖省属员表率。乃侵扣谷价数千两。是其肥囊槖者。皆民之脂膏也。而遽以限内完赃。欲贷其死。夫限内完赃。姑从末减。在微员犹或可言。岂有方岳大员。婪赃累累。而尚藉口完赃。俾得偷生视息有是理乎。朕临御二十二年。试问在朝诸臣。有敢窃弄威福。能生死人者为谁。今蒋炳办理此案。岂不知事理之不当如是。其意以为朕于前岁去岁、俱经勾到。今岁或当停勾。所有缓决诸案。未必寓目。遂将杨灏拟入缓决。迨至明岁。则系已准缓决之犯。便可幸邀宽典。是其有意朦混。欺罔徇私。居心实不可问。九卿科道、每于秋审棚内。哓哓致辩。不过求宽一命。或为自己积福地。而于此等要案。则无一人见及。雷同附和。公为矫诬。此而不加惩儆。纪纲安在。册内又有鄂宝审拟黜革千总经应斗、踢伤胡德泗身死一案。该犯因途遇胡德泗蹲地。喊其让路。胡德泗未经趋避。并无抗违。该犯辄用脚踢伤殒命。其逞强行凶。即常人亦属故杀。千总虽微。固偏裨也。讵可以寻常斗殴论。而鄂宝乃以事出卤莽。情非逞忿。入于缓决。亦属错谬。但鄂宝尚属所见偶偏。囿于姑息之积习。非如蒋炳有心作弊可比。鄂宝著交部察议。其杨灏一案。审转之按察使夔舒、有专办刑名之责。乃亦蒙混如此。著一并交部严加议处。为官相护之锢习。朕必力革而后已。再杨灏革职审拟。系去年九月之事。去岁即已应入招册。且各省官犯。为数无多。嗣后应以该省行刑之日为断。官犯审题结案、在行刑之日以前者。著皆补＜锍-釒＞题请。或情实。或缓决。其情实予勾者。即行刑之日已过。亦著行刑。其在行刑以后审结者。乃入下年册内新事。该部仍粘签声明。如此、庶为有所差别。所谓制官刑儆于有位。持宪执纪。其慎体毋怠。　　

○谕军机大臣等、昨唐喀禄派瑚尔起、带兵三百名。接应图伦楚、进剿哈萨克锡喇。若能与三格等会合。更可协力剿贼。但唐喀禄派往时。即告以酌量马力所能。不便使兵丁步行追缉。恐瑚尔起因有此言。不复努力前追。藉口粮尽马乏。带兵即回。亦未可定。著传谕兆惠、如瑚尔起已与图伦楚、三格等相会。即令其并队行走。如马力疲乏。通融办给。不得以北路所派兵丁。稍分畛域。不行接济。　　

○又谕曰、兆惠奏称、遣往哈萨克之额尔克沙喇等、尚未回营。哈萨克阿布赉、初次所遣使人。已往见成衮扎布俟归途之便。再遣使恭赍敕书赐物同往等语。计哈萨克使人归日。额尔克沙喇等亦已到来自可得阿逆信息惟成衮扎布等、进剿巴图尔乌巴什等贼。未必即能完结。若遽彻兵回巴里坤过冬。则来岁进兵。又烦跋涉。或酌于济尔哈朗、额林哈毕尔噶等处驻劄其安设台站。接济口粮马匹。均须豫为筹画。著将军大臣等、定议具奏。至成衮扎布、数年未曾来京请训。舒赫德、虽面受训旨。而临事懦弱。不能协同办理。以致茫无头绪。著成衮扎布、兆惠、富德、于彻兵后来京。筹办一切机宜。博勒奔察年迈。亦著同来。其军营事务。交雅尔哈善总理。再此次领队大臣内。三格、额勒登额、未有劳绩。而三格从前看守尼玛、竟致脱逃。将军参赞等、即应记过。俟其立功自赎。以昭赏罚。即如色布腾巴勒珠尔、往擒吞图布未获。又不穷追。经朕询问。成衮扎布等、久未回奏。又明瑞从前进剿阿巴噶斯、哈丹游牧。此次色布腾巴勒珠尔、进剿克哷特等贼众。屡致脱逃。亦当议罪。而色布腾巴勒珠尔、较明瑞为重。但伊等初履行间。将军、参赞、调遣乖方。亦不为无过。况领兵剿贼。将军自当亲行。即有应行调遣者。参赞亦宜前往。鄂实、即参赞大臣也。伊于军前事务。宜奋勉效力。至缮写奏章。谅皆舒赫德与成衮扎布商办。非鄂实所能。则伊所司何事。著将此等情节。俱各登记。俟成衮扎布等到时察议。其功罪不相抵者。即行参奏。　　

○是日、驻跸波罗河屯行宫。　　

○庚子。都统满福奏、臣于八月十三日。自吐鲁番起程巡查台站。侍卫罗布藏等报称、于十九日。阿勒辉岭之西。有贼人百余。抢掠台站。侍卫宁古礼报称、沙喇斯、玛呼斯游牧逃叛。又阿勒辉、博多克台站笔帖式富桑阿呈报、遽送奏匣公文之兵丁告称、遇贼抢掠台站。笔帖式五达色、绿旗兵三名。察哈尔兵二名。俱中枪身死等语。即带兵往查。问系沙喇斯等贼众。臣即于二十六日。到阿勒辉台站。查看贼人踪迹。进南山谷口。与沙喇斯等所住察罕通相对。将所带兵丁。补足台站。仍查各台站、有无失事。办理接续。再行带兵追剿。谕军机大臣等、沙喇斯、玛呼斯等游牧。已降复叛。抢掠台站。满福闻报。自应量留兵马。交笔帖式等查看接续。一面带兵速追。庶贼众不至远扬。乃欲俟办理台站事竣。然后往追。则贼众岂能坐待擒戮。著满福即带兵速往追剿。勿更怠忽从事。再贼众或诈称往乌兰和屯。仍回哈喇沙尔。亦未可定。哈喇沙尔与吐鲁番相近。并传谕额敏和卓、遣人侦探。如贼众到彼。即派兵同阎相师绿旗兵、迅往掩袭。相机办理。　　

○琉球国中山王尚穆、遣陪臣马宣哲等、赍表谢册封恩。并贡方物。得旨、览王奏谢。具见悃忱。知道了。其进贡方物。念中国加惠外藩。不欲频烦贡献。但航海远来。又不便令其携带回国。著将所进方物。留作下次正贡。　　

○以户部侍郎雅尔哈善、为兵部尚书。　　

○调镶蓝旗蒙古副都统富景、为正白旗满洲副都统。正黄旗蒙古副都统保昌、为镶蓝旗蒙古副都统。镶蓝旗汉军副都统图伦楚、为正黄旗蒙古副都统。正白旗蒙古副都统三格、为镶蓝旗汉军副都统。以副都统衔顺德讷、为正白旗蒙古副都统。　　

○是日、驻跸中关行宫。　　

○辛丑。上诣皇太后行宫问安。　　

○谕曰、郭一裕参奏恒文一案。已据刘统勋、定长、审拟奏到。恒文令属员买金。短发金价。及巡查营伍。纵容家人勒索门礼等款。俱属确实。而郭一裕始则亦令属员买金制炉。迨见恒文短价。阖属喧传。恐事由伊始。因而先发制人。以自为掩覆之计。皆其实情。恒文身为大臣。不能正已率属。乃以进献为名。短价勒属。私饱已槖。现据所查任所赀财、至数万余两。恒文非素封之家。其历任封疆。不过二三年。养廉所入。除足敷一岁公用。及往来盘费外。即极为节啬。亦何能若是之多。是其平日居官之簠簋不饬。不待言矣。昨刘统勋面奏、乃尚谓恒文之败检。皆由于家人恣横所致。其意似为恒文卸罪者。此则所见非是。恒文果以洁清律己。奴仆下人。其孰敢肆行无忌至是。恒文亦非昏愦无能之流。又何至为所朦蔽。全无觉察。况勒索门礼。即系家人所为而购金短价。受属员馈送。岂亦家人教之耶。恒文深负朕恩。情罪重大。虽不至如杨灏克扣谷价。朘削脂膏。必当肆市者可比。而鄂善伏法之成例具在。此而曲为宽宥。其何以饬官方而肃吏治。著派侍卫三泰、扎拉丰阿、驰驿前往。于解送所至之处。即将此旨宣谕。赐令自尽。伊虽有老母。而孽由自作。国法所在。朕亦不能为之曲宥也。至郭一裕为人本属庸鄙。前岁曾面奏、愿捐养廉羡余银一万。朕彼时欲严加惩治。姑面加训责。令其悛改。讵意其到滇后。复有购金制炉之举。试问各省督抚。谁有以金器充方贡者。此仍其捐银故习。至其到任以后。一惟以声色货利殖产营运为事。深忝封疆之任。但其在官、尚不至如恒文之狼籍。同一购金。而发价并未短扣。郭一裕著革职。从宽发往军台效力。以为大吏鄙琐者戒。外间无知之徒。于两人情罪。未及深悉。或不免妄生议论。谓郭一裕以汉人参劾满洲。终致两败俱伤。此则无识之甚。朕前旨举皇祖办理张伯行噶礼之案。家法昭然。且郭一裕之人。亦得与张伯行相提并论乎。朕于此案。亦惟协乎大公至正。情罪轻重。一归允当而已。将此宣谕中外知之。　　

○谕军机大臣等、蒋炳审拟杨灏缓决一案。背公党私。已降旨富勒浑、将蒋炳拏解来京治罪矣。朕向闻人言。有谓陈宏谋素与杨灏不睦。是以劾参治罪。果尔、则蒋炳何以不明白代为申理昭雪。顾欲藉限内完赃。朦胧出脱耶。是则人言即实。蒋炳亦无所辞咎。但外间既有此议论。必当体访确实。著传谕富勒浑、问之蒋炳。据实奏闻。再秋审定案。乃臬司衙门办理之事。然此等大案。无不出督抚之意者。杨灏缓决一案。或系蒋炳先行授意。抑或夔舒自行定拟。蒋炳依样葫芦。然在寻常犯案。尚不可不行详检。杨灏为藩司大员。出入生死所关。岂有漫无斟酌之理。亦著询问蒋炳、夔舒、据实覆奏。著一并传谕富勒浑知之。　　

○又谕、据方观承鹤年奏报、张秋运河两岸。东高西下。东岸所设之三空五空桥及减水各闸口门。皆高运河一丈、至一丈二尺。水势不能畅消。请于东岸地名八里庙、建滚水石坝一座。高运河八尺。遇八尺以上。即可减洩等语。运河东岸地势既高。旧设之桥闸。皆不足资宣洩。自应另行酌建滚水坝。以洩盛涨。但该督等所奏、有应高八尺至一丈者。尚觉太高。运河有七尺之水。于粮艘即可浮送。所有酌建滚水坝。应即高于运河七尺。或虑运水仅高七尺。遇有淤浅处所。不免阻滞。此则当于每年挑浚时、实力捞挖。务使一律深通。不得有名无实。再滚水坝既建。运河自足减洩。然坝以外河身若高。则运河所减之冰。又不免倒漾旁溢。为地方害。该督等并当疏浚深通。毋致下游受患。将此传谕知之。　　

○是日、驻跸避暑山庄。至甲辰皆如之。　　

○壬寅。上奉皇太后幸卷阿胜境。侍早晚膳。翼日如之。　　

○赐扈从王大臣蒙古王公台吉、及哈萨克使臣等食。翼日如之。　　

○谕曰、杨灏受旬宣重寄。恣意侵贪。断无令得幸免之理。而蒋炳竟敢入于缓决者。其亦有故。因思向闻陈宏谋与杨灏本有夙嫌。是以严参周纳。审如是、则陈宏谋挟嫌污蔑。骩法入人死罪。而杨灏无辜负屈。致罹重辟。蒋炳身为巡抚。即当明目张胆据实申理。代为昭雪。朕亦何难治陈宏谋欺罔之罪。如此、则蒋炳为能实心任事。不愧股肱之寄。朕所嘉予矣。今蒋炳于此案并无一语为之致辨。而但以限内完赃。混入缓决之内。希图开脱是诚何心。在蒋炳之巧于弥缝。其意以已成之狱。既不肯与陈宏谋显相抵牾。而杨灏已得阴为保全。无知之流。必且归以长者之誉。是非倒置。孰甚于此。朕临御二十二年。办理之事。熟敢逞其私臆。威福自擅者。秋审大典。生杀所系。必求情理之平。在无知小民。尚当反覆研究。况督抚藩臬、不但为阖省属员之表率。乃天下臣民耳目所属。而班联相护之恶习。牢不可破如此。法纪安在。杨灏与陈宏谋不睦一节。情事即使属实。蒋炳亦无所辞咎。蒋炳著革职。拏解来京治罪。湖南巡抚员缺、著富勒浑补授。至外间既有陈宏谋与杨灏素有嫌隙之论。亦当根究确实。已降旨令详悉确查。不患不水落石出也。朕办理庶务。必洞悉委曲。断不肯颟顸了事。将此谕令中外知之。　　

○调工部侍郎梦麟、为户部侍郎。以内阁学士阿桂、为工部侍郎。仍在军营办理。调工部侍郎董邦达、为吏部侍郎。以副都御史陈德华、为工部侍郎。通政使孙灏、为副都御史。　　

○命兵部侍郎程景伊、知武举。以工部侍郎钱维城、为武会试正考官。翰林院侍讲学士卢明楷、为副考官。　　

○命以叛贼尼玛、及其子衮楚克车凌、俱于故将军和起墓前、凌迟正法。　　

○癸卯。上御万树园。赐扈从王大臣、蒙古王公台吉、及哈萨克使臣、观健锐兵立马伎。　　

○谕军机大臣等、据杨廷璋、窦光鼐奏金华县生员陈邦彦、手批纲鉴辑略一书。内有本朝初年尚书明季伪号等语。此书既有逆迹。该生辄敢手加披阅。实属狂悖。自应严惩示儆。至此书传刻已久。其原辑之朱璘、谅已物故。所载序文。亦难辨真赝。姑免其逐一根究。著传谕该抚等、祗将该生从重办理。其坊市印板。并民间所藏。遍行查出销毁。所有刷印发卖等人。俱不必查办可也。　　

○甲辰。上御万树园。赐扈从王大臣、蒙古王公台吉、及哈萨克使臣等宴。　　

○授杜尔伯特台吉布图库、班珠尔、为二等台吉。布林、为四等台吉。各赐衣一袭。　　

○赈恤山西介休县、水灾饥民。　　
</div>
    <div class="pagination">
<a href="清实录乾隆朝实录_page749.html">上一页</a><span>...</span><a href="清实录乾隆朝实录_page745.html">745</a><a href="清实录乾隆朝实录_page746.html">746</a><a href="清实录乾隆朝实录_page747.html">747</a><a href="清实录乾隆朝实录_page748.html">748</a><a href="清实录乾隆朝实录_page749.html">749</a><span class="current-page">750</span><a href="清实录乾隆朝实录_page751.html">751</a><a href="清实录乾隆朝实录_page752.html">752</a><a href="清实录乾隆朝实录_page753.html">753</a><a href="清实录乾隆朝实录_page754.html">754</a><a href="清实录乾隆朝实录_page755.html">755</a><span>...</span><a href="清实录乾隆朝实录_page751.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
