<!DOCTYPE html>
<html>
 <head>
  <meta charset="utf-8"/>
  <title>
   通志 - 第 54 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 54 页/共 155 页
  </h1>
  <div class="content">
   通志卷四十二
　　宋　右　廸　功　郎　郑　樵　渔　仲　撰
　　礼略第一
　　吉礼上
　　郊天　大雩　明堂　朝日夕月　大防【腊】灵星风师雨师及诸星等祠　方丘【神州后土附】社稷
　　山川　籍田　先蚕
　　郊天
　　有虞氏禘黄帝【尔雅释天云禘大祭也虞氏冬至大祭天于圆丘以黄帝配坐】而郊喾【夏正之月祭感生帝于南郊以喾配焉】夏后氏禘黄帝而郊鲧商人禘喾而郊防周制大司乐云冬日至祀天于地上之圆丘又大宗伯职曰以禋祀昊天上帝礼神之玉以苍璧其牲及币各随玉色牲用一犊币用缯长一丈八尺【郑康成注云曾子问云制币长丈八郑约廵狩礼文也余用币长短皆准此】王服大裘其冕无旒尸服亦然乗玉辂钖繁缨十有再就建大常十有二斿以祀罇及葅醢之器以瓦爵以匏借神之席以藳秸及蒲翦而不纳【藳秸借天神蒲越借配帝】配以帝喾其乐大司乐云凡乐圜钟为宫黄钟为角太蔟为征姑洗为羽靁鼔靁鼗孤竹之管云和之琴瑟云门之舞冬日至于地上之圆丘奏之其感生帝大传曰礼不王不禘王者禘其祖之所自出以其祖配之【王者先祖皆感太微五帝之精以生其神名郑康成据春秋纬说苍则灵威仰赤则赤熛怒黄则含枢纽白则白招拒黒则叶光纪皆用岁之正月郊祭之盖特尊焉孝经云郊祀后稷以配天配灵威仰也宗祀文王于明堂以配上帝泛配上帝也】因以祈谷其坛名泰坛在国南五十里礼坤之玉用四珪有邸尺有二寸牲用骍犊青币配以稷其配帝牲亦用骍犊其乐大司乐云乃奏黄钟歌大吕舞云门以祀天神【天神谓五帝及日月星辰王者又各以夏正月祀其所受命之帝于南郊尊之也】日用辛【按礼记及春秋鲁郊于建子月用辛】又王者必五时迎气者奉承天道从时训人之义故月令于四立日及季夏土德王日各迎其王气之神于其郊【月令云立春之日天子亲率公卿诸侯大夫以迎春气于东郊余四气皆然若以祖之所自出即禘祭灵威仰于南郊一神而已若迎王气之神即五神同祀之】其配祭以五人帝春以太皥夏以炎帝季夏以黄帝秋以少昊冬以颛帝其坛位各于当方之郊去国五十里内曰近郊为兆位于中筑方坛亦曰太坛而祭之礼神之玉按大宗伯云青珪礼东方赤璋礼南方黄琮礼地则中央也白琥礼西方元璜礼北方牲用犊及币各随玉色乐与感帝同秦始皇既即位以昔文公出猎获黑龙此其水德之瑞用十月为岁首色尚黑音尚大吕东游海上礼祀八神二世尊雍四畤上帝【名其祭处曰畤也】春岁祠祷因泮冻秋涸冻冬塞祠五月尝驹及四仲之月祠每畤用驹四疋木寓龙一驷木寓车马一驷各如其帝色黄犊与羔各四珪币各有数皆生瘗埋无爼豆之具三年一郊常以十月上宿郊见通举火拜于咸阳之旁而衣尚白其用如常汉髙帝立二年冬败项籍还入关问秦时上帝祠何帝也对曰四帝有白青黄赤髙帝曰乃待我而具五色遂立黑帝祠名北畤有司进祠帝不亲往悉召故秦祀官复置太祝太宰皆如其故仪后四年诏御史令九天巫祠九天皆以岁时祠宫中文帝即位诏有司增雍五畤路车各一乗驾被具鲁人公孙臣上书曰始皇以水德则汉当土德其应黄龙见宜改正朔易服色尚黄明年黄龙见成纪拜公孙臣为博士申明土德改歴服色事有司曰古者天子夏亲祠上帝于郊故曰郊夏四月诏郊祀上帝始幸雍郊见五畤祠衣皆尚赤赵人新垣平上言长安东北有神气成五采若人冠冕焉宜祠上帝于是作渭阳五帝庙明年四月帝亲郊见五帝庙爟火举若光属天于是贵平至上大夫文帝出长门【亭名】若见五人于道北因其直立五帝坛人有告平诈伪遂诛平后渭阳长门五帝使祠官领以时致礼不亲往焉武帝即位初至雍郊见五畤后常三岁一郊亳人谬忌曰天神贵者太一太一佐曰五帝古者天子以春秋祭太一于东南郊日一太牢凡七祭为坛开八通鬼道于是令太祝立太一之祠于长安城东南郊常奉祠如忌方未几又祠天一自此方士之言兴而迂怪之祠纷然起矣或以祀天为名其实非郊天之事也宣帝神爵元年正月始幸甘泉郊见泰畤修武帝故事三年幸雍祠五畤明年春幸河东祠后土然未有定制元帝即位始定旧仪间岁正月一幸甘泉郊泰畤又东至河东祠后土西至雍祠五畤凡五奉泰畤后土之祠亦施恩泽时所过毋出田租赐百户牛酒或赐爵赦罪人成帝初即位丞相匡衡等奏言先王祭天于南郊就阳之义也瘗地于北郊即阴之象也往者孝武居甘泉宫即于云阳立泰畤祭于宫南今常幸长安郊见皇天反北之太阴祠后土反东之少阳未合承天之意于是徙甘泉泰畤置于长安又言今雍鄜密上下畤本秦氏各以其意所立非礼所载不宜复修遂废雍鄜密上下畤九天太一天一八神之属并余淫祀陈寳等祠所不应礼者四百七十五所皆罢初罢甘泉泰畤作南郊日大风壊甘泉竹宫折防畤中木十围以上者百余天子问刘向向曰家人尚不欲絶种祠况于国乎且甘泉汾阴及雍五畤始立皆有神祗感应然后营之诚未易动帝意恨之后以无继嗣遂复甘泉泰畤及雍五畤如故天子亲郊礼如前又复长安雍祠明著者半后成帝崩皇太后诏复南北郊长安如故以顺帝意哀帝立寝疾博召方士复甘泉泰畤祀如故遣有司行事而礼祠焉平帝立王莽奏宜如建始所行丞相匡衡等议复长安南北郊祀如故莽又颇改其祭礼后汉建武元年光武即位为坛营于鄗之阳祭告天地采用前汉元始中郊祭故事六宗羣神从祀未以祖配天地共犊余牲尚约二年正月制郊兆于雒阳城南七里依鄗故事为圆坛八陛中又为重坛天地位其上皆南面西上其外坛上为五帝位青帝位在甲寅赤帝位在丙巳黄帝位在丁未白帝位在庚申黑帝位在壬亥其外为壝重营皆紫以象紫宫有四通道以为门日月在中营内南道日在东月在西北斗在北道之西皆别位不在羣神列中八陛陛五十八醊五帝陛郭帝七十二醊中营四门门五十四神外营四门门百八神皆背营内向中营四门门封神四外营四门门封神四凡千五百一十四神至七年五月诏三公曰汉当郊尧其与羣臣议时御史杜林等上疏以为汉起不缘尧与商周异宜从旧制以髙帝配从之陇蜀平后乃增广郊祀髙皇帝配食位在中坛上西面北上天地髙皇帝黄帝犊各一四方帝共用犊二日月北斗共牛一四营羣神共牛四乐奏青阳朱明西皓元防及云翘育命舞中营四门门用席十八外营四门门用席三十六皆莞簟率一席三神日月北斗无陛郭醊既送神燎俎实于坛南已地明帝即位永平二年以月令有五郊迎气因采元始故事兆五郊于雒阳四方中兆在未坛皆三尺阶无等立春日迎春东郊祭青帝勾芒立夏日迎夏南郊祭赤帝祝融先立秋十八日迎黄灵于中兆祭黄帝后土立秋日迎秋西郊祭白帝蓐收立冬日迎冬北郊祭黑帝元防车旗服饰各从方色魏文帝南廵在颍阴有司为坛于繁阳故城庚午登坛受绂降坛视燎成礼未有祖配明帝即位太和元年正月丁未郊祀武帝以配天宗祀文帝于明堂以配上帝至景初元年十月乙邜始营洛阳南委粟山为圆丘诏曰曹氏世系出自有虞令祀圆丘以始祖帝舜配号圆丘曰皇皇帝天郊所祭曰皇天之神以太祖武皇帝配十一月壬子冬至始祀皇皇帝天于圆丘以始祖帝舜配自正始以后终魏代不复郊祀【孙权初称尊号于武昌祭南郊告天用元牡后自以居非土中不修设末年南郊追上父坚尊号为吴始祖以配天后三嗣主终吴代不郊祀刘备章武元年即位设坛于成都武担山南用元牡二年十月诏丞相诸葛亮营南北郊于成都府】晋武帝南郊燎告未有祖配泰始二年诏定郊祀南郊宜除五帝之座五郊同称昊天上帝各设一座而已【时羣臣议五帝即天也随时王气而设号耳名虽有五其实一神南郊宜除五帝座五郊同称昊天从之】二月丁丑郊以宣皇帝配十一月有司奏古者丘郊不异宜井圆方二丘更修坛兆二至合祀是月庚寅冬至帝亲祀圆丘于南郊是后圆丘方泽不别立太康三年正月帝亲郊祀皇太子皇子悉侍祠十年十月诏曰孝经郊祀后稷以配天宗祀文王于明堂以配上帝往者众议除明堂五帝位考之于礼不正诗序曰文武之功起于后稷故推以配天焉宣帝以神武创业既以配天复以先帝配天可乎遂复南郊五帝位东晋元帝即位于建康议立南郊于已地太常贺循定制度多依汉及晋初之仪三月辛夘帝亲郊祀飨如泰始故事成帝咸和八年正月郊天则五帝之佐日月五星二十八宿文昌北斗三台司命轩辕后土太一天一太微勾陈北极雨师雷电司空风伯老人凡六十二神从祀康帝建元元年正月辛未南郊帝亲奉焉【祝文称嗣天子臣某】安帝元兴四年应郊帝防尘于江陵朝议宜依周礼宗伯摄事尚书右丞王纳之曰郊天极尊非天子不祀无使皇舆不得亲奉时从纳之议郊庙牲币璧玉之色虽有成文秦世多以駵驹汉则但云犊江左南北郊用元牲明堂庙社用赤牲宋永初二年正月上辛帝亲郊祀三年九月司空羡之等奏髙祖武皇宜配天郊诏可孝武大明二年正月有司奏今月六日南郊舆驾亲奉至时或雨遂迁日有司行事【有司奏按魏代郊天値雨更用后辛晋代顾和亦云更择吉日南郊自魏已来多使三公行事】大明三年移郊兆于秣陵牛头山西在宫之午地【徐爰曰礼记燔柴于泰坛祭天也迎日于南郊就阳位也晋代过江郊悉在北或南出道狭多于已地宋因而弗改今圣图重造旧章毕新宜移郊正午以定天位也】大明五年九月甲子有司奏郊祭用三牛孝武崩废帝以郊旧地为吉祥移置本处齐髙帝受禅明年正月上辛有事南郊而无配牺牲之色因晋宋故事建元四年武帝继位明年正月祀南郊自兹以后间岁而祀永明元年立春前郊祀郊坛圆兆外内起瓦屋形制宏壮梁武帝即位南郊为圆坛在国之南【坛髙二丈七尺上径十一丈下径十八丈其外再壝四门】常与北郊间岁正月皇帝致斋于万夀殿上辛行事【吴操之云启蛰而郊郊在立春后何佟之云今之郊祀是报昔岁之功而祈今年之福故取岁首上辛不拘立春前后周之冬至圆丘大报天也夏正又郊以祈农事故有启蛰之说帝曰圆丘自是祭天先农即是祈谷祭昊天宜在冬至祈谷则必湏启蛰】用特牛一祀天皇大帝于坛上以皇考太祖文帝配五帝天文从祀礼以苍璧制币除鬯祼【佟之启按鬯者盛以六彞覆以画羃备其文饰施之宗庙今郊祀有祼恐乖尚质宜革之帝依此行】香用沉器以陶匏素俎席用藁秸皇帝一献再拜受福【帝以一献为质三献为文自是天地之祭皆一献为皇帝受福明上灵降祚臣下不敢同】太尉设燎坛于丙地礼毕器席有司烧埋之五年迎五帝以始祖配十七年帝以威仰魄寳俱是天神于坛则尊于下则卑且南郊所祭天皇其五帝别有明堂之祀不烦重设又郊祀二十八宿而无十二辰于义阙然南郊可除五帝祀加十二辰与二十八宿各于其方为坛陈武帝永定元年受禅修圆丘【坛髙二丈二尺五寸广一十丈】柴燎告天明年因以正月上辛有事南郊以皇考德皇帝配除十二辰风师雨师及五帝位间岁而祀文帝天嘉中改以髙祖配复三献之礼宣帝即位以郊坛卑下更增广之后魏道武帝即位二年正月亲祀上帝于南郊以始祖神元皇帝配坛通四陛壝埓三重天位在上南面神元西面五帝以下天文从食席用藁秸玉以四珪币用束帛牲用黝犊后冬至祭上帝于圆丘牲币并同天赐二年四月复祀天于西郊为方坛东为二陛土陛无等周垣四门门各依方色为名置木主七于坛上牲用白犊黄驹白羊各一祭之日帝御大驾至郊所立青门内近南西面朝臣及夫人咸位于青门外后率六宫从黑门入列于青门内近北并西面廪牺令掌牲陈于坛前女巫执鼓立于陛东西面选帝七族子弟七人执酒在巫南西面北上女巫陛坛摇鼓帝拜后肃拜内外百官拜祀讫乃杀牲七执酒七人西向以酒洒天神主复拜如此者三礼毕而反自后岁一祭孝文帝太和十二年亲筑圆丘于南郊北齐每三年一祭以正月上辛禘祀昊天上帝于圆丘以髙祖神武帝配五精帝天文等从祀礼以苍璧束帛苍牲九皇帝初献太尉亚献光禄卿终献司徒献五帝司空献日月五星二十八宿太常丞以下荐众星后诸儒定礼圆丘改以冬至祀之南郊则岁一祀以正月上辛为坛于国南祀所感帝灵威仰以髙祖神武皇帝配用四珪币如方色其上帝及配帝各用骍特牲一燎同圆丘后周宪章多依周制正月上辛祀昊天上帝于圆丘以其先炎帝神农氏配昊天上帝于其上五方上帝天文并从祀又祀所感帝灵威仰于南郊以始祖献侯莫那配用牲各以方色皇帝乘苍辂戴元冕备大驾而行从祭者皆苍服隋文帝受命再岁冬至日祀昊天上帝于圆丘以太祖武元皇帝配五方上帝天文并从祀其牲上帝配帝用苍犊各一五帝日月用方色犊各一五星以下羊豕各九孟春上辛祠感帝赤熛怒于南郊亦以太祖武元帝配其礼四珪有邸牲用骍犊二炀帝大业元年孟春祀感帝改以髙祖文帝配余并仍旧十年冬至祀圆丘帝不斋于次诘朝备法驾至便行礼是日大风帝独献上帝三公分献五帝礼毕御马疾驱而归唐武德初定令每岁冬至祀昊天上帝于圆丘以景帝配五方上帝天文皆从祀【日月内官中官外官及众星皆从祀】上帝及配帝用苍犊各一五方帝及日月用方色犊各一内官以下加羊豕各九孟春辛日祈谷祀感帝于南郊以元帝配牲用苍犊二武德贞观之制大享之外每岁立春立夏季夏立秋立冬郊祀并依周礼其配食及星辰从祀亦然贞观中奉髙祖配圆丘元皇帝配感帝余依武德制
　　大雩
　　周制月令建巳月大雩五方上帝【左氏传曰龙见而雩角亢见时周之六月阳气盛常旱故雩为百谷以祈膏雨】其坛名曰雩禜于南郊之傍配以五人帝【太昊配青帝炎帝配赤帝轩帝配黄帝少吴配白帝颛帝配黒帝】命乐正习盛乐【月令云仲夏乐师修鼗鞞鼔均琴瑟管箫执干戚戈羽调竽笙竾簧饬钟磬柷敔而俱作故曰盛乐也】舞皇舞【析白羽为之形如帗也舞师云教皇舞帅而舞旱暵之事】月令命有司为民祈祀山川百源百辟卿士有益于民者以祈谷实【天子雩上帝诸侯雩山川卿士谓古之上公以下若勾龙社稷之类也何休注春秋公羊传曰旱则君亲之南郊以六事谢过自责政不善欤使人失职与宫室崇欤妇谒盛欤苞苴行欤防夫昌欤使童男童女各八人而呼雩也按月令本出于管子即周时人也至秦吕不韦编为吕氏春秋汉戴圣又集成礼记原其根本并周制】若国大旱则司巫帅巫而舞雩若旱暵则女巫舞雩汉承秦灭学雩礼废旱太常祷天地宗庙【杂论曰刘歆致雨具作土龙】武帝元封六年旱女子及巫丈夫不入市成帝五年六月始命诸官止雨朱绳反萦社击鼓攻之是后水旱常不和【干宝曰朱丝萦社社太阴也朱火色也丝属离天子伐鼔于社责羣阴也诸侯用币于社请上公也伐鼔于朝退自责也此昔人厌胜之术】后汉自立春至立夏尽立秋郡国上雨泽若少郡县各埽除社稷公卿官长以次行雩礼以求雨【春秋繁露曰大旱雩祭而请雨大水鸣鼔而攻社】闭诸阳衣皁兴土龙【山海经曰大荒东北隅中有山名凶犂土邱应龙处南极杀蚩尤与夸父不得复上故下数旱而为应龙之状乃得大雨郭璞曰今之土龙本此气应自然防感非人所能】立土人舞僮二佾七日一变如故事反拘朱索社代朱鼔祷赛以少牢如礼晋武帝咸宁二年春旱因后汉旧典诸旱处广加祈请五月祈雨于社稷山川东晋穆帝永和中有议制雩坛于国南郊之旁依郊坛近逺【阮谌云坛在巳地按得卫宏汉仪称鲁人为雩坛在城东南诸儒所说皆云坛而今作墠又论语樊迟从游于舞雩之下卫宏所说鲁城东南旧迹犹在】祈上帝百辟旱则祈雨大雩社稷山林川泽舞僮八佾凡六十四人皆皁服持羽翳而歌云汉之诗齐明帝建武二年旱雩以武帝配飨于雩坛梁武帝天监元年有事雩坛【坛于南郊之左髙及广轮四丈周十二丈四陛】帝以为雨既类阴而求之正阳其谬已甚东方既非盛阳而为生养之始则雩坛应在东方祈晴亦宜此地遂移于东郊十年帝又以雩祭燔柴以火祈水于理为乖于是停用柴燎从坎瘗典【时议曹郎朱异议曰按周宣云汉之诗毛注有瘗埋之文不见燎柴之说若以五帝必柴则明堂又无其事】大同五年又筑雩坛于籍田兆内四月后旱则祈雨行七事【一理寃狱及失职者二赈鳏寡孤独三省徭轻赋四举进贤良五黜退贪邪六命会男女恤怨旷七彻膳羞弛乐】天子降法服七日乃祈社稷七日乃祈山林川泽常兴云雨者七日乃祈羣庙之主于太庙七日乃祈古来百辟卿士有益于人者七日乃大雩上帝徧祈前祈所有事者大雩礼于坛用黄牯牛一祈五天帝及五人帝各依其方以太祖配位于青帝之南五官配食于下七日乃去乐又徧祈社稷山林川泽就故地处大雩国南除地为墠舞僮六十四人皆衣皁服为八列各执羽翳每列歌云汉诗一章而毕旱而祈雨则报以太牢皆有司行事【唯雩则不报也】若郡国县旱请雨则五事同时并行【五事则谓黜退贪邪以上如前议】守令皆斋洁三日乃祈社稷七日不雨更斋祈如初三变仍不雨复斋祈其界山林川泽常兴云雨者祈而澍亦各有报陈因梁故事武帝时以德皇帝配文帝时以武帝配废帝时以文帝配牲用黄牛而以清酒四升洗其首其坛墠配飨歌舞皆如梁礼天子不亲奉则太宰太常光禄行三献礼其法皆采齐建武二年旧典后魏文成帝和平元年四月旱诏州郡于其界内神无大小悉洒埽荐以酒脯年登之后各随本秩祭以牲牢北齐以孟夏龙见而雩祭太微以五精帝于夏郊之东为圆坛广四十五尺髙九尺四面各一陛为三壝外营相去深浅并燎坛一如南郊若建午未申之月不雨则使三公祈五帝于雩坛礼用玉帛有燎不设乐选伎工端絜善讴咏者使歌云汉之诗于坛南其仪如郊礼隋制雩坛国南十三里啓夏门外道左髙一丈周二十丈孟夏龙见则雩五方上帝配以五人帝于上以太祖配飨五官从祀于下牲用犊十各依方色若京师孟夏后旱则祈雨行七事【如梁之七亊】七日祈岳镇海渎及诸山川能兴云雨者又七日祈社稷及古来百辟卿士有益于人者又七日乃祈宗庙及古帝王有神祠者又七日乃修雩祈神州又七日仍不雨复从岳渎以下祈礼如初秋分以后不雩但祷而已皆用酒脯初请后二旬不雨者即徙市禁屠皇帝御素服避正殿减膳撤乐或露坐听政百官断伞扇令家人造土龙雨则命有司报州县祈则理寃狱存鳏寡孤独掩骼埋胔絜斋祈于社稷七日乃祈界内山川能兴云雨者徙市断屠雨亦有报唐武德初定令每岁孟夏雩祀昊天上帝于圆丘景皇帝配牲用苍犊二五方上帝五人帝五官并从祀用方色犊十贞观雩祀于南郊显庆礼于圆丘开元十一年孟夏后旱则祈雨审理寃狱赈恤穷乏掩骼埋胔先祈岳镇海渎及诸山川能兴云雨者皆于北郊遥祭而告之又祈社稷又祈宗庙每月七日皆一祈不雨还从岳渎如初旱甚则大雩秋分后不雩初祈后一旬不雨即徙市禁屠杀断扇造大土龙雨足则报祀祈用酒脯醢报准常祀皆有司行事
　　明堂
　　黄帝拜祀上帝于明堂或谓之合宫其堂之制中有一殿四面无壁以茅盖通水水圜宫垣为复道上有楼从西南入名昆仑天子从之入以拜祀唐虞祀五帝于五府苍曰灵府赤曰文祖黄曰神计白曰明纪黑曰元矩夏后氏曰世室商人曰重屋周人曰明堂其制度详于礼经汉武帝元封五年祠太一五帝于明堂上座髙皇帝对之牲以太牢天子从昆仑道入始拜明堂如郊礼礼毕燎堂下其明堂制从公玉带所上黄帝时图也后汉光武建武三十年初营明堂明帝永平二年正月辛未初祀五帝于明堂光武帝配五帝座位堂上各处其方黄帝在未皆如南郊之位光武位在青帝之南少退西面牲各一犊奏乐如南郊章帝元和二年二月壬申宗祀五帝于孝武所作汶上明堂光武帝配如洛阳明堂礼癸酉更告祀髙祖太宗世宗中宗世祖显宗于明堂各一太牢安帝延光三年祀汶上明堂如元和故事初建武营明堂其制上圆下方八窻四闺九室十二座三十六户七十二牖魏明帝太和元年正月丁未宗祀文帝于明堂以配上帝祝称天子臣某晋武帝泰始二年正月丁丑宗祀文皇帝于明堂以配上帝又议明堂宜除五帝之座同称昊天上帝各设一座而已十年十月诏复明堂五帝位东晋孝武帝太元十三年正月后辛祀明堂车服之仪率遵汉制出以法驾服以衮冕宋孝武大明五年依汉汶上仪设五帝位太祖文帝对飨祭皇天上帝鼎俎彛簋一依太庙礼堂制但作大殿屋十二间以应一周之数其余烦杂一皆除之六年正月帝亲奉明堂祭五时帝以太祖配齐髙帝建元元年七月祭五帝之神于明堂有功德之君配明堂制五室从王俭之议也明帝永泰元年有司奏以武帝配梁祀五帝于明堂服大裘冕罇以瓦俎豆以纯漆牲以特牛肴膳准二郊若水土之品蔬菜之属犹宜以荐郊所无者并从省行礼自东郊而升从青帝始止一献清酒无黍肉之礼请停灌及授俎十二年毁宋太极殿以其材为明堂十二间基准太庙以中央六间安六座悉南向东来第一青帝第二赤帝第三黄帝第四白帝第五黑帝配帝总配五人帝在阼阶东上北向大殿后为小殿五间以为五佐室焉陈祀昊天上帝五帝于明堂牲以太牢粢盛六饭铏羹蔬备荐焉武帝以德帝配文帝以武帝配废帝以文帝配堂制殿屋十二间中央六间依前代安六座四方帝各依其方黄帝居坤维而配飨坐依梁法后魏文帝太和十三年四月经始明堂改营太庙迁洛之后宣武永平延昌中欲建明堂而议者或云五室或云九室至明帝神龟中复议之元义执政遂营九室値乱不成宗配之礼迄无所设北齐采周官考工记为五室后周采汉三辅黄图为九室并终不立隋文帝开皇中议立明堂时将作大匠宇文恺依月令造明堂木様以献帝异之然以众议不定故不成终隋代祀五方上帝于明堂常以季秋在雩坛上而祀其用币各依其方人帝各在天帝之左太祖在太昊南西向五官在庭各依其方牲用犊十二皇帝太尉司农行三献礼于青帝及太祖自余皆有司助奠五官位于堂下行一献礼有燎其省牲进熟如南郊仪唐武德初定令每岁季秋祀五方上帝于明堂元帝配五人帝五官并从祀迄于贞观之末未议立明堂季秋大享则于圆丘行事永徽三年又奉太宗配祠明堂有司遂以髙祖配五天帝太宗配五人帝下诏造明堂内出九室之样显庆元年礼官议太宗不当配五人帝太尉长孙无忌等议以髙祖躬受天命奄有神州为国始祖抑有旧章太宗道格上元功清下黩拯率土之涂炭布大造于生灵请准诏书宗祀于明堂以配上帝从之干封初复议立明堂或云九室或云五室以议不定又止武后垂拱四年二月毁东都之乾元殿就其地造明堂因下诏曰时既沿革莫或相遵自我作古用适于事今以上堂为严配之所下室为布政之居来年正月一日可于明堂宗祀三圣以配上帝其月明堂成号为万象神宫天授二年正月乙酉日南至亲祀明堂合祭天地以周文王及武氏先考妣配百神从祠并于坛位以茅布席而祀武太后又于明堂后造佛舍髙百余尺始造为大风振倒俄又重营其功未毕证圣元年正月丙申夜佛堂灾延烧明堂至明而尽未几复令依旧规制重造明堂凡髙二百九十四尺东西南北广三百尺上施寳凤俄以火珠代之明堂之下围绕施铁渠以为辟雍之象天册万岁二年三月造成号为通天宫四月又行亲享之礼大赦改元为万岁通天明年九月又享于通天宫开元五年幸东都将行大享之礼以武太后所造明堂有乖典制遂拆依旧造乾元殿每临御依正殿礼自是驾在东都常以元日冬至于乾元殿受朝贺季秋大享依旧于圆丘行事其大享仪具开元礼
　　朝日夕月
　　周制以柴祀日月星辰日坛曰王宫月坛曰夜明牲币俱赤乐与祭五帝同礼神之玉以珪璧王搢大圭执鎭圭缫借五采五就以朝日王服元冕所以尚质自朝至暮行祭之礼先以牲币于柴上而燔之升烟于天以同五帝之义凡祭日月岁有四焉迎气之时祭日于东郊祭月于西郊一也二分祭日月二也祭义云郊之祭大报天而主日配以月三也月令十月祭天宗合祭日月四也觐礼礼日于南门之外礼月于北门之外汉武帝立二十八年始郊太一朝日夕月改周法不俟二分于东西郊常以郊泰畤质明出行竹宫东向揖日其夕西向揖月魏文帝议其烦防似家人之事乃以黄初二年正月乙亥朝日于东门之外前史又以正月非二分之义秘书监薛靖论云按周礼朝日无常日郑元云用二分秋分之时月多东升西向拜之背实逺矣朝日宜用仲春之朔夕月宜用仲秋之朏淳于睿驳之引礼记云祭日于东祭月于西以端其位周礼秋分夕月并行于上代西向拜月虽如背实亦犹月在天而祭之于坎不复言背也犹如天子东西游幸拜宫犹北向朝拜寜得以背实为疑明帝太和元年二月丁亥朔朝日于东郊八月己丑夕月于西郊始为得礼晋因之武帝太康二年有司奏春分朝日寒温未适不可亲出诏曰顷方难未平故每从所奏今戎事已息此礼为大遂亲朝日后周以春分朝日于东门外为坛如其郊用特牲青币青圭有邸皇帝乘青辂及祀官俱青冕执事者青弁司徒亚献宗伯终献燔燎如圆丘秋分夕月于国西门外为坛于坎中方四丈深四尺燔燎礼如朝日隋因之开皇中于国东春明门外为坛如其郊每以春分朝日又以国西开逺门外为坎深三尺广四丈为坛于坎中髙一尺广四尺每以秋分夕月牲币与周同唐二分朝日夕月于国城东西各用方色犊
　　大防【腊】
　　防者索也自伊耆之代而有其礼古之君子使之必报之是报田之祭也其神神农初为田事故以报之夏氏曰嘉平商曰清祀周因之后名大防以岁十二月合聚万物而索享之其乐则龡豳颂击土鼓其服则皮弁素服又云黄衣黄冠而祭息田夫也故既防君子不兴功秦初因曰腊后复曰嘉平汉复曰腊季冬之月星廻岁终隂阳以交劳农大享腊魏因之髙堂隆议腊用日云王者各以其行之盛而祖以其终而腊水始于申盛于子终于辰故水行之君以子祖以辰腊火始于寅盛于午终于戍故火行之君以午祖以戌腊木始于亥盛于卯终于未故木行之君以卯祖以未腊金始于已盛于酉终于丑故金行之君以酉祖以丑腊土始于未盛于戌终于辰故土行之君以戌祖以辰腊今魏土德而王宜以戌祖辰腊博士秦静议曰坤为土土位西南黄精之君盛德在未故魏以未祖易曰坤利西南得朋东北丧朋丑者土之终故以丑腊终而复始乃终有庆宜如前以未祖丑腊奏可之宋氏以水德王故祖以子腊以辰后周常以十月防隋初因周亦以孟冬下亥防百神开皇四年诏曰前周岁首今之仲冬建亥之月大防可也后周以夏后之时行姬氏之防考之前代于义有违其十月行防者停可以十二月为腊始革前制唐贞观十一年房元龄等议曰按月令防法唯祭天宗近代防五天帝五人帝五地祗皆非古典今并除之季冬寅日防祭百神于南郊大明用犊二笾豆各四簋簠防俎各一神农及伊耆氏各用少牢一笾豆等与大明同后稷及五方十二次五官五方田畯五岳四鎭四海四渎以下方别各用少牢一其日祭井泉于川泽之下用羊一夘日祭社稷于社宫二十八宿五方之山林川泽邱陵坟衍原隰鳞羽臝毛介水墉坊邮表畷猫虎及龙麟朱鸟白虎元武方别各用少牢一每座笾豆各二簋簠防俎各一防祭凡百八十七座当方年谷不登则阙其祀防之明日又祭社稷于社宫如春秋二仲之礼开元中制仪季冬腊日防百神于南郊之坛若其方不登则阙之其仪具开元礼
　　灵星
　　周制仲秋之月祭灵星于国之东南汉兴八年有言周兴而邑立后稷之祠于是髙帝命郡国县邑立灵星祠常以岁时祠以牛言祠后稷而谓之灵星者以后稷又配食星也旧说星谓天田星也一曰龙左角为天田主谷乃于壬辰位祠之壬为水辰为龙就其类也县邑令长侍祠舞者童男十六人舞象教田初为芟除次耕种次芸耨驱爵及获刈舂簸之形象成功也东晋灵星配飨南郊不特置祀唐开元礼立秋之后祀灵星于国城东南天宝四载勑升为中祠
　　风师雨师及诸星等祠
　　周制大宗伯以实柴祀日月星辰以槱燎祀司中司命风师雨师月令立春后丑日祭风师于国城东北立夏后申日祀雨师于国城西南秋分日享夀星于南郊立冬后亥日祀司中司命司民司禄于国城西北后汉以丙戌日祀风师于戍地以己丑日祀雨师于丑地牲用羊豕又于国都南郊立老人星庙常以仲秋祀之立心星庙于城南常以季秋祀之晋以仲春月祀于国都逺郊老人星庙季秋祀心星于南郊坛心星庙东晋以来配飨南郊不复特立隋令太史局常以二月八日于署廷中以太牢祠老人星兼祀天皇大帝天一太一日月五星勾陈北极北斗三台二十八宿丈人星孙星都四十六座凡应合祀享官示大毉给除秽气散药先斋一日服之以自洁唐开元二十四年七月勅所司特置夀星坛常以千秋节日修其祠典又勅夀星坛宜祭老人星及角亢七宿着之常式其仪具开元礼天宝四载勅风伯雨师并宜升入中祠仍令诸郡各置一坛因春秋祭社之日同申享祀至九月勅诸郡风伯坛置在坛之东雨师坛之西各稍北三数十歩其坛卑小于社坛其祭官准祭社例取太守下充
　　方丘【神州后土附】
　　夏以五月祭地祗商以六月周制大司乐云夏日至礼地只于泽中之方丘其丘在国之北礼神之玉以黄琮牲用黄犊币用黄缯王及尸同服大裘配以后稷其乐则大司乐云凡乐函钟为宫太蔟为角姑洗为征南吕为羽灵鼔灵鼗孙竹之管空桑之琴瑟咸池之舞夏日至于泽中之方丘奏之若乐八变则地只皆出可得而礼矣其神州地只谓王者所卜居吉土五千里之内地名也玉用两珪五寸有邸牲用黝犊币用黑缯坛于北郊筑土为坛名曰泰折配亦以后稷其乐奏太蔟歌应钟舞咸池以祭地只备五齐七献王每献酒皆作乐一终汉髙帝定天下百度草创诏御史置祠祀官女巫其梁山巫主祠天地武帝即位曰朕亲郊上帝而后土无配则礼不答也有司与太史令谈祠官寛舒议之于是东幸汾阴男子公孙滂洋等见汾旁有光如绛遂立后土祠于汾隂脽上泽中为五坛坛一黄犊以髙帝配牢具已祠尽瘗而从祀者衣尚黄始用乐舞帝亲望拜如上帝礼至宣帝修武帝故事间岁正月一日至河东祠后土成帝建始初徙河东后土于长安北郊后以帝无继嗣复汾隂后土如故帝崩皇太后诏复北郊长安平帝立地与天合祭于南郊坛后汉光武中元元年营北郊祀地只在雒阳城北四里为方坛四陛迁吕太后于园上薄太后尊号曰髙后以配地只正月辛未别祀地只于南郊位南面西上髙皇后配西面北上皆在坛上地理羣神从食皆在坛下中岳食在未四岳各在其方海东河西济北淮东江南山川各在其方髙后用犊各一五岳共牛一四海四渎共牛一羣神共牛二乐如南郊既送神瘗俎实于坛北明帝永平二年正月上丁祀南郊毕次郊魏明帝景初元年诏祀方丘所祭曰皇皇后地以舜妃伊耆氏配北郊所祭曰皇地之只以武宣皇后配晋武帝受禅后泰始二年定郊祀北郊以先后配是年有司奏古者丘郊不异遂并圆方二丘于南郊更修坛兆其二至之祀合于二郊十一月庚寅帝亲祠于南郊自后方泽不别立东晋元帝太兴二年北郊未立地只共在天郊明帝太寜三年七月始诏立北郊未及建而帝崩成帝咸和八年于覆舟山南立北郊从祀则五岳四望四海四渎五湖五帝之佐沂山岳山白山霍山医无闾山蒋山松江会稽山钱塘江先农凡四十四神江南诸小山盖江左所立如汉西京闗中小水皆有祭秩是月辛未祀北郊以宣穆张后配地魏氏故事非晋旧也康帝建元元年正月辛未南郊辛巳北郊帝皆亲奉宋武帝永初二年亲南北郊孝武帝大明三年移北郊于钟山北原与南郊相对后还旧处齐髙帝受禅建元二年正月次辛北郊牺牲之色因旧不改而无配武帝永明三年议用次辛车服之仪率遵汉制梁武帝制北郊为方坛于国之北常与南郊间岁正月上辛以一特牛祀后土于坛上以德后配礼以黄琮五官先农五岳及国内山川皆从祀其南郊明堂用沉香取天之质阳所宜也北郊用上和香以地于人亲宜加杂馥天监十六年有事北郊八座奏省除四望松江浙江五湖等座其钟山白石山既土地所在并留之如故帝行一献之礼陈武帝亦以间岁正月上辛用特牛一祀于北郊以皇妣昭后配及文帝天嘉中南郊改以髙祖配北郊以德皇帝配宣帝即位以郊坛卑下更增广之后魏道武瘗地于北郊以神元窦皇后配坛兆制同南郊五岳名山在中壝内四渎大川在外壝内后土神元后共用黑牲一玉用两珪有邸币用束帛五岳等共牛一祭毕瘗牲体于坛北亥地北齐制圆丘方泽并三年一祭谓之禘祀以夏至之日禘昆仑皇地只于方泽以武德皇后配其神社稷岱岳沂鎭会稽鎭云云山亭亭山防山羽山峄山崧岳霍岳衡鎭荆山内方山大别山敷浅原山桐栢山陪尾山华岳大岳鎭积石山龙门山江山岐山荆山嶓冢山壶口山雷首山底柱山析城山王屋山西倾朱圉山鸟防同穴山熊耳山敦物山蔡蒙山梁山防山武功山太白山恒岳毉无闾山鎭阴山白登山碣石山太行山狼山封龙山漳山宣务山阏山方山茍山狭龙山淮水东海泗水沂水淄水潍水江水南海汉水谷水洛水伊水漾水沔水河水西海黑水涝水渭水泾水酆水济水北海松水京水桑干水漳水呼沲水卫水洹水延水并从祀其神州位青陛之北寅地社位赤陛之西未地稷位白陛之南庚地自余并内壝之内内向各如其方合用牲十二仪同圆丘后周祭后土地只于国北郊六里为坛以神农配后土之只神州坛在其右以献侯莫那配焉隋因周制夏至之日祭皇地只于宫城北郊十四里方坛之上以太祖配神州迎州冀州戎州拾州柱州宫州咸州扬州其九州山川林泽邱陵坟衍原隰皆从祀地只及配帝等牲用黄犊二神州以下用方色犊一九州山海坟衍等加羊豕各九孟冬祭神州于北郊亦以太祖武元皇帝配牲用犊二凡大祀养牲在涤九旬中祀三旬小祀一旬昊天五帝日月星辰地只神州宗庙社稷为大祀星辰五祀四望为中祠司中司命风师雨师诸星山川为小祀其牲方色难备者听以纯色代炀帝大业元年孟冬祀神州改以髙祖文帝配唐制夏日至祭皇地只于宫城之北郊十四里为方丘坛因隋制以景帝配神州五方岳鎭海渎山林川泽邱陵坟衍原隰皆从祀地只及配帝牲用黄犊二神州用黝犊一岳鎭以下加羊豕各五孟冬祭神州于北郊景帝配牲用黝犊二贞观中奉髙祖配地郊永徽中许敬宗等奏祭地之外别有神州谓之北郊殊无典据遂废神州之祀干封初又诏依旧祀神州二年诏以髙祖太武皇帝崇配方丘等祀太极元年正月初将有事于南郊有司议唯祭昊天上帝续议设皇地只位开元二十一年夏日至祀皇地只于方丘以髙祖配立冬祭神州于北郊以太宗配时房元龄议以神州者国之所托余八州则义不相及今请除八州惟祭皇地只及神州以正祀典开元十一年上自东都将还西京便幸并州至十二年二月二十二日祠后土于汾隂睢上太史奏荣光出河休气四塞祥云绕坛日扬其光二十年车驾欲幸太原中书令萧嵩上言去十一年亲祠后土为苍生祈谷自是神明昭祐累年丰登有祈必报礼之大者且汉武亲祠睢上前后数四伏请准旧年事至后土行报赛之礼从之
　　社稷
　　颛帝祀共工氏子勾龙为社烈山氏子柱为稷髙辛氏唐虞夏皆因之商汤为旱迁柱而以周弃代之欲迁勾龙无可继者故止周制天子立三社祭法云王为羣姓立社曰太社于库门内之西立之王自为立社曰王社于籍田立之亡国之社曰亳社庙门之外立之诸侯立三社祭法云诸侯为百姓立社曰国社于臯门之西立之自为立社曰侯社亦于籍田中立之而亦立亳社大夫以下立一社祭法云大夫以下成羣立社曰置社今之里社也但立名虽异其神则同皆以勾龙配之稷周弃配之社者五土之神稷者于五土之中特指原隰之只援神契曰稷者原隰之中能生五谷之只也社坛在东稷坛在西俱北面坛筑墙开四面门天子之社则以五色土各依方色为坛广五丈诸侯则但用当方之色为坛皆植木以表其处又别为主以象其神大夫以下但各以其地所宜之木而立之汉髙帝初起祷丰枌榆社二年东击项籍还入闗因命县为公社后四年天下定诏御史令丰谨理枌榆社其后又令县常以春三月及腊祠后稷平帝时王莽奏建立社稷自髙祖除秦社稷立汉社稷时已有官社以夏禹配而未立官稷至此始立之稷种谷树徐州牧岁贡五色土一斗后汉光武建武二年立太社稷于洛阳在宗庙之右皆方坛无屋有墙有门而已二月八月及腊一岁三祀皆太牢具使有司祠郡县皆置社稷太守令长侍祠牲用羊豕唯州所治有社无稷以其使官也魏自汉后但太社有稷官社无稷故常二社一稷也至明帝景初中立帝社明帝祭社但称皇帝晋武帝太康九年诏曰社实一神其并社之祀东晋元帝建武元年又依洛京立二社一稷宋仍晋旧无所改作梁社稷在太庙西依晋元帝所创有太社帝社太稷凡三坛至大同初又加官社官稷为五坛陈依梁而帝社以三牲首余以骨体荐粢盛为六饭粳以敦稻以牟黄粱以簠白粱以簋黍以瑚粢以琏后魏天兴二年置太社太稷帝社于宗庙之右为方坛四陛以二月八月日用戊皆以太牢勾龙配社周弃配稷并有司侍祠北齐立太社帝社太稷三坛于国右每仲春仲秋元辰及腊各以一太牢祭焉皇帝亲祭则司农卿省牲进熟司空亚献司农终献后周立社稷于左帝亲祠则冡宰亚献宗伯终献隋文帝开皇初建社稷并列于含光门内之右仲春仲秋吉戊各以一太牢祭牲色用黑孟冬下亥又腊祭之州郡县二仲月并以少牢祭百姓亦各为社唐社稷亦于含光门内之右仲春仲秋二时戊日祭太社太稷社以勾龙配稷以后土配武太后天授三年九月为社至长安四年三月制社依旧用八月神龙元年改先农坛为帝社坛于太坛西立帝稷坛礼同太社太稷其坛不备方色异于太社又其年五月诏于东都建置太社天寳三载二月诏社稷列为中祀颇紊大猷自今以后升为大祀
　　山川
　　黄帝祭山川为多虞氏秩于山川徧于羣神周制四坎坛祭四方以血祭祭五岳以埋沈祭山林川泽一岁凡四祭一者谓迎气时二者郊天时三者大雩时四者大防时皆因以祭之秦并天下令祠官所常奉名山大川鬼神可得而序于是自崤以东名山大川祠山曰太室恒山泰山会稽湘山水曰淮济春以脯酒为岁祷因泮冻秋涸冻冬塞其牲用牛犊各一牢具圭币各异自华以西名山七曰华山薄山岳山岐山吴山鸿冢渎山蜀之岷山也名川四曰河祠临晋沔祠汉中湫渊祠朝那江水祠蜀亦春秋泮涸祷塞如东方山川而牲亦牛渎圭币各异而四大冡鸿岐昊岳皆有尝禾其河加有尝醪此皆在雍州之域近天子都故加车一乘駵驹四防浐沣涝泾渭长水皆不在大山川数以近咸阳尽得比山川祠而无车乗駵驹之加汉孝文十二年五谷不登诏增修山川羣祀武帝因廵狩礼其名山大川用驹者悉以木偶马代行遇亲祠者乃用驹后汉章帝元和二年诏祀山川百神应礼者魏文帝黄初三年礼五岳四渎咸秩羣祀瘗沈圭璋宋孝武帝大明七年六月有司奏奠祭霍山殿中郎邱景先议宜使太常持节牲以太牢之具羞用酒脯时谷礼以赤璋纁币器用陶匏借用茅席梁令郡国有五岳者置宰祀三人及有四渎若海应祀者皆以孟春仲冬祀之后魏明元帝立五岳四渎庙于桑干水之阴春秋遣有司祭其余山川诸神三百二十四所每岁十月遣祠官诣州鎭徧祠有水旱灾厉则牧守各随其界内而祈谒王畿内诸山川有水旱则祷之太武帝南征造恒山祀以太牢浮河济祀以少牢过岱宗祀以太牢遂临江登歩而还后周大将出征遣太祝以羊一祭所过名山大川隋制祀四鎭东鎭沂山西鎭吴山南鎭会稽山北鎭毉无闾山冀州鎭霍山并就山立祠祀四海东海于会稽县界南海于南海鎭南并近海立祠及四渎并取侧近巫一人主知洒埽并令多植松柏唐武德贞观之制五岳四镇四海四渎年别一祭各以五郊迎气日祭之东岳岱山祭于兖州东鎭沂山祭于沂州东海祭于莱州东渎大淮祭于唐州南岳衡山于衡州南镇会稽山于越州南海于广州南渎大江于益州中岳嵩山于洛州西岳华山于华州西镇吴山于陇州西海及西渎大河于同州北岳恒山于定州北鎭医无闾山于营州北海及北渎大济于洛州其牲皆用太牢祀官以当界都督刺史充先天二年封华岳神为金天王开元十三年封泰山神为天齐王天寳五载封中岳神为中天王南岳神为司天王北岳神为安天王六载河渎封为灵源公济渎封为清源公江渎封为广源公淮渎封为长源公会稽山为永兴公岳山为成德公霍山为应圣公医无闾山为广寜公八载闰六月封太白山为神应公其九州鎭山除入诸岳外并宜封公十载正月以东海为广德王南海为广利王西海为广润王北海为广泽王分命卿监诣岳渎及山取三月十七日一时备礼兼册祭其祭仪具开元礼
　　籍田
　　周制天子孟春之月乃择元辰亲载耒耜置之车右帅公卿诸侯大夫躬耕籍田千亩于南郊冕而朱纮躬秉耒天子三推以事天地山川社稷先古以为醴酪粢盛于是乎取之汉文帝制曰农天下之本遂开籍田朕躬耕以给宗庙粢盛汉旧仪云春始东耕于籍田官祀先农以一太牢百官皆从赐三辅二百里内孝悌力田三老帛种百谷万斛为立籍田仓置令丞谷皆以给天地宗庙羣神之祀以为粢盛景帝诏曰朕亲耕为天下先昭帝幼即位耕于勾盾弄田后汉明帝永平中二月东廵耕于下邳章帝元和中正月北廵耕于懐县其籍田仪正月始耕常以乙日祠先农及耕于乙地昼漏上水初纳执事告祠先农已享耕时有司请行事就耕位天子三公九卿诸侯百官以次耕推数如周法力田种各耰讫有司告事毕是月命郡国守皆劝民始耕魏氏虽天子亲耕籍田而藩鎭阙诸侯百亩之礼晋武帝太始四年正月丁亥帝躬耕籍田于东郊诏曰近代以来籍田止于数歩之中空有慕古之名曾无供祀训农之实而有百官车徒之费今循千亩之制当与羣公卿士躬稼穑之艰难以帅先天下于东郊之南洛水之北乘舆御木辂以耕以太牢祀先农自惠帝之后其礼遂废东晋元年将修耕籍事终不行宋文帝元嘉二十一年将亲耕先立春九日司空大司农京尹令尉度官之辰地八里之外整制千亩中开阡陌立先农坛于中阡西陌南设御耕坛于中阡东陌比将耕宿青幕于耕坛之上皇后帅六宫之人出穜稑之种付籍田令耕日太祝令以一太牢祀先农如帝社仪孟春上辛后吉亥御乗耕根三盖车驾苍驷建青旂着通天冠青帻青衮佩苍玉蕃王以下至六百石皆衣青唯三台武卫不耕不改章服驾出如郊庙仪至籍田侍中跪奏至尊降车临坛大司农跪奏先农已享请皇帝亲耕太史赞曰皇帝三推三反于是羣臣以次耕王公及诸侯五推五反孤卿大夫七推七反士九推九反籍令率其属耕终亩洒种即耰礼毕乃班下州县悉具其礼焉齐武帝永平中耕籍田用丁亥使御史乘马车载耒耜从五辂后梁初依宋齐礼以正月用事不斋不祭天监十二年武帝以啓蛰而耕改用二月乃与百官御事并斋三日沐浴祼飨侍中奉耒耜载于象辂以随木辂之后普通二年又移籍田于建康北岸筑兆域如南北郊别有望耕台在坛东帝亲耕毕登此台以观公卿之推反后魏太武帝天兴二年春始躬耕籍田祭先农用羊一北齐籍田于帝城东南千亩内种赤粱白谷大豆赤黍小豆黑穄麻子大麦小麦色别一顷自余一顷地中通阡陌作祠坛于陌南阡西广输三十六尺四陛三壝四门又为大营于外设御耕坛于阡东陌北每岁正月上辛后吉亥祀先农神农氏于坛上无配飨祭讫亲耕隋制于国南十四里启夏门外置地千亩为坛行籍田之礼播植九谷纳于神仓以拟粢盛穰藁以饷牺牲唐贞观三年正月二十一日太宗亲祭先农籍于千亩之甸武后改籍田坛为先农坛神龙初复改先农坛为帝社坛开元二十三年二月亲祠神农于东郊勾芒配礼毕躬御耒耜籍于千亩之甸时有司进仪注天子三推公卿九推庶人终亩明皇欲重劝耕籍遂进耕五十余歩尽垅乃止耕毕辇还斋宫大赦侍耕执牛官皆加级赐帛其仪备开元礼
　　先蚕
　　周制仲春天官内宰诏后帅外内命妇治蚕于北郊以为祭服天子诸侯必有公桑汉皇后蚕于东郊后汉皇后四月帅公卿列侯夫人蚕祠先蚕礼以少牢魏文帝黄初七年皇后蚕于北郊依周典也晋武帝太康六年蚕于西郊与籍田对其方也先蚕坛髙一丈方二丈为四出陛陛广五尺在皇后采桑坛东南帷宫外门之外而东南去帷宫盖十丈在蚕室西南桑林在其东取列侯妻六人为蚕母蚕将生择吉日皇后着十二筓歩揺依汉魏故事衣青衣乗油画云母安车驾六騩【音贵】马女尚书着貂蝉佩玺陪乗载筐钩公主三夫人九嫔世妇诸太妃太夫人及县乡君郡公侯特进夫人外世妇命妇皆歩揺衣青各载筐钩从蚕先桑二日蚕宫生蚕着簿上躬桑日皇后未到太祝令质明以太牢告祠谒者一人监祠祠毕撤馔颁余胙于从桑及奉祠者皇后至西郊升坛公主以下陪列坛东皇后东面躬桑采三条诸妃公主各采五条乡县以下各采九条悉以桑授蚕母还蚕室事讫皇后还便座公主以下乃就位设飨宴赐绢各有差江左至宋孝武大明四年始于台城西白石里为蚕所设兆域置大殿又立蚕观北齐为蚕坊于京城北之西去皇宫十八里外有蚕宫方九十歩墙髙一丈五尺其中起蚕室二十七口别殿一区置蚕宫令丞宦者为之每岁季春谷雨后吉日使公卿以一太牢祠先蚕黄帝于蚕坛上无配如祀先农礼讫皇后因亲桑于坛备法驾服鞠衣乗重翟帅六宫升桑坛东陛即御座女尚书执筐女尚衣执钩立坛下皇后降自东陛执筐者处右执钩者居左蚕母在后乃躬桑三条讫升坛即御座内命妇以次就桑服鞠衣者采五条展衣七条褖衣九条以授蚕母还蚕室切之授世妇洒一簿凡应桑者并复本位后乃降坛还便殿改服设劳酒颁赉而还后周制皇后乗翠辂率六宫三妃三【音妇官名】御媛御婉三公夫人三孤内子至蚕所以一少牢亲祭进奠先蚕西陵氏神礼毕降坛令二嫔为亚献终献因以躬桑隋制先蚕坛于宫北三里为坛髙四尺季春上已皇后服鞠衣乘重翟率三夫人九嫔内外命妇以一太牢制币祭先蚕于坛上用一献之礼祭讫就桑位于坛东面尚功进金钩典制奉筐皇后采三条反钩命妇各依班采五条九条世妇于蚕母受切桑洒讫皇后乃还唐显庆元年三月辛巳皇后武氏先天三年三月辛夘皇后王氏乾元二年三月己巳皇后张氏并有事于先蚕其仪备开元礼











　　通志卷四十二
&lt;史部,别史类,通志&gt;
　　钦定四库全书
　　通志卷四十三
　　宋　右　廸　功　　郑　樵　渔　仲　撰
　　礼略第二
　　吉礼下
　　宗庙　时享【荐新附】祫禘　功臣配享　天子七祀【诸侯附】上陵【拜扫及诸节上食附】释奠　祀先代帝王【名臣附】老君祠【先贤附】孔子祠【先儒附】太公庙　廵狩　封禅厯代所尚　享司寒【藏氷开氷附】禜　苇茭桃梗【禳祠】髙禖　祓禊　诸杂祠
　　宗庙
　　唐虞立五庙其祭尚气先迎牲杀于庭取血吿于室以降神然后奏乐尸入王祼以郁鬯夏氏因之商制七庙周制小宗伯掌建国之神位宗庙在左王立七庙一坛一墠曰考庙曰王考庙曰皇考庙曰显考庙曰祖考庙皆月祭之逺庙为祧有二祧享尝乃止去祧为坛去坛为墠坛墠有祷焉祭之无祷乃止去墠曰鬼天子迁庙之主以昭穆合藏于二祧之中汉髙帝令诸侯都皆立上皇庙髙帝崩孝惠即位令奉常叔孙通定宗庙仪法帝东朝太后长乐宫及间往以数跸烦民乃作复道武库南通奏曰陛下何自筑复道髙帝寝衣冠月出防髙庙子孙奈何乘宗庙道上行哉帝惧曰急壊之通曰人主无过举今已作百姓皆知之矣愿陛下为原庙渭北衣冠月出游之益广宗庙大孝之本帝乃立原庙又尊髙帝庙为太祖庙景帝尊孝文庙为太宗庙所常幸郡国令各立太祖庙至宣帝太始二年复尊孝武庙为世宗庙凡所廵狩亦立焉凡祖宗庙在郡国者六十八合百六十七所而京师自髙祖下至宣帝与太上皇悼皇考各于陵旁立庙并为百七十六又园中各有寝便殿寝日四上食庙嵗二十五祠便殿嵗四祠元帝时丞相韦元成等言春秋之义父不祭于支庶之宅元帝罢郡国庙以髙皇帝为太祖孝文皇帝为太宗孝景皇帝为昭孝武皇帝为穆孝昭与孝宣俱为昭皇考庙亲未尽太上孝惠庙皆亲尽冝毁太上庙主冝瘗园孝惠帝为穆主迁于太庙寝园皆罢修后汉光武皇帝建武二年立髙庙于雒阳四时祫祀髙帝为太祖文帝为太宗武帝为世宗如旧三年正月立亲庙雒阳祀父南顿君以上至舂陵节侯时冦贼未平祀仪未设至十九年中郎将张纯等议礼人子事大宗降其私亲故孝宣帝以孙后祖为父立庙于奉眀曰皇考庙于是议立平哀成元帝庙代今亲庙兄弟以下使有司祠冝为南顿君立皇考庙祭上至舂陵节侯羣臣奉祠诏以宗庙处所未定且祫祭髙庙其成哀平且祠祭长安故髙庙其南阳舂陵嵗时各且因故园庙祭祀园庙去太守治所逺者在所令长行太守事侍祠惟孝宣帝有功徳其上尊号曰中宗于是雒阳髙庙四时加祭孝宣孝元凡五帝其西庙成哀平三帝主四时祭于故髙庙东庙京兆尹侍祠冠衣车服如太常祠陵庙之礼皇考南顿君以上至节侯皆园庙所在郡县侍祠眀帝以光武中兴更为起庙尊号曰世祖庙以元帝于光武为穆故虽非宗不毁也后遂为常眀帝遗诏遵俭无起寝庙藏主于世祖庙更衣孝章初不敢违以更衣有小别上尊号曰显宗庙间祠于更衣四时合祭于世祖庙章帝遗诏无起寝庙如先帝故事和帝初不敢违上尊号曰肃宗后帝承遵皆藏主于世祖庙积多无别是后显宗但为陵寝之号灵帝时京都四时所祭髙庙五主世祖庙七主少帝三陵追尊后三陵凡牲用十八太牢皆有副倅故髙庙三主亲毁之后亦但殷祭之嵗奉祠献帝初平中董卓与蔡邕等以和帝以下功徳无殊而有过差不应为宗及余非宗者追尊三后皆奏毁之四时所祭髙庙一祖二宗及近帝四凡七帝魏文帝受禅追尊大父曰大皇帝考曰武皇帝以洛亰宗庙未成乃祠武帝于建始殿亲执馈奠如家人礼明帝太和三年又追尊髙祖大长秋曰髙皇夫人呉氏曰髙皇后并在邺庙之所祠则文帝之髙祖处士会祖髙皇祖太皇帝共一庙考太祖武皇帝特一庙百代不毁然则所祠止于亲庙四室也其年十一月洛京庙成则以亲尽迁处士主置园邑使宗正曹恪持节迎髙祖以下神主共一庙犹为四室而已景初元年六月羣公更奏定七庙之制曰武皇帝肇建洪基为魏太祖文帝继天革命为魏髙祖上集成大命冝为魏烈祖于太祖庙北为二祧其左为文帝庙号曰髙祖昭祧其右拟眀帝号曰烈祖穆祧三祖之庙万世不毁其余四庙亲尽迭迁一如周后稷文武庙祧之礼晋武帝即位追尊皇祖宣王为宣皇帝伯考景王为景皇帝考文王为文皇帝权立一庙后用魏庙追祭征西将军豫章府君颍川府君亰兆府君与宣帝景帝文帝为三昭三穆是时宣皇未升太祖虚位所以祠六代与景帝为七庙六年因庙陷当改脩创羣臣议奏曰古者七庙异所自冝如礼又曰古虽七庙自近代以来皆庙七室于礼无废于情为叙亦随时冝也东晋元帝上继武帝于礼为祢如汉光武上继元帝故事时西亰神主陷于虏庭江左建庙皆更新造寻以登怀帝之主又迁颍川府君位虽七室其实五世盖以兄弟为世数故也于时百度草创毁主权居别室太兴三年将祭愍帝之主乃更定制还复豫章颍川于昭穆之位及元帝崩则豫章复迁至眀帝崩而颍川又迁犹十室也于时续广太庙故三迁主并还西储名之曰祧以准逺庙成帝咸康五年始作武悼皇后神主祔庙配飨世祖成帝崩而康帝承统以兄弟一代故不迁京兆始十一室也康帝崩穆帝立京兆迁入西储同谓之祧如前三祖迁主之礼故正室犹十一也穆帝崩而哀帝海西并为兄弟无所登除咸安之初简文皇帝上继元皇帝于是颍川京兆二主复还昭穆之位简文崩颍川又迁孝武帝太元十六年始改作太庙殿正室十四间东西储各一间合十六间栋髙八丈四尺备法驾迁神主于行庙及孝武崩亰兆又迁如穆帝之世四祧故事宋武帝即尊位祠七代为七庙永初初追尊皇考为孝皇帝皇妣赵氏为穆皇后三年孝懿萧皇后崩又祔庙髙祖崩神主升庙犹昭穆之序始魏晋之制虚太祖之位文帝元嘉初追尊所生胡媫妤为章皇太后立庙于太庙西其后孝武昭太后眀帝宣太后并祔章太后庙齐髙帝追尊父为宣皇帝母为昭皇后七庙梁武帝受禅迁神主于太庙为三昭三穆凡六庙追尊皇考为文皇帝皇妣为徳皇后庙号太祖皇祖特进以上皆不追尊拟祖迁于上而太祖之庙不毁与六亲庙为七皆同一堂共庭而别室陈依梁制七庙如礼初文帝入嗣而皇考始兴昭烈王庙在始兴国谓之东庙天嘉中徙神主祔于梁之小庙改曰国庙祭用天子仪后魏之先居于漠北凿石为祖宗之庙于乌洛侯国西北眀元帝永兴四年立太祖道武帝庙于白登山嵗一祭具太牢帝亲奉无常月又于白登西太祖旧逰之处立昭成献明太祖庙常以九月十月之交帝亲祭牲用马牛羊又亲行防刘之礼孝文太和三年六月亲谒七庙十五年四月改营太庙诏曰祖有功宗有徳后者不得擅祖宗之名居二祧之庙令述尊先志冝制祖宗之号烈祖有创业之功世祖有拓之徳冝为祖宗百代不迁而逺祖平文功未多于昭成然庙号为太祖道武建业之勲髙于平文庙号为烈祖比校似为未允朕今奉尊道武为太祖而立二祧余皆以次而迁十九年迁都洛邑二月诏曰太和庙已就神仪灵主冝时奉宁可尅五月奉迁于庙其出金墉之仪一准出代都太和之式入新庙之典可依近至金墉之轨其威仪卤簿如出代庙百官奉迁冝可省之但令朝官四品以上侍官五品以上宗室奉迎北齐文宣帝受禅置六庙献武以下不毁以上则递毁并同庙而别室既而迁神主于太庙文襄文宣并太祖之子文宣初疑其昭穆之次欲别立庙众议不同至二年秋始祔太庙四时并腊凡五祭禘祫如梁制后周之制思复古之道乃右宗庙而左社稷闵帝受禅追尊皇祖为徳皇帝父文王为文皇帝庙号太祖拟祖以上三庙递迁至太祖不毁其下相承置二昭二穆为五焉眀帝崩庙号世宗武帝崩庙号髙祖并为祧庙不毁隋文帝受命遣兼太保宇文善等奉防诣同州吿皇考桓王庙兼用女巫同家人之礼追尊桓王为武元皇帝皇妣为元眀皇后奉迎神主归于京师改周制左宗庙而右社稷宗庙未言始祖又无受命之祧自髙祖以下置四亲庙同殿异室一皇髙祖太原府君庙二皇曾祖康王庙三皇祖献王庙四皇考太祖武元皇帝庙拟祖迁于上而太祖之庙不毁至炀帝立七庙太祖各一殿准周文武二祧与始祖而三余并分室而祭唐武徳元年追尊号髙祖曰宣简公会祖曰懿王祖曰景皇帝考曰元皇帝法驾迎神主祔于太庙始享四室贞观九年髙祖崩诏增脩太庙中书侍郎岑文本议曰祖郑元者则陈四庙之制述王肃者则引七庙之文贵贱混而莫辩是非纷而不定春秋糓梁及礼记王制祭法礼噐孔子家语并云天子七庙诸侯五庙大夫三庙士一庙尚书咸有一徳曰七世之庙可以观徳至于孙卿孔安国刘歆班彪父子孔昆虞憙干寳之徒商较今古咸以为然故其文曰天子三昭三穆与太祖之庙而七是以晋宋齐梁皆依斯义立亲庙六若使违羣经之正説从累代之疑议背子雍之笃论遵康成之旧学则天子之礼下逼于人臣诸侯之制上僭于王者非所谓尊卑有序名位不同者也臣等参详请依晋宋故事立亲庙六其祖宗之制式遵旧典制从之于是增修太庙始崇农府君及髙祖神主并旧四室为六室开元十年加置九庙移中宗神主就正庙仍创立九室其后制献祖懿祖太祖世祖髙祖太宗髙宗中宗睿宗太庙九室也
　　时享【荐新附】
　　有虞氏四时之制春曰禴夏曰禘秋曰尝冬曰烝其祭尚气郊特牲云血腥爓祭用气也法先迎牲杀之取血吿于室以降其神然后用乐而行祭事其祭贵首夏氏时祭之名因有虞其祭贵心商人禴禘尝烝亦因虞夏之制王制云春禴夏禘秋尝冬烝其祭尚声郊特牲云臭味未成涤荡其声乐三阕然后出迎牲声音之号所以昭吿于天地之间也其祭贵肝周祭春曰祠夏曰禴秋曰尝冬曰烝以禘为殷祭之名其祭尚臭郊特牲云周人尚臭灌用鬯臭郁合鬯臭隂达于渊泉既灌然后迎牲致隂气也其祭贵肺行九献之礼其四时新物皆先荐寝庙而后食二月献羔氷四月以彘尝麦七月登糓八月尝麻九月尝稻十二月尝鱼汉惠帝时叔孙通曰古者有春尝果方今樱桃熟可献宗庙诸果之献由此兴后汉光武帝建武二年正月立髙庙于雒阳四时祫祀髙帝为太祖文帝为太宗武帝为世宗如旧余帝不祀四时春以正月夏以四月秋以七月冬以十月及腊一嵗五祀灵帝时京都四时所祭髙庙五主世祖庙七主少帝三陵追尊后三陵凡牲用十八太牢古不墓祭汉诸陵皆有园寝承秦所为也説者以为古宗庙前庙后寝以象人君之居前有朝后有寝月令有先荐寝庙诗称寝庙奕奕言相通也庙以藏主以四时祭寝有衣冠几杖象生之具以荐新物秦始出寝起于墓侧汉因而弗改故陵上称寝殿起居衣服象生人之具建武以来闗西诸陵以乆逺但四时特牲祀天子每幸长安谒诸陵乃太牢祠自雒阳诸陵至灵帝皆以晦望二十四气伏腊及四时祀庙日上饭太官送用物园令食监典省其亲陵所宫人随鼓漏理被枕具盥水陈严具魏初髙堂隆云按旧典天子诸侯月有祭祀其孟则四时之祭也三牲黍稷时物咸备其仲月季月皆荐新之祭也大夫以上将之以羔或加以犬不备三牲也士以豚庶人则唯其时冝鱼鴈可也皆有黍稷礼噐曰羔豚而祭百官皆足太牢而祭不必有余羔豚则荐新之礼也太牢则时祭之礼也诗云四月其蚤献羔祭韭周之四月则夏之二月也月令仲春天子乃献羔氷季春之月天子始乘舟荐鲔仲夏之月天子乃以雏尝黍咸荐之寝庙此则仲季月荐新之礼也宋四时祭祀将祭必先夕牲皇帝散斋七日致斋三日百官掌事者亦如之致斋之日御太极殿幄坐着绛纱袍黒介帻通天金博山冠祠之日车驾出百官应斋从驾上水一刻皇帝着平冕龙衮服升金根车到庙北门治礼谒者各引太乐令太常光禄勲三公等皆入在位皇帝降车入庙脱舄盥及洗爵讫升殿初献奠爵乐奏太祝令跪读祝文讫进奠神座前皇帝还本位愽士引太尉亚献讫谒者又引光禄勲终献皇帝不亲祠则三公行事而太尉初献太常亚献光禄勲终献齐永眀元年正月诏太庙四时祭荐宣皇帝麫起饼鸭孝皇后笋鸭卵脯醤炙白肉髙皇帝荐肉脍葅羮昭皇后炙鱼皆所嗜也梁武帝宗庙四时及腊一嵗五享天监十六年诏曰夫神无常飨飨于克诚所以西邻禴祭实受其福宗庙祭祀犹有牲牢无益至诚有累防道自今四时烝尝外可量代八座议以大脯代一元大武八座又奏既停宰杀无复省牲之事请立省馔仪其众官陪列并同省牲帝从之又诏今虽无复用腥犹有脯脩之类即之幽眀义为未尽更可详定悉荐时蔬左丞司马筠等参议大饼代脯余悉用蔬菜从之于是至敬殿景阳台立七庙座月中再设浄馔自是讫于台城破诸庙遂不血食陈制一嵗五祠谓春夏秋冬腊也每祭共以一太牢始祖以三牲首余唯骨体而已后魏孝文皇帝太和六年十一月将亲祀七庙有司依礼具仪于是羣官议曰昔有虞亲防祖考来格商宗躬谒介福攸降大魏七庙之祭依先庙旧事多不亲谒今陛下孝诚发中思亲执祀稽今古义礼之常典臣等谨按旧章并采汉魏故事撰服冠屦牲牢之具罍洗簠簋爼豆之器百官助祭位次乐官节奏之引升降进退之法别集为亲拜之仪制可于是帝乃亲祭其后四时常祀皆亲之北齐制春祀夏禴秋尝冬烝皆以孟月凡四祭每祭室一太牢武成帝始以皇后亚献河清中定令四时祭庙及元日庙庭并设庭燎二所后周之制其四时祭各于其庙亦以皇后亚献其仪与北齐同所异者皇后亚献讫后又荐加豆之笾其实菱芡芹葅兎醢冢宰终献讫皇后亲彻豆降还版位然后太祝彻焉隋四时之祭各以太牢四时荐新于太庙有司行事而不出神主祔祭之礼并准时享唐四时各以其孟月享太庙室各用一太牢若品物时新堪进御者有司先送太常仍以滋味与新物相冝者配之太常卿及少卿一人奉荐太庙有司行事不出神主
　　祫禘
　　古者天子诸侯三年丧毕皆合先祖之神而享之以生有庆集之懽死亦备合食之礼因天道之成而设禘祫之享皆合先祖之神而享之虞夏先王崩新王元年二年丧毕而祫三年春特禴夏特禘秋特尝冬特烝四年春特禴夏祫禘秋祫尝冬祫烝每间嵗皆然以终其世商人先王崩新王二年丧毕而祫三年春特禘夏特禴秋特尝冬特烝四年春特禘夏祫禴秋祫尝冬祫烝周制天子诸侯三年丧毕禫祭之后乃祫于太祖来年春禘于羣庙尔后五年再殷祭一禘一祫禘以夏祫以秋祫祭之礼大宗伯出髙祖以下木主守祧出先王先公祧主皆入太祖后稷庙中于室中之奥西壁下东面布太祖后稷位尸在东北面太祖之子于席前之北南面为昭次昭之子在南方北面相对为穆以次而东孙与王父并列直至祢其尸各居木主之左凡七尸用九献禘祭之礼一如祫祭所异者但祭毁庙以上不及亲庙其神主按郑康成禘祫志云大王王季以上迁主祭于后稷之庙其坐位与祫祭同文武以下迁主若穆之迁主祭于文王之庙文王居室之奥东面文王孙成王居文王之东而北面以下穆主直至亲尽之祖以次继而东皆北面无昭主若昭之迁主祭于武王之庙武王亦居室之奥东面其昭孙康王亦居武王之东而南面以次亦继而东直至亲尽之祖无穆主也其尸位后稷庙中后稷尸一昭穆尸各一文王庙中文王尸一穆尸共一武王庙中武王尸一昭尸共一后汉光武建武二十六年诏问张纯禘祫之礼不行防年纯奏旧制三年一祫毁庙之主合食髙庙存庙主未尝合元始五年始行禘礼父为昭南向子为穆北向父子不并坐而孙从王父禘以夏四月阳气在上隂气在下故以正尊卑祫以冬十月五糓成熟物备礼成故骨肉合饮食今祖宗庙未定且合祭髙庙遂以为常后以三年冬祫五年夏禘之时但就陈祭毁庙主而已谓之殷祭太祖东而惠文武元四帝为昭景宣二帝为穆惠景昭三帝非殷祭时不祭也魏眀帝太和四年六月武宣皇后崩至六年三月有司以今年四月禘吿王肃议曰按春秋鲁闵公二年夏禘于庄公是时缞绖之中至二十五月大祥便禘不复禫故讥其速也去四年六月武宣皇后崩二十六日晚葬除服即吉四时之祭皆亲行事今当计始除服日数当如礼湏至禫月乃禘东晋升平五年五月穆帝崩十月殷祭兴宁三年二月哀皇帝崩眀年太和元年五月皇后庾氏崩十月殷祭太元二十一年十月应殷祭其九月孝武崩至隆安三年国家大吉乃殷祭元兴三年夏应殷祭太常博士徐干等议应用孟秋进用孟冬时安帝义熙三年当殷祭御史中烝范防议以章后丧未一周不应殷祠时从太常刘瑾议小君之丧不以废大礼往元兴三年四月不得殷祀进用十月若计常限今当用冬若更起端则应四月时尚书奏从领司徒王谧议反初四月为殷祠之始徐邈议祫三时皆可者盖丧终则吉而祫服终无常故祫随所遇唯春不祫故曰特礿非殷祀常也宋制殷祭皆即吉乃行文帝元嘉六年祠部定十月三日殷祀十三烝礼孝武大眀七年二月有司奏四月应殷祠若事中未得用孟秋诏从之梁武帝初用谢广议三年一禘五年一祫谓之殷祭禘以夏祫以冬后魏孝文帝太和十三年诏曰郑康成云天子祭圆丘曰禘祭宗庙大祭亦曰禘三年一祫五年一禘祫则毁庙羣庙之主于太祖庙合而祭之禘则増及百官配食者审谛而祭之鲁礼三年丧毕而祫明年而禘圆丘宗庙大祭俱称禘祭有两禘明也王肃又云天子诸侯皆禘于宗庙非祭天之祭郊祀后稷不称禘宗庙称禘禘祫一名也合祭故称祫禘而审谛之故称禘非两祭之名三年一祫五年一禘总而互举故称五年再殷祭不言一禘一祫断可知矣然以祫为一祭王义为长以圆丘为禘与宗庙大祭同名郑义亦为当今互取郑王二义禘祫并为一名从王禘是祭圆丘大祭之名上下同用从郑永为定式北齐延昌四年正月宣武帝崩孝明即位三月时议来秋七月应祫祭于太祖太常卿崔亮上言曰今宣武皇帝主虽入庙然烝尝时祭犹别寝室至于祫祭冝存古典按礼三年丧毕祫于太祖明年春禘于羣庙又按杜元凯云卒哭而除三年丧毕而禘愚谓来秋七月祫祭应停宜待年终乃后祫禘从之唐前上元三年有司祫享于太祖庙时议者以礼纬三年一祫五年一禘公羊云五年而再殷祭两义互文莫能断太学愽士史元璨议曰按礼记正义列郑康成禘祫志云春秋僖公三十三年十二月薨文公二年八月丁卯大事于太庙公羊云大事者何祫也是三年丧毕新君二年当祫明年春禘于羣庙僖公宣公八年皆有禘则后禘去前禘五年以此定之则新君二年祫三年禘自尔之后五年而再殷祭则六年当祫八年当禘又昭公十年齐归薨至十三年丧毕当祫为平邱之会冬公如齐至十四年祫十五年禘云有事武宫是也至十八年祫二十年禘二十三年祫二十五年禘昭公二十五年有事于襄宫是也如上所云则禘后隔三年祫以后隔二年禘此则有合礼经不违传义自此禘祫之祭依璨议
　　臣谨按杜佑议曰圣人制礼合诸天道使不数不怠故有四时之制焉而又设殷祭者因天道之成以申孝顺之心用尽事终之理禘祫二礼俱是大祭先贤所释义各有殊马融王肃皆云禘大祫小郑康成注二礼以祫大禘小贾逵刘歆则云一祭二名礼无差降数家之説非无典据至于宣通经训郑义为长诚以礼经及春秋所书皆祫大于禘按春秋公羊传云大事于太庙大事者祫也祫者毁庙之主陈于太祖未毁庙之主皆升合食于太祖至于禘则云禘于庄公禘于禧公既不于太祖则小于祫也又逸礼记禘于太庙之礼云毁庙之主皆升合食而立二尸又按韩诗内传云禘取毁庙之主皆升合食于太祖则禘小于祫也祫则羣庙之主悉升于太祖庙禘者各于其庙而行祭礼二祭俱及毁主禘之时文王以上毁主自在后稷庙而祭文王以下毁主自在二祧之庙而祭禘则小于祫而大于四时也曽子问主夫子云自非祫祭七庙五庙无虚主而不言禘小于祫眀矣其祫备五齐三酒禘唯四齐三酒祫则备六代之乐禘则四代而下又无降神之乐以示其阙也
　　功臣配享
　　盘庚云兹子大享于先王尔祖其从与享之周制凡有功者铭书于王之太常祭于大烝司勲诏之汉制祭功臣于庭生时侍燕于堂死则降在庭位与士庶为例魏髙堂隆议曰按先典祭祀之礼皆依生前尊卑之序以为位次功臣配食于先王像生时侍防燕礼大夫以上皆升堂以下则位于庭其余则与君同牢至于俎豆荐羞唯君备公降于君卿大夫降于公士降于大夫使功臣配食于烝祭所以尊崇其徳明其勲以劝嗣臣也议者欲从汉氏祭之于庭此为贬损非宠异之位也贵者取贵骨贱者取贱骨今使配食者因君之牢以贵贱为俎庶合事冝周志曰勇则害上不登于明堂共用谓之勇言有勇而无义死不登堂而配食此则配食之义位在堂之明审也下为北面三公朝立之位耳燕则脱屦升堂不在庭也晋散骑常侍任茂议按魏功臣配食礼叙六功之勲祭陈五祀之品或祀之于一代或传之于百代盖社稷五祀所谓传之于百代者古之王臣有明徳大功若勾龙之能平水土柱之能树百糓则祀社稷异代不废也昔汤既胜夏欲迁其社不可乃迁稷周弃徳可代柱而勾龙莫废也若四叙之属分主五方则祀为贵神传之异代载之春秋非此之类则虽明如咎繇勲如伊尹功如吕尚各于当代祀之不祭于异代也然则伊尹于商虽有王功之茂不配食于周之清庙以今之功臣论其勲绩比咎繇伊尹吕尚犹或未及凡云配食各配食于主也今主迁庙臣冝从飨大司马石苞等议魏代功臣冝归之陈留国使脩常祀允合事理唐贞观十六年有司言礼功臣配享于庙庭禘享则不配依令禘祫之日功臣并得配享请集礼官学士等议太常卿韦挺等议曰古者臣有大功享禄其后子孙率礼洁粢丰盛礿祠烝尝四时不辍国家大祫又得配享焉所以昭明其勲尊崇其徳以劝嗣臣也其禘及时享功臣皆不应享故周礼六功之官皆配大烝而已先儒皆以大烝为祫祭梁初误禘功臣左丞何佟之駮议武帝允而依行降暨周齐俱遵此义礼禘无配功臣理不可易从之其仪具元礼
　　天子七祀【诸侯附】
　　商制天子祭五祀户一灶二中霤三门四行五也嵗徧【凡祭五祀于庙门户主出入灶主饮食中霤主堂室居处行主道路】诸侯大夫与天子同周制王为羣姓立七祀曰司命曰中霤曰国门曰国行曰泰厉曰户曰灶诸侯为国立五祀曰司命曰中霤曰国门曰国行曰公厉大夫立三祀曰族厉曰门曰行嫡士立二祀曰门曰行庶人立一祀或立霤灶或立户汉立五祀白虎通云户一祀【春祭】灶二祀【夏祭】门三祀【秋祭】井四祀【冬祭】中霤五祀【六月祭】嵗一徧有司行事礼颇轻于社稷【祭祀天子诸侯以牛因四时祭物也祀户以牛灶以鸡中霤以牛门以犬井以豕或曰中霤用牛不得用牛者用豕井用鱼也】后汉建武初有五祀之祭门户井灶中霤也有司掌之其祀简于社稷矣人家祀山神门户【山即厉也鬼有归所乃不为厉】魏武王始定天下兴复旧祀而造祭五祀门户井灶中霤也晋傅元云帝之都城冝祭一门正宫亦祭一门正室祭一户井灶及中霤各择其正者祭之以后诸祀无闻唯司命配享于南郊坛隋制其司命户以春灶以夏门以秋行以冬各于享庙日中霤则以季夏祀黄郊日各命有司祭于庙西门道南牲以少牢唐初废七祀唯季夏祀祭中霤元中制礼祭七祀各因时享祭之于庙庭司命户以春灶以夏门厉以秋行以冬中霤以季夏其仪具开元礼
　　上陵【拜扫及诸节上食附】
　　三代以前无墓祭至秦始出寝起于墓侧汉因秦上陵皆有园寝故称寝殿起居衣服象生人之具古寝之意也后汉都雒阳以闗西诸陵乆逺但四时特牲祀每帝西幸即亲谒其雒阳陵毎正月上丁郊庙毕以次上陵百官四姓亲家妇女公主诸王大夫【袁宏汉纪曰明帝永平元年为外戚樊氏郭氏隂氏马氏诸子弟立学号曰四姓小侯独防曰凡与先后有葛者】外国朝者侍子郡国计吏防陵昼漏上水大鸿胪设九賔随立寝殿前【薛琮曰九賔谓王侯公卿二千石六百石下及吏匈奴侍子共九等也】钟鸣谒者引客羣臣就位如仪乘舆自东厢下太常导出西向拜止旋升于阶拜神座退后公卿羣臣谒神座太官上食太常乐奏食举舞文始五行之舞【文始舞者本舜韶舞也髙祖更名文始以示不相袭也五行舞者本周舞也秦始皇更名五行之舞也】礼乐阕羣臣受赐食毕郡国上计吏以次前当神轩吿其郡糓价民所疾苦欲神知其动静孝子事亲尽敬爱之心也最后亲陵遣计吏赐之带佩八月饮酎上陵礼亦如之灵帝以晦朔二十四气伏腊及四时祠庙日于陵所上饭宫人随鼓漏理被枕盥水陈严具魏文帝诏曰先帝躬履节俭遗诏省约子以述父为孝臣以系事为忠古不墓祭皆设于庙先帝髙平陵上殿皆毁坏车马还廐衣服藏府以从先帝俭徳之志遂革上陵之礼文帝自作终制又曰夀陵无立寝殿造园邑自后园邑寝殿遂絶及齐王在位九载始一谒髙平陵晋宣王遗令子弟羣官皆不得谒陵景文遵防至武帝犹再谒崇阳陵【景帝陵】一谒峻平陵【文帝陵】然遂不敢谒髙原陵【宣帝陵】至恵帝复止也东晋元帝崩后诸公始有谒陵之事盖由眷同友执率情而举也成帝时中宫亦年年拜陵议者以为非礼遂止以为定制穆帝防冲禇太后临朝又拜陵至孝武崩骠骑将军防稽王道子曰今虽权制释服至于朔望诸节自应展情陵所以一周为断于是至陵变服单衣烦凟无准非礼也及安帝元兴元年左仆射桓谦奏百僚拜陵起于中兴非晋旧典积习生常遂为近法寻武帝诏乃不使人主诸王拜陵及义熙初又复江左之旧宋文帝每嵗正月谒初宁陵【武帝陵】孝武明帝亦每嵗拜初宁长宁陵【文武陵】后魏太和十六年九月辛未孝文帝哭于文明太后陵左终日不絶声素幕越【音活】席为次侍臣侍哭壬申孝文又哭如昨帝二日不御食癸酉朝中夕三时哭拜于陵前夜宿鉴元殿甲戍帝拜哭辞陵还永乐宫唐贞观十三年太宗朝于献陵先设黄麾仗周衞陵寝至质明七庙子孙及诸侯百僚蕃夷君长皆陪列于司马门内太宗至小次降舆纳屦哭入闗门西再拜恸絶不能兴礼毕改服入于寝躬亲执馔阅视髙祖先后服御之物悲恸左右侍御者莫不歔欷礼毕太宗出自寝宫歩过司马门泥行二百余步上入寝哭踊絶于地进至东阶西面再拜号恸乆之乃进太牢之馔加珍羞具品引太尉无忌司空绩越王贞赵王福曹王明及左屯卫将军程知节并入执爵进爼上至神座前拜哭奠馔阅先帝先后衣服拜辞讫行哭出寝北门乃御小辇还宫髙宗永徽二年有司言谨按献陵三年之后每朔及月半上食其冬夏至伏腊清明社等节日亦上食其昭陵请依献陵故事上从之六年正月谒于昭陵有司先设仪衞于陵寝质明七庙子孙二王后百僚州镇蕃牧四夷君长等并陪列于位皇帝降辇入次易服出次行哭就位再拜僻踊恸絶礼毕又改服奉谒寝宫其妃嫔公主先于神座左右侍列如平生帝入寝门即哭瞻视幄座踊絶于地进至东阶西面再拜号哭乃进牢馔珍羞引三公诸王并入执爵进爼帝至神座前再拜哭自奠馔阅先帝先后衣服更増感絶拜辞讫行哭出寝北门中宗景龙中毎日奠祭太常博士彭景直上疏曰谨按三礼无诸陵日祭之事又按礼论谯周祭志云天子之庙始祖及髙祖祖考皆毎月朔加荐新以象平生朔食也谓之月祭二祧之庙时祭无日祭之文又郑氏注仪礼云月朔月半犹平常之朝夕也大祥之后即四时焉此则古者祭皆在庙近代以来始分月朔月半及诸节日祭于陵寝至后汉陵寝致祭无明文自魏三祖以下不于陵寝致祭并附于古礼至江左亦不崇园寝及齐梁陈其祭无闻今参详以为三礼者不刋之书外传所记不与经合不可依凭其诸陵请准礼停日祭不从诏干陵冝依旧朝晡进奠昭献二陵毎日一进以为常式旧制毎年四季之月常遣使往诸陵起居太常博士唐绍上疏曰自安宅兆礼不祭墓当谓送形而往山陵为幽静之宫迎精而返宗庙为享荐之室但以仲月命使廵陵卤簿衣冠礼容必备自天授以后时有起居因循至今乃为常事起者以起动为称居者以居止为名敢辞命使劳烦但恐不安灵域又降诞之日穿针之辰皆以续命为名时人多有进奉今圣灵日逺仙驾难攀进止起居恐乖先典请停四季及降诞并节日起居陵使但准式二时廵陵庶合礼经不从开元二十年四月制曰寒食上墓礼经无文近代相传浸以成俗士庶有不合庙享何以用展孝思冝许上墓同拜扫礼不得作乐仍编入五礼永为定式二十三年四月勅献昭干定桥恭六陵朔望上食嵗冬至寒食日各设一祭如节祭共朔望日相逢依节祭料桥陵除此日外仍每日进半口羊食天宝二年七月勅诗着授衣令存休澣在于臣子犹及恩私防事园陵未标令式自今以后每至九月一日荐衣于陵寝贻范千载庶展孝思
　　臣谨按上陵之礼谢承汉书曰灵帝建宁五年正月车驾上原陵蔡邕为司徒掾从上行到陵见其仪慨然谓同座者曰闻古不墓祭朝廷有上陵之礼始为可损今见其仪察其本意乃知孝明帝至孝恻隐不可易旧或曰本意云何昔京师在长安时其礼不可尽得闻也光武即世始于此明帝嗣位逾年羣臣朝正感先帝不复闻见此礼乃率公卿百僚就园陵而创焉尚书阶西设神座天子事亡如事存之意也茍先帝有葛之属男女毕会王侯大夫郡国计吏各向神座而言庶几先帝神魂闻之以明帝圣孝之心亲服三年乆在园陵初兴此仪仰察几筵下顾羣臣悲切之心必不可堪邕见太傅胡广曰国家礼有烦而不省者不知先帝之用心周宻之至于此也广曰然子冝载之以示学者邕退而记焉又按饮酎之礼丁孚汉仪曰酌金律文帝所加以正月旦作酒八月成名曰酎酒因令诸侯助祭贡金汉律金布令诸侯列侯各以民口数率千口奉金四两竒不满千口至五百口亦四两皆会酎少府受又九真交趾日南者用犀角二长九寸以上若玳瑁甲一郁林用象牙长三尺以上若翡翠各二十准以当金汉旧仪曰皇帝于八月酎车驾夕视牲以鉴燧取水于月取火于日为明水火左袒以水沃牛右肩手执鸾刀以切牛毛荐之而即更衣侍中上熟乃祀
　　释奠
　　周制凡始立学必释奠于先圣先师及行事必以币凡学春官释奠于先师秋冬亦如之【官谓礼乐诗书之官也周礼凡有道者有徳者使教焉死则以为乐祖祭于瞽宗此谓先师之类不言夏从春可知释奠者设荐馔酌奠而已无迎尸以下之事】始立学者既衅器用币【礼乐之器成则衅之又用币吿先圣先师以器成也】然后释莱【祭莱示敬道也郑康成曰礼先圣先师也莱芹藻之属也】天子视学大昕鼓以警众也众至然后天子至乃命有司行事祭先师先圣焉有司卒事反命天子乃命将出征受命于祖【吿祖也】受成于学【定兵谋也】出征执有罪反释奠于学以讯馘吿【释莱奠币礼先师也诗云在頖献馘】魏齐王正始中有讲经徧輙使太常释奠于辟雍以太牢祠孔子以顔囘配晋武帝泰始七年恵帝元康三年二释奠皆于太学防始六年元康五年二行乡事皆于辟雍【郷事郷饮酒礼也】恵帝愍怀之为太子皆讲经竟并亲释奠于太学东晋明帝之为太子亦行释奠礼成穆孝武三帝皆亲释奠唯成帝在辟雍自是一时制也孝武以太学在水南悬逺有司议依穆帝升平元年于中堂权立行太学释奠礼毕防百官六品以上【有司奏应须二学生百二十人太学生取见人六十而无国子生权铨大臣子孙六十人事讫罢之】宋文帝元嘉二十二年太子释奠采晋故事【裴松之议应舞六佾冝设轩悬之乐牲牢器用悉依上公】祭毕临学宴会太子以下悉在齐武帝永明三年有司奏宋元嘉旧事学生到先释奠先圣先师礼又有释莱未详今当行何礼用何乐及礼器时从喻希议用元嘉故事设轩悬之乐六佾之舞牲牢器用悉依上公梁武帝天监八年皇太子释奠周舍议既唯大礼请依东宫元会太子着绛纱襮【音博衣领也】乐用轩悬合升殿坐者皆服朱衣帝从之又有司以为礼云凡为人子者升降不由阼阶吏部郎中徐勉议郑元云由命士以上父子异宫宫室既异无不由阼阶之礼请释奠及宴防太子升堂并冝由东阶若舆驾幸学自然中阶其会賔客依旧西阶大同七年皇太子表其子宁国临城公入学时议者以与太子有齿胄之议疑之臣缵等以为参防囘路并事宣父邹鲁称盛洙汶无讥制可北齐将讲于天子先定经于孔子庙讲毕以一太牢释奠孔宣父配以顔囘列轩悬乐六佾舞皇太子毎通一经及新立学必释奠礼先圣先师毎嵗春秋二仲常行其礼毎月朔祭酒领博士以下及国子诸学生以上太学四门博士升堂助教以下太学诸生阶下拜孔子揖顔囘日出行事其郡学则于坊内立孔顔庙博士以下亦每月朝隋制国子寺毎嵗四仲月上丁释奠于先圣先师年别一行郷饮酒礼【州县学则以春秋仲月释奠亦毎年于学一行郷饮酒礼】唐武徳二年于国子学立周公孔子庙各一所四时致祭【贞观二十一年制左邱明以下二十二人同享】初以儒官自为祭主直云博士姓名昭吿于先圣又州县释奠亦博士为主许敬宗奏曰秦汉释奠无文魏氏则太常行事自晋宋以降时有亲行而学官为主全无典实在于臣下理不合专令请国学释奠令国子祭酒为初献词称皇帝谨遣仍令司业为亚献博士为终献其州学刺史为初献上佐为亚献博士为终献县学令为初献丞为亚献主簿及尉通为终献循附礼令以为永制景龙二年七月皇太子将亲释奠于国学有司草仪注令从臣皆乘马着衣冠太子左庶子刘知防进议曰古者自大夫以上皆乘车而以马为騑服魏晋以降迄于隋氏朝士又驾牛车至如李广北征解鞍憇息马援南征据鞍顾盻斯则鞍马之设行于军旅戎服所乘贵于便习者也按江左官至尚书郎而輙轻乘马则为御史所弹又顔延年罢官后好骑马出入闾里当时称其放诞此则专车凭轼可擐朝衣单马御鞍冝从防服求之近古灼然之明騐也褎衣博带方履髙冠本非马上所施自是车中之服且长裙广袖襜如翼如鸣佩纡组锵锵奕奕驰骤于风尘之内出入于旌棨之间倘马有惊逸人从颠坠遂使属车之右遗屦不收清道之傍絓骖相续因以受行路有损威仪其乘马衣冠窃谓冝从废改皇太子令付外宣行仍编入令以为常式元十一年诏春秋释奠用牲牢其属县用酒脯而已二十七年八月因释奠文宣王始用宫悬之乐二十八年二月文宣王庙春秋释奠宜令摄三公行礼着之常式国子祭酒刘瑗奏准故事释奠之日羣官道俗等皆合赴监观礼请依故事着之常式制可其仪具元礼
　　祀先代帝王【名臣附】
　　汉武帝时有人言古者天子以春解祠祠黄帝用一枭破镜【方士云以嵗始祓除凶灾令神仙之帝食恶逆之物使天下为逆者破灭枭名食母破镜名食父如防而虎眼黄帝欲絶其类使百吏祠皆用焉汉使东郡送枭五月五日作羮以赐百官解祠者解罪求福也】后汉章帝元和春东廵狩使使者奉一太牢祠帝尭于济隂魏武帝少时汉太尉桥元独先礼异焉故建安中遣使祠以太牢东晋孝武帝宁康三年七月故事祀臯陶于廷尉寺新礼移祀于律署以同祭先圣于太学旧祀以社日新改用孟秋以应秋政后魏文成帝东廵厯桥山祀黄帝孝文太和十六年诏曰法施于人祀有明典立功埀恵祭有常式其孟春应祀者顷以事殷遂及今日可令以仲月而飨祀焉凡在祀令者有五帝尭树则天之功兴巍巍之治可祀于平阳舜播太平之风致无为之化可祀于广寗禹御洪水之灾建天下之利可祀于安邑周文公制礼作乐垂范万叶可祀于洛阳其宣尼庙已于中省别有司行事自文公以上可令当界牧守各随所近摄行祀事皆用清酌尹祭也【曲礼曰脯曰尹祭】隋制使祀先代王公帝尭于平阳以契配帝舜于河东咎繇配夏禹于安邑伯益配商汤于汾隂伊尹配文王武王于丰渭之郊周公召公配汉帝于长陵萧何配各以一太牢而无乐配者享于庙庭唐前脩礼令无祭先代帝王之文礼部尚书许敬宗等奏谨按礼记祭法云圣王之制祭祀也法施于人以死勤事以劳定国能御大灾能捍大患则祀之始皇无道所以弃之汉祖典章法垂于后自隋以上亦在祠列今请聿遵故实三年一祭以仲春之月天宝六载正月制三皇置一庙五帝置一庙有司以时祭享至七载五月诏三皇以前帝王宜于京城内共置一庙仍与三皇五帝庙相近以时致祭天皇氏地皇氏人皇氏有巢氏燧人氏其祭料及乐请准三皇五帝庙以春秋二时享祭厯代帝王肇迹之处未有祠宇者所由郡置一庙享祭仍取当时将相德业可称者二人配享
　　老君祠【先贤附】
　　后汉延熹八年使中常侍之陈国苦县祠老子九年亲祠老子于濯龙中文罽为坛饰纯金扣器设华盖座用郊天乐唐干封元年追号老君为太上元元皇帝文明元年九月册老君妻为先天太后立尊像于老君庙所开元二年三月亲祠元元皇帝庙追尊元元皇帝父周上御史大夫敬为先天太皇仍于谯郡置庙嵗余一祀以上准先天太后庙例二十九年两京及诸州各置庙一所并置崇元舘天宝元年亲祠元元庙又于古今人表升元元皇帝为上圣【时同制荘子号南华真人文子号通元真人列子号冲虚真人庚桑子号洞灵真人又以其所着之书并为经】其年九月改两京元元庙为太上元元皇帝宫二载西京改为太清宫东京改为太微宫天下诸郡为紫极宫祝版改为清词于纸上十三载正月令有司毎至孟月则脩荐献上香之礼仍为常式【七载五月诏修汉张天师册赠太师梁贞白陶先生册赠太保】贞元元年正月勅荐享太清宫亚献太常卿充终献光禄卿充仍永为常式
　　孔子祠【先儒附】
　　汉元帝时孔霸以帝师赐爵号襃成君奉孔子后平帝元始初追諡孔子曰褒城宣尼公追封孔均为褒城侯后汉光武建武十三年封均子志为褒城侯章帝元和二年二月东廵狩因幸鲁祠孔子七十二弟子【汉晋春秋曰阙里者仲尼之故宅也在鲁城中帝升庙西面羣臣中庭北面皆再拜帝进爵而后坐东观书曰祀礼毕命儒者论难也】和帝永元四年徙封为褒尊侯相至献帝初国絶魏文帝黄初二年以孔子二十一代孙议郎羡为宗圣侯邑百户奉孔于祠令鲁郡修旧庙置百户吏卒守卫晋武帝防始三年改封孔子二十三代孙宗圣侯震为奉圣亭侯又诏大学及鲁国四时备三牲以祀孔子明帝太宁三年诏给奉圣亭侯四时祀孔子祭冝如防始故事宋文帝元嘉八年奉圣侯有罪夺爵至十九年又授孔隐之隐之兄子熙先谋逆又失爵二十八年更以孔恵云为奉圣侯后有重疾失爵孝武大明二年以孔迈为奉圣侯迈卒子【诩俱反】嗣有罪失爵后魏封孔子二十七叶孙乗为崇圣大夫孝文帝太和十九年改封二十八叶孙珍为崇圣侯文成帝诏其宣尼之庙当别勅有司行荐飨之礼北齐改封三十一叶孙为恭圣侯后周武帝平齐改封邹国公隋文帝仍旧封邹国公炀帝改为绍圣侯唐贞观十一年封孔子裔徳伦为褒圣侯二十一年制曰左邱明卜子夏公羊髙糓梁赤伏胜髙堂生戴圣毛苌孔安国刘向郑众杜子春马融卢植郑康成服防何休王肃王弼杜预范寗贾逵总二十二人并为先师永徽中制令改周公为先圣黜夫子为先师顔囘左邱明从祀【显庆二年礼部尚书许敬宗等奏曰准贞观二十一年诏以孔子为先圣更添左邱明等二十二人与顔子俱配宣父于太学并为先师今据永徽令改周公为先圣黜孔子为先师顔囘左邱明并为从祀按礼记凡学官春释奠于先师郑康成注曰官谓诗书礼乐之官也先师者若礼有髙堂生乐有制氏诗有毛公书有伏生可以为之又曰始立学释奠于先圣郑注曰若周公孔子也圣则非周即孔师则偏善一经汉魏以来取舍各异顔囘夫子互作先师宣父周公更为先圣求其节文互有得失所以贞观之制正夫子为先圣加众儒为先师而今新令輙事刋改但周公摄政制礼作乐功比王者祀之儒馆实贬其功仲尼生衰周之末拯文丧之祖述尭舜宪章文武宏圣教于六经阐儒风于千载故孟轲称生民以来一人而已自汉以降奕叶继侯崇奉其圣迄于今日胡可降兹先俯入先师且又邱明之徒见行其学贬为从祀亦无故事今请改令从诏于义为允其周公仍依旧礼配享武王也】髙宗干封元年正月东廵次兖州邹县顿祭宣父庙赠太师总章元年二月皇太子诣学赠顔囘太子少师曽参太子少保神龙初诏以邹鲁百户封崇道公宣尼采邑用供荐享又授裔孙襃圣侯崇阶朝散大夫仍许子孙以相传袭开元八年改顔子等十为坐像悉应从祀曽参大孝徳冠同列特为塑像坐于十哲之次圗畵七十子及二十二贤于庙壁上以顔子亚圣亲为之赞以书于后闵损以下令当朝文士分为之赞【时国子司业李元瓘奏称先圣孔宣父庙先师顔子配坐今其像立侍配享合坐十弟子虽复列像庙堂不应享祀谨检祠令何休范寗等二十二贤犹霑从祀其十请春秋释奠列享在二十二贤之上七十子请图形于壁兼为立赞又曽参孝道可崇独受经于夫子请准二十二贤应飨】二十七年八月制夫子追赠諡为文宣王宜令三公持节册命并撰仪注昔縁周公南面夫子西坐今位既有别坐岂仍旧冝补其坠典永作常式自今以后夫子南面而坐内出王者衮冕之服以衣之十哲等东西列侍顔渊既云亚圣湏优其秩
　　顔子渊赠兖国公　　　　闵子骞赠费侯
　　冉伯牛赠郓侯　　　　　冉仲弓赠薛侯
　　宰子我赠齐侯　　　　　端木子贡赠黎侯
　　冉子有赠徐侯　　　　　仲子路赠卫侯
　　言子游赠呉侯　　　　　卜子夏赠魏侯
　　又夫子格言参也称鲁虽居七十之数不载四科之目顷虽参于十终未殊于等伦乆稽先防俾修旧位庶乎礼得其序人焉式瞻命尚书右丞相裴耀卿摄太尉持节就国子庙册册毕所司奠祭亦如释奠之礼又遣太子少保崔琳往东都就庙行册礼又勅两京及兖州旧宅庙像冝改服衮冕其诸郡及县庙宇既小但移南面不湏改衣服两京乐用宫悬春秋二仲上丁令三公摄行事七十子并冝追赠
　　曾参赠郕伯　　　　　颛孙师赠陈伯
　　澹台灭明赠江伯　　　宓子贱赠单伯
　　原宪赠原伯　　　　　公冶长赠莒伯
　　南宫子容赠郯伯　　　公晳哀赠郳伯
　　曽防赠宿伯　　　　　顔路赠伯
　　商瞿赠防伯　　　　　髙柴赠共伯
　　漆雕赠滕伯　　　　公伯寮赠任伯
　　司马牛赠向伯　　　　樊迟赠樊伯
　　有若赠卞伯　　　　　公西赤赠郜伯
　　巫马期赠鄫伯　　　　梁鳣赠梁伯
　　顔桞赠萧伯　　　　　冉孺赠纪伯
　　曹防赠曹伯　　　　　伯防赠聊伯
　　公孙龙赠黄伯　　　　冉季赠东平伯
　　秦子南赠少梁伯　　　漆雕子敛赠武城伯
　　顔子骄赠琅邪伯　　　漆雕徒父赠须句伯
　　壤驷赤赠北徴伯　　　商泽赠睢阳伯
　　石作蜀赠石邑伯　　　任不齐赠任城伯
　　公夏首赠亢父伯　　　公良孺赠东牟伯
　　后处赠营邱伯　　　　秦子赠彭衙伯
　　奚容箴赠下邳伯　　　公肩定赠新田伯
　　顔襄赠临沂伯　　　　鄡单赠铜鞮伯
　　句井疆赠淇阳伯　　　罕父黒赠乘邱伯
　　秦商赠上洛伯　　　　申党赠邵陵伯
  </div>
  <div class="pagination">
   <a href="通志_page53.html">
    上一页
   </a>
   <span>
    ...
   </span>
   <a href="通志_page49.html">
    49
   </a>
   <a href="通志_page50.html">
    50
   </a>
   <a href="通志_page51.html">
    51
   </a>
   <a href="通志_page52.html">
    52
   </a>
   <a href="通志_page53.html">
    53
   </a>
   <span class="current-page">
    54
   </span>
   <a href="通志_page55.html">
    55
   </a>
   <a href="通志_page56.html">
    56
   </a>
   <a href="通志_page57.html">
    57
   </a>
   <a href="通志_page58.html">
    58
   </a>
   <a href="通志_page59.html">
    59
   </a>
   <span>
    ...
   </span>
   <a href="通志_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
