<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 421 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 421 页/共 505 页</h1>
    <div class="content">
○以云南大关等处疏防蛮匪入境。暂革署游击谭美职。仍留营。　　

○辛巳。上复诣大高殿祈雨行礼。　　

○遣惇亲王奕誴诣时应宫。恭亲王奕?诣昭显庙。醇郡王奕譞诣宣仁庙。孚郡王奕譓诣凝和庙。睿亲王德长诣觉生寺。豫亲王本格诣黑龙潭。克勤郡王晋祺诣密云县白龙潭。惠郡王奕详诣清漪园白龙潭。惠郡王奕详诣清漪园龙神祠。镇国公奕谟诣静明园龙神祠。拈香。　　

○谕内阁、大学士倭仁、学术纯正。志虞忠诚。受先朝知遇之隆。由翰林洊跻卿贰。特恩命直上书房。旋授盛京侍郎。均能恪恭尽职。朕御极之初。蒙两宫皇太后＜??闲＞用耆硕。擢任正卿。旋晋纶扉。并命在弘德殿授读。朝夕纳诲。于兹十年。深资启沃。前因患病屡请开缺。叠经赏假。并赏给人薓以资调摄。据闻溘逝。悼惜良深。披览遗章。于修齐治平之道。敷陈剀切。语不及私。阅之尤深凄怆。著赏给陀罗经被。派贝勒奕劻带领侍卫十员。即日前往奠醊。加恩晋赠太保。照大学士例赐恤。入祀贤良祠。任内一切处分。悉予开复。应得恤典。该衙门察例具奏。伊子广东候补同知福纶、著俟服阕后以同知留于该省即补。理藩院员外郎福裕、著俟服阕后以该衙门郎中补用。伊孙户部候补员外郎衡峻、著以本部员外郎即补。衡瑞著赏给举人。准其一体会试。衡龄著赏给主事。衡珊、衡琪、均著赏给内阁中书。用示笃念耆臣至意。寻予祭葬。谥文端。　　

○以吏部尚书单懋谦管国子监事。　　

○追予河南嵩县阵亡知县王万龄建立专祠。　　

○壬午。谕军机大臣等、成禄奏、历陈军务掣肘。并办理抚回情形各摺片。前因成禄驻军高台。谕令左宗棠妥筹兼顾。兹据该提督奏称、粮饷两绌。情形万紧。驻师日久。事势更难支持等语。成禄一军。叠谕汰弱留强。以资得力。不必纷纷招募。徒耗饷需。惟非左宗棠随时兼顾。恐致贻误事机。著左宗棠统筹全局。遇有该提督咨商一切机宜。应行应止。务当悉心会商。妥为经画。庶免该提督无所适从。至左宗棠新定章程。出差员弁。均各发给盘川。不准地方官支应。自是正办。而成禄军营。饷糈缺乏。所派委员。不能优给川赀。亦系实在情形。若非速筹接济。不但饥军难以久持。即一切用款。亦属不敷支发。著户部查明成禄协饷。咨催各该省督抚迅速筹解。毋任缺乏。以济要需。投诚陕回。据成禄声称尚非虚伪。该提督务当随时察看。妥为防范。不可为其所绐。将此四百里各谕令知之。　　

○癸未。上御养心殿。召读卷官入。亲阅定进呈十卷甲第。　　

○甲申。上御太和殿传胪。赐一甲梁燿枢、高岳崧、郁昆、三人进士及第。二甲恽彦彬等一百二十人进士出身。三甲李绂藻等二百人同进士出身。　　

○谕军机大臣等、李鸿章奏、查阅海口炮台。现筹布置情形等语。大沽海口南北两岸炮台。日就倾坏。李鸿章现令副将罗荣光、督率兵夫。择要兴筑。先将营垒加挑坚厚。添筑夹墙。并拟于炮台前加筑护台。复于墙外添筑拦潮土坝一道。以免潮汐侵刷。又将苏局旧存炸炮及江甯炮局制成洋炮陆续运津。并委员添购西洋新式巨炮数尊。以备更换操习。所筹均系未雨绸缪至计。即著该督妥为经理。行之以渐。持之以恒务令海疆要地。屹若长城。方为不负委任。至北塘与大沽掎角。关击紧要。李鸿章已调周得胜带遵化练军一千名。移扎北塘。即著饬令该总兵实力操防。将应设炮台次第修整。俾壮声威。其各该处应需经费。并著该督悉心筹画。期收得寸得尺之效。不可畏难中辍。致废远谋。将此谕令知之。　　

○又谕、前因张廷岳等奏、库伦防兵。不敷分拨。当经叠谕李鸿章。于前调宣化官兵一千名外。再行续调直隶官兵一千名。前赴库伦协同防守。兹据李鸿章奏称、本年调防乌库官兵。已有五千余人。沿途台站。苦累已极。驼只倒毙甚多。雇募帮运实属不敷周转现闻库伦甚属平静前调宣化官兵。训练尚为整齐协防库伦。似可稍壮声势。现经续派古北口练兵一千名。饬令豫为整备。俟秋凉后台站驼匹敷用届时乌库两城。如有警信。再行调派出口等语。所筹自系实在情形。刻下杜嘎尔所带各队。已抵哈尔尼敦。分扎防堵。苏彰阿吉林黑龙江马队已抵乌城。宣化头起步队。亦即抵库果能就现有兵力。认真防堵。自可稍壮声威。库伦地方。现尚平静。所有一切筹防事宜。仍著张廷岳、阿尔塔什达、妥为办理。并将现在贼势军情详细具奏。如果贼势东趋。亟须添兵即著该大臣等迅速奏调毋误戎机将此由五百里各谕令知之。　　

○派刑部左侍郎贺寿慈前往西陵。会同辅国公荣颐。恭勘正红门外石牌楼应修工程。　　

○乙酉。谕内阁、前因锦丕勒多尔济奏参福济谬妄贻误各款。当经谕令奎昌驰赴乌里雅苏台。会同荣全查明具奏。兹据奎昌、荣全奏称、上年贼陷乌城。福济遇救得生。是否与贼同居。此时无从质讯。至以仓库酬贼。系得自传闻。亦无确据。其奏报贼名。系据难民称述。所杀蒙民。均系乘机抢夺匪徒。并非置之不理。至被扰地方。事前既令蒙古各盟固守藩篱事后又调内地大兵会合防剿。尚非膜视不恤惟厄鲁特人众抢据牲畜一节。实有其事。因乌城旋陷。未及究办至改调察哈尔马队。上年七八月闲。福济因贼已远扬。咨令暂在赛尔乌苏一带。听候调遣。并未止令归伍各等语。福济被参各节。虽查无实据。惟身膺边寄。不能振作有为。力图报称。实属有负委任。该将军前经革职留任。著即行革任。以示惩儆。锦丕多勒多尔济。与福济同办一事。不能和衷共济。迨偾事后。辄思诿过于人。已属非是。本日复与福济、奎昌、荣全、联衔奏请。以该参赞能得众心为词。拟即驰归游牧。尤属谬妄。锦丕勒多尔济。著即开参赞大臣之缺。交理藩院严加议处。至福济被参案内马兵常安子需索羊只一节。仍著奎昌、荣全、查明定拟具奏。　　

○谕军机大臣等、本日已有旨将金顺补授乌里雅苏台将军。令其驰赴新任。毋庸来京请训。乌城防守紧要。该将军接奉此旨。即著迅速起程赴任。以重职守。甯夏一带军务。即著交张曜接办。该提督务防剿事宜。认真经理。毋稍松懈。嗣后遇有紧要军务。即由张曜专摺奏报。将此由五百里谕知金顺。并传谕张曜知之。　　

○以甯夏副都统金顺为乌里雅苏台将军。未到任前。以科布多参赞大臣奎昌署理。实授乾清门侍卫谦禧甯夏副都统。　　

○命护山西巡抚张树声拨银八万五千两。解赴乌里雅苏台科布多二城。备本年经费。　　

○丙戌。谕军机大臣等、张廷岳等奏、请饬催带兵大员乘时进剿。筹拨乌城驼马等项。张树声奏、遵派将弁随军赴科各摺片。本年三月闲。回匪突犯赛因诺颜部落。何毕尔米特旗所属诺彦山一带住户。多被抢掠。四月初一日。窜至固尔班赛汗等处焚掠。并有四出窜扰之信。现在该逆究窜何处。著杜嘎尔统率马队。探明贼踪。迅速进剿。毋任蔓延。奎昌、荣全、张廷岳、阿尔塔什达、务当各饬防兵严密堵御。力扼该逆窜突之路。刻下关外大兵云集。时交夏令。正可乘时进剿。若徒久驻防所。坐待贼至。转瞬又届秋冬。冰雪在地将士苦寒。剿办愈形棘手。糜饷老师。何日方能蒇事耶。著杜嘎尔会商奎昌。荣全。张廷岳。阿尔塔什达。探明何路有贼。即由何路进剿以期迅速蒇功。不得迁延时日。坐耗饷需如杜嘎尔兵力尚单。即咨商张廷岳、阿尔塔什达、抽调库伦防兵协助。该逆一经大军痛剿。难保不沿边回窜。著定安、金顺、张曜、于沿边一带。先事筹防。以杜奔突。宣化大同官兵。均已起程。著文盛催令星速遄行。趱程前进。以赴戎机。昨据李鸿章奏、续派古北口练兵一千名。如乌库两城有警。再行调派出口。兹据张廷岳等奏、回逆出窜。请饬催续调官兵到防。著李鸿章仍将续派古北口练兵一千名。妥为整备。克日起程赴库。以资厚集。乌里雅苏台将军等、以各军咸集。需用驼马等项。咨令库属图车两盟协同筹备。张廷岳等现已饬该两盟。将乌城指调驼马毡帐等项。无伦足数与否。竭力筹办。解交乌城应用。惟图车两盟。供应已极苦累。亦系实在情形。嗣后所需一切。著奎昌、荣全、就近劄饬所属西两部落未经被扰各旗。设法办理。宣化大同官兵所需军粮。极关紧要。著李鸿章、张树声、懔遵前旨。妥筹应付。不得稍有贻误。派往科城之恒昌等八员。张树声即饬迅速前进。乌里雅苏台参赞大臣。本日已＜??闲＞放多布沁扎木楚。该参赞即迅速起程。前赴新任。会同奎昌、荣全、将一切应办事宜。实心办理。并将台站事宜。竭力整顿。以副委任。将此由六百里谕知李鸿章、定安、金顺、奎昌、荣全、多布沁扎木楚、文盛、杜嘎尔、张廷岳、阿尔塔什达、并传谕张树声、张曜知之。　　

○实授锦州副都统奕榕吉林将军。以护甯夏将军记名副都统丰绅为锦州副都统。未到任前。以锦州协领古尼音布署理。　　

○以扎萨克图汗郡王衔扎萨克贝勒多布沁扎木楚为乌里雅苏台蒙古参赞大臣。　　

○丁亥。引见戊辰科散馆人员。得旨、编修黄自元、王文在、业经授职。二甲庶吉士刘廷枚、吴华年、吴大澂、费延厘、叶大焯、潘衍桐、张登瀛、陈宝琛、吴宝恕、张人骏、徐文泂、徐会沣、李肇锡、慕荣干、邵曰濂、郑嵩龄、贺尔昌、姚协赞、戴恒、邵积诚、阎迺兟、何莱福、陈启泰、黄湘、李鸿逵、广照、李振南、李培元、王炳、泰钟＜??闲＞、锡珍、李郁华、宗室宝廷、徐祥麟、胡乔年、刘春霖、刘治平、梁仲衡、高万鹏、陆芝祥、刘海鳌、许景澄、周崇傅、余鉴、何如璋、洪良品、谭承祖、邬纯嘏、鲍存晓、王凤池、俱著授为编修。三甲庶吉士王邦玺、联元、嵩申、赵汝臣、郑贤坊、甘杰俱著为检讨。皇甫治、杜瑞麟、苑棻池、林楙祉、崔焕章、黄煦、萧振汉、蔡以瑺、关朝宗、程泽霈、姜球、俱著以部属用。张清元、陶模、吴士恺、赵继元、馨德、刘常德、焦肇骏、魏弼文、熊汝梅、云茂济、俱著以知县即用。　　

○以记名总兵官滕嗣林为江苏苏松镇总兵官。　　

○戊子。孝慎成皇后忌辰。遣官祭慕陵。　　

○谕内阁、宗人府等衙门奏、拏获殴毙职官人犯。供系亲王主令。谨将咨取亲供奏明。请旨遵办一摺。主事福珣被扎身死一案。据要犯已革三等护卫玉寿供。有伊主郑亲王主使情事。经该衙门行令郑亲王承志逐一登覆。该亲王两次投递亲供。反覆办论。而玉寿坚执前供。矢口不多。案关亲王主使纠殴。致毙人命。虚实均应彻底根究。著宗人府传令郑亲王承志到案质讯。并著派军机大臣会同宗人府刑部详细研鞫。定拟具奏。　　



大清穆宗继天开运受中居正保大定功圣智诚孝信敏恭宽毅皇帝实录卷之三百十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年辛未。五月。庚寅朔。以甘澍优沾。上诣大高殿行礼报谢。　　

○遣惇亲王奕誴诣时应宫。恭亲王奕?诣昭显庙。醇郡王奕譞诣宣仁庙。孚郡王奕譓诣凝和庙。睿亲王德长诣觉生寺。豫亲王本格诣黑龙潭。礼亲王世铎诣密云县白龙潭。惠郡王奕详诣清漪园龙神祠。镇国公奕谟诣静明园龙神祠。拈香。　　

○诣钟粹宫问慈安皇太后安。长春宫问慈禧皇太后安。至己未皆如之。　　

○奉慈安皇太后慈禧皇太后幸漱芳斋。侍午膳。　　

○谕内阁、刘坤一奏、请将庸劣员弁分别降革勒休一摺。江西九江镇标后营游击刘长培。性情疏懒。著开缺以都司降补。抚州营候补都司张传昭、候补千总易金洪、候补把总章夺标、不守营规。均著革退随标。饶州营鄱阳汛外委侯际雷、九江前营左哨外委蔡金魁、差操懈惰。均著即行革职。九江后营右哨外委陶鸿昇、人材庸劣。著勒令休致。以示惩儆。　　

○谕军机大臣等、御史黄锡彤奏、兼筹兵食。请办屯田一摺。据称江苏安徽等省。荒田甚多。莫若仿古屯田之法。酌设屯营。选招湘淮两军散勇。于沿江一带开垦。以固江防而复正供等语。该御史所奏。是否可行。著曾国藩察看情形。悉心妥筹具奏。原摺著钞给阅看。将此谕令知之。寻奏、遵查江苏安徽两省虽有荒田。皆与熟田交互错综。且畸零分布。不成片段。难以试办屯田。数年后客民土著。亦必次第开垦。不至久荒。报闻。　　

○又谕、刘铭传奏、调派队伍驻防边境。并陈探报情形各摺片。河州窜出回股。扰掠秦州一带。窥伺陕边。刘铭传现调提督吴宏洛等、驻防长武等处。著即饬令勤操部伍。扼要严防。遇有匪踪。即行拦击。以固边圉。陕北一带。渐臻安静。刘铭传仍当妥为弹压。摉捕伏匪。并饬该将弁整肃营规。严禁滋扰。以期绥靖地方。密片一件留中将此由五百里谕令知之。　　

○又谕、前因金积堡克复后。叠经谕令左宗棠。将如何移营进剿之处妥筹布置。近闻河州回股。于四月初闻。窜扰两当徽县一带。旋向西去。十六日。隆德县知县周其俊会同马队。遇贼于马厂野鸡岘地方。接仗阵亡。隆德固原一带。匪踪出没无定。兼之叛回马彦泷党众四百余骑。潜伏其闲。并闻另股回匪。在秦州西六十里铺剽劫。攻破管子镇以南民堡一处。经官军追击。于初八日。至礼县所属长道镇地方。接仗挫败。十四日。又有回匪千余骑。窜扰娘娘坝高桥。延扰牡丹园等处。秦州北乡盐合城地方。亦有贼踪纷扰。此股回匪。约有三千余众。由河州潜渡洮河。长驱东下。现在盘踞甯远县属之马坞新寺一带。分股四出。以扰后路粮道。似此情形。贼势甚为猖獗。著左宗棠将近日军情。确切查明具奏。前据奏称、调派刘明灯等所部。分向安定静甯等处挽运军粮。以规进取。谅该大臣必已全局在胸。速筹办理。第恐所部将士。或因金积既克。北路粗定。遽尔志骄意满。渐形懈弛。甚至观望迁延。不遵调遣。此等军营恶习。亦难保其必无。现在河州贼势方张。正当激励诸军。鼓行而西。灭此朝食。断不可玩时愒日。坐失事机。仍著将如何筹办情形迅速奏闻。以慰廑念。将此由五百里谕令知之。　　

○又谕、杜嘎尔奏、逆匪向东侵犯。现筹防剿情形。请催调承办粮台官员。迅速出口各摺片。逆匪有赴翁音河哈尔尼敦附近之萨巴尔图河推河等处东窜之信。另股距库伦翁音站仅七八日路程。四月初闲。该逆分股。在阿毕尔米特游牧之白心图西楼图各寺盘踞。杜嘎尔现饬管带吉林二起马队之讷苏肯等、前赴翁音驿驻扎著即饬令严密设防。一面侦贼所向。实力进剿。迅埽逆氛。逆匪现既扰及阿毕尔米特境内势将侵犯东南。亟应通力合作。会筹埽荡著定安、金顺、奎昌、荣全、多布沁扎木楚、文盛、张廷岳、阿尔塔什达、一并侦探贼情。妥筹备御。务期各路声息相通。为一鼓聚歼之计。杜嘎尔统兵进剿。需用驼马甚殷。著奎昌、荣全、多布沁扎木楚、张廷岳、阿尔塔什达、将备调驼马赶紧备齐。解交杜嘎尔营中应用。杜嘎尔当懔遵前旨。探明何路有贼。星驰剿办。不得顿兵不进。日久无功。乌城饷银三十万两。业经杜嘎尔饬令贡果尔等、择地存储看守。仍著妥为照料。不可稍有疏虞。所称此项饷银。须有承办官员专司开放等语。著即咨商金顺、奎昌、荣全、多布沁扎木楚、文盛等、妥筹办理。将此由六百里各谕令知之。　　

○命兵部尚书载龄、户部右侍郎李鸿藻、教习庶吉士。　　

○授一甲一名进士梁燿枢翰林院修撰。二名进士高岳崧、三名进士郁昆编修。　　

○辛卯。谕军机大臣等、前因福济等奏、口外安设后路粮台。请饬户部拣派司员经理粮饷事务。当交户部议奏。兹据奏称、北路往来文移。及官兵册档大半系蒙古文字。该部司员中通晓蒙文者较少。且该司员等有稽核报销之责。不便即令经理支发等语。所奏亦系实情。福济等所请拣派部员之处。著毋庸议。惟杜嘎尔所称罗桑台可为支发粮台。察布齐尔台及哲林两处可以屯粮。该副都统随营人员过少。自应添派妥员。专司其事。金顺向在甘肃带兵。本有专设粮台。该处必有经理之员。该将军驰赴新任。即著酌量带往。藉资差遣。至直隶察哈尔及山西之绥远城。均已设立粮台。各该处委员内。必有熟悉情形之人。北路设立粮台。如果经理乏人。并著金顺、奎昌、荣全、多布沁扎木楚、咨商李鸿章、定安、文盛、张树声等。就近派员前往。协同办理。以期得力。李鸿章等亦不得藉词推诿。此时支放粮饷等事。著杜嘎尔咨商奎昌等。先行酌量筹办。期无贻误。原摺均著钞给阅看。昨据杜嘎尔奏称、据文盛咨前项饷银三十万两。分为三起。由口起程等语。现在是否全数起解。如尚有未经起解者。著文盛酌度缓急办理。其已在途中者。著杜嘎尔责令贡果尔等。拣择妥实处所。多拨弁兵。认真守护。文盛于察哈尔各台站。亦当檄令小心护解。不得以饷已起程置之不顾也。将此由五百里谕知李鸿章、定安、金顺、奎昌、荣全、多布沁扎木楚、文盛、杜嘎尔、并传谕张树声知之。　　

○予河南各属阵亡殉难绅民妇女二千一百三十七名口分别旌恤如例。　　

○缓徵山西临汾、曲沃、洪洞、定襄、绛、五县歉收地方节年民借仓谷。　　

○上以夏至祭地于方泽。自是日始。斋戒三日。　　

○壬辰。孝诚仁皇后忌辰。遣官祭景陵。　　

○谕军机大臣等、福建按察使葆亨、现已来京陛见。察其才具。似近平庸。泰对亦不甚明晰。该臬司到任后。著文煜、王凯秦、悉心察看。能否胜任。据实奏闻。毋稍迁就。将此各谕令知之。寻文煜等奏、遵查按察使葆亨到任后。勤恳求治。办事实心。其言语虽近口吃。若从容论事。条理尚属分明。似堪胜任。报闻。　　

○又谕、郭柏荫奏、会匪滋事陷城。现筹防剿一摺。湖南会匪纠党竖旗。裹胁焚掠。于四月十二日攻破益阳县城。十六日复陷龙阳县城。郭柏荫现饬总兵彭昌禧派拨师船前赴澧州防守。并饬黄中元暨荆宜水师。稽查侦探。商令郭松林酌带所部。驻扎荆州。布置尚为周妥。惟鄂会匪。实繁有徒。恐其到处句通。暗中响应。必须乘其初起。就地歼除。方免蔓延为患。贼氛渐偪常德。近接鄂疆。李瀚章、郭柏荫、务当严饬派出各营。实力堵遏。毋令匪踪侵轶。荆州地方紧要。并著会商郭松林。严密布置。扼要设防。常郡兵力甚单。如该处情形吃紧。该提督自应越境进兵。协力助剿。但须兼顾荆州防务。不可稍有疏虞。是在该督等酌度事机。妥筹进止。鄂省兵力。现在不敷分布。陕西军务渐松。所有谭仁芳仁胜楚军。即著蒋志章檄令统带回鄂。交李瀚章、郭柏荫调遣。谭仁芳所部起程后。著刘铭传酌量拨队填扎。湖南会匪。现又起事。攻陷城池。势已猖獗。刘昆何以并未奏及。匪徒究有若干。是否去岁湘潭滋事余党。现在如何派兵进剿。著悉心筹画。迅速据实奏闻。此股贼匪。若剿办稍迟。则裹胁日众。该抚务当振刷精神。会商李明惠督兵进剿。迅将两城克复。尽殄逆氛。不得再事因循。致干重咎。其附近各州县。尤当严檄该地方官设法弹压。消患未萌。毋任再滋事端。致办理愈形棘手。曾国荃是否尚在省城。著刘昆传知该前抚。酌募旧部。协同李明惠尽力剿贼。绥靖地方。曾国荃于剿贼机宜。确有把握。且谊关桑梓。谅必能妥速会办。克期蒇事也。将此由六百里各谕令知之。　　

○命工部右侍郎童华仍在上书房行走。　　

○追予广西桂林等处阵亡殉难知县莫云卿等绅民妇女一千二百三十二员名口分别旌恤如例。并予建祠。　　

○癸巳。引见新科进士。得旨、新科一甲进士三名。梁燿枢、高岳崧、郁昆、业经授职外。恽彦彬、黄利观、李铁林、陆继辉、赵时俊、李岷琛、刘韫良、谢元福、吴西川、袁善、王祖光、吕绍端、曹驯、左璹、雷钟德、李殿林、张佩纶、金保泰、陆廷黻、吴观礼、丁振铎、孙汝赞、崔国因、洪镔、陈梦麟、樊恭煦、朱文镜、熊景钊、陈卿云、赵履道、龚履中、毛松年、王履亨、朱琛、张楷、潘炳年、余弼、王崧辰、寇本瑊、欧德芳、朱成熙、陈理泰、王文锦、毛五和、承翰、丁立瀛、王廉、陈庆禧、卢崟、张星锷、唐景崇。陈钦、瞿鸿禨、廖寿丰、林国柱、彭垚曦、曹昌祺、曾培祺、杨成爻、陈序球、漆墉、韩文钧、张曾扬、李联芳、臧济臣、王贻清、朱元治、邓蓉境、郑成章、李肇南、王玉森、周衍恩、黄崇惺、区谔良、丁立干、李端、李绂藻、吴浚宣、英煦、周福清、成占春、汪运錀、李长龄、周晋堃、陈秉和、贵恒、曾瑞春、潘仕钊、孔继钰、陈宝、俱著改为翰林院庶吉士。陈炳星、殷如璋、楼汝达、赵林、罗文彬、胡宝铎、田我霖、张瑄、刘齐浔、季邦桢、黄家驹、孙禄增、王成德、卢璲采、区云汉、卢英僩、沈绩熙、刘章天、许楫、宋之京、张冲霄、郭庆治、黄杰、卢树桂、钱振常、刘敦纪、李乔年、藩宗寿、陈庆萱、沈星标、甘常俊、德浚、刘臣良、孙万春、高彤瑄、宗室硕济、金桂馨、杨承泽、周维祺、赵赓麟、陈季芳、张海鹏、王广福、赵环庆、王广寒、任明哲、何秉礼、刘镇、李士周、何养恒、黄嘉端、陈宗濂、陈荣昌、萧湘、刘鸿熙、姚定基、周文焘、杨晋笙、丁墉、良弼、彭懋谦、涂椿龄、郭增禄、毕奉先、沈莲、魏传熙、李谷人、孙绍曾、鲁宗颋、文光、赵炳埙、李平先、庆吉、刘调元、季鋆、宗室多泰、俱著分部学习。杨铭、张祖谟、刘世德、崔锦中、善广、继文、俱著以内阁中书明。刘承宽、许桂芬、郭庆新、张维垣、朱庆墉、张永熙、周孚裕、张秉铨、郑声锵、宋岱龄、冯寿镜、李锡朋、阳成章、何式珍、邵世恩、张廷兰、崔佐、单传经、于钟德、晏燊、梁融、李宾、陈士钧、宋绍波、张炜基、李联珠、盖绍曾、李文燿、陈驷门、谢廷钧、徐景福、刘珏、吴云涛、林兆南、赵维鏻、欧阳泰、项联晋、赵联登、许虎变、宋广荫、杜天枢、陈凤灵、杨开第、赵映辰、刘宝烛、德润、史贤、何粹然、唐光圻、梁朝瑞、田宝歧、孙树滋、陶大夏、罗大佑、马翥、刘铭训、邢彤云、张和、王在隆、裕昌、尹起鸾、胡永焯、李应华、陈焕文、李曾珂、王士铮、阎广庆、赵鼎五、刘青藜、李敦煌、王泽普、赵锦章、孙清士、王宝仁、汪昌、王方田、邹峄、边瀹慈、曾星辉、精一、苏维垣、文朝辅、毛羽丰、阎朴、曹登瀛、赵辉棣、程秉钧、王嘉喆、王岱、包鹏飞、陈聿昌、赵择雅、赵英祚、周绍适、张琅函、荣保、蒋士骥、丁受中、高桐、冯国桢、陈树南、王鸣岐、苏超才、杨作楫、徐步月、雷俊章、黄金山、萧树藩、石裕绅、杨邦卫、陈岳、杨钧、范元音、左绍銮、程炳星、刘廷钺、韩瞻斗、郭源、赵文粹、刘酂田、姚再薰、侯恩济、王启纶、王启渠、周之冕、李崇忠、易均鼎、梁琯、卲乐裕、崇俊、黄兴树、俱著交吏部掣签分发各省。以知县即用。户部候补主事孙家穆、著以主事即用。刑部候补员外郎李映、著以员外郎即用。兵部学习郎中许奇寯、工部额外郎中梁璨、著俟报满作为候补郎中后。以该部郎中即补。刑部学习员外郎陈康祺、著俟报满作为候补员外郎后。以该部员外郎即补。候选员外郎方功渤、著分部学习余著归班铨选。　　

○甲午。夏至。祭地于方泽。遣豫亲王本格恭代行礼。　　

○上奉慈安皇太后慈禧皇太后幸漱芳斋。侍午膳。　　
</div>
    <div class="pagination">
<a href="清实录同治朝实录_page420.html">上一页</a><span>...</span><a href="清实录同治朝实录_page416.html">416</a><a href="清实录同治朝实录_page417.html">417</a><a href="清实录同治朝实录_page418.html">418</a><a href="清实录同治朝实录_page419.html">419</a><a href="清实录同治朝实录_page420.html">420</a><span class="current-page">421</span><a href="清实录同治朝实录_page422.html">422</a><a href="清实录同治朝实录_page423.html">423</a><a href="清实录同治朝实录_page424.html">424</a><a href="清实录同治朝实录_page425.html">425</a><a href="清实录同治朝实录_page426.html">426</a><span>...</span><a href="清实录同治朝实录_page422.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
