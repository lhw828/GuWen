<!DOCTYPE html>
<html>
<head>
    <meta charset="UTF-8">
    <title>尚史 - 第 6 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 6 页/共 91 页</h1>
    <div class="content">　　纪年自盘庚徙殷至纣更不徙都纣时稍大其邑南距朝歌北据邯郸及沙邱皆为离宫别馆新序纣为鹿台七年而成其大三里高千尺临望云烟世本纣为玉牀
　　造倾宫作琼室饰以美玉七年乃成其大十里其高千丈多发美女以充倾宫之室【帝王世纪】
　　纣沈湎于酒以糟为邱以酒为池车行酒骑行灸百二十日为一夜长夜之饮忘其甲子【论衡】
　　百姓怨望而诸侯有畔者于是乃重刑辟有炮烙之法【史记】
　　生燔人闻其臭剔孕妇见其化斮朝渉之足察其拇【春秋繁露】
　　烈女传膏铜柱加之炭令有罪者行其上輙堕炭中妲己乃笑帝王世纪纣欲重刑乃先作大熨斗以火之使人举不能胜輙烂手淮南子纣为天子赋敛无度戮杀无止康梁沈湎宫中成市天下同心而苦之纒子纣煮熊蹯不熟而杀庖人太公金匮纣尝以六月猎于西土发民逐禽民谏曰六月天务复施地务长养今盛夏逐禽而元元悬于野君践一日之苗而民百日不食天子失道后必无福纣以为妖言而诛之帝王世纪纣剖比干妻以视其胎水经注老人晨将渡水而沈吟难济纣问其故左右曰老者髓不实故晨寒也纣乃斮胫而视髓
　　以西伯昌九侯【一作鬼侯】鄂侯为三公九侯有好女入之纣九侯女不熹滛纣怒杀之而醢九侯
　　潜夫论昔纣好色九侯献厥女纣大喜以为天下之丽莫若此妲己惧乃俯而泣曰君之年即耆邪何貌恶若此而谓之好也因白九侯之不道乃欲以此惑君王弗诛何以革后纣遂脯厥女而烹九侯自此之后天下有美女者皆重室昼闭唯恐纣之闻也春秋繁露纣杀梅伯以为醢刑鬼侯之女取其环
　　鄂侯争之疆辨之疾并脯鄂侯西伯昌闻之窃叹崇侯虎知之以告纣纣囚西伯羑里西伯之臣闳夭之徒求美女竒物善马以献纣纣乃赦西伯西伯出而献洛西之地以请除炮烙之刑纣乃许之赐弓矢斧钺使得征伐为西伯
　　淮南子散宜生以千金求得驺虞奚斯之乘元玉百工大贝百朋元豹黄熊青犴白虎文皮千合以献于纣因费仲而通纣见而説之乃免其身杀牛而赐之文王归乃为玉门筑灵台相女童击钟鼓以待纣之失也纣闻之曰西伯改道易行吾无忧矣乃为炮烙剖比干剔孕妇杀谏者文王乃遂其谋　汉儒险论徃徃若此识之以表其谬
　　而用费中为政费中善谀好利殷人弗亲纣又用恶来恶来善毁谗诸侯以此益防
　　史记史记西伯归乃隂修徳行善诸候多叛纣而徃归西伯西伯滋大纣由是稍失权重　按此与前淮南之説皆后世权奸之术文王不尔也或以文王承暴君之虐不敢显行善政隂布商恵于民説亦曲非史迁本意今削之
　　王子比干谏弗听商容贤者百姓爱之纣废之
　　史记此下序伐黎事以西伯为文王侯按前编黎者商畿内诸侯之国也西伯戡黎者武王也纣赐文王弓矢斧钺使专征伐若崇若宻须率西诸侯也自闗河以东诸候非文王之所得讨况畿内乎故诸儒皆以为武王也武王而谓之西伯何也传曰武王伐纣曰西伯军至洧水胶鬲曰西伯将安之然则武王之为西伯有自来矣蔡传两説并存今遵前编
　　西伯既卒周武王伐黎纣臣祖伊闻之而咎周恐犇告纣【诰见祖伊传】纣曰我生不有命在天乎祖伊反曰纣不可谏矣武王东伐至盟津诸侯叛殷防周者八百诸侯皆曰纣可伐矣武王曰尔未知天命乃复归纣愈滛乱不止防子数諌不听遂去比干强谏纣纣怒曰吾闻圣人心有七窍剖比干观其心箕子惧乃佯狂为奴纣又囚之
　　楚辞注梅伯纣诸侯忠直而数谏纣纣怒杀之葅醢其身箕子见之被髪佯狂
　　殷之太师少师乃持其祭乐器奔周周武王于是遂率诸侯伐纣纣亦发兵距之牧野甲子日纣兵败纣走入登鹿台衣其寳玉衣赴火而死
　　周书纣取天智玉琰五环身以自焚
　　周武王遂杀妲已释箕子之囚封比干之墓表商容之闾封纣子武庚禄父以续殷祀令修行盘庚之政殷民大説于是周武王为天子而封殷后为诸侯属周周武王崩武庚与管叔蔡叔作乱成王命周公诛之而立防子于宋以续殷后焉【史记】
　　赞曰甚矣天道其若车轮乎纣踵桀辙而周乘殷轨以此始以此终也殷道中兴粤有二宗然祥桑雊雉天若之使凶徳若独夫受且不必告也
　　尚史卷四
<史部,别史类,尚史>
　　钦定四库全书
　　尚史卷五　　　　　　　　本纪四
　　镶白旗汉军李锴撰
　　周本纪
　　太王　王季　文王
　　太王者是为古公亶父组绀诸之子后稷弃之裔也舜封弃于邰号曰后稷别姓姬氏【后稷别有本传见唐虞诸臣　史记】子曰漦蠒漦蠒生叔均
　　山海经叔均始作牛耕
　　叔均又数世生不窋【吕梁碑】
　　史记后稷卒子不窋立帝王世纪亦曰后稷纳姞氏生不窋皆误
　　不窋末年夏后氏政衰去稷不务不窋以失其官而犇戎狄之间不窋卒子鞠立鞠卒子公刘立【史记】
　　自后稷积徳累善十余世至公刘公刘避桀居豳【汉书】公刘虽在戎狄之间复修后稷之业务耕种行地宜自漆沮度渭取材用行者有资居者有畜积民赖其庆百姓懐之多从而保归焉周道之兴自此始故诗人歌乐思其徳
　　呉越春秋公刘性慈仁行不履生草运车以避葭苇避夏桀于戎狄变易风俗民化其政
　　公刘卒子庆节立
　　史记庆节国于豳　按诗笃公刘于豳斯馆史误也
　　庆节卒子皇仆立皇仆子差弗立差弗卒毁隃立【世本作伪榆】毁隃卒子公非立公非卒辟方立
　　帝王世纪公非字辟方
　　辟方卒髙圉立
　　国语髙圉能帅稷者也周人报焉纪年殷祖一十五年命邠侯高圉
　　髙圉卒侯牟立【汉书侯牟作夷竢】侯牟卒亚圉立
　　纪年盘庚十九年命邠侯亚圉
　　亚圉卒云都立
　　汉书云都亚圉弟帝王世纪亚圉云都字也
　　云都太公组绀诸盩立
　　纪年祖甲十三年命邠侯组绀三代世表作叔帝王世纪公祖一名组绀诸盩字叔类号曰太公　按史记作公叔祖类世本作太公组绀诸盩似并为一人也自公非以下据世本増辟方侯牟云都数世或子或弟未详
　　组绀诸盩卒子古公亶父立古公亶父复修后稷公刘之业积徳行义国人皆戴之薫育戎狄攻之欲得财物予之已复攻欲得地与民民皆怒欲战古公曰有民立君将以利之今戎狄所为攻战以吾地与民民之在我与其在彼何异民欲以我故战杀人父子而君之予不忍为乃与私属遂去豳渡漆沮逾梁山止于岐下豳人举国扶老携弱尽复归古公于岐下及他旁国闻古公仁亦多归之
　　吴越春秋古公杖防去邠逾梁山处岐周曰彼君与我何异邠人父子兄弟相率负老携防掲釡甑而归古公居三月成城郭一年成邑二年成都而民都倍其初后汉书武乙暴虐犬戎冦邉周古公逾梁山而避于岐下琹苑要录岐山操周太王之所作也曰戎狄侵兮土地迁移邦邑适于岐山烝民不忧兮谁者知嗟嗟奈何兮予命遭斯
　　于是古公乃贬戎狄之俗而营筑城郭室屋而邑别居之作五官有司民皆歌乐之颂其徳古公有长子曰太伯次曰虞仲太姜生少子季厯季厯取太任皆贤妇人生昌有圣瑞古公曰我世当有兴者其在昌乎太伯虞仲知古公欲立季厯以传昌乃二人亡如荆蛮文身断髪以让季厯古公卒季厯立是为公季修古公遗道笃于行义诸侯顺之【史记】
　　公季当殷武乙之时公季伐西落戎
　　纪年武乙三十四年周公季厯来朝王赐地三十里玉十防马十匹三十五年季厯伐西落戎俘二十翟王
　　太丁时公季复伐燕京之戎戎人大败周师
　　纪年文丁二年周人伐燕京之戎周师大败
　　后二年周人克余无之戎于是太丁命公季为牧师纪年文丁四年周人伐余无之戎克之周王季命为殷牧师
　　自是之后更伐始呼翳徒之戎皆克之【后汉书】
　　纪年文丁七年周人伐始呼之戎克之十一年周人伐翳徒之戎捷其三大夫王嘉季厯之功赐之圭瓉秬鬯九命为伯孔丛子羊容问子思曰古之帝王中分天下使二公治之谓之二伯周自后稷封为王者后子孙据国至太王王季文王此固世为诸侯矣焉得为西伯乎子思曰吾闻诸子夏殷王帝乙之时王季以公九命作伯受圭瓉秬鬯之赐故文王因之得専征伐
　　公季卒
　　纪年文丁执诸塞库季厯困而死帝王世纪葬鄠县之南山
　　子昌立是为西伯西伯曰文王
　　白虎通文王四乳是谓至仁宋书符瑞志太任梦长人感于□于豕牢而生昌龙顔虎肩身长十尺胷有四乳春秋合诚图苍帝之为人望之广视之専而长九尺一寸
　　遵后稷公刘之业则古公公季之法笃仁敬老慈少礼下贤者日中不暇食以待士士以此多归之
　　墨子文王封于岐周方地百里与其百姓兼相爱交相利是以近者安其政逺者归其徳闻文王者皆起而趋之罢不肖股肱不利者处而愿之曰奈何乎使文王之地及我乎吾则吾利岂不亦犹文王之民也哉又曰文王之治西土若日若月乍光于西方于西土不为大国侮小国不为众庶侮鳏寡不为暴势夺穑人黍稷狗彘天屑临文王慈是以老而无子者有所得终其夀连独无兄弟者有所杂于生人之间少失其父母者有所放依而长　有阙文
　　伯夷叔齐在孤竹闻西伯善养老徃归之太颠闳夭散宜生鬻子辛甲大夫之徒皆徃归之
　　帝王世纪太颠闳夭散宜生南宫适之属咸至是为四臣文王虽在诸侯之位袭父为西伯
　　崇侯虎谮西伯于殷纣曰西伯积善累徳诸侯皆向之将不利纣乃囚西伯于羑里闳夭之徒患之乃求有莘氏美女骊戎之文马有熊九驷他竒怪物因殷嬖臣费仲而献之纣纣大喜説曰此一物足以释西伯况其多乎乃赦西伯赐之弓矢斧钺使得征伐曰谮西伯者崇侯虎也
　　吕氏春秋纣为无道杀梅伯而醢之侯而脯之以礼诸侯于庙文王流涕而咨之纣恐其叛欲杀文王而灭周文王曰父虽无道子敢不事君虽不惠臣敢不事孰王而可叛也纣乃赦之六韬商王拘周伯于羑里太公与散宜生以金千镒求天下珍物得犬戎氏文马駮身朱鬛目加金黄项下鸡毛名曰鸡斯之乗以献商王　今本无古今乐录文王囚于羑里太颠之属往见文王文王为矉右目者言纣之好色柎桴其腹者言欲得其宝蹀躞其足者使迅疾也于是周流求之以献纣琹操文王备修道徳百姓亲附是时崇侯虎与文王列为诸侯徳不及文王常嫉妒之乃谮文王于纣曰西伯昌圣人也长子发中子旦皆圣人也三圣合谋君其虑之乃囚文王于羑里将欲杀之于是文王四臣散宜生等周流海内得美女二人水中大贝白马朱鬛以献于纣陈于中庭纣立出西伯新书纣作梏数千睨诸侯之不謟己者杖而梏之文王桎梏于羑里七年而后得免及武王克殷令殷民投桎梏于河民输梏者手撒之弗敢坠也跪入之水弗敢投也曰昔者文王常拥此故爱思文王犹敬其梏况其法教乎
　　西伯乃献洛西之地以请纣去炮烙之刑纣许之皇王大纪是时西有昆夷之患北有玁狁之难纣乃召昌释之因献洛西之地请除炮烙之刑纣大喜许之赐之弓矢斧钺使専征伐为西方诸侯伯吕氏春秋文王处岐事纣冤侮雅逊朝夕必时上贡必适祭祀必敬纣喜命文王称西伯赐之千里之地文王再拜稽首而辞曰愿为民请炮烙之刑文王非恶千里之地得民心则贤于千里之地故曰文王智矣越絶书文王以务争者纣为天下残贼奢佚不顾邦政文王以圣事纣天下皆尽诚从之此谓文王以务争也纣以恶刑争文王以仁义争此之谓也韩非子文王侵孟克莒举酆三举事而纣恶之文王乃惧请入洛西之地赤壤之国方千里以请解炮烙之刑天下皆说仲尼闻之曰仁哉文王轻千里之国解炮烙之刑智哉文王出千里之国得天下之心　吕氏以下邪辟纵横语出战国宜矣
　　西伯出猎遇吕尚于渭之阳与语大説载与俱归立为师
　　楚辞注周文王梦立令狐之津太公在后帝曰昌赐汝名师文王再拜太公梦亦如此文王出田见识所梦载与俱归以为太师又曰吕望鼓刀在列肆文王亲往问之吕望对曰下屠屠牛上屠屠国文王喜载与俱归也潜夫论文王防畋遇姜尚于渭濵察言观志而见其心不谘左右不诹羣臣遂载反归委之以政抱朴子文王之接吕尚桑隂未移而知其可师矣
　　西伯行善【削隂字】诸侯皆来决平于是虞芮之人有狱不能决乃如周入界耕者皆让畔民俗皆让长虞芮之人未见西伯皆惭相谓曰吾所争周人所耻何徃为祗取辱耳遂还俱让而去诸侯闻之曰西伯葢受命之君家语虞芮二国争田而讼连年不决乃相谓曰西伯仁人也盍徃质之入其境则耕者让畔行者让路入其朝士让于大夫大夫让于卿虞芮之君曰嘻吾侪小人也不可以入君子之朝遂自相与而退以所争之田为间田也孔子曰以此观之文王之道其不可加焉不令而从不教而聴至矣哉孔安国书传周自虞芮质厥成诸侯并附以为受命之年至九年而文王卒正义毛传称天下闻虞芮之讼息归周者四十余国知周自虞芮质成诸侯并附以为受命之年改称元年至九年而文王卒史记正义注二国相让后诸侯咸尊西伯为王葢此年受命之年称王也尚书大传一年断虞芮之质二年伐邘三年伐宻须四年伐犬夷五年伐耆六年伐崇　按文王无改元事欧阳氏尝论之説见武王纪称王説尤妄
　　明年伐犬戎明年伐宻须【姞姓之国】
　　说苑文王曰吾欲用兵谁可伐宻须氏疑于我可先往伐管叔曰不可其君天下之明君也伐之不义太公望曰吾闻之先王伐枉不伐顺伐崄不伐易伐过不伐不及文王曰善遂伐宻须氏灭之
　　明年败耆国【正义注即黎国　按戡黎者武王説见纣纪】明年伐邘明年伐崇侯虎
　　説苑文王欲伐崇先宣言曰余闻崇侯虎灭侮父兄不敬长老聴狱不中分财不均百姓力尽不得衣食余将来征之唯为民乃伐崇令毋杀人毋壊室毋填井毋伐树术毋动六畜有不如令者死无赦崇人闻之因请降韩非子文王伐崇至鳯黄墟韈系解因自结太公望曰何为也王曰君与处皆其师中皆其友下尽其使也今皆先君之臣故无可使也又作晋文公吕览作武王
　　作丰邑自岐下徙都丰
　　纪年周大饥西伯自程迁于丰周书维周王宅程三年遭天之大荒作大匡以召牧其方三州之侯咸率王乃召冡卿三老三吏大夫百执事之人朝于大庭曰不谷不徳政事不时国家罗病不能胥匡二三子尚助不谷官考厥职乡问其人因其耆老及其总害慎问其故无隠乃情及某日以告于庙有不用命有常不赦王既发命入食不举百官质方　不食饔及期日质明王麻衣以朝朝中无采衣官考其职卿问其利因谋其菑旁匡于众无敢有违诘退骄顽方收不服慎惟怠惰什伍相保动观游居事节时茂农夫任戸户尽夫出农廪分乡乡命受粮程课物徴躬竞比藏藏不闭籴籴不加均赋洒其币乡正保贷成年不偿信诚匡助以辅殖财财殖足克食赋为征数口以食食均有赋外食不赡开闗通粮粮穷不转孤寡不废滞不转留戌城不留　足以守出旅分均驰车送逝旦夕运粮于是告四方游旅旁生忻通津济道宿所至如归币租轻乃作毋以行其子易资贵贱以均游旅无使滞无粥熟无室市权内外以立均无蚤暮闾次均行均行众从积而勿　以罚助均无使之穷平均无乏利民不滛无播蔬无食种以数度多少省用祈而不賔祭服潄不制车不雕饰人不食肉畜不食谷国不乡射乐不墙合墙屋有补无作资农不败务非公卿不賔賔不过具哭不留日登降一等庶人不独葬伍有值送往迎来亦如之有不用命有常不违　余篇不具载
　　明年西伯薨即位五十年【史记】
　　史记又曰西伯受命之年称王而断虞芮之讼改法度制正朔追尊古公为太王公季为王季　说非是吕氏春秋文王之时天先见火赤乌衔丹书集于周社文王曰火气胜火气胜故其色尚赤其事则火
　　年九十七【礼记】
　　塟于异【皇王大纪】
　　括地志墓在雍州万年县西南二十八里原上
　　文王之为世子也朝于王季日三鸡初鸣而衣服至于寝门外问内防之御者曰今日安否何如内防曰安文王乃喜及日中又至亦如之及莫又至亦如之其有不安节则内防以告文王文王色忧行不能正履王季复膳然后亦复初食上必在视寒暖之节食下问所膳命膳宰曰末有原应曰诺然后退文王之祭也事死者如事生思死者如不欲生忌日必哀称讳如见亲祀之忠也【礼记】
　　其囚羑里演易系卦辞【史记】
　　唐孔氏正义伏羲初画八卦因其八而更重之为六十四卦也系辞曰因而重之爻在其中矣是也然重卦之人凡为四说王辅嗣等以为伏羲重卦郑康成之徒以为神农重卦孙盛以为夏禹重卦史迁等以为文王重卦其言夏禹及文王重卦者案系辞神农之时已有葢取益与噬嗑以此论之不攻自破其言神农重卦亦未为得今依辅嗣以伏羲既画八卦即自重为六十四卦为得其实史记其囚羑里葢益易之八卦为六十四卦琹操文王在羑里时演易八卦以六十四乃申愤以作歌曰殷道溷溷浸浊烦兮朱紫相合不分别兮迷乱声色信防言兮炎炎之虐使我愆兮幽闭牢穽由其言兮遘我四人忧勤勤兮　史说误今遵正义琹歌俚鄙非文王语
　　其作灵台掘地得死人骨吏以闻文王曰更葬之吏曰此无主矣文王曰寡人固其主又安求主天下闻之皆曰文王贤矣泽及枯骨【新序】
　　吕览同淮南子文王塟死人之骸而九夷归之新书文王梦人登城而呼之曰我东北陬之膏骨也速以王礼塟我文王曰诺觉召吏视之信有焉吏曰此无主矣请以五大夫礼文王吾已许之矣奈何其倍之也士民闻之曰我君不以梦之故倍膏骨况生人乎
　　及其寝疾谓世子发曰见善勿怠时至勿疑去非勿处此三者道之所止也及武王克殷祀于太庙追王古公亶父曰太王季厯曰王季文考曰文王【皇王大纪】
　　武王
　　武王名发文王之世子也
　　论衡武王望阳白虎通武王望羊是谓摄掦盱目陈兵天下富昌春秋元命苞武王骈齿是谓刚强宋书符瑞志太姒梦商庭生棘太子发植梓树于阙间化为松栢棫柞以告文王文王币告羣臣与发并拜吉梦
　　文王崩太子发立是为武王武王即位太公望为师周公旦为辅召公毕公之徒左右王师修文王绪业淮南子武王防暍人于树下左拥而右扇之而天下懐其徳
　　十一年武王戡黎殷之臣祖伊闻之惧以告帝纣纣曰不有天命乎是何能为
　　史记以戡黎为文王辩见纣纪史记又曰九年武王上祭于毕东观兵至于盟津为文王木主载以车中军武王自称太子发言奉文王以伐不敢自専乃告司马司徒司空诸节齐栗信哉予无知以先祖有徳臣小子受先功毕立赏罚以定其功遂兴师师尚父号曰总尔众庶与尔舟楫后至者斩武王渡河中流白鱼跃入王舟中武王俯取以祭既渡有火自上复于下至于王屋流为乌其色赤其声魄云是时诸侯不期而防盟津者八百诸侯皆曰纣可伐矣武王曰女未知天命未可也乃还师归淮南子武王伐纣载尸而行海内未定故不为三年之丧越絶书文王死九年八百诸侯一旦防于孟津不言同辞欲从武王伐纣当是时比干箕子防子尚在武王贤之不敢伐也归二年乃兴师伐纣通鉴前编三十有一祀周西伯发十一年西伯东观兵勘黎又曰昔者纣为黎之搜则黎乃纣济恶之国武王观政于商则戡黎之师或因以警纣耳　按武王十一年观兵戡黎十三年逾孟津伐纣太史公由未见古文尚书故引河内女子伪泰誓之语误以伐纣之师为观兵孟津又误以十一年为九年也淮南説尤误今遵前编
　　居二年闻纣昏乱暴虐甚杀王子比干囚箕子太师疵少师彊抱其乐器而犇周于是西伯徧告诸侯曰殷有重罪不可以不毕伐【此下削乃遵文王语】遂率戎车三百乗虎贲三千人【此下有甲士四万五千人　按吕氏春秋选车三百虎贲三千博物志率舆三百乗甲三三千书序戎车三百虎贲三千人皆与经予有臣三千惟一心合且春秋以前师固未有及万者况武王之吊伐乎削之以从经下文纣兵七千万人説亦误】以东伐纣【史记】
　　十有三年春
　　书序惟十有一年武王伐殷一月戊午师渡孟津作泰誓史记因之孔安国书传虞芮质成为文王受命改元之年凡九年而文王崩武王立二年而观兵三年而伐纣合为十有三年史记索隠大戴礼云文王十五而生武王则武王少文王十四嵗矣礼记文王九十七而终武王九十三而终按文王崩时武王已八十三矣八十四即位至九十三崩武王即位适满十年言十三年伐纣者续文王受命年欲明其卒父业故也金縢篇云惟克商二年王有疾按文王受命九年而崩十一年武王服阕观兵孟津十三年伐纣十五年有疾后四年而崩则武王年九十三矣而太史公以为武王即位年数与尚书违甚疎矣欧阳氏曰古者人君即位必称元年后世曲学之士说春秋始以改元为重事果重事欤西伯即位已改元矣中间不宜改元而又改元至武王即位宜改元反不改元乃上冒先君之元年并其居丧称十一年及其灭商而得天下其事大于聴讼逺矣又不改元学者知西伯生不称王不再改元则诗书所载文武之事粲然明白矣朱子蔡传并作武王之十三年　按书序及史说倍经孔传索隠违礼今遵朱蔡
　　大防于孟津王曰嗟我友邦冡君越我御事庶士明聴誓惟天地万物父母惟人万物之灵亶聪明作元后元后作民父母今商王受弗敬上天降灾下民沈湎冒色敢行暴虐罪人以族官人以世惟宫室台榭陂池侈服以残害于尔万姓焚炙忠良刳剔孕妇皇天震怒命我文考肃将天威大勲未集肆予小子发以尔友邦冡君君观政于商惟受罔有悛心乃夷居弗事上帝神只遗厥先宗庙弗祀牺牲粢盛既于凶盗乃曰吾有民有命罔惩其侮天佑下民作之君作之师惟其克相上帝宠绥四方有罪无罪予曷敢有越厥志同力度徳同徳度义受有臣亿万惟亿万心予有臣三千惟一心商罪贯盈天命诛之予弗顺天厥罪惟钧予小子夙夜只惧受命文考类于上帝宜于冡土以尔有众底天之罚天矜于民民之所欲天必从之尔尚弼予一人永清四海时哉弗可失惟戊午王次于河朔羣后以师毕防王乃狥师而誓曰呜呼西土有众咸聴朕言我闻吉人为善惟日不足凶人为不善亦惟日不足今商王受力行无度播弃犂老昵比罪人滛酗肆虐臣下化之朋家作仇胁权相灭无辜吁天秽徳彰闻惟天惠民惟辟奉天有夏桀弗克若天流毒下国天乃佑命成汤降黜夏命惟受罪浮于桀剥防元良贼虐諌辅谓已有天命谓敬不足行谓祭无益谓暴无伤厥监惟不逺在彼夏王天其以予乂民朕梦协朕卜袭于休祥戎商必克受有亿兆夷人离心离徳予有乱臣十人同心同徳虽有周亲不如仁人天视自我民视天聴自我民聴百姓有过在予一人今朕必徃我武惟扬侵于之疆取彼凶残我伐用张于汤有光朂哉夫子罔或无畏宁执非敌百姓懔懔若崩厥角呜呼乃一徳一心立定厥功惟克永世时厥明王乃大巡六师明誓众士王曰呜呼我西土君子天有显道厥类惟彰今商王受狎侮五常荒怠弗敬自絶于天结怨于民斮朝涉之胫剖贤人之心作威杀戮毒痡四海崇信奸回放黜师保屏弃典刑囚奴正士郊社不修宗庙不享作竒技滛巧以悦妇人上帝弗顺祝降时防尔其孜孜奉予一人恭行天罚古人有言曰抚我则后虐我则讐独夫受洪惟作威乃汝世讐树徳务滋除恶务本肆予小子诞以尔众士殄殱乃讐尔众士其尚迪果毅以登乃辟功多有厚赏不迪有显戮呜呼惟我文考若日月之照临光于四方显于西土惟我有周诞受多方予克受非予武惟朕文考无罪受克予非朕文考有罪惟予小子无良
　　史记十一年十二月戊午师毕渡盟津诸侯咸防曰孳孳无怠武王乃作泰誓告于众庶今殷王纣乃用其妇人之言自絶于天毁壊其三正离逷其王父母弟乃断弃其先祖之乐乃为滛声用变乱正声怡恱妇人故今予发惟共行天罚勉哉夫子不可再不可三　此亦伪泰誓文而髣髴牧誓者吕氏春秋武王使人殷反报曰殷其乱矣防慝胜良武王曰未也复徃反报曰乱加矣贤者出走矣武王曰未也又往反报曰乱甚矣百姓不敢诽怨矣武曰嘻遽告太公太公对曰防慝胜良命曰戮贤者出走命曰崩百姓不敢诽怨命曰刑胜其乱至矣不可以加矣故选车三百虎贲三千朝要甲子之期而纣为禽淮南子武王伐纣渡于孟津阳侯之波逆流而击疾风晦防人马不相见于是武王左操黄钺右秉白旄瞠目而防之曰余在天下谁敢害吾意者于是风济而波罢拾遗记武王伐纣夜济河云明如昼八百之族皆齐而歌有大蜂状如丹鸟飞集王舟因画其旗翼日而枭纣名其船曰蜂舟
　　时甲子昧爽王朝至于商郊牧野乃誓王左杖黄钺右秉白旄以麾曰逖矣西土之人王曰嗟我友邦冡君御事司徒司马司空亚旅师氏千夫长百夫长及庸蜀羌髳防卢彭濮人
　　吕氏春秋武王至殷郊系堕五人御于前莫肯之为曰吾所以事君者非系也武王左释白羽右释黄钺勉而自为系孔子闻之曰此五人者之所以为王者佐也不肖主之所以不安也华阳国志武王伐纣实得巴蜀之师巴蜀勇鋭歌舞以凌殷人倒戈故世称之曰武王伐纣前歌后舞
</div>
    <div class="pagination">
<a href="尚史_page5.html">上一页</a><a href="尚史.html">1</a><a href="尚史_page2.html">2</a><a href="尚史_page3.html">3</a><a href="尚史_page4.html">4</a><a href="尚史_page5.html">5</a><span class="current-page">6</span><a href="尚史_page7.html">7</a><a href="尚史_page8.html">8</a><a href="尚史_page9.html">9</a><a href="尚史_page10.html">10</a><a href="尚史_page11.html">11</a><span>...</span><a href="尚史_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
