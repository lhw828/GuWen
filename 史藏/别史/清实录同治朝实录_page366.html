<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 366 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 366 页/共 505 页
  </h1>
  <div class="content">
   ○乙卯。月食。　　

○谕内阁、御史谭钧培奏、贵州被兵地方。请饬查明蠲缓钱粮一摺。贵州连年被贼扰害。小民颠沛流离。情殊可悯。现在甫经收复地方。元气未复。并有被贼扰各处。均应量加体恤。著该抚查明被扰轻重情形。将各该州县应徵钱粮。分别奏请蠲缓。以苏民困。　　

○谕军机大臣等、棍噶扎勒参奏筹办开导叛民。并给发索伦兵丁银两。暨喇嘛困苦。恳请拨给饷银各摺片。布伦托海叛民。经明瑶等派人开导。虽屡次诡词乞抚。而滋扰如故哈萨克游牧地方。亦频受其害。自应认真剿办。惟棍噶扎勒参。将新到索伦官兵。与旧有各兵合成一营。统带起程。前往额尔奇斯河立营。开导叛贼。是否妥协。著福济、荣全、锦丕勒多尔济、锡纶、酌度情形。熟商具奏。并一面知照棍噶扎勒参。听候办理。叛贼有东窜科布多之信。并著奎昌、明瑶、随时侦探。严密防范。不可稍涉大意。十苏木喇嘛情形困苦。从前援应塔城那垫军物价银。自应筹款给还。著福济于解到新疆饷银内陆续拨给。以示体恤。将此由六百里各谕令知之。　　

○派礼部尚书万青藜、右侍郎温葆深、恭修泰陵方城后券门工程。　　

○以广东海门营参将黄廷彪为琼州镇总兵官。　　


大清穆宗继天开运受中居正保大定功圣智诚孝信敏恭宽毅皇帝实录卷之二百六十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。六月。丙辰。上慈安皇太后慈禧皇太后幸漱芳斋。侍午膳。　　

○戊午。谕军机大臣等、刘典奏、覆陈安抚难民。开垦荒地。暨边防布置情形一摺。泾阳咸阳境内。安插难民六千余人。鄜州等处。安插扈彰等股难民。经刘典派员经理。散赈垦荒。均臻安静。其董幅详等股。人数更多。亦皆志切营生。不至复聚为匪。即著该署抚督饬委员。实力奉行。不得始勤终怠。至渭北招垦事宜。渐有规模。惟泾阳三原高陵。地高土燥。非兴修水利。不足以资灌溉。刘典拟将龙洞渠筹款开浚。务当妥为经画。俾竟厥功。北山一带。地瘠民贫。现虽匪党殄除。亟须岂弟宜民之吏。安辑抚绥。刘典所请因地择人暂弗拘以成例之处。著准其权宜办理。陕省西北。与甘境毗连。业经左宗棠分派各军。扼要布置。甘省回匪。自不至有回窜之虞。该署抚尤当督饬陕军。联络声势。随时严密堵剿。以重边防。将此由四百里谕令知之。　　

○又谕、刘昆奏、截击窜苗获胜。力保镇远施秉两城一摺。湖南援黔官兵。自黄飘失利后。苗匪张臭迷等、胆敢率党四出。扰及巴冶冰溪巫包平下一带。牵掣兵力。叠经官军击败。犹复分股窜入龙脚坉等处滋扰。后路大股窜踞稿米头。计图一逞。经席宝田督军两路齐进。先攻稿米贼巢。毙贼甚众。乘胜逐北。败贼奔窜回巢。道员戈鉴等、亦于远口等处。斩馘贼匪无数。后路一律肃清。其分扑施秉镇远之贼。又经提督彭芝亮等相机防剿。叠挫凶锋。蹋平草塘关田坝等处贼垒。军声颇振。正宜乘此声威。激励各营。探踪进剿。惟士卒久劳。渐生疾病。廑念殊深。刘昆尤宜加意拊循。随时策励。以期早定黔疆。席宝田暂回沅州养病。著传知该员安心调理。营中事务。仍著就近妥为照料。以资得力。将此由四百里谕令知之。　　

○以广东罗定、东安、西甯、三州县力保危城。永广学额各二名。　　

○予贵州黄飘寨阵亡提督荣维善祭葬世职加等。谥忠壮。追赠三代暨本身一品封典。于立功死事地方暨原籍建立专祠。总兵官罗志宏等祭葬世职加等附祀荣维善专祠　　

○予贵州巴冶等处阵亡副将郑时林等祭葬世职加等。　　

○己未。谕内阁、御史李弼奏、请饬各部甄别属员。并考核勤惰各摺片。各部司员贤否勤惰。例应由该堂官随时认真考核。近来分部人员较多。其中勤慎当差熟悉部务者。固不乏人。而滥竽充数不谙公事者。亦必不少。著各该堂官破除情面。认真考察。如材难造就。不得一概奏留。以杜冒滥。至京察之期。尤宜分别优劣照章办理。不得有举无劾。其俸满截取之员亦当察其才具。分别繁＜??闲＞。秉公保送。并著各该衙门于候补人员随时稽察。庶使属员有所劝惩。咸知讲求公事。用副澄叙官方至意。　　

○谕军机大臣等、延煦、毕道远奏、访闻积惯窃米人犯潜行回京。请旨饬拏一摺。金六一犯。积年偷窃漕粮。前经饬令步军统领衙门查拏。该犯闻风逃匿。现复潜行回京。著步军统领衙门即派干员密速查拏。毋任漏网。又据奏、偷米匪徒。多于日晡行窃。黎明将赃米运入城内售卖等语。并著该衙门严饬朝阳东便等门该班弁兵。加意稽查毋稍疏懈。原摺著钞给阅看。将此谕令知之。　　

○庚申。以湖北当阳县重修关帝陵庙工竣。颁扁额曰威震华夏。　　

○以神灵显应。加封福建福州府金柳二神为将军。　　

○谕内阁、李鸿章奏、甄别庸劣不职各员弁。请分别降革另补一摺。湖北荆州府知府荣光、才具平庸。难资整顿。著开缺以同知选用。光化县知县程端本、心地朴厚。听讼欠长。钟祥县知县张梓、人尚谨慎。措置未能裕如。均著开缺留省。遇有相当缺出酌量另补。署南漳县事即补知州赵晏清、性情浮躁。声名平常。云梦县知县玉昌、纵容差保。办案草率。候补知州刘祖荫、小有才能。品卑心险。黄州卫守备汪琳、勒索书差。贪鄙狡诈。均著即行革职。汉川县知县德廉、办事颟顸。不洽舆情。著开缺以州判尽先选用。署竹山县事即用知县方连翼、毫无振作。该员系进士出身。文理尚优。著以教授选用。以肃官方。　　

○补铸浙江粮道库大使条记。从巡抚马新贻请也。　　

○辛酉。谕内阁、醇郡王等奏武英殿不戒于火。查明大概情形各一摺。本月二十日夜闲。西华门内武英殿不戒于火。延烧至三十余闲。虽经该管各员会同步军统领。督率兵役。赶紧扑灭。将西配殿及附近各处。设法保护。究属疏于觉察。所有管理武英殿事务孚郡王、惠郡王奕详、明善、均著交该衙门严加议处。该处司员著先行交部严加议处。仍听候传质。其是日直班之披甲人等、于禁城近地。并不小心看守。即著交慎刑司严行审讯。至该处素日看守官役人等有无别项情弊。并著慎刑司一并审明究办。寻吏部会同宗人府议上。孚郡王、奕详、明善、均应降二级留任。准其抵销。员外郎延龄、副内管领景秀、郎中恩林、松瑔、均应降二级调用。再罚俸一年。不准抵销。从之。　　

○调兵部尚书董恂为户部尚书。工部尚书郑敦谨为兵部尚书。未到任前。以礼部尚书万青藜兼署。　　

○以都察院左都御史毛昶熙为工部尚书。未到任前。以吏部尚书单懋谦兼署。　　

○以吏部左侍郎沈桂芬为都察院左都御史。转吏部右侍郎胡肇智为左侍郎。调户部左侍郎庞钟璐为吏部右侍郎仍兼署兵部左侍郎。转户部右侍郎潘祖荫为左侍郎管三库事。以候补侍郎李鸿藻为户部右侍郎管钱法堂事。仍兼署礼部左侍郎。　　

○以光禄寺卿阿昌阿为太常寺卿。　　

○壬戌。以大学士朱凤标为武英殿总裁官。　　

○以武英殿救火出力。王大臣等暨文武官员得旨嘉奖赏加军机章京增寿等九百二十四员各一级。并赏各营兵丁银。　　

○追予湖北黑沙洲阵亡知县姚国振于奉天原籍建立专祠。按察司司狱李克慎附祀。　　

○癸亥。遣官祭火神庙。　　

○谕内阁、本月二十日夜闲。武英殿不戒于火。王大臣等督率员弁兵丁迅速扑灭。当将该王大臣等降旨嘉奖。章京司员等各加一级。兵丁赏给银两。以示鼓励。乃本日据惇亲王、御前大臣醇郡王、伯彦讷谟祜、景寿、奕山、肃亲王华丰、总管内务府大臣瑞常、存诚、崇纶、春佑、尚书载龄、左都御史灵桂、侍郎伊精阿、恩承、副都统熙拉布、载良、庆至、总兵荣禄、达明阿、率行具摺谢恩。殊属非是。姑念一时疏忽。误会谕旨。均著加恩免其议处。所有御前大臣醇郡王等复行自请议处之处。著无庸议。　　

○又谕、倭仁、徐桐、翁同和奏、请勤修圣德。以弭灾变一摺。方今陕甘云贵。军务未平。各省民气未复。饷需支绌。物力艰难。朝廷宵旰焦劳。惟恐政事或有关失。兹者武英殿忽被火灾。上天示警。正宜儆惕倍深。潜消沴戾。所有宫廷一切工程及应用物件。除必不可缓及例应备办外。其余一概停止。著各该衙门即遵谕行。至政事或有未当之处。并著在廷臣工直言无隐。以备采择。用副遇灾修省之意。　　

○又谕、吴坤修奏、遵查凤颍六泗道刘毓楠、性情轻躁。不谙政体。委查宿州河道。复被委员蒙蔽。请开缺另＜??闲＞等语。刘毓楠著先行开缺。仍著该督抚查明该道办理不善及委员佘昌宇多方蒙蔽之处。一并据实严参。　　

○谕军机大臣等穆图善奏、甘省北路贼情。并收抚高台等处溃勇各等语。据称自中卫至灵州一带。贼势蔓延。甘省南路各军。未能兼顾。请饬左宗棠、金顺、派兵夹击。所奏自系为力顾东北起见。前据左宗棠奏、檄饬刘松山军。向花定前进。截剿甯灵之贼。当谕该大臣酌派郭宝昌合军齐进。此时甘省北路。贼踪纷窜。自应乘其喘息未定之际。痛加剿洗。著左宗棠飞饬刘松山等。迅速进兵。毋稍延缓。金顺现在行抵何处。并著仍遵前旨。酌量情形。统率所部。联络张曜、宋庆两军。扼要防剿。使匪踪不得东窜。藉为包萨屏蔽。左宗棠计已行抵泾州。该处距兰州尚远。现在北路贼势。固属吃紧而南路河狄之贼。密迩省城。亦须兼顾。刻下陕省边境。既经防军分布。当无后顾之虞。左宗棠接篆后。自宜移军前进。或赴秦州一带。择要驻扎。以便居中调度。该大臣郑重进兵。固是老成之见。惟省垣重地。关系甘省全局。左宗棠身任封圻。责无旁贷。总当力筹保卫。傥或稍存大意。致有疏虞。必惟左宗棠是问。穆图善交卸督篆后。即著暂驻兰州。听候谕旨。其省城防守。及河狄一带防剿事宜。仍当竭力筹办。不得以接统有人。稍涉诿卸。肃州镇总兵黄金山、伤疾举发。著赏假三个月回籍调理。并免其开缺。一俟病痊。仍令迅速赴营。以资得力。高台山丹溃勇。穆图善已派王仁和招集统带。著左宗棠、穆图善、饬令认真训练。以资攻剿。傥再不遵钤束。即行从严惩办。所需粮饷。并著随时接济。穆图善原片。著钞给左宗棠阅看。其范铭所部勇丁。因饷缺抢掠。并著责令该员严行查办。妥为绥辑。左宗棠既经入甘。于甘省各军。应如何分拨粮饷及酌量调派之处。著悉心筹画。奏明办理。务使各军协力同心。不至各存意见。方能所向有功。穆图善另片奏、接准兵部咨文。据实覆陈等语。敖天印一员。著仍遵前旨。俟军务稍松。解赴河南讯办。富勒珲已＜??闲＞放归化城副都统。现在如可离营。著金顺知照该副都统即赴新任。暂缓来京陛见。其所部兵丁。著金顺会同定安另行派员统带。将此由六百里各谕令知之。　　

○甲子。署陕甘总督穆图善奏、秦州峡门等处。有贼奔窜。现飞饬提督梅开泰等相机夹击。得旨省南多完善之区。著严饬该提督等分路夹击。务净贼踪。毋徒以驱逐为能。任其纷扰。　　

○乙丑。以神灵显应。加湖南黔阳县刘三将军封号曰灵佑。　　

○谕内阁、吴坤修奏、请赏假回籍补行穿孝等语。吴坤修前在军营两次丁忧。均未能在籍终制。自应俯如所请。吴坤修著俟英翰到任后。赏假百日。回籍穿孝。假满后即行来京陛见。　　

○又谕、郑敦谨奏、特参声名恶劣公事废弛之州县等官。请分别革职勒休降补一摺。山西沁州直隶州知州李采丹、鄙琐嗜利。声名甚劣。虞乡县知县瑞徵、年少虚浮。性情贪鄙。闻喜县知县朱应杓、屯留县知县岑济、嗜好太深。公事废弛。试用知州邵承蕃、不知检束。于署榆社县任内。声名平常。试用通判张应豫、操守不谨。于署五台县任内。不协舆情。候补知县金文沂、狡猾钻营。嗜好过重。均著即行革职。候补知县汪涛、年力就衰。难期振作。著即勒令休致。候补知县姚景元、性情谲诈。专务取巧。著以府经历县丞降补。其前署平遥县任内欠解之款。仍饬查明勒令完缴。毋任延宕。以上革职各员。并著各路统兵大臣。不得任其投营效力。以为开复地步。　　

○谕军机大臣等、郑敦谨奏、遣撤楚勇。筹办河防。暨张曜在蒙地击贼获胜。文麟奏、请饬催山西欠饷各摺片。晋省沿河要隘。近接陕疆。甘回现尚未平。河防仍须筹办。郑敦谨所陈河保等处。责成总兵马升督防。兴临以下。责成总兵王巨孝督防。甯乡石楼以下。永济以上。责成署臬司李庆翱督防。即著该署抚于李宗羲抵任日。彼此筹商。务臻严密。陈湜所部楚勇。除酌留炮船水勇外。其余勇丁。仍著饬令该革员迅带起程。毋任在晋逗遛滋事。该省河防地段绵长。现在楚勇既撤兵力尚单自应添募可靠勇丁。分段填扎。李宗羲抵晋后。著即督同李庆翱妥筹办理总期兵归实用。饷不虚糜。该抚身荷厚恩。于该省吏治民生。及筹防筹饷各事宜。务当斟酌尽善。以副委任。山西协济哈密饷银。欠解甚多。文麟现抵哈城。支发勇粮各件。需用浩繁。著郑敦谨、李宗羲、即饬该藩司迅将前项欠解哈密饷银。无论何款。先行筹拨银六万两。交文麟前派迎饷委员吉恒、赵德钰等、承领管解赴哈。毋得藉词延诿。致误急需。金顺奏、请将典押部照之委员惩办。并请饬山西巡抚檄属查抄等语。候选州同刘橒、经金顺派赴山西催饷。将带往之部颁空白翎支等项执照。率行典押。实属胆大妄为。已将该员先行革职交金顺严加审办矣。该员系前任山西长子县刘世安之子。现寓居潞安府地方。难保无寄顿隐匿情事。著郑敦谨、李宗羲、迅饬该地方官。密将刘世安寓所财物。先行查封备抵。以重款项。将此由五百里各谕令知之。　　

○又谕、金顺奏、现筹督兵渡河西进一摺。陕回大股。麕集甯属黄河两岸。西岸自石觜山至中卫。贼氛尤炽。该署将军以所带十数营。合张曜所带六营。兵力尚单。未能径由乌喇磴口直取石觜山压剿而南。著即与定安妥商。体察情形。酌拨队伍西进。该署将军赶紧筹备行粮。即行督兵进发。毋稍缓延。富勒珲昨已＜??闲＞放归化城副都统。著金顺仍遵前旨。如现在可以离营。即知照前赴新任。暂缓来京陛见。所部兵丁。由金顺会同定安遴员统带。另片奏、请将劝捐延不回营之州同刘橒惩办等语。刘橒著即革职。交金顺严行审讯。按律定拟具奏。将此由六百里各谕令知之。　　

○又谕、文麟奏、接到回目投递回文。及委员乌仁泰等禀函。现在筹办情形。并据军机大臣将回目妥得璘原文呈览。详加披阅。其情词桀骜。尚非真心归顺。该回目探知大兵陆续出关。恐被剿穷蹙。先以官吏激变为词。冀为他日卸罪地步。文麟既见及此。给与谕纸。令其调集各城回目。赴乌城晓谕以安其心。所办尚属妥协。但此中操纵机宜。必当细心斟酌。文麟所给妥得璘谕稿。即著钞录呈览。成禄计已出关。著即与文麟、景廉、往返筹商。不可稍涉歧异。致启猜疑。该回目所请调赴乌城之甯夏等处各回目。其意不过欲探知口内虚实。转恐互相句结。甚非所宜。著文麟等谕以屡奉明旨。但分良莠。不分汉回。良善者抚之。叛逆者剿之。别无投诚章程。口内各回目。亦不能令其出关。并著左宗棠、穆图善、晓谕口内受抚各回目。革面洗心。共安生业。毋得心存观望。并即密饬各属妥为防范。毋使与口外各回目句结。致剿办更形棘手。至委员乌仁泰等被该回目调赴乌城。已否送回。其情形若何。索焕漳本有投诚之语。现在有无动静。著文麟等随时密探奏闻。总之官吏激变。将来固当查明严办。而各回目踞城变乱。亦岂能置之不问。傥能于大兵未到之先。豫先反正。尚可网开一面以遂其效顺之心。想该大臣等俱能深知此意也。将此由六百里各谕令知之。　　

○以古城察汉淖尔剿匪获胜。提督张曜得旨嘉奖。并予优叙。　　

○丙寅。谕内阁、御史徐景轼奏、兴利宜重农桑。及请力兴教化各摺片。农桑为衣食之原。最关紧要。惟小民耕种。未免勤惰不齐。是在地方官随时督率。予以劝惩。著各省督抚责成各该地方官。认真考课。实力奉行。不得藉端滋扰。并著会同各省学政。严饬州县教职等官。训迪士林。劝置义塾。以资观感。　　

○又谕、刘典奏、已革提督擅杀人命。酌核定拟等语。已革记名提督刘效忠、因偷窃牲畜细故。辄将马夫王麻子擅行杀毙。实属残暴。据该抚查明。王麻子原系从逆被捦。此次逞凶拒捕。罪本应死。刘效忠著照该抚所拟。照擅杀应死罪人律。杖一百。业经革职。照例免议。仍著押回山东原籍。交地方官严加管束。如再滋生事端。即著山东巡抚据实参奏。从严惩办。　　

○谕军机大臣等、荣全奏、会立牌博。俄官意图侵越。奎昌奏、建立牌博情形各一摺。荣全、奎昌现与俄官分界。遵照红线条约。于博果苏克坝塔斯启勒山。分建界牌鄂博两处。未容俄官向内侵占。办理尚为妥协。其由珠噜淖尔至沙宾达巴哈分界处所。原图所载。险阻难行。俄官辄欲由珠噜淖尔迤北数十里唐努山之察布齐坝上建立鄂博。由此直向西北。绕至沙宾达巴哈。按其地址。已将唐努乌梁海游牧包去大半。该俄官藉词欺蒙。意图侵越。岂可遂其狡谋。荣全惟当按照条约。与之辩论。固不可过于决裂。致生事端。亦不得藉口从权。迁就了事。任令得步进步。贻误事机。是在该大臣妥为筹办。以副委任。奎昌现与俄官往立西边牌博。亦著详细履勘。照约办理。将此由六百里各谕令知之。　　

○又谕、张廷岳等奏、图谢图汗等部落。因哲布尊丹巴呼图克图圆寂。援案赴藏熬茶。请将银两解交户部。俟达喇嘛到藏后。由驻藏大臣库内发给等语。所有此项银五万两。著张廷岳、阿尔塔什达、即行派员解交户部兑收。此时西藏库款。未必有余。著崇实、吴棠、于川省应解京饷内。提银五万两。迅即派员解交恩麟收存。俟该达喇嘛罗布桑伊什等到藏时。即由恩麟如数给发应用。将此由四百里各谕令知之。　　

○补行同治七年大计。奉天卓异官一员。安徽卓异官五员。罢软官一员。才力不及官二员。老年官五员。分别议叙处分如例。　　

○以乌里雅苏台边外建立界牌鄂博出力。赏佐领额尔德尼善等升衔花翎。　　

○以约束兵弁不严。革陕西总兵官康登五职。　　

○以互相禀讦。甘肃军营总兵官罗洪德、通判张昭离、革职讯办。
  </div>
  <div class="pagination">
   <a href="清实录同治朝实录_page365.html">
    上一页
   </a>
   <span>
    ...
   </span>
   <a href="清实录同治朝实录_page361.html">
    361
   </a>
   <a href="清实录同治朝实录_page362.html">
    362
   </a>
   <a href="清实录同治朝实录_page363.html">
    363
   </a>
   <a href="清实录同治朝实录_page364.html">
    364
   </a>
   <a href="清实录同治朝实录_page365.html">
    365
   </a>
   <span class="current-page">
    366
   </span>
   <a href="清实录同治朝实录_page367.html">
    367
   </a>
   <a href="清实录同治朝实录_page368.html">
    368
   </a>
   <a href="清实录同治朝实录_page369.html">
    369
   </a>
   <a href="清实录同治朝实录_page370.html">
    370
   </a>
   <a href="清实录同治朝实录_page371.html">
    371
   </a>
   <span>
    ...
   </span>
   <a href="清实录同治朝实录_page367.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
