<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 186 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 186 页/共 1860 页
  </h1>
  <div class="content">
   ○以翰林院侍读林令旭。充日讲起居注官。　　

○戊戌。祭大社大稷。上亲诣行礼。　　

○诣皇太后宫问安。　　

○谕军机大臣等、西北两路。尚有驻防兵丁。如准噶尔遣使往来。及一切紧要事件。彼此互相寄信通知。庶于边事有益。著行文两路将军大臣等知之。　　

○又谕、喀尔喀车臣汗达玛林部落。已授公巴苏为副将军矣。从前所设喀尔喀副将军三员。均有参赞大臣。现在乾清门行走之喀尔喀贝子彦楚布多尔济。人尚去得。著补授为副将军巴苏之参赞大臣。　　

○己亥。春分。朝日于东郊。遣显亲王衍潢行礼。　　

○上诣皇太后宫问安。　　

○兵部议准绥远城建威将军补熙咨称、查向例绥远城所有官员马匹。一半拴养。一半存价。价每匹八两。自本年正月起每匹、月扣银一两。不敷银。于冬二季草料银扣足。备买马用。如未扣完。即需买马。令自行采买。此项出自官员己资。遇升迁休致。准给还。从之。　　

○庚子。谕、春秋举行经筵。例应先期告祭传心殿。当年皇祖。曾经亲诣行礼。以昭诚敬。本月经筵届期。朕亲诣传心殿行礼。所有应行事宜。著该衙门敬谨察例具奏。　　

○吏部议准署湖南按察使彭家屏奏、外省官员。父兄辈随任。接见绅士。与各衙门宴会往来。又有致仕在籍。或休官侨寓大员。与督抚司道晋接。启夤绿结纳之渐。请令督抚查参。将私相交结之随任父兄。不行劝阻之现任子弟。妄行晋接之休致各员。不行拒绝之督抚司道。俱照违令私罪律议处。如有招摇生事。仍按例办理。从之。　　

○命镶黄旗蒙古都统海兰、兼管火器营。　　

○辛丑。谕曰、御前行走之蒙古王额驸等。近年俱在京城。且额驸策凌。又在军前办理副将军事务。著加恩赏给额驸策凌银三千两。科尔沁达尔汉亲王额驸罗卜藏衮布。喀尔喀世子成衮扎卜。各赏银二千两。科尔沁郡王额驸齐默特多尔济。喀喇沁贝勒额驸僧衮扎卜。喀尔喀贝勒策布登。各赏银一千五百两。敖汉贝子额驸罗卜藏。科尔沁公额驸达尔玛达都。各赏银一千两。　　

○吏部议准、左副都御史陈守创奏、人命相验。州县故意迟延。以致拖累。上司应严参。未便仅以审理迟延咨部。请定失察上司处分。知府降一级调用。司道罚俸一年。督抚半年从之。　　

○礼部题、朝鲜国王李昑、遣使表贺万寿、冬至、元旦、三大节。及进岁贡方物。赏赉筵宴如例。　　

○命原任湖广总督班第、仍充实录馆副总裁。予其母、巴尔呼氏祭一次。　　

○壬寅。上诣皇太后宫问安。　　

○皇五子永琪生。　　

○谕、从前廷议捐监事例。准本籍之人纳谷、以备民间荒歉缓急之需。继因甘肃一省。为极边要地。民贫土瘠。非他省可比讲求积贮。更为急切之务。该省应捐贮仓之谷。共计三百八十万石。而年来本地报捐者。甚属寥寥。倘遇一时歉收。则民食无所资藉。甚为棘手。是以部议暂准外省之人。在甘报捐。俟谷石充裕。再行停止。此不得已改例之意。近朕闻得该省报捐。并无行商过客。惟有各州县有司。以及伊等之子弟亲戚幕客辈。希图渔利。广为包揽。折收银数。以饱私囊。及至买谷交仓。则低定价值。高收斛面。或抑勒富户。奔走交官。种种弊端。大为民累。是以国家豫筹养民之政。而奉行不善。重为闾阎之扰矣。以朕所闻如此。虽未必通省州县皆然。而不肖有司。假公济私者。则恐不免。似当酌量变通。以期无弊。可否将甘肃收受外省投捐之例停止。并如何补实该省仓储之处。著九卿悉心妥议具奏。　　

○礼部议准贵州布政使陈德荣疏请、教官离任。照州县例。将存贮书物学租等项、造册交代从之。　　

○以故奉恩辅国公裕绶子嵩椿袭爵。　　

○癸卯。令捐监在内在外。悉听士民之便。谕、从前停止各项捐纳之时。在廷诸大臣、及翰詹科道等官。议留捐监一条。俾各处积谷。以备民间荒歉之需。且使士子广其应试之路。洵为两便。并非捐官可比。朕已允行。昨据御史赵青藜复请停止捐监。又经大学士九卿会议、以为事属难行。应仍其旧。朕已降依议之旨矣。今据海望奏称、外省收捐繁难。赴捐之人甚少。原议各省捐贮谷数。共应三千余万石。今报部者仅二百五十余万石。合计尚不足十分之一。不若停止各省之捐谷。仍照九卿原议。在部交银将所收之银。扣抵各省买谷银款。俟仓储充盈之后。将应否停止之处。再行请旨等语。朕思纳粟贮仓。原为备荒发赈。豫为筹画之计。外省捐谷繁难。且有弊窦。不若在部投捐之易。诚如海望所奏、朕亦知之。嗣后仍准在部收捐折色。至于外省收捐本色之例。亦不必停。在内在外。悉听士民之便。地方积谷。不厌其多。赈恤加恩。亦所时有。正未易言仓储充盈。既系士民两便之举。将来亦不必奏请停止。朕看州县有司。往往虑及霉变赔补。以多积谷石为忧。其如何酌量定例。俾其从容不至赔补之处。交与该部另议具奏、如此则有司不以积谷为苦。而仓廪渐次可实。不至亏缺。于民食大有禆益矣。　　

○监察御史丛洞奏、皇上念切武备。巡幸行围。诚安不忘危之至意。第恐侍从以狩猎为乐。在京臣工。或因违远天颜。渐生怠安。所关匪细。方今纪纲整肃。营务罔弛。伏祈暂息行围。以颐养天和。得旨。所奏知道了。古者春搜夏苗秋狝冬狩。皆因田猎以讲武事。我朝武备。超越前代。当皇祖时。屡次出师。所向无敌。皆由平日训肄娴熟。是以有勇知方。人思敌忾。若平时将狩猎之事。废而不讲。则满洲兵弁。习于晏安。骑射渐致生疎矣。皇祖每年出口行围。于军伍最为有益。而纪纲整饬。政事悉举。原与在京无异。至巡行口外。按历蒙古诸藩。加之恩意。因以寓怀远之略。所关甚钜。皇考因两路出兵。现有徵发。是以暂停围猎。若在彻兵之后。亦必举行。况今昇平日久。弓马渐不如前。人情狃于安逸。亦不可不加振厉。朕之降旨行围。所以遵循祖制。整饬戎兵怀柔属国。非驰骋畋游之谓。至启行时。朕尚欲另降谕旨。加恩赏赉。令其从容行走。亦不至苦累兵弁。朕性耽经史。至今手不释卷。游逸二字。时加警省。若使逸乐是娱。则在禁中、纵所欲为。罔恤国事。何所不可。岂必行围远出耶。朕广开言路。丛洞胸有所见。即行陈奏、意亦可嘉。但识见未广。将此晓谕知之。　　

○户部议准署福州将军策楞奏、各省驻防骁骑校俸银。于二八月关支。养赡不敷接济。请照在京八旗例。按月支给。从之。　　

○以满洲火器营印房参领拉布栋、为镶红旗满洲副都统。头等侍卫叶布肯、为镶黄旗蒙古副都统。　　

○甲辰。上御乾清门听政。　　

○遣官祭先医之神。　　

○遣官祭黑龙潭昭灵沛泽龙王之神。　　

○兵部议准监察御史熊学鹏奏、王贝勒贝子公、所属五品以上长史护卫典仪等官。系引见补授。如有斥革。应参奏、交部议。毋得据咨革退。又满、蒙汉、旗人。为绿旗武职。及八旗文员。遇军政大计。有年至六十以上。填注年老患病。及告病告休。应照在旗行走武职例。查明曾经出征打仗受伤及有无功牌。分别给俸。从之　　

○刑部奏、部中办案。犯该发遣官流徒役、及军流徒、折鞭枷等罪。倘百寻常经见之事。若犯罪人、文自生监以上。武自骁骑校以上。或现任大员子弟。犯该断决者。仍详叙供招汇题。科抄到日发落。以杜徇情作弊。至窃盗赌博斗殴等轻犯。人则无赖厮役。律则一定不移。应先行发落。以免淹禁。简叙数语汇题。以省案牍。得旨。所议甚善。依议。　　

○以太常寺少卿罗凤彩、为通政使司右通政。　　

○命工部尚书公哈达哈、仍兼管镶红旗满洲都统事务。　　

○予故甘肃提督瞻岱谥恭勤。　　

○奉天府府尹吴应枚疏报承德、辽阳、海城、盖平、铁岭、永吉、复州、锦县、广宁、宁远、义州、十一州县。乾隆四年、开垦旱地一万五千二百七十九亩有奇。　　

○乙巳。上诣皇太后宫问安。　　

○谕、近见居官者家计多觉艰难。而旗员为甚。朕思百姓尚欲其盈宁。而况居官者乎。因欲措一久远利益之道。而先思其所以致此之由。细推其故。盖由于查办亏空时。其囊槖不足抵补。则将房产入官。以致资生无策。栖身无所。且不独本身为然。旁及弟兄亲戚。平日沾其余润者。亦皆牵带于中以补公项。而仕宦之家。遂多致贫乏矣。又思当日所以如此办理者。盖以其先。各省火耗听其自取。漫无稽查。而关税正额之外。赢余尽皆入己。以致官员纵欲败度。恣意奢靡。亲族分肥于一时。而不计后日之波累。若不加意整饬。则官箴不恤。国法渐弛。大为人心同俗之害。是以我皇考乾转坤。密筹默运。然后定有章程。世风丕变。虽满汉官员等。用度不能充余。然无甚贫甚富之别。且不贻后日身家之患。此我皇考仁至义尽之举。非言利也。若云言利。则未解火耗之前。地方一切公务。皆系官民承办。今则动用公项。公项犹前之火耗也。然以公项不足而请动正帑者。不知其凡几矣。众所共知。国家亦岂利此而为之乎。又如关差一项。从前司税之人。归之私囊者。后令报出。即为赢余耳。并非现徵之外。有所增加也。虽管关之人。贤愚不一。或有奉行不善。欲增课以见长。因而需索累民者。然此十之二三耳。较之未经澄清以前。已觉减少者盖多矣。朕临御以来。又复核减税课。不下数十万两。且不时严饬该客诸臣剔除诸弊。至再至三。今条奏关税者。尚属纷纷。如海望系皇考及朕简用之大臣。岂不知国体而但知。言利者比。其管理崇文门税务。不过尽收尽解。尽行报官。不似先前之入私槖。因而见其独多耳。朕即另派大臣管理。想亦如其数也。若如御史胡定所奏苛索种种。朕可以信共必无。何为加此过甚之词耶。崇文门税务。不必另议。至外省关榷。皆久经该督抚就近稽查。除现设口岸。报部有案者。照旧设立外。其有私行增添之口岸。逐一详查题报。应留者留应革者革。此番清查之后。司榷之员。若再有违例苛索者。胥役严处。官吏严参。该督抚不行查察。经朕访闻。必于该督抚是问。至浒墅北新二处。第江浙大关。尤为紧要。交与杨超曾、德沛、照此稽查办理。杨超曾德沛。皆系国家公忠大臣。必不肯徇庇管关之员、而贻累小民。亦断不肯似腐儒妄生议论。违道以干誉也。此番定议之后。各官风闻不实之言。不得再行渎陈。总之天下之事。盈虚消长。相为倚伏。从前官员。取盈以图快意。未几而有缺正帑。国法具在。清查著追。而家计荡然。不但取盈者不为已有。且并失其祖父所留之业。子孙并受其困。比比皆然。莫之或爽。近观臣工之意。颇有以现在所行之例为不便者。意欲将耗羡尽与本官。司榷悉从内遣。谓可多得养廉。食用丰裕。不知豪奢之习。起于有余。目下多获赀财。不过三数年间。俯仰从容。欣欣得意。未几而匮乏随之。且必致仍前之亏缺公帑、而清查著追之事随之。朕纵不能措之得当。使受目前之惠。又何忍纵之败度。以隐贻日后之忧乎。况古云王者之国富民。霸者之国富士。仅存之国富大夫。如果百姓家给人足。即居官者不甚丰饶。犹不失轻重之权衡也。且言居官贫乏者。仍出于居官者之口。而入于朕耳。朕亦不过疑信各半。究之思所以富之之心。未如思所以富万民之心之切也。朕仰承皇考诒谋远略。一切章程。惟有守而不失。间或法久弊生。随时酌量调剂则可。若欲轻议更张。不独势有不可。亦朕之薄德。力有所不能。可将此晓谕内外大小臣工并八旗知之。　　

○又谕、满汉进士。原属一体。嗣后满洲进士。亦著照依甲第名次。选用知县。俾其渐悉民瘼。学习外任之事。　　

○又谕、本年行围。蒙古王等、既奏请俱各情愿随围。著喀喇沁出派一千名。翁牛特二百名。科尔沁一百名。敖汉五十名。共派一千三百五十名。随围人多。于行围通融。均有裨益。　　

○兵部奏、今年巡幸木兰。所有随围之官员兵丁。应早定人数。以便办给驼马。请行文各该处。令将应派人数。定议具奏、得旨。久未出口行围。若令各该处定数。转不画一。著该部会同领侍卫内大臣等。查旧例定议具奏、寻奏、查从前圣祖仁皇帝时。扈从之侍卫官员护军拜唐阿等。约计四千余名。或五千名。随往热河。进哨时、酌留十之一二。余尽随进哨。其应骑马人等。自京各给马一匹。至博罗河屯。照例全数给发。此次皇上奉皇太后巡幸木兰。若照前派人数。一切差务。必不敷用。请照皇上皇太后谒陵之例。共派六千余名。至应骑马人等。初次出口。非从前练习可比。若仍给马一匹。自京起身。未免竭蹶。请例得五六匹者。给与三匹。例得三四匹者。给与两匹。例得一二匹者。给与一匹。至博罗河屯。再令更换疲瘦。照数全给。除各部院衙门随往之章京笔帖式等。例不给马外。统计需马一万余匹。驼七八百只。应照数豫备。其余马匹。俱交马厂。俟定有起銮日期。令其赶赴所指之处。以备更换。至武备院、太仆寺、及各处所需驼只。京师所有如不敷用。或就近调太仆寺驼只。或调商都达布逊诺尔驼只之处。再行具奏、其应随往各员。由各处办理。应具奏者。即行奏派。应拣派者即行派出。咨总理行营事务王大臣处、定数。另行奏请分别赏赉。再从前进哨。特将汉军官兵等。每旗派章京一员。骁骑校二员。马甲二十名。令步行随往。学习行走。此项既无需用之处。此次应毋庸派往。又向用善猎之索伦、巴尔呼察哈尔、人等。及喀拉沁之哨鹿夥伴。由古北口至张三营、沿途捕鹿人等。应令何项人前来。及随往支给几日路费之处。另议具奏、得旨。知道了。　　

○建新设直隶临榆县石门寨巡检衙署。　　

○丙午。孝康章皇后忌辰。遣官祭孝陵。　　

○谕曰天津总兵官傅清、现在患病。不能办事。著解任回京调理。俟病痊再行赴任。其总兵官印务。著该督于副将内、拣选胜任之员署理。　　

○又谕、荆州满洲城内官兵住房。被火焚毁甚多。朕深悯恻。著照京师旗人房屋被火焚毁之例。一体加恩。即就近动荆南道库内银两赏给。该部速行文该将军滚泰等。余著察议具奏。　　

○予故奉恩辅国公法尔善谥和悫。　　

○丁未。以举行仲春经筵。遣官告祭奉先殿。　　

○上亲诣传心殿行礼。御文华殿。讲官暨侍班之大学士、九卿、詹事等。行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官三泰、陈德华、进讲中庸凡为天下国家有九经所以行之者一也。讲毕上宣御论曰。经虽有九。而所以行之者则一。所谓一、乃贯始终。彻上下。无一、则九者不行。无九、则一者不现。故形而上者谓之道。一所以为九之本。形而下者谓之器。九所以为一之用。盖有天下国家之责者。皆不可不知九经之必不可离。而尤不可不知一之为至要也。知其为要。则所谓基命宥密。主一无适。必有以立乎大本大源。而燕好之私。不形乎动静。情欲之感。无介乎容仪。于以措行九经。盖易易耳。讲官暨侍班官跪聆毕。兴。讲官索柱、史贻直、进讲尚书罔违道以干百姓之誉罔咈百姓以从己之欲。讲毕。上宣御论曰。舜之戒禹曰。惟精惟一。允执厥中。中者无过不及之谓也。而必其精一之至。人心尽泯。道心常存。然后措之施行。而无一之非中。盖所谓罔违道以干百姓之誉。罔咈百姓以从己之欲。其亦承帝之训。而反覆乎中之难执耳。夫不可咈百姓以从己欲。中人以上皆知之。至于罔违道以干百姓之誉。非执中之大圣。则或不免矣。盖道者何。中之谓也。不及者无论矣。若违道以邀百姓之誉。此其心、先不以诚待百姓。其流必入于杂霸之治。而过之失。将与不及等。故诚能动物。违道则不诚。不诚则不中。此虞廷交儆之辞。所以为千古治统之源也。讲官暨侍班官跪聆毕。大学士张廷玉等奏曰。皇上以立诚为敷政之本。九经时措而咸宜。以体道为制治之原。百姓从风而向化。握宪章之圣短。探精一之心传。臣等不胜钦服。上面谕经筵讲官曰。此次经筵讲章。规多谀少。甚惬朕意。夫以虞廷之神圣。犹且一堂咨儆。况后世远不逮古。尤当交相儆勉。以成泰交之治。谕毕。诸臣出就拜位。行二跪六叩礼。礼成。上还宫。赐讲官及侍班官宴于协和门。　　

○谕、闻得围场右界卡伦之内。往往有人偷入打牲。开垦地亩。著御前侍卫副都统旺扎勒、驰驿。带领正蓝旗察哈尔总管、前往查看。　　

○又谕、据湖南巡抚许容奏、乾隆元年。兵部议准武职亲丁马匹。俱准备价存营。遇需用马匹时。即将所存马价银两。购买备用。今臣于五年八月抵任。本标因城、绥、用兵。呈报购买亲丁马匹日期。查五六七月间。各营皆已报买。因查乾隆二年。擒剿蒲寅山。亦是城、绥、用兵。并未买备亲丁马匹。此番何以忽行购买。细加察访。乃知各武职俱属虚报。且有银两存营未领。而已报沿途买就。希支草料者。臣既查明并无马匹随营喂养。岂便听其朦混捏冒、以肥私槖。且今日报买。迨至凯旋。非捏报倒毙。即捏报疲瘦不堪。又可再请帑项存营。此事势之必然者。臣不敢扶同欺饰。理合据实奏闻等语。朕思捏报买马。固干吏议。但官员众多。又在军前出力。今军务已竣。应从宽完结。著传谕湖广督抚。查明城、绥、用兵以来。各营捏报买马若干。及冒支行营料草若干。俱照数追还外。一概免其处分。其该管上司、滥行批准者。亦免其议处。　　

○以浙江按察使完颜伟、为南河副总河。兵部郎中徐琳、为浙江按察使。　　

○戊申。上诣皇太后宫问安。　　

○谕、钦奉皇太后懿旨。嘉嫔著晋封妃。贵人海氏、贵人柏氏、贵人叶赫勒氏、俱著封嫔。钦此。所有应行典礼。交与该部察例具奏。
  </div>
  <div class="pagination">
   <a href="清实录乾隆朝实录_page185.html">
    上一页
   </a>
   <span>
    ...
   </span>
   <a href="清实录乾隆朝实录_page181.html">
    181
   </a>
   <a href="清实录乾隆朝实录_page182.html">
    182
   </a>
   <a href="清实录乾隆朝实录_page183.html">
    183
   </a>
   <a href="清实录乾隆朝实录_page184.html">
    184
   </a>
   <a href="清实录乾隆朝实录_page185.html">
    185
   </a>
   <span class="current-page">
    186
   </span>
   <a href="清实录乾隆朝实录_page187.html">
    187
   </a>
   <a href="清实录乾隆朝实录_page188.html">
    188
   </a>
   <a href="清实录乾隆朝实录_page189.html">
    189
   </a>
   <a href="清实录乾隆朝实录_page190.html">
    190
   </a>
   <a href="清实录乾隆朝实录_page191.html">
    191
   </a>
   <span>
    ...
   </span>
   <a href="清实录乾隆朝实录_page187.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
