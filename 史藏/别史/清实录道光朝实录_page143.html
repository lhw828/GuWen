<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 143 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 143 页/共 848 页
  </h1>
  <div class="content">
   ○颁道光五年时宪书。　　

○谕内阁、据睿亲王端恩等奏、奉命恭送仁宗睿皇帝实录圣训。前赴盛京尊藏礼成。钦惟皇考仁宗睿皇帝、建极绥猷。文谟武烈。实录圣训。巍焕虎炳、亿载为昭。兹恭奉宝帙。尊庋陪都。兼旬周道。气候暄和。及尊藏成礼。风恬日丽。景象光昌。更欣年谷顺成。普庆登庆。钦惟在天神佑。懋典垂型。朕披览奏章。实深敬慰。所有派往护送之王大臣官员等。祗肃随行。恪恭排次。允宜特加恩叙。嘉与庆成。睿亲王端恩、侍郎辛从益、舒明阿、及乾清门侍卫、大门侍卫、暨派出随往之提调、纂修、收掌执事各官。均著交部议叙。其由京恭送至山海关之护军统领福勒洪阿、直隶道、府、副将等。自关外迎护之副都统伦图善、侍郎兼府尹齐布森、在途随护之副都统松福、长庆、福永、并关内外承办棚座桥道各官员。著查有一并交部、分别量予议叙。派出沿途护送满汉官员兵丁。并著查明。食俸官员。咨部议叙。食饷兵丁。每人赏给半月钱粮。以示朕锡类推恩、有加无已至意。　　

○除直隶承德府被水冲刷旗地、三顷三十亩有奇粮租。并减冲淤旗地粮租。　　

○除陕西咸宁、长安、武功、盩厔、韩城、五县被冲民屯更地、黄河滩地、七十九顷四十二亩有奇额赋。　　

○辛酉。上幸圆明园。　　

○诣绮春园问皇太后安。　　

○壬戌。伊犁将军庆祥奏、准喀什噶尔参赞大臣咨称。逆回张格尔、与其弟巴布顶、由霍罕逃出。纠约多人。欲由图木舒克、乌鲁克卡伦。来抢喀什噶尔。永芹已派官兵出卡截堵。但恐该逆裔声东击西。其沿边如图舒克塔什等诸卡伦。皆严饬镇静防守。如果尚需兵力。再由邻近各城。调派策应。报闻。　　

○蠲缓两淮中正场被水灶户本年钱粮。并缓板浦、临兴、三场应徵新旧折价口粮。　　

○癸亥。谕内阁、礼部查奏、扬州府学生员张锡嘏、呈控姚澍朦补伊故父岁贡遗缺一案。著交江苏巡抚张师诚、提齐人证卷宗。彻底清查。秉公核办。原告张锡嘏、交兵部解往备质。向例考贡。定有限期。不准逾限。该省造送岁贡册籍。迟延遗漏。致滋弊窦。嗣后各省学政。统于每岁考贡后。在封印以前。造册送部。如逾限一月。不行出咨。著礼部将该学政指参。交部严加议处。　　

○又谕、那彦成奏、酌增青海酬赏银两一摺。西宁办事大臣衙门。额设酬赏银一千两。现据该督查明。每年办理蒙古番子事务。及巡查兵役。并缉拏贼匪。均须厚赏鼓励。需费数倍于昔。额设之项。实属不敷。该管大臣。因措办维艰。支用养廉。殊非经久之道。自应量为增益。俾资办公。著照所请。于司库存贮各属旧草变价款内。提出银二万两。发交西宁府。就近发商生息。按年一分。可得息银二千两。以一千两解缴司库。统限二十年归还原款。以一千两解交西宁道库。供支青海酬赏之需。仍由青海衙门。归于酬赏案内。造册咨部核销。该部知道。　　

○管三库事大臣奏、查银库存银二百四十余万两。应拨盛京俸饷一百三十万。仅存百余万两。明春放项。亦应豫筹。请先拨给三十万两就近在盛京库贮内。动用一百万两。俟充裕时归款。从之。　　

○甲子。谕内阁、福珠隆阿奏、山东票引奏销应参职名、请免开送一摺。山东盐务废弛。前据琦善奏明无商行运情形。当经降旨。令福珠隆阿迅速佥商办理。兹据该盐政奏称、乐安等十三州县。于八月内、始招有新商。距奏销之期。仅止一月。各商赶运期迫。不能依限解缴。并非督销不力。自属实在情形。著照所请。准将乐安等十三州县、道光三年分督催盐引。免其核计分数。其应议职名。俱著加恩免其开报。该盐政仍严饬上紧催销全完。毋致贻误运课。　　

○以杭州织造六库郎中福德、为武备院卿。武备院卿克蒙额、为杭州织造。　　

○户部议准、署浙江巡抚黄鸣杰疏报、富阳、象山、宁海、乐清、瑞安、五县开垦沙涂田地、五十八顷二十二亩有奇。照例升科。从之。　　

○乙丑。上诣安佑宫行礼。　　

○谕内阁、蒋攸铦奏购买秸料、加增运脚银两、请照旧办理一摺。永定河上游八汛。岁修抢修各工。据该督查明。近堤一带村庄。产料无多。仍须远处购运需用。脚价倍增。自系实在情形。著准其循照旧案。每束加增运脚银二厘五毫。共银八千五百两。以备购运。仍俟来年体察情形。酌量裁减。毋使工员藉口浮冒。该部知道。　　

○又谕、蒋攸铦奏、祠宇工竣、请将续估银两、动项拨给一摺。京师大兴县左翼节孝祠。前经降旨准修。原估银五千八百六十余两。先经奏准于地粮项下动拨。嗣因未修之前。复有坍塌。其续估工程。适值户部奏准不许动用地粮银两。该省又无别款可筹。现在饬属垫办。一律完竣。该督奏请动项拨给。以免赔累。著照所请。准于司库地粮银内。将未领续估工银一千九百二十七两零。照数拨给。归还垫款。与原估银两。统案报销。嗣后别项工程。概不得援以为例。该部知道。　　

○谕军机大臣等、永芹等奏、守卡官兵轻敌。致有伤亡。并将弁即时击贼。纷窜卡外。分路追剿情形一摺。张格尔自阿赖地方。胆敢纠合二百余人。到乌鲁克卡伦。焚抢滋扰。官兵伤亡三十余人之多。经游击刘发恒排队放枪。连毙数贼。纷窜卡外。现经巴彦巴图派人追探贼踪。将卡伦赶紧整顿。带兵出卡。色普徵额亦带兵追贼出卡。张格尔一见官兵。即行遁逃。谅不出喀拉他什山左近。永芹等前派由伊尔古楚卡伦出去截堵之官兵。当已到齐。趁此雪未封山。即著巴彦巴图等上紧追捦。两路合围。自可得手。如能拏获张格尔、及伊弟巴布顶、明正典刑。永绝根株。实为妥善。傥该逆等杳无踪迹。亦不必带兵深入。总在该大臣等相机妥办。以靖边圉。朕亦不为遥制。此次守卡官兵。御贼被戕。殊堪悯恻。永芹等所奏侍卫一员。是否即系花山布。外委贾贵。格斗被伤。现在是否存亡。查明具奏。其阵亡满洲兵十三名。汉兵八名。通事回子七名。著该大臣等咨部、照阵亡例赐恤。至接运口粮、安汛传报等事。著酌量道路。派官兵协同回子、于紧要处所安置。务令声气联络。所奏自伊尔古楚卡伦、迤南至乌鲁克卡伦。每卡添兵四十五名。俱著照所请行其阿奇木伯克郡王迈玛萨依特。传派部落、并伯克等、带领布噜特回兵。在伊尔古楚卡外。协力堵截。豫备接济乌拉马匹。勇往急公。深知大义。可嘉之至。著永芹等查明该郡王出力之处。俟事定后据实奏闻。再降谕旨。至色普徵额现经出卡追贼。英吉沙尔地方紧要。即著章京全福、协同游击周悦胜、小心防守。并办理接运口粮。其余各卡伦。务饬官弁加意防范。毋得稍懈。致有疏虞。将此由四百里谕令知之。　　

○谕总管内务府大臣、嗣后内廷主位。乘用重顶礼车。总以二辆为率。不必按位分添造。如遇内廷主位乘用时。按照位分。换安车围。至圆顶车、仍按位分。照例打造。　　

○喀什噶尔参赞大臣永芹等奏、喀什噶尔有备贮银钱粮石。此次派出官兵、及回兵布噜特等。应给口粮。并酌赏出力之布噜特等银缎。查照成案动用。俟事竣奏销。得旨、如所请行。　　

○旌表守正捐躯江苏邳州民姬其和女郭丫。　　

○修河南两岸十三厅、山东曹河、粮河、二厅、及曹考厅曹上汛、堤堰。从河道总督严烺请也。　　

○丁卯。上奉皇太后幸同乐园。进膳。赐皇子及内廷王大臣食。　　

○以吏部左侍郎裕恩、署户部右侍郎、兼管钱法堂事务。宗人府右宗正定亲王奕绍、署管理钦天监事。内大臣和世泰、署正蓝旗蒙古都统。　　

○戊辰。上御同乐园。赐皇子及内廷王大臣食。　　

○谕内阁、顺天学政毛式郇、恭递皇太后万寿圣节贺摺。向来各省学政。恭遇圣节。例不呈递贺摺。该学政上年即未逞递。此次率行递摺。殊属冒昧。毛式郇著交部议处。　　

○以塔尔巴哈台屯田丰收。予员弁议叙。赏兵丁一月盐菜银。　　

○己巳。皇太后圣寿节。遣官祭太庙后殿。奉先殿。　　

○上诣安佑宫行礼。诣绮春园、率皇子及王公大臣官员等、行庆贺礼。奉皇太后幸同乐园。进膳。赐皇子及内廷王大臣食。　　

○庚午。上奉皇太后还宫。　　

○诣大高殿。寿皇殿。行礼。　　

○以参革广西太平府属上龙司土巡检赵纯昌子昕、袭职。　　

○减江苏阜宁县冲废田地应徵银粮。　　

○辛未。上诣皇太后宫问安。　　

○谕内阁、武隆阿奏、查勘东陵后龙风水火道。并巡阅营伍情形一摺。东陵青桩内。立有石界。半多碎石浮垒。诚恐石上书字。日久脱落。易滋侵垦之弊。所奏甚是。著照所议。改用石碣。深凿禁地界石字样。以期经久。该提督即会同继昌、认真妥协办理。至青桩以及官山内民户。虽经清查具结。仍恐日久有假姓溷迹之事。著饬令乡地牌头。按月出具并无增户续垦甘结。该提督即咨会直隶总督。一体核实查办。毋稍疏懈。　　

○谕军机大臣等、前据魏元煜奏、立冬后黄水未消。粮船守候情形。降旨令孙玉庭等、会筹减黄蓄清。俾粮船及早归次。续据孙玉庭、张文浩、奏到。现在筹启减黄闸座。以便开放御黄坝。趱渡回空漕船。迄今又阅旬余。未据续奏黄水消落情形。并帮船曾否渡黄。朕心实深廑念。本年黄水来源。虽较上年稍旺。然当此水落归槽之后。何至黄水高于清水一尺三寸之多。孙玉庭系兼辖河务大员。张文浩身任河督。黄运两河。是其专责。岂不知此事所关甚钜。务各激天良。迅速将清水设法擎托。俾回空军船。足资浮送。傥欲守待黄水自行消落。全无把握。坐失机宜。贻误新漕。咎将谁诿。朕惟该督等是问。且粮船守候水次。计一千七百八十只。此时即上紧催趱。全数渡竣。已不为早。况风高物燥。火烛甚为可虑。旗丁坐食需时。一切费用。保无支绌。水手人众庞杂。管束匪易。切勿令滋生事端。一俟河道通畅。即严饬河标弁兵。督同漕弁等。将回空粮船。赶紧催挽。无分昼夜。过一帮即少阻一帮。早一日即少费一日。该督等接奉此旨。即将现在启闸开坝。黄水是否消落。清水是否畅注。粮船是否行走无阻各情形。由驿奏闻。以慰廑注。将此由四百里谕令知之。　　

○癸酉。谕内阁、前据博启图等奏、仓场办事需员。当经降旨。准其于记名仓监督人员内。咨取满汉各二员。酌量委用。遇有仓监督缺出。仍挨次轮补。兹据该侍郎等奏、请将咨取委用之员。作为仓场衙门办事司员。即照仓监督之例。定以三年期满。不必令其再补监督。如遇仓监督缺出。仍由户部于记名人员内。挨次补用等语。仓场衙门。向无司员办理稿案。现准咨取委员承办。该侍郎等自当遵照前旨。令其挨次充补监督。如恐该委员等、甫经赴仓委用。一经补授监督。又须更换。不足以专责成。委用共有四员。未必同时补缺。何至尽易生手。该侍郎等所奏。定以三年期满不复令补监督。是将添设委员。与实缺监督。分为两途。与前旨不符。且易启规避之渐。著不准行。　　

○又谕、理藩院奏、喇固呼图克图之呼毕勒罕。可否跟随章嘉呼图克图当差之处。请旨一摺。章嘉呼图克图之侄、喇固呼图克图之呼毕勒罕。年已十三岁。诸经均已熟习。即照章嘉呼图克图呈请。喇固呼图克图、著留京跟随章嘉呼图克图当差。　　

○又谕、本年各直省办理秋审人犯。朕将进呈黄册。详加披阅。除浙江湖南二省外。其余各省。俱有原拟缓决、经刑部改入情实者。内奉天广东多至六起。江苏多至九起。朕核其情节。俱系应改情实之犯。部议甚为允协。各该省大员。自系以失出处分。轻于失入。为避重就轻起见。殊非明刑弼教之义。嗣后各直省督抚、督率臬司、衡情定拟。务期明允。不可博宽厚之名。冀邀轻减。亦不得因有此旨。刻意从苛。总须适重适轻。无枉无纵。各当其罪。以副朕刑期无刑之至意。将此通谕知之。　　

○又谕、孙玉庭奏参疏庸不职之知州。纵匪扰累之吏目。请分别休革一摺。署安徽和州事寿州知州龚式谷。于李麻子等叠次抢诈。为害地方。不能先事查拏。及经武举王妙会、协同村众。获犯送官。转谓其夸大邀功。已属意存轻纵。且于家丁私毁缴官镌字之刀。漫无觉察。此等昏庸不职之劣员。甚属可恶。和州吏目张曰任。缉捕是其专责。乃率准异籍匪徒。朦充匄头。又不时加约束。致令频年盘踞。扰害闾阎。殊属徇纵。龚式谷、张曰任、俱著革职。　　

○大学士曹振镛七十生辰。赏御书扁额、对联、福寿字、文绮、珍玩。　　

○除浙江钱塘县义冢地、三十三亩有奇额赋。　　

○甲戌。谕内阁、阮元等奏、欠解银两未清情形一摺。前据户部奏、广东省未完田房税羡等款银二十一万九千九百余两。当经降旨饬催。兹据该督等查明。除业经完解候拨、及咨追那用变价等款外。实未完银一十五万七千二百二十六两零。内各属欠解税羡米耗等银一十三万三千四十四两零。系嘉庆年间捕费那缺。奏定期限。按年扣廉勒追之款。归补尚需时日。又饶平县承变入官产业估价银一万九千一百二十四两零。因地处偏僻。召变无人。致未解缴。此外通省未完银五千余两。系零星杂款。徵收不齐。现委员饬催。勒限三月内完解。是该省欠解各项。均属有因。尚非各州县任意延宕。所有各员追解不力职名。著暂免开报。仍著该督等分别按限归补、召变勒追。以清帑项。该部知道。　　

○又谕、瑚松额等奏、废员具呈申诉。请从重惩办。并自请察议一摺。废员李景邺、前经降旨再留三年。辄以该都统等具奏废员期满。办理两歧。递呈申诉。实属刁恶。李景邺著仍遵前旨。再留三年。瑚松额等声叙该废员犯事案由。究未画一。致启该废员之疑。殊属错误。瑚松额、海昇、俱著交部察议。　　

○乙亥。谕内阁、戴三锡奏、已革典史。禀讦升任知县。审讯定拟一摺四川已革灌县典史郑宇、禀讦升任灌县知县李桂林、派买夫马军需仓谷等款。前经降旨将李桂林解任。交该署督提同人证。秉公审讯。兹据戴三锡奏称、郑宇于未经看守之前。即行逃匿。当将现到人证。逐一讯明该县并无浮派逼勒侵肥情弊。该革员虽未到案。而众证确凿。即同狱成。无须再行质对。此案已革典史郑宇、藉检举为名。意存挟制。及奏请审讯之后。又复先时潜逃。实属险诈。虽所禀间或有因。均未尽实。著即照该署督所拟。杖一百。徒三年。该革员系顺天府大兴县人。原籍浙江。著顺天府、直隶总督、浙江巡抚、并邻近各省一体严拏务获。即由拏获之处递籍。定地发配。折责充徒。李桂林于里民自捐夫马军需钱文。并未经手沾染。其买补平粜仓谷。亦无勒派及短发价值情事。但不自行采买。遽准士民所请。按粮摊买。虽系粮民情愿。究属不合。前任灌县知县今升资州直隶州知州李桂林、著交部议处。　　

○谕军机大臣等、孙玉庭等奏、遵旨会筹济送回空帮船一摺。帮船久阻河北。昨因旬余未据续奏。降旨令孙玉庭等、将启闸、开坝、及清黄两水各情节。由驿奏闻。本日据孙玉庭等奏称、黄河水势自九月下旬。截至十月初七日。共落水六寸。现在清黄两水。较量相等。如再消数寸。即可启放御黄坝。挽渡帮船。设水势仍未消减。即拟启放王营减坝。使黄水大减清水畅出。将各帮船赶紧趱渡等语。帮船守候水次。至一千七百八十只之多。旗丁水手。人众庞杂。该督等乃以船数尚少为辞。现在已届大雪。尚无一帮渡黄。若再令阻滞过久。河冰冻结。必致粮艘不能归次。贻误新漕。所关甚钜。孙玉庭等自问当得何罪。务即会同设法筹办。迅速催令回空军船、全数渡黄。并豫筹明春重运、畅行无阻。勿致临时周章。是为至要。将此谕令知之。　　

○又谕、本日孙玉庭等会奏、济送回空帮船情形。已另有旨、谕该督等相机办理矣。本年黄水来源虽旺。然节交冬令。至今已届月余。何以竟未消落。张文浩身任河督。于修防诸务。理应先事豫筹。妥为勘办。乃漫不经心。任令清水微弱。势不敌黄。以致漕船阻滞多帮。不能挽渡。从前黎世序综理南河。历年以来。汛水安澜。往来利涉。并未有重空船只、阻水停待之事。张文浩甫经接任。于一切河务。如果循照旧章。何至遽有贻误朕闻御黄坝堵迟。该河督妄意更改。不合机宜。办理错谬。致有此误。岂不负委任。孙玉庭接奉此旨。著确加查访。将该河督本年筹办情形。及如何堵迟贻误之处。据实具奏。毋得稍有掩饰。自干重咎。将此谕令知之。　　

○大学士托津等奏、俄罗斯学官生。诵习俄罗斯文字。乾隆二十九年以前。有在京学习满文之俄罗斯、协同教授。迨后仅用本学人员。迄今日久。俄罗斯来文。颇有支离。承繙事件。无从考查。请仍于驻京学习满文俄罗斯内。挑取一名。协同教授。以资校正。从之。　　

○礼部奏、顺天府经历辛鹏云、由荫生选授、可否照小京官例、一体乡试。得旨、著准其乡试。　　

○展缓湖北京山、钟祥、潜江、天门、沔阳、汉川、汉阳、荆门、江陵、黄冈、监利、江夏、孝感、应城、云梦、十五州县。及屯坐各卫、被水被旱新旧额赋有差。
  </div>
  <div class="pagination">
   <a href="清实录道光朝实录_page142.html">
    上一页
   </a>
   <span>
    ...
   </span>
   <a href="清实录道光朝实录_page138.html">
    138
   </a>
   <a href="清实录道光朝实录_page139.html">
    139
   </a>
   <a href="清实录道光朝实录_page140.html">
    140
   </a>
   <a href="清实录道光朝实录_page141.html">
    141
   </a>
   <a href="清实录道光朝实录_page142.html">
    142
   </a>
   <span class="current-page">
    143
   </span>
   <a href="清实录道光朝实录_page144.html">
    144
   </a>
   <a href="清实录道光朝实录_page145.html">
    145
   </a>
   <a href="清实录道光朝实录_page146.html">
    146
   </a>
   <a href="清实录道光朝实录_page147.html">
    147
   </a>
   <a href="清实录道光朝实录_page148.html">
    148
   </a>
   <span>
    ...
   </span>
   <a href="清实录道光朝实录_page144.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
