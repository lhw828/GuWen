<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1830 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1830 页/共 1860 页
  </h1>
  <div class="content">
   ○遣官祭昭忠祠。　　

○谕、前经降旨普免天下积欠钱粮。令各督抚查明具奏。兹据琳宁等奏、奉天省广宁、锦州、二城旗地积欠米石、及余地租银。查明开单具奏。奉天旗地积欠。虽与各省民欠不同。而按名纳粮徵租则一。自应一体豁除。俾均乐利。所有广宁所属积欠正项、及带徵未完地米六千九百七石零。余地租银一千八百二十七两。锦州所属未完余地租银三百六十二两。著加恩全数豁免。以示朕体恤旗人。孚惠有加至意。　　

○又谕、前经降旨普免天下积欠。令各督抚查明具奏。兹据勒保奏称、甘肃各属。除秦州等二十八厅州县、并无民欠外。其余皋兰等四十五厅州县。截至五十九年十二月止。实在民欠未完银粮草束等项。开单呈览等语。甘肃地瘠民贫。往年偶值偏灾。节经特沛恩施。有加无已。今届普蠲锡福之时。所有皋兰等四十五厅州县、节年民欠未完正耗、及因歉缓徵带徵、并口粮折色、厂租借价等项。共银二十八万二千八百五十四两零。又正耗及因歉缓徵带徵、并出借耔种口粮等项。共粮一百二十万三千一百八十石零。正项草一百七十五万三千七百四十六束。俱著全行豁免。俾边氓得免追呼。共庆含哺之乐。以示朕加惠边黎。敷锡延禧至意。　　

○以翰林院侍读学士恭泰为詹事。　　

○癸亥。孝康章皇后忌辰。遣官祭孝陵。　　

○谕军机大臣等、本日福宁等奏、楚省销盐溢额摺内称、在襄阳地方督拏。共获豫省私盐十余起。又在宜昌地方。拏获积惯囤贩私盐之户。现在提解究办等语。上年冬间。御史王城、曾经奏及河东盐贱。阑入楚境。以致两淮官引滞销。朕以山西湖广并非接壤。中隔河南一省。即系行销芦东之盐。若河东私贩阑入楚省。势不能越过豫省。自必先行侵占芦东口岸。始能阑入楚省。彼时适徵瑞在京。因令军机大臣询问。据称芦东行销河南地方盐觔。近年按引畅销。并无河南私盐阑入等语。今据福宁奏、拏获豫省私盐。至十余起之多。是河南地方。即有私贩透漏。以致阑入楚境。何以并未据该抚等奏及。著传谕阿精阿、徵瑞、即将此次福宁拏获豫省私盐。是否系由河东私贩阑入。抑系长芦私贩偷越至楚之处。查明究办。并著该抚等、于豫省口岸地方。严密稽查。督饬地方官。实力巡缉。俾私贩不致偷越。官引得以畅销。方为妥善。　　

○又谕曰、福宁奏遵奉谕旨。严禁盐务浮费一摺。前因淮商在楚行盐。该处地方官。需索费用。藉端剥削。以致商人繁费愈重。成本有亏。曾降旨严饬各督抚等、洁己率属。力为整顿。务令永除积弊。更治肃清。现在福宁已调任两江。其湖广总督印篆。虽经福宁带赴湖南。办理剿捕苗匪事宜。但计日自可蒇事。毕沅前在湖广任内。于地方事务。未能实力整饬。以致因循废弛。此次经朕加恩。仍授总督。并昨经降旨。令于荆州常德适中之处驻劄。筹办军饷火药等件。计此时已可前抵该处。是毕沅虽不接印。已系该省总督。凡地方一切应办事件。皆其专责。所有盐务浮费一事。务宜恪遵前旨。严察所属。将陋规革除净尽。俾商力宽裕。引盐畅销。毋得日久稍生玩忽。复蹈故辙。致盐引壅滞堕销。至此时剿办顽苗。一切军需尤关紧要。务遵前旨妥为筹办。以期源源接济其地方应办事务亦宜随时留心查察加意振作。一洗从前疲玩之习。毋得以尚未接印稍存膜视。致干咎戾。　　

○又谕、据玉德奏、拏获邪教案犯陶兴。讯据供称、系安徽太和县人。与刘之协同教。曾拜陶烟为师。上年十月。因陶烟给信。知刘之协之兄刘之诚已被拏获。该犯随逃走至济宁。当被盘获等语所办好玉德到任未几。即能饬属拏获邪教案犯。足见留心。著赏给大荷包一对。小荷包四个。其获犯之济宁州知州王彬、金乡县知县孙映辉、缉捕尚属认真。俱著咨部议叙以示鼓励　　

○甲子。遣官祭关帝庙上幸圆明园。　　

○谕军机大臣曰、管干珍奏、渡江北上漕船。截至二月初一日止。有八帮过淮。镇江为重漕门户江浙船六十余帮。皆由此出口向来京口趱渡挑工俱责成常镇道专司经理。现到京口重运已有十二帮。若必俟大潮候风入口。恐致迟延等语。镇江为重漕门户。必须疏挖深通。方足以资浮送。虽本年二月逢闰。节气较迟。但现到京口重运。已有十二帮此后尚有五十余帮。接续前进。若竟俟大小潮汐。未免迟延。著传谕奇丰额、督饬常镇道查淳、设法挑浚。迅速妥办。俾南来重运。遄行无滞。随到随渡。依限北上。方为妥善。管干珍系该省总漕。漕船是其专管。亦著该漕督前往。督同常镇道查淳、一体设法办理。务期重运跟帮速上。无致迟误。再管干珍之名。系取易传贞固足以干事之意。乃将贞字改写珍字。自因敬避世宗宪皇帝庙讳下一字。不知珍字声音。转觉相近。而其文义不典。虽嫌名不讳。朕从不以字义责臣下。但管干珍系读书人。自应深知敬避之义。著传谕该漕督、嗣后即行改正缮写。当书贞字为是。　　

○乙丑。谕、各省甄别教职佐杂、及千把总等、定例甄别不及百之二三者。将该督抚学政、照例议处。原因教职等官。向例定以六年俸满。分别保留勒休。迨下次再行甄别时。又有数年之久。其中岂无衰迈龙钟者。恐该督抚等、因循姑息。不行裁汰。是以令于年终汇奏。如不及分数。照例议处。今又思若拘定分数。倘该省实无可劾之员。督抚等因规避处分。将尚堪驱策者。率行填劾充数。亦非爱惜人才之道。且千总六十以上者例应勒休。其人如果早就衰颓。虽年未六十。亦当斥革。若年虽六十。而精力尚强。尽可仍留营伍。若皆斥革。亦属可惜。是从前定例亦未为允协。嗣后教职佐杂千总等官。各督抚等、于年终汇奏时。其甄虽及数者。著于摺内声明。倘实无可劾之员。准其声明缘由。据实具奏。其千总一项内。有年逾六十。尚堪供职者。并准其展限三年。至六十三岁。再行甄别。如有仍可留任者。不妨送部引见。若经朕看出、其中有年力就衰之人。再将该督抚从重严惩。如此分别办理。庶微员等不至限于定额。遽致废弃。而衰颓庸劣之人。亦不能姑容恋栈。庶于澄叙体恤之道。并行不悖。其应如何改定之处。著吏兵二部妥议具奏。　　

○吏部带领三品京堂宗人府府丞孟邵等十三员、并王大臣验看之四五品京堂通政司副使阎泰和等三十六员引见。得旨、閰泰和、童凤三、胡长龄、俱准其一等。觉罗拴柱、哈拉尔岱、安国宁、俱以原品休致。其钦天监监正员缺。即著索德超补授。余著照旧供职。　　

○予故多罗諴郡王弘畅祭葬如例。谥曰密。故吏部尚书金简祭葬如例。谥勤恪。　　

○旌表守正捐躯河南武安县民孙有科妻龙氏。湖南桂阳州民侯西山妻刘氏。　　

○丙寅。谕军机大臣等、据刘君辅奏、苗匪石三保等、纠众滋事。该提督现在驻劄镇筸。俟兵丁齐集。即行带领进剿。自系意存慎重。尚非怯懦不前。若刘君辅亦如明安图冒昧轻进。致被贼阻。更属不成事体。惟当查看情形。督兵剿办。不可稍步冒昧。亦不可过于延缓。该提督前已调兵二千名。现又添调兵四千。兵力已不为少。但该处小径丛杂。林箐深密。在在需兵防堵。一经分拨。恐随营战兵。仍不敷剿捕之用。前已有旨。令福康安于路过贵州时。挑带黔省精兵前来。计福康安此时。将可到彼。所调官兵。亦可陆续赶到。贵州湖南兵丁。素称趫健。为绿营之最。福康安等、当加以鼓励。使之奋勇出力。并弁兵内如有实在打仗勇往者。或加以升擢。或奏请赏给巴图鲁名号。俾知奖劝。现据苏灵奏、由永州起程。前往镇筸会剿。该镇曾随福康安甘省剿捕回匪。今请前往带兵。自可得力。至毕沅。前已有旨。令其驻劄常德荆州等处适中地方。筹办粮饷。此时有福康安督办军务。又有福宁在彼。朕已不责毕沅以军旅之事。该督惟当遵照前旨。将应用粮饷军火等项。妥为筹办。源源接济。且为后路应援。庶声势更为联络。军需亦不至迟误也。　　

○又谕、本日阅姜晟所进图内。永绥松桃一带迤西。与四川酉阳州接壤。亦系苗疆。此时石三保等纠众滋扰。乾州厅仓库业经被抢。而总兵明安图、珠隆阿、又有被贼围阻之事。设该镇等稍有疎虞。贼匪等肆出抢掠。竟思西至酉阳地方。煽诱该处苗民。不可不豫为防范。且贼匪一经官兵进剿。并恐四散窜逸。有逃入川境者。亦当堵截擒拏。和琳于正月初八日过察木多。计此旨到时。谅已过打箭炉。在成都一带。著传谕和琳、暂缓来京。即接受督篆。带印速赴酉阳。一面密派官兵。以巡边为名。豫备应用。此时且到酉阳驻劄。遥为声援。安抚该处附近苗民。勿得被其煽诱。如有湖南逆苗窜入者。立即截拏究办。孙士毅交卸督篆后。仍著暂留四川省。办理报销。设将来剿捕事宜。有需和琳带兵策应之处。孙士毅亦可在彼兼办军需供应一切。以期多一人。多得一人之益。　　

○丁卯。谕、前经降旨普免天下积欠钱粮。令各督抚查明具奏。兹据吉庆、将浙江省节年民欠、及因灾缓带地丁漕粮正耗、益蠲免补徵耗羡、及漕截动垫补徵未完各数开单呈览。所有浙江省节年民欠、因灾缓带、并蠲免补徵耗羡等银二十五万二千一百九十五两零。南漕米二千二百十四石零。因灾缓徵漕粮正耗米四午一百二十七石零。又乾隆五十八年分、应补徵宁波、台州、衢州、严州、处州、五府属轮免地丁耗羡未完银四万三千二百余两。五十六七两年分、应徵还嘉兴、湖州、二府属道库动垫漕截未完银八万四百余两。五十八年分、应徵还杭州、嘉兴、湖州、三府属道库动垫漕截未完银十八万三千四百余两。浙省通共未完银五十五万九千一百九十五两零。未完米六千三百四十一石零。俱著加恩豁免。以示朕普锡春祺。恩施无已至意。　　

○又谕、据全德奏、两浙各县场积欠灶课、及因灾缓徵等银、共六万九千二百九十二两。均系实欠在灶等语。前经降旨普免天下积欠钱粮。场灶积欠。与民户本无区别。所有两浙积欠灶课、及因灾缓徵、共银六万九千二百九十二两。并著一体加恩豁免。以示一视同仁至意。　　

○又谕、本日召见南澳镇总兵陈庄。看其精神委顿。年力就衰。难胜海疆专阃之任。陈庄、著以原品休致。所遗闽粤南澳镇总兵员缺。著该督等于闽粤水师总兵内、拣选一员调补。所遗员缺。著穆尔松阿补授。　　

○谕军机大臣等、陈庄从前调补南澳时。系长麟、伍拉纳、会摺奏请。并称该员精力强健。海洋谙习等语。复查阅该督等上年所奏考语。长麟称其水师熟悉。人亦明白小心。伍拉纳则称其于水师尚能熟谙等语。陈庄于上年甫经调补南澳镇。且现距该督等出考之期。阅时尤属无几。何以该员即就衰颓。可见该督等于奏调及甄别时。竟全未留心察看。不过率行请调。照例填写。殊属非是。著将因何以陈庄调补南澳镇、及率行出考之处。各行明白回奏。　　

○又谕、前因各省小钱充斥。节经降旨通饬查禁。实力收缴。并经部议酌给价值。奏报收缴数目。仍属寥寥。此等奸徒捆载远行。自不肯由陆路携带。总由水路行走者居多。地方官及监督等、若果能实力查收。于关津隘口。留心稽查。小钱自无难于净尽。今据五德奏称、设局一月有余。已收过小钱六百千有零。可见小钱透漏。全系各关口懈弛所致。一经严密稽查。不特奸徒无从转贩。而商民等见查收严密。亦呈缴必多。嗣后各督抚监督等、务当实力严查。于关津隘口。尤宜加倍留心。认真查缴。并严禁胥吏人等。毋许藉端滋事。以利民用而清钱法。断不可稍存懈忽也。　　

○又谕、据惠龄奏、驰赴樊城。会同安省委员吴甸华、亲至苏明宽家搜捕。并无刘之协踪迹。又查樊城镇并无张华其人。惟刘家集西头。有张全一名。其堂侄张添华、居住离张全家五里。驰赴两家搜拏。亦无刘之协踪迹等语。苏明宽、系刘之协同教案犯。虽据伊家属称刘之协并未藏匿其家。但何以史有义等供之凿凿。其言必非无因。苏明宽于上年冬间发遣。此时。自在河南直隶一带。著传谕该督抚、即查明该犯现在解到何处。即于该处添派员弁。迅速解京审讯。方可凭信。至张华与张添华。虽名不尽合。究属可疑。所供开铺务农度日。与刘之协并不认识之语。亦恐系藉词掩饰。著传谕惠龄、再行逐细盘诘。并赴襄阳亲讯张添华等。取具实供。务得刘之协实在下落。方为妥善。　　

○又谕、本日福康安奏到之摺。自尚系接到初次禀报。以为不过拒捕伤官之事。可以无须大办。今苗匪等勾结煽惑。四出滋扰。早经叠降谕旨。催福康安速赴该处督办想福康安续接贵州文武员弁禀报情形。自必兼程前进。此时已可到彼。福康安素娴军旅。而贵州湖南官兵。最为趫健。谅此乌合苗匪。无难一鼓歼除。克期蒇事。至石三保、石柳邓等、竟敢聚众肆逆。陷城伤官。实属罪大恶极必当痛加诛剿。以示惩创。凡被胁入夥各寨苗众。有曾经随贼抗拒、伤害官兵者。将来事定后。均应查明照台湾之例正法。但现当行军之际。顽苗闻知此信。以为罪在不赦。益复勾结屯聚。殊有关系。目下大兵所至。其有投出乞降者。自不得不剿抚兼施。以为离散党与之计。仍当遵照前旨。加意防范。勿致兵彻后。匪徒等又复乘间滋扰。此为紧要。福康安久历戎行。自能密为留心。妥协筹办也。又据刘君辅奏、抢获苗人爬城竹梯三十余张。并枪矛甚多。此非旦夕所能制造。现在官兵初次接仗。抢获已多。可见逆苗蓄谋。必有一二年之久。何该省文武员弁。漫无觉察。自因提督俞金鳌、年老患病。不无废弛。而地方乃总督巡抚专责。毕沅、姜晟、到任均已数年。岂能辞咎。著福康安、福宁、于事定后。详细查明苗匪逆谋。究起自何时。地方文武、及该土司等、何以未经查出之处。据实参奏。勿稍回护。至刘君辅到任未久。现又带兵出力。福康安当晓谕该提督、以此案系从前提督、及总督巡抚、因循贻误所致。伊甫经到任。尚可邀恩宽宥。惟当奋勉杀贼。迅速蒇功。以图报效。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百七十


大清高宗法天隆运至诚先觉体元立极敷文奋武孝慈神圣纯皇帝实录卷之一千四百七十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。二月。戊辰。谕、现因湖南永绥厅苗匪石三保、与贵州松桃厅苗匪石柳邓等、勾结滋扰。已命福康安、福宁等、带兵前往督剿。想此等乌合匪徒。一经官兵会剿。无难一鼓歼擒。克期蒇事。但现当东作方兴之际。猝被逆苗滋扰。于农功不无妨碍。若将应徵春季钱粮。照旧催徵。恐被抢掳之民益苦。所有湖南辰州府属之永绥、乾州、凤凰、及泸溪各厅县。并贵州铜仁府属之松桃厅。现被苗匪滋扰地方。著该督抚查明。将各该处应徵春季钱粮。概行缓徵。俟事定后。如查有被贼蹂躏。春收歉薄者。再行降旨豁免。以示朕抚绥良善。加惠闾阎至意。著该督抚速行遍谕穷民。　　

○大学士公管云贵总督福康安奏、前据铜仁府知府沈丙等、禀报松桃苗人滋事。臣即假查阅营伍。起程前进。旋据镇远镇总兵珠隆阿等报称、湖南鸦酉汛属苗匪石三保等、亦在嗅脑汛相近地方焚掳。查松桃与楚省毗连。自系该匪等一气相联。除一面飞饬镇将。搜捕首逆。仍一面拟就告示。晓谕附近民苗人等。准其自行投首。有能擒获首恶党与者。从重赏给银两。并奏赏顶戴。至贵州兵素勇健。臣现于苗民较少各营汛。调集官兵。前抵松桃。督率妥办。谕军机大臣曰、福康安奏、续据禀报苗匪滋事情形一摺。所办俱是。谅此苗匪。不过一时乌合。希图抢劫焚烧。掠取财物。东奔西窜。并无大虑深谋。即较之雍正年间古州苗民。不啻霄壤。现在调集多兵。四面搜捕。无难一鼓歼擒。惟事定之后。必须搜拏净尽。使之震慑畏法。方不至再有萌蘖。福康安现在带兵到彼。先声夺人。苗民自必望风胆落。伫盼捷音之至。　　

○己巳。谕军机大臣等、据苏凌阿奏、山东拏获之陶兴一犯。自认系邪教刘之协。及解至济宁州。又复翻供。山东现无认识刘之协之人。专差赴太和关提亲属识认。苏凌阿因山东距太和较远。请将陶兴解京。令与余洛识认。其安省所获之王双喜一犯。现已解京。亦可令其质认等语。前据玉德奏拏获陶兴一犯。祇称该犯曾与刘之协、带同王双喜、前赴陶德。面见刘松。并未将该犯自认刘之协之处具奏。此又不解何故。即云该犯供认后。又复翻异。亦应于摺内叙明。何以竟置不提。著传谕玉德、即将所获陶兴、是否即系刘之协。因何不奏之处。据实覆奏。勿稍回护。所有陶兴一犯。即著玉德派委妥员。迅速解京质认。以别真伪。　　

○湖广提督刘君辅奏、本月初七日。据永绥协马兵高明珑面禀、正月二十九日。镇筸镇臣明安图、副将伊萨纳、永绥厅同知、及守备三员、巡检二员。带兵五百名。行至鸦酉寨。与苗匪接仗。至夜半全寨已失。次日苗势更大。明安图等均于盘打扣地方被害等情。臣闻之切齿。飞催官兵进剿。谕军机大臣曰、刘君辅查奏明安图等被害情形一摺。所奏总不明晰。该镇将等在鸦酉被害。已据查明。但明安图系曾经出兵金川之人。且此欠带兵五百名。为数不少。即使遇苗匪一二千人。亦必悉力奋击。互有杀伤。岂有束手坐待。而所带兵丁五百名。竟至悉数陷没。止有该兵一人受伤走回之理。明安图等、如何与苗匪打仗、及如何被害情形。刘君辅俱未询明详悉具奏。看来刘君辅所奏。止系字识代为缮写。而该提督亦未更事。率行据以入告。著福康安等即行查明具奏。至福宁自岳州前抵辰州。已阅多日。此次刘君辅查奏明安图等被害情形。并据咨会福宁。该督于此等紧要军情。何以日久总无一字奏及。即使福宁尚待调集兵丁。不敢冒昧轻进。亦应将办理缘由、及接据禀报之处。随时速奏。乃总未据奏到。殊不可解。此事著交福宁自行酌量情形。如到彼即可相机进剿。自无庸坐待。若自揣未娴军旅。办理不能得有把握。转不必轻率前进。或致损威伤重。竟系福康安到日。随同剿捕。以期一鼓集事。至逆苗竟敢戕害镇将。杀毙多岳。不法已极。查办时。不得不痛加惩创。使之震慑畏惧。不敢复萌故智。但现当行军之际。不可稍露此意。恐苗匪等闻知此信。以为罪在不赦。抵死抗拒。益复勾连屯聚。殊有关系。福康安等、惟当密为存记。于剿捕事竣。趁此兵威。严行查办。不使余孽复萌。以期绥靖苗疆。方为妥善。　　

○庚午。谕军机大臣曰、管干贞奏、筹办京口渡江情形一摺。据称、西风耗潮顶渡。管干贞等亲赴江神庙、都天庙祈祷。次日即转东南顺风。重运趁潮出口等语。本年节气较迟。冰融以后。瓜仪等处。稍觉水浅。又值西风耗潮顶渡。经管干贞等斋宿祈祷。即转顺风。重运一百余只。得以趁潮出口。此皆仰赖神灵默佑。漕船得以迅速遄行。欣览之余。益深敬谢。特发去大藏香二十枝。著管干贞虔诚叩祀分拈。以答灵贶。　　

○又谕曰、苏凌阿奏、河南省委员来至太和。会同查拏刘玉春。并无其人等语。看来此事又系荒唐。实属大奇。刘玉春一犯。前阿精阿奏。讯据差役陈克孝供、系上年十月十五日。前往扶沟、通信刘之协之人。自非无因。或所供住址偶有参差。或诡托名字。族中人等代为掩饰。均未可定。苏凌阿现在六安州。距太和不远。自应前赴该处。详细确查。切实根究。周樽人本老实。办理此事。恐未能详妥。乃苏凌阿并未亲往。仅令周樽查办。殊属非是。著传旨申饬。又据苏凌阿奏、接据副将明泰禀称、密随陈以宁沿途察看。并无实心缉拏刘之协之事。该副将复至六安州城。面晤署知州张庆曾。询知该生本名陈锡周。上年曾以缉拏刘之协为名。诓骗该署知州银三十两。数日后。即逃窜无踪。并将陈以宁拏获到案。讯据供认意图诓骗。希冀拏到刘之协。可以邀赏。并可望小功名。自认不讳等因。此事前经陈以宁赴州禀请时。该署州给与盘费。准令躧缉要犯。虽为急公起见。但该署州既已派令衙役跟同前往。何至任其逃窜。即使陈以宁乘间脱逃。该役自必回禀本官。该署州亦应将此等情节。禀明督抚。将陈以宁缉获惩办。免致再行诓骗生事。乃该署州置之不问。致该生得以复萌故智。又在巡抚处自请缉拏刘之协。而该督抚等、俱至为其所惑。直待副将跟踪至六安州。面见该署州。始悉从前诓骗之事。是此事之多生枝节。皆由该署州延玩不禀所致。著将张庆曾革职。交部治罪。至陈以宁、以缉拏要犯为名。诓骗官长银两。至在巡抚前诡词请领护票。冀图邀功得赏。殊属可笑可恶。陈以宁、著即交刑部严审定罪。以示惩创。将此由四百里谕令知之。　　

○辛未。谕军机大臣曰、福宁前于岳州发摺后。途次接据禀报甚多。并不随时陈奏。殊为迟缓。此次所奏。仍未甚明晰。又据姜晟奏、保靖泸溪两处。已先后派兵堵御。无虑疎虞。惟贼苗忽聚忽散。须酌筹路径。乘势进剿。一俟各兵调到。即行分头剿捕。所办尚是。看来此事。姜晟筹办较有眉目。而福宁见贼蔓延。未免心存畏葸。布置一切。不能得有把握。现在楚省调派官兵已及万余。福康安自黔省前来。亦必带领黔兵数千。军威已极壮盛。现又派巴图鲁侍卫章京、令护军统领德楞泰带领。由驿驰往。德楞泰、前随福康安当军营翼长。屡经委用。自可得力。况福康安久历戎行。声望素著。谅此乌合之众。无难一鼓歼擒。福宁惟当镇静办理。随同福康安。察看道路情形。通盘筹画。相机进剿。勿使苗匪东西奔窜。四出惊扰。至保靖为永顺门户。泸溪为辰州门户。贼苗在两处攻扰。而保靖地方。有永顺苗匪张廷仲父子。聚集数千人。扑城夺卡。势尤紧急。虽经福宁檄调兵丁。令宜昌镇总兵张廷彦。带兵前往应援。究恐途远。缓不济急。福宁当酌量事机。如永顺保靖一带。有急须策应之处。福宁即行亲带官兵。前往应援剿捕。其镇筸镇城外贼匪。虽未退散。但现有提督刘君辅在彼堵御。即使该提督不能带兵进攻。而防守尚可无虞。福康安等、惟当便宜调度。以期迅速集事。至刘君辅前次所奏之摺。总不明晰。业已降旨饬询。即如贼匪于二月初五日。至镇筸城下攻扰。虽经刘君辅杀退。而贼匪仍未窜逸。尚在附近山险地方出没。意存窥伺。自二月初五日以后。又已多日。即或贼匪未敢复来城下。刘君辅亦应带兵出城。侦探贼匪屯聚之处。痛加剿杀。宁有贼至始行迎击。贼退仍复坐待之理。况贼匪勾结纠聚。人数较多。虽鸟合之众。原无纪律。然山险要隘之处。必有拒守卡寨。藏匿巢窟。若能出城搜捕。或可追蹑贼踪。乘夜袭击。刘君辅何以计不出此。惟知株守城中。稽延时日耶再福宁奏、盘获奸细。身带硝磺。遇便放火。苗匪何从得有此项硝磺。该管地方官吏。宁不应早为查察。著于事定后。一并查办。又据冯光熊奏称、珠隆阿等于正月二十八日。带兵打仗。杀贼三百余人。并有苗民石老三等、坚守本寨。与逆苗对敌。此系极好消息。可见苗匪勾结滋事。大半出于胁迫。其中安分畏法苗民。能知大义者。正复不少。不可不急为奖励。所有石老三一名。著加恩赏给六品顶戴。其随同拒贼者。仍著福康安等查明。加以厚赏。并即遍行晓谕。苗民等涵濡王化。本为恭顺。现在滋事。不过无知顽梗之徒。即日官兵会剿。悉就歼诛。其安分苗民。断不可为其煽诱。如有坚守本寨。剿杀逆苗者。必一体优加赏赉。若一时逼胁从贼之人。能将贼苗头目。设法擒献。尤必奏明宽宥加赏。福宁当出示安抚众苗。明白宣谕。苗民等知所劝励。党与亦可渐就离散。以现在情形而论。贵州贼匪屡被官兵剿杀。自必窜入湖南境内。福宁等厚集多兵。纵不能悉力进攻。岂此等逃窜贼匪。亦不能带兵剿杀耶。现在事机顺叙。福康安此时已抵军营。声威百倍。士气奋扬。速盼捷音之至。　　

○调河南南阳镇总兵袁敏为湖南镇筸镇总兵。以陕西潼关协副将阿克东阿为南阳镇总兵。　　

○壬申。谕军机大臣曰、惠龄奏、亲赴樊城。提讯苏明宽家属、及张添华等。并无刘之协踪迹。亦无张添华其人。若再挨家搜补。未免事涉张皇。因密派员弁。分赴各家查访等语。所奏恐皆虚词。刘之协在扶沟脱逃。为日已久。各省地方。自督抚司道、以至州县等。俱有缉捕之责。如果能实力督饬。严密查拏。此等邪教逃逸之犯。又将安往。乃日久迄无踪迹。如遇有紧要重犯。又安望其克期拏获耶。是所称关津隘口。认真盘诘之语。仅属空言。敷衍塞责。殊不足信。今正犯并未缉获。祇于辗转牵涉之人。纷纷查缉。徒使胥役人等藉端滋扰。殊属不成事体。著传谕惠龄、惟当实心督饬。密查正犯下落。严拏务获。毋得徒事张皇。虚词了事。转致滋扰也。　　

○又谕、据惠龄奏、湖南保靖一带。与四川酉阳毗连。已飞咨孙士毅、一体堵截等语。此事朕早经计及。有旨谕知和琳。如一入川境。速行接印。驰赴酉阳。督率堵截。想和琳途次闻苗匪滋事之信。自必一面奏闻。一面起程径赴该处。并著和琳酌量情形。如该处有需兵力防堵之处。即迅速檄调劲兵。并酌带经练将弁。前往应援。仍将于何日得信。何处取道前往之处。迅速覆奏。　　

○癸酉。吏部带领京察保送一等之内阁侍读明达等二百六十二员引见。得旨、瑚图灵阿、崔景仪、程昌期、俱准其一等。明达、富明阿、吉隆阿、金应琦、宗室广敏、富哈善、和精额、和德、继善、任澍南、康纶钧、五灵泰、书德、图明阿、觉罗麟喜、赵三元、张映汉、双寿、觉罗恒庆、巴哈布、张至軨、庆延、谈祖绶、钱楷、马维驭、文通、诚存、新柱、伊精额、福纶达、漆銮、顾钰、博庆、玉岱、盛保、盛惇崇、双庆、彦布、彭希洛、苏忠阿、伍灵阿、罗山、祥鸾、沈廷瑛、项家达、张姚成、范鏊、何梦莲、莫允宣、孙星衍、胡克家、庆保、鸣清、景文、佛喜保、台福、岳山、克兴额、文光、佛尼勒、陈观、多隆阿、珠莽伊、福珠隆阿、沈琨、扎隆阿、湛露、佛璘布、德谦、巴拜、富海、丰绅、常明、积福、鄂云布、吴熊光、恩绶、崇福、宗室伊冲阿、台泽布、邵自昌、杜兆基、戴均元、李长森、宋澍、钱樾、冯集梧、蒋攸铦、朱理、钱学彬、洪梧、张师诚、潘绍经、费锡章、色布星额、达灵阿、海庆、图勒炳阿、那澄、杨志信、祥庆、宝诚、宗室佛尔通阿、刘壮、陈鸿渐、博通、明志、嵩安、舒祥、程世英、何廷瓒、恒年、敏珠尔、八十四、富春、佛喜保、恒山、宋本敬、沈浩、富拉禅、百禄、王绮书、重伦、金晋候、觉罗普宁、恒安、勒善、瑚图灵额、文孚、赛尚阿、佛永、岱清阿、永泰、观凌、硕隆武、布产图、江涟、周有声、鲍勋茂、范重棨、宗室松秀、宗室永龄额、图敏、玛桑阿、松伊纳、砥柱、音柱、觉罗吉泰、富保、杨光裕、廷琳、德林、翔兆、景文、那山、常文、塔方阿、宁安、伯灵阿、富昌阿、麟元、德克精额、通保、德兴、智照、伊尔恭阿、广顺、德春、皂麟、保住、舒进、和明、西拉布、彭景烜、班泰、图翰、宁和、舒保、宁泰、明德、和保、星额特、觉罗兴魁、福纶、伊里布、福森、富勒赫、顺庆、运泰、觉罗宗肇、郝登安、吉禄、阿方阿、刘钟、博兴额、布兰泰、善保、继善、希宁、苏尔登额、鄂祥、觉罗宁泰、馥芬、伊朗阿、荣昌、觉罗海通阿、觉罗福寿保、重阳、瑞祥、觉罗承恩、伯永、明安泰、洋安泰、庆福、福泰、安荣、扎勒杭阿、平晏、德秀、常旺、双福、嵩英、西里岱、博贝、安庆、袁金

□畐、承善、增柱、宁惠、德克登布、裕福、讷清阿、松山、嵩秀、格图石□至额、官清、书琳、觉罗七彬、达敏、柏宁、长文、嵩山、武灵阿、成裕、善福、张福、觉罗和泰、觉罗仲泰、善良、望格、良禧、柏龄阿、耀敬、延福、海瑞、善庆、海祥、巴尼泰、庆文、俱准其一等加一级。　　

○豁奉天海运解通在洋遭风漂没豆一千八百石。　　

○甲戌。命詹事恭泰、提督广东学政。　　

○吏部带领京察二三等官年六十五岁以上之内阁侍读学士富昆等六十一员引见。得旨、富昆等、俱准其留任。　　

○乙亥。谕、此次京察一等圆圈人员。著交各该堂官。将各员是否堪胜外任、及应留之处。出具考语。交吏部带领引见。其圆圈之满洲内阁中书一员。著归于记名理事同知通判内。遇有缺出。与旧记名人员。一体带领引见。其太常寺博士一员。著交部照例选用。　　

○丙子。谕、前经降旨。普免天下积欠钱粮。令各督抚查明具奏。兹据苏凌阿等奏、安省节年民欠、及因灾缓带地丁钱粮正耗、并借帑及出借社仓谷米秫豆、未完各数。开单呈览。所有安徽省各州县卫、节年民欠、因灾带缓未完地丁漕项正耗、并借帑等银、一百三十五万五千四百七十六两零。漕南正耗等米麦一十二万六千二十石零。未完灾缓归补常平米三千四十二石零。未完出借社仓谷米秫豆二万三千八百六十三石零。俱著加恩豁免。以示朕普惠闾阎。恩施无已至意。　　

○谕军机大臣曰、福康安奏、行抵镇远。飞调官兵会剿一摺。所见均为得要。此次楚省所办。迟延观望。殊不满意。今福康安已抵镇远。因松桃正大两处苗匪。尚在围伺未退。飞咨提督等、先为疏通松桃铜仁后路。然后进剿各匪巢径。四路举兵剿戮。是黔省苗匪。虽聚散无常。现在四路俱有官兵堵截。自可无虞窜逸。福康安于黔苗剿捕净尽后。即可前赴楚境。并力歼擒。至福宁奏、查询起衅根由。据百户杨国安供、苗人生计本薄。客民等交易不公。与苗争执。以致生变等语。亦殊不可信。客民与苗人交易不公。彼此争利。固属事之所有。但外省地方。胥吏兵役。往往藉端滋事。即安分良民。尚被扰累。何况此等苗民。岂有不恣行凌虐之理。而地方微末员弁。任意侵欺。亦事所不免。何得仅以客民交易争执。即为起衅之由。此事著福康安、于事定后。必须切实查询。究明严办。以示惩创而靖苗疆。此时福康安、自己将黔省逆苗搜捕。即到楚省合兵攻剿。伫盼捷音之至。　　

○丁丑。谕军机大臣曰、玉德奏、查禁粮船私带小钱。以杜来源一摺。据称、现在各州县禀报收缴。自三五百千、至千余千不等。市钱已渐臻纯净等语。查缴小钱一事。前经户部定议。如于限外藏匿不缴。数至十千以上。及不及十千者。递加分别定罪。今东省收缴小钱。自三五百千至千余千。为数甚多。自系陆续查缴。非止一人一案。著该抚查明案内、如有私行藏匿。官为查出者。即照户部定例。分别核办。不得与自行呈缴者一律办理。亦不得任州县等将查收小钱。分作多起。以致均不及数。使奸民得以幸免。无所示惩。至所奏粮船经过临清关。向祇点验货物。恐匪徒将小钱搭附粮船兴贩。来源仍不能净尽一节。所见亦是。并著传谕管干贞、于各省漕船抵淮签盘之时。即将小钱一并清查。并先期晓谕。如有自行呈缴者。免其治罪。倘匿不报出。查有夹带行使者。即从重治罪。以示惩儆。毋任藉端透漏。　　

○又谕、前因福宁奏、在襄阳地方。拏获豫省私盐。降旨令阿精阿、徵瑞、将是否系由河东私贩阑入。抑系长芦私贩偷越至楚之处。查明究办。兹据徵瑞奏称、河南省芦东引地。均不与湖北接壤。势难越漏。其行销晋盐之南阳府。即为荆州上游等语。所奏亦未明晰。阿精阿接奉前旨。尚未据查明覆奏。著再传谕该抚、即将湖北拏获豫省私盐。是否系由河东私贩阑入。仰系长芦私贩偷越。确切详查。据实覆奏。　　

○大学士前署四川总督孙士毅奏、臣于资州途次。据都司何元卿禀报、带领弁兵乡勇。巡至川黔交界地方。正值苗匪数百名。在彼焚抢。该都司等奋力剿捕。杀毙苗匪六名。夺获红旗一面。余匪畏惧退回等语。查该处通苗道路。共有八处。除重庆兵八百名。分防要隘。余兵不敷剿捕。现于汉土官兵内。添调督提二标兵各五百名。维州屯兵一千名。均令由嘉定乘船而下。至涪州起岸前进。仍派总兵达音泰、袁国璜、带领得力将弁协剿。湖广提督刘君辅奏、本月十六日。有贼苗数千。吹号执旗。攻击镇城东北山梁。经弁兵枪炮齐发。痛加冲打。臣亲带参将佛宁等、领兵过河迎击。守备卲上达、越山冲击。连杀数贼。又有五寨巡检徐大纶、带弓兵乡民。截路夹攻。伤毙贼苗余名。逆苗退入王家寨固守。当令兵丁抛掷火弹。烧死寨苗甚众。余匪逃散。又闻南山贼炮声响。恐其绕山攻城。臣即分拨官兵。劄住山口防御。仍俟督臣抵镇后。照康熙四十二年、剿办红苗途径。分兵两路进攻。谕军机大臣曰、苗匪纠聚乌合。伎俩本属有限。刘君辅带领现到之兵。尚能杀贼多人。焚毁贼寨。而川省之千总外委等。亦能夺旗杀贼。余匪望风窜逸。是逆苗之无能为。已可概见。但各处调派兵丁。远近不一。尚不能一时到齐。自难穷追深入。迅捣贼巢。一俟大兵会合。福康安于黔苗剿尽后。前赴楚境。和琳亦带兵前往秀山。定可四面围截。一鼓歼擒。刘君辅奏称、康熙年间。剿捕该处苗匪。系西北两路进兵。截住要隘。今福康安自松逃进兵。即可直至永绥一带。和琳由酉阳秀山、至黔楚交界地方剿捕。而福宁、刘君辅、亦可自镇筸带兵夹攻。彭廷栋又在正大营堵截。是各处带兵不患无人。即分五路亦可。较之康熙年间。两路进兵。更为严密。著传谕福康安等、即飞催檄到各兵。迅速前进。毋任延缓。福宁自到辰州。毫无展布。惟知迎会福康安。听其指示。随同剿办。看来福宁在彼。竟不足恃。与其福宁迎往黔楚一带。随同福康安办理。莫若和琳于到秀山后。即前往福康安军营。会同商办。和琳虽未经军旅。但伊素知奋勉。或能办贼。前在卫藏。曾经筹办军务。一切机宜。谅曾谙习。况与福康安意见本甚相合。今往会同办理。更可得和衷商搉之益。此时朕所倚仗者。除福康安外。其次即系和琳。伊二人务须悉心筹画。督兵会剿。以期迅速蒇功。　　

○戊寅。孝昭仁皇后忌辰。遣官祭景陵。　　

○谕曰、科尔沁亲王恭格喇布坦、在御前行走多年。前据奏称年班来京。因途次患病而返。当即遣医前往诊视。兹闻溘逝。殊堪轸恤。著派御前侍卫公丰绅济伦、带领侍卫章京。前往奠醊。仍著赏银五百两。以资办理丧事。　　

○又谕、前因吏部将大计降调知县左为鐄带领引见。朕以该员系乾隆五十五年、经梁肯堂奏请调繁邢台县。何以仅阅三年。即以才力不及填劾。或该员于调繁后。别有自满废弛、及不职等事。因降旨询问梁肯堂。兹据覆奏、左为鐄于调任后。审办地方词讼。每多迟钝。实难胜冲要之任。惟尚无别项劣迹。是以于计典内以才力不及劾参等语。左为璜既属才力不及。著照部议降调。至该督于所属州县。忽行调繁。忽行参劾。并未据实声明。既于政体不协。且易启督抚任意轩轾之渐。及经降旨询明。迺该督仍属含混其词。并不自行引咎。殊属非是。梁肯堂虽不至交部严议。亦应议处。
  </div>
  <div class="pagination">
   <a href="清实录乾隆朝实录_page1829.html">
    上一页
   </a>
   <span>
    ...
   </span>
   <a href="清实录乾隆朝实录_page1825.html">
    1825
   </a>
   <a href="清实录乾隆朝实录_page1826.html">
    1826
   </a>
   <a href="清实录乾隆朝实录_page1827.html">
    1827
   </a>
   <a href="清实录乾隆朝实录_page1828.html">
    1828
   </a>
   <a href="清实录乾隆朝实录_page1829.html">
    1829
   </a>
   <span class="current-page">
    1830
   </span>
   <a href="清实录乾隆朝实录_page1831.html">
    1831
   </a>
   <a href="清实录乾隆朝实录_page1832.html">
    1832
   </a>
   <a href="清实录乾隆朝实录_page1833.html">
    1833
   </a>
   <a href="清实录乾隆朝实录_page1834.html">
    1834
   </a>
   <a href="清实录乾隆朝实录_page1835.html">
    1835
   </a>
   <span>
    ...
   </span>
   <a href="清实录乾隆朝实录_page1831.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
