<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 104 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 104 页/共 1316 页</h1>
    <div class="content">
○戊辰。谕军机大臣等。前据崇厚等奏、请拨东三省来年的饷。当谕令户部照数指拨。兹据户部奏称。奉天应需银二十五万六千八百五十三两零。拟拨山东戊寅年地丁银八万两。河南戊寅年地丁银六万两。驿站存賸银一万六千八百五十三两零。两淮盐厘银八万两。淮安关常税银二万两。吉林应需银十三万两四千六十二两零。拟拨长芦戊寅年盐课银二万四千六十二两零。山东戊寅年地丁银三万两。河南戊寅年地丁银三万两。东海关常税银五万两。打牲乌拉。应需银三万九千八十四两零。拟拨长芦戊寅年盐课银一万九千八十四两零。江苏厘金银二万两。黑龙江应需银二十七万。拟拨长芦戊寅年盐课银三万两。福建戊寅年盐课银三万两。安徽戊寅年地丁银五万两。山东戊寅年地丁银三万两。河南戊寅年地丁银三万两。驿站存賸银三万两。直隶旗租银三万两。江苏厘金银一万两。临清关常税银三万两等语。即著各该督抚等。严饬藩运各司。及各监督查照户部指拨各银数。迅速筹拨。委员分批径解盛京户部交纳。如有延欠。即由各该将军指名奏参。照迟延京饷例议处并著岐元俟各该省解到时。分别知照由各该处派员赴奉领回。以资发放。其黑龙江应领制钱。仍著岐元照章办理。毋稍浮冒。所有用过银钱数目。照例题报。如有余賸于下年请饷时声明划抵。毋得遗漏。并将各该省州县应报银价。按月造报。以凭稽核。其应抵俸饷各款。并著崇厚、恩福。遵照户部奏案。饬属上紧催徵。务照定额收足。于下届核办俸饷时。即尽本省所徵抵充足数。吉林黑龙江应徵租税并的饷银两。用有赢余。务当另款存储。报部候拨。嗣后该二省请领俸饷时。各将应徵款项。报明备抵。以重赋课而裕饷源。现在各省库款支绌。朝廷严饬各督抚等。为东三省筹此专款。该将军等。务当核实动用。并将地方一切事宜。认真整顿。以期日有起色。毋得奉行故事。虚糜饷需。将此由五百里谕知李鸿章、崇厚、岐元、恩福、铭安、丰绅、沈葆桢、何璟、吴元炳、裕禄、李鹤年、涂宗瀛、文格、并传谕葆亨广麟知之。现月　　

○以都察院左都御史全庆。兼署礼部尚书。现月　　

○以贝勒奕絪署镶黄旗蒙古都统。肃亲王隆勤署正蓝旗蒙古都统。译汉　　

○以正红旗汉军副都统璟德。署正红旗护军统领。译汉　　

○己巳。冬至。祀天于圜丘。遣豫亲王本格恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭穆宗毅皇帝孝哲毅持后暂安寝殿。　　

○遣官祭端慧皇太子园寝。　　

○停次日朝贺。　　

○庚午。谕军机大臣等、阎敬铭、曾国荃奏。遵筹转运漕粮平粜经费。并筹办速运东漕一摺。该侍郎等以奉拨江广山东漕米及由招商局承办平粜之粮。运费甚钜。请于现办晋省赈捐之江苏等省关税厘金项下。借拨银两。即在捐款内扣还等语。该省运粮办赈。需用紧要。著照所请。即由江苏借拨银六万两。安徽借拨银五万两。江西借拨银六万两。浙江借拨银六万两。湖南借拨银六万两。四川借拨银六万两。广东借拨银六万两。广西借拨银三万两。该督抚即竭力筹拨。分批径解晋省。俟赈捐收有成数。即行如数扣还。傥捐款不敷。仍由晋省所收厘金项下。自己卯年起。分年筹还归款。阎敬铭等现派道员王定安。前往山东商办接运漕粮事宜。所有此次拨运东漕八万石随漕轻赍等项银两。著文格饬该粮道一并照数拨交。俾资运费。至阎敬铭前请于借拨山东银六十万两内。分拨河东运城银三十万两。为该侍郎购粮平粜之用。嗣据文格奏。未能如数筹借经该抚拨银十万两。是前借之三十万两。已属未能凑拨。续据李鸿章奏、请饬支格宽筹晋省赈粮运费。已有旨照所请行。著该抚仍遵前旨。设法添借。以济要需。前据御史张观准奏。东三省遣撤官兵。往往私带征防处所幼丁回旗。请饬该将军查明出给路照。遣令回籍。并饬各省督抚。令各该州县。于此项难民到籍后妥为安插。缴照日不准吏役需索等语。已谕令各该将军查办并著各该督抚。饬地方官于该人丁回籍时。妥为办理。将此由四百里谕知沈葆桢、李瀚章、丁宝桢、刘坤一、阎敬铭、吴元炳、裕禄、刘秉璋、梅启照、文格、曾国荃、邵亨豫、王文韶、张兆栋、涂宗瀛、杨重雅。并传谕崇福知之。现月　　

○辛未。谕内阁。万青藜等奏。粥厂米石经费。不敷恳请加赏银米一摺。本年各省灾区较广。时有外来贫民到厂就食。人数倍于往年。所有普济堂功德林粥厂。著加恩再行加赏小米六百石。并由崇文门税课项下。拨给经费银六百两以示体恤。现月　　

○又谕、侍郎袁保恒奏。豫赈紧急。请饬部特发花翎蓝翎执照。为河南收捐备赈之用。给事中郭从矩奏。山西开捐助赈。请准捐道府州县四项实官。并请饬部颁发花翎蓝翎执照交山西巡抚发局收捐各摺片。著户部议奏。

现月

　　

○传军机大臣等。铭安等奏。职官缘案潜逃请饬严拏等语本年七月闲。记名佐领披甲委参领德胜。与喀城委参领常永。合队剿贼。德胜报常永退缩等情。讯与常永所供悬殊。经铭安等饬提德胜来省。该员辄行潜逃。难保非情虚畏罪。私自入都。德胜业经铭安等咨部黜革。著步军统领衙门、顺天府、五城御史。将德胜一体严密查拏务获。解交吉林。归案究办。将此各谕令知之。现月　　

○又谕。户部奏。豫拨惠陵工程银两一摺。据称光绪四年惠陵工程。应需银两。拟拨山东地丁银九万五千两。江西地丁银七万两。厘金银二万五千两。浙江地丁银七万两。厘金银六万五千两。安徽地丁银五万两。厘金银七万两。江苏厘金银十七万两。广东厘金银十七万两。湖南厘金银五万五千两。湖北厘金银二万五千两。福建税厘银。三万两。四川盐厘津贴银九万五千两。粤海关六成洋税银。十二万两。江海关六成洋税银。十四万两。九江关六成洋税银八万两。太平关常税银六万两。江汉关六成洋税银五万两。镇江关六成洋税银三万两。天津关六成。洋税银五万两。洋税积欠京饷项下提银四万两。两淮盐厘银七万两。盐课盐厘积欠京饷项下。提银十七万两。共银一百八十万两。请饬各省关照数拨解等语。工程要需。自应赶紧筹拨著各该督抚监督等。按照户部指拨各款银两。限来年二月起。迅速派员。分拨陆续径解。惠陵工程处交纳。并限来年八月以前。如数解清。毋稍延缓。余著照该部所议办理。将此由五百里谕知李鸿章、沈葆桢、何璟、李瀚章、丁宝桢、刘坤一、吴元炳、裕禄、刘秉璋、梅启照、邵亨豫、王文韶、文格、张兆栋、并传谕葆亨、崇福、俊启、知之。现月　　

○又谕、袁保恒奏。豫省赈务。需项紧急。设法捐借一摺。本年河南被灾较广。饥民待赈孔殷。需款甚钜。亟应广为筹画以救灾黎。该侍郎请于淮南商贩。每票五百引捐银三百两著沈葆桢即行酌度办理刘坤一前捐银十五万两。作为公项。转发招商局按年取息。以为储养人才之用袁保恒请将此项银两。全数拨借豫省。由豫照章与息。尽一年内提还。不准以欠款作抵。自因移缓就急起见。著照所请即由李鸿章、沈葆桢、刘坤一、迅将此款拨解河南以应要需。至所称此次筹办赈需。无论借用官商款项。均准于豫省收成开徵后。以正项分年提还。议定付息以昭大信等语。著户部速议具奏。李鹤年现署巡抚。责无旁贷。所有该省赈务。著与袁保恒妥商筹办。用副朝廷悯念穷黎之意。前据御史张观准奏。东三省遣撤官兵。往往私带征防处所幼丁回旗。请饬该将军查明出给路照。遣令回籍。并饬各省督抚令各该州县于此项难民到籍后。妥为安插。缴照日不准吏役需索等语。已谕令各该将军查办并著李鸿章、李鹤年、饬令地方官于该幼丁回籍时。妥为办理。将此谕知户部。并由四百里各谕令知之。现月　　

○又谕。洗马温忠翰奏。请饬晋省招瓋买粮。给事中郭从矩奏条陈赈务各一摺。温忠翰所陈招来商贩。发给印票。作为官商。暨郭从矩所陈捐赈之款。兼收钱米。并雇令贫民运送赈米。以省运费各节。著阎敬铭、曾国荃、悉心会商妥为筹办。温忠翰另片奏、请饬山西、陕西、河南、各省劝办区田等语。著李鹤年、曾国荃、谭钟麟、体察情形。酌度办理。原摺片著分别钞给阅看。前据御史张观准奏。东三省遣撤官兵。往往私带征防处所幼丁回旗。请饬该将军查明出给路照。遣令回籍。并饬各省督抚令各该州县。于此项难民到籍后。妥为安插。缴照日不准吏役需索等语。已谕令各该将军查办。并著谭钟麟、饬令地方官于该幼丁回籍时妥为办理。将此由四百里各谕令知之。现月　　

○帮办河南赈务刑部左侍郎袁保恒奏。请调刑部主事黄贻楫。内阁中书曾金章。随往河南允之。现月　　

○以内阁学士祁世长署刑部左侍郎。现月　　

○壬申。谕内阁。御史欧阳云奏。敬陈管见一摺。四川采办锦缎绉等件。为内务府应备各赏项所需。并非宫庭之用。惟款项攸关。总宜撙节动支。嗣后该总管内务府大臣等。务当督率司员。核实收发。毋得稍涉浮冒。所请慎奖叙一条。此次恭纂穆宗毅皇帝实录全书过半。典礼重大。业经降旨将在馆人员优加奖叙。将来全书告成。即著按照吏部奏定新章。详核办理。以重名器。至整饬官主。全在惩劝之公。各部院大臣等。若均以贤否资叙为定。不以趋承迎。媚为工。则实心任事者。自必奋勉从公。躁进者。亦可改弦易辙。吏治庶有起色。近来京控各案。层见叠出。各省督抚。如限奏结者固多。而延阁未办者。恐尚不免。仍著遵旨亲提秉公讯结。以副朝廷矜疑庶狱至意。现月　　

○又谕。左宗棠奏、官军追剿逆回。连复阿克苏乌什两城一摺。官军进规新疆南路。自克复喀喇沙尔库车各城后。经甘肃西甯道刘锦棠督率所部疾驰西进。自九月十五至二十等日。将安集延白彦虎各股跟踪追剿。叠获胜仗。杀贼以数千计。连复阿克苏乌什两城。就抚各回不计其数。师行迅利。大振军威。仍著左宗棠督饬刘锦棠等、稳慎进取。将白彦虎等逆擒获。速蒇大功。此次官军整旅西征。于冰霜凛冽弥望戈壁之中。一月驰骤三千余里。收复喀喇沙尔库车阿克苏乌什四城。南疆已复其半。诸将士踊跃用命。自应量予恩施。刘锦棠著开缺以三品京堂候补。提督谭拔萃著交部照一等军功例从优议叙。总兵张俊著遇有提督总兵缺出尽先题奏。道员罗长祐著赏讷齐欣巴图鲁名号。提督余虎恩著遇有提督缺出尽先＜闲＞放。黄万鹏、席大成、前经赏给云骑尉世职。均著改为骑都尉世职。戴宏胜、陶生林、萧元亨、均著赏给云骑尉世职。陈建厚著赏穿黄马褂。谭慎典等均著赏穿黄马褂。副将夏辛酉著以总兵补用。并赏换霍伽春巴图鲁名号。陈绍武著赏给图勒炳阿巴图鲁名号。总兵胡登花等。均著赏加提督衔。汤咏山著赏换霍罗奇巴图鲁名号。参将赵克闵著赏给业普铿额巴图鲁名号。都司何品忠著以副将仍留原省补用。并赏给锐勇巴图鲁名号。副将崔伟等、均著以总兵留于甘肃补用。参将李金良著以副将留于甘肃补用。都司马殿林著以游击补用。副将禹中海著赏换年长阿巴图鲁名号。禹益长著赏换呢铿额巴图鲁名号。参将张宗本著赏换奇臣巴图鲁名号。总兵董福祥著遇有提督缺出尽先题奏。提督张春发。著交部照一等军功议叙。副将侯名贵著以总兵遇缺尽先题奏。田九福著赏换霍隆武巴图鲁名号。参将杜锡斌著以副将尽先推补。并赏加总兵衔。以示鼓励。其阵亡之总兵朱成其、副将杨隆辉、陈祥发、参将马正扬、都司成联吉、守备拟保都司戴有鹏、守备拟保都司徐九德、拟保守备谭云芳、千总罗仁富、赵福林、拟保把总崔仁、马成旺、均著交部各照官阶从优议恤。　　

○谕军机大臣等、左宗棠奏、官军追剿逆回。连复阿克苏乌什两城一摺。本日已明降谕旨宣示。并将出力及阵亡各员。均照所请。分别奖恤矣。官军收复喀喇沙尔库车两城后。此次又连复阿克苏乌什两城。剿办甚为得手。惟白彦虎现经西窜必须将该逆设法擒拏始无后患。著左宗棠饬令刘锦棠。妥慎图维。毋任釜底游魂。再行漏网。一面饬令各官军乘此兵威。将西四城次第攻克。以竟全功。惟军情瞬息千变。尤当审慎进取。不可掉以轻心。该大臣平日办事谨慎。谅必能计出万全。以副委任也金顺仍著懔遵前旨。督饬各营。严加防范。毋任白逆乘闲北窜。前据御史张观准奏。东三省遣撤官兵。往往私带征防处所幼丁回旗。请饬该将军查明出给路照。遣令回籍。并饬各省督抚。令各该州县于此项难民到籍后。妥为安插缴照日不准吏役需索等语。已谕令各该将军查办。并著左宗棠饬令地方官于该幼丁回籍时。妥为办理。将此由六百里谕令知之。剿捕　　

○又谕。铭安奏。吉林治理乏人。恳仍准调员差遣。及请添练兵勇。另拨饷银各摺片。吉林地方。诸务废弛马贼横行。现经铭安力求整顿。惟乏员差遣。奏效为难。自应变通办理。所有该署将军。前次奏调之丁忧前奉天府治中高同善。前东河候补同知刘光煜二员。仍著准其留营差遣。嗣后需用人员。并准随时续调。惟不得再调丁忧之员。所调人员。亦不准委署地方各缺。以符定制。该处兵单饷薄。自系实在情形。铭安请于西丹兵丁及猎户镳勇内。挑募步队八百名。所筹尚属周妥。即著照所请认真募练。俾成劲旅。并著户部按月添拨饷银五千两。自本年十二月起。源源批解。头起务于年内解到。以应急需。铭安即严饬德昌等迅速挑备一俟军饷解到。即行实力训练。随时防剿。余著照所议办理。另片奏边防紧要现在设法防闲等语。即著该署将军。不动声色加意防维。迅将马贼。悉数歼除。一面将地方应办事宜。力图整饬次第举办。以为自强之计。将此谕令知之。现月　　

○钦差大臣陕甘总督左宗棠奏。军务需才孔亟。请调前署乌里雅苏台将军长顺翰林院编修吕耀斗、吴大澂。赴营差遣。允之。　　

○甲戌。旌表未婚守志浙江周升聘妻叶氏。张锡龄聘妻吴氏。徐章烜聘妻潘氏。　　

○蠲缓湖南武陵。安乡。益阳澧。沅江。华容。湘阴。龙阳。巴陵。临湘。十州县暨岳州卫。被水被旱各屯庄新旧漕粮并杂课有差。现月　　

○乙亥。以京师得雪衡少。上诣大高殿祈祷行礼。　　

○遣惇亲王奕誴诣时应宫。惠郡王奕详诣昭显庙。贝勒载治诣宣仁庙。贝勒载澂诣凝和庙。拈香。记注　　

○谕军机大臣等。前据阎敬铭奏。请于曾国荃。借拨山东银六十万两。内分拨河东运城银三十万两。为该侍郎购粮之用。旋据文格奏。借拨晋省银十万两。嗣据李鸿章奏请饬文格宽筹东漕运费。复谕令该抚设法添借兹据阎敬铭奏称。蒲解绛各属距天津转运之路更远。该侍郎前请借银三十万两。赴周家口各处买粮。以资赈济。现在买价运费。均无所出。非山东全力援救。则此千数百里民命。万难存活。且月余以来。处处抢掠。恐酿巨患。请饬仍将前借之款拨给等语。著文格再行力为匀借。迅速解往。或运兑至周家口。俾济要需。至所称招商贩粮。商人畏沿途抢掠。裹足不前。请饬河南防营保护粮运。即著李鹤年檄饬提督刘廷。将驻扎西路兵勇。分拨两营。自陕州之观音塘以南。直达汝州郏县襄城一路。派队分驻。凡有秦晋两省官运商运粮石。及运解饷银。妥为护送。毋稍疏虞。将此由四百里各谕令知之。现月　　

○稽查山西赈务前工部右侍郎阎敬铭奏。稽查沁潞泽各属灾赈情形。得旨。览奏灾民饥困情形。实深悯恻。蒲绛各属灾区。仍著一体详查。加意抚慰。所有各处赈务。并著与曾国荃妥商办理。摺包　　

○丙子。谕内阁。景丰奏。兵丁与巡役互相械斗请交部审办。并将不能约束及禀报不符之防守尉等官。分别严议一摺。本月初五日。古北口旗营兵丁。因巡役误查私盐起衅互相械斗。致枪伤闲散二名。巡役五名实属目无法纪。所有主使之委领催都伦泰。及听从聚众之清安。并马甲明文庆喜常山。保祥。百安闲散吉拉敏、庆春、桂淩、全喜、增全。均著解交刑部审办。至防守尉色克通阿。既不能约束于前。而先后禀词。复多不合。实属庸懦无能。著先行交部严加议处。该管之防御骁骑校等官。不能约束兵丁均著查取职名。交部议处。其盐商任家福纵令巡役至旗营滋扰。致肇衅端。并著李鸿章饬令该县将任家福及滋事之人。一并查拏。解交刑部归案究办。现月　　

○谕军机大臣等。户部奏。遵议哈密军饷请饬川鄂两省。于积欠项下提款解济一摺。湖北四川应解明春军饷。自同治十三年。经户部指拨后。四川仅报。解银九万两。湖北仅报解银八万两。核之原拨饷数。不及六分之一。似此屡次玩延。实属意存膜视现在该处军食久缺。并有难夷嗷嗷待哺。需款綦殷著李瀚章、丁宝桢、邵亨豫、遵照该部所议。于积欠明春饷银项下湖北先提银六万两。四川先提银四万两。严饬各该藩司。赶紧筹款。尽年内如数起解以济要需。傥再延不报解。或解不足数。即由该办事大臣。指名参奏。本年山西河南旱灾业经截留京饷数十万两。部款实难再拨。此次提拨饷银未到以前。哈密如有急需。即著左宗棠暂行酌量接济。俟拨饷解到照数归还。其川鄂两省应解明春月饷。仍著各该督抚按月源源筹解。毋稍贻误。将此由五百里各谕令知之。现月　　

○又谕。文格奏。匀借山西河东筹买赈粮银两。并筹拨东漕运费各摺片。山西筹买赈粮。刻不容缓。而山东库款支绌。亦系实在情形。文格现在凑集银二万两。又于该省豫筹赴奉天买米银八万两内。移出三万两。分拨河东解交阎敬铭作为买粮经费。其余银五万两。即移作东漕运费解交李鸿章兑收。自是移缓就急。竭力通融。著阎敬铭、曾国荃。俟山东两次借拨银两并借拨江苏等省银五十万两到后。陆续购粮分别赈济。晋省捐赈银两。想已集有成数。著随时奏闻。以慰廑系。至东漕运费银五万两。即著李鸿章饬局兑收。分拨应用。不敷之数。该督当广为筹画。以期迅速起运。拯此穷黎。文格所称东漕八万石。拨运往河南道口镇。即由山西委员接运。俾省运费。著阎敬铭、曾国荃、查照妥为办理。至次拨运东漕八万石。随漕轻赍等项银两。仍著文格懔遵前旨饬该粮道照数拨交。毋稍迟误。将此由四百里各谕令知之。现月　　

○又谕。何璟等奏、剿办台湾后山凶番情形一摺。台湾后山中路阿棉、乌漏、两在社凶番。梗化滋事。经吴光亮、率队攻破乌漏悍巢。阿棉、纳纳等社尚敢纠众抗拒。官军拔栅进战。突有另股绕后狙击。以致先胜后挫。亟应添兵助剿。以儆凶顽。何璟等现已饬孙开华选带两营。并添派沈茂胜一营。均赴后山助剿。应需军火粮米。饬夏献纶力筹运济。即著檄催该员等。克期取道前进。会同吴光亮相机剿办。迅将乌漏余党及阿棉纳纳等社凶番大加惩创。以免他社效尤。该番如果悔罪。仍准宽其既往。予以自新。一面安抚善良。俾资观感。毋得卤莽从事。波及无辜。副将林福喜、吴光忠先胜后挫。失亡哨弁。姑念力战受伤著从宽摘去顶戴责令立功自效。以赎前愆。前据御史张观准奏东三省遣撤官兵。往往私带征防处所幼丁回旗请饬该将军查明出给路照遣令回籍并饬各省督抚。令各该州县。于此项难民到籍后。妥为安插缴照日不准吏役需索等语。已谕令各该将军查办。并著何璟、葆亨。饬令地方官于该幼丁回籍时。妥为办理。另片奏。催丁日昌回任。暨调关镇国差遣各等语。已寄谕丁日昌病体稍痊。不必拘泥假期未满。即速赴闽。并谕刘坤一。张兆栋。饬令关镇国赴闽差遣矣。将此由四百晨谕知何璟、吴赞诚、并传是葆亨知之。现月　　

○又谕。前因丁日昌奏。病未痊愈。恳请开缺。当经赏假三个月调理。兹据何璟等奏称台湾一切事宜。皆丁日昌办理未竟之绪现在后山番情未靖。请饬销假回任等语。丁日昌向来勇于任事。不辞艰阻。现如病体稍痊。不必拘泥假期未满即著迅速赴闽。以副委任。另片奏。请饬关镇国来闽等语。前福建汀州镇总兵关镇国前因丁艰回籍现在百日已满。著刘坤一等饬令该员赴闽。交何璟等差遣毋稍迟延将此由四百里各谕令知之。现月　　

○又谕。文格奏文彬请借银两。无力匀拨等语。据称东省粮道库款。近来提拨过多。异常空匮。本年又筹川省盐本。晋省赈需。更属不遗余力。文彬借拨江北勇营饷银三万五千两实属无款可筹请饬另行筹拨。所奏自系实在情形。此项银两即著文彬另行筹拨。以济要需。至东省运库欠解河饷银五千两。著文格严饬运司赶紧筹解。毋稍延宕。将此由四百里各谕令知之。现月　　

○予广西右江镇总兵官麦龙韬照军营例赐恤。并赐祭葬世职。现月　　

○丁丑。谕内阁。前有旨将张得禄调补贵州古州镇总兵。所遗广东高州镇总兵员缺。令杨玉科补授。兹据。刘坤一奏称张得禄在高州镇任内。整顿营伍。弹压匪徒。于地方实有裨益。请准留任。以资熟手。并请将杨玉科调补古州镇总兵等语。隔省专阃大员。该督何得率请对调。惟既据奏称张得禄系粤省得力之员。著开缺留于广东。遇有相当缺出再行＜闲＞放。所请以杨玉科调补古州镇总兵之处。著不准行。现月　　

○戊寅。谕军机大臣等。李鸿章等奏。苏浙海运漕米请饬分拨四五成。交招商局轮船承运等语。招商局轮船运货之资。不敷经费非多运漕粮俾资津贴难以持久。浙江本年起运上年漕粮。前据杨昌浚奏拨给米数。已在五成以上。著梅启照仍照成案办理。江苏漕米分拨较少。著该督抚饬令粮道。嗣后务须分四五成。拨给该局轮船运送。不得减少。至沿江沿海各省。遇有海运官物应需装运者。即统归该局照章承运。将此由四百里各谕令知之。现月　　

○北洋通商大臣直隶总督李鸿章等奏。遵筹整顿轮船招商局事宜。并酌议变通办法。下所司知之。摺包　　

○以记名提督江忠朝为贵州古州镇总兵官。现月　　

○蠲缓河南宜阳登封、渑池、郏、温五县被旱村庄新旧额赋。并给赈口粮。现月　　

○己卯。谕内阁。刑部奏。遵议湖北汉川县民人朱功勋与缌麻弟发朱毛氏通奸。谋杀本夫朱功溁身死。按律定拟一摺。著照所议朱毛氏即淩迟处死。朱功勋即行处斩。摺内于兼署湖州巡抚李瀚章误书李鹤年。实属疏忽。所有承办司员。著查取职名。交部议处。刑部堂官。著一并交部议处。现月　　

○谕军机大臣等。克蒙额奏北路游匪扰及阿拉善地。筹办防堵一摺。本年七八月闲。突有骑马游勇。各带枪械。由北界乌拉特西公旗窜入沙金套海等处。抢掠焚杀旋即遁回乌拉特旗游牧。克蒙额现已咨令阿拉善旗。派兵会剿。并派官弁带队在石嘴子沿边一带。扼要探击即著克蒙额、谦禧督饬派出官军。实力剿捕。务将此股游匪悉数歼除。毋任纷窜。甯夏满绿两营。兵力单薄。不敷分布。著左宗棠酌拨队伍。迅速前往助守。以资厚集。将此由五百里各谕令知之。现月　　

○以正黄旗汉军都统安兴阿署镶红旗蒙古都统。译汉　　

○正红旗蒙古副都统伊昌阿。因病解职命仍食全俸。现月　　

○庚辰。谕内阁。惇亲王等奏玉牒告成。应行恭送尊藏盛京本。装潢完竣。奏闻一摺。现值恭纂穆宗毅皇帝实录圣训。著俟告成时。一并恭送盛京尊藏。现月　　

○又谕。毓橚等奏。直隶各州县欠交永济库租银请旨饬催等语。永济库支发款项。全赖各州县徵解租银接济。乃近来直隶、遵化、蓟州、丰润、三河、玉田、等州县。欠解新旧租银。为数甚钜实属玩延。现在该处待放各项。需款孔亟著李鸿章即饬藩司详查各州县欠项。勒限严催。务令设法徵解以供支发。现月　　

○又谕。本日内阁呈进山西巡抚曾国荃具题归化城客民耿姓毒毙田郭氏一本。票签内将余著议奏字样。误翻余依议。所有票签看本之中书侍读。著查取职名。交部议处。未经看出之大学士。著交部察议。现月　　
</div>
    <div class="pagination">
<a href="清实录光绪朝实录_page103.html">上一页</a><span>...</span><a href="清实录光绪朝实录_page99.html">99</a><a href="清实录光绪朝实录_page100.html">100</a><a href="清实录光绪朝实录_page101.html">101</a><a href="清实录光绪朝实录_page102.html">102</a><a href="清实录光绪朝实录_page103.html">103</a><span class="current-page">104</span><a href="清实录光绪朝实录_page105.html">105</a><a href="清实录光绪朝实录_page106.html">106</a><a href="清实录光绪朝实录_page107.html">107</a><a href="清实录光绪朝实录_page108.html">108</a><a href="清实录光绪朝实录_page109.html">109</a><span>...</span><a href="清实录光绪朝实录_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
