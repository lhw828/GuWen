<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 483 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 483 页/共 1860 页</h1>
    <div class="content">○谕、诸皇子等扈跸行围。武备固当讲肄。而经书亦岂可暂荒。即不必日课新编。亦应温理旧业。陈德华身为师傅。自起程以来。从未一至诸皇子读书处。及经询问。乃以腹疾为辞。岂途次每日皆患腹疾耶。其旷职之咎。实无可逭。著交部察议具奏。寻议革职。得旨。陈德华、著革职从宽留任。　　

○工部议准、甘肃巡抚鄂昌奏请、建移驻海喇都同知监狱。并千总衙署。从之。　　

○癸亥。谕、据张家口牛羊群总管辉色奏称、科多多诺尔等处。有匪徒在彼掘地熬鹻。多至千人。盗窃牲畜。扰累地方等语。科多多诺尔一带。俱系口北道所辖。平时何不严拏查禁。以至聚集多人。闻该道吴炜、自扺任至今。从未前往巡察。以至奸匪潜踪。聚众滋事。又不能督率属员。缉拏弹压。似此漠视地方。殊属溺职。著交部严察议奏。　　

○又谕。朕览刑部题覆、梅万占之妻傅氏、与幼女身死一案。长乐县知县黄衮、竟将无辜之邹君扬、审作凶首。拟以极刑。经部驳审明改正。该部议以刑逼妄招。照例革职。内阁仍拟双签。令出具考语。送部引见。朕思此等肆刑逼招。草菅民命之劣员。罪无可逭。何得仍援因公之例。票拟双签。业将该员依拟革职。嗣后著内阁存记。似此等妄拟重辟。改正议处之本。俱不必票拟双签。并将奉过谕旨声叙。随本奏明。　　

○谕军机大臣等、前据尹继善奏报、金川土舍小朗素、于西安患痘症身故。业经传谕策楞、赏给银两。并令留心访察各该土目。有无别生议论之处。具摺奏闻。今又据策楞等奏称、大朗素自安置省城喇嘛寺。水土不服。患痢身死等语。大朗素赋性愚顽。虽非小朗素实心恭顺者可比。但伊自圈禁后、旋患疯症。已经宽释。断无复行致死之理。若大朗素必应诛殛。何难照良尔吉之例、明正典刑。原因其尚可宽宥。是以暂行安置。其事甚明。惟是伊二人。俱系小金川泽旺弟兄。一时相继物故。在泽旺愚鲁无能。自不至妄生疑惧。或恐小金川番众之中。向与伊二人勾结者。不知天朝宽释豢养之恩。转谓有意将二人瘐死内地。未免致滋议论。稍启事端。可传谕策楞等、令其将如何明白晓谕之处。留心妥协办理。务俾番众释然无疑。共喻朝廷柔远之意。以崇国体。　　

○又谕曰。策楞岳钟琪所奏、金川案内带伤官兵。分别等次。逐一按名阅验改正。除通饬各镇协营、一体遵照。秉公查照。务期无滥无遗。并分咨陕甘云贵各督臣。仿照川省等次。造册出结等语。金川此番用兵。川省绿旗士卒。不但不能奋勇克敌。其退怯疲惫贻误之处。川兵实职其咎。即其临阵受伤。亦并非争先出力。不避矢石之谓。本不应分等赏恤。且遗失锅帐铜觔。肆行攘窃。虽尚有外省官兵。而川兵为数居多。其情尤为可恶。是则川兵应罚不应赏也。但金川向化。大军克奏肤功。川兵均在奏凯之列。一体录功。正如雨露之施。荑稗嘉禾。同时沾被。于事理方为完备。然该督等应寓教诫于赏恤之中。核其冒滥。严行甄别。而向来绿旗阘冗之习。务宜力为整顿。嗣后应作何甄别训练。振作士习。严饬戎行之处。传谕该督提等、令其实心妥办。以肃营伍。　　

○又谕。据阿克敦奏称、箭亭东边外库院内。因盖房清理积土。民夫赵五、及广储司银匠方二达子等、检有荒玉水晶。私行拏出售卖。经番役拏获等语。此事三和何以未行奏闻。且动土之初。曾谕三和、令其详悉查办。据三和奏称、从前屡经清理积土。并无埋藏官物。今据民夫起出荒玉等物。售卖至数百金。则三和前此并未清查可知。著严行申饬。并令于接到谕旨时。即速督率人役。亲自查办。具摺奏闻。其现获人犯。严审定拟。起出赃物。照例归官。银钱勒限追缴。并查明此外有无隐匿。毋得稍有疎纵。　　

○又谕。目今将届秋审。阿克敦、勿以在京总理事务。遂不入九卿班。御史等每好姑息邀誉。无一提纲挈领之人。必至议论纷出。不能定案。又所奏拏获外库刨土夫役。私自取出玉石水晶等物一案。虽云检自渣土之中。究系内库所贮。私自售卖。殊属不法。此事所办甚是。其起获原物。并售卖银钱。作速追缴。移交内务府。并严究此外有无隐漏。在逃人犯。严缉务获。毋得稍有疎纵。　　

○吏部议准、广西巡抚舒辂奏称、道府按季分巡。为期太近。未免纷繁。嗣后应令道府每年轮巡一次。彼此相间。则上次知府所查。下次道员并可核其虚实。至州县与民尤亲。每岁因公下乡。随时可以乘便巡查。不必定以期限。其有漠视民事。不留心稽查者。该道府即揭报上司参处。从之。　　

○甲子。赐大学士内廷诸臣宴。　　

○谕军机大臣等、据户部议覆、顾琮奏请厘剔漕运弊端一摺。顾琮原奏。通体俱属含糊。该部因奸丁假托失风。惟图利己。并累军族。应设法严禁。是以将就覆准。朕亦降旨依议。但顾琮摺内、所称奸丁重运过淮之后。将米匀装别船。本船假捏失风沉溺。亏折米石。令同伍赔补。其船拆板变卖。价归己囊。更有揽装客货。将货盗卖。以漕船沉溺。全行不与等情。该丁寄米别船。何无觉察。同帮之人。又何以肯为分载。同伍何以甘受其赔累。拆卖船板。何以独能入己。即装载客货商人。岂肯为其所愚。纵为所愚。下次亦断不复托其装载。揆之情理。亦未必真确。又奸丁于回空时。将船凿沉。变卖价银入己。先自回省。索同族之贴费。雇船出运。不出己赀一节。同族之人。岂竟任其狡狯。愿为贴费。且既称同族。必系一族之人。轮流派运。今年贴费之人。即下运捏弊入己。复累今此之奸丁。则其弊亦不能久行也。且假捏失风。岂地方一无见闻。员弁一无查察。此等即应严究。乃任其拆板变卖。所卖银两。复令地方官钤印封固。于回南时呈明粮道给发。又仍系该丁所有。种种情节。甚不明晰。著传谕顾琮、令其将所问情节。条分缕晰。详悉奏覆。寻覆奏、一、奸丁欲假捏失风。或云船将满号。或云船板损伤。难以负重。将所载米、分同伍之船。各载数十石。查帮中往例。一船失风。同伍船抵通时。将余米帮补交仓。再有不敷。仍在失风旗丁名下追赔。而同伍之丁。虑其船不坚固。必致摊赔。是以愿为分载。及奸丁假捏失风之后。将船板拆卖。回次或赔造。或雇觅。均系同伍散军津贴。与现运同伍正丁无涉。是以同伍现运之丁。任其独入己橐也。一、装载货物。旗丁皆称自置。客商原系私议。不敢在船。全凭议定合同为准。失风乃出意外。客商既不在船。无从知其假捏。而下次多系雇觅之船。即其船亦不能再装客货。迨后排造新船。如遇不知前情客商。竟有仍托装载者。一、回空船每多缺乏。船中本无所有。奸丁将船凿沉。拆板变价。到省时将银藏匿。但称变价只敷路费。向同族苦诉。相隔数千里。不辨真伪。是以共相津贴。再佥丁出运。遇欠粮搀水盗卖等弊。方行革运。非与同族散军、轮流出运也。一、粮船盛行之时。地方员弁。虽分投儹催。而奸丁假捏失风。每于窎远隐僻之所。猝报沉溺。及至闻信赶到。已属事后。莫能辨其真伪。至假捏失风之弊。缘拆板变卖银。系该丁自行携带回次。捏称无多。其同族同伍。无从查考。是以臣请令地方官钤印封固。回呈粮道给发。庶奸丁以拆板变价。不能入己。假捏失风之弊。亦可渐少。得旨。知道了。敷衍条对之言。愈见汝之糊涂而已。汝既云奸丁可恶。此后严治之。毋使作弊可也。　　

○乙丑。兵部议覆、署广西按察使钟昭奏称、粤西外连交趾。内接滇黔。土司蛮洞。缘边杂处。乃有一种外来汉奸。劫掳扰害。作奸犯科。虽屡经饬禁。恐日久废弛。自应严定处分。查吏部则例内。私通土苗。及容留外省流棍者。失察各官。照例降调罚俸。是文员处分。定例已严。惟武员未定处分。应如所请。嗣后汉奸潜入土蛮地方。其失察之武员。均照文职各官降调罚俸。通行有苗省分之督抚提镇。一体遵行。从之。　　

○丙寅。谕。据庆恩奏称、伊母年已八旬。筋力衰迈。恳恩回京效力。以便侍养。著准其回京供职。其巡视河东盐政。著内务府郎中杨作新去。　　

○又谕。据黄廷桂奏称、上江所属之合肥、寿州、凤台、凤阳、贵池、怀远、灵璧、虹县、滁州、全椒、和州、泗州、五河、临淮、盱眙、凤阳卫、长淮卫、十七州县卫。俱各被水。其临河洼下之处。秋成未免失望等语。今岁各路丰稔。该处虽属偏灾。但被水贫民。不无拮据。所有应完新旧钱粮。著加恩缓至明年麦熟后开徵。以纾民力。该部即遵谕速行。　　

○又谕。据黄廷桂奏称、新升福建汀州镇总兵官王廷梅、两腿残废。久病恋缺。贻误营伍。据实纠参。黄廷桂所奏是。王廷梅虽系新补总兵之人。但朕不过就该部所开副将内酌量补授。实不知其近来居官若何也。著照该督所请。勒令休致。其所遗汀州镇总兵员缺。著陕西永昌副将和明补授。　　

○谕军机大臣等、黄廷桂所奏安庆协副将王廷梅、两腿残废。未能及时痊愈。贻误营伍。正在查取职名纠参。今奉旨升授汀州镇总兵员缺。不敢因已邀擢用。遂尔中止等语。黄廷桂所奏甚是。朕因该镇缺出。检阅旧时纪载。王廷梅人尚可用。是以酌量升擢。初不知其近患腿疾。若不行奏闻。而使病废之员。冒昧赴任。成何政体。黄廷桂据实参奏。是能深体朕心。甚为嘉悦。王廷梅、已降旨勒令休致。其员缺另将和明补授矣。再庐凤道员缺。该督所奏二人。适因行在所带纪载。惟检出许松佶一员。其曹涵纪载。未经带出。是以即将许松佶补授。初无成心。一并传谕知之。　　

○又谕曰。张允随奏称、现在该省办铜各厂。较之乾隆十年十一十二等年。多获铜二百余万斤等语。滇省所产铜觔。上供京局鼓铸。下资各省采买。出产旺盛。固属有益。但天地生财。止有此数。今增至二百万斤。未免过多。若辗转加增。或因开采太过。易致涸竭。不若留其有余。使得常盈不匮。宽裕接济。庶为可久。将此传谕该督知之。　　

○又谕、前据顾琮奏报、山东雨水涨发。东昌至东平。安山湖水已盈槽。低洼之处。与湖连水。自安山至分水口。南北无堤之处。诸湖与河水相连等语。其间相连处所。有无田禾。及田禾现在光景、有无妨碍。全不奏及。复奏称大路成河。洼下之地。豆田有水。尚无淹没等语。又不指明何地。全未分晰。朕以其始终糊涂。令伊详悉覆奏。今据顾琮奏到。仍属糊涂。甚不明了。亦不必再行询问顾琮。著将此摺抄寄准泰。令其即行查明。将实在情形。并有无成灾。与不及成灾。及通省大局如何之处。速行详悉奏闻。寻准泰奏、查东省今岁。夏麦丰收。秋禾谷豆杂粮。无不畅茂。惟六月内雨泽频施。低洼之区。以及依山傍湖处所。不无积水淹浸。顾琮前奏。当是此时情形。至六月十七日以后。天气晴霁。积水日涸。小民愿种秋荍者。均各及时赶种。其不愿补种。量留地力以种冬麦者。各听其便。其被水之地。经臣委员查勘。大都古洼及近湖之地。在常年原仅布种夏麦。一熟者居多。今岁雨水调匀。农民以麦丰之力。并此布种秋禾。虽有被淹。亦为数有限。以通省计之。惟邹平等二十余属。偶有偏灾。然即一属计之。亦不过一隅中之一隅。现饬道府确查。照例分别办理。统核通省。实系丰稔。得旨。览奏欣慰。　　

○丁卯。上自避暑山庄、奉皇太后启銮。幸木兰。　　

○诣皇太后行宫问安。　　

○谕曰。尚书汪由敦、在内廷军机处行走。屡次扈从。尚能勤慎黾勉。所有从前革职各案。著加恩开复。　　

○是日。驻跸中关。　　

○戊辰。上诣皇太后行宫问安。　　

○户部议准、甘肃巡抚鄂昌疏请、添建宁夏县城仓四十间。宁朔县城仓八十间。乡仓十间。灵州城仓一百二十四间。乡仓二十间。肃州城仓四十间。乡仓十间。从之。　　

○以广东督标中军副将陈魁、为左翼总兵。　　

○是日。驻跸波罗河屯。蒙古诸王公等、恭迎圣驾。　　

○己巳。上诣皇太后行宫问安。　　

○赐蒙古王公额驸台吉等食。　　

○是日。驻跸张三营。　　

○庚午。上诣皇太后行幄问安。　　

○谕、刑部所奏、窦大与杨玉林等、共殴致死民人伍四。缘杨玉林等、于保候时脱逃未获。因将窦大监候待质。今已过三年。请照例保释一摺。窦大、既经自认殴有致命重伤。虽非正凶。亦应决其从罪。况又受杨玉林贿嘱。顶认凶手。与平人牵连待质者自异。一经保释。竟得脱然事外。设有假捏他人主使。逃缉无踪。不过幽系三年。终免拟抵。奸匪皆得效尤。幸逃法网。殊非辟以止辟之意。窦大、无庸保释。杨玉林、先经喝令关门。后又贿嘱顶凶。情罪可恶。交五城严缉务获。向来通缉之案。不过行一文。出一票。便为了事。凶徒潜居坊巷。从无过问。并未实力查拏。京师地大物众。万方辐凑。情伪多端。地方官承缉处分。自不能过严。但如盗案为首。或命案正凶。必应治罪之犯。不得任其远扬。嗣后发保脱逃。及承缉限满。作何议处。能缉获者。作何量予议叙之处。该部详悉定议具奏。寻议、嗣后五城如有命盗要犯。拏获到案。尚未审拟。不行羁禁。擅行发保。未经脱逃者。将该管司坊官罚俸一年。因而脱逃者。司坊官、降一级留任。限一年缉拏。如限内拏获。准其开复。限满不获。照所降之级调用。逃犯交与接任官、勒限一年缉拏。能于限内拏获。纪录一次。限满不获。罚俸一年。如别城、及邻邑地方官、拏获此等逃犯者。每名纪录一次。从之。　　

○谕军机大臣等、方观承奏称、浙省内地。有将东洋钱搀杂行使之弊。现在示禁回棹商船。无得携带。铺户悉行交官销毁。违者、俱照行使废钱之例治罪等语。此在内地鼓铸充裕。市价平减。自应严行查禁。以崇国体。现今钱价昂贵。姑听其搀和流通。则钱文益多。于民用似为便易。亦属权宜可行。方观承之奏。所谓知其一。不知其二。但既经如此办理。未便甫禁即弛。有碍政体。惟是外洋钱文。体质轻于内地。或有奸商、将内地之钱、销毁改铸。以图射利。此则殊有关系。不可不留心查察。若核算销毁工本。改铸亦无利可图。则应仍听民便。不必查究。著传谕喀尔吉善、永贵、将有无此等情弊。并私铸钱文。是否可以射利之处。密行覆奏。并谕方观承知之。寻奏、查以制钱销毁改铸。非特无利可图。且转有亏折。民间实无其事。但应遵不必查究之旨。无庸更为弛禁。于政体原无妨碍。报闻。　　

○是日。驻跸汗特穆尔昂阿。　　

○辛未。上诣皇太后行幄问安。　　

○行围于汗特穆尔。　　

○是日。驻跸云特穆尔昂阿。　　

○壬申。上诣皇太后行幄问安。　　

○行围于库库哈达。　　

○是日。驻跸木垒喀喇沁哈达鄂佛罗。癸酉。上行围于因尔班锡纳。　　

○谕军机大臣等、阿里衮查奏台站马匹一摺。已交军机大臣议奏。但此案为时已久。川陕远省。皆经奏到。而晋省至今甫行查覆。阿里衮、于此等紧要公事。并不留心办理。甚属迟缓。著传谕申饬。　　

○又谕、据广东巡抚岳浚奏、暹罗国王、复遣使臣方永利、续贡黑熊、白猿、斗鸡、太和鸡等物。现在委员验明。伴送进口等语。可谕大学士来保、令传该使臣面宣朕旨。谕以该国远在外洋。输诚入贡。素称恭顺。此次尔等来京之后。复遣使臣方永利、来献黑熊白猿等物。诚意可嘉。巡抚代为奏闻。于行营批发。已准收受。著于常赏之外。再加恩赏大缎六疋。官用缎六疋。以示嘉奖。再传谕大学士来保、谕知礼部侍郎木和林、伍龄安、令其面谕使臣回国时。谕知该国王。此后天朝内地所有。如黑熊太和鸡之类。可以不必充贡。或该国所有。为中国希有之禽兽。可于入贡之时。随便进献。上呈御览。以见该国王梯航向化之诚。以备中朝王会之一览。然不必多方购求。特遣贡使。以致劳尔远裔。此系皇帝谕旨。令使臣传谕该国王知之。　　

○是日。驻跸湃布哈昂阿。翼日如之。　　

○甲戌。上行围于巴颜喀喇。　　

○乙亥。上诣皇太后行幄问安。　　

○行围于永安莽喀。　　

○兵部等部议覆、四川总督策楞疏称、四川从前添设总督。原有巡抚同驻省城。今以总督管巡抚事。所有地方刑名钱谷、及兵马营制各事宜。统归一衙门办理。一切章程。允宜稽参旧制。酌立规条。查抚标现有左右两营。应即改为督标。仍添设中营。共为三营。每营各设马二步八兵八百名。于提标五营内酌拨一营、为督标中营。至提标原设五营。今祇四营。不符体制等语。应令该督会同提督酌定。另行题报。其所拨提标游击等衙署。准改作督标中军副将等员衙署。又专设总督。事务较繁。除将裁缺巡抚养廉银一万两支给外。应酌增银三千两。在存公项下动支。每年共支银一万三千两。所有从前留川充公银六千两。应照旧存留。倘该督有因公需费之处。仍照例奏明动用。又川陕总督川房书吏。拨归四川总督衙门。所需饭食银。即将原解川陕总督衙门银六百两。同抚房书吏饭食银六百两。照例分解支给。又从前设总督案内。题定额设笔帖式三员。内清字一员。蒙古一员。今巡抚衙门。现有笔帖式二员。毋庸多设。应俟该笔帖式年满时。更换清字蒙古各一员。均应如所请。从之。　　

○工部议准、云贵总督张允随奏、顺宁府缅宁地方。前经题准改土设流。其城垣祠坛应建。从之。　　

○补蠲山西永济、临晋、猗氏、虞乡、解州、凤台、等六州县。乾隆十三年分、秋禾被灾额赋。　　

○予故一等承恩公傅文、西安右翼汉军副都统卢色力、祭葬如例。归化城副都统扎穆素、祭一次。　　

○是日。驻跸呼鲁苏台。　　

</div>
    <div class="pagination">
<a href="清实录乾隆朝实录_page482.html">上一页</a><span>...</span><a href="清实录乾隆朝实录_page478.html">478</a><a href="清实录乾隆朝实录_page479.html">479</a><a href="清实录乾隆朝实录_page480.html">480</a><a href="清实录乾隆朝实录_page481.html">481</a><a href="清实录乾隆朝实录_page482.html">482</a><span class="current-page">483</span><a href="清实录乾隆朝实录_page484.html">484</a><a href="清实录乾隆朝实录_page485.html">485</a><a href="清实录乾隆朝实录_page486.html">486</a><a href="清实录乾隆朝实录_page487.html">487</a><a href="清实录乾隆朝实录_page488.html">488</a><span>...</span><a href="清实录乾隆朝实录_page484.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
