<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1416 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1416 页/共 1860 页
  </h1>
  <div class="content">
   ○四川总督文绶奏、布政使钱鋆、去年夏秋患病。因承办军需。奏明留川。奉旨令俟报销竣后。自度精力、奏候加恩。兹病势日增。饬委按察使杜玉林、接署布政使印务。按察使印务、饬委驿盐道林俊、兼署。钱鋆、令由水路赴京。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千七十七


大清高宗法天隆运至诚先觉体元立极敷文奋武孝慈神圣纯皇帝实录卷之一千七十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。三月。乙酉朔。谕军机大臣曰、郝硕等奏、乐安县民妇二十余人。击鼓闹堂。并有奸民二百余人拥至。掷石伤官。抢去衣皿等因一案。情节甚为可恶。丐妇先行。奸徒踵至。以乞借钱米为名。甚至殴官闹署。断非事起邂逅。必有主使之人。不可不彻底根究。重示创惩。自应将现获各犯。严讯起意纠众。及同恶相济之犯。多办数人。庶足以戢刁风而肃法纪。据奏、提讯已获之董员仔。供系因丐妇、先向伊亲戚索讨钱米。诡言县官现在施给。以冀遣去。董员仔复随丐妇到县。亲自观看。因该县诘问。该犯惧拏。即掷石吓禁等语。是董员仔之罪。已无可逭。但所供是否实情。此外或尚有主谋要犯。均当严切讯究。以成信谳。至董员仔、如系平民。滋事不法。已干重戾。若系生监、及有职衔之人。则其罪更重。该抚尤须严讯。分别办理。至所称把总到署。拏获一人。当被抢去。足见把总、必一无能之人。且奸民必系纠聚而来。岂得饰为偶然凑集。今该抚仅获犯二十一人。不过十分之一。乃率据董员仔供词、称此外皆观看之人。并未随同打闹等语。深染外省化大事为小事之恶习。希冀从轻完结。甚属非是。郝硕、著传旨严行申饬。并著该抚悉心严究。务得此案切实原委。即将未获各犯。上紧缉获严讯。勿使漏网。并即审明起意主使者。实系何人。同恶相济者。共有几人。其抛掷砖石。击伤县官。及打毁暖阁宅门。抢毁衣皿等事。实系在场动手者。共若干人。各按情节。拟以重罪。将决不待时者。一面办理。一面奏闻。庶足稍示炯戒。断不可意存姑息。致遗养痈之患。此旨著由五百里传谕知之。仍将如何查办情形。先行由驿覆奏。寻奏、此案先获犯二十一人。续获十五人。自投到六人。审无生监职衔人在内。但殴官毁署。情罪重大。除将各犯核拟。另摺具奏。即遵旨将决不待时者。一面办理。一面奏闻。至获犯被抢之把总朱秉智。请革职治罪。得旨、览　　

○以四川按察使杜玉林、为四川布政使　　

○丙戌。上幸圆明园　　

○吏部议奏、福建巡抚黄检、私刻伊祖故大学士黄廷桂奏疏。应革职治罪。得旨、黄检、著革职　　

○礼部等部议覆、山东巡抚国泰、学政姚梁奏、御史戈源奏请、裁各省商籍学额。经大学士九卿等、议交各督、抚、学政、通查。查东省商籍文武学额各八名。因本省商人子弟。改归本籍。应试人少。请各酌减半额。如应试人数。不敷额取。宁缺无滥。查取进学额。当以应试人数为准。山东商学。额既应减。请饬督抚等、嗣后逢试期。核定十名取一。人数果足四十名。准各取进四名。再多、亦不得过四名额。入学后、或因人数不敷乡试中额。愿改回本籍者。准呈改。从之　　

○予故杜尔伯特固山贝子布颜济尔噶勒祭如例　　

○蠲缓广西兴安、灵川、永福、马平、雒容、来宾、象州等州、县、乾隆四十三年旱灾田粮有差。并加赈兴安、灵川、来宾、象州、四州县极贫民口粮一月　　

○旌表守正捐躯直隶雄县民裴荣妻田氏。江苏桃源县民李永茂妻刘氏。河南偃师县民王万益妻刘氏　　

○丁亥。谕、前谕营建王府、公府、以备皇子等分居之用。现在各工将次告成。皇八子永璇、著加恩封为郡王。赏给西长街王府居住。其西华门外王府。著赏给皇孙定郡王绵恩居住。西单牌楼公府。著赏给皇孙镇国公绵德居住。所有分府、及封爵各事宜。著各该衙门。照例办理具奏　　

○谕军机大臣等、据勒尔谨奏、兰州府循化同知、所辖之郎家族番民。惨杀撒拉回民多命。获犯审拟。分别正法发遣一摺。所办总不成事。已于摺内批示矣。此案郎家族番人。惨杀回民五命。且敢将被杀之尸。剥皮支解。凶恶已极。自应将现获各犯。严讯明确。即于番境。集众正法枭示。庶足以警凶顽而戢残暴。乃该督获犯审办时。致令监毙五名。已属幸逃显戮。及审讯拟罪。仅将者黑隆本、乙舍完的、二犯。请即行正法。余犯七名。改发伊犁为奴。实属姑息。至该番头人。虽于事后、将凶犯绑缚献出。然其平日约束不严。致所属番人。凶横不法若此。自有应得之咎。勒尔谨、何竟置之不问。亦属疎漏。至勒尔谨一闻循化同知禀报。自应即差大员。带领兵役。前往缉捕。乃先遣通丁喇嘛往谕。继则操演枪炮藤牌。遥示兵威。实觉可笑。该督从前查办河州王伏林一案。颇能妥速。今办此案。舛谬无能。与前案如出两人。殊不可解。勒尔谨、著传旨严行申饬。仍著将拟遣各犯。俱行押赴番境。同者黑隆本、乙舍完的、一并正法示众。并将该头人、拟以管辖不严之罪。酌令罚赎。俾知凛畏。庶足儆戒将来。将此由六百里谕令知之。仍将办理情形。即行覆奏。寻奏、遵旨将原拟发遣伊犁为奴七犯。改同者黑隆本、乙舍完的、委员押赴番境。正法示众。并传饬该头人约束不严之罪。令其罚赎。得旨、览　　

○兵部议奏、据甘肃提督法灵阿、册送考验本标五营鸟枪兵。中靶不及分数。请将该管将弁。暂停开揭。复不自行引咎。应交部察议。该管将弁。仍令送部议处。得旨、兵部奏、甘肃提督法灵阿、因考验鸟枪兵丁。中靶不及分数。呈请暂停开揭。又不自行引咎。请将该提督交部察议等语。法灵阿所办。实大乖谬。各标营操演鸟枪。本应实力整顿。况中靶分数。即系该提督奏定章程。尤当如式演习。据实劾奏。何得饰词咨部。邀免处分。前此乌大经、因巡阅各营。鸟枪不及分数。将所辖将弁查参。并自请议处。朕以乌大经、系自行查出。非由提督所纠。且就所阅情形直陈。毫无粉饰。诚实可嘉。特敕免其置议。法灵阿若据实具奏。此等公过处分。未尝不可加恩宽免。况法灵阿身为提督。且久在乾清门行走。何所见转不及乌大经。伊平日办事尚属妥协。实不意其荒唐若此。法灵阿、著交部严加议处。余依议　　

○以湖南衡永郴桂道汪新、为四川按察使　　

○戊子。步军统领衙门奏、拏获直隶井陉县歛钱告官。复聚众抗官殴差案犯梁录野。审明供词。奏请查办。得旨、著派喀宁阿、钱汝诚、驰驿前往。并将梁绿野带至该处。审明办理具奏。其随带司员。亦著一并驰驿　　

○转礼部右侍郎阿肃、为左侍郎。以内阁学士达椿、为礼部右侍郎　　

○己丑。谕、江苏上年被有偏灾地方。俱已加恩展赈。其盐属场灶坐落各州县情形。与地方贫民无异。自应一体加恩。著将淮海分司所属、被灾九分之板浦、中正、临兴、三场。分别极资、次贫、应展赈者。照例按月展赈。应借给口粮者。酌量借给。俱著照地方灾民之例。一体办理。该盐政务督率所属。实力奉行。务使灶户均沾实惠。该部遵谕速行　　

○军机大臣等议奏、四川木果木溃兵。因人数过多。从宽发遣湖北、湖南、广东、广西、云南、贵州、等省安插。但令安居内地。不足示惩。请改发伊犁给厄鲁特为奴。得旨、木果木失事。皆因此等绿营溃兵。罔顾军律。相率奔逸。情罪实为可恶。本应概予骈诛。徒以人众。朕心不忍。然仍公其偷生内地。将何以戒将来。可保百年无用兵之事乎。今即发往伊犁。给厄鲁特为奴。尚属施恩格外。理应共知感悔。著各该督抚、于各溃兵起解时。详悉谕知。尔等已蒙恩贷以不死。实邀非常旷典。如不知安静守法。或于中途乘间脱逃。无不即时拏获。照改发新疆例。立行正法。决不再为宽贷。俾共知凛惧。不致自蹈刑辟。副朕法外施仁之意　　

○庚寅。谕、向来各馆应进书籍。俱系按卯稽查。惟四库馆所办之书。向无查核。全书卷帙浩繁。不可不设法稽考。该馆总裁福隆安、英廉、金简、俱无阅书之事。即著专司考核督催。以期迅束蒇事　　

○又谕、本年湖南省、系轮应蠲免钱粮之年。该省苗民归化已久。其一体输纳地丁银两者。已在蠲免之内。尚有辰州府属乾州、凤凰、永绥、三厅。额徵苗民杂粮、二百八十三石三斗零。城步、绥宁、二县。额徵苗米、五百七十八石五斗零。此等苗民。向不完纳地丁。其应徵本色米粮。即与丁银无异。未便令其向隅。著加恩、照上届普蠲之例。一体蠲免。俾得均沾惠泽。该部即遵谕行　　

○谕军机大臣等、湖南省辰州府属之乾州、凤凰、永绥、三厅。额徵苗民钱粮。及城步、绥宁、二县。额徵苗米。已特降谕旨。加恩蠲免矣。此等加恩事件。理应该抚具摺奏明。候朕特降谕旨。上两届普蠲钱粮。即系如此办理。今李湖并不查照向例具奏。率行咨请部示。殊属不合。李湖、著传旨申饬　　

○又谕、前据勒尔谨奏、安肃道陈之铨管门家人袁炳堂、即袁添福。在叶尔羌、陆续送交高朴家人沈泰、金银绸缎等物。请将陈之铨解任质审等语。当以陈之铨、身任道员。纵令家人。在回城贩玉渔利。罪无可辞。即降旨将陈之铨革职。并令该督、提袁炳堂到案。审拟具奏。此旨于正月二十九日颁发。距今已一月有余。何以尚未据勒尔谨奏覆。办理殊属迟缓。著传谕勒尔谨、即将此案。迅速严讯明确。按律究拟具奏。毋稍延宕　　

○举行繙译会试。以礼部左侍郎阿肃、为知贡举。礼部尚书德保、为满洲正考官。刑部尚书德福、为副考官。正蓝旗蒙古都统德勒克、为蒙古考官　　

○辛卯。谕曰、尚书公福隆安、派往正定。有查办事件。即著驰驿前往。随带司员。亦著一并驰驿。其现在拏获之梁二观。并著带往质讯　　

○谕军机大臣等、据阿桂等奏、新筑之拦黄坝。共软镶得一百二十余丈。新挑引河工程。通计已有六分。尚有数段工程较欠者。现拟将先行完工处所夫役拨往。帮同速挑。其两坝转令缓缓进工。俟引河办竣。可以定期开放时。即将坝工计期赶办。庶于启闭机宜。倍为慎重。又称、自新引河头、至新引河尾、接入旧引河处。及旧引河尾、归入正河河身各段。俱令以次而低。将来开放时。方能奔腾畅达。即可刷深。断不致复有淤阻各等语。所办甚好。俱合机宜。自应如此办理。但不知引河工程。通计何日可以全竣。开放引河。当在何日。其新坝工口门、赶紧收小。合龙应在何时。并著阿桂等、即约计期日。先行奏闻。以慰廑念。至阿桂办理合龙。及善后事宜完毕。尚须会勘应行修补两岸堤工。核议定局。交总河、巡抚遵照办理。并须查看漫水下注、至涡河一带情形。估勘确实。交河南、安徽、两省巡抚妥办。阿桂方可起身回京。若合龙期早。查勘诸事。亦得早竣。阿桂自可于朕诣热河启銮前到京。若各项估勘。稍需时日。阿桂转不必过于赶急。以致不能周到。阿桂不过留京办事。现在亦无必需交办之事也。阅此次进到之图。所办俱好。已于图内批示。并著发回。此旨着由六百里加紧、传谕知之。仍著迅速由驿覆奏　　

○又谕、本日据正黄旗满洲都统英廉等奏、原任广西镇安府知府舒世泰、丁忧回旗。旋准该抚咨明、俟该员服满应补时。该旗照例给咨。发往原省。俟有沿海烟瘴地方缺出题补等因。乃本旗参领等、于该员服满引见时。遗漏原咨。并未呈明办理。请分别交部。至舒世泰、系本省职官。既经该抚出具考语。服满仍咨本省。以烟瘴缺补用。不得诿为不知。到京后、并未呈明。恐有规避情节。传讯该员。据称、服满后仍咨该省补用之处。该抚实未告知。亦未给有咨文等语。著传谕吴虎炳、即将从前该员丁忧回旗时。曾否将服满后、尚须赴该省候补之例。向其告知。及有无给与咨文赍回之处。即行据实覆奏。以便交部分别办理。将此由四百里传谕知之。寻奏、舒世泰丁忧回旗时。因已有文、咨明吏部、本旗。未将服满仍须来粤例告知。其应送部、旗、家口册咨文。当发给该员收领。下部知之　　

○旌表守正被戕河南罗山县民李琦妻罗氏　　

○壬辰。上御勤政殿听政　　

○谕、今年恩科乡试届期。所有应行开列试差之进士出身人员。著于三月二十五日。在正大光明殿考试。仍著吏部、照例按各衙门次序。于二十七日、带领引见。　　

○谕军机大臣等、本日国栋奏、海塘沙水情形摺内。据称、西塘章家庵、至潮神庙。老沙现长五百八十余丈。东塘韩家池迤西、至陈文港之东。阴沙现长三千九百六十余丈。岩峰山东口门外。阴沙前有岔口之处。今已连成一片等语。较之前次王亶望、所奏摺内。西塘则减至二十余丈。东塘竟减至七百余丈。其余各处情形。又大略相同。因思王亶望所奏之摺。系正月二十八日拜发。而国栋之摺。则系二月二十一日拜发。相距已将一月。或海塘沙水。偶有长落。亦未可定。著传谕王亶望。将二月内海塘沙水。是否有长落之处。即行查明、据实具奏。将此由四百里传谕知之。寻奏、海塘沙水。长落无常。逢大汛、多冲刷。二月情形。较正月不同。三月望汛后。东塘韩家池一带阴沙。较二月又低刷数百丈。得旨、览。又批、此可虑也。一切应留心　　

○以侍学士纪昀、为詹事。通政使司副使钱士云、为光禄寺卿　　

○癸巳。谕军机大臣等、阅周元理初奏、井陉县劣生。哄诱村人。歛钱上控。及聚众抗官殴差一案。摺尾声明、如或该县果有派累侵渔情事。其罪亦无可宽。现令彻底根究明确。据实严参查办等语。初报案情。自应如此声叙。但朕从前曾降谕旨。地方遇有奸民、抗官不法情事。应即从重办理。其地方官、或有累民激变之处。亦不宜同时并办。致启刁风。但应确切查明。俟本案办结后。仍将酿事之地方官。另行参奏惩治。周元理初奏此案时。即应将遵照前谕。分别查办之处声明。仍一面审办奸民不法情罪。一面严查属员之因何致民敛怨滋事情由。方为平允。今覆阅周元理。所奏结案之摺。虽据将井陉县知县周尚亲、办理各缘由叙入。但于采买谷价一款。则云因钱铺缴钱未齐。先发六钱。嗣于缴足钱文后。陆续找发三钱三分。合县三十二庄乡。已有二十八庄。找领清楚。惟金柱等四庄。因劣生传单阻止未领。质之乡总等。亦供无异词。其采买麸料一款。则称并无短发。又修葺桥座。及城隍庙工程一款。则称系合县绅衿。情愿出赀自行办理。官不经手。又淤滩地租一款。则称向为书院膏火之资。该县均无不合。并恐所发谷、豆、价值。或尚有短领偏枯之处。又委赵州知州兴安、前往各乡。逐细查问。佥称均系实发实领。即讯诸修桥修庙董事绅衿。亦坚供并无苦累情事等语。果如所言。何致村民聚集多人。赴府控告。恐系周元理、袒徇劣员。欲为开脱。所言殊未足信。即如梁绿野、梁二观、在京所控井陉县民百余人赴正定府。向刘浩处喊冤。该督时亦在隆兴寺内。始交清河道沈鸣皋查讯。该督摺内。何以未将此一层叙入。显有欲图消弭。化大事为小事之意。则所奏更难免无粉饰。今派福隆安、前往该处查办。逐款详讯。自无难水落石出。如该县实有派累情弊。亦断不能丝毫遁饰。务即查讯明确。迅速据实具奏。至周元理因何如此办理之处。并著福隆安、将此旨与周元理阅看。询其复有何辞。一并具奏。此旨著由六百里发往。谕令福隆安知之　　

○甲午。军机大臣等议准、哈喇沙尔办事大臣海成奏称、察罕通格卡座。向无驻防满兵。惟绿营把总、外委、各一员。兵十名、驻守。而土尔扈特、和硕特、自移哈喇沙尔。办事俱用清文。往乌噜木齐、辟展、等处贸易。往返照票。俱填清字。驻察罕通格卡座弁兵。不识清字及蒙古语。恐不能查诘请裁把总、外委就近于乌噜木齐、满洲前锋、马甲内。调通清汉字蒙古语者一名。委署笔帖式。驻该卡座。查对照票访拏逃匪。得项、照军台委署笔帖式给。裁官员、留城守营差遣。从之　　

○乙未。孝贤皇后忌辰。上命皇十五子颙琰祭陵寝　　

○谕军机大臣曰、喀宁阿等奏称、途次先将梁绿野、逐款讯问。据供、该县藉公科歛。短价派买等项。俱有经手承办。及各村乡总等。可以质证等语。看来此案各款。似非奸民捏词诬控。且合之续获之梁二观。所供亦大略相同。更非尽属子虚。今福隆安前往查办。计日内已至该处。各款俱有人证可质。逐条确讯。无难水落石出。福隆安自能秉公核实。得其确切情形也。昨阅周元理办理此案审结之摺。竟云该县并无不合。显欲为之开脱。所言殊不足信。曾传谕福隆安、令其带周元理前往。并将谕旨、令周元理细阅。看其复有何辞。据实具奏。不知周元理、见朕谕旨。神色若何。其对答之言。或理直气壮。自信其并无隐庇。抑或词意含糊。强为支饰。即可以决其大概虚实矣。此事若查明该县、实有派累情弊。而周元理故为弥缝。是不但袒徇。兼涉欺罔。其咎实无可宽。督抚徇庇属员。即应降调。亦众所不免。若系公过处分。朕无不从宽留任。如高晋革任注册之案。积至十余次。朕皆曲示姑容。以其皆系因公也。今井陉一案。若该县实系科派累民。以致激变。而该督尚欲为之消弭开脱。于政体官方。大有关系。非寻常公过可比。若复置之不究。致各省相率效尤。吏治尚可问乎。即或周元理之意。以奸民聚众抗官。亟宜惩治。若将地方官、同时纠劾。恐长刁风。则朕前降谕旨甚明。周元理亦当将该县派累激变劣迹。据实查明。另摺具奏。并声明先将奸民。尽法惩治。俟过数月后。再将该员另行参劾。不使劣员得以肆行无忌。方为正理。若止将奸民正法了事。而置派累激变之劣员于不问。其何以服民心而肃法纪乎。今已明言该县无过。则是结案矣。朕办理庶务。从无成见。即如此案、初获梁绿野到案。供出派累各款。朕尚以必系该犯畏罪反噬。止令喀宁阿、钱汝诚、前往查办。及续获梁二观、供亦相同。则各款必非尽由捏饰。不得不疑及周元理之偏徇纵容。其事非喀宁阿、钱汝诚、二人所能办。因派福隆安前往。会同该侍郎等。彻底查讯。自可得实情而成信谳也。至朕于周元理。素为信任。以其在直隶年久。诸多熟悉。第因其年来精力稍衰。方怜惜之。朕实不愿周元理之果有此事。致畿辅少一封疆熟手。若查讯该知县派累属实。而周元理竟敢为之开脱。则其罪由自取。朕岂能曲为原宥。此而不加整饬。岂朕平日大公至正之道。其又何以董治臣工乎。朕此意福隆安所深知。著再详悉传谕。令即秉公确讯。据实迅速覆奏。此旨著由六百里发往。喀宁阿等摺奏。并发寄阅看。并谕喀宁阿、钱汝诚、知之。　　

○旌表守正捐躯浙江奉化县民仇永裕妻徐氏　　

○丙申。谕、前据周元理奏、井陉县民李馥等。敛钱告官。并劣生梁进文等。抗官殴差一案。审明分别定拟。随交三法司速议。及覆奏之日。适提督衙门将案内逆犯梁绿野、缉获具奏。阅其供词。称系因该县知县、短价派买谷石。及修桥修庙。派钱累民各款。是以赴府控告等语。朕以梁绿野、系此案重犯。所供情节。或系畏罪反噬。然亦不可不查其虚实。因派侍郎喀宁阿、钱汝诚、前往该处。查讯明确。如所供悉属诬捏。即将梁绿野、同应正法各犯。奏闻在彼办理。嗣复经提督衙门。拏获梁二观到案。并非有名要犯。而所供与梁绿野相同。朕始疑该县之短价派钱各款。似非尽由奸民诬捏。而周元理、并未将该县派累激变之事。据实具奏。显属袒庇劣员。于吏治甚有关系。尤当彻底根究。而其事甚大。非喀宁阿等所能核办。因派福隆安、驰往该处。讯明核实具奏。并传谕福隆安、令将谕旨与周元理阅看。先行询问奏闻。兹据福隆安奏、初九日驰抵正定府。提集此案要犯人证。并知县周尚亲、隔别研讯。据李馥等供词。核之梁绿野等、在京所供情节相符。严讯周尚亲、及该县管门家人骆荣、并仓书等。虽尚未肯即吐实情。而供词闪烁。罅窦甚多。该县科派情事。在所不免等语。看来此案。竟系属实。殊堪骇异。奸民聚众抗官。固宜亟行惩治。而该县派累激变。岂宜置之不问。况朕向降谕旨甚明。地方遇有民变之事。其滋事之劣员。固不便同时纠劾。致长刁风。亦应查明实在款迹。具摺声明。俟本案审结后。另行劾办。周元理久任封疆。岂得诿为不知。何竟不遵照办理。及福隆安询问周元理。据称、既不将劣员奸民。一并办理具奏。迨办缕奸民案后。又不将该县续行核参。实属糊涂错谬。更无能置喙等语。而于结案摺内。称该县并无不合之处。竟未提及。是周元理亦自知袒护劣员。罪无可逭。所办殊出情理之外。非寻常徇庇因公者可比。难以复邀宽免。朕实不意周元理竟至于此。今此案现交福隆安等。秉公查讯。周元理不便复居总督之任。著即解任、听候查办。其直隶总督员缺。著英廉速行前往署理。俟福隆安审明到日。另降谕旨。其承办之臬司道府等。并著福隆安查明参奏　　

○又谕、据国泰奏、拏获恩县聚众抗官之左都、马现等。审明正法。分别定拟。并声明该县知县任钟岳、查无派办不均。及短价侵渔情事等因一摺。国泰办理此案。颇为妥协。仪封堵筑漫口。工程紧要。所需秸料。不得不令邻省协济。山东承办之各州县。及该县各村庄。俱遵办起运。惟左家庄劣监左都等。敢于抗违不办。且把持邻近之小村庄。一体抗阻。屡催不理。及该县亲往督催。左都等敢于抗违如故。甚至聚众夺犯伤差。并掷伤县令不法已极。其情罪甚为可恶。首犯左都、马现、实不可稍稽显戮。自应立时正法示众。以昭炯戒。其周普等各犯。并著三法司、核拟速奏。仍著该抚、将未获之三犯。严拏务获。审明另结。至该县任钟岳、既无派办短价情事。并无不合。而村民聚众伤差。实系左都等、抗违办公所致。与现在直隶井陉县知县、派累激变者不同。该县任钟岳、并无应得之咎。其因所带人少。不能擒捕。即上省禀请拏犯审讯。亦无不合。应免置议。其该管之东昌府知府胡德琳。于该县秸料尚有五千余觔未交。并未查明。捏报起运完竣。又不实心催办。实难辞咎。著交部议处。　　

○谕军机大臣等、据福隆安奏、查办井陉聚众之案、大概情形一摺。看来此案竟实。已于摺内详晰批示。周元理查审此案。既不将劣员奸民。一并办理。迨结案时。不但不参。而且谓该县无过。其袒护劣员。实属罪无可逭。非寻常徇庇因公者可比。未便复居总督之任。且福隆安等、现在查审此事。若周元理尚为总督。属员等未免意存观望。即难得实。已明降谕旨。将周元理解任。并令英廉前往。暂署直隶总督。俟福隆安等、审明定案后。再行明降谕旨。英廉此时。自应先赴正定。接受总督印信。并将直隶应办各事。询之周元理。即回保定省城。办理总督事务。至井陉一案。现有福隆安等查讯。无庸英廉在彼同办也。本日据国泰奏、审办恩县聚众抗官之左都、马现等。审明正法。分别定拟。并声明该知县任钟岳、查无派办不均。及短价侵渔情事一摺。所办即属妥协。周元理久任封疆。何所见转出国泰之下。著将所降谕旨。及国泰原摺。钞寄福隆安。令其同朕今日所批福隆安原摺。交周元理细阅。看其复有何辞置辩。此旨著由六百里发往。所有现在讯得情节。并著迅速覆奏　　

○又谕曰、周元理审拟井陉县刁民梁进文等。抗官殴差一案。于该县科派累民等情事。置之不问。竟云并无不合。显欲为之消弭开脱。其咎甚大。非寻常徇庇可比。难以复居总督之任。已降旨将该督解任。令英廉前往署理。所遗员缺。俟福隆安审明到日。再降谕旨。但直隶总督。必须熟手。杨景素在直年久。尚堪胜任。朕意欲令其调补。其闽浙总督。亦属紧要。三宝任浙江巡抚有年。于该处风土情形。自为熟悉。欲令三宝调补。其湖广总督。欲令图思德补授但明降谕旨尚需数日英廉在京。承办事务较多。不能久署直督。若杨景素、俟奉到明旨。再候新任交代。未免太迟。著传谕三宝、即将湖广总督印务。交郑大进、暂行署理。不必俟图思德交代。亦不必来京请训。即著驰驿速赴福建。与杨景素交代。并令杨景素、亦即驰驿前来。赴直隶总督之任。计三宝到闽。杨景素已可接到明发谕旨。如此较为迅速。将此由六百里传谕三宝知之　　

○丁酉。谕曰、英廉现署直隶总督。所有协办大学士事务。著德福暂行署理。共翰林院掌院、及教习庶吉士事务。著德保暂行署理。　　

○又谕曰、纳兰泰在总兵任内。并无材能。惟务巧诈。渐染绿营习气。著留京、在头等侍卫上行走　　

○谕军机大臣等、周元理奏、查办井陉一案。惟称未将该县周尚亲、累民各款。切实根究续参。自以为咎无可辞。而于结案摺内。叙称该县并无不合之语。竟不提及。尤属用巧大谬。周元理于劣员派累激变之处。意存袒徇。非但不遵向降谕旨。查明另办。且于审拟定罪摺内。声叙派员赴井陉县确查各款。该县均无不合等语。直是将该县开脱完事。周元理之罪。实在于此。乃此次奏摺。仅认不行续参之过。而于称该县并无不合。开脱结案之处。隐而不叙。显系避重就轻。巧为支饰。亦思此文过饰非。可用之于朕前乎。可以存此一句疑案。即为无过。而朕之处分。为过严抱屈乎。至所称梁绿野、在刘浩处喊冤一节。虽即饬交清河道等查办。未经详细奏明。实属糊涂错谬等语。亦属取巧。盖周元理、明知刘浩祇图自了。其余概置不问。料其必不入告。是以匿不具奏。希图消弭耳。若金辉、或英廉在彼。向其喊冤。自必据实上闻。周元理亦不敢不奏矣。此等伎俩。岂能逃朕洞鉴。尚敢以遁词巧饰乎。实属可笑。岂朕之办事。周元理尚竟不知乎。著传谕严行申饬。昨已降旨、将周元理解任。俟福隆安等、审明到日。另降谕旨。将此传谕知之　　

○又谕曰、李侍尧奏、拏获四川军营逃兵汪有志。审明正法一摺。固属照例办理。但据称该犯供系四川泰宁协右营兵丁。乾隆三十七年。调拨出师金川。随营打仗。三十八年十月内彻回。至半山门。因与同伴跌钱吵闹。私自潜逃等语。兵丁奉派出征。若在军营畏避潜逃。实为军律所难逭。拏获之日。自应立时正法。以示惩戒、若既经彻回。则已无临阵打仗之事。且所供仅系跌钱吵闹。其过亦轻。即或私自潜逃。与寻常营汛脱逃之兵无异。其罪尚不至于死。亦照军营逃兵例正法。未免太过。但三十八年十月。正当续调征兵进剿之时。何以有彻回之事。恐系该犯藉词支饰。抑或摺内叙供。未能明晰。虽该兵已经正法。无可质讯。而川省逃兵册档具在。无难检查。其应得罪名轻重。不可不加确核。著传谕李侍尧、即将逃兵汪有志全供。详悉查对。究系何项逃兵。是否尚在军营。或因何事彻回。分晰明白。据实覆奏。再逃兵事实。及何年月日、因何彻回之故。川省册档。必更详细。著传谕文绶、一并查明具奏。将此由四百里谕令知之。寻李侍尧奏、滇省查缉逃兵。均按川省开造年貌籍贯访拏。册内不注脱逃事由。其回至半山门。跌钱吵闹。被责潜逃等情。系据汪有志、在滇亲供。核对年貌。及脱逃月分相符。因照例办理。得旨、览。　　

○以礼部尚书德保、兼总管内务府大臣
  </div>
  <div class="pagination">
   <a href="清实录乾隆朝实录_page1415.html">
    上一页
   </a>
   <span>
    ...
   </span>
   <a href="清实录乾隆朝实录_page1411.html">
    1411
   </a>
   <a href="清实录乾隆朝实录_page1412.html">
    1412
   </a>
   <a href="清实录乾隆朝实录_page1413.html">
    1413
   </a>
   <a href="清实录乾隆朝实录_page1414.html">
    1414
   </a>
   <a href="清实录乾隆朝实录_page1415.html">
    1415
   </a>
   <span class="current-page">
    1416
   </span>
   <a href="清实录乾隆朝实录_page1417.html">
    1417
   </a>
   <a href="清实录乾隆朝实录_page1418.html">
    1418
   </a>
   <a href="清实录乾隆朝实录_page1419.html">
    1419
   </a>
   <a href="清实录乾隆朝实录_page1420.html">
    1420
   </a>
   <a href="清实录乾隆朝实录_page1421.html">
    1421
   </a>
   <span>
    ...
   </span>
   <a href="清实录乾隆朝实录_page1417.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
