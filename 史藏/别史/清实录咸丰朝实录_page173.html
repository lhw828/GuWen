<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 173 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 173 页/共 502 页
  </h1>
  <div class="content">
   ○又谕、有人奏、前任奉天承德县知县延瑞、藉端阻挠。肥饱私囊。以致捐项不能呈交等语。不肖州县。营私舞弊。苛派侵吞。最足贻害地方。现当经费支绌之时。尤应亟加整顿。岂容此等贪劣之员。挟嫌需索。扰害商民。若如所奏。该县延瑞、挟科派不遂之嫌。不准银钱出城。偪勒刑求。婪索多赃。以致铺户闻风逃避。亟应彻底根究。以肃吏治而儆官邪。著奕兴、和色本、恒毓、按照所参款迹。确切查明。据实严参惩办。勿稍徇隐。原摺著钞给阅看。将此谕令知之。　　

○安徽巡抚江忠源奏、寿春镇总兵官玉山、阵亡出缺。酌保打仗奋勇将弁数员。请旨简放。得旨。有缺保荐。原干议处。第此时非寻常可比。著令全玉贵署理。迅饬向荣令该署镇。即赴新任。又奏、西安马队带兵官伊昌阿、珂登额、临战逃避。武举刘万青、冒领勇粮。请分别治罪。批。伊昌阿二员。查明即行正法。刘万青、著即处斩。　　

○江南河道总督杨以增奏、清淮为南北要隘。现在竭力筹防情形。得旨。已有旨、饬汝严防。第前路空虚。及福济不能一人赴皖。均系实情。　　

○以礼部尚书徐泽醇、兼署户部尚书。　　

○以贵州提标右营游击全玉贵、署安徽寿春镇总兵官。改新授寿春镇总兵官刘开泰、为候补总兵官。　　

○以安徽庐州府守城出力。赏守备程智泉、花翎。勇目谢贤达等、蓝翎。余升擢有差。予阵亡已革总兵官玉山、祭葬世职。　　

○赏直隶军营各征兵钞票一月钱粮。　　

○缓徵吉林、三姓、歉收地方新旧额赋。　　

○乙亥。谕内阁、向荣奏、官兵请领饷银。并不禀知该管官办理。辄赴营纷纷请领等语。此次贵州湖南官兵。于击退贼匪后。辄赴营请领口粮银两。并未由该管官豫为禀知。虽经向荣提取粮台银两发给。不致滋事。究属约束无方。向荣著交部议处。彭玉雯、职司粮饷。未能先事豫筹。著一并交部议处。所有军营饷银。著户部迅速再为筹拨。以济要需。　　

○又谕、载垣等奏、丰益仓放出甲米、霉变不堪食用、并有勒掯耽延情弊一摺。圆明园正红旗应领甲米。该仓勒掯至三日之久。所放米石。又不堪食用。著全庆、朱嶟、迅速查明。严参惩办。　　

○谕军机大臣等、向荣自抵金陵以来。实在与贼接仗。仅止钟山、七桥瓮两次。嗣后叠次奏报。非言攻城之难。即铺张进攻之法。从未见一真实胜仗。近来所奏。事事敷衍。如贼窜高淳。则铺叙德安胜仗。贼自镇江出扑。则铺叙余万清胜仗。而于金陵贼巢。绝不设法进攻。但称铸造大炮。张射告示。欲以虚声胜贼。试思逆贼负嵎坚守。如此猖獗。岂虚声所能制胜。现在瓜州仪徵大股逆匪。分扑扬州。将扬城之贼。全数引出。沿江贼＜舟宗＞络绎。庐州被贼围扑。势亦危急。如果向荣能急攻金陵。倾贼巢穴。该逆岂能四出滋扰。前据琦善奏、据向荣来函。已有探闻贼匪欲从瓜仪分道援扬之语。向荣既有所闻。何以不急攻金陵。掣贼后路。徒以书札相贻。听江北之自为布置。是诚何心。扬城逆贼全窜。罪在琦善。而救援之贼。绝无后顾之忧。谁之罪耶。今逆贼盘踞瓜州。分窜皖楚。金陵存城之贼。想已无多。前此孙铭恩、袁甲三、所奏情形。均已谕知向荣。查明迅速筹办。即据向荣前次所奏。亦称城内广西真贼。不过千余。湖南死党。亦不过五六千人。若不设法迅图克复。虽铸成数万斤大炮。将何所用。岂亦欲效琦善之听贼自窜。收复空城。然后自请治罪耶。以现在情形而论。扬州之贼。久则必窜。金陵之贼。断无自窜之理。向荣株守紫金山。自谓东南屏蔽。不知果能奋力进攻。贼必惧而返顾。不但南不能窜苏常。北亦何能肆扰。此人人共知之理。向荣岂不知之。总由骄滑之习。横结于中。不知悛改。殊堪痛恨。向荣接奉此旨。若再不迅速进攻。仍前迁延观望。国法具在。必当立置重典。断不能以东南暂保无事。遂从宽宥也。其如何进攻情形。仍著迅速奏报。镇江贼情。尤为穷蹙。何以但事堵御。并不攻剿。孙铭恩所奏川兵逃溃情形。极为悖悍。何以不能妥为约束。均著据实覆奏。不准虚词搪塞。正在寄谕间。复接向荣二十五日奏报。所称接仗情形。仍未尽实。已于摺内详晰批示矣。将此由六百里加紧谕令知之。　　

○又谕、前据崇纶奏称、吴文镕祇知闭城坐守等语。即知该督抚、不能和衷商办公事。当经严饬吴文镕、崇纶、务须同心合力。迅图剿办。兹复据吴文镕沥陈崇纶与该督龃龉各情形。并请立赐罢斥。尤属胆大妄为。荒谬之至。该督抚均系朕特简大员。试思时势何等急迫。乃敢各执已见。置国事于不问。此等疆吏。即立予刑诛。亦复何惜。吴文镕与崇纶。厥罪维均。殊堪痛恨。值此军务紧急。若再不以防剿为重。国法岂能幸逃。著吴文镕仍遵前旨。迅速统带官兵。出省迎剿。不准稍涉耽延。崇纶仍著专办省城内外防守事宜。傥因布置未周。堵御不力。致有疏虞。惟崇纶是问。若进剿有误机宜。惟吴文镕是问。决不宽宥。懔之。将此由六百里加紧谕令知之。　　

○又谕、现在贼匪窜扰黄州一带。已命吴文镕带兵出省剿办。武昌重地。防守紧要。本日有旨、令台涌兼程驰赴德安。接办防剿事务。青麟俟台涌到德安接办后。即著赶赴武昌。筹办防剿事宜。并将抵省日期。迅速由驿驰报。毋稍延缓。将此由六百里加紧谕令知之。　　

○又谕、前曾谕令吴文镕出省剿办黄州一带贼匪。本日复催令前进。并命青麟、前赴武昌省城。现在德安一带。并无大员驻守。著台涌于接奉此旨后。即刻兼程驰往德安、接办防堵事宜。以便青麟启程赴省。德安等处。近邻河南。江面贼＜舟宗＞。尚未埽除净尽。该逆诡计多端。必须刻刻防其北窜。该将军兼署提督。所有江北水陆各路。均著督率地方文武。认真严防。其上游荆襄各属。并应严密堵御。随时稽查。毋令贼踪阑入。荆州驻防官兵。即著官文、贵升、统带防守。该将军行抵德安日期。迅即具奏。毋稍延缓。将此由六百里加紧谕知台涌、并谕官文、贵升、知之。　　

○又谕、据王懿德奏、粤艇遭风折回。两帮共有十余只。实形损坏。其作法非闽匠所谙。必须回粤修理。再由粤省驶赴江南等语。著叶名琛、柏贵、于该艇船回粤后。即饬查明捐坏之处。将各船紧要器具。赶紧修理。务须坚固完好。一俟交春。东南风转。即派管驾之员。克期驶赴江南。以备金陵镇江攻剿之用。万不可再有耽延。致滋贻误。将此由六百里加紧各谕令知之。　　

○又谕、天津现当防剿吃紧之时。凡守御抚缉事宜。均关紧要。地方官非干练有为。素惬舆情者。难期胜任。自天津县知县谢子澄阵亡后。其缺尚未拣员请补。兹有人奏、武清县知县胡启文。素得民心。凡操练乡勇。必身先演试。饶阳县知县秦聚奎。以练勇御贼。贼不敢犯等语。著桂良详加酌度。如该员等、于天津要缺。可期胜任。即拣选一员。奏请调补该县知县。藉资得力。傥察看该员等、于天津不甚相宜。仍著另拣妥员请补。不必以奉有谕旨。稍涉拘泥。将此谕令知之。　　

○军机大臣、会同户部、奏议四川道御史蔡徵藩奏、部费烦苛、严惩积蠹一摺。请饬刑部明定章程。凡各省解饷官到京。如胥吏勒索。经该员首报。或被人参发。专罪受者。计赃行刑。仍严追原项。给还本人。庶几弊绝风清。从之。　　

○署四川总督裕瑞奏称、一介武夫。兼署督篆。办理惟恐失当。得旨。朕总以能办事整顿者。及废弛者。为任人之则。汝心中自命为武夫。亦太觉见小。自问无愧。原不必过于兢持。惟期抚洽舆情。莫负委任。应严处加倍从严。朕断非教汝取悦于人以自误也。　　

○帮办军务已革刑部侍郎雷以諴等奏、扬州逆匪。窜出南门。郡城已复。得旨。围攻半载余之贼。一旦窜出。成何事体。尚如是铺张。无耻已极。粉饰入奏。已属有意掩饰。若被贼闻。岂不成一大笑话。琦善业经入奏。已有旨。又批。有何可慰。幸汝等面皮厚。方能出此。　　

○湖广总督吴文镕奏参、已革总兵官杨昌泗、退兵回省。请发往军台效力。得旨。杨昌泗、虽迹涉退避。参之固当。唐树义、夜遁黄州。何不严参。亦未闻论及。此何时也。尚存一重文轻武之心。尔辈有此习者。即立正典刑。不足蔽辜。又奏、抚臣崇纶、坚僻自是。将来恐有贻误。请另简重臣。以期事归画一。批。汝二人厥咎维均。负气诡辞。无耻已极。胆大已极。　　

○钦差大臣湖北提督向荣奏、金陵筹备进攻事宜。并镇江水陆获胜情形。得旨。朕看未必尽实。不过因攻打情形。多日未奏。藉此敷衍。然捣穴击虚。亦是善法。第恐徒劳无功。向荣嗣后或胜或败。必将实在情节叙出。朕虽未曾与汝谋面。汝之肺腑。朕已早见。料汝亦断不敢视朕如赛尚阿、一派诪张为了事也。　　

○以右春坊右庶子杜翰、为内阁学士、兼礼部侍郎衔。　　

○以捐赀募勇出力。赏刑部主事杨熙、四品顶带。　　

○以湖北退军回省。已革总兵官杨昌泗、发军台效力。按察使唐树义、革职留任。　　

○予山西伤亡协领巴扬阿、祭葬世职。　　

○旌表守正捐躯河南新野县民韩可选妻翟氏。　　

○丙子。孝惠章皇后忌辰。遣官祭孝东陵。　　

○谕内阁、载垣等奏、请饬催两淮生息银两一摺。两淮应交圆明园八旗、内务府三旗、生息银两。积欠至十八万六千两之多。实属玩泄。著怡良即饬该运司。将此项银两。赶紧如数解交各该衙门。以资办公。无再延宕。　　

○又谕、华山泰、庆昀奏、张家口驻防兵饷、请饬催拨一摺。张家口驻防满洲蒙古官兵月支俸饷。向由口北道、按季在于直隶藩库支领。如期给放。现在该官兵应领本年冬季俸饷银两。经华山泰等、屡催罔应。粮饷攸关。岂容迟误。著直隶总督、迅饬藩司、即将此项欠拨银两。发交该管道厅散放。嗣后该处官兵俸饷。并饬该藩司按季发给。无再延误。　　

○革职留任江南河道总督杨以增奏、探闻扬城收复。并陈清江浦目下情形。得旨。一切机宜。随时酌量。总以迅速为要。　　

○命协办大学士贾桢、署翰林院掌院学士。　　

○以通政使司通政使文彩、为都察院左副都御史。　　

○丁丑。上诣大高殿行礼。时应宫、昭显庙、拈香。　　

○前任礼部侍郎曾国藩奏、筹备水陆各勇。俟右江道张敬修解炮到楚。即驰赴安徽会剿。得旨。现在安省待援甚急。若必偏执己见。则太觉迟缓。朕知汝尚能激发天良。故特命汝赴援。以济然眉。今观汝奏。直以数省军务。一身克当。试问汝之才力。能乎否乎。平日漫自矜诩。以为无出已之右者。及至临事。果能尽符其言。甚好。若稍涉张皇。岂不贻笑于天下。著设法赶紧赴援。能早一步。即得一步之益。汝能自担重任。迥非畏葸者比。言出诸汝口。必须尽如所言。办与朕看。又奏、请将湖南本年漕米。提用二三万石。以济军饷。批。用之于军需。不为浪费。尤须迅速咨部。勿稍含混。　　

○以翰林院侍讲学士崇实、为通政使司通政使。　　

○戊寅。上幸瀛台。　　

○谕内阁、载容等奏、请饬催应解款项等语。该处兵役饷银。向系各州县按季由藩库支领申解。本年秋冬两季饷银。尚未据全数发给。实属延误。著直隶总督、严饬该藩司、查照筹拨。迅速解往。俾资接济。　　

○谕军机大臣等、前据已革知县成兴呈称、各样火器制法。当令萨迎阿等、详细询明具奏。兹据奏称、传到该革员询问。并将制法开单呈览。著德木楚克扎布等、即传成兴到营。饬令该革员将所呈火器各种。如法制造。演试能否合用。据实具奏。原呈著钞给阅看。将此谕令知之。　　

○又谕、僧格林沁奏、第六府地面狭窄。实难劄营等语。僧格林沁、著仍驻劄王庆坨。扼要堵剿。现在独流逆匪。经大兵攻剿。势已穷蹙。自以防其乘虚北窜为要。既据该大臣体察情形。仍须驻劄王庆坨。以备策应。即当严饬副都统伊勒东阿、那敷德、副将史荣椿等。严密防范。现值天寒冰结。尤应昼夜巡查。不可稍涉大意。该大臣统领重兵。为京师屏障。责任綦重。想已统筹全局。布置周妥。设有疏虞。惟该大臣是问。懔之。将此由六百里加紧谕令知之。　　

○又谕、本日据僧格林沁奏、查看第六府。地面狭窄。实难安营。马队亦无处屯劄。如贼北窜。又成尾追之势等语。自系实在情形。已谕令蠲格林沁、仍驻劄王庆坨。责成专防后路矣。胜保剿办独流逆匪。已逾两月。尚未能埽穴捦渠。实属延缓。近日移营前进。偪近贼垒。建筑炮台。昼夜环攻。自应得手。惟连日未见奏报。殊深悬系。该逆虽坚匿不出。亦须设法轰击。分路进攻。或诱令出巢。设伏截击。岂可任贼负嵎。疲我兵力。迁延时日。迄无成功。现在防御后路。既专责僧格林沁。进剿贼巢。胜保亦责无旁贷。著即督率带兵各员。克日进攻。毋得藉词推诿。致干重罪。至静海城内贼匪近日情形。及西淩阿、善禄、刻下如何攻剿之处。并著该大臣迅速据实具奏。将此由六百里加紧谕令知之。　　

○又谕、前因皖省需饷甚急。当谕令张亮基迅速筹拨。旋据该抚奏称、拨银五万两。派员解赴庐州。昨据江忠源奏、城内军饷告竭。难敷十日之用等语。朕心甚为焦急。现在贼匪攻扑庐郡。守御万分紧要。若军饷稍有缺乏。贻误非轻。著张亮基、于山东省中。无论何款。再行筹拨银数万两。迅派妥员。解赴皖省。以资接济。不得以无款可筹一奏了事。并将前已起解之款。飞催沿途。妥速护送。仍知照舒兴阿、和春等、遴委得力弁兵。前来迎提。务期克日解到庐州。毋稍延误。将此由六百里加紧谕令知之。　　

○钦差大臣琦善等奏、筹办扬城善后事宜。得旨。募勇原难保其不通逆。总在驾驭得宜。不致欲用不可。欲逐不能。以致牵累好兵。不能打仗。则所失甚大。　　

○添派内阁学士杜翰、办理巡防事宜。　　

○己卯。谕内阁、胜保奏、请留革员、暂办粮台等语。已革直隶藩司张集馨、系应行发遣之员。前因胜保奏请暂留带勇防剿。始准所请。何得复请办理粮台。竟使该革员置身安闲之地。冀为异日邀恩起见。所请著不准行。仍著胜保严行察看。如该革员于带勇剿贼。不能得力。即著遵照前旨。迅速发遣。不得再行渎请。所有胜保军营粮台。著桂良速派廉干道府大员。前往接办。毋稍延误。　　

○又谕、胜保奏、攻剿逆匪、大获胜仗一摺。本月初六日。胜保调拨官兵。分布西南北三面。同时进攻。该逆从西岸分扑松玉等营盘。我兵分两翼迎击。逆众败退入垒。旋复倾巢冲出。胜保亲督兵勇。争先冲杀。立毙骑马贼三四十名。贼众自相践踏。登时大溃。统计是日杀贼七八百名。贼势穷蹙已极。著胜保即行督率各路将士。激励兵勇。迅速攻剿。务将贼垒克日埽除。尽歼丑类。不准稍留余孽。并饬西淩阿、善禄、由静海南面。节节进偪。并力合攻。以防窜逸。所有此次进仗出力各员弁。著准其酌量保奏。候朕施恩。　　

○又谕、前因驿递文报迟延。叠经降旨、令兵部按站查参。此次胜保六百里加紧奏报。系初七日在静海县梁王庄拜发。该处距京甚近。何以本日巳刻。始行递到。实属延玩。著兵部即按传牌。查明何站稽迟。从严参办。以肃邮务而重军报。　　

○又谕、前经降旨、谕令各督抚。将拟发军台各官犯。迅即起解。无得违例迟延。兹据兵部奏、革员秋家丞等八员。均系应发军台官犯。经该部叠次咨催。仍未据各该督抚解部转发。实属延玩。有违定例。所有江苏已革知县秋家丞、朱学海、把总苏锦堂、广西已革知县许鹍。王烈、游击吉祥、贵州已革护总兵王梦龄、河南已革参将高俊、著各该督抚等、严饬迅速起解。毋得藉辞逗遛。傥再事迁延。著该部即将该督抚指名参奏。　　

○又谕、御史孟洋奏、请饬各省严缉土匪一摺。土匪藉端滋扰。原应严拏惩办。以靖地方。即如近日直隶通州、滦州、宝坻、玉田等州县。枭匪劫夺。经科道参奏。已叠降谕旨。饬令严行查缉。该御史奏请通饬各省。严缉土匪。并未指明一案。徒托空言。该员由部曹擢任御史。自应建白国事。朕览此奏。不过因新升台谏。摭拾外省套言。苟且塞责。若皆似此敷衍。甚非朕虚衷求言之本意也。从前嘉庆年间。屡降谕旨。各御史遇有科缺。及各项差使。前期数日。必有建白。以冀上知其名。近来风气。似此颇多。著传知各科道。不准剿袭陈言。以为上进地步。凡有建白。必须据事直陈。勿稍徇隐。莫先存沽直之心。莫豫期传诵之美。朕实有厚望焉。　　

○谕军机大臣等、胜保奏、初六日击贼获胜一摺。该逆负嵎已久。叠经严谕。催令胜保速速进攻。及早肃清畿辅。以纾朕念。此次奏报各情。兜剿尚属得手。惟静海独流之间。贼匪时时句结救援。使我兵腹背受敌。必须断其接应。攻剿方能得力。所称横劄营盘。穵断往来堤埂。绝贼救援之路。即著密速筹办。此外有无良策。使逆党首尾不能相顾。亟应随时随地。体察机宜。豫为布置。现在贼势穷蹙已极。各路官兵。不为不厚。该大臣务须激励将士。戮力同心。克日埽穴捦渠。毋再迁延贻误。至达洪阿以带兵大员。前因轻进失机。降旨革职。查封家产。现既据胜保奏称、该革员颇知愧悔。朕念达洪阿素有勇气。著胜保传旨训勉。果能奋勇立功。不但赦其既往之罪。仍可再邀恩眷也。将此由六百里加紧谕知胜保、并谕德勒克色楞知之。　　

○山东学政徐树铭奏、济甯州民被水灾。请饬河督乘水涸时。兴工办理。得旨。汝此奏何不度时势若是。朕岂忍置灾黎于不问。第是时何暇顾及。又批。何用骈体。殊属未谙体制。亦可厌之至。
  </div>
  <div class="pagination">
   <a href="清实录咸丰朝实录_page172.html">
    上一页
   </a>
   <span>
    ...
   </span>
   <a href="清实录咸丰朝实录_page168.html">
    168
   </a>
   <a href="清实录咸丰朝实录_page169.html">
    169
   </a>
   <a href="清实录咸丰朝实录_page170.html">
    170
   </a>
   <a href="清实录咸丰朝实录_page171.html">
    171
   </a>
   <a href="清实录咸丰朝实录_page172.html">
    172
   </a>
   <span class="current-page">
    173
   </span>
   <a href="清实录咸丰朝实录_page174.html">
    174
   </a>
   <a href="清实录咸丰朝实录_page175.html">
    175
   </a>
   <a href="清实录咸丰朝实录_page176.html">
    176
   </a>
   <a href="清实录咸丰朝实录_page177.html">
    177
   </a>
   <a href="清实录咸丰朝实录_page178.html">
    178
   </a>
   <span>
    ...
   </span>
   <a href="清实录咸丰朝实录_page174.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
