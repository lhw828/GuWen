<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 198 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 198 页/共 1316 页</h1>
    <div class="content">
○又奏、移建巩甯城。现调缠回助工。报闻。摺包　　

○庚子。谕军机大臣等。铭安吴大澂奏、酌添马步各营。请拨饷银一摺。吉林、甯古塔、三姓、一带地方辽阔。前次添练马步各队。不敷分布。自应厚集兵力。以备不虞。铭安等拟再添练步队一千五百名。马队五百名。由吴大澂亲驻甯古塔督带训练。并随时换防调遣、及添练兵勇、因地制宜各节。所筹均尚周妥。即著照所议办理。铭安、吴大澂、务须详慎筹商。事事力求实际。庶几一兵得一兵之用。不至虚糜饷需。所请每年添拨饷银二十万两。并先拨银八万两之处。著户部速议具奏。将此由五百里谕知铭安。并传谕吴大澂知之。洋务　　

○辛丑。谕内阁。谭钟麟奏、蠹书朘剥小民。尽法处治。请将办理糊涂之知县革职一摺。浙江钱塘县库书何秉仁等。平日包徵钱漕。勒折浮收。计赃逾万。此次因清查荒熟。辄敢将缺额田赋。摊入熟地。改派科则。虽未徵银入手。而分给户管。勒令庄首具结。致令四乡百姓朘削不堪。入城环诉。现经谭钟麟提讯明确。将革书何秉仁、即行正法。洵足以儆奸蠹而安众心。其余书吏。即著分别情节轻重。另行惩办。以后该县钱粮。均由花户自封投柜。不准书办包徵。从前徵收钱漕一切陋弊。著予裁革。以苏民困。准调石门县知县署钱塘县知县陈国香。于本境荒产、并未分晰查明。任听书办蒙混。改派经徵钱漕。书吏肆意侵渔。毫无觉察。昏愦糊涂。至于此极。仅予革职。不足蔽辜。著革职发往军台效力赎罪。书吏营私骫法。每令良法美意、阻格不行。一县如此。他县恐亦难免。著谭钟麟督饬各府州县、振刷精神。勤求民隐。仍将境内荒熟分数。认真清厘。不得纵容书吏舞弊。苛累小民。用副朝廷实事求是至意。现月　　

○谕军机大臣等。岑毓英奏、□□穴□又□剿梵净山悍匪、出力员弁请奖一摺。梵净山匪徒。叠经官军剿办。犹有余孽。潜伏金顶后洞内。岑毓英督饬何秀林等、密围□□穴□又□剿。将贼首杨满等五十余人。擒斩净尽。该山一律肃清。在事出力员弁。不无微劳足录。提督何秀林。著交部从优议叙。游击崔金斗等。均著以参将留于贵州尽先补用。崔金斗、并赏给扬勇巴图鲁名号。李成兴、并赏给力勇巴图鲁名号。李正等、均著以参将留于贵州尽先补用。都司张连奭等、均著以游击留于贵州尽先补用。并赏戴花翎。县丞韩学孟、著免选本班、以知县不论双单月前先选用。并赏加知州衔。把总蒋春山等、均著免升千总、以守备尽先补用。并赏加都司衔。武童秦永豪、著以把总尽先补用。并赏戴六品蓝翎。至该抚摺内、以贼党五十余人分扎小营九十余座。由山顶至四面山脚。均布置周密等语。叙述未免铺张。该抚身任封疆。务当事事核实。力杜属吏营员等粉饰欺蒙之弊。庶几吏治营伍。日有起色。将此由四百里谕令知之。现月　　

○又谕。李鸿章奏、英国铁甲船罢议、另筹在洋订造一摺。前定购铁甲船两只。现据李凤苞电报、英国不肯转售。当此筹办海防之际。不能因前议无成、遽尔中止。著照李鸿章所议。查照新式。在英厂订造铁甲二只。该督迅即知照李凤苞、速行定议。早日造成。不可耽延时日。应以何厂何式为宜。尤当悉心酌度。认真经理。以期适用。毋为洋人所绐。虚糜钜款。至所称订造之船。应分闽省南洋各一只。北洋处处空虚。仅恃已购之碰快蚊船数只。不足扼守。应再定造铁甲二只。俾资分布。所请将两淮商捐银一百万两。拨充造船经费。著户部议奏。各省拨借轮船招商局官款。每年应拨还银三十五万余两。该督请酌提招商局三届还款、约一百万零。抵作订造铁甲之需。分年拨兑。即著照所议。由李鸿章咨明各该督抚、商酌办理。周寿昌、＜闲＞放贵州安义镇总兵。久未到任。著李鸿章查明该员现在能否赴任。即行具奏。将此由五百里密谕知之。洋务　　

○直隶总督李鸿章奏、闽厂出洋肄业生徒、各项经费。尚不敷银二万三千两。请于出使经费项下拨补。允之。摺包　　

○热河都统崇绮等奏、热河修穵旱河。工程完竣。下部知之。随手　　

○以堪胜专对、赏道员马建忠二品衔。摺包　　

○壬寅。以京师雨水过多。上诣大高殿祈晴行礼。　　

○遣惇亲王奕誴、诣时应宫。惠郡王奕详、诣昭显庙。贝勒载漪、诣宣仁庙。镇国公奕谟、诣凝和庙。拈香。内记　　

○谕内阁。御史李振南奏、条陈科场积弊、亟宜整顿一摺。著礼部议奏。另片奏、殿试交卷迟逾、宜杜弊端等语。著礼部一并议奏。现月　　

○盛京将军岐元等奏、昌图府属地方辽阔。拟请将康家屯经历裁撤。添设知县一缺。名曰康平县。并附设佐杂各官。下部议。摺包　　

○癸卯。谕军机大臣等、现在慈禧端佑康颐昭豫庄诚皇太后圣躬欠安。已逾数月。叠经太医院进方调理。尚未大安。外省讲求岐黄、脉理精细者。谅不乏人。著该府尹督抚等详细延访。如有真知其人医理可靠者。无论官绅士民。即派员伴送来京。由内务府大臣。率同太医院堂官。详加察看。奏明请旨。其江苏等省咨送之人。即乘坐轮船来京。以期迅速。将此谕知顺天府。并由五百里谕令李鸿章、刘坤一、李瀚章、吴元炳、裕禄、李文敏、谭钟麟、周恒祺、曾国荃、涂宗瀛、彭祖贤、李明墀、传谕谭钧培知之。现月　　

○又谕。祥亨等奏、察哈尔马队官兵、分翼驻扎操防。请饬神机营拨发洋马枪二百杆、暨配带铜帽洋药等项等语。著神机营照数发给。洋务　　

○察哈尔都统祥亨等奏、察哈尔马队官分。照案核减。拟给口分。得旨、所有挑选马队官兵。务当督饬管带官、认真操练。毋得有名无实。虚糜饷项。请拨马枪等项。已谕令神机营照数发给矣。随手　　

○又奏调已革察哈尔镶红旗总管达尔济等、防营差委。报闻。摺包　　

○山东巡抚周恒祺奏筹蚊船经费银二十万两。下所司知之。摺包　　

○刊刻统领察哈尔马队官兵木质关防。从都统祥亨等请也。随手　　

○甲辰。谕内阁。御史邵曰濂奏、直隶停止分发。请饬部查明人数。酌定年限等语。著该部议奏。现月　　

○谕军机大臣等。有人奏、浙省州县、经徵钱粮、肥私害公、请严儆浮勒一摺。据称余姚县徵收钱粮。于向章酌留平余外。每银一两、增收钱二百数十文。并合上下忙一律徵收。又每逢开柜之时。粮差书役。即将小户零星粮票、暗中藏匿。封柜后即作为漏粮。持票讹索。每银一钱、勒令完钱二三千文不等。并有勒索差费情事。钱粮为民闲正供。该省既有奏定章程。岂容地方官任意浮勒。著谭钟麟通饬各该州县、经徵钱粮。恪遵旧章。不准再有浮收勒折等弊。致干咎戾。另片奏、税契银两。请责成庄户书汇总呈缴。以免胥役藉口、查拏漏税。致滋骚扰。至余姚县推收之费。每亩索价、几及千文。其余需索尚多等语。并著谭钟麟厘定章程。妥为办理。原摺片、著钞给阅看。将此谕令知之。寻奏、遵谕查明浙省各属徵收钱粮章程、请量予变通。嗣后徵收钱粮。有以钱洋两项完纳者。该管知府。于开徵一两、合钱若干。每洋一圆、合钱若干。按旬出示一次。晓谕民闲。照数完纳。各州县有多取分文者。即行严□□□尔□。知府徇庇。查出一并□□□尔□办。庶可官民相安。吏胥无从舞弊。下户部议。摺包　　

○又谕。李鸿章奏、巴西使臣来津议约、请派大臣会商一摺。已另有谕旨、派李鸿章为全权大臣矣。事关通商立约。该大臣务当悉心筹画。按照各国约章。酌议变通。总期周密妥善。免致将来窒碍。本日＜闲＞派全权大臣谕旨一道。一并发往。如该使索看凭据。即著李鸿章恭录给与阅看。俟议约事毕。此旨仍缴还军机处备查。将此由四百里谕令知之。洋务　　

○又谕。总理各国事务衙门奏、福建船政局、诸事废弛。请饬确查□□

□尔□办等语。据称闻船政局、所雇洋人。艺亦平常。所造之船。多系旧式。即如康邦机器。是其明徵。洋匠恐成船太速。不能久食薪饩。往往派华匠造器。宽其期限。如有先期制成者。必以不中程式弃之。华匠相率宕延。遂成锢习。管驾以至水手俸薪本厚。竟有管驾数年。技未必精。而已坐拥厚资。难免浮冒侵吞之弊等情。船政为海防而设。关系至为紧要。频年不惜重帑。创此规模。宜如何实力图维。以期缓急足恃。若如该衙门所闻各节。虚糜饷项。必至贻误要工。积久相沿。流弊何所底止。黎兆棠甫经到局。无所用其回护。著即确切查明。傥有前项情弊。即分别严行□□□尔□办。并将船政刻意讲求。认真整顿。应如何实事求是之处。即由黎兆棠奏明办理。洋

务

　　

○总理各国事务衙门奏、出使美日等国大臣经费。按款查核。应请准销。以昭核实。从之。摺包　　

○吉林将军铭安等奏、请试开煤窑、酌抽厘税。得旨、著照所请、试行开采。惟当认真经理。毋任滋生事端。一切详细章程、即著妥议具奏。摺包　　

○又奏、吉林税课欠款。请照奉省成案清查。得旨、即照所请办理。铭安等务当督饬局员。将亏短实数、详细查明。以凭核办。毋稍含混。摺包　　

○换给德国提督波兰撒尔等宝星。随手　　

○乙巳。文宗显皇帝诞辰。上诣奉先殿、寿皇殿、行礼。内记　　

○署两江总督吴元炳奏、覆陈南洋饷力兵力难以分济闽省情形。下户部速议。　　

○丙午。谕内阁。荣毓等奏、应行急修工程、请派员查勘一摺。裕陵、纯惠皇贵妃园寝、西配殿等处工程。均有曹□少朽坍塌情形。著派兴廉、敬谨查勘。奏明办理。现月　　

○谕军机大臣等。户部奏、请旨催解京饷。分别已解未解银数、开单呈览一摺。本年京饷。户部原拨续拨、共银八百万两。除河东加课羡余银两、经该抚奏准免解外。长芦盐课、加价银三十万两。津海关常税银、四万两。洋税应抵解闽省京饷银、二万两。该督请划抵部库应发购船经费银、三十万两。即著照户部所议。将津海关应解之项。全行划拨。并于长芦盐课加价银内、划拨二十四万两。其余六万两、仍令报解。截至本年五月止。各省关计共欠解银五百七万两。现在部库支绌。应效各款。均关紧要。所有应解京饷。该省关自应迅速报解。何得任意延宕。致误要需。即著该将军督抚监督等、各查照欠解数目、赶紧陆续解部。统于年内埽数解齐。傥敢诿卸拖欠。即由户部指名奏□□□尔□。其现在解不及半、及丝毫未解各处。经此次严催后。傥仍不完解。并著该部随时严□□□尔□原单著分别摘钞、给与阅看。将此由五百里谕知福州将军、直隶、两江、闽浙、湖广、四川、两广、各总督。江苏、安徽、江西、福建、浙江、山东、河南、湖北、湖南、广东、各巡抚。并传谕粤海关监督知之。现月　　

○守护大臣荣毓等奏、拟请添建普祥峪、菩陀峪、万年吉地、官兵官房。下部议。摺包　　

○乌里雅苏台将军吉和、留京当差。以乌里雅苏台参赞大臣杜嘎尔为乌里雅苏台将军。赏西甯办事大臣喜昌副都统衔。为乌里雅苏台参赞大臣。明

发　　

○丁未。赏太仆寺卿福锟副都统衔。为西甯办事大臣。明发　　

○以乌里雅苏台将军吉和、署正红旗满洲都统。明发　　

○戊申。以克复新疆玛纳斯等城、赏提督刘宏发、曹正兴、纪才俊、巴里坤领队大臣沙克都林札布、白玉搬指白玉柄小刀火镰大小荷包。提督耿仕才等、头品顶戴并巴图鲁名号。提督殷华廷等、正一品封典。副将钱凤鸣等、花翎。同知谭定垣等、蓝翎。余升叙加衔有差。剿捕　　

○予故乌鲁木齐都统英翰。于皖北各属建立专祠。摺包　　

○己酉。谕军机大臣等。李鸿章奏、直东沿海防军、不敷布置。请调回驻奉直军一摺。直隶北塘迤东至山海关。沿海袤延五百余里。口岸纷歧。李长乐接统之武毅各营。既不敷分布。此外各军。又别无可调。所有现驻奉天之古北口、练军步队一营。天津练军枪队两营。即著岐元饬令全数撤回直隶。以便李鸿章等择要扼扎。奉省剿匪事竣。内地安靖。海防已有宋庆九营。足资控扼。岐元务饬该军克日调回。毋许延缓。到直后、著李鸿章饬交李长乐妥筹分扎。认真操防。不得稍涉松懈。将此由四百里各谕令知之。洋

务

　　

○直隶总督李鸿章奏、遵旨访医保送。得旨、薛福辰既能精研医理。著即饬令来京。仍遵前旨。由内务府大臣等察看办理。随手　　

○河南巡抚涂宗瀛奏、阌乡县城临河。异常危险。请动款改修。从之。

摺包　　

○以总兵李得胜、暂署湖南提督。随手　　

○予故漕运总督文彬、太子少保衔。赐恤如例。现月　　

○缓徵河南洛阳、偃师、孟津、孟、济源、五县所属被雹各村庄。本年额赋。现月　　

○庚戌。江西巡抚李文敏奏、归还闽省借用出使经费。请暂借四成洋税济用。下所司议。摺包　　
</div>
    <div class="pagination">
<a href="清实录光绪朝实录_page197.html">上一页</a><span>...</span><a href="清实录光绪朝实录_page193.html">193</a><a href="清实录光绪朝实录_page194.html">194</a><a href="清实录光绪朝实录_page195.html">195</a><a href="清实录光绪朝实录_page196.html">196</a><a href="清实录光绪朝实录_page197.html">197</a><span class="current-page">198</span><a href="清实录光绪朝实录_page199.html">199</a><a href="清实录光绪朝实录_page200.html">200</a><a href="清实录光绪朝实录_page201.html">201</a><a href="清实录光绪朝实录_page202.html">202</a><a href="清实录光绪朝实录_page203.html">203</a><span>...</span><a href="清实录光绪朝实录_page199.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
