<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 152 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 152 页/共 502 页</h1>
    <div class="content">○又谕、本日据胜保奏、追剿逆贼一摺。据称、沿途斩获逆匪数百名。夺获枪炮器械火药等件。不计其数。惟粮台相距日远。山路难以如期转运。现已咨明直隶督臣。转咨山西巡抚。作速拨给银二万两。以济军需等语。逆匪本欲全股北窜。经我兵绕出贼前。使贼首尾不能相顾。本日复谕令托明阿、恩华、督率大兵。分路兜剿。自可迅就荡平。又据哈芬奏、已派游击和昌、带兵八百名。扼守霍州韩侯岭等处。该处为太原要隘。著郭梦龄、飞催该游击前往驻守。毋令贼匪窜越。其胜保军营所需粮饷。著该署抚迅即拨银二万两。以资接济。其余追剿各路官兵。据讷尔经额奏称、均应由山西粮台支应。谅该大臣已飞咨晋省。并著该署抚飞饬各属。所有过境官兵。一体接济。毋得贻误。将此由六百里加紧谕令知之。　　

○又谕、前据慧成奏、皖省情形吃紧、必须亲自带兵。前赴和州一带迎剿。当谕令督兵驰往。会筹剿办。兹据雷以諴、福济奏、请留慧成等驻兵扬州。会同攻剿等语。扬州东路。兵力较单。固须添兵协助。惟皖省贼踪肆扰。亦在防剿吃紧之际。著琦善、慧成、酌量情形。如扬州东路吃紧。应留慧成督兵防剿。所有皖省和州一带。应拨何项官兵、前往会剿。抑或慧成仍赴安徽。由琦善另拨兵勇。协防扬州东路。总当统筹全局。毋得顾此失彼。将此由六百里谕令知之。　　

○钦差大臣大学士直隶总督讷尔经额奏、余匪西窜晋省。毫无准备。以致各属被扰。现已遵旨、派兵扼守正定。得旨。贼窜晋省。直晋均难辞责。况讷尔经额统领诸军。责难旁贷。事后百口辩论。于事何济。怀庆解围。是汝之功。俾贼匪西窜。余烬复然。是汝之咎。功过自不相掩。目下平阳失守。幸胜保抄越贼前。设非上天默佑。竟达太原。直犯京师。汝等有何为耶。卿扬历中外多年。断不至昧于事机。视京阙为无关紧要。欲京师镇定。必筹阻晋省关隘。欲保直隶无扰。尤应以山西前路为咽喉。唇齿相依。犹非一家。直一身耳。再哈芬、已革职逮问。卿更须事欲速而见大。勿以常时常事观也。革去前赏之黄马褂。不过仅予薄惩也。懔之。又奏、胜保行营粮饷。请饬山西就近应付。批。已有旨、饬令郭梦龄妥筹接济。卿系钦差大臣。无论何路何事。皆应筹画调遣。若必待请旨而后行。岂不有误机宜。著申饬。　　

○予福建阵亡知县王廷干、祭葬世职。　　

○辛卯。上诣永安寺拈香。　　

○诣寿康宫、问皇贵太妃安。　　

○谕内阁、毓书奏、外藩蒙古人等、沾染汉人习气、渐失根本、请旨严行禁止一摺。蒙古地方。素性淳朴。不事浮饰。近来蒙古人起用汉名。又学习汉字文艺。殊失旧制。兹据毓书奏称、蒙古人词讼、亦用汉字。更属非是。若不严行禁止。断然不可。著理藩院通行晓谕内外各扎萨克部落。嗣后凡蒙古人。务当学习蒙文。不可任令学习汉字。以副朕敦厚蒙古淳朴风俗之至意。　　

○又谕、前据王懿德奏、福建海澄、同安、厦门、安溪等厅县、会匪滋扰、戕官劫犯、失守城池、自请治罪。有旨。令查明失事情节具奏后。再降谕旨。嗣据该署督先后奏报。所有失事地方。均经次第收复。惟厦门尚在攻剿。该署督未能先事豫防。咎有应得。王懿德、著交部照例议处。寻部议降二级留任。从之。　　

○又谕、王懿德奏、请将浮开乡勇名数之知县、革职严办一摺。福建同安县知县李湘洲、先因该处会匪攻城。不能固守。致有失事。迨收复后。禀报所雇乡勇。自一二千名、逐增至八千余名。其为虚报冒销。情弊显然。该员失守城池。本有应得之罪。兹复于雇勇任意浮冒。更属贪污。李湘洲、著革职拏问。交有凤、王懿德、查明冒滥情节。追赔严办。　　

○又谕、黄宗汉奏、温州府属、被水情形。现饬抚恤查办一摺。前以浙江台州府城。猝被水灾。降旨、令该抚专派道府大员。前往抚恤。并查明被淹田亩。分别蠲缓具奏。兹复据该抚奏称、温州府地方。于六月十八日起。狂风大雨。历八昼夜之久。山水涨发。江潮泛溢入城。低洼田庐。及城厢内外铺户。均遭淹浸。小民谋食维艰。现经该道府饬县、劝捐钱米。设局散放。并请于温处二府属、借拨常平仓谷。以资接济。著该抚即饬查明、迅速核办。其应如何分别蠲缓之处。著与被水之德清等二十三厅县。一并详查。据实具奏。　　

○又谕、王懿德奏、艇匪伺劫饷银、请将该管镇营、并督运护解之员、分别惩处一摺。福建委员押解台湾澎湖等处饷银。在海坛镇辖万安汛澳内、泊船候风。突遇艇匪。将雇备防护商船、行李货物摉劫。并殴胁知县县丞。不法已极。虽饷银并未疏失。该管营员、漫无觉察。督解护送各员。不能督率攻击。均难辞咎。护海坛镇总兵、现升金门镇总兵钟宝三、著先行交部议处。护海坛镇标左营游击、水师提标前营守备孙思庭、著革职留任。与钟宝三、均著勒限一个月。严拏艇匪。务获究办。限满无获。即著严参。督解官准升烽火门参将提标左营游击林朝瑞、护送官护海坛镇标右营游击闽安左营守备周向辰、署闽安左营都司提标右营守备苏起鳌、均著交部议处。　　

○谕军机大臣等、王懿德奏、请饬已革臬司张熙宇、迅赴闽省等语。前有旨、令张熙宇赴闽差委。嗣经李嘉端等、以皖省紧要。奏请将该革员暂留效力。业已降旨允行。此时安徽和州巢县一带。时有贼匪窜扰。张熙宇剿办尚属得力。著仍留安徽。俟该省防剿事竣。再行饬赴福建。又昨据该抚奏、广东红单船、行抵闽洋。现令协同水师。攻剿厦门贼匪。此项船只。专为江南剿贼、远道调来。冀其迅速赶到。肃清江面。现在金陵、扬州、镇江、尚未克复。匪船南北窜驶。肆行无忌。较之厦门洋面。情形更为紧要。所有此项红单船只。著即饬令迅赴江南会剿。毋庸再留闽洋。至所带军装炮械铅药。均由广东备办齐全。现既在闽剿匪。不免动缺。所带盘费。亦恐不敷。著该抚一并照数配足。毋任短绌。以利遄行。并著知照浙江江苏各海口。一体催趱入江。将此由五百里谕令知之。　　

○署闽浙总督王懿德奏、请于省标余丁内、选补标缺。以资调遣。下部议行。　　

○河东河道总督长臻奏报、焚剿河滩贼匪获胜。得旨。剿除欲偷渡贼匪。尚属得手。　　

○署山西巡抚郭梦龄奏、贼陷平阳。抚臣失机。恐致激成事端。得旨。览奏各情。实系该革员荒谬已极。不料哈芬、辜恩丧良若是。现虽逮问。于事无补。朕无知人之明。咎将谁诿。朕若有传哈芬密旨。亦不应向人道及。况本无此密旨。伊所行若是。意欲何为。　　

○前任鸿胪寺卿贾克慎等奏参、巡抚弃军逃避。绅民愤激。恐酿变故。请降旨安民。得旨。可笑之至。亦哈芬自贻之戚。可恶已极。　　

○壬辰。遣官祭贤良祠。　　

○谕内阁、朕以吏治民风。相为维系。曾谕直省各督抚、于府厅州县。慎＜闲＞贤员。政成报最后。必当破格施恩。超擢不次。兹据给事中吴若准奏、浙江省州县中。如段光清之循声卓著。素洽舆情。杨裕深之才具、开展明练。皆系出色之员。著黄宗汉悉心察看。该二员如果名实相符。无惭循吏。即著据实保奏。候朕擢用。　　

○又谕、前因贼匪窜扰山西。哈芬调度乖方。迁延不进。以致垣曲平阳府县等城。相继失守。已降旨、将该抚革职拏问。解京治罪。兹据郭梦龄、并贾克慎、郭景僖等、沥陈巡抚退避失机。民心惊扰各摺。览奏各情。种种荒谬。不料哈芬辜恩昧良。一至于此。现已另＜闲＞恒春、为山西巡抚。并令郭梦龄、先行署理。值此贼氛偪近。总以防剿兼施。镇定人心为要。现在胜保等、统带各路精兵。抄越贼前。扼要堵截。恩华、托明阿等、所带马步官兵。计已赶到。四面兜剿。蠢兹小丑。无难一鼓歼除。该署抚即督饬地方文武。并剀切出示绅民人等。严密防守。断不可闻警迁移。转致横遭掳掠。至团练为御贼善策。叠经谕令该省实力奉行。何以贼踪一至。如入无人之境。可见该地方官、并不认真督率办理。著郭梦龄。再行传谕所属官绅士民。合力同心。互相保卫。迅殄逆氛。以靖疆圉。毋负朕谆谆训诫至意。　　

○又谕、穆腾额等代奏、达赖喇嘛、因贼匪扰害。数省军民。不能安生。情愿各率呼图克图喇嘛等、唪经祈祷。俾贼及早歼除。迅奏肤功。实出伊等诚悃。朕甚嘉之。加恩著赏给达赖喇嘛哈达一方。捻珠一串。著交驻藏大臣、转赏达赖喇嘛。　　

○又谕、扎萨克喇嘛朗结曲丕、为人老成。经理通达。平日徒众倾服。现在班禅额尔德尼涅槃。其呼毕勒罕降凡后。所有后藏徒众。皆交该喇嘛管束。加恩著赏加朗结曲丕色勒本诺们罕名号。一切应办印信敕书等项。著交理藩院查例议奏给予。　　

○谕军机大臣等、昨因贼扰平阳洪洞。谕令胜保相度机宜。设法进剿。并严饬各路带兵将弁。四面兜围。防其奔窜。惟胜保所带马步各队。仅止四千余名。各路隘口。不敷分拨扼守。兹据讷尔经额奏、分驻保定等处之山西兵二千七百名。已饬原带官弁管带。由获鹿井陉一路。折回晋省。现在计可赶到。此项官兵。即著胜保调赴行营。或令协同攻剿。或分拨韩侯岭、扼守要隘。至所需粮饷。据郭梦龄奏、已委汾州府知府胡长庚、带同各员。前往灵石、安设粮台。军营供应。谅可不误。胜保著即相机督剿。并催恩华、托明阿等、飞速前进。趁此贼匪奔窜未定之时。一鼓歼除。不留余孽。将此由六百里加紧谕令知之。　　

○又谕、据郭梦龄、及贾克慎等、参奏哈芬谬妄情形各摺片。前已有旨。将哈芬革职拏问。交部治罪矣。郭梦龄等奏、哈芬所称奉有密旨、出示借银一节。前据户部、奏请劝捐。山陕等省。尚称完善。曾有旨谕令哈芬、郭梦龄、酌量情形。或捐或借。饬将谕旨刊刻宣示。并非朕另有密旨也。哈芬措词失当。又不知缓急。直至贼氛偪近。始行出示。并令将捐项解赴行辕。以致民情惊扰。种种荒谬。大负委任。郭梦龄、现署巡抚、著即督饬地方文武。实力防剿。晓谕绅民。力行团练。互相保卫。值此贼匪窜扰之时。总以镇定人心为要。其灵石县设立粮台。务须妥为保护。源源接济。不可使进剿之兵。饷糈缺乏。仍严饬游击和昌、带兵驻劄韩侯岭、扼守要隘。傥闻警惶惧。稍有退缩。致令窜匪突越。军法具在。决不姑宽。昨据讷尔经额奏、拨回大同镇兵二千七百名。此时省城兵力固单。而迎剿尤为紧要。本日已谕胜保酌量调遣。省南贼匪剿尽。太原自可无虞。其省北石岭关地方。现在兵力。势难顾及。然贼踪飘忽。忻代大同一路。界连直隶宣化。亦不可不早为之备。前调之大同镇兵一千名。此时是否赶到。著即酌量布置。以固后路藩篱。并著将山西省舆地绘图贴说呈览。其与直隶交界各隘口。尤须详晰注明。道里远近。勿稍遗漏。将此由六百里加紧谕令知之。　　

○引见翰林院保送考试御史人员。得旨。边浴礼、周玉麒、宋玉珂、李载熙、呼延振、袁芳瑛、吴惠元、包炜、孙观、沈葆桢、唐壬森、何璟、尹国珍、均著记名以御史用。　　

○户部议覆、江南道御史黄经、疏称变通缴铜章程。推行各省。请仿照劝捐事例。按各省买铜时价。以银核计。照例奏请议叙。应如所奏办理。从之。　　

○抚恤琉球国遭风难夷如例。　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。八月。癸巳。秋分。夕月于西郊。遣成郡王载锐、恭代行礼。　　

○谕内阁、自逆贼窜扰怀庆胜保与托明阿、善禄等、偪近贼巢。战功屡著。迨怀庆。解围余匪西窜。胜保与善禄、西淩阿等、跟踪追剿。行走迅速。独能绕出贼前。杜贼北窜。现在平阳府业已收复。贼匪由洪洞东窜。胜保等统带马步各队。扼要迎剿。所有各路进剿官兵。前已有旨、均归胜保调遣。兹据讷尔经额奏、请驰回正定一带。严防各路要隘。与晋省相距较远。一切调度。势难兼顾。著即授胜保为钦差大臣。并著讷尔经额、派员将钦差大臣关防。赍送山西军营。交胜保祗领。所有各路官兵。及地方文武。统归节制。著即严催追剿各兵。迅速接应。毋稍延缓。如有不遵调遣。畏葸贻误者。即行严参。按律治罪。恩华、托明阿、仍著帮办军务。与胜保同心协力。严饬各路带兵员弁。四面兜剿。将奔窜贼匪。克期殄灭。朕必加以懋赏。直隶与山西毗连各隘口。即著讷尔经额、督饬地方文武。派委得力将弁。严密防守。侦察奸匪。毋有疏虞。怀庆一带。即责成河北镇道。督率地方文武。与绅民练勇。合力严防。并著陆应谷、察看情形。择要驻劄。随时调度。其河岸南北渡口。仍著王履谦、长臻、实力巡查。陕西交界各要隘。著舒兴阿、桂明等、严密布置。勿令余匪偷渡。该大臣等、其各懔遵朕命。毋负委任。　　

○又谕、张亮基、崇纶奏、遵查遇贼先退之员弁、请分别严办等语。河南贼匪。回窜湖北麻城县宋埠镇地方。经该署督等、派兵分路进剿。都司善保、临阵退缩。首先逃避。几至兵众大溃。实堪痛恨。著即行正法。以肃军令。　　

○又谕、青麟奏、援案酌量变通考试一摺。湖北省现办善后事宜。各属府县考试。未能依期报竣。著照所请。准其□山戊不□科并试。以免迟误。嗣后不得援以为例。　　

○谕军机大臣等、光禄寺卿宋晋奏、请严断滨江接济一摺。据称上游聚粮之地。首在庐州府属之三河运漕两处。其次则太平府属之官圩。甯国府属之湾沚镇。又次则安庆府属之中央镇。皆系聚米之地。欲断三河运漕之路。必扼裕溪荻港两口。欲断官圩湾沚之路。必扼采石芜湖两口。欲断中央镇之路。必扼土桥口。如能处处周防。断其抢掠。则三城之贼。不攻自溃。又称沿江一带。商舶渔船。可设法招致。选派得力兵勇带领。藏伏要口。迎击横冲各等语。剿贼之方。以严断贼粮、为第一要著。现在百谷登场。滨江产粮处所。囤积必多。著琦善、向荣、陈金绶、雷以諴、许乃钊、李嘉端等、体察情形。简派舟师。及团练兵勇。分赴各要口堵截。断贼接济之路。并严查商贩米船。毋许偷漏。至招致沿江商舶渔船。是否可以得力。一并查明。妥速筹办。本日据张亮基等奏、筹备船炮。以利攻剿。有广东防御李松柏、熟悉水师。现在调赴金陵大营。请饬来楚等语。著向荣即速饬令该员。前赴湖北。以备差委。无稍延误。宋晋原摺。均著钞给阅看。将此由五百里各谕令知之。　　

○又谕、讷尔经额奏、驰回正定。严防贼匪北窜。又据胜保奏、平阳府城。现已收复。贼匪全股。窜入洪洞。复由洪洞全股窜出东奔各等语。逆匪纷纷窜逸。飘忽靡定。直隶正定地方。多与山西接壤。情形重要。该督现由清化驰回。堵贼北窜。畿辅重地。自应迅筹扼守。署提督保恒、带兵赴固关驻劄。该处系直隶门户。最为吃紧。著饬该署提督、严密防范。至宣化各属。及易州紫荆关一带。亦多毗连山西。并著严饬各地方文武员弁。一体设防。认真巡查。盘诘奸宄。毋任匪党偷越。该督务当统筹全局。妥速布置。以期保卫畿疆。本日已命胜保为钦差大臣。接办剿匪事宜。恩华、托明阿、仍令帮办军务。即著该督飞咨恩华。迅速督兵前进。与胜保会合攻剿。毋庸留于怀庆。所有该地方应行防堵之处。已降旨令陆应谷、督同河北镇道。妥为布置。仍著该督酌留官兵。协同防守可也。将此由六百里加紧谕令知之。　　

○又谕、据胜保奏、贼匪全股窜入洪洞。由洪洞复行东窜。督兵过韩侯岭。扼要迎击各摺片。现在贼由洪洞突出东奔。我兵未能抵御。即派西淩阿、魁福等、带领马队六百余名。跟踪追剿。兵力未免单弱。现已谕讷尔经额、饬令恩华。统兵迅速前进。与胜保会合兜剿。毋庸暂留怀庆。托明阿带兵由泽州过山。此时计当赶到。著即飞催。应由何路接应。妥速布置。贼势剽急异常。军情随时变幻。该大臣务即督饬诸军。相机进剿。如有畏葸不前。贻误军务者。即行严参。按律惩办。朕以胜保临阵奋勇争先。战功屡著。是以特授为钦差大臣。俾事权归一。该大臣其严明赏罚。以振军威。埽除余逆。用副委任。勉之慎之。至讷尔经额所称山西追剿之兵。数已逾万。现在未到之兵。著即查明。严催前进。毋再迟延。将此由六百里加紧谕令知之。　　

○又谕、桂良奏、遵旨严密布置、并查办匪徒一摺。固关为直隶门户。宣化一郡。接壤山西大同。易州紫荆关一带。亦与山西毗连。均系最要地方。该尚书已饬署提督保恒、带兵前赴固关防守。并知照泰甯镇总兵德春、严防紫荆关等处。兹复饬宣化镇道等、一体设防。现在讷尔经额、已由清化镇折回正定。著即随时咨商。严饬各文武员弁。实力巡查。盘诘奸宄。毋任匪党偷越。至唐县滋事匪徒。现经续获三十九名。并获首犯张洛汰。著即提省讯究。从严惩办。未获各犯。仍饬赶紧摉捕净尽。勿留余孽。将此谕令知之。　　

○又谕、前因颍属捻匪滋扰。当谕令周天爵、李嘉端、相机剿办。经该侍郎等、派委寿春镇总兵玉山。并附近各府州县地方官。及委员张清元等。分路兜剿。数月以来。斩获甚多。惟此种匪徒。聚散无常。苟非大股歼除。难免余党肆扰。现在贼踪偪近庐州。情形最为吃紧。恐颍匪暗中句结。其害更不可胜言。著周天爵、即带兵勇。亲赴颍州驻劄。督饬剿办。其固镇之兵。仍著该侍郎、派委得力人员管带。以资防守。将此由六百里谕令知之。　　

○又谕、张亮基等奏、筹备船炮各情形。并绘图贴说。览奏均悉。贼匪占踞江面。必须炮船会剿。方可肃清。前据骆秉章奏、广东拖罟船、及快蟹船。向俱安设炮位。转运轻便。已饬叶名琛等、速为筹备。兹复据该署督等、奏称现拟买船更造。委已革同知劳光泰、张曜孙、估买江船五十只。改造战船。骆秉章亦饬属买钓钩等船五十只。运赴湖北。一律改造。另备中船小船。并募勇铸炮各事宜。均著照议办理。该署督等、务将各船所需兵勇。挑选足额。勤加练习。迅饬驶往下游。以备攻剿。至所需经费。前经部拨广东银二十万两。据奏尚未解到。并请暂借四川银十万两。已饬户部。一并速为筹议。将此由六百里各谕令知之。　　

○又谕、据哈芬奏、与藩臬两司。因批驳案件。不能和衷。绅士复因团练经费。以致不和。藩司郭梦龄、设立粮台迟缓。太原同知沈巢生、因撤出军需总局。挑播藩司。怂恿绅士。布散谣言各情。哈芬现已革职拏问。所奏情节。是否确实。著恒春于到任后详细访查。沈巢生在军需局。有无弊端。因何撤出。程震佑、系应行发遣之员。何以在省逗遛。该藩司等有无徇情之处。一并据实具奏。原片著钞给阅看。将此谕令知之。　　

○又谕、奕兴奏、派员查办边外山场等语。奉天东边以外山场。久经严禁。不准奸民偷越。乃近年来仍有无业游民。在彼潜藏谋利。虽尚无不法别情。究属有干例禁。著奕兴即责令坐卡总巡各官。就近妥为开导。设法解散。毋致别滋事端。并严饬秋季统巡城守尉春英、带领各守卡官兵。认真缉捕。以清山场而杜奸匪。将此谕令知之。　　

○太常寺卿王履谦奏、氾水口拏获武昌监生邹逢寅。解省审办。得旨。邹逢寅显系逆贼。何不立正典刑。枭首示惩。著饬罗景焘解赴至省。即行正法。　　

○以内阁学士穆荫、管工部火药局事。　　

○以荆州将军台涌、兼署湖北提督。　　

○以剿办湖北黄安、麻城、两县贼匪出力。予署按察使唐树义、优叙。赏都司许连城、花翎。署同知伍煋等、蓝翎。余加衔开复升叙有差。　　

○以剿办安徽石牌股匪出力。赏都司伍登庸、花翎。翰林院编修李鸿章等、蓝翎。余加衔开复升补有差。　　

○以山西剿贼不力。革副都统托云保顶带。直隶大名镇总兵官董占元等职。仍留军营效力。　　

○甲午。谕内阁、本日召见工部右侍郎、前任安徽学政锡龄。据奏本年出棚考试徽州府。因该郡办理防堵。未能开考。即驻徽州。至新任学政孙铭恩到后。回署交卸等语。该学政驻劄太平府。非因考试。例不外出。锡龄在徽州。并未开考。日久逗遛。殊属有违定例。著以三品京堂降补。　　

○又谕、周天爵奏、颍州回汉械斗。京员绅士府县各执一词。请将该府县撤任提案审讯一摺。安徽颍州府阜阳县、回民械斗。该府毛含昱、批驳诉呈。不为审理。以致捻匪乘衅滋事。实属办理不善。颍州府知府毛含昱、阜阳县知县刘梦松、均著先行撤任。交周天爵、会同李嘉端、亲提人证。秉公严讯。按律定拟具奏。其游击守备二员。著该侍郎等查取职名。一并参撤审办。　　

○谕军机大臣等、现在胜保与善禄、西淩阿等、所带马步各队。仅四千余名。兵力尚形单弱。亟须各路官兵会剿。本日据讷尔经额奏、留驻怀庆清化镇马队。尚有三四千名。此项马队劲旅。最利追剿。著恩华迅即带领前进。不可以有用之兵。置之无用之地。其清化镇应留兵若干。即著该尚书酌量办理。贼匪飘忽靡常。由洪洞以东。可由浮山岳阳。窜赴潞安。北可由山僻小径。窜入沁源一带。胜保等督带各兵。拟由赵城、霍州、过韩侯岭。绕出贼前。保护太原。托明阿由泽潞一带进兵。正可迎头截击。恩华由垣曲前进。著即沿途确探贼踪。与胜保会合。相机追截。马队行走迅速。不难绕出贼前。经过地方。被贼滋扰之处。夫马等项。恐一时未能齐备。胜保所带之兵。即不免星夜步行。瓜菜充饥。事有缓急。岂可拘泥延误。恩华、托明阿等、务宜设法飞催进剿。激励将士兵丁。奋勇争先。迅殄群丑。廓清晋境。即以保卫畿疆。勉之懔之。将此由六百里加紧各谕令知之。　　
</div>
    <div class="pagination">
<a href="清实录咸丰朝实录_page151.html">上一页</a><span>...</span><a href="清实录咸丰朝实录_page147.html">147</a><a href="清实录咸丰朝实录_page148.html">148</a><a href="清实录咸丰朝实录_page149.html">149</a><a href="清实录咸丰朝实录_page150.html">150</a><a href="清实录咸丰朝实录_page151.html">151</a><span class="current-page">152</span><a href="清实录咸丰朝实录_page153.html">153</a><a href="清实录咸丰朝实录_page154.html">154</a><a href="清实录咸丰朝实录_page155.html">155</a><a href="清实录咸丰朝实录_page156.html">156</a><a href="清实录咸丰朝实录_page157.html">157</a><span>...</span><a href="清实录咸丰朝实录_page153.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
