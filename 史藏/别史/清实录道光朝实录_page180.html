<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 180 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 180 页/共 848 页
  </h1>
  <div class="content">
   ○调浙江衢州镇总兵官刘廷斌、为直隶正定镇总兵官。以两江督标中军副将曾大观、为衢州镇总兵官。　　

○癸卯。孝穆皇后忌辰。遣官祭暂安园寝。　　

○谕内阁、御史徐养灏奏、请将刑部例案改归画一。并招募仵作足额一摺。办理刑名事件。应以律例为凭。例所未备。始仿照成案定拟。如该御史所奏、近来办案各员。不能详绎例意。往往例案不符。遂致罪名歧异。如奇里绷阿、及支大秋、两案。或特派大员查办更正。或经朕看出指示。恐此外例案两歧者。尚不止此。著刑部堂官、督同律例馆司员、悉心参酌。务期例案咸归画一。不得稍有参差。至刑部及五城、向例均有额设仵作。及副役学习帮办。前经降旨募充。乃近年仍未足额。以一人而充数处之役。遇有五城咨部案件。检验仍出一手。辗转回护。弊窦丛生。著五城御史率同司坊官广为招募。勒限学习。无许现充仵作把持。俟各衙门缺额概行补足。明示劝惩。庶检验可期得力。　　

○又谕、御史黄德濂奏、直省学政、覆试新进童生、请仍照旧办理一摺。各省新进童生覆试旧例。先期赴学填册画保。原以杜枪冒。及身家不清等弊。嗣经礼部奏准新生覆试。改由提调造册申送。该提调管辖既多。公事亦繁。于各童生有无枪冒。及身家清白与否。不能如教官切近周知。必致朦混滋多。教官转得谢责。且书役门丁。串通勒索印卷册费。较各学书斗、其弊尤甚。本年为各直省举行岁试之时。所有覆试取进童生。著各省学政、仍照旧例办理。定于正场出案之日。饬令该学教官、将取进童生三代年貌籍贯清册、与覆试印卷、即日并送学政衙门。听候覆试。不得藉端迟延。并仍照正场之例。黎明点名。申刻完场。不准给烛。其无故不到者。该学政查系该童迟误。方准扣除。若系教官与书斗等需索留难。即行严参惩办。总在各该学政认真稽察。毋稍瞻徇。则积弊自可肃清。不在更张成例也。　　

○甲辰。上幸万寿山。　　

○谕内阁、户部奏、直隶省清查案内。亏赔各员。已完续完银两。尚未造入奏拨各册。该省藩库借垫一案。业经设局清厘。渐有头绪。惟初二三三次清查案内。亏赔各员。已完银七十二万九百余两。又续完银十五万两。共银八十七万余两。事经十余载。均未造入奏拨各册。该部无可钩稽。若不及早清厘。则借垫案内已清之款。又将牵混。著该督督同藩司、查照该部历次原奏。及此次奏开数目。将追存直隶藩库已经放还原款银两。迅即查明。造入何年何季拨册。尚未放款银两。即放还原款。分别入拨归还。追存各省银两。催令解直归款。完缴部库。应行划抵银两。速行划抵。移交后任。尚未完解银两。迅速催提。至续完银两。即将己未解直、应否报拨各数、造册送部查核。自此次饬催之后。该督即饬该藩司、立定限期。造具细册报部。毋任迟延。仍将历任藩司迟延职名。送部查议。　　

○又谕、直隶八项旗租内。续行勘办之二百七十九案。现已完竣。著照部议。准其与前办之五百一十六案。共银五万五千六百六两零。一律启徵报解。该督即严饬各州县实力徵收。毋再藉词拖欠。如有徵解不能足额者。著即指参惩办。嗣后续有入官地亩。仍应查照定例议租。不得照此次奏案办理。其应造地亩清册。及清查黑地等项。著同历年官亏民欠各款。于春奏前一并分晰造报。毋得于前次请展限期之外。再有延逾。　　

○又谕、已革护军红带子万顺、因恳族兄武中阿、让地未允。希冀邀恩。辄敢于天坛内具呈叩阍。实属胆大妄为。万顺、著交该旗在本营枷号一个月。满日发往盛京、交该将军严加管束。　　

○谕军机大臣等、庆祥奏、逆匪张格尔、逋匿一方。勾连聚集。将来总不免窥伺。此时我兵原不宜深入。第期陈兵示威。悬赏结信。加以设法购线。均合机宜。即著照所奏办理。其所请将叶尔羌、乌什、阿克苏三城。本年应换防兵。新者留防。旧者调用。究系就近调集。与各城戍防无碍。亦著准其调往。至庆祥前奏调乌噜木齐官兵一千名。著准调枪炮兵丁五百名以资遣拨。即饬该提督拣派起行。先期齐集。以壮声威。其余五百名即行停调。庆祥到彼时。仍遵前旨。与长龄札商妥办。务期早绝根株。以靖边圉。又另片奏、请将废员陈孝宽、倪绳、带往委用。俱著照所请行。本日又据常德等奏、探得张格尔、阿坦台、拜巴哈什等、藏匿地方。所奏情形。是否确实。庆祥到彼。即详细密查。相机办理。又常德等另片奏、招致布噜特头人提里斯未据覆信。伊里斯曼底遣子爱里雅尔、那帕斯遣弟噶勒奇雅、来城。禀称作父兄患病不克前来。愿大兵进剿。出力效顺。该布噜特等、平日是否可信。现在是否患病。抑竟系怀疑观望。著庆祥一并确查筹办。据实具奏。又据前任英吉沙尔领队大臣色布徵额奏、请前往喀什噶尔效力。已准其前往。该员前在喀什噶尔、办理乖谬。曾经获咎。著庆祥查明。如果该处需人。该员尚为得力。即留彼差遣委用。否则据实奏闻。即令回京。将此由四百里谕令知之。　　

○又谕、常德等奏、奇里克部落之布噜特库楚克、病故。所遗六品顶翎。可否著伊子冠戴一摺。嘉庆四年奉旨。布噜特内。如有军功者。原戴顶翎。著赏伊子冠戴。若无军功者。降级赏戴。今库楚克之子克呢喀、为人何如。现库楚克所遗六品顶翎。应赏伊子。或应降级赏戴。著寄庆祥查明据实具奏。寻奏、克呢喀虽无军功。惟年力正强。人尚明白。伊父在日。即令帮办部落事务。请减等赏给金顶。从之。　　

○修甘肃凉州、庄浪、驻防官员衙署。并坍塌兵房。从署总督杨遇春请也。　　

○乙巳。孝圣宪皇后忌辰。遣官祭泰东陵。上诣恩慕寺。恩佑寺。行礼。　　

○谕内阁、据镶白旗满洲奏称、本年移驻双城堡屯田之马甲灵保、所带伊子养育兵德亮、将佐领菩萨保殴伤等语。养育兵德亮、胆敢将该佐领菩萨保殴伤。以致揪落发辫。不法已极。德亮、著交刑部严审定拟具奏。其灵保一户。著暂行裁撤。俟刑部审明办理后。再行归入次年数内遣往。　　

○又谕、兴住奏参、不安本分之骁骑校一摺。各旗营员。遇有应升缺出。自应静候该管之大臣等分别＜?扌东＞选。今密云县所遗防御员缺。该副都统因骁骑校色布徵阿、曾有诬控协领一案。且满汉字画。不如彦喜。将伊拟陪。并无错谬。乃色布徵阿自以为屈。殊属不守本分。此风断不可长。色布徵阿著即革职。以为官员不遵功令者戒。　　

○以吏部右侍郎贵庆、内阁学士张鳞、知贡举。　　

○丙午。上诣绮春园问皇太后安。　　

○谕内阁、本年系应行查阅山东、河南、江苏、安徽、江西、营伍之期。山东、著即派武隆阿。河南、著即派程祖洛。江苏、安徽、江西、著即派琦善。逐一查阅。务各认真简校。如查有训练不精。军实不齐者。即将废弛之将弁据实劾参。毋得视为具文。　　

○以服阕侍郎汤金钊、署礼部右侍郎。　　

○命翰要院编修祁寯藻、仍在南书房行走。　　

○以正红旗满洲副都统裕恩、署镶黄旗汉军副都统。　　

○丁未。谕内阁、松廷等奏、班禅额尔德尼、修庙铸佛。请赏寺名扁额一摺。雍正乾隆年间。扎什伦布、及拉尔塘等处寺宇。节经恩赏寺名扁额。兹班禅额尔德尼、在扎喜曲达地方新建寺院。铸造佛像工竣。著照所请、颁赐寺名。并年书扁额。以迓吉祥寻赐名广佑寺。颁御书扁额、曰法界庄严。　　

○又谕、松廷等奏、吁恳赏给达赖喇嘛副师傅名号一摺。达赖喇嘛副师傅嘉木巴勒伊什丹贝嘉木磋、自道光二年传授达赖喇嘛经典以来。已经三年有余。勤慎教习。著有成效。著加恩赏给诺们汗名号。其敕书印信。此时且毋庸赏给。　　

○谕军机大臣等、杨遇春等奏、委员会办四川德尔格土司头人、干预西宁所管玉舒巴彦囊谦番族分管人户一案。仍行狡赖。请由四川派员查办等语。西宁番目诺尔布、前此呈请将所管三百人户、交伊侄孙千户官木都克拉尔加立统管。经穆兰岱查明、诺尔布懦弱无能。且此项人户。本非四川土司所管。不便任其投住。惟诺尔布之妻噶尔麻才尔吉等、尚在四川土司地方。由该处土司递来番词、内称如将诺尔布所管人户、归巴彦囊谦族千户管束。定要与巴彦囊谦族滋事等情。当经该督等派员会同四川委员查办。所有投依四川土司之玉舒巴彦囊谦族百长仲巴丹增成立、喇嘛噶尔角第巴二名。业已投回本族。惟诺尔布之妻子。已由德尔格族潜回四川热窝切族。投依该番妇母家居住。该土司复差番目呈递番字。语多狡展。该委员仍照前奏。将诺尔布所管人户。断归该千户统管。该番目高耸七力帕牙才登、辄带领多人。向其拦阻。声称总要将此项人户、仍归诺尔布弟兄等语。经委员等反覆开导。抗不遵循。西宁委员呼应不灵。自应由川省另委大员查办。著瑚松额等另行遴委熟习番情之明干大员。前往该处明白开导。永绝葛藤。毋任该土司妄行干预。以息争端而绥边境。将此谕令知之。　　

○又谕、松廷等奏、噶勒丹锡哷图萨玛第巴克什、从前藏中俗称为呼图克图。近因裁去。各外番及各寺院喇嘛等、未免心存轻慢。请赏给呼图克图虚衔。以资弹压等语。萨玛第巴克什、从前既未加赏呼图克图字样。一切奏牍。及咨报驻藏大臣文内。即不应率行书写。至于各外番、及各寺院喇嘛等、向既有此称谓。自可随俗从宜。不必禁止。此时亦无庸赏给虚衔也。将此谕令知之。　　

○又谕、长龄奏称、此次庆祥所调伊犁乌噜木齐、及各路换防官兵、共有四五千名。均系未经军旅之师。带兵又无得力之员。不识纪律。如必须进兵。尚须妥为斟酌。不可轻举妄动。张格尔生长外夷。路径最熟。我兵不识路径。又无向导。且出卡尚系布噜特。再入即是霍罕地界。官兵到处。不能不扰及外夷。傥若激成事端。遂至复启边衅。该逆现在托古斯托罗等处游奕之说。尚系九十月间探听之言。将来我兵出卡。定必闻风远窜。否则诱令我兵深入。另设诡计。我兵追捕愈深。一切粮饷军火文报军台。并无谙熟官兵经理。该逆一日不获。官兵一日难撤。喀什噶尔、又无存贮粮饷接济。必致进退为难等语。逆裔张格尔、犯罪稽诛。窜匿各布噜特地方。勾结煽惑。必须设法捦获。尽法惩治。以张国威。第卡伦外路径丛杂。我兵不宜深入。庆祥节次所奏陈兵宣威。悬赏购线各事。种种尚合机宜。长龄因在途次、闻调派各路官兵。以为必欲进兵剿办。未悉该参赞筹画事宜、与节次所降谕旨。故有此奏。并据奏称、现已详晰札致庆祥。该参赞接信后。亦必将现筹机宜札商办理。庆祥到喀什噶尔后。惟当体察情形。坚持定见。相机筹办。如能得以夷制夷之力。将张格尔、及巴布顶汰劣克等诸逆、悉数歼捦。或缚献数犯。固可申国法而靖边圉。傥一时不能捦获蒇事。庆祥自必筹画善后之计。不致旷日持久。老师糜饷。进退两难。该参赞务将一切情形通盘熟筹。悉臻妥善。不负委任。朕亦不为遥制也。将此由四百里谕令知之。　　

○又谕、卡伦外各布噜特地方。路径丛杂。该逆夷等窜匿无定。我兵原不宜深入穷摉。节次庆祥所奏调派官兵。计不过三千名。无四五千名之多。并据奏宣威捦逆。不敢轻进贪功。及所筹陈兵以示威。悬赏以结信。晓谕各布噜特设法缚献各事。尚合机宜。历次所降谕旨甚明。庆祥自当遵照办理。长龄在途次。尚未悉近日筹画情形。是以有此陈奏。自系老成持重之见。现已谕知庆祥、前赴喀什噶尔察看情形。相机妥办。并令将一切事宜。与长龄札商。不可冒昧轻进。该处现有如许兵力。足壮声威。既可坚布噜特等效顺之心。傥该逆夷敢来窥伺。亦可就地歼捦。或布噜特等畏威图赏。将张格尔、及巴布顶汰劣克等缚献。自可从此撤兵。傥不能迅捦渠魁。亦难令其旷日持久。老师糜饷。并已谕知庆祥、令其妥为筹画。至所奏敕谕霍罕、捦献张格尔弟兄、并附近之人一节。外夷居心叵测。未必听信玉努斯等传谕。即如此效顺。该将军惟当遵照节次所降谕旨。与庆祥札商办理。勉副委任。将此由四百里谕令知之。　　

○刑部奏、审拟盗砍东陵树株首犯张宜、拟斩立决。得旨、张宜著即处斩。无庸解往马兰峪正法。　　

○戊申。谕内阁、乌尔恭阿等奏、恭修昌陵圣德神功碑楼。所需楠木柏木。前据四川省咨报、已采获齐全。至今未报起运。现在他项工程完竣。专候此项木植施工。著戴三锡即饬委员迅速起运。沿途毋任耽延。务于本年冬季运抵工次。以济要需。　　

○又谕、向例各省寿民寿妇。均系题请旌表。张师诚、于泾县寿民潘廷誉、现年百岁。五世同堂。康绍镛、于安仁县。命妇欧阳周氏、现年八十一岁。五世同堂。均违例专摺入奏。殊属不合。除由礼部行知该抚等、将系图册结补送外。张师诚、康绍镛、俱著交部察议。嗣后各直省督抚。凡遇寿民寿妇请旌之案。著照例具题。以符定例。　　

○朝鲜国王李玜、遣使表贺万寿冬至元理三大节。并贡方物。赏赉筵宴如例。　　

○以翰林院侍读学士普保、侍读廖鸿荃、充日讲起居注官。侍读毛树棠、署日讲起居注官。　　

○己酉。上幸静明园。诣龙神庙拈香。　　

○谕军机大臣等、据那彦成奏、大名镇员缺紧要。请将现任总兵薛升、改补正定镇。其大名镇缺。请酌量升调等语。正定镇总兵员缺。前已降旨将刘廷斌调补。该员曾任总兵有年。一切营务操防。自较熟悉。著该督俟刘廷斌到直后详加察看。如能胜大名镇总兵之任。据实奏明。再降谕旨。将此谕令知之。　　

○以捐修浙江衢州府城垣。予捐职训导沈燮、尽先选用。佾生沈承志、八品顶带。　　

○庚戌。谕内阁、大阿哥、惠郡王、于二月二十日赴南苑驻围。三月十五日回圆明园。普恭。特依顺保、著充为总谙达。轮班随驻。所有应行随往之散秩大臣、侍卫等、著各该处照例奏派。　　

○免＜?口英＞咭唎国被火货船应徵税银。　　

○辛亥。孝仪纯皇后忌辰。遣官祭裕陵。　　

○谕内阁、武隆阿奏参、承审命案、刑逼成招、枉坐人罪之勒休知县一摺。前任高苑县勒休知县李士玉、于夤夜被杀二命重案。并不虚衷研鞫。偏听案证供指之言。刑逼成招。并将饬役寻出之刀。捏为犯供起获凶器。伤仗并不相符。枉坐徐呈辉等以谋命重罪。实属荒谬。可恶之至。李士玉著革职。交该抚提同全案人证。悉心严究。务得确情。按律定拟具奏。　　

○贷湖北荆右卫司库银、修被水冲刷军堤。　　

○壬子。上诣大高殿行礼。　　

○还宫。　　

○谕内阁、琦善等奏、豫筹东省启坝放水、及首二进帮船修艌行走各情形一摺。江南邳宿八闸运河。全赖微山湖水宣注接济。上年湖水消耗过多。应行设法潴蓄。以利漕行。前据张井奏、于二月下旬挑工完竣。先启汶河大坝。铺足北行之水。将东省军船赶兑开行。约四月中旬。可以全入临清口等语。兹据琦善等奏称、首进各帮。如候至四月中旬进闸。挽抵韩庄。守待重运。如期北上。再为启坝放行。恐有韩庄以至邳宿。上下闸座既多。水复不能充足。按照会牌启闭。重空来往顶阻。节节濡滞。计须五月中旬。方抵杨庄一带。已属迟延。该督等会商盘坝。酌量迟早适中。须在夏至以前。通帮埽数完竣。庶不致临事周章。著张井赶办挑工。早启汶坝。先将东省军船赶催进闸后。即赶提首进空船跟接进闸。催令南下。务于三月中酌启湖板铺水。俾重空船只。均无阻碍。至二进空船。该漕督已放给铺舱席片银两。令弁丁修艌。勒限完工。其各省军剥船只。亦催令赶兑开行。至山东天津境内。守冻首进各帮船。经二次转运回空。船身不免损伤。又兼冰凌擦损。必应量加修艌。已由琦善等札饬山东粮道勒令兴修。并垫发铺舱席片银两。在各丁应领水脚内扣出解还。为饬天津道一体查办。著直隶总督、山东巡抚、再行严饬天津山东各该道、就近督饬修艌铺舱。一律完固。现已冰冸。即催令飞挽南行。挨次停泊临清闸外。毋致进口耽延。该部知道。　　

○谕军机大臣等、据陈中孚奏、通筹漕河全局。请于高堰后三堤旧址。展筑二堤。期后蓄清敌黄旧制。开放御黄坝。照常挽运。较之碎石坦坡。费省效速等语。河漕相为表里。必河治而后漕运可通。现今河之不治。固在湖水不能蓄足而尤在河底日见增高。是束水攻沙之法。较之蓄清敌黄。尤为当时急务。前据严烺奏、将八滩以下两岸堤尽处接筑长堤。八滩以上生湾处取直挑河。并将两岸堤工增培高厚。以御盛涨而资刷涤。原系亟应兴办之工。因该河督所奏、有俟桃汛后再行察看之处彼时水势漫滩。从何勘办。是以降旨交琦善再行妥筹。择其尤为紧要者首先施工。原期速收束水攻沙之益。俾黄水日见消落。清水可以畅出敌黄。庶河漕可以迅复旧制。本日陈中孚所奏修筑二堤。为高堰重门保障。并称旧有三堤。地势本高。取土甚近。以视二堤办理较易。且距大堤稍远。积水足资容纳。是二堤较之碎石护堤、取效甚速。似有把握。惟二堤筑后。以为大堤之保障则可。何以该漕督即称本年可以开放御黄坝、使回空南下。其意不过因二堤既有擎托。不虞大堤失事。尽可放心蓄水。不知彼时清水蓄足。而黄水仍未消落。又何能竟开御黄坝、使之倒灌。亦不可不测量形势之高下。通盘熟计。至碎石坦坡。原为保护堰工。充蓄湖潴起现。需费五百余万金。尚其事之小者。惟必五六年而后竣工。即使如式镶办。可资捍御。大堤可以无虞。而此数年间。河底无清水刷涤。岂不日益增高。是清高而黄亦愈高。将从何收刷沙之益。而数百万帑金。轻付洪流。毫无实效。糜帑误漕。已为不可。且黄河中段。因上年倒灌过甚。以致淤高。此时若不亟为疏治。将来耽延日久。积成铁板沙。更难办理。琦善前与严烺会摺奏请兴办。经朕复饬筹议。昨祇据严烺覆奏、以为必应兴筑。并声明与琦善意见不同。而旬日来亦未据该督将因何不同之处陈奏。琦善畀任两江。有兼辖河务之责。无可推诿。不得因有前奏稍为回护。年来河漕交敝。盘坝剥运。及试行海运。均属病帑病民病丁。祇可为一时权宜之计。来年断不能照此办理。琦善接奉此旨。务当通盘筹画。先其所急。如何使黄水渐次消落。湖水可以敌黄。不但本年回空南下。必须开放御黄坝令其遄行。即明年重运北来。亦须照常启坝经行。方为妥协。上年冬间。缘有碎石坦坡迂远之议。困循至今。现在桃汛将届。不得再行观望。致失事机。琦善总当早为定断。勿因京外浮言。稍形迁就。朕委心任用。亦不为遥制也。陈中孚摺、著钞寄阅看。琦善妥筹定议。即由驿覆奏。将此由四百里谕知琦善、并谕严烺、陈中孚、知之。　　

○湖北按察使岳祥、因病解任。调四川按察使兴科、为湖北按察使。以前任四川按察使吉恒、署按察使。　　

大清宣宗效天符运立中体正至文圣武智勇仁慈俭勤孝敏成皇帝实录卷之九十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光六年。丙戌。二月。癸丑朔。谕内阁、御史陈肇奏、请饬禁盐商浮舂盐斤一摺。盐务积弊已久。近年屡经严缉私枭。官引仍未畅销。如该御史所奏山东盐引。每引浮舂多至三五十斤至百余斤不等。通计山东每年五十万引。多舂五千万斤。抵官引二十余万道。一经控告。或将盐包戮漏。或浇水渗消。官吏得规袒护。一省如此。各省恐亦不免。果有此弊。必当严行剔除。著山东巡抚认真饬禁。并著有盐省分之督抚盐政运使各官严行查办。嗣后销引不畅。即将掣盐各官从重议处。查出商人浮舂斤数。亦著照私盐例治罪。务令浮舂之弊。与私枭并除。以肃鹾政。　　

○以山西按察使邱鸣泰、为湖北布政使。安徽庐凤道戴聪、为山西按察使。　　

○甲寅。遣官祭先医之神。
  </div>
  <div class="pagination">
   <a href="清实录道光朝实录_page179.html">
    上一页
   </a>
   <span>
    ...
   </span>
   <a href="清实录道光朝实录_page175.html">
    175
   </a>
   <a href="清实录道光朝实录_page176.html">
    176
   </a>
   <a href="清实录道光朝实录_page177.html">
    177
   </a>
   <a href="清实录道光朝实录_page178.html">
    178
   </a>
   <a href="清实录道光朝实录_page179.html">
    179
   </a>
   <span class="current-page">
    180
   </span>
   <a href="清实录道光朝实录_page181.html">
    181
   </a>
   <a href="清实录道光朝实录_page182.html">
    182
   </a>
   <a href="清实录道光朝实录_page183.html">
    183
   </a>
   <a href="清实录道光朝实录_page184.html">
    184
   </a>
   <a href="清实录道光朝实录_page185.html">
    185
   </a>
   <span>
    ...
   </span>
   <a href="清实录道光朝实录_page181.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
