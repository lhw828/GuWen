<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 26 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 26 页/共 505 页</h1>
    <div class="content">大清穆宗继天开运受中居正保大定功圣智诚孝信敏恭宽毅皇帝实录卷之十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

咸丰十一年。辛酉。十二月。甲戌。谕内阁、近年江苏安徽浙江地方。被贼蹂躏。小民流离失业。惨不忍言。叠经降旨蠲免钱粮。冀苏民困。现在该三省失陷城邑。多未攻克。即令渐次规复。而田庐半遭兵燹。耕作未免失时。朕眷怀南服。深用恻然。所有江苏安徽浙江失陷郡县。明年钱粮粮漕。著一概蠲免。以纾民力。该督抚即刊刻誊黄。遍行晓谕。务使实惠均沾。毋任吏胥舞弊。用副朕加惠穷黎至意。　　

○又谕、乐斌奏、恳恩请觐一摺。乐斌于本年九月闲。奏请叩谒梓宫。业经降旨毋庸前来。原以地方为重。不在仪节虚文。乐斌接奉后。自当敬谨遵行。甘肃为西陲重地。筹兵筹饷。关系非轻。该督身任兼圻。应如何殚竭血诚。力图报称。兹乃仍以叩谒□□寺词渎请。并历述宠遇。语多鄙琐。不知大体。至于此极。朝廷用人行政。一秉大公。岂容此等伎俩。巧为尝试。乐斌著传旨严行申饬。　　

○又谕、田兴恕奏、请将得力人员奖励等语。据称补用知县陈昌运战功叠著。胆壮识优。请免补本班留于贵州以知府用。并赏换花翎。所保未免过优。陈昌运著改为俟补缺后以知府用。并赏换花翎。　　

○谕议政王军机大臣等、翁心存奏、请力保通泰。克复苏常。知县刘郇膏才堪擢用。并据宋晋奏、苏常沦陷日久。请合江北兵力。以图江南各摺片。苏省自苏常沦陷以后。惟通泰如皋等数州县。尚属膏腴。上海为关税所出。足供兵饷。惟皆偪近贼氛。非力筹进剿。终难自立。现在贼势专注浙江。苏常匪众。守御较懈。正应乘此亟图恢复。翁心存宋进所奏。均不为无见。现在曾国藩驻师安庆。为埽荡皖北规复金陵之计。骤难顾及苏常。都兴阿兵力较厚。且由通州等处进攻。相距非远。较易为力。薛焕僻处一隅。尤应与该将军联络声势。以剿为防。岂得以目前苟安。毫无策画。现据翁心存奏称、苏常绅民结团自保。盼曾国藩如慈父母。请饬该大臣派一素能办贼之员。驰赴通泰。由江阴常熟进捣。宋晋则请饬都兴阿选派劲旅。由常熟丹阳等处分道进攻。并先期约会薛焕。派员激励义团。随同剿贼。其单开各条。尤为周密。即著曾国藩、都兴阿、薛焕、按照所奏各情。悉心会商。曾国藩能否派员前往。都兴阿、薛焕、应如何会合进兵。均著迅速筹办。以慰民望。以纾朕南顾之忧。前因苏州贼匪求抚一节。久无信息。谕令薛焕查奏。兹据翁心存奏、贼匪饰词求服。以术饵我。必无就抚之理。所见甚是。薛焕务与曾国藩等力筹剿办。不得再议招抚。致误事机。至用人为当务之急。翁心存等所称知府周沐润、知县刘郇膏、赵秉镕、博士赵宗建等。其才是否足资任用。并著曾国藩等确实查明。量才差遣。以资得力。翁心存摺片。宋晋摺单。均著钞给阅看。将此由六百里各谕令知之。　　

○又谕、前因色克通额等奏、俄国续交枪炮。意涉推诿。当谕该大臣等毋庸再向询问。以示大方。兹据色克通额等奏、俄国呈递枪炮。延不交齐。并枝梧不肯教演施放。请将官兵撤回等语。俄国呈送枪炮。并教官兵演放。皆出自该国再三恳请。并非中国本欲如此。兹据该章京锡龄、阿昌阿等呈称、俄国未到之鸟枪炸炮等件。续交无期。三营官兵。已经学习枪炮上卸修理各法。及询及学演试放之法。该俄国种种推诿。耽延时日。是该国自行反覆。以后续交与否。听其自便。色克通额等即谕知该章京等。不必再向询问索取。至三营官兵久居守候。徒糜经费。著即行全数撤回。但须以官兵不服水土。免累贵国教演等词。向该俄官道达。仍示两敦和好之意。其拟赏该国教演枪炮官员等物件。即照该大臣等所拟赏给。并作为该大臣酬答之意。以存体制。将此谕令知之。　　

○以湖南清厘各属交代出力。予知府黄文琛等升叙有差。　　

○以贪劣不职。革四川同知李拱辰、知县方江、张尚浴职。　　

○予故四川成绵龙茂道程祖润、山西保德州知州靳廷玉、江苏沛县知县云茂琦、入祀名宦祠。从暑总督崇实、巡抚英桂、薛焕请也。　　

○予广东故兵科给事中胡定、四会县教谕曹□□宾、湖北故户部郎中李昌平、山西故安徽候补道张清元、河南故湖北应山县知县周锴、浙江故永康县增生徐元乘、入祀乡贤祠。从总督劳崇光、巡抚耆龄、胡林翼、英桂、严树森、王有龄请也。　　

○缓徵甘肃皋兰、河、狄道、渭源、靖远、陇西、安定、会甯、固原、安化、甯、甯夏、甯朔、灵、平罗、泾、崇信、灵台、镇原、十九州县被雹被水被霜被冻地方节年额赋有差。　　

○乙亥。谕内阁、国史馆所存孙嘉淦列传内三习一弊疏。著交南书房翰林钞录一分。以备留览。　　

○又谕、江忠义奏、沥情恳请在籍终制一摺。情词甚为恳恻。自应俯如所请。江忠义著准其开署贵州巡抚之缺。在籍终制。仍著在湖南本省。带兵剿贼。以符金革毋避之义。贵州巡抚。仍著田兴恕暂行兼署。　　

○谕议政王军机大臣等、玉明等奏、接据探报。有贼二三百人。指称系盗首白淩阿带领进边。至义州城北三十余里之高台子地方盘踞。旋窜至闾阳驿意图焚抢。旋因义州尉金怀忠带兵赶到。始行东窜。现在添派马队追剿。请饬吉林热河并蒙古各旗一体兜剿等语。盗匪白淩阿阑入义州境内。现当滋事之初。匪众不过数百人。尚易剿灭。玉明等以边外辽阔。未能穷摉。即准带队各员回守要隘。殊不思养痈贻患。何日方可撤防。协领恩合。闻其骁勇善战。本年夏闲。追剿朝阳余匪。极为迅速。此次添派之马队各兵。即著玉明饬令恩合统带。实力追剿。务将首匪余党一律埽除。不准托言防堵。任其窜逸。吉林热河。均与奉天毗连。自应三面兜拏。并著景纶、春佑、各派官兵。协同捕剿。毋令一名漏网。此等盗匪。不过幺＜?麻骨＞小丑。必当迅速埽除净尽。不得迁延时日。糜饷劳师。其蒙古各王旗。已谕知理藩院严谕一体协剿。所有阵亡练长等。即著玉明查明咨部请恤。将此由五百里各谕令知之。　　

○又谕、据玉明等奏、盗匪白淩阿带领匪众二三百人。窜至义州境内。经官兵捕剿。向东窜逸。请饬蒙古各王旗派兵协剿各等语。盗匪白淩阿、胆敢纠众抗拒官兵。若不迅速剿除。必至养痈贻患。已谕知玉明等添调马队。克期兜剿。著理藩院由六百里传谕卓索图、哲里木、蒙古各王旗。一体派兵协同堵剿。使该犯无立足之处。即可歼除净尽。并著将属下人等严加约束。毋得窝藏容留。及句结为匪情事。以期尽歼丑类。傥不认真剿办。致令盗匪窜逸。则咎有攸归。谅该蒙古王旗必知此意也。将此谕令知之。　　

○又谕、毛鸿宾奏、官兵截剿石逆股匪叠获大胜一摺。石逆窜扰湖南边境。虽经官军沿途剿杀。力挫凶锋。而余众尚万余。势将乘虚窜逸。辰永乾凤各属。山径丛杂。自应严密防剿。毛鸿宾已派副将朱升闻等。驰赴辰州。即著催令速进。以剿为防。总兵刘培元师船。一并催令上驶。与陆师联络抵御。其总兵赵福元、及道员刘岳昭、进规来凤各军。并著分别严催。速筹剿办。务令大股逆匪。一鼓歼除。毋令与来凤贼匪合而为一。致成滋蔓。至石逆诡谲异常。行踪飘忽。无论入黔入蜀。但令窜及境内。皆有不可收拾之势。田兴恕前次奏报内。已称调派总兵成应洪等带兵一千五百名。驰赴会同夹击。著即督饬该员等星驰前往。实力协剿。并著骆秉章于黔楚交界地方。拣派得力将弁。带兵防剿。毋令贼踪扰及边界。将此由六百里各谕令知之。　　

○又谕、江忠义奏、沥情恳请终制一摺。江忠义沥陈前在庐州闻讣丁父忧。墨绖从戎。上年五月复丁母忧。又以奉檄剿贼。不暇自顾其私。现又擢署贵州巡抚。变服受任。礼所未安。恳请在籍终制各等语。情词极为恳恻。是以不忍尽拂其意。勉从所请。俾遂人子之私。惟是墨绖从戎。古有明训。湖南地方。系属该员本籍。现在贼氛未净。四郊多垒。该员岂得遂以在籍终制。恝然自安。江忠义著仍在湖南本籍带兵剿贼。该员忠孝一门。素称勇敢。经此训谕。谅必更能移孝作忠。尽心军旅。以副厚望。毛鸿宾所奏该员逗遛武冈。致贼西窜黔沅。乃以择吉葬母。请为代奏。即一面径自回籍。咎有难辞等语。江忠义陈请归葬。自属迫于私情。以业经陈请。不及与诸军一同追贼。于情尚有可原。毛鸿宾据实劾奏。亦属职分当然之事。毛鸿宾、江忠义、嗣后惟当以公事为重。和衷办理。不得以地方相埒。各怀疑忌。尤不得稍存成见。遇事或相龃龉。致于军务有妨。自干咎戾。将此由六百里各谕令知之。　　

○又谕、张亮基奏、荐举非人。自请议处。并请撤抚臣印信。及沥陈邓尔恒被戕情形各摺片。徐之铭在滇专恣妄杀。为从来督抚中所未有。必应严行查办。方足以示惩儆。张亮基误举非人。自有应得之咎。第如徐之铭种种贪劣。贻误疆务。情罪重大。张亮基与之共事二年。岂竟不能豫先觉察。不过喜其亲昵。列入剡章。若律以贻误之咎。则张亮基之咎甚重。非仅议处所能塞责。邓尔恒被戕之案。日久未予查办。亦无以彰国宪。花咏春不敢与徐之铭违抗。则令收其印信。亦恐徒成虚语。前令张亮基来京。原欲面询滇省情形。再行谕令前往。现在徐之铭怙恶不悛。未可稍形稽缓。署总督潘铎到任需时。即著张亮基迅速驰赴云南。督办该省军务。将徐之铭先行撤任。所有云南巡抚印务。张亮基即行接署。并将邓尔恒被戕之案。彻底根究。按律惩办。何有保父子。如此跋扈。必须设法迅速剪除。而又宜先防其设计暗害。毋稍大意。其回汉互斗事宜。如田兴恕可以相助。即著相机办理。敉安边圉。以赎前愆。不准沿途藉口逗遛。徒以空词粉饰。所有自请议处之处。著暂行宽免。若不仰体朕心。仍前贻误。则必将前后罪状宣示。恐不能当此重咎也。将此由六百里密谕令知之。　　

○甘肃布政使林扬祖休致。以按察使恩麟为布政使。安肃道刘于浔为按察使。　　

○予湖南黔阳阵亡县丞钱敬敷等祭葬世职加等。生员栗如金赏恤加等。　　

○丙子。谕内阁、前因御史朱潮、薛春黎、先后奏参顺天府治中蒋大镛把持纳贿。擅作威福。署大兴县知县白维积案滥押。种种贪劣。前任永清县知县王锡琦加徵苛派。贪酷虐民各款。当交周祖培、德全、严密访查。兹据奏称蒋大镛等被参各款。均属有因。顺天府各属。为畿辅重地。岂容此辈贪劣之员。串通害民。亟应切实根究。以肃吏治。蒋大镛、白维、王锡琦、均著即行撤任。交周祖培、德全、会同刑部审讯。并提集案内应讯人证。逐一研究确情。按律惩办。毋任狡展。　　

○又谕、那木济勒旺楚克、色伯克多尔济奏、请饬禁围场地方私伐树株等语。围场地方树木。业经奏准开采。自当核实办理。不准私行采伐。著管理工程王大臣。严饬该工头等核估应用木植成数。不得任意开采。并不准于围场内建盖房屋。偷射牲畜。开恳地亩。如查有前项情弊。即行从严惩办。　　

○谕议政王军机大臣等、贾臻奏、发捻扑犯颍郡。迎剿获胜。贼势仍行猖獗一摺。前因贾臻奏称、发捻有犯颍上之信。曾谕令袁甲三等派兵驰援。现在直扑颍郡。虽经击退。而陈逆有续派逆众八万赴頴之说。袁甲三督办皖省军务。贼势如此鸱张。何以毫无闻见。从无一字奏报。殊堪骇异。著袁甲三确探实在情形奏闻。一面会同李世忠酌派兵勇。绕赴颍郡。协同防剿。其进剿机宜。亦即迅速驰奏。淮南渐次肃清。而颍郡地据形胜。实为淮北锁钥。彭玉麟虽据称无陆军可拨。李续宜又以霍六防兵太单。未可抽调。第贼情如此紧急。颍郡稍有疏虞。北路又难措手。著官文、李续宜、彭玉麟会商。酌量情形。迅拨兵勇。绕赴颍郡。如实在无兵可拨。即商同曾国藩设法抽调。以保名城。官文等素无畛域之见。务当通筹全局。不可稍涉迟缓。贾臻以本省藩司。自当就近会商袁甲三等拨兵协剿。胜保远在数千里外。岂能克期援救。殊属不知缓急。著即就现有兵力。并会商袁甲三派兵协剿。傥袁甲三有心膜视。即可据实揭参。该藩司另片奏、请饬催豫饷等语。著严树森无论何款。先行筹拨数万两。解赴颍州。其未解到以前。即由该藩司妥为筹济。毋令兵勇饥溃。傥颍郡有失。朕必重治其罪。决不宽贷。将此由六百里加紧各谕令知之。　　

○又谕、贾臻奏、发捻各逆趋扑颍郡。贼势猖獗。请饬催南北援军。兼程来颍一摺。僧格林沁与胜保方并力曹南捻股。未知能否克期殄除。酌量南下。贾臻所请饬催胜保、与其所派前队总兵成禄一军。兼程南向。现在曹南剿办。正当吃紧。该处为北路藩篱。所关尤钜。胜保之军。断不能全数即行。若如前奏。轻骑而南。或仅恃成禄所带一军。又恐不能制贼。万一稍有挫失。致堕北路兵威。甚为非策。本日业经先行寄谕官文等。迅筹拨兵救援。第恐发捻并力来犯。尚未免贼众兵单。著僧格林沁、胜保会合妥筹。现在曹南剿办。曾否廓清。前据毛昶熙奏、请兵移驻亳州。已交僧格林沁详细核议。是否可行。抑或于北路藩篱。独力担承。使胜保能分身南下。于剿办发捻机宜。能否确有把握。迅速相机筹办。总期南北兼权。毋致顾此失彼。方为妥善。并即确探颍郡情形。一并驰奏。将此由六百里各谕令知之。　　

○命贵州提督田兴恕毋庸兼署巡抚。赏粮储道韩超二品顶带。署巡抚。　　

○以安徽阜西剿捻获胜。赏通判莫嘉煦等蓝翎。余加衔升叙有差。　　

○丁丑。上诣观德殿几筵前供奠。　　

○谕内阁、僧格林沁奏、哲里木盟长责任紧要。不能兼顾。另行拟员请＜??闲＞一摺。僧格林沁住京年久。现在军营。恐贻误盟长事务。著照所请。所遗哲里木盟长员缺。著达尔汉亲王索特那木彭苏克捕授。　　

○谕议政王军机大臣等、袁甲三奏、办理定远善后。已有头绪。亟图联络楚师。规复庐郡。及捻股窜扰固镇。另股东窜。请饬僧格林沁等派队扼剿各摺片。捻首任柱等意在清淮。袁甲三已派将领渡浍扎营。惟兵勇分布要隘。不敷抽拨。如该逆果以另股东窜。则睢宿一带。处处空虚。甚为可虑。著田在田派拨马队。由北路确探进剿。以牵贼势。毋令匪踪肆行阑入。僧格林沁剿办曹州匪徒。能否抽拨兵勇。兼顾睢宿。著酌度办理。并著吴棠迅派劲旅。前赴桃源一带。择要扎营。以固清淮门户。至袁甲三驻临多年。专办捻匪。且兵勇不少。何以云抽拨甚难。意存推诿。殊属非是。著迅速添拨劲兵。层层布置。与田在田吴棠等派出之兵。联络声势。将败窜回圩贼匪。奋力剿除。毋任牵掣。昨据贾臻奏、颍郡危急情形。袁甲三本日奏报。仍未知贼匪欲犯颍州。临淮距颍郡不远。何以视同秦越。仍著懔遵前旨。与李世忠、贾臻会商援应。袁甲三惟当就现有兵力。酌量兼顾。不得专待客兵也。另摺奏、豫胜营勇粮不敷。请将月拨饷盐酌增一万包。自本年十一月为始等语。所筹自系实在情形。李世忠部下人数众多。而营饷久缺。岂能责其效力行闲。著吴棠按照所请。饬运司乔松年按月运解。毋得有名无实。以资接济。至此项饷盐。原系一时权宜之策。毋令扰累商民。是为至要。将此由六百里各谕令知之。　　

○又谕、前据贾臻奏、发捻各匪。扑犯颍郡。当经谕令官文等、拨兵由三河尖赴颍。以资援救。兹据袁甲三奏称、狗逆屡挫之后。其党皆思倒戈。庐州近城各练。亦皆愿奋力助剿。待时而动。上游苗练。探有句党攻颍之信。现在蒋凝学等由六安进攻寿州。多隆阿由舒城规取庐郡。事机所凑。未可多延时日各等语。粤逆困守庐州。势已穷蹙。现复句结捻匪。扑犯颍郡。未始非苗沛霖从中为之设策。现在贼中吴永璧等愿为内应。并倒戈杀贼。附城各圩。复愿助剿。著曾国藩饬令多隆阿迅速进兵。并密约袁甲三激励内应匪党、及各圩团练。克期举事。以期速复城池。毋稍观望。至该逆句结捻匪。扑扰颍州。凶焰甚炽。袁甲三未能越寿赴援。而贾臻复万不足恃。设有疏虞。为患非细。此股贼势较重。袁甲三豫备两路接应。共图埽荡。意在必得一统率楚军之大员前往。著官文、曾国藩酌量情形。一面添兵接应蒋凝学。一面商令李续宜亲行督剿。迅速出省。驰赴皖楚交界地方。躬亲调度。楚北巡抚。由官文等酌量派员。奏请暂署。官文等于皖事本无畛域。现在皖事较急于楚。谅不至有他诿也。至发捻各匪。窜颍即为窥豫之计。严树森于该省边防。谅有布置。惟近防不知远剿。即著该抚会同毛昶熙、调拨得力兵勇。派委得力大员统带。克日出境。会同楚皖各军。实力剿办。傥任贼众西趋。或致北犯。朕惟严树森是问。将此由六百里各谕令知之。　　

○又谕、骆秉章奏、石逆窜至湖南沅州麻阳等处。渐近川疆。请调劲旅。豫为布置一摺。刘岳昭一军。现在施南剿办来凤股匪。此军久经行阵。著官文、李续宜、毛鸿宾飞饬该员。即调全军。驰赴夔万一带。探贼所向。迎头扼截。并令与湖南官军。会合剿办。以期歼除巨憝。毋任再事蔓延。昨据毛鸿宾奏、饬刘岳昭分营由鹤峰州边界。进规来凤。即以兼顾永定龙山。如果石逆一股。势将合并。便可横出邀击。与湖南官军协剿等情。与骆秉章所奏。大意相同。惟该员所部。仅四千人。恐未能分营兼顾。现在贼势趋重何路。官文即饬该道由何路进剿。随同会商办理。毋得稍存畛域之见。致误事机。川省边防。仍著骆秉章妥为布置。将此由六百里各谕令知之。　　

○又谕、石达开垂涎川省已久。此次率众西趋。深虞阑入。现在该省兵力。专办李逆。难于分拨。虽已催刘岳昭前往截剿。尚虞单薄。著田兴恕即行挑选精锐兵勇五六千人。派令总兵沉宏富、刘义方、熊焕章管带。克日驰赴松桃铜仁一带。探明贼踪所向。会同刘岳昭迎头拦截。与湖南官兵实力击剿。务令就地歼除。毋任得入川境。其成应洪一军。仍遵前旨。饬赴会同助剿。在该大臣矢志公忠。谅能无分畛域。妥为调派。毋致迟缓。有误事机。韩超既经特＜??闲＞。务须实心任事。以期无负倚畀。此后该省军情。即著田兴恕、韩超会同奏报。除合省武职。本应归田兴恕节制外。其文职各员举劾。均著韩超核奏。各专责成。以免歧误。将此由六百里谕令知之。　　

○以太常寺卿左宗棠为浙江巡抚。　　

○改安徽巡抚彭玉麟为水师提督。调湖北巡抚李续宜为安徽巡抚。河南巡抚严树森为湖北巡抚。以河南布政使郑元善为巡抚。擢候补道张曜为布政使。　　

○调直隶通永镇总兵官伊绵阿为大名镇总兵官。正定镇总兵官阿麟保为通永镇总兵官。　　

○戊寅。孝庄文皇后忌辰。遣官祭昭西陵。　　

○谕内阁、宗人府、刑部奏、现审案内。牵涉职官。请解任归案质讯一摺。前因阿克达春之妻赵氏、呈控参领博铭阻挠袭职。当交宗人府会同刑部审办。并令博铭明白回奏。嗣因博铭所奏。情词闪烁。复谕该衙门再行严讯确情。据实具奏。兹据奏称。传到案内要证恒清。据供赵氏送给博铭钱文。系伊目睹。与赵氏原呈。并领催恒瑞所供。俱相吻合。而博铭回奏及所具亲供。迥不相符。若非该员到案质讯。不能定谳等语。镶黄旗蒙古副都统博铭、著暂行解任。交宗人府、刑部归案质讯。　　

○又谕、德全、廉兆纶奏、车户欠款甚钜。请旨惩办一摺。车户邢文富前因运米迟延。当交刑部讯办。兹据德全等奏、该车户从前长支掣欠。累万盈千。此次浮支银两。又不随时呈缴归款。实属任意亏欠。著步军统领衙门迅将邢文富家产。严密查抄备抵。以重库款而昭炯戒。　　

○又谕、薛焕奏、据报浙江省城失守。代遁瑞昌、王有龄奏摺等语。浙江省城被围。已逾两月。卒以粮尽援绝。被匪攻陷。览奏曷胜愤懑。闽浙总督庆端身任兼圻。迁延不进。以致杭城失陷。实属救援不力。庆端著即革职。暂留本任。仍责令带兵。迅图克复浙江失陷各城。以赎前愆。两江总督曾国藩有节制浙江全省之责。咎亦难辞。著交部议处。杭州将军瑞昌、浙江巡抚王有龄殉难情形。及在城文武下落。著曾国藩、庆端、左宗棠查明具奏。再降谕旨。补用总兵况文榜、记名总兵罗大春、吴再升、副将贵廷芳、陈步高等将弁。先后溃退。并著曾国藩、庆端查明。如有先期溃散情事。著即严参治罪。寻吏部议、曾国藩应比照城池失陷例降二级留任。从之。　　

○谕议政王军机大臣等、据宝鋆将毛昶熙寄伊信函呈览。均已阅悉。现已将严树森调补湖北巡抚。河南巡抚令郑元善补授矣。河南地处中州。值此多事之秋。全赖地方官绅。和衷商办。以御外患。乃据毛昶熙称、严树森于该学士兵饷。任意裁减。诸多掣肘。是官绅既已不和。据称与胜保龃龉。亦非曲在胜保。恐致贻误大局。郑元善经朕特＜??闲＞。谅不至如严树森之局度褊狭。惟该抚莅任伊始。于防剿诸务。尚资练习。毛昶熙久办军务。河南东面边防。是其专责。现当发捻各逆。麕聚窥伺。该学士务当激励兵练。实力防剿。使逆匪不敢正视归陈。方为无负委任。现在如何布置。并著即行驰奏。其河北及南路防剿事宜。该学士系帮办之员。亦应与郑元善会商妥办。不得稍涉推诿。至严树森办理诸务。既多未协。毛昶熙本应具摺奏闻。即著将信中所称各情。补行缮摺具奏。将此由六百里谕令知之。　　

○又谕、文煜奏、遵议防河事宜一摺。著照所议。所有联捷统带赴豫之大名备防兵一千名。著即行撤回直隶。并准其添募练勇一千五百名。并留防大名之天津镇兵一千名。共兵勇三千五百名。于开州东明长垣三属沿河要隘地方。分拨驻扎。均交大名道府统带。其应如何分拨。及随时变通之处。均责成该道府督同各该州县相机布置。常川驻防。武职自游击都司以下。均归调度。自此次议定章程之后。文煜务当督饬该道府实力筹防。毋稍松懈。傥有疏虞。惟该督是问。再有人奏、河闲各属骑马贼肆行抢掳。请饬大顺广道王榕吉驰赴该处。专司缉补等语。畿辅地方紧要。竟有骑马贼匪。白昼抢掠。尚复成何事体。著文煜严饬河闲任邱献县各该地方官认真缉捕。如敢任意疏纵。即著严行参办。至道员王榕吉、可否派赴河闲一带。专司缉捕。抑或拣派道府大员督办之处。均著文煜妥为筹办。原奏著钞给阅看。将此由四百里谕令知之。寻奏、王榕吉本管地方。办防紧要。未便派往。现委候补道振麟督办河间各属缉补。报闻。　　

○又谕、僧格林沁等奏、曹属会匪。渐次归正。现在分剿豫境窜匪南捻棍匪。筹议情形一摺。曹属会匪。叠经官军剿败。菏泽等处。俱无大股屯踞。是贼匪渐知归正。著即饬该地方官。将善后事宜。妥为办理。并摉查余匪。以绝根株。其南捻刘添详余匪、及汴塘贼圩、费县棍匪。亦经该大臣饬令西淩阿等分头剿办。著即饬令带兵各员。迅速进攻。次第埽荡。以便移师前进。毛昶熙请饬该大臣以重兵驻亳州。据云可以制其死命。事机万不可缓。是否可行。著该大臣迅速筹奏。将此由六百里谕令知之。　　

○又谕、据僧格林沁奏、该营马队。迄今半载。未发兵饷。步队亦积欠甚钜。饥寒交迫。各省解款。甚属寥寥。请饬直隶等省将积欠月饷。及指拨款项速解等语。僧格林沁一军。剿办山东捻土各匪。正当万分吃紧之时。若令停兵待饷。必至贻误事机。文煜等何得心存膜视。屡催罔应。置该营兵饷于不顾。著文煜、郑元善、英桂、各将积欠僧格林沁军营月饷。及指拨款项。懔遵前旨。陆续迅速筹解。源源接济。毋许再事稽延。傥仍前玩视。致误要需。惟该督等是问。将此由六百里各谕令知之。　　

○又谕、据胜保奏、拏获滋事练总甯左论。并访闻临邑县练长陈冠甲聚众抢掳。约期举事等语。甯左论戕害差弁。是否真心谋逆。思欲乘间起事。抑该弁有激变情事。陈冠甲杀害回民。是否彼此寻仇。互相斗杀。抑其中另有别情。文煜、谭廷襄、于所属地方。访闻易悉。著即密派员弁。前往确探。知照僧格林沁办理。傥胜保所奏属实。即著派兵分投捦拏。以靖地方。将此由六百里各谕令知之。　　

○又谕、庆端屡请援浙。迨闻浙报日警。犹复藉口北路吃紧。日事迁延。实属心存畏葸。现在浙省卒以待援不到。力竭城陷。著庆端迅即驰赴闽浙交界地方驻扎。并迅催曾元福所募台勇。即日内渡。并饬颜青云由海道赴援。乘该逆布置未定之时。迅图攻复省城及失陷各郡县。以赎前愆。傥敢仍前退缩。致误事机。朕必重治其罪。决不宽贷。左宗棠己授浙江巡抚。责无旁贷。刻下计已抵浙。著即会合闽师。分道进攻。毋令该逆久踞。曾国藩饬令鲍超进攻甯国。以便进规浙省。为左宗棠后路声援。此时贼中悍匪。麕聚杭城。苏常守御必懈。若能分兵直捣苏常。可由嘉湖以扼杭城之背。使该匪应接不暇。未始非出奇制胜之策。著曾国藩、薛焕酌度情形。妥筹办理。至贼匪攻陷杭城后。凶焰愈张。势将窥伺松沪。并拦截吴淞口。以断上海商民出入之路。逆情实为叵测。不可不防。著薛焕即饬曾秉忠等缓攻青浦。先因内防。滕嗣林所募楚勇。已经抵沪。即著妥为布置。以保完善之区。曾国荃募勇。曾否回营。并著曾国藩催令统带老勇八千人。赴沪助剿。即可防守上海。兼可乘虚袭攻青浦等处。为规复苏常之计。毋失事机。浙江溃军。航海退至吴淞口。著薛焕饬令防堵吴淞口参将张凤翔、将溃军船只。截留海口之外。查明妥为安插。毋使奸匪溷迹。将此由六百里加紧各谕令知之。　　

○以吏部左侍郎载龄、户部左侍郎文祥、充经筵讲官。　　

○礼部尚书朱嶟因病解职。命前任大学士祁□□隹冏□藻以大学士衔为礼部尚书。未到任前。以吏部左侍郎李菡兼署。　　

○改水师提督彭玉麟以兵部侍郎候补。　　

</div>
    <div class="pagination">
<a href="清实录同治朝实录_page25.html">上一页</a><span>...</span><a href="清实录同治朝实录_page21.html">21</a><a href="清实录同治朝实录_page22.html">22</a><a href="清实录同治朝实录_page23.html">23</a><a href="清实录同治朝实录_page24.html">24</a><a href="清实录同治朝实录_page25.html">25</a><span class="current-page">26</span><a href="清实录同治朝实录_page27.html">27</a><a href="清实录同治朝实录_page28.html">28</a><a href="清实录同治朝实录_page29.html">29</a><a href="清实录同治朝实录_page30.html">30</a><a href="清实录同治朝实录_page31.html">31</a><span>...</span><a href="清实录同治朝实录_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
