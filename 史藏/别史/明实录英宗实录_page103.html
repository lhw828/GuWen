<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 103 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 103 页/共 263 页</h1>
    <div class="content">　　○遣中官祭司户之神
　　○庚午以大祀  天地  上御奉天殿誓戒文武群臣致斋三日
　　○辛未升建州卫指挥使歹因哈为都指挥佥事指挥同知官八奴为指挥使正千户你哈并忽鲁爱卫副千户忽失八俱为指挥佥事四川目牙地面都指挥佥事思东哈儿蒙老疾命其子朵忙扑剌代之
　　○癸酉大祀  天地于南郊  上还谒  皇太后毕出御奉天殿文武群臣行庆成礼
　　○总督独石等处守备左都督杨洪有疾命医往疗之
　　○朵颜卫都指挥倒斤遣指挥郁兰泰宁卫都指挥纳哈出遣指挥口勘毛怜卫指挥色仲哥建州等卫指挥召乃纳等俱来朝贡马及貂鼠皮等物赐宴并彩币袭衣等物有差
　　○甲戌立春顺天府官进春  上御奉天殿受之文武百官行庆贺礼
　　○以大祀礼成  上御奉天殿大宴文武群臣及四夷朝使
　　○乙亥魏国公徐显宗卒显宗凤阳府凤阳县人中山武宁王达四世孙洪熙元年袭父钦爵至是卒讣闻命官赐祭有司营葬事
　　○命南京工部改造操江战快船五百余艘从守备丰城侯李贤言旧船损敝也
　　○代府长史司左长史李洪奏代王桂薨逝本国山川社稷等神春祭在迩欲令代世孙仕壥主祭从之
　　○骁骑右等卫带俸副千户马青等奉使瓦剌回还赏钞锭彩币表里有差
　　○丙子郑世子祁锳奏选到民人巫喆女为新平王祁锐妃迎取入府习礼既而长史司启本女乃军匠均儿妻万氏所生周岁母殁为喆妻任氏收养难册为妃乞另选从之
　　○户部奏四川泸州并江安合江二县正统九年奏旱已经三司覆视其税粮六万二千二百七十石有奇例当蠲免其纳溪县当时未奏旱今有司亦欲免其租税当论以法上曰凶年蠲税朝廷仁民之意也惟在事核而无伪尔已奏闻覆视者免之未奏闻者令巡按御史覆视以闻有司姑置勿问　　○云南鹤庆军民府知府林遒节奏所辖诸州多土官其见任者家僮庄户动计数百不供租赋放逸为非请依品级量免数丁其余悉入编氓俾供徭役下可以纾百姓之力上可消不虞之患事下三司议四品以上宜免十六丁五品六品免十二丁七品以下递减二丁其余悉入编氓  上曰所议良是然处置须安详务俾夷民得所不致惊疑敢有托事侵扰者罪之
　　○爪哇国办事八智李斌奏蒙本国王遣来朝贡被已故使臣陈麻勿将智斌及通事柰霭等铜钱锡蜡拘占及欲自备船回国  上命移文广东三司拘陈麻勿家属验实追还其回国船听自备
　　○丁丑四川杂谷安抚司加撒等寨向化番僧加藏等来朝贡马及明铁甲赐宴并彩币僧衣等物
　　○戊寅上元节宴文武百官赐假十日○巡按四川监察御史严颐奏镇守松潘等处指挥佥事王杲擅役军造私室占种人田园又与都指挥佥事高广坐视番人杀虏官军弗即率兵剿捕请置诸法  上曰杲等法本难恕第有事之秋姑识之再犯重罪不宥颐又奏叠溪千户李荣招抚黑水等处番人妄报擒贼有功得升指挥佥事罪应赎绞复职  上曰荣奸诈至此处之常律何以警众杖一百发戍松潘边卫立功再犯处死
　　○上御奉天门谓工部臣曰官民服饰皆有定制今闻有僣用织绣蟒龙飞鱼斗牛及违禁花样者尔工部其通谕之此后敢有仍蹈前非者工匠处斩家口发充边军服用之人亦重罪不宥
　　○提督松潘兵备右佥都御史寇深言四川抵松潘路皆临河倚山山高水急乞敕四川有司委官督夫积木修桥凿石广路务在坚致平坦为长久计庶军马得以并进粮夫永无疏虞从之
　　○己卯乌思藏答隆地面剌麻赏初坚锉巴藏卜等遣番僧奏称宣德年间遣来使臣国师哈力麻指挥必力工等三百余人分住于丹的寺等处被达贼阻杀至今未回乞遣军马开通道路护送  上从之仍谕礼部宣德年间乌思藏来朝使臣亦有在河州居住年久家业已成不愿回者今若一概逼迫出境恐致失所其领镇守西宁都指挥佥事汪清同该卫官体勘见在人数并各人实情其愿回者量拨人马护送出境听其自回仍严戒饬护送人在途不许生事扰害有失远人之心
　　○赐迤北瓦剌等处脱脱不花王朝贡使臣孛端也先使臣把伯回回阿□锁鲁檀等男妇一十一百六十五人宴于礼部
　　○庚辰升兀良哈台使臣指挥佥事阿撒为指挥同知命辽东自在州故指挥同知咬哈侄王槟指挥佥事伯颜卜花孙锁住哈答子卜阿兀卜花侄脱火奴哈留塔子速合赛因塔弟京儿奴哈当哈子马玉塞伯侄伯家者得温子王胜泼皮子富常奴尹出哥子添保阿卜哥子者英哥别里哥子官保俱袭职安乐州指挥佥事若失帖木子管子代职
　　○设山东兖州府曹州税课局
　　○兵部尚书邝野等奏瓦剌虏酋也先自其父脱欢时吞并阿鲁台部落益以强大而西北一带戎夷被其驱胁无不服从惟元良哈三卫不服也先又亲率人马分道掩杀自此北漠东西万里无敢与之抗者前年也先尝欲俟我边将送彼使臣出境乘间抢杀及分遣人马于甘肃宁夏等处约期入寇仰赖  皇上深烛其奸豫敕沿边严备又命定西侯蒋贵等统率精兵巡边备之其计不行今也先率其丑类远离巢穴来边窥探烟火不绝乞敕在京各营拣选精壮军马各数万令智勇头目分投管领整点军装器械于虏使起程之日命将统领往宣府大同两处驻操壮我边军勇敢之气消彼虏贼觊觎之心又京师官军为因修城摘拨二万人工作已一年之上宜令休息养锐遇警调用  上曰已敕大同总兵镇守官整兵护送使臣又命沿边操兵堤备在京军马且俱不动只令大头目用心提督务要马匹膘壮器械齐整果边陲有警相机调遣修城军该管头目加意抚恤不许私役俟城完即令休息辛巳镇守延绥等处都督佥事王祯奏协同守备署都督佥事王斌不应将已归并宁塞等营舍人尽调安边营又占留应归并榆林庄等寨舍人跟随不放回操备  上命兵部移文协赞军务右佥都御史马恭覆实以闻恭言祯所奏虽当缘祯与斌各挟私忿俱宜问罪  上曰朝廷深虑虏寇累敕边将整兵堤备祯等全不为意却因微事忿争讦奏论罪本难容但守边紧要姑置不问今后再不改过及遇警不相策应俱处死不宥
　　○江西布政司奏所辖赣州等七府十六县去春淫雨江涨田禾渰没其应输南京税粮乞折银运赴京库从之
　　○夜月犯木星
　　○壬午瓦剌也先诱麻亦哈等处地面头目阿剌答瓦米儿咱遣使臣赛亦打力等来朝贡玉石五百四十斤有司验俱不堪却之赛亦打力乞怜  上命收之减半价给赏○工部尚书王卺以年至七十乞致仕  上察其精力未衰仍留莅事
　　○光禄寺少卿高寅丁父忧掌光禄寺事户部左侍郎柰亨等奏乞夺情视事从之
　　○癸未升建州卫都  事李满住为都督同知毛怜卫指挥同知劄剌答为指挥使指挥佥事塞住哥弗羊俱为指挥同知命故指挥同知牙失哈子卜儿哈指挥佥事阿兰孙欢必根帖木子斡朵果俱袭职
　　○巡按云南监察御史叚信奏湖广贵州云南等处哨堡官旗率不用心以致军士在逃器械不备倘有不测何以救应宜敕各处总兵参将等官严加禁约仍令都察院转行各处巡按御史及按察司分巡等官点视提督如有仍蹈前非执问如律从之
　　○甲申设云南临安府宁州医学置典科一员
　　○封魏国公徐显宗妻沐氏为夫人给赐诰命　○提督辽东军务左副都御史王翱奏近者备边官军蒙赏银两而辽东安乐自在二州寄住达官人等不与乞如例给赐从之
　　○免直隶顺德府并武定守御千户所被灾粮一千二百余石草一万五千七百余束
　　○四川重庆府奏去岁夏旱田禾枯槁租税无徵  上命户部覆视以闻
　　○乙酉镇守狭西右都御史王文奏臣奉敕与右都御史陈镒以时更代镇守今臣已经一载镒当来代  上命踰二载以闻
　　○大同总兵官武进伯朱冕奏去冬奉敕拣选屯军教习征战今东作将兴不能屯种请蠲其屯粮专务战守事下户部以为且耕且守古今通制宜令春屯田冬守边  上曰既资其力当＜宀十见＞其税宜从冕请屯田别授有力之家俾足边饷时都督杨洪亦以为请从之
　　○丙戌命都督佥事方瑛充参将协同黔国公沐斌整饬云南兵备
　　○宥镇守山西太监郭敬罪初敬部下军王兴欲以盔甲易外夷马被军赵真白其事敬衔真欲执之为真所奏巡按监察御史周纪劾敬弗严关防以致部属违法反衔白之者宜讯其故  上特宥敬但命法司录状示之
　　○南京兵部右侍郎李郁卒郁字文烨河南洛阳县人由洪武丙子乡荐授四川卭县学训导秩满超迁工科给事中举正驳违无所顾忌坐事谪戍五载朝廷方有营建将取材于巴蜀廷臣以郁荐起抡采有方应期而集洪熙改元转礼科给事中寻迁光禄寺丞复出为长沙知府赐玺书便宜行事宣德八年召还升行在兵部右侍郎又二年奉命镇守山东无几持节使交阯封王还理部事正统丁巳丁内艰服阕调南京兵部右侍郎至是以疾卒遣官谕祭命有司营葬事郁有才智临事明决多历世故乡之后进自谓不及云
　　○戊子给靖江王府镇国中尉相安岁禄四百石米钞中半支给
　　○迤北瓦剌使臣孛端把伯等还陛辞  上赐以敕书仍遣正使马云马青副使周洪赍彩叚等物赐其可汗并太师也先等
　　○吏部言巡按福建监察御史等官陈永等考察泉州府推官费谨老疾不能任事而谨自诉精力未衰问理刑狱亦无淹滞当永按临之时偶染瘴毒成疾已医治痊复本部移文会勘如谨所诉宜令复职从之
　　○己丑襄陵王冲炑奏以子女成婚兼赐岁禄欲偕诸子来谢  上以道途跋涉复书止之
　　○庚寅升太仆寺少卿崔奎为本寺卿奎九年考满吏部言其年八十三岁精力衰迈当致仕奎自陈  太宗靖难之时守城有功故升之仍留视事
　　○增置宁夏中卫黄河南岸及银定泉麦垛山墩台三座命有力余丁代屯军守哨从左参将都指挥使丁信奏请也
　　○辛卯命致仕按察使柯暹为云南按察使
　　○直隶保定府庆都县奏去春民饥发廪赈济例应秋成抵斗偿官然岁入不丰民多逋负请俟今秋责偿从之
　　○命湖广九溪卫桑植安抚司安抚向思富孙永政袭职
　　○壬辰礼部左侍郎兼翰林院侍讲学士王英九年任满  上命复职
　明英宗睿皇帝实录卷之一百五十
　　正统十二年二月癸巳朔设狭西布政司广武仓
　　○减京城并通州店房税钞先是以钞法不通凡店房计间月税钞五百贯后减至一百贯五十文至是民言钞贵遂减至四十贯
　　○户部奏直隶淮安府水陆通便商贾日增而其课钞之入仍旧请遣官乘传赴彼督同府县并税课司官收受一岁视其所增定为常税从之
　　○太仆寺卿吴敬以疾乞还乡医治从之
　　○甲午设湖广铜鼓卫儒学置教授一员训导二员
　　○免四川重庆卫被灾屯田子粒一万三千二百余石
　　○辽东总兵官都督同知曹义奏京卫调来操备官军指挥王贵等四十六人轮班回卫取讨军装一向在家延住乞敕兵部行查违限一次者止角□羊正身二次者连家小起角□羊到日总兵等官杖之一百将二次者注调开原铁岭极边卫分守墎哨了庶警将来从之
　　○乙未  皇太后圣节  上率亲王上寿免命妇朝贺赐文武百官宴
　　○湖广都布按三司等衙门先是皆毁于火至是  上命建之仍以湖广频岁旱涝命所司量其缓急务从省约毋为民扰
　　○礼部奏各处土官衙门岁进马存留给军今贵州等布政司土官每岁故将矮小老弱马呈送给军以致瘦损倒死令军买补宜通行禁约今后务要拣选进贡待积有二千余匹镇守总兵官会同三司办验毛齿等第具奏给军从之
　　○巡抚大同宣府右副都御史罗亨信等奏达贼也先自去年秋抢掳兀良哈得志回还累来窥探不绝料必劄驻不远决有伺隙为患之意臣等深虑大同左右参将分守东西二路所统军马数少乞将山西河南操备下班官军暂留堤备遇警分遣二路并力杀贼俟二月终无声息放回  上曰所言甚善其已回还去远者勿追
　　○增置大同猪儿洼屯堡从总兵官武进伯朱冕等奏请也
　　○丙申升乌思藏头目劄失坚锉藏卜为都指挥佥事建州卫指挥佥事阿失塔纳速都列俱为指挥同知命故指挥同知兀儿帖木子亦领哈咬纳子张八指挥佥事迭卜弟忒失伯速子阿卜黄罕塔子答出俱袭职
　　○敕谕福余卫都指挥同知安出泰宁卫都指挥同知隔干帖木儿朵颜卫都指挥同知朵罗干等曰比闻尔等为瓦剌所侵掠朕甚悯之盖尔部属或有私与往来交通者屡敕尔等禁约率不经心今被其害实所自取自今宜戒饬部属毋听其诱惑致祸或有警急声息星驰奏报今赐尔等及大小头目织金袭衣彩币表里分命来使脱木儿等赍与至可领也○丁酉释奠先师孔子遣户部右侍郎兼翰林院学士陈循行礼
　　○敕谕云南陇川宣抚司宣抚恭项并男长官忝立曰比者总兵等官奏尔与百夫长刀木立互相讎杀人民怀怨谋欲害尔父子朕特命总兵官迁尔于云南俾不失所及遣官往陇川起取尔家属完聚待其宁靖加恩处置为恶之人必治以法尔父子宜体朕悯恤之意毋怀疑惧
　　○戊戌祭  大社  大稷
　　○遣顺天府官祭先农之神
　　○韩王范土□卬奏已受册封欲偕子徵钋来谢  上以远道跋涉复书止之
　　○升翰林院侍读陈询为本院侍讲学士以九载秩满也
　　○复除翰林院编修黄谏以丁忧服阕也
　　○命山东莱州府掖县户口食盐米折收绵布从民请也
　　○监察御史蔡愈济韩雍奏释奠先师孔子臣等监礼见坐堂监生不下四千余人比至行礼不过三百余人而西庑分献官却与尚书都御史并列皆由祭酒李时勉老病不出司业赵琬学规不严所致监丞潘洪并六堂教官俱合究问
　　○上曰礼莫大于祭今祭祀不敬俱当惩治但念师道所系姑宥之如再犯必罪不宥
　　○迤西回回迭力必失随瓦剌使臣入贡既还至榆河驿逃归愿在京居住  上命为头目给钞布袭衣柴米房屋
　　○己亥直隶大名府知府李辂九载任满属民赴巡按监察御史处告留辂寻丁忧属民又赴京奏留从之
　　○命目牙地面都指挥佥事思东哈儿蒙子朵忙扑剌袭职
　　○云南金齿军民指挥使司永平县土官县丞马震奏本县地居边境诸种夷民刀耕火种先被本司官舍旗军倚势骚扰逼民逃窜近又被附近永平千户所官舍旗军放债取利准折子女田产又经过官军需索赀物稍有不从辄遭荼毒夷民愈贫实为大患乞将本县径隶布政司管辖  上命都察院出榜通行云南土官衙门禁约及行巡按御史并按察司廉其扰害者擒治如律其欲以县径隶布政司不允
　　○命狭西庄浪卫故土官指挥同知鲁失加子鉴袭父职管领土达官军操备
　　○庚子以柰鐄为中书舍人鐄掌光禄寺事户部左侍郎亨之子亨为鐄营求写诰三年援例出身故有是命
　　○命直隶大名府大名县县丞王璘复任先是璘职专抚民有惠政后以冗员取回至是本县缺管马县丞民诣阙奏保之故有是命
　　○裁省湖广沔阳州官港湖等八河泊所其课钞并入附近直步湖等河泊所管办从右布政使蹇贤奏请也
　　○参赞甘肃军务右副都御史曹翼奏甘肃地临极边旧制外夷使臣朝贡就彼筵宴用度不敷靠损军民礼部议今后使臣宜量其多寡寡则宴于甘肃多则宴于狭西布政司从之
　　○辛丑四川松潘卫白马路长官司头目吉笑等贡马赐以彩币
　　○壬寅敕谕府军前卫指挥孙继宗及其弟绍宗显宗续宗纯宗曰尔等皆朕外亲爰自  先朝以来洊膺显爵正当修身慎行表励宗族用保终誉迩者尔族人孙奉祖父子屡恃恩玩法恣肆凶暴欧人致死法司鞫问明白请处以重法朕念  圣母皇太后在上特推恩屈法宽贷姑令从戍边卫俾其追悔自新用盖前罪朕尝观前代外戚族属子弟凭藉声势肆为暴横卒致祸败历历可鉴况我  祖宗法度严明善者必褒恶者必罚尤非前代可比尔等自今宜洗心改虑务守礼分诫约族属毋仍纵肆庶几永保爵禄副朕亲亲之意
　　○命河南故都指挥同知毛礼子续袭为指挥同知○改贵州新添清平兴隆威清平坝安庄乌撒赤水八卫仓俱隶布政使司从巡按监察御史虞祯奏请也
　　○癸卯狭西岷州卫石崖寺剌麻桑劄云南顺宁府故土官正千户阿都思男阿曰等贡马及佛像舍利子赐钞币有差
　　○辽东总兵官都督同知曹义等奏虏寇也先离辽东不远恐乘隙为患臣以广宁系总兵官镇守紧急去处军马数少宜于各卫余丁屯军内精拣二千人于广宁操备给与马匹从之
　　○甲辰琉球国中山王尚忠遣使臣程安奉表来朝贡马及方物赐宴并赐彩币袭衣等物有差
　　○升福建汀州府经历王得仁为本府推官得仁廉能勤恕先以九年考满所属军民千余人保留复任升正七品俸至是又千余人告乞升秩故有是命
　　○改广西庆远府荔波县隶本府南丹州从巡按监察御史万节奏请也
　　○锦衣卫致仕通事都指挥同知李诚哈只卒遣官致祭命有司营葬
　　○先是四川马湖府泥溪长官司长官王嵩奏强贼行劫为民人王弼捕获乞于悔泥溪设巡检司以弼为巡检从之至是本府通事何良等奏悔泥溪非关隘之处弼乃嵩之弟嵩朦胧奏请冒受官职下巡按御史等官会勘如良等所奏命革去巡检司执嵩等治之
　　○乙巳镇守狭西兴安侯徐亨等奏比者户部议欲依永乐间例增各处市廛商贾课钞其税课司局衙门已革罢者又复增设臣等切惟狭西屡岁用兵饥馑相仍荷朝廷蠲租税停科徵发仓廪济饥困民始苏息今欲增税则视昔为加四倍民何能堪且司局复设徒为扰民事下户部尚书王佐等固执前议亨言遂寝
　　○丙午通政使司右参议张隆乞致仕从之隆浙江西安县人由监生授工部主事历升右通政总督永平山海等处粮草坐事左迁右参议为人廉介吏民畏惮然用刑太重尝杖小吏致死朝廷逮治之隆徒步就系囊橐萧然至是年七十一致仕
　　○丁未遣顺天府官祭宋丞相文天祥
　　○升户科右给事中李素为本科都给事中素九年考满自陈母老乞留本科办事以便侍养吏部以言故有是命
　　○命故后军都督同知李通子信袭为羽林前卫指挥使
　　○升直隶淮安府清河县主簿王良为本府桃源县知县先是良以本府知府杨理奏保才优而勤堪任知县吏部移文巡抚侍郎薛希琏巡按御史周济廉之果实故有是命
　　○设广西思恩军民府儒学置教授一员训道四员从本府奏请也
　　○给龙门卫马六百匹直隶密云中等卫马六百五十七匹
</div>
    <div class="pagination">
<a href="明实录英宗实录_page102.html">上一页</a><span>...</span><a href="明实录英宗实录_page98.html">98</a><a href="明实录英宗实录_page99.html">99</a><a href="明实录英宗实录_page100.html">100</a><a href="明实录英宗实录_page101.html">101</a><a href="明实录英宗实录_page102.html">102</a><span class="current-page">103</span><a href="明实录英宗实录_page104.html">104</a><a href="明实录英宗实录_page105.html">105</a><a href="明实录英宗实录_page106.html">106</a><a href="明实录英宗实录_page107.html">107</a><a href="明实录英宗实录_page108.html">108</a><span>...</span><a href="明实录英宗实录_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
