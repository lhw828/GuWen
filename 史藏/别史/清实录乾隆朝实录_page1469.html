<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1469 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1469 页/共 1860 页
  </h1>
  <div class="content">
   ○谕军机大臣、此时逆回势已穷蹙。止须痛加搜剿。诸事易于办理。所有火器营兵二千名。昨已降旨停止派往。其健锐营兵二千名内。尚有五百名未经起程现在亦经停止。至于已去之一千五百名。和珅于行抵西安时。谅已知其大概。或告知毕沅。令其暂行停住西安听候调用。或约料无须此项京兵。即可一面奏闻。一面令其回京。其海兰察额森特及乾清门侍卫等。本为带兵打仗派往。若京兵已停其赴甘。和珅或留一二人听用。或令伊等一并回京皆可。至所有派往大员亦不必全令驰赴。著传旨令李侍尧回京。候朕另降谕旨。农起、亦著即回京陛辞。仍回安徽巡抚之任。再前此派往之京察一等记名司员李炤等六员。到甘后、并著和珅勒尔谨毕沅商酌。如两省内。有须用道府人员。即可酌留补用或不必全留。或竟可无需俱令和珅与两省督抚酌量办理。至此案起衅根由。勒尔谨并未明晰奏及。已谕和珅等到彼查究。务将实在情节。彻底根求。其应参奏者。俟查参到日再定至勒尔谨养痈贻害。咎实难辞。但此时断不宜遽行更换总督。以致贼众易生轻玩。著和珅到甘后。面传谕旨。令其知朕此意更加黾勉。　　

○又谕、前据王廷赞奏、逆匪围逼兰州。兼为索取新教主马明心等语。马明心、既据王廷赞奏摺内。称为新教之主。何以勒尔谨又奏、苏四十三为首犯。若系同教。不应有两教主。若分新旧教。则素有嫌隙马明心羁禁在省。苏四十三等自当悦服。何复藉称索取直犯兰州。其情节殊不可解。至河州循化厅等处回众。共有若干种类。其中有无当差食粮之人。著和珅于到甘省时。会同勒尔谨、详悉查明覆奏。　　

○又谕曰、西宁镇总兵员缺。著贡楚达尔补授。黄大谋、俟有内地总兵缺出。另行简用。　　

○又谕曰、原任布政使德文。著授为领队大臣。前赴和阗。更换德风。　　

○又谕、现在理藩院堂官出差者甚多。著德勒克、暂署理藩院侍郎事务。　　

○以甘肃凉州副都统图桑阿、正蓝旗汉军副都统黄检、对调。　　

○壬子。谕、据尚安奏、派往甘肃剿捕逆回之西安满汉官兵二千六百名。已先后分起行走随禀明抚臣。驰赴陕甘交界处所。督饬备办。并驰至甘肃首站泾州。截留直隶解甘饷银酌量应用等语。览奏深为欣慰前因甘省急需干员办事。巳传谕尚安。令其驰往该处。帮同料理、今伊于未奉谕旨之前。即先起程前往。正与朕前旨相合。且一切经理妥协。甚属可嘉尚安、著交部议叙。　　

○又谕、此次派出官员兵丁等赏项。谅多巳置备行装。若一时令其缴还。恐伊等力有不能。所有未经起程之官员兵丁。著照部议。分作两年扣还。其已经起程、续奉彻回者。著加恩赏给一半。以示体恤。　　

○陕甘总督勒尔谨、甘肃提督仁和奏、逆回苏四十三等。由河州山僻小路。潜至省城附郭一带。放火抢夺。因官弁兵丁防守严密。退占离省数里之山梁。形势甚为险峻。必须四面围剿。所调各路官兵。计三四日已可齐集。惟有悉心筹酌。以期一鼓歼擒、得旨此时贼匪既经占据山梁。必当厚集兵力。同时并进。迅就歼擒。方为妥善。勒尔谨等所称。三四日内。各路调兵到齐会剿。自应如此办理。所有伍弥泰、马彪、带往之西安满汉官兵。此时谅亦全到。如已能将逆匪剿洗净尽。固属甚善。否则将留驻西安听调之京兵一千五百名。径令直抵甘肃。会同围剿。则声势更大。尤可一鼓成擒。再本日和珅奏到途次檄令伍弥泰等先行筹办一摺。目今光景。办理似为较易。但和珅此时仍须迅速前往。会同办理。即阿桂亦仍著前往督办。不必即回京。毕沅在西安。得信较近。京兵到陕时。如甘省尚未蒇事。即令速往。再现在所获人犯。及陆续擒获者。应严密押解省城。监禁审讯。俟阿桂和珅到彼覆审后。将首夥要犯。严加锁金□靠。派委乾清门巴图鲁侍卫等。押赴热河。照从前拏获王伦案内逆犯办理。俾众共知儆戒。至马明心一犯。据王廷赞奏称本系安定回民。则此案中、必有民人中素常为匪者、为之主谋煽惑并著阿桂、和珅勒尔谨等确实严查覆奏。　　

○癸丑谕军机大臣曰、马彪奏、初二日已驰抵兰州现在公同商酌追剿等语。此时各路所调兵丁。谅已陆续到齐。自应遵照历次所降谕旨。妥协筹办。至前此因未见勒尔谨奏报。恐有阻隔。而和珅又未能刻即到彼。是以传谕伍弥泰。令其筹办一切。原因彼时无人料理起见。令勒尔谨既到兰州。而和珅又趱程前进。所有调度官兵。及军需粮饷各事宜。自应仍令勒尔谨经理。一俟阿桂、和珅到彼。即会同商办。伍弥泰仍止专司领兵剿贼。俾事权归一。办理方有章程。再兰州城外关厢。曾被贼焚烧。河州亦曾被贼占扰。该处居民。自不免为所蹂躏。不可不加意抚恤。著传谕阿桂、和珅。即会同勒尔谨。将实在情形若何。应如何优恤之处。详悉查明具奏。候朕加恩。又本日总兵周鼎奏、带领官兵一千名、于初一日、兼程前往。会同剿捕该镇既系奉调前往。自应在彼协同剿贼。听候和珅等调遣。一俟剿洗事毕。即同各路镇将等彻回本任。　　

○甲寅。署陕西巡抚毕沅奏、逆回据省城龙尾山梁华林寺。不过千余人兰州各路兵丁。共到三千余名将军伍弥泰、初八抵兰州都统萨炳阿、带满兵一千六百名。接续全到现派潼关协副将马镇国。带兵三百名。接济马彪。督臣所派河西各路官兵。想陆续至兰兵力渐厚省城断无意外之虑。至狄道与河州兰州之间。东通巩秦。恐贼匪从大路窜出。该州仅有兵二百名。甚为单薄。已飞催兴汉镇臣三德。带兵五百名。前赴狄道。兼截贼匪归路。得旨所办甚属可嘉。至贼匪仅止千余。不过釜底游魂。苟延残喘。陕甘两省兵丁到齐无难一鼓聚歼。京兵竟可无须前进。此时毕沅备而不用亦可。至四川所调之兵。谅亦无需。但现在既已起程。且不饬令停止。著传谕勒尔谨如贼匪业已剿净。亦即知会特成额文绶并一面饬知领队官员。停其前往。　　

○予故喀尔喀多罗贝勒拉旺多尔济。祭如例旌表守正捐躯直隶藁城县民成武妻陈氏。　　

○乙卯谕、阅勒尔谨节次奏报逆贼情形。俱系乌合之众。业已击败。窜入一小山则兰州附近之兵。尽可剿灭。所有京师劲旅。竟无庸遣往。舒亮所领第三队兵一千五百名。去尚未远著舒亮即带领回京。　　

○丙辰。谕、据马彪奏、甘肃各路调派之兵。并西安满汉各营兵。现在陆续到齐等语。该处所调兵丁已及一万。而逆匪不过千余。自应即时分头围剿一鼓歼擒。前据勒尔谨初二日所发摺内。称三四日即可办理。今马彪之摺。系初六日所发何以尚未见勒尔谨等奏报剿贼之事。此时兵已厚集。更将何待。著传谕勒尔谨。即将剿灭逆匪情形。迅速驰奏至贼匪占据龙尾山梁华林寺。从何处得有口食。此时官兵自必将贼围住。其施放枪炮之火药。又从何处得来贼人马匹约有若干。向何处抢掠。均著勒尔谨、仁和详查覆奏实授阎正祥、为江南寿春镇总兵。　　

○缓徵直隶天津、青县、二县、严镇兴国富国丰财、芦台、五场乾隆四十五年水灾灶地额赋有差。　　

○丁巳。谕曰莽古赉、以伊前后派兵一千名。请给治装银两。引户部议奏国泰所定之例。琐屑条列。由驿驰奏。莽古赉、于此等细事。过于留意则紧要事件。必致贻误、何不晓事一至于此。莽古赉、系宁夏将军。若将兰州之事。如何用兵如何剿灭之处熟筹具奏。庶不负将军之任。至兵丁应得之项。自宜照例报部核销。如恐部议不准。以致驳回。著落伊等赔补。又有几何。即使部议赔补。有应宽免者。朕必加恩豁免。又有何恐惧。妄列条款。竟似一紧要事件具奏耶。著严行申饬　　

○谕军机大臣、据英廉奏、查办尹嘉铨所著各书内。有近圣编四本据尹嘉铨供、此书是在山东藩司任内纂的。有汶上彭知县看见。带到苏州去刻等语。尹嘉铨所著各书。种种狂妄迂谬。不可枚举现交军机大臣等重复校勘加签进呈。至其所著近圣编一书现在伊家内搜查。并无此种书籍。业据尹嘉铨供出。此书系汶上县彭知县。带到苏州刊刻刷样寄伊核对。则此书自然刷印流传。著传谕闵鹗元。即派员查明。彭知县家内、并书坊刻字店。起出此书板片。并讯明该员家属。有无刷印流传之本。及坊间书贾刊刷印行之处。并著出示晓谕。一体查明缴销。委员解京。　　

○陕甘总督勒尔谨、甘肃提督仁和、西安提督马彪奏、臣等先后抵兰。打仗数次贼据南山。各路汉土官兵一二日内。均可齐集。肃州镇属、及陕西提属官兵亦将次可到。定期初八日进兵围剿至逆回起衅根由缘撒拉尔俗习回教。新教欲另立一门令旧教顺从旧教不服。以致互相争杀现在所调循化土兵。即系旧教番回。臣勒尔谨前在狄道。与臬司福崧详加筹酌。密饬循化文武各员妥为驾驭。俾其奋勇出力以公报私得旨。本日勒尔谨奏、新旧教情形。始略有端绪。至令两教互相攻杀以破其势。朕于事发之初。即早经降旨。今勒尔谨称、前在狄道与福崧商酌。令旧教土兵。奋勇出力。以公报私所办尚是。但勒尔谨未必能见及此。或出自福崧之赞画。至贼人占据山梁。多至十数日。何从得有口食。且大兵既经各路堵截。又往何处抢掠。俱著查明覆奏。总之此案起衅实在情形。勒尔谨如何办理不善。致酿事端。其被扰之地方。应如何加恩。务须彻底详查逐一妥办。具奏请旨。至所称各属官兵将次到兰。定期于初八日进兵。擒剿贼匪。自应如此迅速办理。朕盼望灭贼之信甚切。该督务须速行具奏。不得仍前迟缓。致廑悬注。　　

○戊午。吏部奏外省因公挂误降革留任各员。上年恩诏开复其中督抚藩臬大员应请旨者。迄今各省尚未全行册报到部。请将已册送各员。先行题请。未到各员。行文该省。统以奉文日起。限三个月。逾限、题请销除。仍将迟延之处。随本议处。四品以下官。照此办理从之。　　

○旌表守正捐躯直隶某县民许霳年妻卢氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百二十八



大清高宗法天隆运至诚先觉体元立极敷文奋武孝慈神圣纯皇帝实录卷之一千一百二十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年辛丑四月。己未谕曰、勒尔谨奏、逆回占据河州时将监犯全行放脱。现在各犯俱已自行投到。仍行监禁等语。贼匪敢于纵脱狱囚。实属死有余辜。至该监犯等。于被放之后。并不为贼胁从自行投到。尚知畏法。著加恩交该督查明。概予宽减发落。以示劝励　　

○谕军机大臣、前此派往京兵。早有谕旨彻回本日勒尔谨等奏、将宁夏四川兵停止。所办尚是但贼既据险自守。又放火何为若云以放火为抢掠之计则此时官兵四面围困。贼人又从何处抢掠。所奏甚不明晰著和珅详查覆奏。现又据阿桂、和珅奏称。十一日先后俱到临潼。公同商酌一切事宜和珅并留泰斐英阿福宁阿尔都以备差委。仍即星夜兼程前进等语。泰斐英阿等前已有旨。令其押解逆犯进京。和珅所办甚是。至阿桂此时途次。只须缓程前进。再行候旨　　

○又谕、据特成额等奏、现调川兵一二千名飞赴巩秦一带协剿等语。此项官兵前经传谕该督文绶。饬令停止特成额等此奏。想未接到停止之信。故仍照前旨启程。今既据伍弥泰勒尔谨等奏称。贼仅据险自守不日即可剿除并已行文停止川兵。此项官兵自当彻回本营归伍。倘阿桂和珅到甘后。相度机宜尚有须用川兵之处。再候降旨遵行庚申孝端文皇后忌辰。遣官祭昭陵。　　

○谕曰、尹嘉铨由落第举人用为部属。洊历藩司内擢京卿。因其年老无用准予原品休致。伊父子两世受恩理应感激。安静居乡以终天年乃今春行在竟敢令伊子赍摺为伊父尹会一请谥又不亲来乞恩。即应治罪因念其为父私情姑从宽免已于摺内批谕。及披阅次摺又为其父请祀孔庙则更肆无忌惮。罪不可逭。因降旨将伊拏交刑部治罪。并查伊家有无狂悖不法字迹随据英廉袁守侗。于伊京寓及本籍查伊所著各书。则其中狂妄悖谬之处不可枚举而其尤甚者。如朋党为自古大患我皇考世宗宪皇帝御制朋党论。为世道人心计。明切训谕。乃尹嘉铨竟有朋党之说起而父师之教衰。君亦安能独尊于上哉之、古来以讲学为名。致开朋党之渐如明季东林诸人讲学。以致国是日非可为鉴戒。乃尹嘉铨反以朋党为是。颠倒是非显悖圣制诚不知是何肺肠。且其书又有为帝者师之句则竟俨然以师傅自居无论君臣大义。不应如此妄语。即以学问而论内外臣工。各有公论。尹嘉铨能为朕师傅否昔韩愈尚言。自度若世无孔子。不应在弟子之列尹嘉铨将以朕为何如主耶。又其书有名臣言行录一编。将本朝大臣。如高士奇高其位蒋廷锡鄂尔泰、张廷玉史贻直等。悉行胪列无论此诸臣居心行事。不能及古名臣。且以本朝之人标榜当代人物。将来伊等子孙。恩怨即从此起门户亦且渐开。所关朝常世教。均非浅鲜。即伊托言仿照朱子名臣言行录。朱子所处。当宋朝南渡式微且又在下位。其所评隲。尚皆公当。今尹嘉铨、乃欲于国家全盛之时。逞其私臆。妄生议论。变乱是非实为莠言乱政。又尹嘉铨在山东藩司任内。面求赏戴花翎且敢于朕前肖述伊妻言状称不得赏即无颜面相见等语。彼时伊毫不知耻。而朕之深鄙其人。实从此始也。然尚欲全伊颜面从未宣示廷臣。昨日廷讯。伊仍自述不愧。此种行径岂讲学者所宜为耶至其托言梦中神人。告以系孟子后身当传孔子之道又朕御制古稀说颁示中外而伊竟自号古稀老人且欲娶年逾五十之处女为妾。所行种种乖谬。出于情理之外。其他狂悖诞妄见于所著各书者。尚不一而足正所谓少正卯言伪而辩。行僻而坚为所必诛者伊从前经朕屡次保全。休致回籍本可终其余年幸逃法网。乃恶积罪盈。自行败露此实天理昭彰可为天下盗窃虚名妄行异议者之戒连日命大学士九卿等公同反覆研鞫奏请加刑讯问。朕尚未允行将伊书内狂悖各条。复加亲讯。伊俯首伏罪。自认为欺世盗名之滥小人恳求立寘重典。以彰国法等语。经大学士等按律定拟。奏请凌迟处死家属缘坐核其情罪即予磔诛亦所应得当此光天化日之下此种败类自断不可复留。尹嘉铨著加恩免其凌迟之罪。改为处绞立决其家属一并加恩免其缘坐。此朕为世道人心起见。不得不明示创惩。以昭炯鉴凡内外大小臣工天下读书士子。均当洗心涤虑。各加儆惕。引以为戒若。再有如尹嘉铨之狂悖不法一经发觉断不能复邀尹嘉铨之末减也。将此通谕中外知之。　　

○又谕、前因撒拉尔贼回率众肆逆直逼兰州布政使王廷赞。于围城中具摺驰奏。其赍摺出城之人能事可嘉曾降旨令伍弥泰等。查明重赏以示鼓励今据伍弥泰等奏称面询王廷赞。所有赍摺出城之人。系宁夏府中卫县考职正八品吏员姚起彪设法改装缒城而下将摺递送驿站。业经遵旨重加赏赐等语姚起彪以微末吏员如此奋勉出力甚属可嘉。著交吏部行文。调取来京引见候朕再降谕旨。辛酉谕曰、尹嘉铨所著各书内称大学士协办大学士为相国。夫宰相之名自明洪武时已废而不设其后置大学士我朝亦相沿不改。然其职仅票拟承旨非如古所谓秉钧执政之、宰相也。况我朝列圣相承。乾纲独揽百数十年以来。大学士中岂无一二行私者。然总未至擅权骩法。能移主柄也。大学士之于宰相。虽殊其名。而其职自在。如明季严嵩。岂非大学士而其时朝政不纲。窃弄威福。至今称为奸相可见政柄之属与不属。不系乎宰相大学士之名。在为人君者之能理政与否耳。为人君者果能太阿在握。威柄不移。则备位纶扉。不过委蛇奉职。领袖班联。如我皇祖圣祖仁皇帝。皇考世宗宪皇帝。暨朕躬临御四十六年以来。无时不以敬天爱民勤政为念。复于何事藉为大学士者之参赞乎。即如傅恒任大学士最久。亦仅以荩忱勤职自效。今伊身后十余年朕于庶务岂致废而不理乎。昔程子云天下之治乱系宰相此祇可就彼时朝政冗者而言。若以国家治乱。专倚宰相。则为之君者。不几如木偶旒缀乎。且用宰相者。非人君其谁为之。使为人君者。深居高处。以天下之治乱付之宰相。大不可也。使为宰相者。居然以天下之治乱为己任。目无其君。此尤大不可也。至协办大学士。职本尚书。不过如御史里行学士里行之类。献謀者亦称之为相国。献謀者已可深鄙。而身为协办者亦俨然以相国自居。不更可＜口虽＞乎。从前傅恒、于乾隆十三年扈从东巡。因行在令其暂摄协办事务。其时直隶布政使辰垣。遂以大学士称之。伊深以为愧。如此、庶为知耻识大体之人。而此外诸臣恐未必皆然矣。乃尹嘉铨概称为相国。意在謀媚。而阴邀称誉。其心实不可问。至名臣之称。必其勋业能安社稷。方为无愧。然社稷待名臣而安之。已非国家之福况历观前代忠良。屈指可数。而奸佞则接踵不绝。可见名臣之不易得矣。朕以为本朝纪纲整肃无名臣。亦无奸臣。何则。乾纲在上。不致朝廷有名臣奸臣。亦社稷之福耳。乃尹嘉铨、竟敢标列本朝名臣言行录。妄为胪列。谬著品评。若不明辟其非。则将来流而为标榜。甚而为门户。为朋党。岂不为国家之害。清流之祸乎。总之人君果能敬天爱民勤政。自能庶事惟和。百工熙载。否则虽有贤相。亦何裨政事。我国家世世子孙。能以朕心为心。整纲维而勤宵旰。庶几永凝庥命。垂裕万年。所谓无疆惟休。亦无疆惟恤。可弗凛欤。将此申谕中外知之。　　

○又谕、昨阅尹嘉铨自著年谱。载其在大理寺卿任内。与刑部签商缓决一条。夫明刑所以弼教准律定罪。或轻或重。执法者惟当斟酌平允。不得意为轩轾。俾犯者输情服罪。无可市恩。亦无所归怨。至问刑衙门。内而法司。外而地方官。遇有案件。自应悉心研究。彼此讲论。务使情真罪当。即司官之于堂官。州县之于府。府之于臬司。臬司之于督抚。凡有宽严不中之处。皆许其据案直陈。若上官意涉偏私。有乖允当。司员等所争果是。原可不随同画押。或竟自行陈奏。朕方将嘉其持正不阿。即外吏亦准其直揭部科。秉公定议。要之皆为公事起见。不得少涉私心也。夫从宽从严。视其人之自取。而宽之严之。均无所容心于其间。若议狱者。不求其平固不可。而求其平之后。与己原无涉也。有心求平。甚至自记。是出于市恩沽誉之私。其可乎。若朕亦欲博宽大之名。将秋审情实人犯全予免勾其为阴德岂不更大。而使国家刑章宪典。竟成虚设有是理乎。昔隽不疑每录囚还。其母辄问平反几何人欧阳修文。亦载其母述其父之言谓求生不得。则死者与我无憾。此虽妇人之仁然就其所言。亦祗为辩明冤枉者言之耳非谓弗冤枉者概当从轻纵也。若如尹嘉铨所载。是自博宽厚之名。而归过他人。且以所办公事。退而私自记载。以冀无识之徒。妄为称誉。其心尚可问乎。朕矜慎庶狱。惟期大中至正。虽匹夫匹妇之细。亦必确核案情。折衷至当。若徒以姑息为念。致失情法之平乖止辟之义朕不为也。因尹嘉铨欺世盗名妄行记载一事。明切宣谕内外问刑衙门、将朕此旨各录一通。悬之公署。触目警心。共矢详慎。以臻协中之治。其凛遵毋忽蠲免直隶霸州、保定文安大城、涿州房山、良乡、固安、永清、东安、香河、宛平、大兴、昌平、顺义、怀柔、密云、平谷、通州。三河、武清、宝坻、蓟州、宁河、清苑、新城、雄县、蠡县、安州、高阳、新安、河间、献县、任邱、交河、天津、青县、静海、沧州、津军厅、南和、任县、永年、邯郸、曲周、鸡泽、磁州、蔚州、丰润、玉田、五十厅、州、县、乾隆四十五年水灾民地官地、额银十五万六千二百一十七两有奇。粮一千五百二十石有奇。并豁除积欠仓粮一十六万五千七百二十七石有奇。　　

○予广东海安营巡洋伤毙把总谭瑞昌祭葬。暨兵丁陈元秀等二十三名恤赏如例。壬戌。谕军机大臣本日据伍弥泰奏军需粮饷官兵事宜一摺似勒尔谨。代伊为此奏。且所称勒尔谨派委道员等在城外驻劄。随同办事伊必自安驻省城署中。此案本系勒尔谨养痈贻害。咎已难辞现在惟当亲驻城外。督率调度使贼匪早行殄灭。乃将军提镇等。俱在城外统兵围剿。而勒尔谨安坐署中。伊即不知悚惧独不知惶愧乎。况伊到兰州时。如果于贼众围城之时。奋身入城。同王廷赞固守。尚可稍赎愆尤。今贼已先击退上山。而勒尔谨尚藉守城为名。安然不动。有是理乎。此事著传谕和珅。即行查明。据实覆奏。至朕盼望剿贼之信甚切。该处各路官兵。既已调集。自应即速进剿一鼓成擒况贼止千余。而官兵已逾一万。是以十人而擒一贼。更欲何待。何以尚未见勒尔谨剿贼之报。岂伊意欲待和珅到后。方始进兵耶。万一贼匪乘隙。于黑夜中四行窜逸。则惟勒尔谨等是问。恐伊不能当其罪也。　　

○江西巡抚郝硕疏报、铅山县开垦屯地五亩三分有奇。　　

○癸亥。谕军机大臣、本日据伍弥泰奏、新疆文报各摺。于现在剿贼事宜。并无一语提及。此必勒尔谨幕友书吏。为之代办奏稿。而勒尔谨、则并未出名赍奏。殊不可解。此时官兵已逾一万。贼匪仅止千余。何难一举歼净。况自初八日进剿逆贼。距十三日发摺时。又隔五日。未知伊等此五日间。在彼坐待何事。况兵贵神速。岂宜如此观望不前。竟欲待和珅到后。再行商办乎。看来伍弥泰。止知带兵前往兰州。其实毫无主见。不免意存怯懦至仁和前此带兵渡河打仗。似属勇往。而近日则气渐不振。必以勒尔谨既到兰州。即随同弛懈。不复上紧出力而勒尔谨、则竟安坐署中。一筹莫展。徒劳朕于数千里外。晨夕悬盼。试问伊等于心安乎勒尔谨、伍弥泰仁和。俱著传旨严行申饬。再贼众千余人占守山梁。为日已久。何从得有口食。岂贼人能裹带如许乾粮。抑山寺本有存积粮。供其坐食。且贼人马匹在山。又焉得如许草料餧食。此皆勒尔谨所当详悉奏明者。而竟无一字提及著和珅于到兰州时。将勒尔谨所为何事。因何不即剿贼缘由一面据实查奏一面再行传旨申饬。至仁和等摺内称土司鲁。前经腿带枪伤等语。该土司非内地绿营员弁可比乃竟能带兵助剿。实属可嘉。前此巳有旨。加一等赏给职衔。今知伊并受有枪伤。尤当逾格奖励。用兵之道全在赏罚严明此事勒尔谨亦早应具奏。请加恩何至今始于仁和摺内带叙及之耶。至各处山隘小路防守堵截所派兵数。某处若干某处系某总兵某处系某副将参将带领从前或以事起仓卒。不及详奏今自初八日至十三日。伊等更有何事。此事要务。皆不奏乎看来伊等互相观望恐贼匪乘间逸出。而伊等所谓把守之处。亦不可信朕甚忧之著和珅详悉查明迅速覆奏　　

○又谕、现据英廉袁守侗查抄尹嘉铨京寓及本籍。所著各书其中狂妄悖谬之处。不可枚举。业经饬令销毁。尹嘉铨悖谬书籍既多。其原籍亲族戚友。必有存留之本著传谕袁守侗。明切晓谕令其将书籍板片。悉行呈出。毋任隐匿。一并解京销毁至尹嘉铨、曾任山东山西甘肃司道其平日任所必有刊刻流传之处。并著传谕该督抚等详悉访查。如有书籍板片即行解京销毁。倘查办不实致有隐漏。别经发觉必将原办之该督抚等治罪。所有查出各书原单著钞寄各督抚遵照严切办理如有单内未经查开而直隶及各省。别有刊刻尹嘉铨所著诗文亦即详查书本及板片解京。又谕曰胡高望现在出差工部侍郎。著曹文埴置理。仍兼署户部侍郎其曹文埴之兵部侍郎事务。著李侍尧署理　　

○命大学士三宝。协办大学士蔡新。内阁学士钱士云。吏部左侍郎谢墉。户部尚书梁国治。兵部右侍郎沈初刑部左侍郎杜玉林都察院左都御史罗源汉。为殿试读卷官。　　

○甲子。策试天下贡士钱棨等一百六十九人于太和殿前制曰朕缵膺鸿业。严恭寅畏。夙寤晨兴。殚心万几。兢兢翼翼。弗敢康宁四十六年于戡矣。思所以仰承天庥。持盈保泰成庶事之熙遍群黎之德。进兹多士。咨尔嘉言其敬听朕命。人君所敬惟天。帝尧钦若文王昭事帝王受命先后合符夫爱民所以承天勤政所以事天天视自我民视。天听自我民听可不爱乎无旷庶官天工人代可不勤乎民隐何以达之。庶事何以康之人君集天下之耳目合天下之智力是以德泽下究。而情隐上闻。何以兼听并观。咸熙庶绩欤。民生之康阜系乎吏治之澄清风俗淳漓由此判焉周官六计弊吏皆以廉为本汉唐以来。条目滋多。要其惩贪奖廉。岂有异旨欤。夫正百官以正万民转移化导之机操之自上。周礼职方所载与王制所称。其土宜风气。不可推移。果何道而使之还淳返朴。臻一道同风之盛欤。学术首严真伪。士子读书敦行。处为良士。出为良臣。原不藉文字为标榜。自欺世盗名之徒。托言讲学。谬窃虚声。而明季东林诸人。流而为门户。为朋党甚至莠言乱政。变易是非。实于朝常国体。世教民风。所关甚大。其何以息邪说。距诐行使行坚言辩者。不得逞其私臆。学术纯粹毋误歧趋。以正人心而端风教欤。明刑所以弼教。或轻或重。一视其人之自取。议谳者、必审宽严之当。持情法之平本无容心于其间夫不求其平固不可。而求其平之后。于巳原无涉也。乃或曲意市恩或有心避怨。以国家刑章宪典之公。为邀誉沽名之具其心尚可问乎。将欲使矜慎庶狱。无枉无纵。以臻咸中之庆。其何道之从欤。尔多士洽闻稽古来自田间政教之本原。民生之利弊所习闻也。其审思之详究之。悉意以陈毋有所隐。朕将亲览焉　　

○谕军机大臣、昨阅伍弥泰仁和等奏到各摺。是勒尔谨之安坐衙署。一筹莫展巳可概见。且并未见伊驰奏驰贼情形。竟若置身局外。恐该处无督办大臣。指示调度众人互相观望。无可倚恃关系非小阿桂仍须到彼办理。于剿捕事宜。方为有济著传谕阿桂。即行兼程前进。毋稍稽缓。　　

○又谕、连日因勒尔谨并未奏报剿贼情形。　　

○巳屡经传旨申饬至贼匪千余人。占踞山梁。亦巳半月有余勒尔谨等袖手不动。所办何事。即云山陡崖深亦断无过于两金川者。两金川如此险隘尚可进兵荡平。此皆阿桂、海兰察等所身历。而谓逆匪现占山梁竟至官兵不能进剿。有是理乎勒尔谨如此迁延观望将来即当明治其罪。又谕曰、土司鲁璠巳据兵部查明系三品指挥使职衔。前此因其带兵打仗出力。降旨加一等给衔。自应予以二品顶带但伊既受枪伤。不可不格外奖赏。著和珅勒尔谨。查明系何等枪伤。即行照例赏给得伤等次银两。并加赏大缎二匹。以示优奖　　

○谕、据浙江提督刘鉴参奏、游击李云彪禀报上年十二月内。奉委巡洋在黄岩镇属大江门洋面遇盗。被匪刀砍兵丁袁永全落水身死等因。当即饬缉。先后拏获癞头当等各犯。咨明督抚审办今准督臣咨。据委员讯系兵丁买鱼无钱。起衅争闹。致将兵丁扭结落水。并非夥众行劫。核与前报情节迥异。请将李云彪革任。发交督臣一并严讯等语。李云彪著革职交该督陈辉祖。提集案内人犯秉公研讯确情究拟具奏。　　

○丙寅。兵部奏、发遣汉军人犯。向例分发有汉军驻防省分当差。查现在各省驻防多改满洲。惟广东有汉军驻防。若专发一省。似未妥协。请嗣后汉军人犯与满洲人犯。一体轮发八旗驻防各省当差。三年无过照新疆种地汉军人犯例准入本处绿营挑差从之。蠲免河南仪封、商邱宁陵、永城考城、五县乾隆四十五年水灾、地丁银一万八千九百二十八两有奇　　

○丁卯上还宫。　　

○御乾清宫。召读卷官入。亲阅定进呈十卷甲第。　　

○福建巡抚富纲疏报、尤溪、霞浦、福鼎、福安、漳平龙溪诏安、诸罗彰化侯官十县。开垦屯地田园三十五顷一十九亩有奇。　　

○戊辰。上御太和殿传胪。赐一甲钱棨陈万青、汪学金、三人进士及第。二甲秦承业等五十六人进士出身。三甲万承风等一百十人同进士出身。　　

○幸圆明园。　　

○定殿试不给烛例。谕、向来殿试新进士。有至次早始行交卷者。虽伊等草茅新进。对扬之始。未免矜持。但考试给烛。最滋弊窦至于连宵达旦。则更长人倦。防闲更未能周。且朝考例作四题。尚不过日入完场。而殿试对策一道。穷日之力。写作巳可从容。何必焚膏继晷。始得成章乎。况殿廷重地。尤宜谨慎。嗣后殿试交卷。至迟亦以日入为度。不得仍准给烛。其不能完卷者。仍准列入三甲末。士子等各宜自勉。以副朕剔弊遴才之至意。　　

○巳巳。谕军机大臣、本日阅和珅等所奏、抵兰后剿贼情形一摺。是此半月有余。勒尔谨等之迁延观望果不出朕之所料。此事本勒尔谨办理新旧教不善所致。又平日不能实力训练绿营兵丁。以致临事懦怯。不能得用。且勒尔谨安坐省署。以致伍弥泰等、皆逡巡推诿。俾贼匪得延残喘。未能即时擒灭。其罪甚大况绿营兵既见贼即慌。势难望其得力勒尔谨等若早行奏明。则派往之满兵此时亦可早抵兰州。奋同攻剿。蒇事岂不更速乃又以贼匪不难歼灭。饰词词具奏。并请停止京兵。朕亦误听。总之自始至今错中有错实亦愤懑今和珅等既行打仗一次。因贼人窜入窟穴死守。此时惟有迅速筹办。以期剿灭净尽。又和珅奏称、老教土司韩煜。甚属奋勉。并受有石伤。请照土司鲁璠之例酌量加恩。该土司如此奋勉协力。甚属可嘉。伊系四品职衔。著加恩赏给三品顶带并赏戴花翎。加赏大缎二匹以示鼓励§又谕、本日据和珅等奏、十八日督率官兵进剿逆匪。歼毙百余人逆贼窜入山洞土窰死守。现在相机筹办搜捕事宜但绿营弁官兵。不能得力。请派侍卫护军等三十员名。驰往带兵剿捕等语。已谕令该侍卫等、迅速驰赴。并添派乾清门侍卫彰霭、那木扎。一同驰往。均于今日起程。昼夜星驰著传谕沿途各督抚。即将马匹等项。妥速豫备。俾伊等到站即行迅速遄进。毋得稍有迟误。　　

○又谕曰、和珅奏称。接阿桂札知。伊于二十一日可抵兰州现在剿灭贼匪。正须督办阿桂此时到彼。与和珅一同和衷筹办甚为妥善。俟剿捕事宜稍有就绪和珅年力壮盛。即可先行速回。面陈一切。阿桂尚须经理善后事宜。自当缓程回京。至现在督办一切。阿桂和珅尤须同心协力。迅速筹办不可少分畛域。方于公事实有裨益朕于数千里外因此事深为廑念日夜不宁。伊二人应亦深体朕怀也。　　

○庚午谕军机大臣、前以伍弥泰奏、勒尔谨专派兰州道图萨布。候补道永庆驻劄城外随同办事。则伊自必安坐城内衙署。当此紧要之际竟尔安然坐视。实属全无人心。今勒尔谨又自称驻劄城外。此必伊近日自知罪重。且闻伍弥泰巳经奏及。因复移居城外。为此饰奏。至所称现在派拨官兵。把守城门。投时启闭听民取水等语。尤属不成事体。贼匪自击退上山之后。必不能复近省城滋扰况现有官兵万余。屯驻城外。若尚虑贼人来犯。则又安用此官兵为乎。且城门未开徒令远近居民因此疑惧。所为示寇弱而怯兵志错谬莫此为甚著阿桂详悉查办谕甘肃逆匪苏四十三等肆扰不法一案系因争立新教旧教不从致被杀害起衅。若地方官早为严明料理断不致酿成事端乃勒尔谨经理不善以致养痈贻患从未奏闻此事其罪巳无可辞及事发之后即当迅速妥办以赎前愆乃朕巳简派八旗劲旅启程前往并就近酌调阿拉善兵协剿。而勒尔谨转一味含糊且以半月之内即可歼灭饰词具奏致京兵等均各徽回今贼匪窜匿兰州城外山梁。几及月余虽节次剿捕。贼匪穷蹙待毙巳如釜底游魂而现在尚未净尽歼戮。致稽时日且调往将军提镇等。在城外督兵剿贼而勒尔谨竟安坐城内衙署。仅委道员驻劄城外视为与巳无涉以致众相观望坐失事机殊不可解朕初意本以逆匪滋事时转不便轻易地方大吏今勒尔谨如此办理错谬其罪甚大难以姑容著阿桂和珅传旨将勒尔谨革职拏交刑部治罪并派妥干章京押解送部目今即擒剿贼匪净尽而善后之事正资料理因思李侍尧虽以簠簋不饬获罪而其才实能理繁治剧陕甘总督员缺。著李侍尧以三品顶带驰驿前往管理。李侍尧未到之先著阿桂暂行兼管。此朕用人苦衷。中外宜共谅之谕军机大臣、现在贼匪虽巳穷极待毙但必迅速歼灭净尽。不可再稽时日因思阿桂于督兵剿捕之事。经历巳多即海兰察额森特等皆曾在其手下。呼应较灵是以从前原令和珅与阿桂相见三日后将钦差大臣关防交阿桂接受办理。并命和珅即行回京嗣因阿桂身有疮疾。行程不能迅速是以令和珅先行驰往今阿桂巳行抵兰州所有一切应办事务。俱著交阿桂督办阿桂奉到此旨。即传谕和珅令其遵旨回京。毋稍稽扈跸前往热河也辛未谕曰兵部侍郎系曹文埴本任著仍回兵部办事兼署户部侍郎其工部侍郎事务不心兼署蠲免安徽寿州、宿州凤阳灵璧凤台毫州泗州旰＜日台＞五河九州县凤阳长淮泗州三卫乾隆四十五年水灾额赋有差。
  </div>
  <div class="pagination">
   <a href="清实录乾隆朝实录_page1468.html">
    上一页
   </a>
   <span>
    ...
   </span>
   <a href="清实录乾隆朝实录_page1464.html">
    1464
   </a>
   <a href="清实录乾隆朝实录_page1465.html">
    1465
   </a>
   <a href="清实录乾隆朝实录_page1466.html">
    1466
   </a>
   <a href="清实录乾隆朝实录_page1467.html">
    1467
   </a>
   <a href="清实录乾隆朝实录_page1468.html">
    1468
   </a>
   <span class="current-page">
    1469
   </span>
   <a href="清实录乾隆朝实录_page1470.html">
    1470
   </a>
   <a href="清实录乾隆朝实录_page1471.html">
    1471
   </a>
   <a href="清实录乾隆朝实录_page1472.html">
    1472
   </a>
   <a href="清实录乾隆朝实录_page1473.html">
    1473
   </a>
   <a href="清实录乾隆朝实录_page1474.html">
    1474
   </a>
   <span>
    ...
   </span>
   <a href="清实录乾隆朝实录_page1470.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
