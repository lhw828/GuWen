<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1537 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1537 页/共 1860 页</h1>
    <div class="content">
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。十一月。癸卯。谕、据勒保等奏、打牲乌拉佐领贵琛、所买赏给之厄鲁特奴仆星古尔亲、携带妻子。偷盗车马逃走。接奉谕旨。上紧查拏。现饬喀尔喀四部各边卡、及沙毕那尔诸鄂拓克。上紧查拏等语。自黑龙江脱逃之厄鲁特等。必经由喀尔喀四部道路。如果派委才干兵弁。于要路躧拏。断无不获之理。今在逃之厄鲁特星古尔亲、携带妻子车马逃走。查拏更易。著交勒保等、通饬喀尔喀四部。派委才干兵弁。严缉务获。俟拏获时、即行审明。照例定拟具奏。著并交奎林、饬各部落一体上紧缉拏。　　

○谕军机大臣等、据额勒登布奏、请于明春巡幸江浙时、随营当差一摺。可以不必。明岁南巡。所有沿途应用赏需。俱由内务府派员带往。向无须该处备办。至徵瑞、伊龄阿等、均系经过本任地方。有随营应办事件。自可就近派委。额勒登布、系隔省监督。并无承办之事。可不必远来。将此传谕知之。　　

○又谕曰、军机大臣会同户部议覆、浙省沿海及山僻等处。缉私武员、所有岁支盘费薪水。准其照旧留支一摺。已依议行矣。武职缉私。分所应为。既巳酌给养廉。自不应再得盐规银两。业经部驳概行删除。归入运库造报拨用。惟与本汛相距遥远地方、所派千把外委、仍准于盐规项下酌给盘费。为数亦属无多。但恐各省武职内、或有不肖员弁。奉委缉私。藉巡查往来盘费薪水为辞。仍向商人索取银两。是盐规一项。名裁而实留。且于归公之外。复有私给款项。是该弁等影射重支。转为商人之累。不可不防其渐。著传谕有盐务之各省督抚。所有前项盐规议裁之后。是否不复私给。有无需索重支情弊。并将如何设法查禁缘由。据实复奏。　　

○又谕曰、海禄奏请将额外主事良泰、仍留乌噜木齐办事等语。前经绰克托奏请、将良泰带往乌什办事。已照所请准行矣。但海禄初到乌噜木齐。办理事务。未得端绪。且乌噜木齐事务。甚关紧要。从前索诺木策凌在彼。任意更张。奎林、明亮、等亦复不能整顿。是以均行治罪。今特授海禄为乌噜木齐都统。欲其湔除陋习。整饬一切。著传谕海禄、准其所请。留良泰在彼办事。伊务当感激朕恩。实心妥办。慎毋蹈索诺木策凌等之故辙。至绰克托系熟悉乌什事务之人。谅亦不至必需良泰也。将此并谕绰克托知之。　　

○甲辰。谕曰、杨廷桦系获咎降调之员。经朕弃瑕录用。赏给按察使衔。补授台湾道。自当感激朕恩。诸事倍加奋勉。乃于淡水厅属奸民林淡等、焚烧杀命一案。既经访闻。并不亲身驰往。督同严办。仅令同知马鸣镳、自行查报。一任稽延。意欲化大为小。殊属怠玩负恩。未便仍行留任。致滋贻误。杨廷桦、即著照部议降二级调用。所有福建台湾道员缺。著李浚原补授。其漳州府知府员缺。著朱芫会调补。　　

○谕军机大臣等、据黄仕简奏、访查台湾淡水厅属、有奸民林淡等焚烧杀命一案。事隔两月。营员并不具报。现将讳匿玩延之副将左瑛、移咨督臣。会疏题参。并嘱镇臣柴大纪、到台迅速督办。毋致稽延疎纵等语。所办是。此案前经雅德、富勒浑、先后具奏。已降旨令该抚严饬查拏。并将不行亲往查拏之台湾道杨廷桦、交部严加议处矣。台湾民俗刁悍。向易聚众滋事。经上年大加惩创之后。其风仍未能尽息。该道杨廷桦、系获咎降调弃瑕录用之员。不知感恩奋勉。于此等要案。不即亲往查拏。因循玩视。已照部议降调。其员缺将李浚原补授。计此时黄仕简、自已起身赴京陛见。著传谕雅德、饬知该道。速赴新任。实力整顿。所有林淡等焚抢案内、已获各犯。即著雅德速饬该镇道、审讯明确。应行正法者。即在该处正法。其未获夥犯。并著严饬该地方文武各员弁。迅速按名查拏务获。毋使一名漏网。将此由四百里传谕黄仕简、雅德、并谕富勒浑知之。　　

○乙巳。上御乾清门听政。　　

○谕曰、富勒浑参奏台湾北路协副将左瑛、管辖淡水一带地方。于奸民林淡等焚烧重案。并不即时据实禀报。颟顸隐匿。请将左瑛革职审讯等语。左瑛著革职。交该抚提同已革同知马鸣镳、一并归案审拟具奏。该部知道。　　

○河南巡抚何裕城疏报、内乡县乾隆四十七年分、开垦成熟地一顷六十亩有奇。　　

○以奉天府府丞蒋良骐、为太仆寺卿。　　

○以广东三江口协副将王柄、为福建建宁镇总兵。　　

○丙午。谕、昨福建建宁镇总兵缺出。军机处将记名之副将各员名单进呈。已简用王柄矣。查阅此外记名者共五员。俱系满洲旗员。推原其故。皆由各省奏请拣发将备人员。而在部候补候选汉员本少。是以向来多由侍卫章京等员。保送发往。兼之銮仪卫满洲汉军人员。又有应得额缺。原议未免过优。以致各省参将副将等缺。满员居多。各该督抚保送、亦多满员。外省绿营习气。自不若满洲之淳朴。娴习弓马。足以整顿营务。但所管营伍。俱系绿营兵丁。若仍前由各该处拣发。不定以限制。行之日久。各标营俱系满员。于绿营升迁之途。必致壅滞。殊非满汉一视之道。所有各省武职、自守备以上。及銮仪卫满洲汉军额缺。并应如何酌量调剂。俾汉员升途得免壅滞。旗员亦不致滥冗之处。著军机大臣、会同该部。分晰额数、妥议开单具奏。再现在记名副将。竟无汉员。并著各省总督、及兼管提督之巡抚。于各该省汉员副将内、秉公遴选堪胜总兵者。出具切实考语。送部引见。候朕酌量记名简用。　　

○又谕、前阅本年朝审情实招册内、赵文达殴死夫役张二一案。忽疑其或有顶凶情节。因询之和珅、福康安、福长安、俱不能深悉其中情伪。至朝审勾到之晨。据大学士阿桂奏、此案情节。颇有疑窦。请旨再行研审确情。因派阿桂、和珅、福康安、刘墉、会同刑部堂官覆讯。该犯等始犹坚执前供。及研鞫再三。据供、实系福隆安管事家人富礼善、主使责打。赵文达等听从动手属实。此案既据审明。可见从前刑部堂司官。不能尽心推鞫。复令查检原案。初供、系福隆安署步军统领时、移送刑部。其原咨内本有家人富礼善喝打之语。乃刑部定案时、赵文达挺身直认。证佐匠役等、亦随同指供。司官既不加严诘。而堂官等意存观望。不肯深求。颟顸了事。以致富礼善脱然事外。福隆安病体至今未愈。被家人始终瞒哄。竟无见闻。而刑部堂官不加驳诘推求。未免有意瞻徇福隆安情面。刑部堂司官实咎无可宽。该堂官、及主稿随同画押之司官等、俱著交部严加议处。至福隆安于此案。虽原报本有富礼善之名。及后改供。亦实不知情。但致令刑部堂司官等意存观望。即伊平素恃朕恩以致人畏。即其过也。此案若赵文达已经勾决。不特福隆安获咎更重。即阿桂等亦不能无罪。兹幸究出实情。水落石出。未致枉纵。其情节尚可稍从宽减。福隆安、著罚公俸十年。仍交部严加议处。所有此案办理缘由。著明白宣谕中外知之。　　

○丁未。谕军机大臣等、据李世杰奏、审拟千总糟福寿、藉差借饷、图买房屋等款。所办殊属非是。糟福寿借支饷银。既有扣缴未清之项。何又私自置买房屋。总兵马镇国、查知该弁有银买房。无银还饷。嗔其急私缓公。据实揭报。尚能留心办事。乃李世杰辄以该革弁借饷在先。买房在后。归咎该镇、摭拾揭报。文致其罪。将马镇国从重定拟革职发往军台效力赎罪。试问马镇国详揭该弁。有何不是。辄行定拟军台。以启将来瞻徇回护之渐耶。再游击马奉君所娶马氏、李世杰以其同姓为婚。断令离异归宗。亦属非是。回人婚娶。本无同姓异姓之别。况马奉君所娶、系夫故再醮之妇。何必又断离异。至李芝荣、将自养马匹。昂价售卖。继复向糟福寿买回。不过贪得小利。其罪亦不至革职。又所称教场内买卖小民。摆设摊场。现在查明酌定租价。听民承租。将租息解归藩库充公等语。尤属不知政体。即如京城小民贸易。在官街大道。摆设摊场。在在皆有。况重庆府城。据福康安奏本在山上。惟教场地势稍平。是以小民俱在彼市集等语。似此尤当听民自便。何必又行查禁。至酌定租价。令民承租。更无此理。设如所奏。岂欲将教场地方。开垦升科。令官兵于何处操演耶。李世杰、向来尚能办事。是以擢用总督。今办理此案。有心回护原参。以致轻重失当。殊属错谬。著传旨严行申饬。原摺发还。交该督另行妥议具奏。　　

○戊申。谕曰、国栋、著加恩赏给四品职衔、前往阿克苏、办理领队大臣事务。换法灵阿来京。　　

○己酉。谕、朕明春巡幸江浙。扈从人等需用船只。俱著照每船水手、按名给予雇值。第念该船户等在途驾驶往还。未免守候需时。若照常价每水手一名。给口食银五分。未能充裕。著加恩将所有扈从船只。按照水手每名、日增给银一分。该督抚等、即于恩赏银内动支。并责成司船之员。稽查妥办。毋任胥役人等从中侵蚀。俾得均沾实惠。　　

○又谕曰、恒山保、阿尔萨朗、伍岱、苏凌阿、俱在外多年。理宜遣人更换。护军参领阿克栋阿、著赏给副都统职衔。授为乌里雅苏台参赞。前往更换恒山保。副护军参领德宁、著授为头等侍卫。前往伊犁。更换阿尔萨朗。昨令前往伊犁更换雅满泰之副都统那尔瑚善、著前往塔尔巴哈台、更换伍岱。布彦达赉、著授为领队大臣。前往伊犁、更换雅满泰。随同伊勒图学习事务。仁和、著加恩赏给三等侍卫。前往英吉沙尔、更换苏凌阿。俟伊等接任后。恒山保等、即各来京。　　

○庚戌。谕曰、刑部堂官于福隆安家人富礼善主使责打夫役张二身死、令赵文达顶凶一案。有意瞻徇。前已明降谕旨。将堂司官交部议处矣。昨覆阅刑部具题赵文达拟罪原本。赵文达在步军统领衙门初供。本有富礼善喝令殴打之语。及定案时、赵文达挺身直认。转以初报系卸罪谎供、为富礼善开脱。匠役等亦随同指证。司官朦胧取供。以致富礼善脱然事外。而朝审招册内。并将富礼善之名删去。俾泯然无迹。此案该司官办理甚属取巧。而堂官等皆系国家大臣。乃意存观望。不肯严加驳诘。颟顸定案。明系瞻顾福隆安。此而不严示惩儆。则如阿桂、和珅、福康安等、俱系御前大臣。若皆惮其声势。事事瞻顾。则畏首畏尾。尚复成何政体。然朕于定案之本。未曾看出有富礼善之名。是朕疎忽处。而于刑部堂官等瞻徇。益知用人之难。更加一番敬审。此案喀宁阿等交部议处。自系革职。若尽行开缺。部中办事。未便一时俱易生手。若从宽留任。又不足以示惩儆。所有承办此案之刑部堂官。俱著降为三品顶戴。仍带革职留任。伊等身为大臣。审办命案。瞻徇若此。尚得靦然邀恩宽贷。清夜扪心。宁不自愧耶。福隆安若未病以前。设有此事。朕必加倍重治其罪。今其气力不能支持。被家人瞒哄。自系精神虚弱所致。前已交部严加议处。罚公俸十年。亦著加恩改为革职留任。至承审此案之主稿、及随同画押之司员。咎尤难逭。自应从重议处。其招册内、何以不照本内贴黄声叙。擅将富礼善之名删去。并著该堂官查明、系何员承办。交部加倍严加议处。　　

○又谕曰、宁古塔副都统安临查奏、巡查私行挖参员弁。至极边处悬挂牌面。以凭查验。四十四年所挂之牌。至今未换。显系历年未经到彼巡查。甚属疎玩。著庆桂将四十四年以后搜山员弁。查明参奏。不可稍存回护。　　

○谕军机大臣等、何裕城参奏、审供不实草率具详之荥泽县知县曹学诗、请革职一摺。已批该部知道矣。此案该抚摺内称、李牛妮因向冯八索欠未得。起意图奸。冯八不允。李牛妮向拉。冯八先用镢柄、殴伤李牛妮心坎左肋。复举镢打伤李牛妮耳窍身死等语。李牛妮本向冯八索欠。其图奸情事。并无证据。乃冯八因李牛妮死后。始行供出。安知该犯不因无人见证。图赖死者。希冀轻减其罪。若图奸既无确据。其中自另有别情致死。不可不详细研鞫。以成信谳。著传谕何裕城、即将此案冯八、殴死李牛妮确实情由。详加审讯。定拟具奏。　　

○辛亥。豁除直隶怀柔县水冲河淤地二十顷九十一亩有奇、额赋。　　

○壬子。谕曰、复兴之子安宁、前因获罪发往伊犁。但念复兴效力多年。止有此子。今几同绝嗣。朕心深为不忍。安宁著加恩释回。交复兴管束。毋行滋事。　　

○又谕、据孙士毅奏、查审举人岑照科场舞弊一案。系串同永安州知州叶道和家人曾兴照应。向随同叶道和在闱之幕友湖北举人曹文藻、代倩传递。请将叶道和革职。曹文藻革去举人。严审究办等语。科场舞弊。久经严切申禁。功令森严。乃该犯等公然贿嘱。肆行无忌。叶道和以现任职官。敢于串通舞弊。保无贿嘱等情。实属怪事。不可不彻底严办审究。以示惩儆。此案非外省所能完结。叶道和、著革职。曹文藻、著革去举人。并案内应讯犯证。均著该抚等一并派委妥员。迅速拏解来京。交大学士会同该部。严审定拟具奏。　　

○谕军机大臣等、据孙士毅奏、查审岑照科场舞弊一案。系永安州知州叶道和之幕友、家人、串通贿嘱。代倩传递。一面将叶道和摘印严审。一面飞咨湖北抚臣。密拏举人曹文藻、迅解来粤。彻底严办等语。已明降谕旨矣。当此功令森严之际。该犯等敢于如此公行无忌。串通舞弊。情节甚属可恶。此案非外省所能完结。著传谕姚成烈、即将举人曹文藻。拏解来京审讯。毋庸解往广西。如已起解。亦即追回转解。其案内要犯岑照、叶道和、曾兴、并应行质讯犯证。著孙士毅、即派委妥员。迅速解京。交大学士会同刑部。彻底审办。沿途严密防范。毋致有疎虞自戕等事。至孙士毅、系乡试监临。虽有失察之咎。但审办此案。能究出实情。尚属认真。将来定案时。其处分自邀宽典也。将此由五百里各谕令知之。　　

○癸丑。谕曰、福隆安病体未愈。现在予假调理。和珅著以原衔、充文渊阁提举阁事。　　

○谕军机大臣等、本日据刘峨奏、将魏玉凯在京呈控李存仁传习邪教一案。现在集犯解京审讯等语。又据姜晟奏、在南宫查办简七等传习邪教。已有就绪等语。此案应讯人犯必多。自须留在彼处质讯。且既有端绪。则层层根究。亦应就近查办。以免辗转拖延。现令刑部堂官派委司员。将原告魏玉凯、押带前往。归案审办。著传谕姜晟、会同刘峨、提集案犯。悉心研究。务得确情。以净根株。即行定拟具奏。　　

○又谕、据永玮奏、盛京翔凤阁内。被贼窃去赏项银七百余两。请将佐领司库等、公别解任革职。并应讯人役等、会同盛京刑部严行审讯一摺。已批交该部议奏矣。宫殿重地。关防严密。且有值宿巡查官兵。贼匪何从进内行窃。永玮所奏。或系该管官员平日侵那亏空。乘伊公出。装点被窃情形。希图掩饰。亦未可定等语。所见甚是。著传谕永玮、荣柱、提同该管各官。及应讯人犯。严切根究。务得确情。定拟具奏。至永玮另片所请简放佐领三员。速赴新任之处。已谕知内务府大臣、即行拣选引见发往矣。将此由四百里谕令知之。　　

○是日起。上以冬至祀天于圜丘。斋戒三日。　　

○甲寅。谕军机大臣等、据刘峨奏、参革唐山县知县赵钧彤、因雇办兵车。违禁派敛村民钱文。审无侵蚀情事。将赵钧彤、定拟发往伊犁充当苦差一摺。已批交该部议奏矣。此案尚系袁守侗任内参奏革审之事。刘墉署事未办。刘峨接任、亦未及办理。藩臬道府俱有承审之责。且犯证现在。何不及早审明详报。迟延至今。始行定案。即此可见外省怠缓积习全不知改。著交该督查明迟延缘由。据实参奏。将此谕令知之。　　

○闽浙总督富勒浑奏、台湾当奸徒滋事之后。必须极力整顿。臣悉心督办。凡遇应行事宜。俱加意筹酌。得旨、实力为之。勿久而懈。　　

○乙卯。上诣南郊斋宫斋宿。　　

○丙辰。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○丁巳。上幸瀛台。　　

○谕曰、钱琦、年力已衰。著以布政使原衔休致。即令回籍。　　

○是月、直隶总督刘峨奏、本月二十六日。保定、河间、正定、顺德、广平等处。佥报得有瑞雪二三寸四五寸不等。虽未普渥。于麦田甚有裨益。得旨、正在望雪。然尚可待也。　　

○陕西巡抚毕沅奏、西安、同州、凤翔、兴安等府。均得雪泽。查关中宿麦播种以后。九十月间雨泽优渥。土膏滋润。今复得有瑞雪。麦根深稳。农民忭慰。得旨、非甚沾霈。至京畿则甚望雪也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十三


大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。十二月。戊午朔。上诣大高殿行礼。　　

○幸瀛台。翼日如之。　　

○已未。谕曰、福隆安因病奏请将伊所管各处暂行出缺。赏假调养等语。著照所请。给假善为调养。伊所管各处事务。俱有兼管之人。毋庸出缺。惟正白旗满洲旗务。祇有副都统一人。其都统事务。著复兴暂行署理。　　

○谕军机大臣等、据步军统领衙门奏、江西雩都县教谕黄闲云、以被参负屈。在监自写呈状。胪列款迹。遣义子黄必复、来京控诉一摺。此案黄闲云所控知县刘嘉宾、骩法营私。承审官有心枉断。如果属实。不可不严行究审。若黄闲云希图卸罪。架词越诉。亦当切实根究。但此事亦无庸即派大臣前往审办。著传谕萨载、查照所控各情节。将应讯犯证卷宗。提集苏州。至明岁南巡时。候朕钦派随从大臣。会同该督。秉公审讯。所有原告黄必复、著刑部暂行羁禁。交明春随从南巡之刑部堂官。派员押解带往。原摺并钞寄萨载阅看。　　

○又谕曰、福康安等奏、据陕甘总督李侍尧咨称、甘省冒赈案内革职留任通判佟跃岱、应赔缴银九千八百余两。将届限满。尚未清完。据佟跃岱呈称、直隶丰润县、有伊未分地亩当铺。请令伊弟工部员外郎佟兆宁、变价归款。现复据佟兆宁呈称、此项地亩当铺。系属已分之产。与佟跃岱无干。佟跃岱自分产业。另交伊胞兄胞侄等经管。又佟跃岱去年解差进京。伊继母线氏曾助银一千两。又伊胞侄常泰、曾将佟跃岱名下地亩售卖。得价银一万余两。欲为完补亏项之用等情。恐有互相推诿情弊。请交直隶总督、并该旗彻底查办等语。佟跃岱、于甘省案内冒捐监生。亏短帑项。至九千八百余两之多。如果自有分得产业。交伊胞兄胞侄经管。并曾将地亩变售得价。及伊母帮给银两。辄敢私行隐匿。并不将应缴帑项。及早清完。转以已分之产。呈请变价归款。其情节更为巧诈。如佟跃岱现在呈出产业。委属未分。而佟兆宁掯匿不交。藉词诿卸。亦自有应得之罪。所有佟跃岱呈出丰润县地亩当铺。著交刘峨确实清查。并传谕李侍尧、即将佟跃岱解任。派委妥员解京。计其到京。已在南巡启跸之后。此案即交留京办事王大臣。会同刑部秉公究讯。毋任隐饰推卸。所有工部原摺。并著发交刘峨、李侍尧、阅看。将此由四百里传谕知之。　　

○命尚书金简、都统德保、在紫禁城内骑马。　　

○陕西巡抚毕沅奏、榆林、绥德、二属。田多砂卤。今年秋稼不登。民食匮乏。臣前与藩司酌商。分拨延安、常平仓粮四万七千五百石。运送绥榆。以备赈粜。但明春借给耔种。支放兵粮等事。需粮甚多。恐不敷用。现届展赈之候。祇可暂予折色。其运到之粮。撙节以待明春之用。批、可谓用心调剂。好。又奏、臣仍与藩司悉心筹画。将被灾各属应需粮石。通盘核算。务必先事宽为储备。以免鞭长莫及之虞。批、更是。又奏、榆林、绥德、二属。抚恤加赈。既予折色。但正当粮稀价贵。若仍照普赈之例。大口给银六厘。小口减半。势必不敷买食。请照以银折赈之例。大口给银一分。小口减半。得旨、好。即有旨谕。　　

</div>
    <div class="pagination">
<a href="清实录乾隆朝实录_page1536.html">上一页</a><span>...</span><a href="清实录乾隆朝实录_page1532.html">1532</a><a href="清实录乾隆朝实录_page1533.html">1533</a><a href="清实录乾隆朝实录_page1534.html">1534</a><a href="清实录乾隆朝实录_page1535.html">1535</a><a href="清实录乾隆朝实录_page1536.html">1536</a><span class="current-page">1537</span><a href="清实录乾隆朝实录_page1538.html">1538</a><a href="清实录乾隆朝实录_page1539.html">1539</a><a href="清实录乾隆朝实录_page1540.html">1540</a><a href="清实录乾隆朝实录_page1541.html">1541</a><a href="清实录乾隆朝实录_page1542.html">1542</a><span>...</span><a href="清实录乾隆朝实录_page1538.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
