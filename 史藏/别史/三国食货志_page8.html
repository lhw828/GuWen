<!DOCTYPE html>
<html>
<head>
    <meta charset="UTF-8">
    <title>三国食货志 - 第 8 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国食货志 - 第 8 页/共 11 页</h1>
    <div class="content">又多徙他地人居邺县， 
魏志梁习传：「并土新附，习以别部司马领并州刺史。时承高干荒乱之馀，胡狄在界，张雄跋扈，吏民亡叛，入其部落，兵家拥众，作为寇害，更相扇动，往往棋跱。习到官，诱谕招纳，皆礼召其豪右，稍稍荐举，使诣幕府，豪右已尽，乃次发诸丁强以为义从，又因大军出征，分请以为勇力，东兵已去之後，稍移其家，前後送邺凡数万口。」
魏志杜袭传：「後袭领丞相长史，随太祖到汉中讨张鲁，太祖还，拜袭驸马都尉，留督汉中军事。绥怀开导，百姓自乐出徙洛邺者八万馀口。」 
而操部下多举家居邺，有同质任， 
魏志贾逵传注引魏略谓杨沛从徒中起为邺令，「未到邺，而军中豪右曹洪刘勋等各遣家驰骑告子弟，使各自检敕。」
魏志臧霸传：「太祖破袁谭於南皮，霸等会贺，霸因求遗子弟及诸将父兄家属诣邺。太祖曰，诸君忠孝，岂复在是，昔萧何遗子弟入侍而高祖不拒，耿纯焚室舆榇以从而光武不逆，吾将何以易之哉？」 
李典至徙宗族部曲万数千口居邺县， 
魏志李典传：「典宗族部曲三千馀家居乘氏，自请愿徙诣魏郡，太祖笑曰，卿欲幕耿纯邪？典谢曰，典驽怯功微，而爵宠过厚，诚宜举宗陈力，加以征伐未息，宜实郊遂之内以制四方，非幕纯也。遂徙部曲宗族万三千馀口居邺。」 
吾人就邺县户口之多可知邺城居人之众也。 
全三国文卷二载魏武帝令日：「今邺县甚大，一乡万数千户，兼人之吏未易得也。」
魏志贾逵传：「文帝即王位，以邺县户数万，在都下，多不法，乃以逵为邺令。」 
魏制，凡边剧郡守须进任子，任子多居邺为质， 
魏志王观传：「明帝即位，下诏书使郡县条为剧中平者，主者欲言郡为中平，观教曰，此郡滨近外虏，数有寇害，云何不为剧邪？主者曰，若郡为外剧，恐於明府有任子。观曰，夫君者所以为民也，今郡在外剧，则於役条当有降差，岂可为太守之私而负一郡之民乎？遂言为外剧郡，复送任子诣邺。」
案：观时为涿郡太守，涿郡不隶冀州，而观送任子诣邺，知邺为诸边剧郡任子聚居之地也。 
司马师为政，复聚魏诸王公居邺防其生变，师弟昭因仍师策，无所改易， 
魏志毋丘俭传注载俭及文钦等所上表数师罪有云：「合聚诸藩王公以著邺，欲悉诛之。」
魏志三少帝纪高贵乡公髦：「使使持节行中护军中垒将军司马炎北迎常道乡公璜嗣明帝後。」
晋书曹志传：「武帝为抚军将军，迎陈留王於邺，志夜谒见，帝与语自暮达旦，甚奇之。」
晋书文帝纪：「咸熙元年春正月，槛车徵艾。乙丑，帝奉夭子西征，次於长安。是时魏诸王侯悉在邺城，命从事中郎山涛行军司事，镇於邺。」 
皆足保持邺之繁荣也。左思述邺都之盛，虽多溢美，然固可由见邺之经济地位， 
文选左思魏都赋：「内则街冲幅辏，朱阙结隅，石杠飞梁，出控漳渠，疏通沟以滨路，罗青槐以荫涂，比沧浪而可濯，方步櫩而有踰，习习冠盖，莘莘蒸徒，斑白不提，行旅让衢。……廓三市而开廛，籍平逵而九达，班列肆以兼罗，设闤闠以襟带，济有无之常偏，距日中而毕会，抗旗亭之嶤嶭，侈所兆之博大，百隧毂击。连轸万贯，凭轼捶马，袖幕纷半，壹八方而混同，极风采之异观，质剂平而交易，刀布贸而无筭，财以工化，贿以商通，难得之货，此则弗容。器周用而长务，物背窳而就攻，不鬻邪而豫贾，著驯风之醇醲，白藏之藏，富有无隄，同赈大内，控引世资，賨幏积墆，琛币充牣，关石之所和钧，财富之所底慎。」 
厥後後赵前燕东魏北齐之建都於邺，非无故矣。
秣陵初不过一小县， 
吴志张紘传注引江表传：「紘谓权曰，秣陵楚武王所置，名为金陵，地势冈阜连石头，访问故老云，昔秦始皇东巡会稽，经此县，望气者云，金陵地形有王者都邑之气，故掘断连冈，改名秣陵。……」
汉书地理志丹扬郡：「县十七，宛陵、於 、江乘、春谷、秣陵、…：．」
续汉书郡国志扬州丹阳郡：「秣陵南有牛渚。」 
孙权从张紘计，徒治秣陵，改秣陵为建业，秣陵乃为江东六郡之首邑， 
吴志孙权传建安十六年：「权徙治秣陵，明年城石头，改秣陵为建业。」
吴志张紘传：「紘建计宜出都秣陵，权从之。」
及权讨禽关羽，自公安下都鄂，秣陵仍为重镇，
吴志孙权传资初二年：「权自公安都鄂改名武昌。」
吴志吕范传：「权破羽，还都武昌，拜范建威戕军，封宛陵侯，领丹阳太守，治建业督扶州以下至海。」 
黄龙元年，权既即帝位，自武昌还都建业，秣陵遂为吴之首都，迄吴之亡，中间不过孙皓曾一度迁都武昌耳。 
吴志孙权传黄龙元年：「春，公卿百司皆劝权正尊号，夏四月，夏口武昌并有黄龙凤皇见，丙申，南郊，即皇帝位。……秋九月，权迁都建业，因故府不改馆。」
吴志孙皓传甘露元年：「九月，从西陵督步阐表徙都武昌」，又宝鼎元年：「十二月，皓还都建业」
案：孙皓之都武昌，历时仅约十五月耳。（二六五—二六七） 
左思叙秣陵商务发达之情况甚悉，可知秣陵虽由政治之原因成为大都市，而人口集中之後，亦遂在经济上占重要之地位矣。 
文选左思吴都赋：「开市朝而并纳，横闤闠而流溢，混品物而同廛，并都鄙而为一。士女伫眙，商贾骈坒，紵衣絺服，杂咨 萃，轻舆案辔以经隧，楼船举而过肆。果市辐凑而当然，致远流离与珂珬， 贿纷纭，器用万端，金镒磊砢，珠琲阑干，桃笙象簟，韬於筒中，蕉葛升越，弱於罗纨， 言  ，交贸相竞，喧哗喤呷，芬葩修映，挥袖风飘而红尘昼昏，流汗霡霂而中逵泥泞。富中之甿，货殖之选，乘时射利，财丰巨万，竞其区宇，则并强兼巷，矜其宴居，则珠服玉馔。」 
三国时新兴之次等都市有鄂， 
案：自孙权於黄初二年都鄂，改鄂为武昌，鄂为吴之首都者八年馀（二二一--二二九），黄龙元年，权还都建业，鄂遂为吴之陪都云。 
江州，兹不备述。 
蜀志後主传建兴四年：「春，都护李严自永安宫还住江州，筑大城。」注：「今巴郡故城是。」
华阳国志卷一：「刘先主初以江夏费瓘为太守，领江州都督，後都护李严更城大城，周回十六里」 



六、交通与都市 
交通之要件有三：一曰交通通路，二曰交通工具，三曰交通动力。
三国时交通通路之新辟，有足述者，即运渠之兴治是也。三国时所兴治之运渠，有睢阳渠， 
魏志武帝纪建安七年：「遂至浚仪，治睢阳渠。」 
淇水新道， 
魏志武帝纪建安九年：「春正月，济河，遏淇水入白沟以通粮道。」
水经淇水注：「建安九年，魏武王於水口下大枋木以成堰，遏淇水东入白沟以通运。」 
平虏渠及泉州渠， 
魏志武帝纪建安十一年：「公将征之，凿渠自呼沲入泒水，名平虏渠，又从泃河口凿入潞河名泉州渠，以通海。」
魏志董昭传：「後袁尚依乌丸蹋顿，太祖将征之，患军粮难致，凿平虏泉州二渠入海通运，昭所建也。」
赵一清三国志注补稿本曰：「寰宇记卷六十三，深州饶阳县有州理城，晋鲁口城也。公孙渊叛，司马宣王征之，凿滹沱入泒水以运粮，因筑此城。盖滹沱水有鲁沱之名，因号鲁口。一清案：建安十一年，太祖凿渠自滹沱入泒水，名平虏渠，则不始於懿，特更修治之耳。」
案：徐绍桢三国志质疑卷二谓泒水应为汾水之譌，实未必然。曹操凿平虏渠盖备征讨乌桓蹋顿之用，蹋顿在辽西塞外，操引滹沱入汾水何为？裴注明谓泒音孤，足证泒字未误。徐氏谓裴氏误读汾为泒，说亦难通。 
利漕渠， 
魏志武帝纪建安十八年：「九月，作金虎台，凿渠引潭水入白沟以通河。」
三国志质疑卷二：「水经浊漳水篇，浊潭水又东北过斥漳县南。郦注，汉献帝建安十八年，魏太祖凿渠引潭水东入清洹以通河漕，名日利漕渠。漳津故渎水旧断溪东北出，涓流濗注而已。此利漕渠即引潭水入白沟之渠，其曰清洹而不曰白沟者，淇水篇云，淇水又东过内黄县南为白沟，屈从县东北，与洹水合。郦注，白沟又东北迳罗勒城东，又东北漳水注之，谓之利漕口。自下清漳白沟淇河成得通称是也.」 
讨虏渠， 
魏志文帝纪黄初六年：「春……三月，行幸召陵，通讨虏渠。」 
贾侯渠， 
魏志贾逵传谓逵为豫州刺史时「又通运渠二百馀里，所谓贾侯渠者也。」 
胡质所建诸渠， 
魏志胡质传谓质为青徐都督时「置东征台，且佃且守，又通渠诸郡，利舟楫。」 
邓艾所建漕渠， 
魏志邓艾传：「正始二年，乃广开槽渠，每东南有事，大军兴采，泛舟而下，达於江淮，资食有储，而无水害，艾所建也。」 
破岗渎等。 
吴志孙权传赤乌八年：「八月，大赦，遣校尉陈勋将屯田及作士三万人凿句容中道，自小其至云阳西城，通会市，作邸阁。」
建康实录卷二赤乌八年：「八月，大赦，使校尉陈勋作屯田，发屯兵三万凿句容中道至云阳西城，以通吴会船舰，号破岗渎，上下一十四埭，通会市，作邸阁。」 
此等运渠虽大半供军事运输之用，固亦具有经济上之价值也。 
三国时之交通工具，除舟车外，有新发明之木牛流马， 
蜀志诸葛亮传：「亮性长於巧思，损益连弩，木牛流马，皆出其意。」
蜀志後主传建兴九年：「春二月，亮复出军，围祁山，始以木牛运。」
蜀志後主传建兴十年：「亮休士劝农於黄沙，作流马木牛毕。」
蜀志後主传建兴十二年：「春二月，亮由斜谷出，始以流马运。」
蜀志诸葛亮传注：「亮集载作木牛流马法曰，木牛者，方腹曲头，一脚四足，头入领中，舌著於腹，载多而行少，宜可大用，不可小使，特行者数十里，群行者二十里也。…．：人行六尺，牛行四步，载一岁粮，日行二十里，而人不大劳。流马尺寸之数，……板方囊二枚，厚八分，长二尺七寸，高一尺六寸五分，广一尺六寸，每枚受米二斛三斗。……」
通典：「亮集督运廖立杜叡胡忠等，从景谷县西南二十五里白马山推己意作木牛流马。」
元和郡县志：「木马山在景谷县西南二十五里，诸葛亮之出祁山也，作木牛流马以供运，於此造作，因以名焉。」
全三国文卷六十二载蒲元与丞相诸葛亮牒：「元等辄率雅意作一木牛，廉仰双轘，人行六尺，牛行四步，人载一岁之粮也。」
张澍诸葛忠武侯故事：「後山丛谭，蜀中有小车，独推载八石。前如牛头，又有大车，用四人推，载十石，盖木牛流马也。高承事物纪原，诸葛亮始造木牛，即今小车之有前辕者，流马即今独推者是，民间调之江州车子。稗编蜀相诸葛亮之出征，始造木牛流马以运饟，盖巴蜀道阻，便於登陟故耳。木牛即今小车之有前辕者，流马即今独推者是，而民间谓之江州车子。按後汉书郡国志巴蜀有江州县，疑亮始作之於江州县，故後人以为名也。澍按：此说袭高承，其实非也。武侯作木牛流马在景谷县，景谷今之广元县地，非江州也。江州水路，运粮不必车，且蜀志引亮作木牛流马法綦详，与独轮车制绝不相类，是高陈唐三说皆误。」 
惟木牛流马仅为蜀所利用，且诸葛亮死即无继作者，则亦不过历史上之奇器而已。
舟之舱容五百斛者即为大舟， 
吴志孙权传黄武元年注引吴书谓郑泉「博学有奇志，而性嗜酒。其闲居每曰，愿得美酒满五百斛船，以四时甘脆置两头反覆没饮之，惫即住而啖肴膳，酒有升斗减，随即益之，不亦快乎。」
全三国文卷七载魏文帝与孙权书：「知已选择见船最大樟材者六艘，受五百石，从沔水送付樊口。」 
其曹丕龙舟王濬楼船之属，乃特制以应行军之需者，非日常转输之具也。车中有所谓鹿车，以人推行，殆若今之小车，惟不必为独轮耳。 
魏志司马芝传：「以鹿车推载母，居南方十馀年，躬耕守节。」 
三国时之交通动力，仍不外人力、畜力、风力、水力，无足述者。
三国时海上交通颇为发达，就孙氏与公孙氏及高句丽之关系，可见长江下游与东北海上交通之盛况， 
魏志公孙度传注：「魏略载渊表……又曰，臣父康昔杀权使，结为雠隙。……」
魏志公孙度传注：「吴书载渊表权曰，…．每念厚恩，频辱显使，退念人臣交不越境，是以固守所执，拒违前使，虽义无二信，敢忘大恩。陛下镇抚，长存小国，前後裴校尉葛都尉等到，奉被敕诫，圣旨弥密。……」
魏志公孙度传注引魏略：「国家（指魏）知渊两端，而恐辽东吏民为渊所误，故公文下辽东，因赦之曰，……逆贼孙权……比年以来，复远遣船越渡大海，多持货物，诳诱边民，边民无知，与之交关，长吏以下，莫肯禁止，至使周贺浮舟百艘，沈滞津岸，贸迁有无，既不疑拒，赉以名马，又使宿舒随贺通好。……」
吴志孙权传嘉禾元年：「三月，遣将军周贺校尉裴潜乘海之辽东。秋九月，魏将田豫要击斩贺於成山。冬十月，魏辽东太守公孙渊遣校尉宿舒阆中令孙综称藩於权，并献貂马。权大悦，加渊爵位。」
吴志孙权传嘉禾二年：「三月，遗舒综还，使太常张弥执金吾许宴将军贺达等将兵万人，金宝珍货，九锡备物，乘海授渊。」
吴志孙权传嘉禾二年：「举朝大臣自丞相雍已下皆谏，以为渊未可信，而宠待太厚，但可遗吏兵数百护送舒综。权终不听，渊果斩弥等，送其首于魏，没其兵资。」
吴志孙权传嘉禾二年注引吴书：「初张弥许晏等俱到襄平，官属从者四百许人，渊欲图弥晏，先分其人众置辽东诸县，以中使秦旦张群杜德黄疆等及吏兵六十人置玄菟郡，在辽东北，相去二百里，太守王赞，领户二百，兼重可三四百人。旦等皆舍於民家，仰其饮食，积四十许日。旦与疆等议日，吾人远辱国命，自弃於此，与死亡何异。今观此郡形势甚弱，若一旦同心，焚烧城郭，杀其长吏，为国报耻，然後伏死，足以无恨。孰与偷生苟活，长为囚虏乎？疆等然之。於是阴相约结，当用八月十九日夜发。其日中时为部中张松所告，赞便会士众闭城门，旦群德疆等皆踰城得走。时群病疽创著膝，不及辈旅，德常扶接，与俱崎岖山谷，行六七百里，创益困，不复能前，卧草中，相守悲泣。……於是推旦疆使前，德独留守，群捕菜果食之。旦疆别数日，得达句骊王宫，因宣诏於句骊王宫及其主簿，诏言有赐为辽东所攻夺。宫等大喜，即受诏命，使人随旦还迎群德。其年，宫遗皁衣二十五人送旦等还，举表称臣，贡貂皮千枚，鹖鸡皮十具，旦等见权，悲喜不能自胜。权义之，皆拜校尉。间一年，遗使者谢宏中书陈恂拜宫为单于，加赐衣服珍宝。恂等到安平口，先遣校尉陈奉前见宫，而宫受魏幽州刺史讽旨，令以吴使自效。奉闻之，到还。宫遗主簿笞咨带固等出安平与宏相见。宏即缚得三十馀人质之。宫於是谢罪，上马数百匹。安乃遗咨固奉诏书赐物归与宫。是时宏船小，载马八十匹而还。」
魏志明帝纪青龙四年：「秋七月，高句骊王宫斩送孙权使胡卫等首诣幽州。」（青龙四年即吴嘉禾五年。）
案：吴与高句丽之关系，傅斯年东北史纲第一卷，及缪凤林评东北史纲卷首均未提及，傅固疏陋，缪亦失察矣。 
</div>
    <div class="pagination">
<a href="三国食货志_page7.html">上一页</a><span>...</span><a href="三国食货志_page3.html">3</a><a href="三国食货志_page4.html">4</a><a href="三国食货志_page5.html">5</a><a href="三国食货志_page6.html">6</a><a href="三国食货志_page7.html">7</a><span class="current-page">8</span><a href="三国食货志_page9.html">9</a><a href="三国食货志_page10.html">10</a><a href="三国食货志_page11.html">11</a><a href="三国食货志_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
