<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 238 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 238 页/共 502 页</h1>
    <div class="content">○又谕、劳崇光、惠庆奏、梧州艇匪、被剿窜遁、并藤县被扰、旋经克复一摺。广西艇匪梁培友等、攻扑梧州府城。自上年闰七月初五日。至八月十二等日。叠经署梧州府知府陈瑞芝等、督兵歼毙多名。该匪退泊三角觜。分遣匪党、窜赴藤县。知县翟登莪等、登陴守御。因众寡不敌。被匪拦入。二十四日。藤县匪徒冯六、并广东另股匪徒关亚巨等、先后到梧。分水陆五路。进扑郡城。陈瑞芝等、督带兵勇。分投截剿。该匪等仍退泊三角觜。二十八日。按察使张敬修、带兵抵梧。于三角觜一带。沿岸剿击。先后毙匪四百余名。击沈贼船二十余只。九月初四、至十月初八等日。该匪叠由长洲、白马庙、黄埠头、趋水关等处登岸。向城攻扑。张敬修等、内外夹击。夺获贼船四十六只。随用大船装载沙石。将三角觜江面填塞。贼势日蹙。犹于十二等日、悉众来扑。十六日夜。官军乘风纵火。烧毙匪徒、不计其数。余匪东窜。兵勇跟踪追击。窜匪于汇龙江口等处屯踞。与藤县城内匪徒。互为援应。经水陆兵勇、会合剿捕。生捦匪首莫木二、圭公潘、张斯文养、欧亚洸、叶大骨志等五名。当将县城收复。零匪翻山奔窜。此股艇匪。党多势悍。现经官军剿除殆尽。仍著劳崇光等、饬属将首匪梁培友等、严密摉拏。并将败窜余匪。悉数歼捦。毋任一名漏网。在事出力员弁。并著劳崇光等、择尤保奏。毋许冒滥。　　

○又谕、骆秉章奏、湖南省应入本年秋审各犯。应否仍遵上年谕旨。分别办理等语。现在贼氛未请。该抚筹办防剿。所有应入本年秋审各犯。著仍遵上年谕旨。查照直隶省章程办理。　　

○谕军机大臣等、寄谕驻藏大臣赫特贺等、谆龄奏、接据廓番来禀、拟先行檄谕一摺。览奏均悉。在该夷之意。不过欲与唐古忒寻衅。藉口被其欺陵。以为争闹地步。是否为此二案。尚难凭信。惟该夷既经以此为词。即不必别寻枝节。务将悖逆之意道破。但当就案论案。将此二事妥为勘断。如果实系唐古忒人理屈。亦不宜意存袒护。恐致该夷藉端纠缠。谆龄此次所拟檄谕。一面令其撤回番兵。一面札拏行凶人犯。傥该夷遵谕静候。即赶紧为之断结。总以彻底根究。秉公讯办为要。即或该夷再有渎禀。亦止能就事剖断。以期消患未萌。姑俟断结之后。察看该夷有何举动。再行斟酌办理。至前次所奏、已派噶布伦、及粮员等。先赴定日一带。暗为布置。亦宜加意严密。勿为该夷窥破。转致授之以柄。勘办情形。仍著随时速奏。将此谕令知之。　　

○赏御前大臣固伦额驸德木楚克扎布、黄马褂。　　

○予广西梧州等处剿贼被戕。州同广寿、府经历程承芳、从九品何植光、谭伯福、未入流张宝麟、祭葬世职。殉节梧州协副将蒋福长妻张氏、旌表如例。　　

○是日、驻跸半壁店行宫。　　

○丁卯。诣永福寺拈香。　　

○谕内阁、叶名琛、柏贵奏、克复佛山一摺。广东匪徒。自上年六月。占扰佛山镇。恣意横行。经叶名琛、派委员弁绅士。水陆攻剿。大小二十余战。省城股匪。屡被创惩。肇罗道沈棣辉、于十一月初三日。侦知该匪、有放火延烧街市情事。即飞禀该督抚、添调兵勇战船。督带进剿。该道驰抵佛山。逆匪筑台列炮。钉椿激水。抵死抗拒。复于文昌、鹰觜、两沙。屯聚多贼。以为掎角。初六初七日。官军陆路连获大胜。将贼营次第踏平。初八至初十等日。官军水路进攻。复沈毁贼船无数。嗣后军威愈振。沈棣辉、随即四面分布。官军同时进捣。所向披靡。统计一月内。击杀贼匪一万九千七百余名。斩获首级三千三十余颗。生捦五百十七名。其焚溺轰踏、捆解遣散者。不计其数。佛山全镇。一律肃清。沈棣辉应变知机。督剿帀月。即将负嵎巨匪。全股荡平。实堪嘉尚。著叶名琛等、即行据实保奏。候朕施恩。其余出力员弁绅士。同心协力。无战不捷。亦属著有微劳。著一并查明。分别酌保。无遗无滥。仍著该地方文武。将剿残余匪。一体认真摉缉。以期净绝根株。　　

○又谕、袁甲三、奏参被揭知州、请革职提讯一摺。据称、安徽亳州义门巡检胡裕烈、因署亳州知州绣纶、有侵吞捐项。讹索平民。卖放捻匪各等款。胪列禀揭。事关地方官贪鄙害民。虚实均应彻底根究。绣纶著即行革职。交福济、督饬藩司毕承昭、提同丁役人等。逐款严讯。务期水落石出。按律惩办。以儆官邪。其禀揭之巡检胡裕烈、著即撤任听候提质。　　

○停广东端阳例贡。　　

○赏看守黄新庄、半壁店、秋澜、梁格庄行宫。弁兵半月钱粮。　　

○以拏获带匪进卡、夥同强劫各犯。予布鲁特五品顶翎。阿哈拉克齐萨尔坦伯克等奖叙。　　

○予广东肇庆、嘉应、殉难道员任为琦、守备杜佳才、知县荣桂、祭葬世职。荣桂妻董氏、幕友于文海、廪生吴淞、武童徐右让、旌恤如例。　　

○是日、驻跸梁格庄行宫。　　

○戊辰。上恭谒泰陵。泰东陵。昌陵。昌西陵。慕陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下、文武大臣官员、均随行礼。　　

○是日回銮。驻跸秋澜行宫。　　

○己巳。祭先蚕之神。遣嫔行礼。　　

○以署西安副都统舒精阿、署将军。署陕西巡抚载龄、兼署提督。　　

○以剿办蜀滇交界大乾河贼匪出力。赏副将占住、土司已国富、千户喇文清、郎应升、花翎。都司怀唐武等蓝翎。余加衔升叙有差。　　

○是日、驻跸半壁店行宫。　　

○庚午。改铸广西怀集县知县、儒学、营守备、印信、条记、关防。从巡抚劳崇光请也。　　

○是日、驻跸黄新庄行宫。　　

○辛未。上奉皇贵太妃还宫。　　

○补铸福建德化县知县印信。从巡抚吕佺孙请也。　　

○壬申。上诣寿康宫、问皇贵太妃安。　　

○谕内阁、吴振棫、蒋霨远等奏、兜剿窜逃贼匪、歼毙黔西首逆一摺。此股匪徒。经官军叠加剿洗。犹敢纠集余党。合力死拒。我军追捕。奋力歼捦。并将首逆王三札巴歼毙。办理尚为得手。惟首逆杨＜氵凤＞、仍未就获。该抚等务当督饬兵练。摉捕务获。无任漏网。并将窜逃余匪。一律摉除净尽。以绝根株。所有在事出力文武员弁人等、著择尤保奏。候朕施恩。　　

○谕军机大臣等、现在逆匪意图上窜。湖北荆襄一带。情形紧要。官文驻劄荆州。兵力未免单弱。杨霈一军。又屡经挫失。自武昌复陷。胡林翼、李孟群等、所带水陆兵勇。亦不免势孤。殊为可虑。黄宗汉前奏、由河南陕西赴川。计此时将次抵任。著侦探荆州一带情形。如贼踪尚未埽除。即与乐斌商酌。督带兵勇。驰赴夔巫一带。相机进剿。其四川总督事务。仍著乐斌署理。如探知杨霈各军。剿办得手。逆匪不至上窜。该督即可无庸前往。仍饬前调兵勇。迅速赴楚。毋稍延误。乐斌、黄宗汉、务当斟酌缓急。妥筹办理。不得稍分畛域。将此由六百里各谕令知之。　　

○江西巡抚陈启迈奏、贼窜饶郡。请将堵御不力之署饶州府知府曹燮坤、署饶州营参将文忠、都司常安、署鄱阳县知县林蔚、革职。留营差遣。以观后效。得旨。曹燮坤等、均著革职留营效力。饶郡内窜之贼。勿令蔓延方妥。剿办情形。迅速驰奏。　　

○以剿办贵州桐梓、仁怀、等处贼匪出力。赏知县王敬烈、参将庆勋、游击巴哈布、乌尔滚珠等、花翎。县丞白人杰等、蓝翎。余升叙有差。　　
大清文宗协天翊运执中垂谟懋德振武圣孝渊恭端仁宽敏显皇帝实录卷之一百六十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。三月。癸酉。孝贤纯皇后忌辰。遣官祭裕陵。　　

○谕内阁、何桂清奏、请将废弛防务之员革职等语。安徽甯池太广道兼署徽州府印务恩禧、于徽州军务。既不实心办理。复扣留捐项。积欠勇粮。以致兵勇不能用命。实属贻误地方。殊堪痛恨。恩禧、著先行革职。仍著何桂清、查明该员下落。据实具奏。　　

○又谕、何桂清奏、克复徽州、歙县、郡邑两城一摺。逆匪攻陷徽郡。并将歙县城池占踞。经何桂清派知府石景芬、督饬勇目夏宝庆、李恒淞、并副将魁龄等、带领枪勇台勇。分队攻打东南北三门。逆众闻风丧胆。逃窜西门。我军追杀十余里。生捦贼目二十余名。土匪数十人。均即正法。其轰毙杀死者、不计其数。立将徽州歙县收复。现在向荣、所派邓绍良各军。将次云集。著何桂清、饬令邓绍良、督率乘胜进剿。克复休甯黟县二城。以清徽境。在事出力员弁兵勇。著何桂清、酌核保奏。以示鼓励。　　

○谕军机大臣等、何桂清奏、克复徽州歙县两城。并添兵勇。进攻黟休二城各摺片。现在贼众蚁聚休黟二城。必须乘此声威。迅图克复。此时邓绍良、统带兵勇。谅已驰抵徽郡。所有各路带兵员弁。均归邓绍良调遣。以专责成。该抚即督饬该员、即日进剿休黟贼党。并酌留兵勇、防守徽歙。毋令乘虚回窜。再致蔓延。其徽浙各路军务。及一切支应事宜。即饬臬司晏端书、实力督办。勿稍贻误。将此由六百里加紧谕令知之。　　

○以剿办河南捻匪出力。赏总兵官邱联恩、副将希拉布、参将庆瑞、知州王诒等、花翎。知州钮＜氵雷＞等、蓝翎。知府徐继鎕等、加衔升叙开复有差。　　

○以修筑英吉沙尔城垣工竣。予主事庆恩等、升叙有差。　　

○豁免河南永城县、被扰地方、新旧额赋。　　

○甲戌。谕内阁、全庆、文彩奏、请饬催江苏省海运经费、速解天津一摺。向例海运经费。均由该省豫备。先期解津应用。兹据奏称、江苏省本年应解经费。欲于代办直隶铜价内扣除。势必有误转运。关系甚重。著怡良、吉尔杭阿、迅将海运应需经费银两。派委妥员、兼程解赴天津。毋稍迟误。至直隶省应还江苏代垫铜价。仍照前奏、定限二年解还。总当各清各款。毋得彼此牵混。以免轇轕。　　

○谕军机大臣等、托明阿等奏、筹防浦口、兼顾北岸上下游全局一摺。金陵逆首。既有欲由浦口北窜。并诈袭各岸营盘。及装载柴火、图烧师船之意。则自扬城以西。仪徵、六合、浦口、至江浦等处。皆须节节严防。而瓜镇贼匪。欲扑扬州三汊河、朴树湾一带。蓄谋亦非一日。此时萨炳阿、管带之马步官兵。现已抵扬。泊承升、所统拖罾战船。已至焦山。吉尔杭阿、亦督率上海得胜兵勇、助攻镇贼。自应南北进兵。水陆并举。以陆路分攻瓜镇。以水路攻取金山。使该逆三路不能兼顾。方为上策。浦口紧对金陵。本为贼踪往来之地。江浦后路。复可暗袭浦口。武庆等、兵力甚单。托明阿、所称抽拨精兵。仅止四百余名。是否足资堵御。江北屏障之区。布置不容罅漏。仍须责令武庆、温绍原等、实力扼守。其浦口以上。梁山以下。乌江一路本有恩锡、张光第、在彼驻劄。亦可与该司道、联络声势。藉免后顾之虞。惟拦江贼炼贼篺。日久未断。终恐冲突为患。托明阿等、与向荣虽各统各军。实同办一事。著即公同严督上下水师。设法会剿。先毁贼炼。遇有两岸接仗。迅速驶赴江岸协击。以牵贼势。向荣前奏、李德麟、吴全美等、红单局艇各船。俱有损伤。刻下当已修整。即应赶紧进剿。不得以戗风欠灵。日事延阁。其五龙山江面。虽设有拦炼木档。而江涨日宽。风涛撞激。究未可恃。至瓜州贼匪。匿巢不出。即筑就长围。不过杜其出扰。总宜亟筹战取。以覆贼巢。吉尔杭阿、早至镇江。亦著饬令余万清等、克期攻克。毋再迁延。俾上下游、南北岸、渐就歼除。方无他虑。将此由六百里加紧各谕令知之。　　

○又谕、曾国藩、塔齐布奏、军饷不支、请饬闽浙二省、筹银接济等语。现在曾国藩等、驻兵江西省城。因湖北武汉一带。为贼占踞。粮道已断。四川湖南之饷。不能运解前往。其水陆各军兵勇口食。仅恃江西一省捐项。不敷支放。必须邻省通融协济。方足以资攻剿。著王懿德、何桂清、于该省无论何款项下。每月各筹银二万两。派委妥员。解赴曾国藩等军营应用。该督等务当迅速筹解。毋误要需。将此由六百里各谕令知之。　　

○又谕、曾国藩、塔齐布奏、统筹全局。并请饬袁甲三、募勇由麻城出黄州。以全江北大局。及筹拨饷银各摺片。详览摺内所论楚皖江西三省全局。陆路须分兵四支。水路须分兵两支。于剿办机宜。颇为明晰。惟据杨霈等奏、现赴枣阳一带。防贼上窜荆襄。而河南信阳等处。亦极紧要。幸胡林翼等、兵勇尚在金口南岸。李孟群等、师船尚劄京山。均未挫失。或可藉图收复。节次谕令川陕拨兵赴楚。湖南抽拨兵勇赴下游援剿。并谕僧格林沁、派马步官兵四千。赴荆襄一带。交杨霈调遣。楚豫交界地方。统计兵力尚敷堵剿。但武汉复遭蹂躏。贼势益张。该侍郎等、水陆两军。已成孤立之势。现在贼窜饶州、乐平、分扰景德等处。罗泽南、已带勇进剿。著即饬该员、赶紧克复郡城。以次埽除。昨据何桂清奏、贼破徽州、已经收复。现扰休黟等处。罗泽南、如剿除饶州贼匪。即可相机前进。攻剿池州安庆之贼。塔齐布、围攻九江、亦未便撤动。仍当添募兵勇。奋力攻击。以牵制逆匪。使不得肆行奔突。曾国藩师船。并江西所造战船。尤须设法将湖口贼卡浮桥。并力攻毁。驶出大江。与塔齐布在九江会合。以图克复。袁甲三现已革职。饬令来京。临淮兵勇。本不甚多。既不能拨赴麻城黄州。若募勇训练。尚恐缓不济急。本日已谕令和春等、酌量办理。其能否派拨进剿之处。尚未可定。总俟山东军务告竣。不但兵力可分。并可派员前往。于江北一带。妥为布置。至曾国藩等、所需饷银。已谕闽浙两省、照数筹解。但恐尚须时日。著陈启迈、于四年漕折项下。每月酌拨银两。以济要需。四川、湖南、等处饷银。仍当设法催提。俾资接济。正月初五、初八、二十七等日奏报。所降朱批谕旨。已饬钞寄矣。将此由六百里加紧各谕令知之。　　

○又谕、前因袁甲三、交部严议。饬令来京。其所带兵勇。当谕令和春等、酌委得力大员前往。尚未奏报。殊深悬系。临淮控制全淮。为南北要冲。防守机宜。断不可稍涉大意。本日据托明阿等奏、浦口六合等处。拏获奸细。有金陵逆首、拟由水陆攻袭浦口、大股北窜等供。托明阿等、攻剿瓜镇贼匪。正当吃紧。势难多拨兵勇。赴浦口防御。武庆等兵力甚单。设有疏虞。关系甚钜。浦口与皖省接壤。其乌江一带。前经官军屡次攻毁贼垒。即著严饬庐凤道张光第等、实力防御。与武庆等浦口之师。声势联络。以杜贼匪北伺之意。参将刘玉豹、驻劄全椒县属之官渡。亦可就近策应。毋任稍有疏懈。又据曾国藩等奏称、临淮关、由寿州光固以达麻城。程途甚迩。若令袁甲三、由临淮招募寿光二处练勇五千。由麻城出黄州之背。并力邀击。则蕲黄可复。皖鄂两省。便可声息相通等语。该侍郎所筹。自因江北一带。并无得力劲旅。故拟添此一军。以资进剿。惟临淮防堵。亦甚紧要。此时能否分兵前进。著和春等、酌度情形。妥筹办理。庐州贼匪。既已穷蹙。官军长围已合。何以日久尚未得手。总须早复庐郡。大兵便足敷分拨。务即迅图克复。毋再迟延。将此由六百里加紧谕令知之。　　

○乙亥。谕军机大臣等、和春、福济奏、请饬怡良、拨兵勇一二千名。交张芾统带。赴徽甯一路。督办防剿等语。张芾系发往军营差委之员。该提督等、请明降谕旨。令其驰赴徽甯。调度各军。于事恐为无益。现在邓绍良、已行过浙境。各路赴徽援剿兵勇。均归调遣。昨复谕知何桂清、督饬该员。迅图剿办。若再另派统率之人。转致事权不一。张芾著仍遵前旨。交和春等、差遣委用。是否令其即赴徽甯。随同攻剿。并著何桂清酌量办理。至上海凯撤之师。本系勇多兵少。现已分赴金陵镇江。怡良驻劄常州。带兵亦属无多。徽郡兵勇。经向荣、何桂清、派往者已有数千。毋庸怡良等再事抽拨。至庐州军营。即使差委乏人。亦何至专保废员。始收指臂之助。福济所请、令黄恩彤、赴庐州差委之处。著不准行。将此由六百里加紧各谕令知之。　　

○广东水师提督洪名香、年老休致。以琼州镇总兵官吴元猷、为水师提督。　　

○以安徽庐州剿贼出力。赏副都统常清、协领伊昌阿、佐领塔斯杭阿、庆保、布克坦、倭绅、防御全亮、游击何朝亮、玉昆、都司韦敬章、守备田宗升、李嘉万、冉广兴、吕元侯、吴秀、邹朝元、于昌麟、胡运鸿、知州萧盛远、花翎。佐领瑞祥等、蓝翎。总兵官珠克登等、开复升叙有差。　　

○丙子。上御乾清门听政。　　

○谕内阁、怡良奏、查明盐船积弊、并土匪私设盐卡、扰害票法一摺。准北纲盐。行销皖豫二省。日形壅滞。据怡良查明。因各贩运经由阜阳、霍邱、固始、三县交界处所。有船户等肆行舞弊。致亏客本。又信阳、罗山二处。为行销最畅之区。光山系必由之路。闻该境私设盐卡。盘踞需索。以致往来客贩。畏葸不前。自应亟加整顿。以肃鹾政。著英桂、福济、严饬各该地方官。凡淮盐经过处所。如船户人等、有敢行盗卖。并水手搀和沙土等弊。一经查出。即行拏究。毋得稍分畛域。至土匪私设盐卡。尤属大干法纪。并著该抚等、密速查拏。从重惩办。断不准稍涉疏纵。以除积弊而裕国课。　　

○谕军机大臣等、前此僧格林沁、故撤高唐南面之兵。原为诱贼离巢。追杀易于得手。乃自窜踞冯官屯以后。又已月余。该逆匪抵死坚匿。而官军竟无计可破。前月二十九日之战。甚至伤亡兵勇。遗失炮位。似此情形。转不如任其坐困高唐。犹得以粮尽制其死命。该大臣所用水攻之法。现已竣工。惟闻该屯、地势微高。逆贼在濠内添土筑垒。巧为抵御。是水势虽形畅旺。不过灌满四面濠沟而止。该逆在屯内。仍能暗施诡计。即现在掘濠戽灌。自下而上。亦难得力。如果此举再无成效。该大臣又计将安出。以万余兵勇。围数百之贼。百计经营。迄无把握。朕心实深焦灼。著僧格林沁、即将现在水势若何。攻剿能否得手。及水攻傥不可恃。应作何设法之处。迅速具奏。总期克日蒇功。以慰悬望。至拨赴河南之马步队官兵四千名。业经降旨。令赴湖北迎剿。河南兵力空虚。防堵倍形吃紧。前此谕知该大臣等、如东省官兵可期得力。即酌量归并大营。嗣据覆奏、大营兵勇足敷围剿。是山东官兵。现尚可以抽调。著僧格林沁、会同崇恩、即行选派三四千名。派委得力将弁管带。前往河南。交英桂调遣。专备该省防堵之用。仍咨明英桂、沿途妥速迎提。毋任稽留延缓。将此由六百里谕知僧格林沁、并谕德勒克色楞、西淩阿、崇恩知之。　　

○又谕、前因襄樊紧急。曾谕令扎拉芬、带兵迅赴湖北。与杨霈等会同攻剿。本日据载龄奏、请饬扎拉芬驻劄枣阳、扼守由楚入陕要隘等语。该将军带兵赴楚。原为探明贼踪。以剿为防。现在该逆上窜。尚无定向。若令扎拉芬专驻枣阳。转成株守。务须确探贼踪。若枣阳紧急。即会同杨霈实力截剿。傥该逆纷窜他处。即当带兵迅出贼前。迎头截击。切勿祗顾一隅。致误事机。将此由六百里加紧谕令知之。　　
</div>
    <div class="pagination">
<a href="清实录咸丰朝实录_page237.html">上一页</a><span>...</span><a href="清实录咸丰朝实录_page233.html">233</a><a href="清实录咸丰朝实录_page234.html">234</a><a href="清实录咸丰朝实录_page235.html">235</a><a href="清实录咸丰朝实录_page236.html">236</a><a href="清实录咸丰朝实录_page237.html">237</a><span class="current-page">238</span><a href="清实录咸丰朝实录_page239.html">239</a><a href="清实录咸丰朝实录_page240.html">240</a><a href="清实录咸丰朝实录_page241.html">241</a><a href="清实录咸丰朝实录_page242.html">242</a><a href="清实录咸丰朝实录_page243.html">243</a><span>...</span><a href="清实录咸丰朝实录_page239.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
