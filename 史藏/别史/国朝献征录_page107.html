<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 107 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 107 页/共 245 页
  </h1>
  <div class="content">
   王慎中 
　　呜呼功之难立名之难成岂独生才之难哉时变之隆汗而趋背异其得失人情之好恶而忤合乖于爱憎因时者其事便而见尚通矫之则足以尊巳而鲜济于时忤众者其名高而见寡偶狥之则足以同物而不严于众夫其受之材禀既专致用之宜各适亦足以事副其功业载其名而时变人情之难一如彼故有智力足以因时而固矫之以求济趋好足以同物而不忍狥焉以取严宜其收两得之功博兼获之名而犹不免于违时之咎憎众之谤此魁磊□达之士所以常悼恨于功名之难也中丞丘集斋公名养浩字以义由易经起家进士值　今天子新即位尽更正德以来弊政士大夫兴慕风采争欲材公于其时自视不独在同辈上直以古人不足也赐第未久即授牒知浙之余姚县余娷于浙东西最剧公之绩业奋起日升月长贤名四出无足而驰疆闻壤望或愧恚不及或传讲以相师励不知丘余姚何如人大江以南部使者抚臣相□炙口至倡以激其部邑士□□行过浙东西访吏之美者于其土必闻余□□□他令森立踊企非不见贤皆掩于公声翔于朝迟以法从考满召试御史阅数月拜方廷中清明侍从皆极一时之选公居其间如楚之在薪同台多自以不如令下当议事倚待决公必得闻虽入台后而预政与宿旧台僚等大夫中丞咨访有加焉公卿多欲致公与相缔投雅公泛如也不适好与雅者尤爱而惮之时方清明而当柄大臣进退危疑系国是得失士心趋向巳潜有移夺化兰萧几在忽焉公独早觉不失足他徙羣公中有忧国捄世持衡于消长之际冀以负胜倚助台中明于得失如公晓然不移者可一二数凛凛乎有寡助之叹公亦以母丧去职比起服入台枋臣改置国更其是公瞿然内忧端居深念未有所发而公未忧去时尝首论议礼大臣再论宦侍又论戚畹当事者忌其然不欲令久处台中公故有文名会南畿督学宪臣缺即奏以公往公亦乐得其事谨条教考艺文专意于作人兴学自是不复与台论矣反终父丧再入台台僚多变易宿旧少存者因默自悲欲乞外而台资巳高于格不得外授　上方搜讨古文建典礼于成周之上营立　九庙务极曼硕以称严祀制玺书公董视其役久之资益高迁拜南京大理寺丞葢公在台其去来远近之迹淹十五年通其入住之日殆二十余年人旦暮望以公卿公尤雅意本朝以天下善类消长计其口诵心存未尝一日不在于海内排摈放废之名流惧恐其老死而不叙收甚于巳之失位而咋舌决齿于怙权妨贤之夫如不欲与共立每一纵言目光横射意气捷出傍听激竦颇以此取嫉特以前后所领职皆有制书专事视学董役有以黾竭自効得不以极言克责意气虽过而怨怒未集知之者则信其果有志于世也中丞廵抚西蜀则以权当其力欲变一时□□之风官司相蔽绐以具文而虑不及职持三尺法市苟娱大室要津交以自肥而瘠民公恶之若仇又能穷其微暧穴窦关节探室解剥无毫发遁失沔吏猾豪营构巧秘徂大鬼倐见摘皆惊谓神山谷遐□砦碉昧阻冤苦疾痛举在日前户行家到未喻其悉其所长如是诸司既巳逆公折诎公尤思震动恐耸之警其视听而新其气以作起功庸然后与宽硕以乐其成非专以察断严而爱不济者也蜀人巳害其不可动而公在西不久功名迅发精采先于诸路时江西抚臣张净峰□□总制两广朝论以张公名臣难其继移公往代于是忌者始侧目思中公而害者以流语乘间潜行公亦抗章求退以避之葢公在蜀其意未究其治未终而徒见多威以宋张乖田元均之贤治蜀宽猛不同未闻论者优田劣张然张易严以宽必在民信之后而比民之信非前后八年不可虽其自言亦曰只一信字五年方得成公蜀未期日月浅其所能变动者精采气势之间耳然以武侯论治次第求之则法行在恩加之首而知荣乃限定之余公所施正不悖而独执未究之意以訾偏据不终之治以疵猛是使仲尼子产未终三年而且用以得杀也习苟且养交私上下相玩之时不爱出力一矫之疾雷破蛰享昭苏之快自是瑰伟绝特不愧道说又不当论其究不究也公阔达恢廓如无所择而简别精审细人曲折具有条理忧时愤事殆不可堪而器貌敦博无小丈夫悻悻之陋文不规规古法才驰气驾姿态俊发有以踰人晚善诗歌藻泽腴赡声韵平妥篇出皆可咏也其最长在奏对移驳之文指画利病摘抉情伪元本法令缘饰以典训使躬受者詟服侧聆者省畏天性笃至内行甚修事父孝谨有封则立有谏则跪不以既贵少有所懈事兄如父抚弟如子一门之内肃敬而和雍如也入室燕笑有则与夫人相敬不嫚寝无饰容侍御之人其不迩于色非情溺焉而矫制者于族婣厚有用情之过至以蒙谤而人知其仁之所存也今仕者往往毁其土之恶以自明所难公在余娷深言其君子达理可与虑善其小人明法而易以去非比入朝县之士民至京师者必见公问起居安否何如曰吾贤父母也久而益笃其在土者饮食必尸祝公弥严于县时后令至未有所民辄相语曰得如丘公无按山海关所荐士皆由伍中拔起名将而论留马永一疏尤有烈士之风在蜀以荐何卿被言者所蔑然天下皆知公之言当也其在台大狱起故相永嘉张公来视台事巧者皆曲意媚之以求进用公与张公同年才名又张公所欲收尝语公得君与我阅稿狱事济矣公逊谢不能而巳张公滋不悦公卒以忧去免巳而附丽之者多至大官公还台视之漠如公尝以言事一谪推官旋蒙召复一下诏狱未几得释而意气不少挫呜呼可谓明于大义尚风节伟丈夫也始公受命赴蜀寓书于余有不俎豆张忠定之侧非夫之语观其词旨感淬将在前修林见素彭幸庵胡静庵诸名卿颉颃之列单车人栈志意慷慨有叱驭过坂之心何其壮也今其风烈虽着而绪业不竟谈颂方显而谤怼参半又可悲夫公殁余哭之哀其子维桢出公箧中故书予检数十札皆京师贵人所与公札中亹亹皆美词余谓维桢曰此皆不足尊公重独赵太史贞吉一札寂寞数语有云仆尝扬言于人人使蜀中得借留集斋三年百姓瘳矣斯言仆与公皆可无愧也此札所言宜使当世知言之君子共记之耳维桢谨藏而录之公葬太史孙季泉公状其事而半洲蔡司马公铭其藏余于公□获故独论其意而传之而状铭所载皆不复出也 

　　○嘉议大夫都察院左副都御史东阜刘公大谟神道碑（王崇庆） 

　　王崇庆 
　　公讳大谟远夫其字东阜其别号也河南仪封人高祖文整曾祖海俱业农不仕祖澄陜西苑马寺清平苑圉长父恺山西黎城县学教谕后以公贵封监察御史赠都察院右佥都御史母扈氏封孺人赠恭人公明亮豁如髫年入邑庠即淬砺志节刻苦学问一时豪俊未之或先弘治戊子荐于乡正德戊辰登进士初授户部广西司主事督收黄花镇古北口清江浦诸地粮刍是时逆瑾擅权扇虐朝士凡行役往还皆趋候伏谒冀免祸者公　陛辞即出国门士论高之庚午改广东道监察御史葢自是风裁播中外矣辛未上疏劝学兴政壬申廵按辽东陈三事皆有关政体时太监岑章肆毒辽阳公廉知即捕其左右用事者悉置之法章惶惧至诬蔑以他事逮系诏狱辽士民奔走泣送先后相望于道癸酉谪陕西隆德典史旋量移蒲城知县既至蒲日惟行所当务蒲民颂德有碑在焉丁丑晋同知凤阳府会大水公以檄委赈济多所全活戊寅晋浙江佥事首革菜户于私衙既而分廵金衢时宸濠构变乃勒兵常山先声四□两浙赖以弗恐辛巳　今上御宇入贺万寿晋陜西按察副使时总戎李隆者谋杀都御史许公铭事久未决当路以属公竟正诸法舆论快之癸未晋四川左参政分守川南川东二道值番夷乱公督师征剿擒其元恶全蜀以宁事闻有银币之赐乙酉会四川乡试充提调官作兴之盛倍昔丙戌春罹母忧戊子免丧北上时三晋大饥公以才望素隆超拜都察院右佥都御史提督鴈门抚绥山右即上疏请出内帑溥赈　上可其奏遣官赍银五万入晋阳时方旱公廵历所至问民疾苦兼祷请旋复雨民大悦会有议撤备关官军者公抗疏止之先是公之父黎城翁垂白在堂尝乞终养不报既而纠劾参议魏伦忤重臣意遂得致仕或劝公辩者公笑曰老父在里乃今得遂侍养吾又何求况暇辩哉既归与黎城翁怡愉终日每风和日晴即约朋旧登高睡远觞咏乐若将终身焉者自己丑至己亥数年余南北大臣台谏及抚按多所论荐由是再起廵抚川中其宣布朝廷德意奖拔廉平洗刷垢弊凡地方事宜罔不经理精密至于月章腊逼迩北□堡屯旷远旧设指挥防御公谓其未足以震慑之也具奏乞设守备施州地界川胡夷多肆行劫掠亦欲添设参将疏人　上俱允壬寅奉勑谕条五事以安边御虏又皆积有成效今川人固有能述之者公抚蜀凡四年泽被威宣铨部屡拟入佐院事并总督粮储户侍官僚皆未之授葢庙建以材木急而川中固采办地也由是欲久任公是时例当给由公父母曁妻皆荷封赠癸卯大木告完大司空奏荐公资望独深劳绩最遂晋左副都御史抚川中兼赐银币公自驰驱间关因感瘴疠遘疾卒于官享年仅六十有八所著有东阜集若干卷藏于家三蜀两游稿巳先梓行公之也台臣上其功蒙恩赐葬祭如制四方门而荣之荫其子爻国子生 

　　○通议大夫廵抚山东右都御史娄公志德行状（俞时） 

　　俞时 
　　娄公讳志德字存仁勿斋其号也上世唐师德之后居汴之怀庆徙通许大父良举进士累官都御史曾大父大用永乐时始徙项生荣荣生敬敬生春公大父春生信公父统历赠通议大夫咸以公贵云公生而颕异向学十七丁父艰哀毁骨立敛含如礼侍厥母太淑人戴委委焉惟母志颇里舍人以孝名二十补邑学生县尹任廷杰举婚媾逮秋登省荐越明年正德戊辰居母忧尽哀掩庐授徒非圣学不讲少司马张老居闲遇初度纳贺公适后来张少焉遂加谯让佥皆茹愤公独于于也张乃惭君子服其雅度丁丑第进士以制刺真定之赵州如永如蘗尝酌水以自坚大司徒孙公称曰古循吏也抚按连疏荐之今　皇帝御极入觐遂留副尸部山东司郎署诸郎署缺悉安以摄晋陜西司正郎会北虏寇边边储告匮公以大司马金公奏命往甘肃督理出纳忽微奇羡辄舍以舒民三年而士马强公有功焉总制邃庵杨公京山　公幸□彭公叹曰边政得人如娄无患也会诏还铨营以□之杭州东南要郡大司马静庵胡公杭人也知公深遂请以公之杭杭事繁而民诡诸台院藩臬临之往来大夫士无问书夜流连湖山之游各供顿无算公至以民隐政枢一时赞毁殿最罔动也属邑海宁多海患公亲视之筑石塘防焉民用敉宁杭水窟灾沴错出公竭虔祷雨辄雨祷睛辄晴杭民歌之会壬辰入朝公仅一身一吏囊无片帛京之诸当道弥益贤之乃甲午夏补福建盐运司使行之日装萧然如始来乃晋浙藩参政闽商人思之建祠勒碑志公廉也兴化之上里鹾场也灶户人陈琼生辈以按者将及罪公念海物淋卤易耗乃白而得释过上里顾分署岁久颓唐忧焉场大使刁翀言曰琼生等欲报公莫由也遂各输财鸠工一新之御史包蒙泉氏知公深凡所咨白辄嘉奖行之比复命登武夷指九曲泉谓藩臬诸公曰此水之清似娄运使矣公每语厥子曰吾受知于包使君不能报但不敢孤尔汝曹念之至浙而民喜曰旧恩主来也以贺　皇太子入京诸朝绅喜焉宗伯霍公延公茶命去其果曰勿使挠公清也公于浙会计督征以时国赋民望两便之处州举人卢诬构大狱藩使孙公臬使张公悉被逮　天子勑给舍执金吾勘焉至则属之公尽得其奸状而诸公之枉以白晋是省右布政使杭岁大侵诸公应之不胜惨急两台下之议公拟以减馈遗罢宴会急或撼之屹不动而台史氏咸敬纳云既出僚吏谢曰公之言两浙福也复以台檄剂量赋役厘十卷名曰两浙赋役成规民甚服焉癸卯夏晋福建左布政使至闽闽人庆曰福星来也不数月而八郡称安乃晋南京太仆卿继晋太常卿葢优公绩也而　天子再下令廷臣举山东廵抚佥以公应　天子曰都亟赐玺书往焉越明年丙午春公将发留都忽痰火作遂不起葢二月六日也去公生成化己亥十一月二十六日享年六十有六云公性介洁不蓄媵婢分外不内人毛发明发谒家庙节旦必朝服望阙拜不厚治室庐田亩出入或马而徒不皁不舆割俸周族之昏丧不交涉公事历仕三十余年无毁节大参蒋公淦语人曰海内如娄公清望是吾人范也有题大梁包公祠壁曰昨日包公今日娄公其人所归服如此 

　　○嘉议大夫都察院右副都御史九川吕公经墓表（韩邦奇） 

　　韩邦奇 
　　九川公饮恨而卒其友朝邑韩苑洛发其隐摭其大及取名士潘子高之论痛哭流涕长大息表其墓曰书曰善降祥又曰天难谌公关中即俊即宅之贤也怀安攘之志抱忠亮之节蕴贞懿之学秉廉介之操中遭震撼放遗终身道远而位促光巳辉而不续志士至今伤之公之抚辽阳也清屯田裁冗役严号□禁奸宄按豪雄料丁力将筑边墉以遏虏寇一二凶魁罪惧将必当大法惑众倡乱而公危矣初公左布政起复入京故事必先补原职而后□迁之先相以公国士也不可以常调拘升副都御史廵抚辽东及变上近贵先相故大怨误以公先相与因欲罪之宪使者又不公申有诏收系公诏狱使者至辽阳诸凶并使者笞辱之林侍郎廷昂奉勑勘公事诸凶闭之宪使者出帑金大赉乃启门且抚慰诸凶谓公必重坐葢图悦诸凶心隐其械诏使窘侍郎弗以□而公果重坐远戍宪使者以平定论功超迁矣公平生建立如何而枉罹横尤若此也天邪果难谌邪然公议无泯时士林扼腕叹息位能褫而名弗损身虽屈而道则亨后公之嗣子光于科甲显于庠序绳绳未艾挤公者今安在也天难谌邪非邪公今巳矣传于史册罪也功也是邪非邪呜呼可以征矣吾友潘子高曰正德间阉宦武夫相继盗弄国柄生杀予夺颐指气使当其时势摧威劫中外风靡士大夫依阿涊淟以保身全妻子鲜有能立者公于时明目张胆数侃侃论天下事不置建储保治诸疏读之凛凛使人毛发竦立疾风劲草狂澜砥柱公之谓与大同数逆而失处诸镇効尤焉政者往往务姑息不敢下一令申一法遂使狂狡之卒待衅而动养患贻戚至今未巳也公以身任其事务改弦而更张之天若厌祸公得大行其道岂惟辽左永清即大同诸镇亦当警慑知有朝廷矣乃志未就而变即作独使公一人当之岂非天哉语有曰非常之元黎民惧焉及臻厥成天下宴如也人徒见公受祸之惨而未覩宴如之効乃并大同诸镇事置不讲藩镇之监其不远也巳有志于天下者其无忽诸此乃公之隐而且大者也吾恐后世莫察其情故表而出之公之子南京刑部郎中颙再拜泣血登之石若公之详载之志铭不具书公讳经字道夫号九川姓吕氏陜西庆阳府宁州人也起家□士授礼科给事中调山西蒲州同知诏起山东布政司左参政历按察使左右布政升都察院右副都御史公生于成化丙申十二月初八日卒于嘉靖甲辰十一月十五日享年六十九岁云 

　　○都察院右副都御史叶公照墓志铭（张尧年） 

　　张尧年 
　　寅斋叶公以都察院右副都御史引疾致仕归于东□里第越十有八年卒其孤坤等诣予征铭按状公讳照字景旸寅斋其别号也宋水心先生之后公生而颕敏性喜宁寂七岁就塾十岁能属文年十五师事钱存诚先生大奇其才益思奋迅惟兀坐小楼殚力诵读中庭张戏未尝踰阈外一注目年十八领乡荐始归娶华恭人二上春宫不偶旦夕持简编恂恂儒生绝不濡迹游宴郡太守闻其名延致师塾课其徒惟讲劘经傅及与守言绝无一语及外事其端方介特葢所操执者素矣嘉靖癸未登进士授石埭知县虗心极虑日求民所便利而布之罪人所决遣皆自以不冤家人攻苦茹淡俭约如布素吏民畏怀以才调补新建邑会城最号烦剧公区画裁剸咸中伦度案无留牍狱无滞囚朞年以最闻征征贵州道监察御史秉公持正不事矫激不务阿比尝廵庐凤等处再廵河南及查部院钱粮务举大纲不过苛察杨州高凤赃滥事觉诸贵人曲祈免竟绳之以法布政使边某凭借恣雎奏罢之风裁峻卓比还总诸道奏牍刷诸司文卷尚体要抉剔隐蠧人惮其严□午升广东副使廵视海道广东番舶奸商多窜入岛夷市公严下海之罚申互市之禁海道肃清未尝摉珍奇以馈朝贵久之升广西右参政按察司右布政使公抚恤疲甿振纲而略节其意主于宽仁而力制权豪大忤靖江府于法无少假安南叛乱时议兴师经略综治卒致戡定公协赞之力居多癸卯升山东左布政使京东巨藩地切事殷及秋有防御之师给饷挽运事多取办又出于常输之外公多方规画必求克济诸所出纳征派亲自勾稽约以期会顷刻不爽严禁官吏那移加耗之弊民皆感恩会廵按御史郑芸索夫直百名公苐以百夫应之用拂其意百方媒孽至公守身大节皭然不缁卒无少訾云丙午升都察院右副都御史抚治郧阳诸府三省流民以万计易动难安公镇以廉靖民狎于野来归者益倍于旧念副使公张恭人年老引疾乞归上疏陈情词甚恳恻乃始得请归承色养余一年居副使张恭人丧哀痛过甚凡衣衾棺椁期于诚信不弥文因旧庐稍加缉治无所增创分二子田不及百亩服食俭素萧然寒士饬子弟童仆勿生事以扰乡里及卒□无余赀遗命敛不用锦绮丧不用鼓吹葬不得踰月葢清俭之德终始不变云所著有江北题藁中州奏议东方政议郧台奏议用拙藁羹墙录沟盈集藏于□ 

　　○前副都御史孙凊愍公继鲁墓志铭（徐栻） 

　　徐栻 
　　公讳继鲁字道甫号松山其先浙之钱塘人高祖维贤以太学生言事谪戍云南右卫遂家焉南中孙氏自贤始贤娶赵氏生子王巠王巠生铎铎生子三祥禴禧禧生数子其一则公也公生弘治戊午七月初一日甫弱冠通书史己卯举于乡登癸未姚涞榜进士出知湖广澧州因事改国子助教以经学着历户部员外郎中监运通州大着蘗声寻擢守卫辉一以公廉惠爱亟会岁多蝗复大旱公竭诚祷于天蝗害除大雨随应民以神当路特荐调知准安府卫民祠之碑之公守淮政成化孚境内亦遘旱公祷之又辄应民间每晨焚香尸祝之士曰我师民曰我父有纪爱录载政绩甚详无何中官奉命织造江南道经准大作威福公抗阻之于是构疏于朝械逮京师赖执政夏公桂洲之力获解公弗谢然而所遇非霍谞也竟以此忤时立祸□矣调知贵州之黎平黎苗境也公宣猷敷德不鄙□之苗亦格心靖州参将叹曰当时选边将奖率□□守备诸边莫若选廉吏一人足矣会庚子岁大□□公执事外帘号私侍人文名聿振擢湖广提学副使楚地称极广而材亦因其地督学者怕苦其艰公甫岁之半遍校焉士方以得师幸擢山西左参政分守蓟南强藩敛戢嗣升山西按察使士民拥马绸缪不能去乃宗藩百余以其持法衔之谋挟焉解其装惟敝衣履无私积众愕曰我　高皇祖登位迄今百七十余年罕见此官仍载酒追于郊至晋持法益坚凡王府犷暴弗靖悉寘之法弗贷时两台交荐之至谓百姓有孙青天之谣乐其久任而惟恐其去虽宗藩亦以丰其禄崇其官仍其司请乃擢陜西右布政使会丙午岁复大比士与公选者卓有声称自是□先帝眷注晋秩提督鴈门等关兼廵抚山西右副都御史一时文经武纬于安攘大计即永肩之会有西陲之事持论与总督东涯翁公不合公先文数百言誓于神慷慨忠义之气溢于言表及封事与总督公交上而执政者故先翁而后孙竟被诬下锦衣狱先是陜西侍御杨公爵者以言事在狱中无楮具取破碗书壁倡和百余首命曰破碗集中有云国民意巳深谏章一上泪沾襟男儿至死心无愧留取芳名播古今等说杨公解之至谓劝君努力加餐饭浩荡乾坤在两肩以是作远期而知公者率百口直之山西有宗藩者抗疏救辩即前解装肆挟者也公方读易狱中进退存亡付之一编而执政者阱之不巳□先帝之明将宥公矣而天道难知瘟发于顷遂卒实嘉靖二十六年九月十六日也年仅五十朝野闻而哀之还葬于先茔之次迨今隆庆改元言官请曰原任山西廵抚副都御史孙继鲁特死非辜深可悯乞赐褒录制曰可其赠孙继鲁兵部左侍郎谥清愍荫一子给银三百治其祠坟祭以文略曰尔刻意操持有皎然不污之节矢心树立有毅然不屈之贞贤声每着于立官清望□归于舆论特以筹边之议耻于苟同乃来文致之词陷于重谴式嘉素履特介新恩呜呼公之清声直节至是在天下万世矣 

　　○都察院右副都御史张公絅行状（周延） 

　　周延 
　　□□絅字美中别号午山姓张氏公自幼庠生时有声家贫力学不以空乏动心尝以义逊廪于张氏凤仪时崆峒李子督学实雅重之中正德癸酉乡试登嘉靖癸未进士初授工部都水司主事出督清江浦清江之督利柄所归任是者多被论公清介性成秋毫无染淮浦间大饥人相食乃捐俸作粥以济之所赖以活者数万人死者施木以瘗锄奸剔弊国计攸裕人皆便之而不利者亦有怨焉公署有红莲一池一夕尽变白人咸谓其清白所感御史淮阴李公尝咏歌之考满得勑命之赐进阶承德郎褒予特甚历任署员外郎时修干清宫命下买木众皆难之公一不狥时态独任是责竟得称旨七年二月升按察司佥事提督直隶庐凤等处屯种兼饬颍州陆安等处兵备卫所屯田时有剧盗刘二者拥众数千横行郡邑人莫敢御公设法擒捕竟赖以宁十一年升云南布政司左参议十三年迁湖广左参议得便还家悉捐俸建仓籴榖仿古人社仓意以济宗族乡党之贫者名广义仓而自序记之是年冬升湖广按察司副使奉勑抚治流民曲拯救荆襄之流亡者如归父母十五年九月丁父忧十七年冬服除起云南按察司兵备整饬腾冲金齿等处金西南极边接境交趾所产多珍奇公素不把玩一无所利时虽有平交之惧乃能先事度势与民安息华夷之间各得其所二十年升广西布政司左参政戒行耆幼如失考妣相率留公攀援恋弗能禁既去百姓思之不巳又相率立碑镌遗爱二字以志善政历升云南按察使广西布政司右布政河南左布政使遂拜廵抚河南之命河南监制中原官务旁午而君莅事直峻不苟居弥岁以勤劳之过痰疾骤作而没时二十七年十二月也榇还民以素服沿道而送者远数十里其所经历处闻榇来犹拜伏而迎年六十有四葬庐陵七十都 

　　○都察院右副都御史秋宋公纨圹志（自撰） 

　　自撰 
　　此苏长洲第一都之原邑人朱纨归藏之地枕先茔趾射渎狮山导其前阳山浒墅拥其后都会通津经其左虎丘峙焉纨字子纯别号秋生于弘治甲寅九月朔时父圭庵府君以景宁教谕遭诬罢归之二载嫡兄衣作乱出走下邳之二月也生母太宜人施坐蓐中毒不死三日保纨就邑禁仲兄冠夺哺者信宿赖伯父孟辉伯兄清争回冠复遏太宜人让赖中网糊口不死居百有十日弛禁百死之身太宜人以百死全之孩提识趋髫龀经史得于府君谆严太宜人左右以底于成内难岁作历涉艰险皆口不可得言者正德庚午入郡庠壬申遭嫡母马宜人丧乙亥遭府君丧服阕己卯领乡荐庚辰会举辛巳对大廷赐进士出身观工部政乞差归省嘉靖壬午除知景州癸未改开州三年考绩进阶奉直大夫　赐诰命丁亥升南刑部员外郎司淛江己丑升郎中改南兵部司职方庚寅改南吏部司考功三年考绩进阶奉议大夫壬辰升江西布政司右参议甲午入贺不承当辅治弟之委升四川按察司副使整饬威茂兵备实□之也丙申平深沟诸贼部院上其功赐白金□彩币三丁酉遭太宜人丧寻升贵州左参政不拜□阕辛丑补山东左参政癸卯升云南按察司甲辰升山东右布政使乙巳升广东左布政使时封川奏捷附名荐章赐白金一丙午提调乡试将入觐过家遭人伦之变父子几不免升都察院右副都御史廵抚南赣汀漳等处地方提督军务丁未改浙江廵抚兼福建海道提督军务时以海寇猖獗创建此官而禁奸除寇势利家所深害怠与忌者乘之十月入漳州平同安山寇按闽者信谗追论前任之遗得以功赎平生辱荐二十一章至是始一被论然同安非前任所辖也十二月拜勑历阅海防请以重典刑乱赐军令旗牌八戊申三月至宁波抚海岛倭夷六百余人悉受约束入城四月袭破双屿贼巢五月宁波诈传诏指教夷作乱以杀廵抚辞干时驻定海以镇羣棼渡炎海入双屿以定不拔之计贼失其巢往来外洋者一千二百九十余艘上下连战皆捷六月闽人周亮奏革廵抚既而漳囚逸入于海大担屿大步门大江诸警绎骚时疾甚呻吟规画无败绩九月兵部录双屿之功奏旌之赐白金一彩币一十月拜勑改命廵视遂舆疾督兵追贼下温盘南麂诸洋十二月大捷处州矿贼起衢州告急亦平之时经年建白多见阻挠仕途怨讟盈耳闽人林懋和倡狡夷觇我之说命下遣还业就约束宁波赵文华啖以南京侍郎胁以身后之祸说以市舶之利与屠侨屠大山内外交煽尤多乃连疏请骸骨申辩蹇蹇己酉自温进驻福宁漳海大捷擒佛郎名王及黑白诸番喇哒诸贼甚众度其必变乃传令军前执讯斩其渠魁安其反侧先后以闻淛闽悉定五月得请生还困卧萧寺屠侨嗾御史陈九德论以残横专擅众欲杀之赖　圣明在上姑褫职候勘窃自叹一介书生叨冒至此静思称塞不过数事在开州恤里甲均户役在职方革协守之横在江西定安福均粮之籍剖东乡安仁割图之讼在威茂平番寨处边饟在山东夺守涉之议在广东在赣州平政刮垢而巳然未如今日之自慊也人情如此果贵耳耶遂力疾取所集甓余各卷刊定之着孤臣孽子之槩作俟命词曰纠邪定乱不负　天子功成身退不负君子吉凶旤福命而巳矣命如之何丹心青史一□□之一国非之人孰无死维成吾是治后事嘱诸子以登第三十年府君未沾一命之荣不孝送死不计不受吊不祈碑铭配徐氏封宜人□六贞元郡庠生贞介贞则贞固贞孚贞训邑庠生一女适盛之继孙男七篆符简签簴篇簵女六家世□劳载永感录自撰圹志虗卒葬月日如左此志甫就不意竟卒卒之日乃己酉冬十二月十六日辛亥也□男贞等遵遗命不敢久停遂以明年庚戌正月癸酉日葬兄绍□泪署尾 

　　○通议大夫都察院右副都御史吴公瀚墓志铭（严嵩） 

　　严嵩 
　　吴公讳瀚字受夫河南洛阳人也其先吴国人初曰阿演翁者以从戎隶河南卫遂家于洛焉曾祖讳成祖讳兴父讳全俱以行谊闻于乡母李氏于成化丙午六月二十八日生公少敏慧日诵数千余言博览羣籍发文辞迥出流辈与弟瀛同举乡荐又同第进士公初授南京山西道监察御史性素介直自负慨然有理轮之志会中官廖鹏播虐河陜事发逮诏狱羣党犹曲护之冀得末减乃抗疏列鹏罪状竟寘重典时论快之升江西按察佥事公所莅湖西讼诉繁委乃省文例详听断发奸擿伏人称神明尝平反疑狱其人感泣绘公像祠之升湖广布政参议守辰沅诸郡岁旱率吏民徒步雩祷雨随沾足郡人歌颂其事时流殍载道请□抚台发廪赈贷议欲行勘公曰勘则迟久者□□□竟发之抚台益重公疏荐其贤升陜西副使□□延安兵备有妖贼联党幻出没无常悉计擒之□陜西行太仆寺卿复升山西按察使公法比精□□众推服凡大狱讯决罔留囹无淹禁升右布□□□□使是岁虏酋拥众寇太原城素无备公乃誓众分部固守而躬督粮出犒师巳而援兵四集士获宿饱众赖以安又议筑外城以固保障晋人至今德之升应天府尹寻升右副都御史奉勑廵抚畿甸兼督三关值边疆多垒遣戌靡常乃广积贮修器械简士马严校阅匝月而战守之具各备又以马水口李家岭宣大要冲乃铲壁筑垣增屯置戍备戒孔严后虏果至浮图峪不得入议者以二堡经略有功焉无何以事忤时议以回籍听用于是公乃还洛屏迹山墅人罕见其面抚按荐公经济可以匡时清忠可以励俗宜亟起用以慰人望而公竟以疾不起矣嘉靖庚戌八月八日其卒之日也享年六十有五公简重沉密遇事能断虽纠棼盘错从容暇裕不动声色以吏能称于时性乐易不自岸异人尤乐从之事亲孝处诸弟友爱弟洢瀛早世育其遗孤躬嫁娶与季弟不异爨俸羡悉付之不闲出入虽通显澹素如布衣时喜声律晚益工集古句千余首汇帙藏于家子二长三乐领省解第进士改翰林庶吉士历官驾部郎中次三聘举人 

　　○都察院右副都御史姜公仪行状（刘曰睿） 

　　刘曰睿 
　　公讳仪字君肃姓姜氏别号侑溪世居南昌之淡里正德庚午中乡试正德甲戌中会试历任凤阳永州广平推官升刑部主事署员外郎福建按察司佥事浙江布政司右参议湖广郴桂兵备副使左参政广西按察使福建左右布政廵抚湖广兼赞理军务都察院右副都御史罢镇荆湖谪任参知广东使司事寻以疾乞休诏许归籍冠带闲住嘉靖己酉致仕在仕途凡三十六年居林下凡十有八年公在佐郡爱有姓如保赤子时镇抚暴横索常例急公毅然不与镇府百计害公不顾一时上下侧目公之刚风动节于此露其端矣刑曹时不附权贵狱有冤抑者多雪之遇人与巳违则勃然披抗不忍世情隐忍任闽时值海寇大掠公奋身整旅严赏罚选士卒寇抵山公一鼓歼其梁魁浮获余孽寇遂荡平任浙时简静清动雅称藩体其官舍素称不利前任者多移之公宁自处不利不忍贻不利于人而竟亦无恙其识见之定如此任郴桂时洞□寇大民害公令鱼艇悉货甲而出巳案牍赃□代课输贼起听其蚁附而击之寇之所有尽以□劳官司不问由是众心竞□□□约束计不劳而湖水陆平矣湖南民至今颂□□任贵州时土官多负固不服每哓哓出不利语□许无所出公独奋然欲饬兵歼之开陈利害晓谕□福土官即叩头谢罪城池赖以无恐贵之士子偶于督学戾教令哗然多谋犯上诸当道惩以法而士子益散公从容召谕曰汝诸生能辩正气与客气乎母错认客气正气即一不自觉第至平旦气清明之际思之久有惶愧大不安者诸士试归体察之如何士子忻然悦服解释贵之士今尚慕焉方伯时操守愈励自公俸外虽纸米分文亦一一登诸簿牍不入私门近一周积羡余几万公竟毫忽不干与时建宁诸路大歉府檄交上众莫能救公独慨然动库藏金粟及所积羡余亟图援之众议不可公曰朝廷设官分理无非民岂有惜数万之金坐视赤子之饥死而莫之恤乎有利害吾自当之竟行所言活亿万人廵抚时休休宽大绰称保厘日夕常供不过克腹日给廪余悉以还民奉命征苗即实心勤劳王事广召募勤咨访巧转输明赏罚一载破重寨三十余生俘斩级踰万而须发之尽白其处功也每得一级公另贮之待生获者辩伪而后登纪公惟重民命而不日贪功故一时士卒畏服不妄杀一人楚地耆旧欣然有曹邓之颂公之彻兵也先是奉命会同贵州廵抚协征公既整兵十万屯驻辰州昼夜竭力攻进破木叶重寨倒山山尔山巨巢辟地直止池河营巳入苗境中心抵贵州疆界贵州抚院王学益畏忌不进是时湖□攻急苗遂逋掠彼方公于是奋然具疏劾奏王被逮赴京得罪王与逆犯严世蕃儿女至戚因触蕃怒遂令王廵按劾公师久费财责令罢兵蕃遂拟旨谪授公任广东布政司左参议乃彻兵东赴不数月以疾上疏乞休诏可姜仪既有疾着回籍冠带闲住于嘉靖己酉十一月获致仕公生于成化丁未殁于嘉靖丙寅 

　　○都察院右副都御史安宁张公素行状 

　　公讳素安宁所军籍公生而颕敏卓异凡儿乡人深器之弱冠游郡庠中正德癸卯科乡试登嘉靖癸未科进士授南京工部主事云南凤安之变条陈时务五事一曰任将帅二曰严纪律三曰信赏罚四曰简土著之兵五曰严土酋之任总制伍文定皆举行之黄河泛溢奉命勘处经制事宜上下称重嘉靖七年转户部广西司员外郎十年转本部湖广司郎中会计出纳惟允三载考绩朝议以才识卓越改北户部广西司郎中公操持严正风裁凛然时人谓之部属风宪本部尚书许公赞极意嘉奖嘉靖十八年补湖广按察司佥事兵备茶陵修举台宪一方振肃辩疑狱三十余事湘潭之民有寒谷春阳之称至今颂之洞庭贼窝十八家鼠窃狐据积以岁月练兵殄靖时有八龙山逋寇势甚猖据居民汹汹出方略以擒之一方赖以辑宁钦赐金币廵抚都御史顾璘述其绩以闻庙堂雅重之见于楚台录者可征焉嘉靖十七年升本省布政司参议时　世宗皇帝驾幸承天督造行宫浮桥转运夫役甚称□□□十八年进秩河南按察司副使督理大名□□□□声绩益着河北之贼畏之不敢入境行勘边隘议处允当两台交荐者二十余疏二十年北虏内侵　特旨简用井陉兵备攻守兼施边圉辑宁二十二年移镇山东海防修治墩堡威灵赫然盐徒震悚二十三年转广西参政督理粮储粤中豪富每多逋负公激劝完输运饷不乏总制张岳御史冯璋徐南金交章以荐再荷赏赉二十六年擢四川按察司鞫罪折狱刑期无刑积牍停文迎刃而解仅百日转本省右布政使二十八年转左布政使旬宣德化周洽西蜀前此秤头之弊牧支之私一一厘革提调科场区画边务殚竭心思皆协时论二十九年进秩都察院右副都御史廵抚四川开诚布公周旋清谨定松藩粮赋宽时制加科时铜仁比筸陟叛兵务方殷公之转输征调赖以成功奏凯之后复赐金币三十年恳乞休致遂得如请焉六十有三以疾卒于家 

　　○都察院右副都御史石公简行状（章诏） 

　　章诏 
　　公石姓简名廉伯字台之宁海人登嘉靖癸未科进士授江西余干县知县政洽化行吏民怀之嘉靖七年升南京兵部武选司郎中时值考选殚力奉公黜陟允当考绩之京不谒见权要升刑部陕西司郎中改南京吏部文选郎中嘉靖十一年八月升广东高州府知府高州当猺贼焚掠之余多方料理民得苏息戴之如父母嘉靖十四年八月更直隶安庆府归途遇盗囊槖一空及盗获止供有服饰数件余无他物士论叹服安庆地当七省之冲应酬不暇民甚□之之均赋役节冗费岁计省银四万梓定式迄今不废去之日民至留衣立石特祠祀焉十七年二月升云南兵备副使壤接安南民苦山贼荼毒且险阻势难征剿公设计生擒二百余人斩首不计其数地方以宁时有指挥犯罪将怀赂馈先以单目途中投逓即重责寘于法货物悉追入库当道闻而称之嘉靖二十年五月升云南右参政二十二年六月转湖广按察使未几升贵州左布政使所至声绩卓异时五溪诸蛮四出劫掠攻剿弗克抚按以公威□檄委招抚遂单骑而往谕以祸福悉皆投顺当道方将荐扬适抱病乞休奉旨致仕嘉靖二十八年廵按浙江裴御史荐补山东左布政使适征剿北虏库有余银三千余两悉资兵饷嘉靖二十九年十月升廵抚云南都御史而殁平生忠信刚介正大光明利之所在一介不苟义所当贞志不回故莅职精明政迹□□而德泽之感人也深所得俸余悉赒亲族囊无私藏尝营一室弗克落成终之日几不能敛葢入仕三十年以贫终其身在本县则列序乡贤在治地则宗祀名宦此可以见德望节义之彰着也 

　　○都察院右副都御史许公宗鲁墓志铭（乔世宁） 

　　乔世宁 
　　嘉靖己未少华许公卒其子庚与甲将以明年庚申葬公曲江原祖茔启马赵二恭人之圹合焉乃状公事行以世宁志其墓石公生弘治庚戌今年葢七十岁云余在姻属曾诗寿公闻公健饭豪饮日赋诗行歌不辍谓公必得上寿不意其遽不起也余葢有苍生之叹而追惟长者之风也于是采事行大者志志曰公名宗鲁字东侯号少华咸宁人也父赠太仆公鋐者商维扬尝祷茅山祠下后生公客邸时母孙太恭人葢感异梦云正德丁丑举进士选翰林庶吉士己卯授云南道御史嘉靖壬午按宣大癸未升佥事湖广提学三年升副使兵备霸州丁亥复改湖广提学己丑升太仆少卿壬辰升大理少卿未几升命都御史廵抚保定自保定归十七年而当庚戌之冬复佥都御史驻昌平巳又升副都御史廵抚辽东壬子乃致仕归始公御史也即劾论侍郎廵抚两人会宸濠事起又上言亲王护卫宜隶之守臣其刷卷苏徽尽按诸大猾置之法所入银榖至百数十余万　今上御极又首上封事中有勤视朝罢传奉绝贡献惜爵赏重边备宽征敛尤关切时弊者巳又言常汤邓刘之后义当复其封爵乃后四氏遂得复葢自公言张本也大同将卒素骄悍难制公罪其尤甚者一二人干是将卒帖然先是太监刘祥没边饷以万计然罪止罢镇公复请下祥于狱祥大惧即如数抵偿而御史曹嘉论诸大臣也有给事中希大臣意论谪御史公力奏御史无罪至其劾武定侯郭勋太监萧敬两疏关利害尤大后以地震上疏又言羣小窃政柄宫壸议外事国是巳定而复易罪人方获而遽释葢犹指勋敬辈也一时以危言宣大故有大边正德初以地远弃去不守然边势日蹙矣公行边顾叹曰大边急宜复者乃遂条画状闻顾当事者难之令补筑近边即巳工完　上亦赐公银币公又疏谢且辞因请　上无忽重地后宣大日益难守人始思公先见云湖广以属地旷远督学者尝数岁不一至公岁试辄遍所至即以行义倡士风楚自是益多名士既去霸州士日益思公乃具白抚按于是抚按交章借公而公复改督学楚中其系时望若此是时又以救楚府二阉与御史力诤不屈二阉得不死人尤服其鲠直而太仆时禁中贵人不得与事中贵人衔之乃取服辇马故以马不中选□公公曰此马诚不中选当奏取入监马充之中贵人沮遂不易马亦不敢复言事矣往保定以近畿民苦甚公严核驿传又定府州县徭赋等式巳又以筑堤扞滹沱河有功　上特赐玺书银币旌焉是时公巳受知遇矣而南给事有与公隙者顾以公湖广时尝刻书滥费论公罢归缙绅咸公绌之后吏部尚书唐公龙都御吏路迎柯相御史唐锜皆疏荐公庚戌会虏警给事中张秉壸御史张洽又会科道合疏荐公　上召公复都御史驻昌平昌平故无边备公议修边啬三百里墩堡数百又疏请巩华设一大将统入卫□兵昌平改参将守陵寝以巩华分守驻怀柔东游击白羊口西游击又言昌平得一兵备治京北霸州者以治京南即昌平抚臣可罢不设议未尽施用无向乃移公辽东至即议处盐课课大增诸军占种民地者勒令悉归之民辽东故与三卫诸夷互市部议北虏亦开市辽东公移书驳论不可者十事遂寝辽人甚赖之会有言公以诗酒怠事者公遂力求致仕归归时会虏入公部将斩首虏甚众亦以常奏不报捷于是士论益归重公日望公起　公顾益放情山水巳即别构草堂积图书其中日　故所与游者置酒赋诗亦时时作金元人词曲乐所著少华集续集与陵下辽海归田诸集数十卷其诗足继患音文复精典有汉魏风而作字又精诣古法诸行草大小楷书杂置法帖中人莫能辩公即老犹能作小楷字当其得意时一挥辄数十纸不倦得公诗翰者咸珍玩藏之谓当代二绝云性又好客喜施即少贱者必礼自宗室贤者与后进文士必求与公交即海内善书工画与诸技艺人一入关必先求见公公皆汲引延誉又言仪温雅人一见即以公亲巳至当事临利害复抗议不阿其卒也自亲党交游与里中父老海内学士无不惊传悲叹者公尝别号思玄道人或又称青霞道人卒之前二年尝自志铭有曰有始有终万化攸同委心自然与造物游其昭旷达观于死生之际何有也其白乐天柳子厚之流乎公少孤受叔氏恩厚庶吉士闻叔氏病即告归至则叔氏卒矣常自恨不逮事叔氏事叔母愈益谨病革时独悲叹曰吾不得终事叔母矣何以报叔氏地下此亦可以观公公先世晋阳人宋末徙关中 

　　○都察院副都御史前提督□□学校监察御史杨公宜传（京学志） 

　　京学志 
　　公讳宜字伯时宜隶衡水人嘉靖癸未进士任监察御史以风力著称督学南畿藻鉴精确士一经其赏识无不得隽以去如瞿文懿陆宗伯诸公位卿寺登八座者数十人厘正文体敦崇行谊时以司马文正公方之后总计留京开府两浙所至声绩蔚然至今士□称正直忠厚者必曰裁庵先生云 

　　○都察院右副都御史东石戴□鱀墓志铭（□时彻） 

　　□时彻 
　　公讳鱀字时重别号东石鄞县人公生而英□□□凡儿羣稍长览究坟籍过目辄不忘文顷刻千余言皆惊人语谈者以班马之流弱冠博士弟子员每试辄先诸生正德丙子举浙江乡试丁丑举进士授刑部河南司主事每督狱见系囚滞秽率多庾死必令给恤有方士能言阴事多验卿相以下争先迎致公独心知其奸檄召讯之果挟采生术遂寘之法进本司署员外郎升四川按察司佥事整饬安绵兵备至则缮楼橹远斥堠选将练兵谕羌戎以威信不敢犯境民以安息龙州土官先是多以赇结兵备恣肆千纪莫敢谁何至与同餐燕公以法束之不少贷假至缩缩不敢吐气涪江当松维襄汉孔道而风波暴悍渡每不测公至见舟覆者十余艘亟命渔舟拯之得活者百四十二人尸三十余恻然叹曰此有司过也即戒工市材造舟三十二梁四十余丈横如坦途又立法守之其民兴利多此类也先时有议礼臣僚被命北上公适持檄南下遇诸临清欲挽公与语而巳解维以避心深衔　至是宰相宠幸遂讽所司夺职家居飘然林壑者八年会时宰物故起河南按察司佥事寻转江西布政司参议提督粮储江西故多逋负每钩稽辄缘吏胥奸不可振刷公至立格仿前史年表例逐岁而稽奸不得行而干没者悉偿其逋无复负者升副使兵备饶州兼督造尚方磁器先是窑户争利时持矛相杀公条画禁治争鬪遂息丁内艰归巳又起广西府江兵备时猺獞啸聚称乱幕府谋大举兵征之众议旁午公曰此不足烦大兵也特密选精锐数百命指挥林瑞等分犄角授以方略深入仙回松林归化马尾石田诸山绕出贼腹大破之斩首百余级俘其酋豪周六等数十辈磔之于市诸卤获以得者余党悉鸟兽散江道肃清幕府欲上其功公力却之升江西参政寻升山西按察使振饬宪典官僚严之有阉竖杀人匿宗室家吏不敢问公即收捕付狱闻者悚息有巨商持宰相书来告逋欠者辄焚书杖而遣之曰朝廷监司宁贾竖责券耶有　知县受赇杀人廵按御史知其与权贵有连特释之且言进士可惜公曰进士可惜一方之民横遭荼毒独不足惜耶必正法乃巳寻升广西右布政使改四周左使□外艰免丧补江西升四川廵抚都御吏入蜀革□苛孜孜以保厘事所隶诸部虽羊肠鸟道必轻车诣之问氏疾苦之兴罢父老相传以抚臣旌节二百年来仅一覩见也由是西省将士跃然归心而江西旧僚有嗛公者竟以飞谤倾之落职而归居三年一目端坐而逝嘉靖丙辰三月十四日也讵生弘治庚戊八月十有八日年六十七初公家居见河渠不饬作鄞水利三叙见贪人利番舶阑出无忌作海防策负气高亢不俯首权贵又不同事者所欢故动见阻抑不竟所施云遇故人必倾心接引有庠友赵宣者家贫不克葬亲以所卜南郊寿域之又有范瓒者以所居室质钱于公而期满当徙公慰留之曰吾宁不得屋必不使汝老而无归也持家斩斩闺壸内外不得辄笑语优伶巫祝悉屏不用居官四十余年关节不至其门□贵多敬□之所著有东石诗文稿若干卷 

　　○都察院右副都御史刘公廷臣墓志铭（苏佑） 

　　苏佑 
　　君世洪洞人讳廷臣字伯邻白石其别号也生而颕悟不羣纔数岁举动老成读书过目成诵时称奇童九岁补邑庠生每试辄褒然首选事父奉直公及母太宜人昕夕省觐罔倦奉直公或他出或归晚必候于门事一兄抚二弟恩义笃至奉直公卒哭踊骨立勺水不入口者三日兄介石君素简重族人多事侵陵君挥泣御侮绩学理家兼修不废丁酉乡举第一人戊戌登进士第己亥守裕州时　天子大狩由宛城如荆襄比岁不熟诸务猬集供应不易或有君留行者君应之曰当官避难非忠也遂单骑之任不三日　驾且到左右皆未识面时起仓卒举措实难君乃博选土著谙事者十余人指授规画事乃就绪比　驾旋益有备于时诸守令多被罪夺职君独获奖是岁秋　上命刑侍王公赈济饥民咨君以捄荒之策其所条陈悉付施行全活甚众裕民多居郭外城市寥寥君请于两台徙巨富者实之开创井闸以通贸易民甚便之清慎勤敏历三载如一日迁刑部员外郎百姓立碑纪去后思岁余授郎中奉命畿甸录囚公殚竭精力缘事求情奏可矜原者八百余人皆得俞允自是声望益重擢知开封府开封会城且孔道号难治君摉剔弊端立法画一诸宗藩悉敛不敢肆政事卓异不可枚举民有活包家之谣庚戌入觐考上上时湖南苗寇不靖遂陟辰沅兵备副使道出开封裕州百姓争持牛酒讙呼于道至不能行在楚未几以北虏猖獗牧马南向择异才移镇重地乃改授天津严堤防明纪律拊疮痍减供用久之山右妖民肆毒蔓延河间大名之间廵台下捕治之令甚亟君意骤剿之玉石俱焚绐执令者曰此地皆我良民焉有妖贼速除捕治之令众莫测阴呼谨密干办者授以方略贼以令弛谋解竟擒杀之地方以宁壬子选试武举蓄粮饬兵诸道最台臣交荐其贤癸丑中州罹师尚诏之乱移兵讨平之夏转河南参政汝南抚民招集迯赈贷饥寒不三月令肃化行寻升都察院右佥都御史廵抚宣府虏骑凭陵甚于诸镇君首请粮饷给其食亟修墩堡卫其居时复简阅作其敌气官军莫不戮力用命甲寅虏犯北路防御有功晋右副都御史乙卯九月虏大举入寇田西路奔怀来与贼对垒出是不得南下夜遣勇士劫其营贼众惊乱乃遁去随乘胜斩获甚多捷闯□天子嘉悦有白金文绮之赐先是各参守等官厚敛将赂左右君觉止之仍榜示诸路事载上谷日行宣镇地方旷远难以周知君乃编上谷须知上谷图说南山图考地理险夷兵马强弱粮储多寡无不备载边事孔棘神力劳瘁初力疾事事久不能胜乞骸骨蒙温旨赐归既乃渐愈日与诸弟妹奉母娱乐或拉友携榼登山临水命酒赋诗意泊如也部使者至必存问咸谢却之嘉靖三十八年正月初二日卒君赋性沉毅体貌魁梧议论激发目烱烱烛人历官所至有声奉直公蚤卒事母太宜人色养备至俸资所人即以与诸兄弟姊妹以及亲识里闬之贫者介石每赴春试馆榖皆君预定不以婴心其弟援例授仕者章服仍其子输粟入监诸侄婚娶半出于君可谓笃行君子矣卒之日识□不识皆惊悼之年五十有一 

　　○都察院右副都御史肃庵王公仪传（葛守礼） 

　　葛守礼 
　　中丞王公者顺天文安人也讳仪字克敬别号肃庵生□朗不羣弱冠补弟子员正德丁卯举乡试嘉靖癸未进士除灵璧知县徙嘉定选贵州道监察御史出知苏州未久罢以荐知抚州寻改苏州升山东按察司副使复升山西布政司参政入都察院右佥都御史进右副都御史谪陕西按察司肃州兵备副使转布政司参政寻转右佥都御史公再县令二知府御史也按河南陜西凡历两省藩臬也镇苏松守冀宁备肃州凡历三地廵抚也佥于甘肃副于宣府凡历二镇扬历中外凡二十有几年公人阔达警敏沉密有大略自诸生时以谙人情世务既仕于簿书兵狱折折毫发审核弥精吏奸无所宿条约有所施于民者与民咨度必可行乃下然廉质峭直遇事飙发智巧所避者公毅然肩之人以是多嫉公然公亦以是取重于时始令灵壁岁大侵道馑相望民各鸟兽散公下车不及解衣即掊锁弃仓实与民设糜以饲疫者所藉以全活甚众奸民有窝盗者众至千官府不敢问公廉得其素昵者明贷其罪藉以报诸盗出入及得盗书出信乃督捕人卒至获其主即火其家盗来无所著邑遂靖俄改嘉定嘉定于南土最剧公之绩业奋起每决事解若迎刃郡或有疑狱辄委公公立断无留邑中称平先是军兑有耗加量之三以常公令民输银粟如额而止漕哗以羸巳公争曰此国计有额吾不令杂以粗粃足矣若之何益之卒如议民减粟数千诸豪奸逋负飞诡悉议厘革太守甚重之吏民爱敬焉以高第征拜御史按陜西关中饥甚至则疏言民所困苦请发公庾曁羡金分属赈之汉中守素贪黠公遇之如常出境即论其状诏逮而黜墨吏丧胆焉时秦府入虐夺民田场利筭王之窟守令敢民直者公直之竟归之民府中自此敛戢再按河南有陈守光守汝阳令皆甲科不检公按之如法一道怖栗若家家有御史然吏望风解印绶者相继江左自正统以来田赋户籍浸失其初吏因缘奸而吴中尤甚辅臣顾公苏人也言于朝以须才有力者乃可使于是口荐公遂有守苏州之命仅三月坐前河南劾宗藩不法事宗室诉之诏夺公职而吴父老闻公罢则相率数百人诣阙留公不报会言官亦交章论救复公职得江西抚州而吴父老闻公之抚不之□复相率数百人上书愿留公守苏至再不报吴父老归则又相率号于廵抚侯公侯公上其事于是移公苏州公至叹曰郡赋当天下什二而田额溷亡可考何以定赋赋不均不可以救民吾诚不能一日安其上遂日夜沉思擘画率僚属躬循阡陌间计丈数仞沟洫县县各记籍卒披籍验之或然或否恒以一警百民毫厘不敢有所隐乃以八事定田赋而赋平以十岁编徭役而役平以三法考课钞而民之灌输平令下初若烦碎后无不称便者朞年化行讼简治平天下第一部使者抚臣相器重至倡以激其部他守令森立踵企不知王苏州何如人也擢按察副使兵备苏松四郡时秦璠王艮以南沙反伐之一年尤张遂哨狼山公筴总兵汤军福山以与贼遌将战公登垒望曰徐之利未可趋也令舟师与遇遇皆北贼易我不备公曰可矣夜半击楫上长矛火箭齐发贼仓皇窜江中尽殪功上诏加俸一级赐白金文绮转参政守冀宁虏卒突清源城下公令洞开诸门寇望之疑有大宵遁乃檄部中无城者筑无粮者蓄无兵卫者选练于是榆次平定之间皆有城矣虏谋者谍知戒不敢犯顷之宣镇缺廵抚廷议推公以佥都御史往公当镇雕敝之后大集宾佐讲画战守利弊上十余疏易将领之庸弱者乃于是拔才能问疾苦饬废坠又申号令修器械严警逻节候望边政一新时夏公视边遇寇从盘谷中拥之入公促兵迎战俘酋百马千降诏旌励赐白金文绮晋右副都御史廵抚仍故公未兵当选锋加其犒乃可用寝不报是岁大旱众议饷且乏而虏把都儿等乘虗突入所过稍被剽掠公督将走之事闻诏加切责遂夺公廵抚公虽罢而廷臣交口推公才皆云可属边事旋授陜西副使兵备肃州肃故有哈密遗种杂民间岁久滋蔓害公计徙之境外肃以宁夷亦大安边将士由是益爱公无不愿公死者诏加俸一级又赐白金文绮明年庚戌进参政以藩臣入贺特旨改佥都御史即抚甘肃未及行适虏拥众犯京师移公驻通州扼其冲公闻命星驰乘城见城下有胡服四掠者问之众曰此仇督府军也公曰军掠又何求虏命禽数人至治以军法枷置市门外一营大噪公不动翼日诣营鸾盛气以待公曰　天子遣某来治军不知有公能公保奸邪鸾忿密中公会御史助之论公不宜责入卫军时　上方倚注鸾遂逮公夺其□未几鸾以逆败天下多公不假藉权奸有见云公有吏治才举措事事有法后人所罕及生平清约自持既贵食不重肉衣不裁绮兢兢如少时常曰君子立身必资于身者薄故系于物者轻系于物者轻故能处芬华而不染世以名言所历履诸郡县民皆思之饮食必尸祝公每守令至辄相告语曰得母如王公否其荐引士类后多名臣所劾治俱应法莫有怨者退居九年卒春秋七十有八今　天子即位厥子缄上言暴公之功于朝　上咨嗟悼之还公官如制加优恤焉所以惠顾劳臣甚厚而公之功用是益大彰显所著有陕西河南奏议各若干卷上谷奏议若干卷吴中田赋录若干卷论曰余尝慕近世名卿而尚论其世葢有慨于才节之难云夫当国家承平日久上下恬玩斯其时不有弘才雅操之士徐起而振理之治曷以济呜呼若公者可少哉今考往时有上均田论者有进筹边策者亦既剀然切矣往往格不行行矣旋废独公所施田赋兵戎救荒诸略咸者令行之年久□能易者民至于今是赖斯不足观政耶乃其抑强藩抗贵幸或以一时意气偶有激焉及闻长老言公未第时豪阉公大用者欲好于公公曰是乱国臣恨不得以柱后惠文弹治之耳峻拒不见兹其人死生富贵足动之哉故君子谓公才与节合其素所积蓄也而卒不究其用悲夫然以视诸伈伈泯泯与世浮沉者又何若哉 

　　○廵抚陜西右副都御史济轩唐公时英墓志铭（李元阳） 

　　李元阳 
　　公讳时英字子才济轩其初号也里居号一相居士先世湖南人高祖玄二公以戎籍徙自辰泸遂世居南靖之北关曾祖义妣杨祖洪妣郑考经封主事妣□氏封太安人生公甫十余岁能属文治尚书日诵千言嘉靖己卯举于乡己丑登罗洪先榜进士授平阳县知县始至问民疾苦惟赋税不均大民病公锐意以履亩量田巳任白于大府大府曰此美政也其如豪右何公曰　天子以百里人之命付臣当□巳命以图之于是不辞怨谤不避险艰暴于烈日中□汗雨滴不以劳首尾六阅月而一县之田腴瘠高下无不得其情矣册呈大府深加赞叹遂成不刊之典县有陂塘岁久淤浅公度田兴役富无巧免质不独劳潴蓄有则启闭有期明年大旱果得水利邻县所获劣于平阳百姓以公神君焉乙未授户部主事委理通仓时新革内官出给皆由主事公与诸僚盟曰今日之事同舟共济时也苟二三其德狐鼠将乘吾之隙矣时内官方侦伺以中之一年之内秩然有理官军便之竟无异议通仓至今守其法再委催税九江俸薪自给襟度萧然取前人雅语揭之庭柱曰宽一分民受一分之赐蚤一刻舟行一刻之程以此自勖常目在之虽宾旅燕饮酬应纷然不以彼而妨此也其年考课以公户曹最丁酉　皇太子生推恩得封父母及本身文林郎妻张氏安人己亥晋员外郎督理银库前官下锦衣狱人公危而公始终擘画如法虽毫厘无不详且尽焉大司农深器之庚子晋郎中辛丑拜直隶定知府时虏犯井陉定属邑也先是总兵未禀方略调度不前公至示以所应趋避兵未动而虏遂遁去人谓公之先声有以郄之定地在要冲政连畿甸朝言于户暮传于京居是官者率多飞语所中公居之坦然不执不随庶务之来立加裁决出纳钱榖纤毫无爽讼无留狱案无滞牍赋去其私徭省其冗在任三年凡膺十荐神明之皈水镜之颂儿童走卒莫不知之公去三十余载人之称之有如一日甲辰晋贵州按察副使便道省觐二亲拟上疏乞休二亲不许公不敢违乃之任丙午丁母忧迁贵州参政丁未接父忧服除补河南辛亥迁浙江按察使壬子迁山东布政癸丑迁陕西左布政扬历所至辄着贤声公人介洁端庄坦夷乐易及其临事破奸发大逆见随决如逢蒙之射方溯之占无一不中君子爱之小人畏之以此甲寅秋套虏烽警致廑西顾　上问冢宰须沉毅才略之臣之冢宰以公对遂晋右副都御史廵抚陜西时公巳久于其地熟悉时事谓诸监司曰虏不足患患四镇不协心耳今宜先和四镇遂飞檄驰书要以必从四镇果来虏遂退听公于是一志防秋他无所事□位三载边鄙晏然例应给由会旱灾地震不敢遽□公退之暇稍延儒士野老谈玄讲道言官论其倦　上不负其劳许留京用而公归矣戊午夏至家衣布茹淡散发不栉足不出外户耳不闻尘事涤除机心容养淳淑方其在位虽鞠躬尽卒不敢少懈而以适得以足至固巳幽结于林中骤感于遐心日久矣至此则宦成名立陟彼高衢缅怀千载托契□游以芬□鸩毒等富贵如桎梏尝曰诸葛武侯死之日不使廪□余粟库有余财我何人斯而不古人也于是□□所蓄周助贫乏无问远近但有所□□□皆施□□刻三教经书十余种摹印数千本流□□□□□□□诸寺铸造佛像广设庄严增各处□□□□□□□行又置义庄于六凉之路南堡以资养济立义塾以宣仁孝　圣母劝善书以资化导作籴粜仓以平米价饭僧不可数计又遣人东至杭州戒坛北至峨眉伏牛凡作佛事之处莫不行施隆庆壬申余遘公于滇池公谓余曰鸡足点苍吾乡之名山也夙昔梦寐今老矣不能往矣愿我作一二功德乃以金帛及绒纻袈裟二箱见托余固辞不得因于鸡足大顶重建铜瓦殿一院猢孙梯上特建大悲阁一所定西岭开大路云南驿前作桥堤余钱以之饭僧袈裟徧施大众圆满之日修斋以忏昔柳柳州与冯刺史同修永兴寺之净土院预结无生之交门堂廊庑绘缋像貌缯葢幢幡极其严备又以天台十疑论书于墙宇俾观者起信公与余今日之事葢髣髴焉他日执手清都始知有生是梦也公自退藏以来潜心理性深以伐善施劳耻家庭之间门生子弟在侍绝不谈居官时事故一旦捐馆勋劳事业无得而称述焉自甲子岁发愿长斋绝不御酒炙泊然独处一楼不用僮仆以赐金制供佛之器有夜偷儿入楼□□见公凝然端坐偷儿惶惧叩首公曰勿忙但取去□□云不敢尽取公曰汝尽取即吾施舍仍从□□□□路勿使家人惊觉后此盗事犯公以书抵官乞勿治以全巳施舍之愿其解职大率类此公尝裁定家祭仪文召宗族子弟五十人给祭衣巾履使立祠下陪献万历乙亥春命子载具棺椁衣衾择葬地乃祭椁文有丙三二十五之语不知其所谓也明年三月二十二日公不食但饮水子孙泣劝不听二十五日侵晨索纸书偈巳命召姻戚门生咸至勉以忠孝大义顷之曰入此门路多年今果得其受用生死关头去来无住今日之午吾当逝矣乃沐浴更衣禁勿悲泣忽风雨晦冥云拥一白龙升天众皆仰瞻而公逝矣乙亥留僧之语一年之前预知死期虽古之善知识不过也公生弘治乙未六月十二日卒于万历丙子三月二十五日享年七十有八铭曰生死去来日月盈亏耿光不磨于公见之初试百里坚贞如砥孤茕有赖声名大起入属大农介洁敬恭司仓司钞懋着嘉庸及佩郡印克□以信诐诞盈庭卒白其讯更臬典藩南北其辕所至辄効闻望日尊关中开府条贯率古不作聪明居然却虏平其狴犴均其庾□烽火不警方叔召虎矢服弓□不兵而武言者靡□谓公厌苦　帝曰硕肤乃留内补公志退藏竟□□上嗷嗷待哺孰之主公廪有粟鳏孤是乳皤皤毛吉毸孰怜其窭公箧有□□□是怙西方圣人赞出尼父彼昏不知甘聋瞽□□还原孔释所取不御膻腥物吾与何能忍心刀□网罟鹤骨松身琼瑶肺腑翛然谢世时日当午乘彼白龙上升玄圃得道之征千人共覩遗蜕山藏□□不腐 

　　○廵抚云南右副都御史沩阳周公采墓志铭（徐阶） 

　　徐阶 
　　曩予在经局日从东郭邹子荆川唐子念庵罗子相与切磋于身心之学子时士大夫之贤者大率辱与予四人游若沩阳周公其一也公人养深而守定视其貌薾然懦且怯及与之言誾誾侃侃乃渐发露至于临事虽死生在前终不可屈夺葢孔子所称仁者之勇也当是时朋类莫不推公贤以公他日在庙堂必能国家定大议镇雅俗使海内获覩正人君子之作用庶几以明讲学者不尽空言公亦勇自任毅然不挠人乃日觉其异自礼科都给事中出陜西左参政迁福建按察使四川右布政使转左使徊翔蕃臬者十有二年始迁都察院右副都御史廵抚云南公于内拜最迟得地又最远士或公不平或公喜以忌公者终不能以其私废舆论之公终当有以慰昔之所属望者而公莅镇旬日遽遭外艰归其庐四月以过毁得疾遽卒嗟乎其命也耶其抑有忌之于冥冥之中者耶公生正德丁卯十二月六日卒嘉靖丙辰五月二十六日得寿仅五十无□以兄之子耀承后年十有二予往年读太史公所作□□传心窃病其怨诽之甚于中道未□□□观于世享富贵久长者其人率如彼而公于位于□于子孙独如此然则太史公之怨诽亦其情宜然也公卒后数月耀承具疏请恤典格于例得赐祭一坛反葬费之半于是耀承以公遗言请予铭墓予固悲公者不得辞公长沙宁乡人讳采字子亮沩阳其号举嘉靖壬辰进士授中书舍人选吏科给事中再迁至吏科左给事中充会试同考试官迁礼科都给事中补外历官所至交荐胡御史彦尝疏于朝曰居然大雅卓尔不羣□□□知人曾祖添谷祖镇以公贵赠通奉大夫四川左布政使父策□□□□□□贵县有声封文林郎中书舍人再封左布□□□□氏赠夫人 

　　○右副都御史玉华高公翀行状（何迁） 

　　何迁 
　　丁华先生高公名翀字允升德安安陆人也公起家经术仕至列卿振德树庸有名　肃皇帝世三十五年乃退退居十一年年八十一乃终其先出唐南平忠武王后居江西吉水皈僊里以名忠者始祖忠妻于峡江郎官山何氏乃居峡江生云卿而道本而子辉而宗舜而孟辙孟辙生祖汉娶毛氏生父梧冈翁岐娶邓氏公既贵赠祖父皆都察院右副都御史毛邓皆淑人居峡江世力稼穑至梧冈翁始知学醇悫自持横经授徒于乡亦不求仕生二子公其长也公初诞邓淑人梦旭日堕怀中童子雅不子弄垂髫能七言诗梧冈翁责之学不烦提谕日开月益翁弟商于安陆将问之择诸子孰可使者公请行时年十七以正德丙寅始至安陆乃公藻思质行早见李父益责之学安陆士人亦向之遂属而家焉戊辰兄弟子员博涉刻思必发其蕴喜读蔡虗斋书谓□不根理道而袭陈言是文奴也故其文摧擢肠腑口截胾而茹之当俛首人微时座人问难不知所对会意而起坌涌百出率常屈其座人太守建业李公重贰守江阴王公瑞之见而异之曰高生抱奇负气如其文公故贫乃委巳于学不苟取与家由是益□僦屋而居攻苦茹淡衣蔽缊衣即突烟不起不屑赴人济视贵盛人若凂巳贵盛人亦不敢以济请李公尝属富人济公不受嘉靖壬午举于乡癸未会试落第或谓公贫宜乞学秩公笑曰斯秩也乙榜则可乞则不可予平生耻说乞字宁甘贫俟尔乙酉复北上遇遗金于途执之以俟其人至还之时公年巳踰壮介特扶义历二十年不以贫绌一郡咸目之丙戌成进士授四川犍令以才调直隶溧水己丑遭母丧去职复遭父丧癸巳卒丧补直隶束鹿甲午召入户部广西司主事进员外郎陜西司郎中辛丑出补浙江右参议寻改四川陟按察副使山西参政云南按察使贵州左布政使丙辰拜都察院右副都御史廵抚其地庚申奉诏闲住癸亥有司上督木功诏令致仕丁卯隆庆改元诏进资善大夫公毅直光明心在舌端然蹈藉忠信动合古人不与俗侣事率出天性居常虗怀夷气色恂恂下人临事则义形于面勇往不回闻善言辄改容受如不可不能诡对人以侮至苐一笑谢之不校乃世所竞破圜黜朴追逐反复公非故绝之亦其天性所不足也其政极虑尽忠究于利公家事有犯忤或劳险不可几济众皆巧避公辄引巳任不反顾沮悔或谓公愚公笑曰予诚愚乎哉吾苐见巧者以技狥身志不在公家尔人臣舍利钝则志壹而力专不问济与否殆不病于心乎吾所以此思当吾心不罔公家也吾不知愚公令三邑进耆旧问民所疾苦举罢之不务新条格以夺民便其要损刑薄敛离纷疣导滞塞纳-马恩省之和平而巳犍环山而邑素畏旱公察其羸瘠明若白黑豫藉之以待劝赈不遗吏以奸锦衣官逮他官过席势□索公面斥之将按其状以闻其人宵遯大中丞浚川王公材公荐于朝乃调溧水濒行值大旱解装而祷比雨公跽雩壝下濡及膝不起乃邻邑皆不雨犍独大熟溧水故豪侈健讼公治其善争者势家请谒不斥而寝之人以宁便束鹿多剧盗公揃刈令震駴而劝其余境邻晋州滹沈决至晋湼盘汇先是大中丞周惠公康筑堤二千余丈复筑柴城口一百余里捍之岁久多圯公斋戒投词于河大补塞之去民水祸公治三邑率踰年或半年辄去诸所宣序多未究乃起□民隐不急名誉谋其私民皆信之□去民攀号至不得行在邑刻廉自奉不改寒□□人过邑者对食脱粟饭公笑曰昔家食时安得有此由犍过家贷而后治装户部役外仓非任久不授公入部踰日大司徒俭庵梁公闻公名欲试之于是奏监徐州仓公兢兢谨度支惟允梁公益贤之崇文门榷税忌势而眩于奸诸僚皆戒不往复以公往税无漏计乃复监黄土仓御马监仓守以中贵人公因事击缀取一切乃巳居顷之出宣大治刍饷以益客兵公责出纳于主兵者苐苗薅而发栉之委积乃峙边臣御虏有战功诏赏银币如边臣有矿孽张通者入城谋变垂发而觉公赞镇抚坏其机收之　肃皇帝南廵出帑金犒行兵属公投承运库中贵人欲加羡公引法拒之中贵人□沮不能出气花马池初设部司同事者畏险远率先请免公毅然往不辞广募盐商赢其值戒无耗取上疏请设通判往来理之储由是大备花马池接河套虏骑时至城下地不毛诸费皆远受多不时给居者日皇皇谈虏警公谕乡耆重儒生教荫子讲说忠孝大义多汲水及泉池时操练借助声势以固其志在浙江治五路事一吏轨民诸蠧不得售侍御观察者亢公秉礼自靖侍御衔之会入贺仓皇属公行乃论摭毛琐诬之疏下朝士呀然大宗伯阳峰张公少宰龙湖张公举公弃金事大□宰百原熊公曰此古人也恶得污蔑处州卢公在谏垣曰高参省古貌古心吾淛人葢知之台中蕲春冯公辈亦言公三操利柄不少染况入贺哉疏遂不行会当大察侍御嗾同列申论其事铨部不直两侍御以法乃改四川朝士谓诬仅毛琐宁他足诬乎以是益重公四川以建昌边境将士利征伐每以警动公苐端委临之境内斩然眉州水失故道公塞之俾得田其淤虎薮于泽多伤人公祷神悬赏猎之害遂息教场濒水易没乃拓地崇饬之山西内外储寄在参省公缓急有序治黄册老吏不敢弄法按察使职列外台公挈持维纲锄削荒颣治狱虗听实求民用不冤滇俗以食米酿酒致民艰食公下令市酤皆罢沅江土酋那鉴抗王师杀藩臣主议者移罪兵备宪臣及武臣十数掩之属勘公不能狥由是逮者皆悉去黔国嫡孽争袭勘久之莫能决会科臣衔命至公引莒人灭鄫事判科臣以然疏上报曰可官其嫡镇臣雠毒不得波流于民贵州荒远来往者轻薄其地计资迁去政多循习不振公力责之剸决督厉以赞时宪贵故□□率取输于川湖贵参政督者又不越二省以是积十余年不输储侍日乏公议督者以时往责其直输帑遂不绌焉宣慰安万铨素悍不奉指挥每造公不俟再呼至则开诚谕之万铨素撤夷服服冠带缀诸司后贵人谓公议威行于夷酋此旷见尔藩署向明门独西堪舆家说久不能夺公易而直之骇者亦不能夺乃诸法制以职不得专公每注视及廵抚探抉遯隐下百执事修直显遂兴学校诫土司清驿站垦荒田收流民立关屯保甲法成令修与夷张弛诏令采朱万斤民苦之公购仅得什一乃上疏极言民危困状　上允之贵以是不扰会修三殿巨木皆征于贵木出四川酉播穷山绝谷假路生苗浮溪涧乘涨乃出公祇役周历其地冒瘴疠齐寒暑三岁乃竣诸苗故伺隙以逞时木政方亟官司无他余力苗幸之相望而起公曰彼大豕独奈何欲窥吾力短长而此乎昔议西南夷以服属类从抚彼雠杀或迫于衅则然尔乃今大逆有叛状倘以木政绌而抚之是货之与平非抚也抚必不行宜抚其罪薄而弱者取其凶顽者殪之且叛苗不殪则木政不得通其利害在贵非昔平居比尔惟多击便乃列抚剿议请　上命公便宜行从事时黑白弄蛮首乱公策此酋独蒙无知识乃吾民诱导者使然□是俘其人警之二蛮惧乃刻识投质不战而定荅于苗故称硬寨嘉靖初尝再剿不一悛骤起兵狮子口公使项副使廷吉督诸兵击之苗据险设伏诸军少却公下车法趣疾攻之诸军殊死鬪生得纠拽虎苗数人追斩渰没无算余十数寨不拾一矢皆自辑乃立石门于狮子口名关与寨曰归化增兵一哨守遣官轮逻着令叛卒李昂者拥众称雄黠夷酋叛服倚重梗云南贡道两省患之公释胁从离其党使问内应乃扬兵临之昂鼓噪至我兵四合内外夹击昂乃成擒诸寨皆惊相告散去贵人谓昂祸本也戡百寨不如除一昂贵军民杂居夷性易惑如昂者匿其地故多鼓煽公既灭昂乃立保甲法绥潜至藉久旅给产授粮藉以兵贵人益赖之无何龙停白洗养鹅三寨攻土司急大黠土三称随机数十年弗靖至是亦复猖獗公次第属总兵石都督邦宪罗副使时霖随所在追击大破之于是囤苗百十寨震慑不敢动公治贵五年六征皆捷　上大嘉悦五捷各赏银币白洗养鹅之捷俘斩独多荫一子入监伐木戡夷二者国之重务也当是时公任以一身左右杂治之乃钩材蛮洞选徒于熟苗势交发而几危人将惴惴焉假令民不可使威望材猷无以屈羣策岂能以诩词盛气足理兹役哉世好言经变非多技不能应故挟数役智往往取隆于时公长不见他技未尝谈古兵法乃心策其然卒未有盭左者及事定木不缺折兵鲜败北上下晏然不见丛沓骚屑以民忧公注意措手岂不独异指哉夫直性无饰若愚不以利钝自枉则贞明必照与化周流古昔大臣所以昭显迈迹用此道也公尝言志力不分斯直体固在我以是开敏四出精神所鼓舞声气所嘘号莫不剖心以受颐色所乡成功繇之视世所巧者骛近利而偾远谋公固吐之恶能与公比尺絜寸哉公经营外内明着忠荩乃山陜贵竹劳在边陲此尤奕然显者然出入险阻皆巧者所必避而公之治业于是乎在葢其愚有以致之此固有所长非苟而巳以是观公贤于人远矣公负含深长思以吁谟辅治花马池边垣不治公谓定边营接旧安边营约三百里地皆可垣土坚峻者其力易惟浮沙飞走处凿抵原土运客土筑之力稍难然亦不盈百里拓此则东西千余里战守有据河套可议复矣大中丞松石刘公是之上□议于朝卭州近番蛮且卭表里山河宜建府治□□属邑屹然巨镇形重而体严番蛮当宾服不事战备两台下诸司议未报四川播州与贵之思石接壤而思石屯田赋税所以食贵者皆在播其土司亦皆隶□异省分纪故难治思石兵备故有勑兼播而四川欲收之专隶川东公以逋赋匿盗将益甚有警则去蜀远机宜不时及而贵之门庭先受之然犷猂滋蔓亦非所以蜀计以播合贵上也或令兵备专治□南仍兼制亦不失中策夫天下一家也在审势求□尔言彼我惑矣复谓贵设宣慰司夷性初服则然尔今政洽体一而省会独无府非所以正体统兴事功也徙近府于此乃便公请议或行或不行或其后□行之策世者谓公知大计公事亲尽孝乃中岁奔走迎养送死皆不逮及跻膴仕对禄食呜咽不能下公既还安陆日以峡江墓庐深念命诸子偕展省往时年七十六或以言公曰吾虽老固人子尔宁□吾亲哉乃戒舆去至则焚黄而哀举合食礼祀先祖取所受赐金葺诸墓治祭田责诸从子供祀赡族贫踰时乃返爱其弟不异自爱分俸赡其家抚诸从子如诸子乃训诸子顾反严不事呵谯色辞不少借时命之曰行巳率本心自合理智有所不逮人将信之有意善善是而意非岂能信人又曰朴俭二字吾平生自信处汝辈无改父道公于货利崭然无缁殉乃俸余悉以赡族子旁及周亲从叔绝立其后恤之贫无居者不能嫁娶敛葬者代之族子大繁人人恤母令失所自奉俭啬与家人同食饮声色绮丽不在左右喜读书尤喜诗兴至天趣逸出踔厉风发皆唐声然不留稿友人或诵之公笑曰予忘之矣文故根理道比入仕草疏挥檄慷慨激烈如长江大河不事结构文采蔚然执体要切事情读者动志所著有奏疏集玉华诗文稿归与稿藏于家在建昌尝序魏了翁集刻之以传推引进后举所诣极投之不相悦不止请学者皆成名犍赵公正学霸州孟公廷相两参省最德公者公归无他事事晨起爇香仰宸顿首祝坐一室中摊书把玩训子孙不辍平生不人干请坐是干请亦无造门者暇拉二三耆旧游山水间咏歌自适治藏于郡西横山清水间每命车往年八十挐舟上金泉访故读书处抵石滩徜徉而返踰年乃戒游然容与户庭神志不少乱入夏多偃卧呼子孙言曰吾少也贫稍自振致身卿佐今老而传尔等诵诗书且代禄蒙被宠灵不大渥哉即罢去复荷　明圣命致仕俾以进退自完犬马愚忠见明清朝吾九死无能报国厚恩愧平生矣乃若此身如沤生灭吾蹈险阻时巳置之复何言自是不下榻饰巾待期又时时命诸子咏杜句间吐声和之豁然如平居属纩之食呼子孙目之无他一言犹掀髯含笑子加额若祝颂然瞑目正容而逝生弘治庚戌四月七日终隆庆庚午六月十一日 

　　○都察院右副都御史周公如斗传（京学志） 

　　京学志
  </div>
  <div class="pagination">
   <a href="国朝献征录_page106.html">
    上一页
   </a>
   <span>
    ...
   </span>
   <a href="国朝献征录_page102.html">
    102
   </a>
   <a href="国朝献征录_page103.html">
    103
   </a>
   <a href="国朝献征录_page104.html">
    104
   </a>
   <a href="国朝献征录_page105.html">
    105
   </a>
   <a href="国朝献征录_page106.html">
    106
   </a>
   <span class="current-page">
    107
   </span>
   <a href="国朝献征录_page108.html">
    108
   </a>
   <a href="国朝献征录_page109.html">
    109
   </a>
   <a href="国朝献征录_page110.html">
    110
   </a>
   <a href="国朝献征录_page111.html">
    111
   </a>
   <a href="国朝献征录_page112.html">
    112
   </a>
   <span>
    ...
   </span>
   <a href="国朝献征录_page108.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
