<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 70 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 70 页/共 848 页
  </h1>
  <div class="content">
   ○大学士军机大臣曹振镛等、议覆两淮盐政曾燠议奏御史条陈盐务情形。一、立限一年清查库贮。其历年积引悬欠。自应归入清查案内。遵照定限。核明办理。其商领办公不得再有冒滥掩饰。嗣后须俟一纲之引全销。方准造报全完傥报销与实销不符。严参究办一切赶纳豫纳名目。永远革除。至每纲科则例载每引正课银八钱三分零、至一两七分零不等。今称每引五两内外。是竟加至四倍。应令再加裁节。可减至若干。查明具奏。一、轮规应封应散。就该盐政现奏、上年既未畅销则是散轮无效。但非目击情形。难以悬拟。请仍饬两江两湖督臣。会同该盐政通盘筹计。自散轮后。较封轮时究竟畅销与否。各商是否一律情愿封轮。妥议奏明请旨。一、灶盐火伏。场员果能稽查严密。不准丝毫透漏。则私贩自无从盗卖。应令该盐政、严饬场员随时认真防范。至缉私章程。请饬令各该督抚实力稽查。并令漕督转饬沿途文武员弁。将回空粮船夹带私盐。一并严摉净尽。一、淮商办公银两。定每年酌留银七十万两。核计从前酌留一百二十万两内。裁去玉贡银五十万两。适符前数。此后止准酌减。不得再加。所有各商加带银二十万两。并场坝黑费名色一律革除。一、淮南溱潼、海安、子盐委员、淮北永丰坝委员、差使紧要。自可毋庸裁撤。至现任人员出差。准其以试用人员署缺。一、首总名目。永远革除。足以杜商人专擅之弊。至已革首总黄潆泰、浮领溢借。至百数十万自应严办追缴。从之。　　

○修浙江萧山县海塘。从巡抚帅承瀛请也。　　

○丙子。上临故定恭亲王绵恩第赐奠。　　

○以上驷院卿阿尔邦阿、为长芦盐政。淮关监督阿勒精阿、为上驷院卿。　　

○改礼部仪制司满洲选缺郎中一缺为题缺。从尚书穆克登额等请也。　　

○丁丑。谕内阁、琦善奏、已革沾化县知县谭潆等、浮冒赈恤银米一案。臬司杨健等、虽失察于前。尚能彻底根究于后。请宽免议处等语。此案谭潆、朱世廉、浮开赈恤银米。臬司杨健、前在济东道任内。与署济东道惠吉、先后派委抽查。于谭潆等报多放少之处。曾经具禀。而于朱世廉增加户口虚数。未能查出。现始据该臬司等、讯明浮冒属实。民间偶遇偏灾。自应确实查明。妥为安抚。乃谭潆等、浮冒开报。该臬司等任内未能即时查出。究属疏忽。姑念其据实究办。不稍回护。杨健、惠吉、俱著加恩交部察议。　　

○又谕、琦善奏、已革阳谷县知县郝兆钰、前在惠民县任内。解过司库银二千两。历任藩司俱未查明。率行充公。请追赔归款等语。藩库为钱粮总汇。各属解到银两。既经兑收。何得因查无著落。私行动用。现据该抚验明银面字样。及解银月日。确系郝兆钰所解之银。该革员现欠交正项银二千两、著准其作抵。此项银两。司库既无闲款可补。著即在前任藩司和舜武、广庆、岳龄安、名下追赔归款。就近报拨。　　

○谕军机大臣等、本日姚祖同奏称、彰德府安阳县境内。五月二十八日漳河暴涨。合河口民埝。冲缺二十余丈。六月初十日。冯宿村民埝。冲缺一百余丈。大溜全掣。分为二股。一股由正东高利、太保等村。转向东北入卫。一股向正北分流。直达直隶。大名境内一带村庄。现被水围。虽人口尚无损伤。情形孔迫等语。著颜检、即派委妥员。前往查勘。将被水各区。妥为安抚。如有应行赈恤之处。迅速查明。据实具奏。毋得稍有讳饰。将此谕令知之。　　

○又谕、琦善奏、武城县卫河东岸、民堰漫口、现在堵办情形。据称六月十七日。风雨交加。河水陡涨。大堤口卫河东岸民堰。漫缺十七丈。现饬藩司、先于司库发银三千两。派署济东道鲁垂绅、并调熟谙河工之员。确实查勘堵筑等语。现在南粮重运过竣。正河水势充盈。与回空漕船无碍。惟东岸下游。系恩县一带民田庐舍攸关。亟应及早堵合。严烺远在豫省。不能兼顾。著琦善、即饬该厅县等、迅速盘做裹头。用船抵护。毋任再有刷宽。并著该署道确实查勘。督催料物。赶紧抢筑。照例借帑兴修。摊徵还款。其恩县一带。著即另派妥员。驰往查勘。将被水村庄。妥为安抚。毋令一夫失所。如有被水较重。应行调剂之处。该抚即迅速奏明。候朕降旨施恩。毋稍讳饰。再刻下卫水深至一丈五尺。汶高卫水。仅止七寸。若再加增长。临口不免扪阻。并著饬令该署道、就近相度形势。豫筹宣洩。务令回空各帮。及早入闸南下。毋令阻滞。此为至要。将此谕令知之。　　

○又谕、据姚祖同奏、原武县堤南被水。办理抚恤一摺。河南原武县滩居民人。值黄水漫滩下注。四面皆水。该处新筑原阳越堤。复塌去一百余丈。不惟越堤以外之村庄、均被水围。即越堤以内之村庄、亦遭淹浸。该处民人。觅船济渡。仓猝无所栖止。情形实为可悯。该抚前已派员前往。会同该县、扎筏雇船。分投济渡。并先散蓆片□□磨饼。按给口粮。俾得栖托糊口。共用银一千三百两。著即准其报销。惟此时水渐消退。滩地晚秋杂豆等项。不无损伤。所有被水村庄。尚须分别调剂。至马营东坝尾塌开。黄水进入内塘。武陟县大一富二等里村庄庐舍。虽未被淹。而田亩均在缕堤以外。田禾皆有损坏。汤阴等县、亦间有田亩被淹处所。均著该抚派委干员。确查履勘。分别被灾轻重情形。据实奏明办理。毋稍讳饰捏混。其另片奏、漳河水势暴涨。冲决民埝。大溜掣分二股等语。漳水出槽漫滩。冲缺民埝两处。其冯宿村一处。多至一百余丈。溜势北趋。竟至正河淤塞。绵亘四十余里。田禾被淹。尤恐于运道有碍。该抚已派委道府、亲往查勘。应如何疏导堵筑之处。著即行确切查明。核实勘估。并赶紧筹款经理。务须克期堵合。无误运道。俾民生早臻安定。是为至要。其大名境内村庄、水围情形孔迫。已降旨令颜检将被灾居民。妥为安抚。该处与豫境毗连。拯济困穷。总宜不分畛域。著该抚速委贤员。确查被水之区。无论豫省及直隶村民。俱著一体抚恤。务令贫民均沾实惠。不致一夫失所。以示朕轸念灾黎至意。将此谕令知之。　　

○吏部以大学士长龄、应定何殿阁请。得旨、著为文华殿大学士。　　

○以会典清书办竣。予提调官阿廉等、议叙有差。　　

○己卯。上诣皇太后宫问安。　　

○谕内阁、户部议驳安徽省官垫民欠银两。不应援案请豁。各直省应行豁免款项。俱当定以案据年月限制。核实稽查。方免辗转捏报之弊。此次安徽省奏报垫完民欠。从前并未奏明有案。若概予豁免。恐各省纷纷奏请。必致不肖州县。心存冀幸。任意侵那。不可不防其渐。所有该省垫完民欠银、四十一万余两。俱系该抚孙尔准、藩司陶澍、未经到任以前之事。无所用其回护。著该抚督同藩司核实查明。分别立限严追。如经手各员。仍藉词悬宕。即著据实查参。以重库项。　　

○湖北提督何占鳌奏、操演章程。楚省旧存炮位。仅督标镇标宜昌镇施南协。尚有子母鸟矶等炮。其余多系沉重。殊非行营利器。拟照前在汉南操演之过山鸟炮。亦令各营添造。操练连环准头。以扬武威而成劲旅。报可。　　

○庚辰。谕内阁、晋昌奏、边外科尔沁蒙古、私招流民开垦地亩情形一摺。盛京法库边外。科尔沁达尔汉王、宾图王、二旗界内。向有蒙古招留流民。耕种地亩。并开设铺店生理。前经松箖委员勘办。兹据晋昌查明该处旗界内。因土著蒙古、贪图租粮。陆续私招流民。给荒开垦。现在民人已有二百余户。垦成熟地。已有二千余晌。若按名拘解审办。未免多滋纷扰。即一概驱逐。亦恐流离失所。著照该将军所请、准其将查出建垦房地。遴派妥干大员。会同该王等、按段履勘。穵立地界封堆。毋任再有侵越。并造具民户花名细册。就近责成昌图通判、编立甲社。随时稽察管理。务使民户与蒙古人等相安。不致藉端生事。至该王旗界内、应否容留外旗蒙古。开种地亩。及失察私留民人开地之蒙古王公等、应行议处。并私招民户之地东王公贝勒台吉阿勒巴图等、如何惩办之处。著该盟长咨报理藩院查核办理。　　

○又谕、晋昌奏、查明缘事发遣之宗室觉罗到配年分。开单呈览。宗室绵传、前因告假私自出京滋事。到戍十五年。敏学、因在街争殴。逞凶不法。到戍十三年。绵墉、因门领阻伊在海漫上焚烧纸钱。辄将门甲殴踢多伤。到戍九年。达尔欢、因醉遗失物件。向酒铺索取钱文。到戍五年。均著加恩准其宽免。宗室裕瑞、失察曹纶习教从逆。复于戍所买有夫之妇为妾。奕导、在街游荡。并于母孝百日期内、奸宿土倡。宜平、与教习同往宿倡。觉罗吉椿、身充狱官。辄书写无名字帖。詈骂狱犯。此四犯情节较重。均不准宽免。　　

○谕军机大臣等、晋昌奏、躧获黄松树株。筹议砍运事宜一摺。据称嘉庆十一年。采办工用木植。查照乾隆年间旧章。系由直隶总督拨船转运。此次躧获树株一百四十件。俟明岁春融。上紧运至岫岩大孤山海口。请循照旧例。仍由直隶拨船载运等语。此项黄松木植。为紧要工需。著颜检于明岁春融时。拨雇商船。派委妥员。押赴岫岩大孤山海口。迅速载运工次。以备应用。将此谕令知之。　　

○以陕西道御史杨希铨、为河南乡试正考官。翰林院编修许乃普、为副考官。国子监祭酒何淩汉、为山东乡试正考官。翰林院编修牛鉴、为副考官。山西道御史龚绶、为山西乡试正考官。翰林院编修吴文镕、为副考官。　　

○辛巳。上御懋勤殿。勾到广东、广西、奉天、上年情实罪犯。停决广东斩犯二人。绞犯四人。广西斩犯一人。奉天斩犯二人。余七十五人予勾。　　

○修陕西鄜州文庙。并明伦堂各处房屋牌坊。从署巡抚文孚请也。　　

○壬午。孝懿仁皇后忌辰。遣官祭景陵。　　

○谕内阁、实录馆恭纂皇考仁宗睿皇帝实录。于嘉庆十四年十月初六日万寿圣节。御太和殿受贺。误书皇子行礼。乾清宫赐宴。误列皇孙入宴。实属疏忽。总纂周系英、著交部议处。其未经看出之总裁等、除文孚、王鼎、杜堮、现在出差。免其交议外。余著加恩改为察议。纂修李昭美、系据内外记注。恭载入书。其错误尚属有因。著免其议处。　　

○免仓场花户等应赔银。　　

○癸未。户部议奏、黑龙江布特哈、世职人员。请仍遵嘉庆八年谕旨。初次承袭。准食半俸。二次承袭。不支俸禄。其各处无饷打牲丁呈贡貂皮。有无赏项。均照旧章。无庸议增。从之。　　

○旌表守正捐躯山东聊城县民谭启增妻申氏。　　

○甲申。上诣皇太后宫问安。　　

○御懋勤殿。勾到四川上年情实罪犯。停决斩犯三十五人。绞犯六人。余五十四人予勾。　　

○谕军机大臣等、玉麟等奏、查讯仪封大工奏销不实大概情形。此案仪工冒销帑项。滥行支应。据玉麟等查明秸料共止五千四百余垛。应合银九十八万四千余两。今共销银一百七十九万六千余两。浮销几至加倍。又将易钱之银每两扣制钱八十文。名为八子。前后共换银八十余万两。共扣得八子钱五万六千余串。又引河抽沟沟线项下、实发银一百九十八万五千余两。今销银二百六十万九千余两。计浮销银六十二万四千余两。并提取东西两坝银两、与八子一项。均为致送路费、恤赏官弁、弥补吴锡宽领买料价长支等项之用。钜工冒销。数逾百万。种种浮支滥用。实出情理之外。虽经局员等、称系将秸料夫工各项。互相增减。挹彼注兹。仍属实用实销。殊不足信。现已另降谕旨。将姚祖同解任。陆楷、范玉琨、祝嵩之等、革职。沈惇彝解任饬令赴豫。归案质审。玉麟等、即提齐人证。严行审讯。该抚有无侵吞入己。吴璥、那彦宝、张文浩、以及局员等、有无朦蔽分肥情弊。务要彻底根究。不可稍涉迁就。以期水落石出。至另片奏称、另管登记钱文册档之试用知县王之谦、系王鼎族弟。请交玉麟专讯之处。王鼎办理此案。惟当秉公审讯。著无庸回避。将此谕令知之。　　

○又谕、呢玛善等奏、遵旨调集官兵。筹办果洛克番贼一摺。果洛克番贼、抢劫西藏堪布。前经查获原赃。系达凹等寨所为。自应就案办理。大加惩创。现据该将军等、查明该处道路。可以遄行。札调汉土官兵。前往查办。著桂涵饬令德印、先行驰赴该处。传唤索朗丹巴、密谕安分之各番寨。毋使惊惶。并密探达凹等寨番贼踪迹。严行围捕。桂涵仍带兵在相距三十里地方。暂为驻扎。如该番贼震慑兵威。将此案正贼。悉行缚献。即就地讯明惩办。取结完案。傥负嵎观望。著即统率官兵。设法剿捕。分路摉拏。务期悉数捕诛。肃清边境。将此谕知呢玛善、蒋攸铦、并谕桂涵知之。　　

○河南巡抚姚祖同、缘事解任。调陕西巡抚程祖洛、为河南巡抚。以江宁布政使程国仁、为陕西巡抚。四川按察使戴三锡、为江宁布政使。云南迤南道魏元烺、为四川按察使。　　

○以都察院左都御史王鼎、暂署河南巡抚。　　

○命翰林院编修赵光、侯桐、俞焜、章沅、韦德成、吴继昌、费开绶、朱襄、鄂木顺额、程焕采、胡鉴、张曾、邢福山、检讨来学醇、张万年、李重轮、文蔚、桂森、修撰戴兰芬、编修郑秉恬、罗文俊、左中允麟庆、右中允德喜保、右赞善那峨等。每日一员。以次听候召见。　　

○予告大学士三等襄勇侯明亮卒。命郑亲王乌尔恭阿、带领侍卫十员、往奠茶酒。赏银一千五百两治丧。赐祭葬。谥文襄。入祀贤良祠。　　

○予故休致都统成龄、祭葬如例。　　

○予安徽故四川布政使方积、入祀乡贤祠。从巡抚孙尔准请也。　　

○乙酉。上御乾清门听政。　　

○命嗣后现任官员。不准加捐职衔。著为例。　　

○丙戌。谕内阁、绵课等奏、恭建万年吉地工程一摺。本日特召戴均元、英和、同军机大臣入见。面谕我朝自开创以来。敦尚淳朴。列祖列宗。黜华崇实。贻谋宏远。奕禩昭垂。朕绍登大宝。恪遵成宪。特派大学士戴均元等、于东陵界内。选择宝华峪为万年吉地。复派绵课、戴均元、英和等、敬谨办理。节经谕令一切工程。务从朴实。并谕以宝城内月台碑亭等工程。酌量裁减。地宫内之起脊琉璃黄甎头停。金券内之经文佛像。及二柱门。俱行裁撤。其石像生一项量为收小。井上石栏无庸起建亭座。兹据绵课等奏称、应裁减者俱行裁减。大殿举架落矮之处。俟采办木料时。再行核减。宝城头停方城红墙台基各尺寸。均经酌定。俱著照所议办理。国家定制。登极后选建万年吉地。总以地臻全美为重。不在宫殿壮丽。以侈观瞻。朕于嘉庆二十三年。随侍皇考仁宗睿皇帝巡幸盛京。恭谒祖陵。瞻仰桥山规制。实可为万世法守。朕敬绍先型。谨遵前制。固不敢稍涉奢靡。失朕初心。亦不敢过从简陋。有所难言。但恐将来踵事增华。有加无已。是以节经降旨。概从撙节。俾世世子孙。仰体此意。有减无增。永守淳朴家风。从此累次递减。相传勿替。实为我皇清万世无疆之福也。所有地宫应用钱粮数目。著工部先行估计。交承修各员核实办理。此旨著另录一通。交上书房存记。　　

○谕军机大臣等、本日都察院奏、广东新安县民人黄奕通、呈控洋商故纵夷匪。两命莫偿一案。已明降谕旨。交阮元审办矣。此案前据该督奏称、上年十一月。＜?口英＞咭唎国护货兵船。停泊外洋伶仃山。夷人赴山汲水。与民人斗殴。互有伤毙。因凶夷驶逸。饬令该国王按名查出。附船解粤。听候究办。今黄奕通、复以夷人上岸打冰。盗穵番薯。挟村人斥逐之嫌。即于次日统兵百余人。持械掳掠。又用大炮轰击黄奕明、池大河、身死。合村房屋。都被打毁。抢夺衣物。计赃一万余两。禀经该县知县、准报人命。不准报掳抢等情具控。该督前奏摺内、均未将此等情节。详细声叙。是否该民人架词捏控。抑竟系该县有意消弭。与该商等朦混禀详。著该督即行确查。据实明白核奏。将此谕令知之。　　

○丁亥。中元节。上诣奉先殿。寿皇殿。行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○谕内阁、和桂等奏、江广在后各帮漕粮。请照成案。由杨村起拨。及早回空一摺。本年雨水较大。官拨船只。轮转未能迅速。江西、湖南、各帮漕粮。除已起拨外。其余帮船。俱在北仓杨村一带。停候待拨。现在节候已过处暑。江广帮船。程途较远。必须豫为筹画。俾令及早归次。著照所请、将本年江广帮船。自江西第五帮起。至湖南三帮止。共十二帮漕米。俱在杨村寄拨抵通。即令大船回空南下。迅速归次。傥官拨船只不敷。准其添雇民船以资应用。　　

○又谕、蕴端多尔济等奏、罗布桑坡楞勒依丹达尔、所遗诺们汗一缺。拟定正陪。恳请补放一摺。著照蕴端多尔济等所奏、罗布桑坡楞勒依丹达尔、所遗诺们汗一缺。著拟正之呼毕勒罕额林沁扎布补授。令其管束库伦众喇嘛班第等。其拟陪之绰尔济罗布桑开都布、人亦明白。熟悉经典。即作为库伦副喇嘛。额林沁扎布遇有出差。诺们汗印。即著伊署理。并管束众喇嘛。　　

○琉球国王尚灏、遣使表贺登极。进贡方物。赏赉如例。　　

○户部议准、前任广东巡抚嵩孚疏报、肇庆、雷州、二府属开垦地九顷六十九亩有奇。照例升科。从之。　　

○修直隶东安等十六州县监狱仓廒。从总督颜检请也。　　

○戊子。吉林将军富俊覆奏、双城堡界内屯田情形。不准民人携带家眷。分别示禁。报闻。
  </div>
  <div class="pagination">
   <a href="清实录道光朝实录_page69.html">
    上一页
   </a>
   <span>
    ...
   </span>
   <a href="清实录道光朝实录_page65.html">
    65
   </a>
   <a href="清实录道光朝实录_page66.html">
    66
   </a>
   <a href="清实录道光朝实录_page67.html">
    67
   </a>
   <a href="清实录道光朝实录_page68.html">
    68
   </a>
   <a href="清实录道光朝实录_page69.html">
    69
   </a>
   <span class="current-page">
    70
   </span>
   <a href="清实录道光朝实录_page71.html">
    71
   </a>
   <a href="清实录道光朝实录_page72.html">
    72
   </a>
   <a href="清实录道光朝实录_page73.html">
    73
   </a>
   <a href="清实录道光朝实录_page74.html">
    74
   </a>
   <a href="清实录道光朝实录_page75.html">
    75
   </a>
   <span>
    ...
   </span>
   <a href="清实录道光朝实录_page71.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
