<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 165 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 165 页/共 1860 页
  </h1>
  <div class="content">
   ○庚寅。谕曰。王柔向带按察使衔。今补授辰沅靖道。著仍带按察使衔。　　

○军机大臣等奏、查各省督抚走差家人。与该省提塘。俱相熟识。是以遇有进献方物。该提塘打听得知。并通知各提塘。遂致妄行开入邸报。各报本省。至于赏赐之物。则督抚家人。往往告知提塘。属其开载邸报。以示恩荣。不知此皆不应开入邸报之事。应交兵部传齐各省提塘。面行严饬。嗣后督抚盐政关差。所有进献方物。或奉有赏赐。俱不许于邸报内开写。并令奏事官员。晓谕各督抚等赍奏家人知之。奏入。报闻。　　

○礼部奏、嗣后缘事斥革生员。除包揽词讼。武断乡曲。及一切实系本身重犯。律无可贷者。仍永行禁革外。其有因人被累。与本身事犯。情有可原。及罪在杖一百以内。革后能改过自新者。俱准以原名考试童生。监生亦许以原名复捐。其举人贡生。有愿考试者。亦照例准其应童子试。又嗣后。文武生员。有告给衣顶。查其入学三十年者为合例。或入学虽不满三十年。而其年已及七旬者亦为合例。统令呈明该学教官。申详学政衙门。即准给与衣顶。免其考试。又嗣后各省府州县学乐舞生。每学遵例舞用八佾。即照佾舞之数。额设三十六名外。酌加数名。以备疾病事故更替之用。务令各该州县会同教官考选本籍俊秀。通晓礼仪。方准充补。每遇学臣按临。免其县府考试。由教官册送府县。叙入考案之后。申送院考。从之。　　

○以直隶张家口副将吴开增。为福建汀州镇总兵。贵州护理古州镇印务定广协副将陈纶。为云南永顺镇总兵。　　

○辛卯。吏部议覆、江苏按察使今升安徽布政使包括。奏请将分巡太通道衙署。移驻通州。以便清厘沙地。查江南太通道。于雍正八年奏准设立。原因崇明一区。地当长江大海。孤城屹峙。武职设有总镇。文职仅止县令。不能相称、又与通州接界。居民互争沙地。是以添设道员。清厘沙地。弹压地方。今据该按察使所奏、涨出沙地。在崇明之北。通州之南。崇人越海相争。该道驻劄崇明。势必越海剖断。徒滋奔驰扰累。于弹压本意。终属未协。不如移驻通州。崇明越海争讼。既可就近清厘。亦可遥制崇邑。与总镇共为掎角之势。自于海疆有裨。请将道署移驻通州。准其另建。应如所请。从之。　　

○壬辰。上诣畅春园、问皇太后安。　　

○遣官祭火神庙。　　

○刑部议覆、陕西按察使伦达礼奏称、州县官承审自理事件。笞杖轻罪人犯。递回原籍安插收管。每多乘病押解。不获延医调治。卒毙中途。殊堪悯恻。又各州县接递人犯移文票内。未开何项名色。是以不分递回安插收管。一概收禁。不无禁卒凌虐之弊。又州县遇有罪犯笞杖。应递回原籍。向于犯事衙门。先行发落。然后起解回籍。负痛驱驰。不无转于沟壑。请嗣后凡州县自理外结事件。其应递回原籍安插收管之人。如遇中途患病。照军流徒犯中途患病之例。准留调养。其接递人犯。移文票内。注明笞杖递回安插收管字样。下站接递之员。差押坊店歇宿。不许收监。至于罪应笞杖。递回原籍者。亦照军流徒犯到配折责之例。令承审衙门。移回原籍地方官查明折责等语。臣等酌议。请嗣后递回原籍人犯内。凡奉特旨及犯徒罪以上援免。交地方官管束。不许出境之犯。仍照旧收监外。其犯笞杖等轻罪。递回原籍安插人犯。应如该按察使所奏、承审衙门于递解文内。注明该犯罪名。并不应收监字样。前途接递州县。将该犯押交坊店歇宿。不许滥行监禁。如接递之州县滥行收监者。照不应禁而禁杖六十公罪律。罚俸一年。再查该犯笞杖递回原籍者。向于承审衙门先行发落。然后起解。以致负痛驰驱。长途苦累。亦应如该按察所奏、嗣后凡犯笞杖等轻罪。承审衙门。于文内声明。移回原籍地方。查明折责。如承审衙门先责后解者。照违令笞五十公罪律。罚俸九个月。从之。　　

○癸巳。谕大学士等。向来各部题补司员。经吏部议准。如遇员缺紧要。恐部选之人。未能谙练。即令该堂官拣选题补。摺内将人缺缘由声明。带领引见。又各部题补人员。必先期咨明吏部。所题之人与例不符。准吏部驳回。如果合例者。吏部注册存案。准该部自行题补。今工部题补员外主事四缺。虽系奏明递行题补。但该员等合例与否。并未知会吏部。又未拟有正陪。朕已降旨晓谕、近见各部亦间有似此办理者。可将此旨一并传谕知之。　　

○户部议准。甘肃巡抚元展成疏报。秦州属之罗峪河。及北关菜园、并河滩上下地方。于本月二十七日、山水陡发。冲毙男妇四十九名口。倒塌房屋六十九间。桥梁五道。淹泡未倒房屋。一百二十五间。并有损伤田禾处。应请照例抚恤。得旨、依议速行。　　

○甲午。谕军机大臣等。江西巡抚岳浚。前在山东任内。居官尚属称职。及调任江西以来。办理一切事务。懒惰迟延。朕屡经批谕训饬。仍未奋勉。即如钟保条陈命盗一摺。朕令各省督抚酌议。今各省俱已陆续奏覆。而岳浚至今尚未奏到。江西非边远之方。酌议非难结之事。迟至一载。置若罔闻。经御史王兴吾参奏、现在交部察议。又如属员贤否。朕屡谕督抚留心。不时陈奏、岳浚任江西。不为不久矣。并未一次陈奏、是全不以吏治民生为念也。尔等可寄信严行申饬。若仍前怠忽。不知悛改。则封疆重任。难以保全矣。　　

○谕八旗大臣。前据将军伊勒慎、查奏、右卫公库银两。自乾隆三年以来。事件银两数目俱符。以前档案繁多。且不全备。饬令彻底清察。另行具奏、经部议覆准行。朕思前于右卫地方赏给银两。设立公库者。原欲利济官兵。雍正元年。曾特差都统图思海等清查此项。今复饬令清查固是。但历年久远。档案不全。一时不能清楚。徒滋烦扰。况此事在屡次恩赦以前。傥查出有应行著赔之项。本人现存者无几。必至著落子孙赔补。其无力之家。必至倾资荡产。官员之司其事者。亦被连累。殊非原设公库利济官兵之本意。著交该将军伊勒慎。此事免其查究。　　

○乙未。谕、向来九卿办理秋审朝审人犯。分别情实。缓决。可矜。三等。而惟缓决之内。情罪轻重不一。其果系所犯重大。实无可原。因系久缓不复处决者。虽终毙囹圄。本无足恤。其有一线可原。尚在矜疑之列者。九卿承审时。或因可矜之犯。为数过多。遂附入缓决之内。年复一年。陈案日积。以致此等人犯。既不至正法。徒久淹狱底。亦属可悯。今秋审在即。著九卿等于秋审朝审招册内。详加分别。凡缓决之案。果系情有可原者。俱入于可矜条内。以昭示罪疑惟轻法外施仁之至意。　　

○刑部议覆、署广东巡抚王謩、会同广州将军阿尔赛疏称、粤省驻防已久。所买民人日多。每有拐穷财物。逃匿本籍。该旗本主。果有该知下落。即亶左右司给票拨兵。密移地方文武。添差协拏等语。应如该抚等所题。嗣后该旗果访知确实下落。许即禀左右司、一面密移地方文武。一面拨兵给票。计程勒限赴地方官衙门投验照票。该地方官即刻会同营弁。添差兵役协拏讯供。转解理事同知收审。其窝家仍照不许并解例。听地方官审拟详报。傥兵役不实力协拏。以致兔脱者。照疎脱逃人例治罪。如旗差恃有照票。不赴地方官投验。径自拘拏者。仍照旗人私自拏逃例定拟。至旗差兵役夥诈财物。审明照例科断。其逃人已出广东地方。应报明该管衙门。移会该省拏解。再查定例。地方失察逃人。如居住在六个月以内者免议。过六个月者降一级留任。若过一年不行拏获。失察一名降二级调用。如明知逃人。不行查拏。纵容居住者革职等语。是旗人逃匿地方。该管官员。俱论居住年月照例分别失察纵容查议。该方官准有知会。不即协拏。若因逃人居住在六个朋以内。竟行免议。恐地方官恃例无处分。不无耽延牵制。嗣后广东旗逃。该文武各官。准有旗员知会。不即票差协拏。如失察逃人居住在六个月以内者。应照邻境管官有心牵制。不行协拏逃犯例。罚俸一年。其失察逃人居住过六个月一年。及明知纵容居住者。仍照原例分别议处。如旗员知会一到。该文武官立即添差协拏者。概免议处。再定例内。凡逃人之主。不许私自差拏。准在督捕衙门控告行提。或告附近地方拏解。若违例私自往拏。逃人之主。系官罚俸一个月等语。偿旗员不密移地方官添差协拏者。照例罚俸一个月。如逃人已出广东地方。务须移会该省拏获报解。旗员亦不得越境差拏。从之。　　

○以右通政刘藻。为都察院左佥都御史。　　

○丙申。湖广提督杜恺奏、绥宁县之上中下三界溪顽苗不法。随会商督臣班第。抚臣冯光裕。派调官兵。委镇臣刘策名统领剿捕。于本月初六日连破三寨。顽苗闻风丧胆。旁罗恶寨。不难扫灭。得旨、这所奏欣悦览之。将士奋勇争先。甚为可嘉。俟事竣之日、从优议叙。　　

○以故土默特扎萨克达尔罕贝勒阿拉布坦长孙索诺木巴勒珠尔袭爵。　　

○扎赉特扎萨克贝勒图古故。遣官致祭如例。　　

○丁酉。吏部议奏、荆州将军衮泰。疏保该衙门笔帖式英柱。请送部引见。查各省将军衙门笔帖式。专司繙译并非繁剧。且外省繙译事务。较在京中院更为简少。如特疏保荐。即加升用。是在京笔帖式。历俸数十年。方得升转。而外省笔帖式。行走一二年内幸邀荐举。即可不次升擢。未免偏枯。且外任笔帖式。六年期满。始行调部。论俸候升。若不俟年满。准其荐举升用。不独与定例未符。并恐升转太优。渐启钻干营谋之弊。请嗣后外省笔帖式。俱照定例。俟六年期满。果有才能出众之员。令该将军等特疏保举引见。如未满年限。不得滥行保荐。其寻常供职之员。六年期满后。仍照例调补京缺。从之。　　

○户部议覆、据左都御史杭奕禄奏称、凡沿江海河湖居民。有猝被水患者。该地方官于被灾之日、立即一面开仓赈济。一面申报各上司、听候勘验。毋稍濡迟等语。查沿江海河湖居民。猝被水灾。虽不比旱灾之以渐而成。该地方官亦必验勘确实。酌定分数。方可开仓赈济。若令其一闻被水。立即开仓。恐顷刻之间。办理未能允协。遗漏者多。滥给者亦复不少。仓粮耗散。灾黎究未能均沾实惠。应行文各该督抚。凡沿江海河湖居民。有猝被水灾者。令该地方官一面通报各该管上司、一面亲赴验看明确。照例酌量赈济。不得濡迟时日、专候委员。亦不得冒昧开仓。致滋弊窦。该督抚于文到之日、亦即委员踏勘。傥地方官借名捏饰。浮冒开销。以及胥役侵蚀中饱。即令委员揭报。严参治罪。勒限追赔。如委员及该管上司、扶同隐匿。查出一并严参。从之。　　

○旌表守正捐躯之四川铜梁县民张献章妻鄢氏。　　

○戊戌。上诣畅春园、问皇太后安。　　

○吏部奏、嗣后凡南北河工。及海塘水利效力人员。令各该管督臣等。于候选候补外官。及汉军应用外缺人员。准其具呈投效。照例酌量足用人数。取具各该旗籍殷实印结。准其效力。再行酌量题留。其候补候选京职各员。概不准其收录。至汉军人员。其投效各工者。应令该员将欲往何处投效情由。呈明该旗。转咨臣部。照依凭限。移咨该旗。给与执照。方准前往外。仍令各该旗将该员于何年月日起程之处。查明报部存案。俟该员到工之后。该督等即将该员于何年月日到工投效声明季报。如有违限者。臣部查明照违误凭限例议处。至题请留工之日、或有不准收录者。亦令各该督勒限归旗。知照臣部。如有违限。即照归旗违限例处。从之。　　

○是月。直隶总督孙嘉淦。奏报连日得雨沾足。得旨、欣慰览之。然必西成大有。方释此怀耳。　　

○又奏、臣于秋审事件。必逐案细心审录不敢稍存欲宽欲严意见。查上年秋审。九卿从臣所拟情实内。有改入缓决者。臣所拟缓决。有改入情实者。窃思罪疑惟轻。其改入缓决者。俱从众议。不敢渎奏、至改入情实十二名。内有七名未经勾决。则皇上已有权衡。臣仰体天心。仍拟缓决。再九卿从臣所拟可矜内改入缓决者十一名。臣核其情事。皆有可矜之故。一一声明。非敢偏执己见。但缓矜之际。生死攸关。不敢缄默随人。惟期小大之狱。皆归平允。以仰体好生之德耳。得旨、这所奏是。设卿心有所不安。而见九卿之议。即依违两可。岂以诚事君之道哉。摺留览。　　

○江苏巡抚张渠奏、山阳。宿迁。有一二区地方。陡遇大风。吹倒房屋。压毙人口多名。并二麦多有损伤。俱已确查。散给银米赈恤。再邳州境内。山水淹没麦禾。随委员带银飞往抚恤。得旨、所奏俱悉。被灾之民。加意抚恤。毋致失所。　　

○又奏、六月初八日、接准刑部咨开。河南巡抚雅尔图。摺奏薛瑄谋开煤窰案内。履亲王门上太监李启宗。供称许瑞是苏州人。问葑门内监生李锦便知。臣即将李锦许瑞密拏。据李锦供称、伊父李丰。即魏丰。曾任大名府同知。与李启宗是弟兄。今春因送伊妹亲事到京。诘问伊妹许字何人。供系大学士赵国麟之子。因忆本年二月内。有大学士赵国麟请弛煤禁之奏、此时李锦在京。又适当李启宗谋干此事之时。窃恐赵国麟。亦不免堕其术中。相应据实密奏、伏乞训示遵行。得旨、所奏甚属可嘉。雅尔图处。若再咨取犯人。随即提送可也。　　

○苏州织造安宁。奏报办理织造情形。得旨、是。承海保之后。汝实难于办理。但觉拮据。不妨直奏求恩。汝断不至似彼欺朕也。又思汝若兼管藩务。则呼应似灵。但不知汝力量能兼办否。不可洩漏。亦不可推辞。据实奏来。　　

○署福州将军策楞。闽浙总督宗室德沛奏、遵旨严审隆昇一案。查此案原参续参。共一十九款。臣等会同亲讯。各犯征俱供吐明晰。惟隆昇倚恃职衔。混行支饰。未便止据众证定拟。请将隆昇革职。以便严审拟罪。得旨、著照所请行。该部知道。　　

○德沛又奏、晋江县所辖之衙口乡。施姓丁壮一万余人。自恃族大丁多。哨聚械斗。拒捕抗粮。兴贩私盐。劫夺货船。靡恶不为。有司畏事隐忍。莫敢谁何。窃思光天化日、岂容魑魅盘旋。若迫以兵威。又恐伤好生之德。随严饬传唤伊通族族长十余人来省。面数其罪。皆俯首无辞。情愿转谕族众。悛改自新。并出具领罪甘结。但恐一时虽觉安妥。终非永久之计。臣拟于附近衙口地方。移驻文武。以资弹压。文员宣谕化导。就近理讼缉凶。武员多带兵丁。梭织游巡。严拏匪恶。仍不时委员稽察。以期渐至驯良。得旨、此见甚属可嘉。向来督抚皆匿而不奏、殊非封疆大臣之度也。　　

○湖广总督班第奏、城绥顽苗。与粤苗勾结滋衅。奉谕以臣远隔重湖。责成抚臣冯光裕。提臣杜恺。就近部署。臣思一切事宜。二臣自能遵旨妥办。何庸再参末议。惟军前办理各员。稍有意见互异。或传闻偶错。遂致贻误。所关匪细。臣果见有未便之处。不敢稍避嫌怨。自当和衷办理。得旨、此奏是。督抚若不和衷。则属员易于播弄。而公事以废弛矣。汝等当以国家公事为重。则何私不消。而何怨不泯耶。　　

○又奏、城绥苗匪滋事。前蒙谕旨。责成抚臣。但臣观其意。外居敢作之名。而内实多怯。其作何部署之处。实未见一筹。臣与抚臣。自上年办理筸永苗案之后。以臣不能附会其言。屡见于辞色。即其申饬在事员弁。檄谕亦多带刺。总以一团疑忌之心。视臣为赘。惟恐臣指摘其非。刻为提防。不解何意。不得不据实具奏、得旨。汝等封疆大吏。如此各执己见。朕甚不取也。苗猺一案。既已面成冯光裕。若另有处分。则事权不归一。亦非政体。事完之日、功过自在也。此事如此辩白。反觉量小矣。　　

○湖南巡抚冯光裕奏、靖州知州刘尚质。报招乡勇二万有余。堵防州属地方。当此农忙。何以遽招如此之多。恐有冒销。现在密查。至该州原经督臣定议会题。调回省城。今督臣又寄字云。军兴之际。不便更易生手。令其在任。以观后效。又辰永道杨辅臣。会同司道详称、耙冲闹厂敛钱告状之姚和卿。乃地连头人。地连寨大。逼近凶苗。请释回寨。令其合款堵防地方。夫以一万余官兵。二万众乡勇。何难擒剿。而必借重一刁棍耶。臣因批令杨辅臣。出具印领领回。事竣仍解审拟。督臣批令即押交该道。该道至今亦未领去。殊属抗玩。得旨、所奏俱悉。至汝等意见。颇属参差。督抚不和。则下情壅塞。何能成功耶。且黔省之前辙具在。今事权归汝。杨辅臣刘尚质业已革职。汝亦无庸他委矣。　　

○河南巡抚雅尔图。奏报二麦丰收。秋禾长发情形。得旨、览奏曷胜欣慰。此皆汝一念勤政所致也。若因朕此谕、而一念之肆。亦可以致灾。惟有益加敬勉则是矣。　　

○又奏请于彰卫等府属附近水次之处。如遇麦价大减之时。借动司库银。买麦十万石贮仓。直隶山东等省。将来傥有需麦之处。舟楫可通。挽运甚易。得旨、所见甚是。知道了。　　

○河南布政使朱定元奏、豫省俗情。不知撙节。有急宜查禁二条。一、丧葬过奢。棺柩久停。一、滥借西债。重利滚剥。均宜严禁。地方官失于觉察。请予处分。得旨、汝等且亟力行之。若地方官不肯奉行。参处一二。亦可以示警矣。何庸定例耶。　　

○山西巡抚觉罗石麟奏报。晋省各属得雨普沾。惟太原。汾州。二府属。未得深透。现在竭诚祈请。得旨、各属皆有雨泽。而独汝省会之区。不能沾足。益见汝废弛政务所致矣。实力修省。以待天恩。　　

○川陕总督尹继善奏、准噶尔夷人进藏熬茶。虽不至遽生事端。但夷性无常。或因此探听青海消息。窥伺藏里情形。俱未可定。臣已密嘱将军乌合图等。密探夷人进藏。系何心事。如何举动。务须朝夕留心。切勿忽略。得旨。办理甚妥。　　

○署四川巡抚布政使方显奏报。新任督臣尹继善。业已抵任。督臣才识度量。素所敬服。下悃不胜欣跃。得旨、知道了。督抚为下属所观瞻。若稍有意见。则政务必致两歧。然和而不同。群而不党。亦不可不知。将此奏并朕谕与尹继善观之。　　

○又奏、成都米价稍昂。请照存七粜三之例。将仓米发厂。减价粜卖。又严禁商民囤积。并飞饬各属遵照办理。得旨、所见甚是。所办甚妥。　　

○又奏、建昌道李学裕。居心醇正。才具优长。夔州府知府崔邑俊。人似历练。但赋性善柔。行为巧滑。该府因公来省。面加训饬。随即改正。因其悛改。姑从宽恕。得旨、知道了。如此不时察查属员。抑且宥过录长。此诚得用人之要矣。欣悦览之。　　

○四川提督郑文焕奏、河南巡抚雅尔图。奏请提镇所辖各营。亦照满兵打围。量择山林。开设围场等因。川省情形不同。即如臣标驻劄省会。附郭平原。其村落民田。联络百余里外。州县绣壤相错。并无高旷山林。可容驰骤习猎。至川北重夔一带。虽处腹里地方。然或峭壁悬岩。山从面起。或凭江临峡。路与猿争。又若建昌一镇。泰永两协。环居夷徼。僻在边隅。平坂则田开瘠石。高山则屋起碉楼。游猎频来。恐致樵苏之扰。骑兵深入。虑滋蛮猓之疑。如此各营。均不能开设围场。至若川西紧要。首重松潘。内则杂谷羌番。夹居山岭。沿江架栈。路号羊肠。外则十三部落。归服方新。离罗狡夷。抢夺时有。是皆宜以镇静处之。若轻举行围。必多滋衅。得旨、此原应因地制宜。而不可概论者也。　　

○两广总督马尔泰。署广西巡抚安图。广西提督谭行义。奏报楚粤顽苗不法。调兵剿捕情形。得旨、此事至今方奏、亦未见别有经理之方。汝等俱系封疆重寄。无事之时。尚可清白自持。一经有事。即乏干济之才。徒有推诿之术。如何如何。　　

○马尔泰又奏、安南国王黎氏。世称恭顺。近闻为郑姓权臣播弄逞奸。致启内衅。匪目韦福琯。因有会合黎维火□曷。攻打黎京之意。此交夷世有之事。现在该国既未请救。亦惟有巡我疆圉。严加防范而已。臣现在查阅边兵。密探交夷声息。途次忽接提抚二臣咨札。楚粤苗猺。勾结煽动。即星赴桂林。会同酌办。得旨、久未接奏、殊廑朕念。苗猺一事。两省所办颇觉迟缓误事。卿其善为速行经理可也。　　

○又奏、湖南城步。绥宁。苗峒。有广西义宁县妖匪李天宝。在彼妄言祸福。聚众敛钱。抚臣安图。准楚省咨查。随拏为首敛钱之黄顺。吴金银等。提解楚省。竟被诸苗抢回。臣适在东省。抚臣移会。随即设法晓谕、并移知楚省追缉。臣亲至南宁巡阅。寻据提抚二臣咨札。为准湖抚冯光裕咨称、楚粤苗猺。内外勾连。请兵会剿。臣与提抚二臣。现在筹酌妥办。得旨、所奏俱悉。安图所办。殊觉失机。卿其传谕申饬之。　　

○谭行义又奏、楚省城绥红苗。粤省桑江狗猺。被惑作梗。现在商同督抚。调兵会合楚师办理情形。得旨、此事汝等办理。殊觉怠缓矣。此旨一到。与督抚和衷共议。务期早奏肤功。以副朕望。　　

○又奏报。粤省苗猺。现经清理。随往湖南会剿。所有猺众。知大兵已集。闻风投效情形。得旨。趁此正宜痛剿。以靖根株。观汝等犹有苟且完事之意。大非矣。　　

○又奏、粤西各属。多系土苗。猺獞素号难驯。然各有土官弁兵。管辖防御。不致扰害。惟庆远府宜山一县。环列十八村。悉属土蛮。内有白土、邱索、二村。凶恶尤甚。抗粮拒捕。劫夺强奸。无所不有。弁员兵役不能擒治。若不速行料理。必至各蛮效尤。臣等乘此时身在粤西。得以就近指麾。相机部署。随拨汉土兵丁三千余名。前往白土邱索二村。分路夹攻。又于各村寨大张晓谕、令其早献首凶。以分良恶。剿抚兼行。旬日之内。已攻破贼巢。擒获钜恶蓝明反。余党不日即可就擒。得旨、知道了。此等梗化顽民。断不宜姑息。以致养痈之患也。　　

○贵州总督兼管巡抚张广泗。贵州提督王无党奏、楚粤苗猺滋事。以界连黔省。现在转饬边界地方各文武。严密汛防。小心侦察。并豫派官兵以备堵御。得旨。所奏俱悉。深合机宜。至顽苗亦已据杜恺奏报。我师大捷矣。　　

○云南总督庆复。巡抚张允随奏、前闽省请买滇铜二十万斤。江苏请买滇铜五十万斤。查滇省每年办运京铜。共七百三十余万斤。黔省每年办运京铅。一百八十三万斤。同路运送。驮脚每苦不敷。今江闽两省。又共请买铜七十万斤。实难运济。查广南府与粤西接界。由粤西水路至粤东。可以直达福建。闽省所需铜。应于附近广西之开化府。者囊厂铜内拨给。交广西收贮税所。俟办员到日、领运回闽。仍分作两年。每年十万斤。方得从容。至江苏上通楚蜀。应由威宁。镇雄。两路。运赴永宁。交办员领运回苏。但铜觔现在不敷。实不能如江苏所请原数。请酌减二十万。给与三十万。亦分作两年运送。得旨。办理俱属妥协。知道了。
  </div>
  <div class="pagination">
   <a href="清实录乾隆朝实录_page164.html">
    上一页
   </a>
   <span>
    ...
   </span>
   <a href="清实录乾隆朝实录_page160.html">
    160
   </a>
   <a href="清实录乾隆朝实录_page161.html">
    161
   </a>
   <a href="清实录乾隆朝实录_page162.html">
    162
   </a>
   <a href="清实录乾隆朝实录_page163.html">
    163
   </a>
   <a href="清实录乾隆朝实录_page164.html">
    164
   </a>
   <span class="current-page">
    165
   </span>
   <a href="清实录乾隆朝实录_page166.html">
    166
   </a>
   <a href="清实录乾隆朝实录_page167.html">
    167
   </a>
   <a href="清实录乾隆朝实录_page168.html">
    168
   </a>
   <a href="清实录乾隆朝实录_page169.html">
    169
   </a>
   <a href="清实录乾隆朝实录_page170.html">
    170
   </a>
   <span>
    ...
   </span>
   <a href="清实录乾隆朝实录_page166.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
