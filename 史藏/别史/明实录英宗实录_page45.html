<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 45 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 45 页/共 263 页</h1>
    <div class="content">　　○癸巳朵颜卫指挥朵罗干遣镇抚哈剌等来朝贡马及方物赐宴并赐彩币等物有差
　　○行在户部奏盐商因守支年久虽减轻开中少有上纳者恐误边储请令云南福建四川广东河东盐仍旧其两淮两浙长芦每岁盐以十分为率八分给守支吝商二分令巡按监察御史按察司官见数存积遇边方急用粮日召商中纳支给庶官民两便不致误事从之
　　○湖广参将都指挥佥事张善奏平溪等卫仓粮不敷乞将摘拨输运官军发回原卫与同征进麓川官军操练听调从之
　　○初巡按直隶监察御史吴昌衍奏镇守山西偏头关都督李谦擅更成规增设军士贪暴无厌贼至弗援致杀死指挥汪海官军无罪为其杖死者数人又受指挥李衡银马玉带保其协同镇守衡恃其威大肆贪婪于是六科十三道交章劾之  上以谦累恶不悛法本难恕第守边方姑不问命都察院录状示谦俾自陈情实械衡来京下狱至是法司论衡绞  上宥其死降指挥佥事调甘肃边卫守备
　　○巡按浙江监察御史马谨奏巡按御史房威等劾百户徐定纵家人下海而奏＜锍-釒＞误书定为昇请正其罪  上命治定如律威等其具实以闻
　　○裁省通州白河通积二抽分竹木局副使各二员攒典各一人以给事中朱良言其事简故也
　　○乙未敕辽东总兵官都督佥事曹义曰得奏言建州卫都指挥李满柱与福余卫鞑靼互相盗马夫夷虏讎杀为盗循习旧俗无足怪者自古帝王顺其情以为治使彼不为边患即已不能保其族类皆善也况彼力有强弱情有真伪我若悉制以法未必能服其心或其不从则事有不可已者大抵为将守边以备御抚绥为急自今有若此者但当以善道谕之
　　○严违例收息之禁先是驸马都尉石璟家奴诉领璟银钞借与卫军取索不还乞为追理
　　上命行在户部检例言洪武旧制凡公侯内外文武四品以上官不得放债永乐中亦常禁约今璟家奴放债而欲官追于法有违  上命行在都察院执问惩治仍揭榜申明旧制严加禁约有有权豪势要仍前故违及有司听嘱同害百姓者俱罪不宥
　　○六科给事中十三道御史劾奏武定侯郭玹令乐工造太子冠帽璎珞凤盔等物又令乐妇教婢歌舞僣分荒淫请寘于法  上曰姑恕之如仍蹈前非不宥
　　○丁酉遣建平伯高远为正使给事中杨鼎为副使持节封武陵王季堄为楚王妃傅氏为楚王妃
　　○是日狭西平凉等府大雨雹伤人及田禾畜产
　　○戊戌命腾骧左卫指挥同知张得子怀景陵卫指挥佥事郭能子泰羽林前卫指挥同知童安侄原羽林左卫指挥佥事高安子铭金吾左卫指挥同知李荣弟广指挥佥事王整叔贵金吾右卫指挥同知卢捌秃儿侄旺指挥佥事时通子端府军前卫指挥佥事黄福子刚济州卫指挥佥事刘信子通郝成子贵俱袭职
　　○口外永宁开平龙门怀来隆庆左右保安等卫并龙门千户所军余老幼各诉饥窘总兵官谭广以闻  上欲以边粮赈之行在户部言边粮仅足备用且军余赈济无例  上曰军余亦人耳可视其困弗救乎其发怀来卫长安岭赤城堡仓豆赈之
　　○是日直隶保定府满城等县大雨雹
　　○庚子命应天府上元县主簿唐九万复任升正七品俸九万专理马政九载任满邑民奏乞留之事以巡抚侍郎周忱核实以闻故有是命
　　○
　　○行在大理寺右少卿李畛奏北直隶洪武永乐时人稀富家隐藏逃户辟地多而纳粮少故积有余财而愈富贫家地少而差役繁故典卖田宅产去税存而愈贫又真定钜鹿等府县田地多被漳水冲塌兼为屯军所占乞敕户部委官丈量见数均给贫民并坍塌地土之家耕种则贫民少免饥穷而逃户亦渐还乡矣奏下行在户部言畛言可行宜遣官踏勘仍令豪强毋得占恡复业户田宅违者治罪从之
　　大明英宗法天立道仁明诚敬昭文宪武至德广孝睿皇帝实录
　明英宗睿皇帝实录卷之六十七
　　正统五年五月壬寅朔给西河王校尉月粮冬衣布花
　　○甘肃总兵官定西伯蒋贵奏纪录幼军零丁失所乞循例优给从之
　　○顺天广平顺德河间四府蝗  上命行在户部速令府州县官设法捕之
　　○裁省辽东都司安乐自在二州同知判官各一员
　　○谪刑部主事黄瓒戍边初都察院副都御史周铨劾瓒提牢掠杀窃盗淫狎妓女为妓作文酬医诸贪淫状遂命逮瓒瓒亦诉铨不法事  上曰铨在南京甚用心瓒所言皆末事不足究第移文令铨知之瓒又诉铨有淫行纵各仓作奸弊行在都察院请遣官核之  上曰铨若尔瓒何初不言而今乃言之耶不必遣官止令南京御史一人核报戒毋枉人已而御史报铨所劾具实而瓒所言多诬故有是命
　　○行在都察院右佥都御史王翱奏少卿刘祯所遗官房乞赐居住  上与之
　　○癸卯宥顺天府尹姜涛府丞蔡锡罪旧例顺天府置簿发在京宣课等司日录客商姓名投税物货该纳税钞数目季终稽验涛等弗为严督以致各司官吏侵欺作弊事觉右都御史陈智等劾涛等罪  上命姑贷之不许再犯
　　○宥万全都指挥使马昇都指挥佥事汪贵祝铭等罪先是巡按御史孙毓劾奏昇等偷安不共职致本司监候强盗四人越狱踰年未获  上命约限擒捕至是昇等上＜锍-釒＞日久旷职有误边务且输情服罪故宥之
　　○永平大长公主令家人诣蔚州买松木千余至卢沟桥奏乞免抽分  上以旧制不允
　　○甲辰命行在兵部左侍郎郑辰都察院右佥都御史丁璇翰林院侍讲学士曾鹤龄编修董璘清理武臣贴黄
　　○敕镇守山西都督李谦及协同守备偏头关都指挥马贵曰比得太原左卫指挥同知陈胜奏偏头关地势险阻易守今操备官军数多人民馈饷惟艰欲量减军士以省转输已遣监察御史覆视亦如前奏今兵部议宜于近关卫所见操官军内简选精锐者五千人更番操备余复原卫所屯守遇河冻仍于镇西卫增五百人俟河开仍令回卫朕即位以来惟欲军民各得其所况边饷艰难须虑久远之计敕至尔等会同按察司所委堂上官存其精锐汰其冗滥计议停当奏来处置不可偏执己见以妨边备尤不可假公营私以为己利而不恤饷馈之难自取罪愆
　　○秦王志＜土絜＞以母妃刘氏坟地狭隘请广之且求建门楼下所司计费言所费甚多民间艰难恐不能办西安右护卫屯军二千七百岁输粮一万六千乞免徵遣赴秦王府用工  上不从命王府自造
　　○镇守狭西都督同知郑铭奏保安王府内使杨坚诉本府小旗徐斌擅开官仓盗粟易驴斌亦诉坚与内使王聪典仗朱九思买民净身称为内使擅选仪宾隐占校尉非法用刑俱宜究治  上命都察院械坚等至京鞫之
　　○朵颜卫都指挥同知朵罗干奏遣使朝贡还易得犁铧为关隘阻不得出乞纵之  上谓兵部臣曰远人当怀柔农具故未有禁听其归勿阻
　　○宥把总都指挥陈谦罪谦守备山西黄崖口隐占军伴月输佣钱巡按御史邢端论以枉法应绞　上特命住俸十月仍令守备
　　○乙巳命狭西延安绥德沿边卫所各寨堡军余开种田野子粒听其自给惟输草束于官
　　○沈阳中屯卫军有陈其操练不得息妻孥饥窘者乞于农时暂放耕作以资养赡俟秋成赴操事下行在兵部覆奏  上允之因著为令
　　○丙午端午节赐文武群臣扇及宴
　　○国子监司业赵琬以监生聂琮违学规杖之致死给事中御史交章劾琬及祭酒贝泰监丞汪宾党比罪法司拟琬运石还职泰宾宜逮治  上曰琬如所议泰等姑宥之
　　○晓刻金星犯土星
　　○丁未直隶淮安府知府彭远言满浦淮安二坝及窑沟一带堤旧用木石修筑輙为水所败近者复欲如前修筑恐虚糜财力乞更以猫竹编篓盛石块于中为数十矶觜以支水势水不能撞激堤岸则沙土壅积益坚久矣  上是之令于秋后兴役
　　○改辽东铁岭卫懿路驿隶懿路城左千户所石河驿隶金州卫前千户所以懿路驿旧隶在城左所石河驿隶复州卫道里辽远故也
　　○己酉书谕永兴王志＜土仆＞曰迩者得奏买到被伤男子许敬等八人念府中少人使令今已准留但自后此等人不宜收买其中或有别故恐累清德王其亮之
　　○哈密使臣马黑麻等陛辞命赍敕并彩币等物归赐忠顺王及妃
　　○西宁卫净宁寺僧领占癿河州卫军民指挥使司白塔寺剌麻结列领占等四川长河西鱼通宁远等处军民宣慰使司高日等寺番僧绰思恭等俱来朝贡马及佛像舍利子赐钞币等物有差
　　○升云南大理等卫指挥佥事胡直张磐吴雄俱为指挥使正千户王宁魏兴为指挥佥事旗军四十七人授职有差以输粟金齿故也
　　○宜川王志土□保奏前拨医士曾恕目旨不能治疾兹访得咸宁县民医璩真颇通医术乞赐府中常用从之
　　○镇守狭西都督同知郑铭等奏延安府绥德州边堡缺粮乞开中盐粮奏下行在户部议将正统五年淮盐一十二万引浙盐八万引如肃州纳米例每引米麦豆二斗五升召商于绥德州广盈仓榆林庄向水寨广有仓高家堡双山儿诸寨阜益仓输纳从之
　　○辛亥沙州卫都督困即来遣使臣镇抚也鲁卜花辽东自在等州达官指挥可里忒克安乐州达官指挥弗撒奴等俱来朝贡方物赐宴并赐彩币等物有差
　　○升襄府纪善罗忠为本府右长史从襄王赡墡奏请也
　　○壬子书谕永寿王志埴曰得奏因疾常许三年皆以六月十五日往南五台观音寺行香听王如期诣彼但境内之民灾荒艰窭又当禾稼长育之时须戒饬从行者勿扰民伤农则于贤德有光矣
　　○楚府寿昌王孟焯薨王楚昭王第四子母妃王氏洪武十六年生三十二年册封至是薨享年五十有八讣闻  上辍视朝一日遣官致祭谥曰安僖命有司营葬
　　○复除监察御史窦和于行在贵州道和先以汰省放回至是召用故也
　　○浙江淳安县奏境内石厚土瘠桑丝少产乞将夏税绢如歙县例每一疋纳银五钱事下行在户部覆奏从之
　　○应天凤阳淮安三府多蝗  上命行在户部速令有司设法捕之
　　○山东济南府所属州县各奏连年灾伤乞将无徵夏税抵输布钞事下行在户部议每小麦一石二斗徵阔白绵布一疋解储京库从之
　　○直隶河间府献县请修单家桥从之
　　○癸丑仁宗昭皇帝忌辰遣官祭  献陵
　　○增给达官试所镇抚创忽儿乃儿不花月粮二石舍人端都千月粮一石
　　○先是云南总兵官左都督沐昂副总兵右都督吴亮左参将都督佥事马翔右参将都督佥事张荣太监吴诚吉祥奉诏征麓川贼思任发至金齿逗遛不进昂等令荣率军先至芒部等处出哨贼窥伺至营荣但令都指挥卢钺与之敌致贼杀败官军荣悉弃符验军器以遁昂等相距甚迩弗为策应事闻六科十三道交章劾之  上命记昂死罪降都督同知亮等械至京究治至是三法司会群臣鞫实议亮等应斩  上命固禁之
　　○甲寅军人夏谅自迤北同鞑靼猛可来归命谅充勇士赐钞布猛可授南京锦衣卫百户赐冠带袭衣白金房屋器皿
　　○行在户部奏各衙门知印教坊司俳长例该月粮一石五斗除本色米一石外余五斗春夏折钞秋冬折胡椒苏木从之
　　○乙卯贵州宣慰使司小程番等长官司头目程老绫等来朝贡马赐钞币有差
　　○广西按察司提调学校佥事陈璲亲丧服阕复除江西按察司佥事仍提调学校
　　○升沙州卫所镇抚月里卜花百户帖木儿卜花俱为副千户以都督困即来遣报迤北事情故也
　　○增给山海紫荆关诸处守把哨了旗军月粮米有家小者八斗无者六斗余如例折支
　　○丙辰致书代王桂曰比者多闻曾叔祖听纳宣宁怀仁二王浸润之言离间世孙致曾叔祖屡肆怒责于世孙闻见者咸所不平夫世孙曾叔祖之嫡孙而代国宗祀之主也且前此来常闻其有过纵有小过亦须含容惟曾叔祖自今屏绝谗言益敦世孙之爱以固代国之福并谕宣宁王逊炓怀仁王逊烠曰近闻尔兄弟二人过失颇多今略举一二事重者遇节进表皆不行礼是不有朝廷也遇祭社稷未祭之先骑马直入坛内取猪胰鹿角鹿皮等物回宫中用是不有神明也世孙者代府之宗嫡尔二人专于父前离间致父切怒世孙尔兄弟二人又常随父及宫人用砖石铁锤打破世孙府门意欲害之世孙躲避得免是汝不有宗嫡也  先帝宣德五年命世孙代祖裁决府事王府文武官每清晨至府门候见尔二人随父或步行或骑马出灵星门外拦打本府官不容入府见世孙是陷父于不慈也  祖训离间亲亲明有正条尔二人自今宜存念至亲洗心易虑务隆敦睦毋蹈前非仍谕代世孙成炼曰比  闻曾叔祖及宣宁怀仁二王皆不足于世孙自今世孙宜益  敦孝敬毌失亲亲之意庶几以成令德以保福禄并敕代府官属宜协心尽诚劝谏毋容缄默
　　○敕谕云南总兵官都督同知沐昂曰昔我  祖宗之世尔父黔宁昭靖王镇守云南抚绥有方蛮夷率服边境用宁朝廷赖无西南之虑尔兄继之亦克康靖皆尔所见知也比者思任发侵暴邻境盖尔素乖拊循制驭之道驯致猖獗乃数请师讨之朕以尔筹之必熟处之必当故命充总兵统众十万冀能成功岂意尔怯懦无为行师失律夫兵贵神速云南去麓川不为甚远乃逗遛弥月而进致贼得以从容为计窥觇虚实遂致我师败绩辱国损威非惟负朝廷委任抑有忝尔父兄今廷臣交章劾尔等罪吴亮等已下法司究治第念尔父兄之故曲加宽贷降尔职仍充总兵廷臣奏章封以示尔其深省之勉以自赎毋怠
　　○庆都大长公主薨公主  仁宗昭皇帝第二女洪熙元年册封为庆都公主宣德三年下嫁驸马都尉焦敬正统二年进封大长公主至是薨讣闻
　　上辍视朝一日遣中官致祭命有司营葬
　　○直隶无为州奏本州民饥已发官廪贷之凡支过米一千八百五十九石榖一万二千九百六十九石有奇
　　○戊午甘肃总兵官定西伯蒋贵奏西安左等卫官军备御甘州者半年更番往复烦劳请如旧一年一更庶少休息从之
　　○云南按察司佥事徐观督运金齿招徕南甸夷人刀门教等二百三十八人  上敕总兵官善加抚恤毋致失所
　　○庚申广灵王逊火□民奏有母年高多疾缺医调治闻故医常士毅族子鼎通医术乞赐听用从之
　　○河南偃师县民关泰进白兔给钞赏之
　　○行在户部言宁化王济焕奏比以岁禄并男美垎五人禄盖造房屋费用浩大以致艰难乞将美垎等今年折钞支米用度  上以民方艰食姑仍其旧
　　○命直隶松江府华亭上海二县今年折粮大三梭布五万九千七百三十二疋免徵第徵中等三梭布二万疋每疋折粮二石其余折徵阔白绵布以其民困于水灾故也
　　○行在户部奏禅师葛藏奉命带剌麻僧徒共二十名赍诰命敕书往乌思藏封禅化王等官给与锣锅帐房等物并马骡犏牛驮载食用自出境日为始给与本色粮料一月其余以官库之物折充悉取给于四川布政司及行都司从之
　　○狭西西宁卫申藏簇剌麻禅师汪束巴年老命其侄永隆攀袭为禅师○癸亥升行在吏科掌科事给事中郑泰礼科掌科事给事中胡清俱为本科都给事中泰寺以九载任满各科掌科事给事中荐其勤能故有是命
　　○湖广荆州石首县民毕么儿妻王氏一产三男命赏赐如例
　　○大同总兵官武进伯朱冕奏先奉敕大同蓄积粮料一百万石不许擅支近于大有仓发视有二廒虫蛀浮面尺许又有三廒蒸腐浮面成磈乞将其米按月支用而新收岁用粟米六万二千余石抵蓄积之数行在户部覆奏从之
　　○乙丑狭西右参政年富奏庆府岁禄一万石内拨与安化真宁二郡王各一千石其米系西安庆阳二府输纳庆阳连年灾伤供给边储艰难乞将庆府岁禄如秦府例一万石内折钞五千石郡王二千石内折钞一千五百石  上以亲王岁禄折钞恐乏用度不允
　　○丙寅哈密忠顺王倒瓦答失里等遣都指挥脱脱不花并乌思藏铁禅等寺剌麻远丹坚错等俱来朝贡马驼佛像铜塔舍利赐彩币等物有差
　　○赐行在大理寺右少卿李畛父母诰命从畛奏请也
　　○升山东按察司佥事杨润为四川左参议宋徵为山西右参议监察御史荆璞为福建左参议徐杰为右参议员外郎杨辅主事杨和监察御史阎肃李安李运俱为按察司佥事辅安山东和肃狭西运山西郎中李文殊卫宗孟员外郎喻义府同知王佐俱为知府从行在吏部会官举之也
　　○设湖广蕲州大同镇巡检司以其地去州治三百余里山深多盗居民请设官警逻故也
　　○丁卯旌表孝子刘镛等三人镛直隶邢台县学生父真任五台县学训导母吴氏俱卒于官镛迎丧回葬庐墓种瓜庐旁风雹伤稼瓜独无损张让山东陵县人任虎贲左卫经历母史氏失明让朝暮焚香跪舐踰年复明母没庐墓三年食粥不啖盐酱吴仕坤四川南川县人父任济宁州闸官卒迎丧归葬庐墓卧苫枕磈俱旌其门曰孝行
　　○减通州卫开荒田种初永乐间通州荒地许军民开种正统二年始每亩徵粮一斗既而连年灾伤追徵无措至是军民具奏各欲退还前田故减轻起科每亩第徵五升
　　○增给广西桂林中右二卫马军月粮一石总小旗余粮如例折钞从总兵官安远侯柳溥奏请也
　　○翰林院修撰施槃卒槃字宗铭苏州府吴县人幼警敏异常儿甫成童从父游学淮扬间巡抚侍郎周忱见而奇之遣为县学生正统四年廷试进士第一人授翰林院修撰时年二十三从大学士杨溥为师学为古文其志甚勤至是以疾卒于官士大夫惜之
　　○戊辰命故狭西都指挥佥事张宽子贵袭为指挥使金吾前卫指挥使朱能子广府军卫指挥使吕全子信金吾左卫指挥同知王义子雄孝陵卫指挥佥事王珍子玉大兴左卫指挥佥事陈贵子通燕山卫指挥佥事马俊子隆江淮卫指挥佥事马旺子俊俱袭职羽林右卫指挥同知徐仲善子恺指挥佥事孙智子胜金吾左卫指挥佥事刘兴子顺俱代职
　　○命故四川草塘安抚司土官同知宋圭子广秀袭职
　　○旌表节妇赵氏等三人赵氏直隶德州卫小旗卢敏芳妻敏芳北征殁于阵或劝之嫁赵曰夫既忠于国妾虽贫可委身更适人乎守节三十余年朱氏山西阳曲县民胡原妻周氏榆次县民赵旭妻俱夫卒殡葬如礼誓不更适旌其门曰贞节
　　○行在兵部尚书兼大理寺卿王骥奏各都司卫所官多非其人玩愒苟禄贪墨无耻私役壮卒而以老弱就操况其中不识行阵不谙方略者尤众臣集在廷大臣议宜分遣兵部属官往湖广四川云南贵州同三司官及巡按御史摘选精壮军士并调征麓川回还官军以时训练各委廉能都指挥一人提督其直隶卫所亦如之庶兵政整肃有备无患并推湖广等都司都指挥使郑通等十二人以闻  上曰然其敕通等尽心提督毋事虚文南京武备尤重亦敕襄城伯李隆一体训练云南仍命沐昂选练不必更遣官
　　○浙江湖州绍兴二府各奏自正月以来雨水伤麦
　　○日生右珥色黄赤鲜明
　　○己巳书复秦王志＜土絜＞所言庶人尚炌长子不孝凶恶已遵  祖训命皇亲议其所犯皆云十恶之罪法所难容今遣锦衣卫指挥徐恭前去叔可遣官校同恭管解至京须令官校缘途严切关防勿致疏虞所伤母及弟叔尚念至亲加意调护其所殴伤余人亦用存抚已死者悉与掩瘗仍具见存人口报来
　　○行在户部奏云南金齿军民使司大理府用粮数多蓄积数少宜召商纳米中淮浙云南盐各三十万引金齿足食仓纳米者淮浙云南盐每引二斗大理崇盈仓纳米者淮浙盐每引一斗五升云南盐每引三斗  上从之令不次支盐仍命云南布按二司各委堂上官一员于两处仓提督收支以革官攒侵欺之弊
　　○庚午太保忠勇王金忠先赐永清县草场于内西北隅荒地六顷九十七亩有奇为行在金吾左卫养马军人所占忠妻白氏具奏  上命行在户部同锦衣卫勘实仍以赐之命忠表弟都督蒋信等牧放
　　○直隶镇江府民陈达江西吉安府民周仁俊浙江温州府民周普柳青周伯静绍兴府民高宗哲周端吴渊各出榖千石有奇佐官赈济诏赐敕旌劳蠲其役
</div>
    <div class="pagination">
<a href="明实录英宗实录_page44.html">上一页</a><span>...</span><a href="明实录英宗实录_page40.html">40</a><a href="明实录英宗实录_page41.html">41</a><a href="明实录英宗实录_page42.html">42</a><a href="明实录英宗实录_page43.html">43</a><a href="明实录英宗实录_page44.html">44</a><span class="current-page">45</span><a href="明实录英宗实录_page46.html">46</a><a href="明实录英宗实录_page47.html">47</a><a href="明实录英宗实录_page48.html">48</a><a href="明实录英宗实录_page49.html">49</a><a href="明实录英宗实录_page50.html">50</a><span>...</span><a href="明实录英宗实录_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
