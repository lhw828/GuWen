<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 138 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 138 页/共 505 页
  </h1>
  <div class="content">
   ○谕议政王军机大臣等、有人奏、骑马贼匪。劫案叠出。闻南黄村贼目。大半与南路厅捕头句串。安定门外奶子房地方。有抢劫银两车骡。枪毙人命之案。请饬查拏等语。近畿一带。骑马贼肆行抢劫。叠次谕令直隶总督等协力缉拏。不啻三令五申。乃盗风仍未稍戢。抢劫重案。层见叠出。捕务殊属废弛。至官役窝藏匪党。与马贼通同一气。尤属大干法纪。著步军统领衙门顺天府五城御史、直隶总督。严密访查。认真摉捕。务将各该地方马贼。悉数兜拏。尽法惩治。并将句串窝匪捕头。一并查拏惩办。毋任一名漏网。以靖奸宄而安行旅。原片著钞给阅看。将此各谕令知之。　　

○又谕、爱仁奏、讯明汪曜奎窦型参款。请予罢斥。并请将张维义交熙麟等查办各摺片。汪曜奎被参揽捐分肥。买送民女。及窦型被参收受施鹏馈送。并索取马承恩银两各款。虽经讯无实据。惟该二员声名狼藉。久经著闻。断非无因。仅予罢斥。不足蔽辜。本日已明降谕旨。将该二员发往新疆充当苦差矣。张维义现在熙麟军营带兵。既据爱仁查讯阎丕敏等与张维义并无轇轕之处。著爱仁即行交熙麟。由该督就近查办。其阎丕敏、李祝龄、施鹏、卢殿标四员。现已由陕解晋。经爱仁研讯。已有端倪。著即确切根究。务得实情。毋稍轻纵。爱仁俟阎丕敏等案审结后。即行来京。将此谕令知之。　　

○又谕、爱仁奏、讯明汪曜奎被参各款一摺。据汪曜奎供称、并无为胜保买民女为妾之事。惟十一年十月闲。有胜保家人吴贵赴上海。戴五品翎顶。向该参员族侄汪禄兆等声称。系大营委员候补直隶州知州。并携胜保信函。有吴贵买办一切。托代招呼之语。及吴贵为胜保买民女皮氏。系汪禄兆等在场说合等情。本日已明降谕旨。将汪曜奎革职。发往新疆充当苦差。吴贵以家人假冒职官。不法已极。且系胜保案内要犯。亟应严拏讯究。据汪曜奎供该犯籍隶直隶。著顺天府五城御史直隶总督即将吴贵迅速严密访拏务获。解交刑部审办。将此各谕令知之。　　

○以记名提督杨明海为山东兖州镇总兵官。　　

○予军营病故山东兖州镇总兵官扎隆武祭葬恤荫。　　

○予山东益都等处阵亡殉难绅民妇女一万一千九百八十三名口分别旌恤如例。　　

○己巳。赈吉林打牲乌拉被灾旗丁。并缓额徵谷石。　　

○庚午。谕内阁、恽世临奏、分别举劾各员一摺。除摺内保荐各员。另行存记。候旨录用外。湖南候补知县赵德堃、才具平庸。著以府经历县丞铨选。城步县知县黄枋、性耽安逸。不洽舆情。试用知县吴本芝、软弱多病。难期振作。均著勒令休致。升用知县刘桂馨、才识平庸。声名甚劣。候补知县周继芬、文理荒谬。不堪造就。候补府经历梁作霖、卑鄙平庸。岳州府经历郑兰芳、办事糊涂。桂东县典史曹继升、才具庸劣。不知检束。邵阳县典史蔡鳌、干预词讼。劣迹甚多。安乡县典史谢典徽、任性妄为。永兴县典史向元和、声名狼藉。芷江县典史徐鸿、供职不勤。滥干民事。均著即行革职。至所称湖南候补直隶州知州陈长春、轻浮巧滑。声名平常。新化县知县余国琛、庸懦无能。嘉禾县知县胥春霖、性情浮躁。该抚均尚请以州同府经历县丞等官改选。未免失之姑容。朝廷于循良之吏。往往破格擢用。若此等劣员。仍任其滥膺名器。何以严甄劾而肃官方。以上三员。均著一并革职。　　

○谕议政王军机大臣等、李鸿章奏、分攻常州获胜情形一摺。常州逆匪。坚守待援。缓李鹤章等分路进攻。连克贼营二十余座。收降二万余人。丹阳宜兴来援各路。亦经扎断。该逆谅难久踞。即著饬令李鹤章等迅速围攻。力拔坚城。毋令护逆乘闲兔脱。刘铭传督队受伤。殊堪廑念。该抚即传谕该员。加意调治。仍一面裹创督战。以竟全功。降众二万余人。必须妥为安置。投诚贼酋邵小双、现经派令驻守奔牛镇石城一带。堵击丹阳援贼。是否可靠。仍当随时察看。毋稍大意。另片奏、收复平湖县城。并乍浦嘉善贼酋。亦具禀投诚等语。著即饬令刘秉璋等相机妥办。如措置就绪。即行详细驰奏。将此由六百里各谕令知之。　　

○又谕、唐训方奏、亲历下蔡寿正等处查看。派兵驻守。并统筹善后一摺。张之万奏、苗捻余党。群趋汝南。与土匪合股。毛昶熙移军督剿。张曜一军。击败板桥川贼匪。现飞饬葛承霖等助剿各摺片。毛昶熙前有旨令其回京供职。现在陈大＜?氵喜＞等股。句合苗党。有马步五千余人。由岳城一带。南窜谈家围。并攻陷正阳之袁寨等处。信阳境内龙井洋河等寨。均有贼踪。势甚猖獗。毛昶熙以汝事日亟拟拔队南征。著将宋防诸事。妥为经画。即日亲督邵春仁勇队。进扎陈州。一面亲赴汝甯前敌。督饬诸军。迅图埽荡。张之万派出之王玉佩等营。并归毛昶熙调遣。该侍郎即将此股贼匪。迅速剿除。再行回京供职。板桥川之匪。骤扑卧龙冈营垒。仍图西窜。与蓝逆句合。葛承霖、蒋希夷各队。均已赴宛。僧格林沁亦拨苏克金等马队助剿。张之万当懔遵前旨。移营前进。督饬张曜等力图剿办。务将张总愚一股。以精锐步队偪之出险。俾苏克金马队利于驰击。方能悉数扑灭。僧格林沁已将皖境各捻及苗逆余党。办有头绪。未尽事宜。可移交唐训方妥筹办理。该大臣酌度情形。如可移营赴豫。即择适中之地驻扎。以资策应。或添拨兵勇。派得力将弁。带赴板桥川会剿。责令克日蒇事。以免再有句结。唐训方所奏派兵驻守。以期永远肃清各情。均中窾要。至皖北地方辽阔。人情强悍。寇盗易滋。如有应行添设重镇。及改设州县藉资控扼之处。著与僧格林沁面商。并咨会曾国藩妥筹具奏。将来僧格林沁带兵赴豫。唐训方有地方之责。无可推诿。著懔遵叠次寄谕。悉心妥办。毋令一夫失所。以副朝廷委任之意。将此由六百里各谕令知之。　　

○湖南巡抚恽世临奏、遵筹绿营兵制。除镇筸镇四营。绥靖镇两营。乾州保靖沅州靖州永绥、永顺古丈坪镇溪河溪等协营。均控制苗疆。界连黔蜀。应悉仍其旧。以重边防。此外抚标两营。永州镇三营。长沙长安岭东临武桂阳宜章绥甯等协营。暨澧州永定九溪宝庆武冈各营。均请停额二成。提标五营。暨常德岳州辰州衡州等协营。均请停额四成。所停之额。俟军务告竣。裁撤之勇丁有愿入营者。照额挑补。下部议。从之。　　

○调福州副都统色尔固善为甯古塔副都统。　　

○以记名总兵官佘福象为陕西汉中镇总兵官。　　

○予故前任陕甘总督易棠祭葬如例。　　

○予河南汝甯阵亡把总何明亮祭葬世职。　　

○蠲缓直隶丰润、武清、蓟、东安、完、束鹿、天津、青、静海、沧、南皮、盐山、大名、怀来、玉田、衡水、深、甯河、安肃、钜鹿、甯晋、二十一州县被灾地方额赋并旗租仓谷有差。　　

○辛未。谕内阁、宝鋆奏、太监出言无状。请旨严惩一摺。尚书宝鋆于本月二十七日。前赴寿庄和硕公主府内照料。该府首领太监张玉苍、辄因上驷院骡马不佳。意图挑换。向宝鋆出言无状。并有传令该大臣亲身排车之语。倚势作威。陵辱朝廷大臣。实属胆大妄为。殊出情理之外。若不严行惩办。将来各处太监。纷纷效尤。流弊何所底止。此风断不可长。张玉苍著即革去首领太监。交慎刑司严行审讯。按律定拟具奏。寻奏、张玉苍应照例杖一百。徒三年。仍发往吴甸铡草。一年期满释回。以示惩儆。从之。　　

○谕议政王军机大臣等、景纶等奏、捦获巨盗。审明正法一摺。盗匪滚地雷王五、自咸丰十年闲。即在朝阳。与白淩阿、才宝善等、恃众抢劫。到处焚掠。本年由昌图厅窜至靠山屯。分股逃窜。以图牵掣官兵。经通判松鹤督带练役。追至＜?牜莽＞壮沟。将该犯拏获。地方可冀渐就肃清。惟白淩阿、才宝善、尚在逃未获。且此次首盗王五余党尚夥。若不赶紧摉捕净尽。终恐余孽复萌。仍著景纶等督饬在事文武员弁。务将白淩阿、才宝善、迅速拏获。并摉捕王五夥党余匪。以期净绝根株。将此由五百里谕令知之。　　

○又谕、王宪奏、边陲地方紧要。请将陇西县丞。仍改为漳县知县一摺。甘肃巩昌府属之漳县。于道光九年改为陇西乡。设立县丞。归并陇西县管辖。原为因时制宜起见。兹据王宪奏称、漳邑原设县治。距陇西七十里。西南接洮州岷州。东南接岷州甯远。延袤三百余里。毗连皆系边要。地方辽阔。自裁并陇西改设县丞后。书役刁诈。盗贼出没。土棍强横。有非县丞所能治理。且该处旧有盐井。课项攸关。甘省回逆。俶扰河河狄道等处。均与漳邑旧治。相去非远。尤非县丞所能筹办各等语。陇西界连边徼。复近回氛。练勇筹防。在在均关紧要。该藩司籍隶漳县。于该处地势情形。所筹尚为明晰。现值满目兵燹。地方雕敝之际。所有改官定制。苟于时事有裨。不妨量为变通。著熙麟于到省后。详察情形。妥议章程具奏。固不必徒事纷更。亦无庸拘泥成例。总期斟酌尽善。经久可行。方为妥协。原摺著钞给阅看。将此谕令知之。　　

○又谕、满庆等奏、缕陈藏务情形。请准粮员宽限赴京。又藏中因防范奸细。修砌墙垣。廓尔喀愿助唐古特防剿瞻逆。夷匪抢去报匣佛匣。现在饬缉。请留丁忧之拉里粮员差委。请催查办藏务大臣。递解哷徵呼图克图来藏各摺片。并钞录断牌。照译藏格巴都尔夷信。及檄文底稿呈览。览奏不胜诧异。李玉圃一员。叠经有旨。令其迅速来京。与哷徵质对。而满庆等乃欲将哷徵解藏质对。请将李玉圃留藏备质。且以该粮员经手那汇帐目。接济兵食。藉词挟制。李玉圃若不来京。要案何能讯出。著懔遵叠次寄谕。仍饬李玉圃迅速来京。毋得再涉迁延。致干重咎。藏中因防范奸细。修砌墙垣。现将官兵移扎正街。向来驻藏大臣衙署。建盖城外。当日必有深意。满庆等何以欲移建城内。即有不法番民。来藏句结。何至不能严拏惩办。岂移居城内。遂可为藏身之固耶。此等办法。殊不可解。廓尔喀愿助唐古特防剿瞻逆。该大臣等将其大小炮位铅药借用。已令四川总督酌拨价银。惟满庆等摺内。既有廓尔喀素性狡诈之语。此次因其致信来藏。辄行借用炮位等件。但恐将来需索无厌。亦须妥为防范。以弭嫌隙。夷匪将报匣佛匣抢去。著即督饬江有福、迅速带兵严拏。已谕令骆秉章派兵清理驿路。及时整顿。以免文报阻滞。丁忧之拉里粮员陈廷杰、著准其暂留帮办防堵事务。俟瞻对事竣。即饬回籍守制。福济等赴藏迟延。已经严旨申饬。并催令克日前进。满庆、恩庆、惟当就现在情形。妥为办理。并派兵弁疏通道路。俾福济等早日抵藏。以息争端。将此由五百里谕令知之。　　

○又谕、前因满庆、恩庆奏、沥陈哷徵捏具冤词。声明原案始末等情。当经谕令福济、景纹、赶紧赴藏。不准再事耽延。迄今月余。尚未据福济等奏报起程。实属不知缓急。本日复据满庆等缕陈近日台藏情形。并达赖喇嘛。以商属僧众。日盼钦差来藏查办事件。咨请代奏。请饬催福济等兼程前来。察看台站及藏中情形。如所奏事情。一有虚伪。从重治罪等语。福济等一日不到藏地。藏众即一日不安。满庆等转得与汪曲结布互相句结。朋比为奸。福济等久已奉命赴藏。尚待满庆等及达赖喇嘛再三奏请。催令前来。已属不成事体。著福济、景纹、迅即遵照前旨。星驰前进。如再自耽安逸。托故不前。则是昧良丧心。万难宽宥。岂谓朝廷不能执法从事耶。福济等具懔之。哷徵前已病故。满庆等佯为不知。请押解来藏质对。殊属狡诈。已严饬满庆等仍令李玉圃迅速赴京。丁忧之拉里粮员陈廷杰。已准满庆等暂留差委仍著骆秉章选派委员。接管粮务。及乍察防堵事宜。俾李玉圃得以交卸起程。不至藉词狡展。并著骆秉章商同崇实。另派明干员弁。随同福济等赴藏。审办一切案件。较为有益。驻藏大臣衙署。向在城外。兹据满庆等奏、因藏中防范奸细。修砌墙垣。遂将官兵移扎正街。并该大臣等亦移居商上官房。殊出情理之外。是否满庆等被汪曲结布挟持。一切不能自主。崇实、骆秉章、必有所闻。即著据实详奏。并著福济、景纹、于到藏后。将衙署因何迁徙之处。一并查明具奏。瞻对夷匪。扰及站路。关系甚大。不可不调兵剿办。据满庆等奏称、西俄洛塘兵李宗胜、接递报匣佛匣。行至麻格宗三道桥地方。被崇喜土司之弟任争格纳抢去。有无别情。是否属实。著骆秉章查明办理。并著恪遵前旨。挑派得力兵勇。前往瞻对。将滋扰逆夷。痛加剿洗。务令驿路疏通。附近土司。各安生业。以副朝廷抚绥远方至意。至廓尔喀愿助唐古特防剿瞻逆一节。业经满庆等婉词拒绝。惟现已借用该国大小炮位铅药。不可不酌给价银。俾免异日藉口。著骆秉章咨行满庆等。将廓尔喀所开炮位铅药价值清单。照数拨给银两。以敦和好而示大方。廓尔喀素性狡诈。福济等务当明示羁縻。密加防范。毋得稍涉大意。崇实本由驻藏大臣改任将军。藏事败坏至此。该将军亟须商同骆秉章、福济、景纹、设法办理。如福济、景纹、办理不能妥协。惟有仍令崇实前往。断不准该将军卸责也。原摺片六件。并断牌信函檄谕共四件。均著钞给崇实等阅看。将此由五百里各谕令知之。　　

○以吉林拏获盗首。开复知府衔通判松鹤摘顶处分。并赏花翎。　　

○壬申。谕议政王军机大臣等、正白旗满洲奏、副参领恒禾□令呈诉苗练仇杀案内。副将被戕冤抑一摺。据称咸丰十年闲。逆练苗沛霖、因副将徐立壮不肯从逆。将其家属诱执。全行杀害。徐立壮因与苗逆相寻仇杀。嗣寿州团长孙家泰、因苗逆图攻州城。斩其党与七人。苗逆挟恨。围偪寿州。势甚危迫。当事者竟将徐立壮正法。孙家泰监禁。冀安反侧。该副将全家被害。一身正法。虽云衅起私仇。实由不肯从逆所致。请饬查办。以彰忠义等语。苗沛霈已正刑诛。其从前与苗逆为仇。如该副参领所呈徐立壮、孙家泰等、不甘从逆。即属义民。乃竟骈首就戮。并恐有地方官冀安苗逆反侧。故置之死地者。亟宜确切查明。俾死者不至含冤于地下。徐立壮等被杀。有无冤抑。其时该地方官等。办理有无谬误。著僧格林沁、曾国藩、唐训方、查明据实奏闻。不准因已往之事。稍涉迁就。此外寿州等处官绅团众。与苗练为难。被害冤抑者。尚不乏人。如黄鸣铎、蒙时中等案。详细情形。及启衅根由。并黄鸣铎现在下落。均著一并查明具奏。将此各谕令知之。　　

○又谕、都兴阿奏、严防北岸。并稽查北渡情形一摺。苏城贼目郜云官等既经伏诛。所有散遣降众二十余万。人数过多。前经李鸿章奏明。分别给赀。散遣回籍。惟是否由江南岸陆路行走。抑有两湖江安等处之人。由江面水路行走。及渡江北归者。著李鸿章查明转饬沪军及淮扬水师。将渡江降众。分起拨船上送。如系江安及仪扬附近之人。均由仪徵登岸。以便稽察遣散。其两湖安徽等处之人。即由淮扬水师查明。拨船顺江上送。以免惊扰里下河完善腹地。毋稍疏忽。现在南岸各州县大半克复。该降众有籍隶南岸各州县。及该处难民人等。如有地方可以安插。即可无须分饬渡江。所有前留济渡难民之六圩港口。即由都兴阿、富明阿、暂时封禁。以防奸匪溷迹。此后如须有仍前设渡之处。应由李鸿章随时察看情形。与都兴阿、富明阿、会商奏明办理。此时南岸军务得手。北岸防堵。尤宜格外加严。著都兴阿等将仪徵渡口。妥为防范。其下游泰兴陆路一带。即著饬令派出之副将刘成元督兵驻守。认真堵御。并饬侍卫讷依楞阿。于沿江一带。严密探防。仍督令吴全美等水师。将沿江各口岸。节节布置。不准以空言敷衍了事。将此由五百里各谕令知之。　　

○又谕、阎敬铭奏、遵派赴晋防河楚勇。拟请改赴陕省。以资得力。及山东省暂宜留勇。一面练兵。并请多募北方将士。以储将材各摺片。前因甯夏灵州被陷。雷正绾请饬山陕派兵截剿。当以晋省现有楚勇千名。谕令英桂、沈桂芬、尽数调赴定边扼剿。而晋省防河。亦关紧要。谕令阎敬铭由东派兵勇千名赴晋。以补其缺。兹据阎敬铭奏称、查有驻扎单县勇丁二营。共一千名。尚属精壮。游击刘汉秀、雷显扬、管带亦称得力。惟思陕甘回逆。势趋西北。与其派兵赴晋。在蒲州一带驻守河干。不如径赴陕省。专力进剿。厚陕之兵力。即以固晋之边防。且此军由单赴蒲。与由单赴陕。道里不甚相悬。又本多隆阿旧部。由陕来东。与雷正绾、陶茂林、曹克忠等、同隶一军。心力齐一。调遣更必得力。应令改行赴陕等语。军行以径捷而易为功。兵将必相习乃得其力。阎敬铭所拨刘汉秀等一军。自应改为径赴陕省助剿。以资便利。著即飞饬刘汉秀等、即由单县取道汴梁。径入潼关。星速进发。并著多隆阿飞檄迎提。到陕后由该将军酌量调度。仍遵前旨。遴选得力之将管带。派赴定边扼扎。以剿为防。与雷正绾、陶茂林等军。两面夹击。规复甯灵等城。晋省防河楚勇。如未起程。即仍驻蒲防。毋庸调往。或已起程。而兵力不敷。即准其于直隶所调之讷钦所带兵勇二千名内。于过晋时酌留一千。以补河防。著英桂、沈桂芬、遵照酌量办理至阎敬铭片奏、东省现在不能不暂留勇队。以资镇压。并为一面练兵之策。尚属因时制宜。著照所议办理。其所陈兵之强弱。□乎将领。自古名将。本多北人。今欲渐强北方之兵。必先广储北方之将等情。从来兵随将转。一定之理。近年南省楚军雄劲。良由曾国藩、胡林翼等、倡率乡里。教练成才。俾得转相汲引。故能所向有功。而北省风气未开。多隆阿曾与胡林翼等摩厉。勇略独著。其所部将领。如曹克忠、石清吉等、亦皆北人。近日皆能杀敌致果。现当北省讲求武备之际。即著该将军随时留意。多募北方将士。教习战阵队伍。步伐攻守。俾之阅历深透。广储将才。择其朴诚忠义有勇知方者。列名保举。用备北省各路提镇参游大小各职之选。所到责成整饬营伍。＜??闲＞阅训练。庶几北路各军。皆有强将而无弱兵。用符强干弱枝之意。谅多隆阿久在兵闲。必能仰体此意以谋久远也。阎敬铭身任封圻。东省切近畿疆。尤为要地。既能言之井井。亦必克见诸施行。沈桂芬由卿贰外权节钺。山西地方。表里山河。民风朴厚。该署抚莅任后。于整军经武。亦当时时在念。用固屏藩。是所殷望。将此由六百里各谕令知之。　　

○又谕、德勒克多尔济等奏、筹备绥归两城守御。及边防河防布置情形一摺。所奏甯夏府西路要区。鄂尔多斯七旗游牧附近边界。绵互千余里。现有乌兰察布、伊克昭、两盟官兵分驻沿边沿河扼堵。其乌喇特旗游牧。附近黄河之应防处所。现有乌喇特西公旗官兵驻防。均经该将军等檄令该带兵贝子扎那格尔等。相度形势。侦探贼踪。联络堵截。并令伊克昭、乌兰察布盟长。各饬所属扎萨克。将官兵器械。严加整饬。以备调发仍饬托克托等厅地方文武。督率乡团。巡防协助。该将军等现将绥远满营官兵。时加训练。豫备应援。筹布尚属妥协。但须照所奏实力办理。不准徒托空言。有名无实。致滋贻误。前谕英桂、沈桂芬、将晋省现有楚勇千名。调赴定边防剿。并令刘长佑于直省挑派劲旅二千。交讷钦管带。由朔平绥远归化一带。进趋甯夏。以剿为防。当饬德勒克多尔济等整顿士马。以为讷钦一军后路策应。讷钦之军。行经绥归一带。即当星速前行。该将军等不但不得稍有挽留。并须懔遵前旨。整饬官兵。以为后应。如有稍涉疏懈。不自振作。专恃讷钦一军防剿。以致或有策应不能得力之处。必惟德勒克多尔济等是问。仍著谨遵叠次谕旨。与英桂、沈桂芬、一体广设侦探。梭密巡防。其乌兰察布、伊克昭、两盟官兵。驻扎沿边沿河地方。究竟是否得力。前据熙麟奏称、阿拉善旗蒙兵。有一军数百人而枪械并无者。伊克昭等盟官兵。亦属未经征战。其军械是否整齐。士马有无疲弱。并著查明确实具奏。至德兴阿片奏、西安旗营冻馁情形。时届严冬。御寒无具。自系实情。即著英桂、沈桂芬、于晋省无论何款。迅速拨借银二万两。即日委解赴陕。以苏军困。晋省与奏中。地切辅车。于该旗营苦况。谅亦深悉。务即赶紧筹拨。毋稍诿卸。将此由五百里各谕令知之。　　



大清穆宗继天开运受中居正保大定功圣智诚孝信敏恭宽毅皇帝实录卷之八十七　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。十二月。癸酉朔。上诣绥履殿问慈安皇太后安。平安室问慈禧皇太后安。至壬寅皆如之。　　

○谕内阁、载肃奏、交审案件。请添派大员会审一摺。盛京刑部司员纵放盗犯戴维邦一案。阅时甚久。且有贿纵重情。著添派宝善会同载肃严饬所属。缉获要犯。赶紧审讯完结。毋再宕延。　　

○又谕、官文奏、乌拉壮丁征剿出力。援案恳请归入吉林旗档一摺。前因楚军征剿吃紧。当派乌拉打牲壮丁等六百名。赴湖北随营调遣。兹据官文奏称、该壮丁等到楚后。均能奋勇出力。自应量予恩施。著照所请。所有此项壮丁六百名户口。一并永远归入吉林各旗册档。与各旗丁一体挑补甲缺当差。以示矜恤而昭激劝。　　

○以翰林院侍读学士全顺为内阁学士兼礼部侍郎衔。　　

○喀喇沁扎萨克都楞郡王色伯克多尔济于养心门内瞻觐。　　

○甲戌。谕内部、户部奏、遵核已革户部司员奕迁等被参原案。据刑部文称。该司员等代换宝钞。已据供认赃私确凿。并无屈抑。惟该革员呈称、咸丰十年二月间定案后。承审官并未传该革员等覆讯。仍照前供拟结。以致含冤莫白等语。著派贾桢、单懋谦、调集全案卷宗。再行秉公覆核具奏。　　

○谕议政王军机大臣等、户部奏、专拨新疆南北两路经费。以济兵食一摺、新疆为甘省屏藩。南北两路各城。棋布星罗。深资控驭。近来饷糈支绌。各省指拨之饷。往往迁延不解。该驻防换防兵丁。艰窘堪虞。若不量为变通。筹款拨解。势必日形苦累。断难望其实力巡防。著骆秉章于四川正余济楚盐厘拨银十万两。按粮津贴拨银五万两。阎敬铭于山东甲子年应徵地丁拨银五万两。盐课拨银二万两。张之万于河南甲子年应徵地丁拨银三万两。清查案内提解银四万两。沈桂芬于山西劝捐归补筹解京饷项内拨银十万两。统合四十万两之数。著该督抚等委派妥员。绕解甘肃安肃道库。由安肃道委员递解镇迪道库收储。以备新疆各城分提之用。甘省不得自请截留。其各城需用若干。及如何分拨之处。并著熙麟于此项饷银到日。飞咨伊犁将军。咨商各城参赞都统大臣等、查明各缓急情形。通筹匀拨。仍著仍犁将军将各城应需若干。先行奏明。一面知照陕甘总督。转饬镇迪道陆续分提。以免贻误而昭平允。将此各谕令知之。　　

○又谕、有人奏、顺天府属顺义县知县徐恩洽、听信门丁王二。多方婪索。改票换差。株连无辜。兵差过境。出票拉车。得银入己。并藉清查地亩为名。任令蠹役需索。该员前在阜城署任。亦因清查地亩。百般苛索。几酿巨患等语。近畿重地。岂容不肖州县。肆扰闾阎。若如所奏各情。实属贪婪溺职。任性妄为。著万青藜、卞宝第、按照所参各节。确切查明。据实参奏。毋稍徇隐。原摺著钞给阅看。将此谕令知之。　　

○又谕、李鸿章奏、官军连复平湖乍浦海盐各城一摺。十一月初七初八日。潘鼎新等军入平湖。将逆酋陶云从等各馆悍贼诛杀。旋将乍浦海盐及澉浦镇收复。现派四营守平湖。三营守乍浦。二营留守金山卫。海盐仍令降众自守。海盐澉浦。虽去苏较远。然无官兵派守。仍令降众驻扎。恐不可靠。归逆邓洸明等三万余众。入援嘉兴。意图复夺各城。若复有失。则前功归于乌有。著李鸿章督饬潘鼎新刘秉璋妥为调度。随时相机策应。毋稍大意。并著饬令程学启、速攻平望嘉善。此二城一经得手。便可会合浙军。图取嘉湖。刘铭传受伤以后。常州是否接仗。并著催令迅克。以期渐次廓清。余杭杭州。近日军情若何。左宗棠前奏、拟令刘典所部各营。由昌化于潜趋临安。进剿孝丰。规取湖州。并即日亲扎富阳。督饬各军。先克余杭。然后悉力杭州。分规湖郡。日来尚未见有奏报。殊深廑系。该督全局胸罗。前以发逆图窜江皖。故以全力协助曾国藩防剿浙西。保全后路。未能分兵攻剿嘉湖。现在皖南州县。克复殆遍。沪军亦已收复乍浦海盐等城。声势可期联络。该督当督饬将益澧、刘典、迅图攻克各城。并派兵与李鸿章之军会合。以图嘉兴湖州。所有近日一切布置接仗情形。著该督随时迅速具奏。李鸿章另片奏、令黄翼升带水师五营。驰往临淮。已于十一月十五日启行等语。苗沛霖现已授首。余党亦次第歼除。临淮一带。兵力足敷分布。而苏浙交界。正在得手。需兵助剿。黄翼升如可留在苏浙一带。必能更为得力。著李鸿章咨商曾国藩、唐训方妥筹调度。即令折回。或派在苏浙一带防剿。或令扼扎紧要江口。以益兵力。均著妥筹调派。戈登在昆山。近日作何动静。并著附报奏闻。将此由六百里各谕令知之。　　

○以克复浙江平湖海盐两县。暨乍浦镇城。予游击徐道奎优叙。赏投诚贼目熊建勋三品顶带花翎。　　

○以坏乱营规。革江苏军营参将李长乐职。　　

○乙亥。谕议政王军机大臣等、冯子材等奏、官军分扎甘棠桥。南路屯逆。叠以大股猛扑。屡战屡捷。贼众大创奔溃一摺。忠逆遁往金陵。其死党仍在丹句一带。归伪然王陈逆调遣。伪护王陈坤书所部悍贼。亦归并丹句。为数甚多。二十一二等日。由马陵分路扑营。虽经和营将士。奋力击退。而官军伤亡不少。著冯子材、魁玉、督饬镇营将弁。战守兼资。务将各路贼匪。悉数歼除。毋使窥觎镇城。久踞要地。并随时侦探。如常州攻剿业已得手。即酌量分军会合沪军。相机进取丹阳。总须自行扎稳。先为不可胜以待敌之可胜。谅该提督等用兵有年。必能领会也。将此由五百里谕令知之。　　

○礼部以明年元旦礼节请。得旨、是。照例行礼。奉慈安皇太后慈禧皇太后懿旨。停止筵宴。其在外公主福晋命妇进内行礼之处。并著停止。　　

○补铸广东佛冈同知、惠来西甯二县儒学、阳山县淇潭堡巡检、肇庆城守营、三江口协左营右营守备、各关防印信条记。从兼署巡抚劳崇光请也。　　

○予江苏丹阳阵亡游击李士喜、都司古龙光、千总王忠福、祭葬世职加等。　　

○丙子。谕内阁、吴棠奏、在籍藩司应交罚款。请免再缴等语。江苏在籍藩司王藻、前因办理劝捐。未经报销案内。奉旨罚交银三十万两。兹据吴棠奏称、该员前后已缴银十三万七千余两。其余银两。实已无力完缴。所有王藻欠交银两。即著免其再缴。　　

○谕议政王军机大臣等、官文、严树森奏、访查原保知府。身家不清。据实检举一摺。据称湖北补用知府周有全、曾充前署嘉鱼县已故知县钱炳熙长随。蒙混投入军营。效力多年。叠著战绩。历经官文、胡林翼、李续宜、唐训方、严树森保奏。洊升今职。彼时未及详其家世。今访询得实。请将周有全拔去花翎。革职永不叙用等语。朝廷名器。不可滥膺。周有全既系身家不清。经官文等访查确实。自应照例办理。惟各路军营带队人员。流品不一。若斯之类。恐复不少。周有全既以战功卓著。保升今职。若遽将其罢斥。在该员固无足惜。特恐各路军营。其有出身卑贱。未经查出者。因之心怀疑惧。贻误事机。亦不可不先为筹及。著该督等查明周有全、现在管带炮船。于兴郧一带。防剿究竟是否得力。如或改膺武职。有无窒碍之处。著即酌核奏明。再降谕旨。将此谕令知之。寻奏、遵查周有全管带水师。颇著战功。防剿亦甚得力。未便以出身卑贱。没其微长。拟请以都司改补。从之。　　

○又谕、熙麟奏、雷正绾泾州获胜一摺。所奏泾州胜仗。与雷正绾前奏。情形略同。甯夏灵州被陷之后。该处军情紧急。现在雷正绾之军。摉剿泾州附城游匪。当已净尽。其与陶茂林之军。合力剿办汧陇灵台一带后路各贼亦当悉就埽除。即著该提督一鼓作气。直取平凉。由固原盐茶转战而前。进剿甯灵回匪。克复城池。迅殄凶锋。甯灵被陷。时已旬余。该处逆情究竟如何。甯夏满城。存亡未卜。庆昀不见奏报。时亦逾旬。均著熙麟等迅速查明。即行驰奏。以慰廑念。熙麟另片奏、冯元佐被害。程景鹏已经格杀等情。仍著张集馨将程景鹏余党李彦彪、刘锡俊、韩可英、高学汰、杨老五等逸犯五名。严密缉拏。务获惩办。不准一名漏网。惟熙麟所称冯元佐战功叠著。被杀甚惨。请给四品封典之处。与多隆阿、张集馨叠次所奏。均不相符。多隆阿等所奏。冯元佐本非安分之徒。历有聚众抗粮情事。其被众杀害。皆因乡民素来深嫉所致。其团众亦向不安分。张集馨所奏。冯元佐并有聚众肆行劫杀等重情。与程景鹏无异。若不加查察。遽行给予恤赏。恐不足以服人。且熙麟所请赏给四品封典。亦与体例不符。著该督等再行确查。如冯元佐尚有应恤之处。亦即另拟具奏。将此由六百里谕知熙麟、雷正绾、并传谕张集馨知之。　　

○两江总督曾国藩等奏、遵旨审明已革沐汤县知县蒋懋勋被参各款。请即予革职。以示惩儆。得旨、徐德嘉、徐周氏、系句匪扰害地方之犯。该县蒋懋勋因捻匪偪近。将其就地正法。如果属实。办理尚无不合。遽予革职。殊觉所罚过重。惟此案情节有无不实不尽。及蒋懋勋平日居官声名何如。有无不洽舆情之处。著吴棠再行就近详查。据实具奏。　　

○赏正黄旗汉军参领明瑶副都统衔。为哈密帮办大臣。　　

○以弃队潜逃。陕西军营千总刘大元革职拏办。
  </div>
  <div class="pagination">
   <a href="清实录同治朝实录_page137.html">
    上一页
   </a>
   <span>
    ...
   </span>
   <a href="清实录同治朝实录_page133.html">
    133
   </a>
   <a href="清实录同治朝实录_page134.html">
    134
   </a>
   <a href="清实录同治朝实录_page135.html">
    135
   </a>
   <a href="清实录同治朝实录_page136.html">
    136
   </a>
   <a href="清实录同治朝实录_page137.html">
    137
   </a>
   <span class="current-page">
    138
   </span>
   <a href="清实录同治朝实录_page139.html">
    139
   </a>
   <a href="清实录同治朝实录_page140.html">
    140
   </a>
   <a href="清实录同治朝实录_page141.html">
    141
   </a>
   <a href="清实录同治朝实录_page142.html">
    142
   </a>
   <a href="清实录同治朝实录_page143.html">
    143
   </a>
   <span>
    ...
   </span>
   <a href="清实录同治朝实录_page139.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
