<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1032 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1032 页/共 1860 页
  </h1>
  <div class="content">
   ○明德又奏、查勘铜、萧、二邑。被水灾民。现在妥为抚恤。并铜山漫口。督催料物。运解各员。俱能妥速。豫省料物。亦渐次运至。得旨、目今各督抚。于此等公务。皆实竭力速办。亦见整饬之效也　　

○安徽巡抚冯钤奏、宿州、灵璧、虹县、三处。河水漫涨。臣于八月二十七日。由省星驰赴勘。水已渐退。尚无损人口。现饬多备筏船接渡。于高阜处所。搭棚安顿乏食贫民。先给饼饵麦豆糊口。并委员查明受淹居民。分别大小口先给口粮。得旨、览奏俱悉。赈恤事务。督率属员妥速办理。以救灾民　　

○江西巡抚吴绍诗奏、九江等府所属县。偏被水灾。一乡之中。丰歉不等。臣亲往履勘。当饬各府县。并委派协办之员。照依实徵册内各灾分数。务期平允的实。不使被灾者稍有屈抑。有收者少有冒滥。分别应否赈恤。及贫民极次。酌定条款办理。得旨、好。可谓详而当　　

○湖南巡抚常钧奏、当德府堤垸冲损。奉旨官为修建。臣于查勘堤工时。据各堤民焚香环吁。咸称此次冲损之处过多。工费浩大。若全系官帑办理。自问难安。恳请凡零星缺口工程。仍系民间修筑。即堤工过大之处。乡民亦愿出夫帮修。照民间每年年修工价。赏给一半。已足敷口食。臣见各堤民等情词恳切。出于至诚。已批准办理。得旨、好。此所谓斯民三代之直也。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百六十九


大清高宗法天隆运至诚先觉体元立极敷文奋武孝慈神圣纯皇帝实录卷之七百七十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十一年。丙戌。冬。十月。丁酉朔。享太庙。遣显亲王衍潢恭代行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○上诣皇太后行宫问安　　

○颁乾隆三十二年时宪书　　

○谕、据明瑞等奏、今年锡伯。索伦。达呼尔等十佐领兵丁。耕种地亩被蝗。所有前借给耔种。及接济粮石。刻下不能交纳。请俟丰收时归还。又回子等所种地。大小麦收成歉薄。小米黍子。尚可丰登。所有应纳麦石。请以小米黍子准抵。其不敷之数。俟来年补交等语。锡伯索伦等所借耔粮。本当即行归款。但伊等俱系新往兵丁。在彼未能服习。且今年复被蝗灾。生计未免拮据。著加恩将应还耔种。及接济粮石。俱著宽免。至回子等田地。小米黍子。虽属丰收。而大小麦歉薄。若以小米黍子。抵纳大小麦。不敷之数。来年即令交纳。尚恐力有不支。著交明瑞等。将回子等今年应抵粮石酌减。展限令其补还。此系朕念伊等生计。格外施恩。不可援以为例。明瑞等将此通谕知之　　

○又谕、据安泰等奏、值年查看马厂侍卫。不能尽查。每年往返换班。马匹口粮。俱属虚糜无益等语。所奏尚是。嗣后著将值年查看马厂侍卫栽汰。每年于张家口都统、副都统内。轮派一人查看。其商都达布逊诺尔。太仆寺马群。著三年一次。上驷院。照例奏派大臣清查　　

○谕军机大臣等、据杨应琚绘进缅甸地图内。有附近阿瓦城之骂达喇地名。因思康熙年间。曾有云南所进马达尔名色苗人。在马前导引行走。是否即系图内骂达喇之人。骂达喇附近缅甸。从前并未内属地方。督抚何从致送来京。复于何时遣回。事越多年。无凭查考。滇省或有档案。亦未可定。其如何遣送往返缘由。著杨应琚查明具奏。至从前进京苗人内。或有二三十岁遣回。迄今尚存者。均未可定。该督现在办理缅甸。若得此等曾来内地苗人。就近询问彼此情形。得悉其大概。岂不更为有裨。著将此传谕杨应琚。令其遇便留心。亦不必作紧要事件办理　　

○又谕、据苏昌等奏、请将拣发试用举人。分派各衙门学习一摺。所奏尚属可行。至请令各省一体仿照派拨。则殊可不必。前因常钧。阿思哈等。将拣发举人一事。纷纷陈奏。每事为之筹画。几于入海算沙。均属不谙事理。业经颁发谕旨、通谕各省。想该督等尚未接阅。故复为此奏耳。此等拣发举人。原系朕特沛殊恩。欲其广为疏通。至分发各省后。该督抚等。或欲因材造就。分派各衙门学习。自行各按该处情形酌办。原属督抚等分内应行之事。本可无庸入告。若并欲定立章程。通行各省。则是以加恩之事。复欲朕为之琐屑经理。实无此政体。著将此传谕苏昌等知之　　

○又谕、据李因培奏、该省沿海愚民。遇商船遭风。撞礁搁浅。每有乘危抢夺之事。地方官率以愚民。非夥盗可比。意存姑息。现在报到数起。不可不严行惩除等语。李因培现在降补四川按察使。所奏该省既有此等恶俗。著将原摺钞寄庄有恭。令其留心查办。并将此传谕知之　　

○军机大臣等议覆、三姓副都统福珠礼奏称、三姓地方。生齿日繁。各处往来贸易者。较前尤众。请设立税务。其马匹牲畜。悉照拉林。阿勒楚喀等处。办理抽分。再三姓。向未设立监禁。俱于堆铺店房。看守人犯。亦请照例设立。派骁骑校一员。兵二十名查管。应如所请。从之　　

○又议覆、福珠礼奏称、吉林所属佐领。向无图记。遇有事件。俱以画押为凭。请照京师佐领例。一体给与等语。系为慎重公事起见。请令盛京等处将军。将东三省佐领内。查明有无图记。分别旗分。造册报部。一体铸给。从之　　

○是日、驻跸大新庄行宫　　

○戊戌。驻跸三家店行宫　　

○己亥。上回銮。奉皇太后居畅春园、问皇太后安　　

○诣安佑宫行礼　　

○幸园明园　　

○庚子。上诣畅春园、问皇太后安　　

○谕、据阿思哈奏、徐州韩家堂堵筑漫口。需用工料。业经陆续起运。今据高晋等咨称。秸科已足敷用。概行停运。此项料物。例应仍给民户。缴价归款。其路远之处。碍难给还。请俟商酌妥办一摺。此皆高晋等原办过当所致。漫口需用工料。自当按照工程。确核估计。以济急需。则邻省办运。既易为力。而事后亦不致筹画周章。岂可蹈河工移备少用陋习。令协济省分。徒费采买办运。今阿思哈请将近地秸料。仍给还民户。路远者。另行酌办之处。所议亦尚未妥协。不知民间物料。一经官办。地方官即照时价给买。小民已恐不能尽沾实惠。若复将原料给还。令其缴价归款。则一出一入。耗损必多。难保无吏胥借端中饱。扰累势所不免。所有豫省停运工料。除留该省备用外。并可拨山东河工。储为来年之用。如再有多余。仍著解运江省备工。概不必给还民户。以示体恤闾阎之意。嗣后凡有采买物料。官用有余者。均照此办理。著为令　　

○又谕、今日镶黄旗满洲。呈进世袭佐领家谱内。副参领海福。主事伍英。游击济德等之子。俱注养育兵。向来挑补养育兵。原为养瞻八旗孤寡。及贫苦兵丁。俾伊等生计有益。至官员子嗣。原不应挑补。即使本佐领下孤寡。及贫苦兵丁子嗣。尽行挑补。亦当先尽护军校。骁骑校等。微员子嗣。如此外尚有余缺。仍当于一参领内。通融办给。今镶黄一旗。如此挑补。想别旗亦必有如此者。著军机大臣等。详查具奏　　

○谕军机大臣等、据熊学鹏题参、嘉善县典史丁观光。署知县孙震。疎纵绞犯王五等六名。越狱脱逃一本。监狱羁禁罪囚。理宜严密防闲。勿令纵逸。设间有一二兔脱。该管官已难辞咎。今乃漫无防范。致各犯同时乘间逃窜。至六名之多。更非寻常玩忽可比。在知县典史。职守攸关。固属罪无可逭。而该抚之平日不能整饬属员。于此亦可概见。熊学鹏著传旨畅饬。至逃犯内已经弋获之陈阿祥。原拟发遣乌噜木齐。向来此等人犯。在遣所。及中途脱逃者。一经拏获。即于该处正法。今陈阿祥系问遣未经起解之犯。敢于藐法越狱。是于新疆脱逃罪外。又加一越狱情节。尤为可恶。自应即照遣所脱逃之例办理。可将此传谕熊学鹏知之　　

○抚恤长芦沧州、盐山、庆云、海丰等、四州县。严镇、海丰等、二场。本年水灾灶户。分别蠲缓额赋如例　　

○辛丑。谕、据永贵奏称、伊犁应送乌什羊。一千五百只。据派防御七达色。带领满洲厄鲁特兵十二名解送。于九月初一日送到。羊只膘分俱好。并无倒毙。应否将该员七达色交部议叙。兵丁赏给一月盐菜银两。以示鼓励。具奏请旨等语。著照永贵所奏。伊犁防御七达色。交部议叙。满洲厄鲁特兵丁。各赏给一月盐菜银两。以示鼓励　　

○谕军机大臣等、阿思哈奏、韩家堂漫口工程。所有停运豫省采办物料。碍难给还户民一摺。已明降谕旨矣。此项工料。前经高晋等奏请邻省协办。以济急需。是以迅谕该抚上紧如数办运。初以高晋等亲在工所核估。事皆真知灼见。自必按照漫口工程。据实估计。取足敷用。何至停运秸料。至二千二百余万斤之多。此皆工员陋习。只图多备少用。以取便易所致。高晋等何竟听率行开报。不复详加核实。现饬将未经起运之料。俱酌运各工备用。概不必给还民户。缴价归官。以免闾阎扰累。但往来需用脚价。已多滋糜费。高晋等实难免办理不善之咎。所有往返运脚银两。著阿思哈查明。除例应开销外。其有浮多之数。即著高晋。李宏。分赔归款。至豫省运料船只。彼时以工程紧急。尽行封雇装载。今若仍留徐州工所。于豫省商民贸易。殊多未便。高晋等所办。更未妥协。著传旨畅饬。此项回空船只。即著交还豫省。毋得仍前截留。著将此传谕高晋、李宏、阿思哈、知之　　

○又谕、向来发遣新疆各犯。有在遣所。及中途脱逃者。拏获之日。即于该处正法。其已经问拟。尚未起解之犯。在狱脱逃。向未立有明条。兹据浙江巡抚熊学鹏奏、嘉善县问拟发遣乌噜木齐人犯陈阿祥。在监乘间逃窜。情节可恶。已传谕该抚。即照遣所脱逃之例办理矣。此等人犯。本系身获重罪。发遣以贷其死。一经兔脱。已应速正刑章。而问遣候解之犯。情节即与彼无异。乃当身系囹圄。辄敢藐法潜逃。是较之在遣所脱逃者。又多一越狱之罪。岂复可稍稽宪典。且已至新疆。及解在中途者。虽欲逃回本籍。而道里辽隔。势尚难于远遁。若羁囚候遣之时。未离乡土。该犯等私图窜逸回家。事尤便易。从前外省。遇此等案件。率援军流脱逃旧例。照常科罪。法轻易犯。转致凶狡之徒。无所畏忌。幸逃法网。此而不严行惩创。何以使若辈知所儆惧乎。嗣后各省如有此等逃犯。俱照新定浙省之例办理。著于各督抚奏事之便。传谕知之　　

○壬寅。谕、江南淮徐支河一带。所有官修河堤。前经特派裘曰修等查办。距今为时已久。且韩家堂现办漫工。其下游支河汊港。不无淤垫。亦应酌量疏浚。著派裘曰修。高恒。乘驿前往。会同高晋。悉心查勘。高恒现在出差。俟差竣回京之后。即行起程。至淮徐河道。或有毗连山东河南地方。并著一并阅看　　

○广东巡抚王检疏报、乾隆三十年。州府属垦额内荒芜税。十六顷八亩有奇。广州。潮州。肇庆。雷州。琼州等。五府属垦额外荒芜税。六十顷四十八亩有奇。又会同县。垦复难垦荒陷屯税。二顷十五亩有奇　　

○癸卯。上诣畅春园、问皇太后安　　

○诣大高殿。寿皇殿。行礼　　

○还宫　　

○甲辰。上御乾清门听政　　

○谕曰、土默特蒙古伊什策楞。争控施舍庙宇地亩一案。朕因集福、始由归化城副都统来京。命军机大臣询问。据集福称、伊什策楞、如何在将军前呈控。及将军如何办理之处。俱未闻知。将军行文达部。亦未由归化城转行等语。此系土默特蒙古事体。自当与归化城副都统。一同商办。今嵩椿一人专主。并不令副都统与闻。甚属非是。嵩椿如此行事。集福亦当询问。或即行奏闻。乃佯为不知。听其所为。亦属非是。看来各省将军。竟有蔑视副都统之事。各省驻防。设立将军。副都统。原为诸事以将军承办。副都统协办。如事事皆将军一人专主。则设立副都统。果何为乎。即如京内各部院尚书、侍郎。八旗都统、副都统。亦皆一体办事。尚书、都统、又何尝一人专主耶。外省副都统。如不循分。与将军争执妄为。将军即当参奏。如成德在西安副都统任内。与将军争执。任意妄为。朕即将伊治罪。将军如蔑视副都统。诸事自行专主。副都统系二品大臣。有奏事之责。亦应据实陈奏。朕分别是否。亦断不肯偏护将军。嗣后各省将军。副都统等。办理事务。必须和衷共济。凡请安奏事。俱令副都统列名。将军固不可蔑视副都统。副都统亦不可任意。与将军争执。著将此通谕知之　　

○谕军机大臣等、阿尔泰等奏、自杂谷、亲自金川康八达地方。郎卡畏惧。率众跪迎叩吁。业经退还额碉人口。及办理各情形一摺。未免存将就了事之见。金酋与众土司互相分杀。并未干犯内地。原无庸声罪致讨。且其事亦不值一办。特因九土司各怀观望。不能齐心并力。共剿金酋。则以蛮攻蛮之策。难以复行。是以谕令该督提等。亲赴该处。明白晓谕各土司。俾其咸知鼓励。合群力以自相捍御。使金蛮不敢侵扰邻封。如土司等游移两端。致为金蛮蚕食。或潜相党附。则并土司之地收剿之。改土归流。永靖边徼。仍令细察番众环听之际。能否畏悟感奋。以审事机。或并至金川地界。传谕郎卡。示以天朝威德。觇其情形若何。以定进止。并非欲招致郎卡。完结目前之局也。嗣据阿尔泰等奏、行至中途。郎卡遣人恳请退碉息争各缘由。朕以该督提等。尚未见郎卡之面。率信其来人禀吁数语。遽令尽如其愿。未中此事窾要。当经降旨详悉饬谕。今复据阿尔泰等称。亲抵金川地方。郎卡率领土舍头人。环跪叩首。畏罪输诚。情愿将所占额碉山梁。并先后所抢各土司人口退还。各安住牧。不敢再出滋扰。该督提业经验办完结。并面许以准颁承袭新印。及给还喇嘛人口。既已允其所恳。自不便复有改移。此时亦只可将错就错。以完此案矣。但该督提如此办理。究未妥善。不知蛮性反覆靡常。现在姑为此乞恩幸免之计。果能保其永远。不复更滋事端耶。即如从前办理金川时。郎卡畏惧兵威。归诚悔罪。今甫十余年。已不能谨守约束。尚有肆扰邻境之事。阿尔泰等、自问一督一提。亲临其地。较前此平定之役。声势轻重若何。而谓蛮酋竟诚心凛惕。从此遂与各土司共安住牧。永无侵轶耶。此奏姑从所请办理。但该督提等迁就苟安。实未能体朕原谕大旨。著将此传谕阿尔泰等知之　　

○旌表守正被戕之直隶喀喇河屯民刘三妻林氏　　

○乙巳。督理街道御史素尔讷等奏、臣等奉命督理街道沟渠。办事须有公所。恳将现在移驻永定门外。南城兵马司副指挥。所遗衙署。赏给臣等。得旨、著赏给　　

○丙午。镶红旗蒙古都统奏、请补授佐领。得旨、览。此承袭佐领家谱内。人少而佐领多。此内既有滋生佐领。著于滋生佐领内。彻出一缺。作为公中佐领　　

○丁未。上御懋勤殿。勾到秋审陕西、浙江、江西情实罪犯。停决陕西斩犯一人。浙江斩犯五人。绞犯二人。江西斩犯一人。余七十六人。予勾　　

○策试中式武举顾先龙等、五十一人。于太和殿前　　

○谕、向来外省捐监事例。原令其捐输本色。以补仓储。乃行之有年。渐至多捐折色。遇有需用之时。仍属不敷支给。且州县官承办此事。收捐时。难保其不多收勒索。或从中侵蚀那移。种种弊端。皆所不免。自不若在部援纳。额数既有成规。不致浮收滋弊。况各省所捐折色。仍须采买还仓。则拨用部帑。较之动用州县存贮之项。尤为妥协。是以前经降旨、将陕甘捐例停止。仍令原捐贡监者。赴部报捐。以归画一。现在除福建、广东、湖南、湖北、云南等五省。或在边远。或为出米之乡。著各该督抚。查明实在情形。应行应止。详悉具奏。再降谕旨外。所有直隶、安徽、山西、河南、等省。事同甘肃。捐例即著一体停止。均令赴部投捐。至各该省谷积贮。务须筹备充裕。倘有缺额谷石。俱即动项如数买补。嗣后如有本省库项不敷。应行请拨之处。该督抚等确核情形。随时据实奏闻。听候酌量拨给。该部知道　　

○谕军机大臣等、外省常平捐监事例。原令其捐输本色。以备仓储。乃行之年久。渐至多收折色。承办官吏。不无浮收需索。及那移侵蚀等弊。自不若在部报捐者。转属简便妥协。前已降旨、将陕甘捐例停止。仍令赴部报捐。复经查明各省捐监事例。未经停止者。尚有九省。所有安徽、直隶、山西、河南、等省。现在降旨、并著一体停止外。其云南一省。产米本少。商贩又难于接济。福建。广东。本地米粮。亦属不敷。或取资于台地外洋。或藉给于＜?舟古＞舶贩运。则常平仓谷。果能多捐本色。自于积贮有益。至湖广一省。向称产米充裕。若平时宽余储偫。不特本省有备无患。设遇邻省需粮。亦可酌量协拨。然祇可多存本色。不可言及折色。且各该省向设常平事例。是否实在收贮本色。现今或已足额。无需再捐。或尚需仍留本省收纳。并果否禆益仓储。不致有名无实。及启官吏私徵折色。藉端滋弊之处。著传谕各该督抚。将实在情形。及此事应行应止。逐一查议。据实奏闻。候朕另降谕旨　　

○以凉州将军巴禄、署正白旗汉军都统
  </div>
  <div class="pagination">
   <a href="清实录乾隆朝实录_page1031.html">
    上一页
   </a>
   <span>
    ...
   </span>
   <a href="清实录乾隆朝实录_page1027.html">
    1027
   </a>
   <a href="清实录乾隆朝实录_page1028.html">
    1028
   </a>
   <a href="清实录乾隆朝实录_page1029.html">
    1029
   </a>
   <a href="清实录乾隆朝实录_page1030.html">
    1030
   </a>
   <a href="清实录乾隆朝实录_page1031.html">
    1031
   </a>
   <span class="current-page">
    1032
   </span>
   <a href="清实录乾隆朝实录_page1033.html">
    1033
   </a>
   <a href="清实录乾隆朝实录_page1034.html">
    1034
   </a>
   <a href="清实录乾隆朝实录_page1035.html">
    1035
   </a>
   <a href="清实录乾隆朝实录_page1036.html">
    1036
   </a>
   <a href="清实录乾隆朝实录_page1037.html">
    1037
   </a>
   <span>
    ...
   </span>
   <a href="清实录乾隆朝实录_page1033.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
