<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1173 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1173 页/共 1860 页</h1>
    <div class="content">
大清高宗法天隆运至诚先觉体元立极敷文奋武孝慈神圣纯皇帝实录卷之八百八十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。三月。丁巳。上诣皇太后御舟问安　　

○祭先蚕之神。遣妃行礼　　

○是日、御舟驻跸甲马营　　

○戊午。谕去岁福建巡抚钟音查奏、杨开鼎捏报小修战船一案。朕以该督崔应阶。仅令赔补了事。不即据实参奏。知其年力就衰。未能振作。难以复膺封疆之寄。因令崔应阶来京陛见。调为漕运总督。至闽浙总督员缺。钟音未尝不可胜任。但此案由钟音举发。若巡抚劾一总督即。以其缺授之恐开觊觎倾轧之渐是以止令钟音暂署彼时原欲用富明安为总督又因其今春有应办东巡事务。今由水程回銮。明日即出山东境。伊并无经手未完之事富明安著补授闽浙总督。即赴新任。其山东巡抚员缺。著周元理补授。所遗直隶布政使员缺。著杨景素调补。甘肃布政使员缺。著尹嘉铨调补。山东布政使员缺。著海成补授。所遗安徽按察使员缺。著图思德补授　　

○又谕曰、大学士尹继善现在病尚未痊著派御医罗衡前往诊视　　

○谕军机大臣等、本日报到。知大学士尹继善病体未痊。精神较前稍减。闻之殊为眷念。现派御医罗衡诊视。罗衡医理尚属去得。尹继善宜遵旨服药。不可执中医之说。并令尹继善安心调摄。俾得日就平复。用慰朕怀　　

○以内阁学士福德。为盛京兵部侍郎。降署刑部侍郎博清额。为内阁学士。以副都御史玛兴阿、署刑部侍郎　　

○改铸贵州贵阳府通判关防、为黎平府分驻下江理苗通判关防。从原任巡抚宫兆麟请也　　

○豁四川云阳、奉节、二县地方沉滩贵州委员宫绮岫、季华钟、运铅各七万斤　　

○旌表守正捐躯之河南新野县民。赵景鲜妻于氏　　

○是日、御舟驻跸十七汛　　

○己未。上诣皇太后行宫问安　　

○谕曰、玛兴阿昨已降旨署理刑部侍郎。著俟巡漕事竣。再行赴部办事。　　

○又谕、德州寿妇齐李氏。年逾百有六岁。著加恩赏大缎一疋　　

○谕军机大臣等、前据明山奏、甘省冬雪未能普遍。时值春融播种。望雨颇殷。现在设坛祈祷等语。已于摺内批询。曾否得有雨泽。至今未据奏报得雨情形。深为廑念。兹于行在召见毕沅、据奏、该省河东各属。连年叠被偏灾。岁收已属歉薄。去年夏秋复多被旱之处。腊雪又稀。间有得雪处所。亦未能沾足。起程时察看土脉乾燥。春麦未种。幸甘省节候较迟。若三月上旬得雨。尚可赶种夏田等语。看来该处待泽甚殷。现在曾否得有透雨。是否无误耕种。尤切萦盼。著传谕明山、即速将有无得雨情形。据实由驿覆奏。以慰轸怀。又据毕沅奏称、甘省兰州、巩昌、平凉、所属积歉州县常平仓谷。因屡被偏灾。随时赈借。现在所存无几等语。边地仓储。关系紧要。尤须豫为筹备。并著该督、将此时各该州县仓储。作何筹备充裕之处。一并查明速行具奏　　

○是日、驻跸德州行宫　　

○庚申。谕、据明山奏、甘省历年民借耔种口粮牛本等项银粮积欠甚多。请分别六年四年带徵等语。该省边陲地瘠。民乏盖藏。从前因办理军需。岁予蠲贷。闾阎几不知有输将。自大功告成以后。无从格外施恩。而常时所借耔种等、项。例应按年偿纳。乃比岁叠被偏灾。收成歉薄。致旧欠日积日多。在小民固属分所应完即带徵已为体恤。第念各该州县民间借欠。究属因灾。若令其新旧并完。贫民未免拮据。著加恩。将甘省各厅州县。所有节年未完民借耔种口粮等项仓粮四百四万余石。概行豁免。俾边氓得免追呼。其未完银一百三十二万余两。无论被灾轻重。统予分作六年带徵完纳。以纾民力。该督其董率所属。实力妥办。使穷檐日臻康阜。生计有资。副朕嘉惠远黎至意。该部遵谕速行　　

○谕军机大臣等、据明山奏、会议宁条梁居民住址地界。拟亲往查勘立定章程一摺。屡用蒙民字样。殊属不通。已于摺内批饬添改矣。从前因臣工章疏有称满洲蒙古汉军为满蒙汉者。任意减字。灭于文理。曾经通行饬谕。明山岂竟不知。何以摺内蒙民字。重见叠出。此等庸俗不堪之劣幕。意在省文。而不顾词义之顺否。实为可鄙可笑。明山于陈奏事件。理应自行斟酌。何至竟不寓目。任其蹈此恶习耶。著传旨申饬。又另摺奏、查阅营伍一事。内称、西安提标大营。当亲往查阅。并可阅看抚标营伍。其余各协营。应归抚臣阅看等语。所奏殊不明晰。亦于摺内批示。总督统辖两省。所属营制。俱当查阅。或以地界辽阔。难于遍历。如西安省城迤东一带。自不及远赴巡查。其由甘肃至西安。中间经过陕西省属地方。所有协营。若乘便阅视。并不致跋涉纡回。又岂应惮烦敦体。何以该督摺内。专指提标抚标。余概置之不论乎。其故甚不可解。著明山据实覆奏　　

○又谕、据明山筹议、甘省历年民借耔种口粮牛本等项未完银粮。请分别六年四年带徵完项等语。该省地瘠民贫。从前办理军需时。递年加恩蠲免。今大功告成。既不能加前此之邀恩。而历年因灾缓带。民力又未免拮据。输纳惟艰。势所必至。即如摺内所称、现在尚且纷纷详请借支。安望其能按限清完旧欠耶。所有皋兰、狄道、各厅州县、未完粮四百四万余石。业经另降谕旨、全行豁免。其积欠银一百三十二万余两。亦加恩分作六年带徵。俾积歉之区。得资宽裕。小民具有天良。谅无不欢欣感激。此后输将力赡。自能踊跃急公。至招募民人前往新疆耕种一事。实为内地贫民久长生计。该督所议。仍属空言无济。关外屯政日丰。所在皆成乐土。且商贾懋迁往来甚便。并闻安西一带。亦有向经垦熟之田。年来复有听其旷废者。小民趋利如骛。何竟裹足不前。闾阎生计自谋。岂能官为经理。其现办招徕资送之事。势难遍及。亦未便久远长行。况利之所在。风闻自往。如口外热河。张家口。各处。山东等省民人辏集。日益月增。并未藉有司之招致。又如朕巡幸所至。老幼瞻觐。迎銮欢呼。趋拥动以千万计。皆出于黎庶诚心。自然群聚。若使奉官派谕。转未能如此众多。即此可悟民之趋向。第使之知所当由。自无待力为强致。岂有嘉峪关以外。可以耕种之地。沃壤数千里。但有勤力之民。身往耕作。不特可资糊口。兼得藉以成家。较之经商挟赀求利者。几于事半功倍。百姓又何惮而不为。若徒恃文告虚言。未必能家喻户晓。著传谕明山。悉心体贴。实力讲求。俾腹地群黎。皆恍然知有安土可依。熙攘趋赴。自贻乐利。于事方有裨益。著另行熟筹妥议具奏　　

○吏部等部议覆、署浙江布政使按察使郝硕奏称。查匪船出入海口。其沿边偷越出洋者。失察官例无议处。既恐防范疎懈。且遇获案犯。亦难保无因规避处分。捏报沿边私越情事。况贼匪踪迹能到之处。皆兵役巡查之所能及。请嗣后遇沿边私越匪犯。承审官究出系何营县所辖。将文武员弁开参。承审官意存回护。不指出确实地方者。并予参处。应如所请。嗣后遇沿边私越各案。将失察文职地方。及守口各官。降一级留任。其专汛武职。及守口各员弁。降二级留任。承审官不将私越地方究明指出者。降二级调用。从之　　

○是日、御舟驻跸袁楼　　

○辛酉。御舟驻跸史家庄　　

○壬戌。上诣皇太后御舟问安　　

○以陕西驿盐道图桑阿。为甘肃按察使　　

○是日、御舟驻跸霞口　　

○癸亥。吏部议奏、署云贵总督彰宝。前任贵州巡抚宫兆麟。喀宁阿。布政使观音保。按察使金祖静等。于署威宁州、知州、高玮等、短缺铅觔米石。及短发工本等款。不行查揭。应照例降革。得旨、依议。宫兆麟著革任。彰宝著降一级留任。金祖静著降三级用　　

○兵部奏、武闱乡会试内场。向以墨卷送阅。是以房考官用紫笔。主考官用蓝笔。查蓝色易于洗改。请嗣后主考官改用赭黄笔。印卷戮记。及一切旧用蓝色之处。俱改用紫色。从之　　

○以正白旗汉军印务参领陈晋、为镶白旗汉军副都统　　

○以故云南永昌府属湾甸土知州景毓瑛弟毓璁、袭职　　

○是日、御舟驻跸冯家口　　

○甲子。上诣皇太后御舟问安　　

○至捷地阅堤。定捷地、兴济、二牐为减水坝。罢芥园减水坝工　　

○是日、御舟驻跸花园　　

○乙丑。谕、豫省河北彰德、卫辉、怀庆、三府。上岁虽属有秋。而前此连年收成歉薄。去夏二麦又复减收。民间元气未能骤复。现届开徵之期。若将节年缓徵地丁。及借欠银粮。令其新旧同时输纳。民力未免拮据。著加恩、将安阳、汤阴、汲县、滑县、浚县、辉县、新乡、延津、获嘉、河内、武陟、修武、济源等、十三县、未完乾隆三十三、四、两年、缓徵地丁银十二万三千四百九十五两零。并获嘉、河内、武涉、济源、修武、原武等、六县。未完三十五年借给耔种银三万二千一百六十五两零。及未完口粮银二万六千一百六十一两零。未完谷一万二千四百四十二石零。均以本年为始。分作三年带徵。俾小民完课宽舒。追呼无扰。该抚等董率所属。实力办理。副朕惠爱闾阎至意。该部遵谕速行　　

○大学士尹继善等奏、查审土默特额驸纳逊特古斯、素与伊长兄吹扎布不睦。且图承袭父爵。乘伊父衰病之际。制药毒兄。至今救治未愈。除谋毒格格轻罪不议外。应依谋杀期亲尊长律问拟。其听从用药谋毒格格之济兰泰、赛哈赖、巴勒丹格隆、俱应照律凌迟处死。得旨、纳逊特古斯、著加恩从宽免其凌迟处死。改为应斩。即行正法。济兰泰赛哈赖巴勒丹格隆俱著凌迟处死　　

○又是。去年十二月諴亲王具奏额驸纳逊特古斯子之乳母。于送和硕格格食物内置毒。格格未食。致使女误食身死。恳请查办。朕以此事甚属荒唐可疑。然不可不究。特派罗布藏锡喇布、索琳、博清额等、面降谕旨。令前往土默特秉公审办。断不可以王女。意存偏徇。用药毒人。乃奸民伎俩。蒙古风俗淳朴。决不出此。或系格格误赖。亦未可定。尔等到彼。不可屈枉于人。务得实情具奏。旋据索琳等奏称、使女委系中毒身死。提一应干连人犯。逐加严审。众供佥同。朕即降旨、以索琳等办理此事。并未审出确证。惟拘泥諴亲王原奏。将纳逊特古斯子之乳母赛哈赖、严加究审。遽以为实。甚属非是。因降旨令索琳等将案内人犯。并纳逊特古斯、一并解送来京。交军机大臣会同刑部审办。并令将格格一同护送前来。仍将索琳等交部议处。但此事愈想愈觉可疑。纳逊特古斯于格格。何至怀讐有用药毒害之事。其中不免另有别情。屡经降旨承审大臣。如有应问格格之言。不妨当面诘问。必须审办详明。使外藩不至屈抑。后据承审大臣陈奏审出大概情形。仍系照索琳等将赛哈赖审讯具奏。朕犹以为断乎不可。如果赛哈赖置毒是实。即将赛哈赖凌迟处死。亦非屈枉。即纳逊特古斯、亦有应得之罪。但此案罪名甚重。关系多命。若惟严刑穷鞫。何求不得。必须详之又详。讯出证据。定罪方无冤抑。复经降旨训示。寻据尹继善等奏称、此事审系纳逊特古斯、今喇嘛巴勒丹格隆配毒。将格格谋害。此事令人愈不可解。纳逊特古斯、何故必欲谋害格格。纵伊夫妇不和。亦何至用此毒计。若谓今年系格格进京之年。恐其愬知于王。亦不应谋害如此之甚。即使愬知于王。伊等夫妇不睦。非大关紧要之事。王亦何能过问。如有致死格格之事。即非用药毒害。彼处太监等、岂肯缄默。自必告发治罪。伊虽至愚。谅无不知。此案疑窦甚多。若即据此定罪。嗣后扎萨克子弟。皆不敢尚娶王女矣。因召见军机大臣、并色布腾巴勒珠尔。扎拉丰阿等。据色布腾巴勒珠尔。扎拉丰阿奏称、去年纳逊特古斯、曾用药毒害伊兄吹扎布垂危。急救得生。至今尚未痊愈。此事众所共知。朕以既有此奏。因传谕尹继善。令吹扎布来京。归案质审。兹据尹继善奏称、吹扎布供。伊弟纳逊特古斯谋害是实。讯之纳逊特古斯、亦皆供认。质之各犯。矢口不移。纳逊古斯、谋袭伊父贝子。毒害亲兄。实属罪大恶极。虽未致死。已与业经杀害者无异。是用药谋毒格格之罪尚轻。请照谋杀期服尊长律凌迟处死等语。据尹继善此奏看来。纳逊特古斯、谋害伊兄。诚为怪事。蒙古向来禀性淳朴。惟知念经敬佛。祷祝之外。从无此等凶险恶习。是以朕于审讯纳逊特古斯之时。屡经降旨指示。今承审大臣审讯谋毒伊兄之事甚明。据称、纳逊特古斯、谋害伊兄成疾。罗布藏锡喇布曾为请假送回游牧。至纳逊特古斯、必欲谋害伊兄者。不但谋袭父爵。并因伊每逢进京。吹扎布因其不肖。屡加管教。回至游牧。将伊贪酒听曲之事。禀知伊父。将伊责处。因此怀恨。用毒谋害。似此丧心蔑伦。实堪痛恨。不但于法断难宽宥。亦为天理人心所不容。即众蒙古亦为纳逊特古斯所玷辱矣。理应即将纳逊特古斯凌迟处死。但念究因年幼愚昧所致。是以施恩免其凌迟。改为斩决。其用药谋毒格格之济兰泰。赛哈赖。巴勒丹格隆。俱照律凌迟处死。将此通行晓谕众蒙古等、嗣后各教训子弟。遵循蒙古淳朴旧俗。敬佛念经。奋勉当差。痛改恶习。以承朕恩眷　　

○是日、御舟驻跸司马庄　　

○丙寅。上诣皇太后御舟问安　　

○谕、本年乡试届期。需用考官。所有应行开列人员。仍著考试。并照上年之例。不必分别等第。止将不取各卷。拆名扣除。其入选进呈之卷。仍按各衙门次序。开列名单。带领引见。候朕简用。该部即遵谕豫行办理。俟回銮后。于初八日考试　　

○调青州副都统德云、为正蓝旗满洲副都统　　

○是日、御舟驻跸杨家园　　

○丁卯。吏部等部议覆、署云贵总督彰宝疏称、永昌府同知移驻龙陵。并驻游击。守备。各一。千总二。把总四。请各建衙署。祀典营制。如例另设。应如所请。从之　　

○礼部以会试中额请。得旨、这会试。满洲。蒙古。取中三名。汉军取中一名。直隶取中十四名。奉天取中一名。山东取中十一名。山西取中九名。河南取中十名。陕西取中六名。江南取中二十九名。浙江取中二十五名。江西取中十八名。湖北取中五名。湖南取中四名。福建取中六名。广东取中五名。广西取中三名。四川取中四名。贵州取中三名。云南取中二名　　

○以协领噶勒炳阿。为福州副都统。城守尉乌什布。为贵州副都统　　

○旌表守正捐躯之湖北监利县民刘如珍妻张氏　　

○是日、御舟驻跸湖洋庄　　

○戊辰。上诣皇太后行宫问安　　
</div>
    <div class="pagination">
<a href="清实录乾隆朝实录_page1172.html">上一页</a><span>...</span><a href="清实录乾隆朝实录_page1168.html">1168</a><a href="清实录乾隆朝实录_page1169.html">1169</a><a href="清实录乾隆朝实录_page1170.html">1170</a><a href="清实录乾隆朝实录_page1171.html">1171</a><a href="清实录乾隆朝实录_page1172.html">1172</a><span class="current-page">1173</span><a href="清实录乾隆朝实录_page1174.html">1174</a><a href="清实录乾隆朝实录_page1175.html">1175</a><a href="清实录乾隆朝实录_page1176.html">1176</a><a href="清实录乾隆朝实录_page1177.html">1177</a><a href="清实录乾隆朝实录_page1178.html">1178</a><span>...</span><a href="清实录乾隆朝实录_page1174.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
