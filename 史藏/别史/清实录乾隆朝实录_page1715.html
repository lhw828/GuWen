<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1715 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1715 页/共 1860 页</h1>
    <div class="content">
○又谕曰、鄂辉现往前藏查办事件。孙士毅、著兼署成都将军印务。川省土司入觐。已派令成德带领来京、所有四川提督印务亦著孙士毅兼署。　　

○谕军机大臣等、本年朕八旬寿辰。各省督抚藩臬。情殷祝嘏前经于江西派出臬司托伦、陕西派出恩明、前来叩祝兹因托伦升任江西藩司。该省署巡抚姚棻、业经派出抚篆不可无人护理。托伦未便再行前来。应改派新任按察使司马騊。至恩明调任安徽。现已将该省巡抚何裕城派出。恩明亦可毋庸前来。惟陕西省现无经朕派出之员。应即派新任按察使姚学瑛。著传谕司马騊、姚学瑛、俱于七月二十九日以前到京。随班祝厘。面聆训示。此时即行先赴新任。毋庸奏请来京陛见也。将此传谕司马騊、姚学瑛并传谕托伦、恩明知之。　　

○又谕、据富纲奏、缅甸贡使、于四月十二日到省。十五日赍表起程。前赴热河等语。本年朕八旬寿辰。外藩属国。俱各纳贡祝厘。定于七月十四日筵宴。前经降旨。令缅甸贡使、于七月十一日、南掌贡使、于七月十二日、次第前抵热河。今该贡使等、俱于四月中旬。自滇起程计七月十一二日。至热河行在同与十四日筵宴。尚有八十余日尽可从容赶到。亦不致过于劳顿也。再另摺奏、耿马土司罕朝瑗、谨备驯象二只遣应袭长子罕廷所、押送至省。恳转奏恭祝万寿等语该土司办理抚辑事宜。向属勤勉妥协兹虔备象只。恳请代奏祝嘏。具见悃诚除所贡象只准其赏收外。著赏给大紀四匹。以示嘉奖。　　

○己卯。谕朕于五月初十日启銮前往热河驻跸。七月二十三日回銮。著怡亲王、大学士公阿桂、大学士嵇璜、礼部尚书常青、留京办事。所有五月六月分。吏兵二部。应行引见官员。文职知县以上。武职守备以上。著该部每月派堂官一员。轮流带赴热河引见。其文员内佐杂等官。武员内八旗护军校、骁骑校及外省送到之补放水手骁骑校、并年满千总等官弁。仍著王大臣照例验放其各省督抚提镇等奏摺。著赍摺人前赴行在投递。该部即遵谕行。　　

○又谕、山西省太原、辽州等十六府州、并归化城应徵本色。及清水河等厅、并太仆寺牧厂地亩。应徵折色银两著仍照上届之例加恩蠲免十分之三。其应徵本色之大同朔平二府。及和林格尔等处。新垦地亩。应输折色。并庄头退出招种地租银两。又丰、宁、二厅地亩。折色租银。亦照上届加恩一体蠲免。以示朕普惠群黎。有加无已至意　　

○又谕曰、李世杰在总督任内。办事实心。因患病奏请解任。特命来京。以兵部尚书补用。现在病尚未痊。需人侍奉。伊孙李再瀛、前经加恩赏给进士。授为主事。今李再瀛业已病故。惟李世杰次子知州李华封、丁母忧服阕。随侍来京。著即加恩以员外郎补用。俾得就近侍餋。以示格外体恤。　　

○军机大臣等议覆、伊犁将军保宁奏称、伊犁、乌噜木齐二处为奴罪犯。将及二千名。人数众多。不无滋事请照旧例。择情罪稍轻者。令其采挖铜铁。在厂佣工。踰五年为民。十年准回原籍予以自新。庶人数不至壅积边地亦得宁谧应如所请。较别项发遣人犯加重。踰十二年。如果奋勉无过。该将军等、报部查明。令回原籍。从之。　　

○庚辰谕曰、舒濂、革去户部左侍郎。仍留副都统、在藏办事。所有户部右侍郎员缺。著庆成补授。　　

○又谕、钦天监事务。著绵恩管理。　　

○内阁、翰林院带领己酉科散馆修撰编修庶吉士引见。得旨、此次翰林散馆之修撰胡长龄、编修汪廷珍、刘凤诰、邵瑛、业经授职。其清书二甲之庶吉士朱理、祝孝承、梁上国俱著授为编修。三甲之庶吉士刘镮之、著授为检讨。汉书二甲之庶吉士阮元、李钧简、游光绎、施杓那彦成、张锦芳、顾德庆、杨祖纯、周栻、俱著授为编修。三甲之庶吉士张鹏展、汪滋畹、钱开仕、达林、吴灼、张履元、俱著授为检讨。钱楷董教增、黄镕、尚庆云、杨昭、俱著以部属用。　　

○又谕曰、魏大斌前在台湾。带兵赴嘉义县接应。路遇贼匪不能奋勇剿捕。以致官兵多有受伤。及抵嘉义后。又与柴大纪意见不合。贻误军务革职留于军营。效力赎罪嗣经朕弃瑕录用。仍擢任总兵。今兵部奏魏大斌于台湾水师游击任内。失察守备李文彩受贿纵放私船议以降二级调用。无级可降请旨革任。该员以曾经获咎之员。且此案守备李文彩受贿放船。近在同城。毫无觉察其平日居官。必非实心任事可见。魏大斌、著照部议革任。所有闽粤南澳镇总兵官员缺。著马龙补授。　　

○是月。湖北巡抚惠龄奏、荆州修理城垣。业经完整。万城堤工。亦极巩固。其南岸窖金洲。被溜刷塌已成陡磡。查窖金洲头另有新洲。向连一片。兹未届盛涨。而溜势分走。渐成河形。该处土人。即名为天然河。将来新洲。谅可全行刷去。旁批实是好机会。又奏、自此窖金洲以次汕刷。北岸可保无虞。得旨、欣慰览之。　　

○又奏、潜江县属易家拐地方堤塍。为江陵、监利、荆门等处保障。上年汉水漫溢。冲成深潭。不能修筑因修复仙人古堤一道。长一千二百八十余丈。该堤去江稍远。堤外积沙弥望即遇水发。势平性缓于堤工可无冲刷之虞。再堤下旧有间段河形。恐积雨成潭。致伤堤脚。现亦一律补平。报闻。　　

○河南巡抚穆和蔺奏、豫省中牟、尉氏、洧川阳武临颍信阳等六州县。三月下旬。雨中带雹。麦苗间有伤损。当饬道员确勘。据禀早禾被雹。未损根荄。其稍重者、亦因节候尚早。尽可补种。现查明无力农民。酌借耔种。俾得补种晚禾。得旨、览奏稍慰。　　

○山东巡抚觉罗长麟奏、东省三月中。高阜麦苗。业经黄萎。蒙恩特派钦差。赴省求雨后。已萎之麦另发新枝。结实亦尚饱绽。臣亲赴乡庄查看属实。其附省之长清等处。亦属相同。固不敢侈言祥异。转类不经旁批是又奏、惟仰体宵旰廑悬。亦不敢稍存讳匿。得旨、览奏稍慰。此间日日有雨总不及寸余。实深惭悚　　

○云贵总督富纲、云南巡抚谭尚忠奏、滇省民间行使小钱。其轮郭完整。字迹尚清者暂令将二文。作局钱一以便民用。有愿换局钱者。亦按此数收缴。毋拘定限。再查滇省铜铅各厂。砂丁贪私卖得价。奸民因以盗买私铸。现严饬厂员。留心稽查。毋许偷漏。并将厂民应得商铜。酌增价值。官为收买。俾其有利可图。不致暗中走漏。得旨、似汝等中材。袛可如此办理。去其己甚可也。　　

○贵川巡抚额勒春奏、黔省壤接滇粤川楚。深山密箐。每有奸民藏匿私铸。现谕民间将小钱尽数交官。给价解局改铸。并严禁胥役藉端滋扰。旁批亦是。又奏奸民私铸。须搀入铅觔。铜少铅多。因以牟利。贵州为办理铅运之区。现饬厂员、除官给印票通商额铅外。毋许丝毫偷漏。以杜弊源。得旨、行之以妥实。持之以久远可也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十三


大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。五月。辛巳朔。皇六子和硕质亲王永瑢薨。　　

○授一甲一名进士石韫玉、为翰林院修撰。一甲二名洪亮吉、一甲三名王宗诚为翰林院编修。　　

○壬午。谕、中正殿乐部事务。著派八阿哥管理。算学事务。著绵恩管理。怡亲王永琅、著补授总管内务府大臣。　　

○又谕、据勒保奏、搜出由伊犁回归、私带玉石之商民李世才等、请旨治罪等语。李世才等、胆敢私带玉石进关。情殊可恶均照所请办理。玉石系回地所产。其偷买携入内地者。虽经南路回城严加搜查。究因伊犁等处并不稽察。以致李世才等牟利。于阿克苏等处采买。由伊犁北路。私带进关。所有沿途地方。若不严查。日复一日。皆冀幸由此绕行。亦未可定。著交伊犁、乌噜木齐巴里坤、将军大臣等、照回城一体严查。断不可怠忽从事。　　

○谕军机大臣曰、福康安等奏、阮光平于十三日行抵谅山。亲率子臣等进关。福康安等将节次谕旨宣示。阮光平叩头谢恩。据称赏用金黄鞓带。已觉圣恩过重。抱见之礼。更为逾格优隆。未敢承受。特具表恳辞。伊子阮光垂、因途间染恙。福康安等准其先回调摄。派员护送出关。并将阮光平谢恩庆贺各表进呈。所办俱好。朕览该国王所进表文。肫切诚恳。特用朱笔详晰批示。至伊子阮光垂、偶抱微疴。该国王吁恳旋国调理。自应准其所请。兹特赏阮光垂玉如意一柄。同朱批表文。著福康安面交该国王祗领。并告以王子髫年聪頴。志切瞻天。大皇帝格外加恩。封为世子今因染恙旋国。虽未能随同入觐而中心爱戴。大皇帝深为嘉予。特赏世子玉如意一柄。以为吉祥佳兆。自应即日安痊。至国王辞谢行抱见请安之礼。措词谦谨。大皇帝览表。深鉴肫诚。国王务恪遵恩谕。不必再为辞谢。如此详晰告知。俾该国王益深欢欣入觐之忱也。再赏福康安、阮光平、御制集石鼓诗序墨刻各一分。随报发去。俾得一同祗领。　　

○又谕、据长麟奏、德州途次。闻知抚署失火。延烧大堂二堂。自请赔修。并交部治罪等语。长麟现赴沿河一带。筹办拨运事宜。署中一切细事。自不能兼顾。其衙署、著照所请赔修。至自请治罪之处。竟可宽免。即缪其吉、甘定进、奏称不能先事豫防。请交部议处。亦著宽免。至家人马重阳、不能小心。以致灯火燃烧。延及房屋。猝不及救。本应治罪。今已烧毙。亦可免究。所称王命旗牌。准其自行咨部请领。　　

○命服阕少詹事童凤三、仍在尚书房行走。　　

○予福建邵武营赴厦门换班、遭风溺毙弁兵一百十三名。赏恤如例　　

○癸未。孝诚仁皇后忌辰。遣官祭景陵。　　

○谕、据福崧奏、经过直隶、山东、一带。均已甘霖普被。二麦俱已结实饱绽。大田苗禾。长发菁葱晚禾现亦出土。又另片奏称、山东齐河、长清等处。已萎麦苗。复得吐穗结实。一律饱绽等语。所奏殊不可信。本年直隶、山东、一带。得雨较迟麦苗未能及时长发。朕跸路所经之处。自东昌、临清、迤西一带至直省地方。沿途望泽维殷。总未得有透雨。旋跸后。曾亲自祈祷。虽经得雨。尚欠优沾。今福崧遽称甘霖普被。未免过于饰言。至麦苗已萎复生之事。前据长麟奏闻。朕即以春膏未能沾足。方深惭悚。曾于摺内批示。并不以此为奇。福崧路过该省。又复将此具奏。矜为异事殊不知麦田被泽已迟。收成不无歉薄。间有黄萎麦苗。另生新枝结实。于农田大概收成。未见禆益。朕临御五十余年。勤求民瘼。每遇各省地方。偏隅被旱。宵旰忧劳。无时或释。即麦苗有三穗双岐之事。从不侈言祥瑞。督抚等惟当仰体朕怀。尽心民事。感召天和。俾闾阎共庆盈宁。方为无忝厥职。今福崧意存粉饰。附摺渎陈。封疆大吏岂可如此存心。福崧系经过山东。并非本属。即以此等事件。率行由驿驰奏。将来前抵江苏新任。自更缘饰虚文。致有讳灾匿报之事。殊负朕弃瑕录用之意。福崧、著传旨严行申饬。若再不知改悔。心存高兴。断不能曲加宽宥也。将此通谕知之。各省督抚、务当引以为戒。　　

○又谕、唐古忒学事务。著德勒克管理。其御药房、回子学、包衣三旗前锋营、僧道司、宝谛寺、俱系总管内务府大臣所属。嗣后即著总管内务府大臣管理。毋庸另行分管。　　

○内阁、翰林院、带领新进士引见。得旨、新科进士之一甲三名石韫玉、洪亮吉、王宗诚、业经授职。辛从益、蒋祥墀、顾王霖、钱学彬、陈预、洪梧、张师诚、王苏、钱福胙、祝曾、秦维岳、郭淳、牟昌裕、德文、叶大观、庞士冠恩普、罗廷彦、赵未彤、卞云龙、延弼、张问陶、熊方受盛安、著改为庶吉士。陈希祖、黄钺、李銮宣、朱文翰、端木煜、郑浵、陈登泰、杨曰鲲、张世彦、史积中、乔远煐、卢元伟、刘珏、纪兰、颜惇恪、王治模、方体、俱著分部学习。陈庆槐、王模、齐嘉绍、徐宪文、叶继雯、田瑛、俱著以内阁中书用。韩廷秀、朱偓、邵葆醇、著以知县即用。李赓芸、王寰、张时霖、宋简、孙希元、邢澍、安清翘、张桓、吴大勋、朱煌、阮升基、魏钧保麟、郑大模、俱著以知县分发。余俱归班铨选。　　

○谕军机大臣等、从前高丽国王。及科尔沁等处蒙古藩王。来京瞻觐。曾派礼部堂官一员。往迎赐茶。兹阮光平亲自赴阙祝厘。爱戴悃忱。实堪嘉尚。著礼部左侍郎德明、于该国王将次抵京时。前往良乡迎迓赐茶。并传谕福康安、于途次遇便告知。　　

○甲申。谕军机大臣等、据孙士毅奏、靖远营火药局。因城外山上野火焚烧山草。火星吹入局房气眼。药磺触发。将库房及原贮火药磺觔。立时轰烧。请将署游击事守备田占魁革职。并将失察各上司、分别赔修补额等语。田占魁于军火重地。漫不经心。致被轰烧自应即予褫革。并照例将烧毁药磺。及房屋等项。在各上司名下分赔。又摺内称、靖远营在冕宁县地方。筑土为城。约高八九尺。其东北城墙。界在山坡。火药局、即在城内坡上。山墙各留气眼。以洩潮气。现饬各营、将从前气眼、高宽一尺七八寸者。改为一尺。中间铁楞架格、宽二三寸者。不得过一寸。于防守较为慎密等语。该营火药局。在东北角山坡之上。城外山头草树繁多。冬间、野火焚烧。时值北风。正与药库相对。火星易于吹入。以致药磺即时轰发。势所不免。今该督虽将气眼酌量改小。然当野火延烧北风大作时。火星飞迸。即一尺之气眼。亦能趁风扑入。所办尚未周妥。此时该营药局正在另行修理。著传谕该督、如东北山坡草树逼近。即改在西南空旷处所。使相距较远。则冬间山草烧荒。无从延及。自于防范有益。　　

○又谕、据孙士毅奏、严查私铸、及收买小钱情形一摺。内称、川省钱文。存积最多。小钱亦数倍他省。现在设厂委员收买。并严谕富户。若不尽数呈缴。将来查出。即以私铸之罪罪之。富户颇知警惧。各将小钱交官求换。孙士毅、与司道亲身分赴各厂。严密查察。小钱随到。随发大钱。民情极为悦服。两月以来。相率不用小钱。甚于官禁。不特钱法肃清。物价亦顿觉平减等语。所办极为得法。前因各省多有行使小钱之弊。业经通饬各督抚严行查禁。今孙士毅于省城设厂八处。严谕富户。将积存小钱。尽数交官。小民等见小钱不准流通。纷纷呈缴。所换局铸大钱。为数虽少。买物可抵数文。民情踊跃。皆由孙士毅实心任事。亲督司道。分厂稽查。办理方有成效。各督抚果如孙士毅之周详妥协。不难将小钱查缴净尽。第恐视为具文。不能如此办理。使市侩得以牟利居奇。胥吏又复藉端需索。小钱之弊未除。而民间日用转多不便。即如本日琅玕、浦霖、奏到查禁小钱情形各摺。亦俱定立章程查办。但琅玕等、材具中平非孙士毅可比。办理稍有不妥。恐转致滋扰闾阎。况督抚等养尊处优。于本任地方要事。尚委属员办理。此等事件。更难亲为督率。各督抚仰膺委任。孰非封疆大臣。岂孙士毅能办之事。督抚等竟不能认真筹办耶。著将孙士毅摺。钞寄各省督抚阅看。即行仿照该督办法。实力稽查。务期小钱收缴净尽。不致张皇扰累。方为妥善。　　

○调任江西巡抚何裕城疏报、乾隆五十三年分。开垦宜春、莲花、南康等三厅县。额外水田二顷十亩有奇。　　

○乙酉谕、前因直隶建昌县盗犯马十等一案。延宕两年并未审结。提省办理后。刘峨、及富尼善、朱澜、王汝璧、并不亲提审讯。递委属员。承审之知县朱腹松、又不将首犯鞫问。事关劫盗重情玩愒至于如此。是以将刘峨降用侍郎。富尼善等分别治罪。又江苏高邮州私雕假印。冒给伪串一案。经巡检陈倚道查获。该州吴瑍、庇护书吏沉搁不办。及闻该巡检通详。又复捏情具禀。闵鹗元接据禀报。并不立时参奏。仅批交两司及扬州府查办。意存消弭。康基田、刘炳、迎合上司之意。袒庇劣员。通同弊混。现已将闵鹗元等革职拏问。解赴热河审办。两案情节。虽轻重不同。均非寻常贻误公事、失察属员可比。此而不加以惩治。何以饬吏治而肃官方。恐外间无识之徒。妄谓朕有意吹求。办理未免过当。殊不知马十之案。系巡城御史拏获逸盗。因将此案延玩情形查出而假串一案。亦系巡检陈倚道揭报户部。始行败露。此等事件。既至朕前。岂得置之不办。并非朕御下从严。以苛为察以刻为明使人侧目而视。重足而立也。朕临御五十余年。办理庶务。一秉大公。宽严得中。用刑详慎。于大小臣工过犯可贷者。无不量予矜原。其不可恕者。亦即加以惩创。用法轻重。惟视人之自取。从不稍为偏倚于其间。各省官吏。惟当以刘峨闵鹗元为戒。黾勉奉公。实心任事。固不可失之宽纵。亦不可意存苛刻。务使庶政持平。共成治理。称朕意马。　　

○又谕、前因盗犯马十一案。革职道员朱澜、知府王汝璧、俱经施恩准其赎罪。富尼善之罪。较朱澜等尚轻。著加恩赏给头等侍卫职衔。前往喀什噶尔。更换博兴。　　

○丙戌。上还宫。　　

○漕运总督。管干珍奏、各省漕船。所需水手短纤。五方杂处。最易藏奸。臣严饬各帮。于雇募时。责成头舵。将向来熟识妥实之人。取保充补。再沿途无赖棍徒。暗随帮船行走。遇提溜打闸时。即从中把持勒索。种种滋扰。现严加惩治外并饬督运道厅、及所过文武衙门。一体严缉。俾空重各船。均得宁谧。得旨甚好。以实为之。仍毋始勤终怠。　　

○是日起。上以夏至祭地于方泽。斋戒三日。　　

○丁亥。谕曰、朝鲜国王。恪修职贡。恭顺可嘉。本年因朕八旬万寿。普天同庆。特于万寿正贡之外。另备贡物。输诚祝嘏前已命作为次年正贡。今复咨部恳请转奏。仍行恭进万寿贡品。情词肫恳。具见悃忱。著照所请。准予赏收届期自当优加赐赉。以示朕柔怀藩服。加惠远人至意。该部即遵谕行。　　

○谕军机大臣等、前闻浙省漕务。有浮收情弊。降旨令伍拉纳访查。兹据奏称、现有嘉善县粮户陆建业等、来闽呈控革书袁坤一、漕总秦惠勋等、将伊运交漕米一百六十一石。仅给一百石九斗九升串票。业经饬提案内紧要犯证串簿。解闽亲审等语。是浙省漕务。浮收加耗。积弊仍未清厘。而吏胥等敢于乘机作弊。或竟系该管地方官。亦有通同故纵情弊。琅玕才具中平。为人老实。易为属员朦蔽。顾学潮尚知谨慎自守。而不能约束伊子。更难望其整饬地方。必须该督切实严查。方能肃清积弊。今伍拉纳一经粮户呈控。即行提赴闽省。亲行审讯。所办极是。著传谕伍拉纳、务即严讯犯证。检查串簿。秉公据实具奏。不得稍有瞻徇。至琅玕身为巡抚。不能清查漕弊。咎已难辞。若敢稍存回护。授意属员。以冀消弭此事。或伍拉纳被其所欺。岂能逃朕洞鉴。朕必照办理高邮州假串一案之例。将琅玕拏解来京审办。闵鹗元即伊前车之鉴。恐该抚不能当此重戾也。　　

○戊子。谕、据长麟奏、平度州知州郭清芳、详报张子布将罗王氏踼伤身死一案。莱州府知府徐大榕、审系罗王氏率同伊子罗有良、将张子布殴伤待毙。罗有良自将伊母踢死图赖。随提犯来省。发交按察使甘定进亲讯。审明张子布踢死罗王氏属实。徐大榕固执已见。不肯遵办。甘定进又不能究出实据。折服该府之心。兹复亲讯犯证。实系张子布殴踢致死。并究出郭清芳相验时。遗漏多伤不报。请将徐大榕、郭清芳、革职审拟甘定进、交部严加议处等语。郭清芳承审命案。于相验尸伤时。并不遵例将凶器比对。遗漏伤痕。咎实难辞。而所报凶犯。尚无错误。惟知府徐大榕。自逞臆见。妄断宕延。转欲科尸子以蔑伦之罪实属任情颠倒。若非别有意见。何以于此等重情意为出入徐大榕、郭清芳、俱著革职拏问。交该抚研审定拟具奏。甘定进、本系河工同知。因办理黄河漫工埽蛰落水。尚属奋勉。是以不次升擢。用至按察使。本年朕、巡幸山东。召见甘定进。观其人本粗率。难胜臬司大员之任。今于此案要证情节。未能审讯得实。延缓稽迟交部严议。自当议以革职。姑念该员曾在河工出力。尚可加恩录用。甘定进、著来京以五品京堂用。　　

○谕军机大臣等、昨据伍拉纳奏、浙省漕务。吏胥等敢于浮收舞弊。该管地方官。难免分肥故纵。自应彻底根究。伍拉纳一经粮户控告。即亲提审办。据实奏闻。而闵鹗元于高邮州假印伪串一案。事关书吏骫法。冒徵钱粮。经巡检陈倚道、查获禀详。并不即时具奏。意欲消弭了事。外省督抚。同系受朕厚恩。委以封圻重任。遇有官吏营私作弊之事。自应立即纠参。毋稍欺隐。闵鹗元久任封疆。岂转不若伍拉纳新用之人耶。著将伍拉纳原摺。钞寄庆桂、给与闵鹗元阅看。将因何不行参办之处。严加诘讯。令其明白登答。据实覆奏。　　

○以福建督粮道陆有仁、为山东按察使。　　

○己丑。夏至祭地于方泽。上亲诣行礼。　　

</div>
    <div class="pagination">
<a href="清实录乾隆朝实录_page1714.html">上一页</a><span>...</span><a href="清实录乾隆朝实录_page1710.html">1710</a><a href="清实录乾隆朝实录_page1711.html">1711</a><a href="清实录乾隆朝实录_page1712.html">1712</a><a href="清实录乾隆朝实录_page1713.html">1713</a><a href="清实录乾隆朝实录_page1714.html">1714</a><span class="current-page">1715</span><a href="清实录乾隆朝实录_page1716.html">1716</a><a href="清实录乾隆朝实录_page1717.html">1717</a><a href="清实录乾隆朝实录_page1718.html">1718</a><a href="清实录乾隆朝实录_page1719.html">1719</a><a href="清实录乾隆朝实录_page1720.html">1720</a><span>...</span><a href="清实录乾隆朝实录_page1716.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
