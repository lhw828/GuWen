<!DOCTYPE html>
<html>
<head>
    <meta charset="UTF-8">
    <title>国朝献征录 - 第 88 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 88 页/共 245 页</h1>
    <div class="content">
　　○南京工部尚书张公嵿行状（费宏） 

　　费宏 
　　公姓张讳嵿字时俊别号枫丘东浙萧山人也成化癸卯领乡荐丁未登进士明年弘治改元简纂　宪庙实录于苏松常镇秉笔惟公不惕权势二年己酉除江西上饶县知县公性介直实心为民不徼声誉清节过人量田土清税粮民甚德之置浮桥以利涉民赖永济巡按御史交章表荐吏部考治行第一丁巳升南京兵部车驾司主事先是部属入守备厅见中贵执礼甚卑公肃揖而巳遂永为式自是刚正之名赫然矣庚申升本司员外郎相继丁内外艰甲子服阕改授南京刑部河南司员外郎不携家室独处旅馆乙丑冬升贵州司郎中正德初刘瑾擅权势倾中外适隆平侯张佑卒无嗣弟侄争袭奏行该司勘问赂瑾嘱公公不可夺乃矫制取入刑曹戊辰升兴化知府单车抵任惓惓以为民为念禁奸戢暴吏不敢肆阖郡以宁父老咸啧啧称曰真良二千石也瑾又以异香下诸郡责贿公不报郡人戴大宾者弱冠及第瑾欲以侄女夺其旧聘嘱公主之公复不应瑾怒甚遂摭隆平侯事落职当□旦祝　圣毕即微服东归杜门谢客□□□□□□雄清操益励甫一年升江西参政去之日行李萧然老稚泣送不忍舍立祠于庾岭祀之时宸濠潜蓄异谋赂结中外诸臣亦欲要致公阴使党人王泰郭宇道意公正色拒之适藩灾乘衅劾公贿权竖张雄辈谋罢公赖当道持之竟为奏释时当述职廷论公贤能宜加旌异获拜彩羊酒之赐亦旷典也迁本司右布政使寻转左时濠欲拓府居以拟大内公拒之濠为掣肘因斥曰病风子乃戒其下慎勿干扰遣承奉刘吉馈以四果启视之则枣梨姜也公曰我知之矣是欲我早离江西耳臣子受命于君行止非人所能一时缙绅咸以铁汉称之濠忌终于妨巳赂擢为南京光禄寺卿寻拜右副都御史巡抚保定地多阉宦有所犯者公秉法不少假借遇　武庙巡游权竖江彬钱宁辈往来旁午诛索郡邑公一无所应统辖安堵羣小谋以挤公公遂移疾乞归得回原籍濠既败都御史刘玉许廷光交荐不起辛巳夏恭遇　今上入继大统诏求耆旧御史周宣等力荐之起擢右都御史总督两广军务兼理巡抚乃计擒上思州官黄镠剿平剧贼严阮蔡猛三等诸寨斩获万余人捷闻降勑奖励慰劳有加若江福流贼江小范四梁八尺黄万山赖廉李文积等劫陷郡县势颇猖獗公悉讨平之民藉其惠公秉军政赏罚明信擿奸发大如神尤痛惩贪墨吏以是谤言渐兴屡疏乞休不允甲申秩满三载荫子弁入监是年冬取掌南京都察院恳疏力辞不允乙酉莅南台振肃风纪羣僚凛然如内臣黄玉守备舍人曹显等皆以法治之无所顾忌寻升南京工部尚书适广西土官岑猛大诛兵部谓公先事疏恶功不可泯奏　上恩赐银币丁亥四月得致仕戊子七月诏进一品阶荣禄大夫辛卯正月十八日卒年七十有四巡视都御史胡琏称其存心制行大节无渝体国忧民濒老益切廵按御史李佶则曰为人耿介制行端方始遭贼瑾之残巳经摈斥继当逆濠之暴累敢抗衡幸际盛时获终正寝礼部得请如例祭葬公平生刚方质直服用朴素居乡出入不用舆马处乡人如家人父子情意蔼然接有司未尝不以时政得失相规如力言恢复湘潮及劝筑西江北海塘毛山闸以免山会萧山三县水患民籍其利居官四十余载今计其所殖止足自给其操守之廉真所谓始终不渝者矣 

　　○南京工部尚书胡公瓒神道碑（翟銮） 

　　翟銮 
　　公讳瓒姓胡氏字伯珩别号紫山广平府之永年县人也曾大父忠大父贵世居乡力农父文举明习三礼为太学生公少警悟年十六补邑学弟子员善为经传义督学御史陆涧爱奇之登弘治癸丑进士明年授官行人屡奉命湖广河南山西册封诸王至皆以谨廉称庚申擢监察御史乙丑按关中寻丁外艰服阕复除监察御史再命按关中故事御史按事例一年归逆瑾专政累年符牒下诸省事未竣者皆令公督上之遂留陜二年始得代瑾诛升南京大理寺丞寻升大理寺右少卿转左时　武宗皇帝命太监萧敬录囚大理寺公时握篆遇有疑狱辄为敬反复辩之敬归白　上谓公为真法司遂有宝镪内酝之赐大司马胡公世宁初在江西疏逆濠异志逮系狱幸宁胁刑官必坐以诬告亲王罪至死公曰濠谋赖世宁以发而置之极刑何以服天下遂与轻比议上留中众谓不测公不为动后世宁竟得戊辽东公等但夺之俸丙子升都察院左佥都御史巡抚大同兴利革弊剔蠹除奸宗室有遗毒地方公疏其罪锢之高墙复上边务六事其赂原情罪以责战守严事例以防推避体人情以省支费养间牒以资探报明赏格以激人心增兵备以专经略　上皆嘉纳之庚辰　武宗皇帝幸大同虏大举入寇公督官军与战大破之　上赐玺书褒美及蟒衣三袭复推恩任一子为锦衣卫百户公乃以沙漠之地　上不宜久留而扈从边兵及诸从臣多怙宠大为边地害上疏极论请回銮至引汉袁盎谏文帝驰峻坂之论不报公因乞休乃与告归辛巳即家起操江留都疏陈江洋事宜大略专委任明约束实军伍示激赏处战舰时操练　上皆从之寻升右副都御史会上　两宫徽号推恩祖父母父母皆赠如公官癸未升南京刑部右侍郎寻转北刑部甲申升户部左侍郎乙酉大同卒乱戕害抚臣劫掠库藏　朝廷命大臣抚之益骄悖　天子乃赫然震怒勑公提督军务偕总兵都督鲁纲统兵往公曰此首恶数人耳岂宜滥及无辜吾惟歼厥渠魁当自定耳未至大同四十里驻兵授方略于羣将都督桂勇朱振由是首恶就诛地方悉平还京　上嘉公功有白金彩币羊酒之赐时有短公于　上者公不与辩第屡疏乞休　温诏勉留之初魏国有赐田山海抚宁诸县几千顷业巳给民而其孙光祚复请之公谓抚宁逼近边塞贫民世守之业□命所关夺之恐生意外变由是　上卒不与戊子升南京工部尚书奏裁内监局冗食工役之半履任九阅月致政归逾月以疾卒于正寝实惟嘉靖己丑六月二十四日也寿五十有九天性亮直事亲孝处兄弟不私其财俸入辄付其兄令营生产二弟令进学京师不靳其费以故累大官囊无厚积尝居言路举剌务存大体不事苛细以取时誉洊历台省要惟自信自守不为探剌趋避盖长者云好为诗有唐人风致所著有柴山诗稿若干卷 

　　○南京工部尚书赠太子少保何公诏墓志铭（张壁） 

　　张壁 
　　初南京工部尚书石湖何公恳疏乞休　上赐温诏许乘传归其乡归讣闻　上嗟悼赠公太子少保遣官谕祭营葬公讳诏字廷纶石湖其别号少沉静恂悫稍长有轶才从其乡初进士廷元游笃学罔倦为诸生累试有声同侪推让弘治己酉占浙江乡试丙辰登进士丁巳授南京工部主事能声辄着戊午适寿王之国受命护从所过严戢下人俾就约束初有司办江舟数千艘候送过峡公以礼法讽贵珰乃取陆道行先期至峡口即减汰舟三之一官民称便己未监造海舸工匠久逋负公召与约曰若当逮系若当谪遣今姑尔贳试再与尔期尔其速完众咸曰惟命卒亡敢不完者壬戌遭直庵公丧乙丑服阕改工部营缮司主事时　孝皇帝上宾公督造山陵砖石综埋甚精兼省劳费正德丁卯转屯田员外郎未几进郎中逆瑾方擅政怒不巳附竟以他事下狱罚米二百石庚午升永平知府值旱蝗公祷神祠且出狱囚枉系者翌日雨沾足蝗不入境民感叹有严明太守之歌中官石姓者素善瑾□怙势诬其邻为盗者十四人以泄宿怨县官鍜炼成狱公廉而出之守边太监王宏素踞视郡县公竟不往见宏衔之阴使人瞰公动静中伤之竟亡所得而止剧盗刘六等猖獗则治城缮兵贼猝至但遶城数回辄引去抚巡荐公善保障铨部方拟推用丁董夫人忧归乙亥服除改永州府适彬桂用兵边储告急公力请当路曰楚多窖积若得银可省馈运卒如公议又率兵直捣贼巢抚还协从全活甚众今副都御史毛伯温按河南时实首荐公太约谓公清慎勤劳可当大任　上命升俸一级庚辰迁广西参政上思州苗弗靖公剿平之乃以捷闻　上赐金缯嘉靖癸未转福建右布政使乙酉升右副都御史巡抚保定诸府兼提督紫荆关有指挥通权肆虐人莫敢撄公劾寘于法达官破贼有功者仍给资粮公曰贼且退柰何复费资粮亟奏罢之丙戌会天灾再上疏引咎避位得旨慰留寻召为工部右侍郎适悼灵皇后薨公会计山陵工费及董造敬一箴亭亭成敕燕翰林且有金币之赐会通河久塞　上命公修复公集丁壮若于分工疏导修治如初至今省车挽之费为多己丑升南京刑部尚书寻改工部会太庙前殿岁久圯坏公奋然曰寔惟我　祖宗衣冠神游之所工岂敢缓乃锐意经画逾年凡皇城官府为之一新　上赐玺书褒美今大司成泾野吕公碑述甚详先是工部帑金不满三千阅五年乃至二十余万人谓公均委积汰滥所致云公卒之日为嘉靖十四年正月二十有六日距生天顺庚辰三月十有四日得寿七十有六平生直谅未尝以气加人而中耿介不可夺守官务大体不求赫赫声然志在奉公尝语僚属曰事求称食天未有弗报者性至孝居父母哀毁骨立处兄弟笃友爱尤严子教副使君从宦每遗书以亲贤远利为戒不受请托亦未尝请托于人居官四十年家无余赀室无侍媵君子曰古之大雅何以加诸何之先有讳执中者仕宋为名相后徙暨阳金牛岭下再徙山阴祖讳宗政父讳昶以公贵俱累赠南京工部尚书 

　　○大司空杨公麒墓志铭（欧阳必进） 

　　欧阳必进 
　　嘉靖戊申秋九月二十四日南京工部尚书四泉杨公卒于位事闻诏赐祭葬如制公讳麒字仁甫号四泉姓杨氏世广信上饶人由曾祖以上多弗耀祖讳某父蓝山丞讳某皆以公贵赠嘉议大夫工部左侍郎祖母某氏母徐氏前母王氏娶徐氏继娶毛氏赠封皆淑人初蓝山公祷嗣于衡岳感异梦若有送麒麟者巳而公兄弟生遂以命名公生而颖异始能言授之书应声成诵八九岁能暗诵五经稍长竞竞自爱步趋率有绳尺静夜阅书盈帙每诵诸葛公澹泊宁静语惕然自励而性亦近之正德丁卯举于乡　今上登极始举进士授知长乐县丁徐淑人忧复除浚县前后皆以廉惠称而核田牧马贵强不得败制浚民尤赖之流移还复而麰麦有秋民归诸德政之应焉召拜吏部主事升员外郎寻补外为福建按察佥事饬建宁兵备时宰有欲庇其亲故者公无所假借人服其不挠晋南京通政参议应天府丞南京光禄寺卿调光禄寺晋贰工部　太庙营建　上尝召公卿面对目公为工部长侍郎事竣赐白金彩币俸级章服视尚书居久之有扶鸾降神请修良乡河桥者并署督修官姓名以闻　上皆许之既颁勑复迫改特以命公盖于是意有所注矣公之才始试于县令继试于宪佥他所历官皆事任不专未有以自见至是日接中贵及土商杂役应酬冗琐而能以温恭长厚不苛不激为众所与故计料多损削督办尤严而人无敢怨怒费省而功倍　上嘉悦赏赉有加明年真拜于南人以为且将大用而公遽不可作咸惜其未究厥施云 

　　○南京工部尚书彭公黯传 

　　彭黯字道显安福人嘉靖癸未进士授祠祭主事乞南得仪制比满考至京见山桂公为大宰素廉公将留之铨署友人讽使私谒不听乃改光禄丞自丞升少卿继迁南太常起艰复补太常未几升南光禄卿复改而北竞竞职事不敢懈故事宫禁取办出中使传命不可考验公调剂裁省而中使顾益畏爱莫敢相狎自光禄升佥都御史抚山东适妖贼猝炽乃先以抚缉而剪其凶渠患以不延迁副都御史抚河南河数徙其故道为滩田没于王府尽括之官岁得数十万顷之入以代虚税贫民用苏而王府亦戢不得肆然为疏处岁禄即又未尝不宽厚周详擢刑部右侍郎会王联狱起株连士大夫至数十人公委曲奏贷多从末减转兵部左侍郎巡抚应天位益尊而寒素无改于故一不以馈遗交际病有司有司所病逋负探其穴窟追偿殆尽奸民厚估进供岁币之直而抵以恶滥所有核回又均之列郡乃独坐奸民而岁之所省以万计之至于十数未几倭寇迫太仓兼程趋苏苏城门昼闭即下令尽开诸门以纳奔溃复制□宜为□□计先后□□至千余级升南工部尚书月余寇复至言者以先事咎公激　上怒逮　诏□未几罢为民以归朴俭犹然布素复束子姓箝□□不以溷乡闾关有司里闬不知有尚书也比卒人莫不哀慕之公为人沉笃纯懿言不出口恂恂如儒生而以礼自防皎然如处女其中坦荡不留他肠人人可与托交至遇丛冗临患害迄不可动为太常时疏修省独指斥贵戚僭越请加检制大仆杨公以直言廷杖公逆知祸在叵测冀有以生之密为具食而校卒侦逻者接于肘腋咸窃指目迄不为动杨虽不救闻者壮之罗大史称其审于进退之宜明于祸福之故介于取与之节人所竞趋退然若愚人所嫌畏泰然独往盖实录也 

　　○赠太子少保谥恭简南京工部尚书印岩王公钫墓志铭 

　　公讳钫字子宣别号印岩以舍傍山名也相传晋大保王祥弟览之后世家会稽高祖文琳以赀雄闾里而性好施当宣德间岁俭辄尽出庾中谷以赈饿者玺书旌为宣义郎曾祖皎祖征仕郎玉楼君濂守其家风里者贫者待以炊丧则藉之殡及公贵人谓天之阴隲之也父复斋训赠兵部右侍郎都察院右佥都御史母钱赠淑人乃府君出后叔父仁卿府君漙故公祖玉楼不得赠而赠仁卿如复斋云初公伯心斋诰举弘治癸丑进士尹弋阳以贤能征道卒公生七岁就塾家人或谓之曰而复能如伯父举进士乎□□然应曰而谓读书举进士己耶闻者异之其在塾也端重不与羣儿狎年十四入邑庠劬书疾学每试辄先曹耦嘉靖壬午发解浙闱癸未第进士甲申授南京水部主事丁复斋君忧己丑服阕补北水部榷税荆州而其地则豪商大贾所凑集也魁驵猾侩因缘为奸至者率不免于缁公独携一力啮檗茹荼一介靡所染有羡利则稍弛其征以便商及代而去肃然敝箧也甲午转江西司员外郎福建司郎□审五听戒五疵孳孳求民之衷会有势珰祈脱人狱甚力公峻却之乃绝不与中贵人通凡经论决咸称平焉乙未出知邵武府每晨起视事洞开重门竟日坐堂上庭宇寂然无一人敢左右睨者百姓望之以为神明也有事则各输其情盖笞朴几措矣有诉娶妇而失其宝妆匣者公详其词曰此非外盗必与若同居而异心者耳首则可以赎罪不深治也明晨一人持所盗物陈于庭稽颡乞罪果其同母异父弟也其不怒而威多若□时有杨行人者以使事道于郡横有需索吏民苦之公取真西山心政经遗之杨惭而亟去巡按白御史行部望公以非礼而公顾以礼自将不为折诎乃御史深心衔之下车立索库藏刑名诸案牍欲有所擿发而终不得其隙余时以分守与御史偕从容言曰此廉吏也不习为恭固其性然庸有他乎御史意悟诇其治状特懋称曰若是其竞竞也而不为才良哉巳乃上书荐之曰清苦成性剖断如流平易近民而远近怀谨严率属而奸弊革虽古良吏何以过之斯出于恚者之口非夸言也己亥考满当陟矣有嗛公者曰清操士宜主财赋竟转为福建都转运使而公之为转运也如分司荆州时钩□宿蠹条画甚精于时福州缺守巡按檄公署焉郡□省郭垢弊莫殚公夙着简肃不严而治民有异母兄弟争产讼者久之不息公谕之曰若等非皆若父所生耶若父之心宁忍使有一不足哉争而胜之则一不足若父慊乎若子也而以赀伤父心宁复为若辈血食耶讼者感泣让其所争而退肖公像而祀之癸卯丁钱淑人忧服阕补长芦丁未擢云南布政司左参政分守诸民故习夷男女多野合公严为禁谕稍稍有变者庚戌转按察使辛亥转右布政使癸丑转广东左布政使在二省两提秋试综理严密称得人丙辰入觐升都察院右副都御史提督南赣汀漳军务所辖故多洞贼窃出剽掠而当事者益从而骚之乃愈益不靖调兵转饷无宁朝夕公至则一解诸烦令惟责郡县恤茕独抚流移不烦兵而底定丁巳转兵部右侍郎兼都察院右佥都御史总督两广军务兼理巡抚事四履之地凡皆盗窟也若肇庆府扶黎蔡海大罗山诸处尤为雄鸷时时破坏城邑公乃发偏师授方略禽其魁马天恩李汝端并从贼七千八百人破巢二百有奇夺还被虏男妇五十八人特诏□□□一千戊午倭寇自闽转入揭阳其势张甚公调兵遨击斩首三百俘百有奇夺还男妇四十人　上闻有白金文绮之赐巳而复犯潮阳调兵擒剿百七十人夺还男妇亦百七十人　上闻如初赐是年冬长乐兴宁龙川程乡诸处及罗丝洞贼复相煽动公会兵擒斩贼首尤德虎杨球邓子修黄老虎及贼徒三百六十人夺还男妇五十人　上闻亦如初赐公念广中寇盗频繁当有以遏其冲乃相度要害添设广宁县治斩贼出入而不逞之徒稍衰止矣先是督府自置赏功所诸凡金钱得恣出入无与核者公改贮梧州府每有犒赏移文给之出纳有稽嫌议不作而军储亦渐赢矣雄梧二府税钱旧以资军饷者遂皆罢输北边云巳木考绩进阶通议大夫赠封祖考妣如制复录荫一子未几召为南京都察院右都御史掌院事公浩然有归志具疏乞休时同志郑端简公晓惜之公之去索其疏而寝之巳而莅台则风纪肃然权贵敛手正身率物诸御史莫不严之庚申人贺万寿节改南京工部尚书尤极意节缩内臣有以殿门泥金滥科者公条其费省金直以万计他裁约类此是时公望□着不日将内召而公乃引年乞骸□□□□□□□□□□□□□城市嬉遨林壑间见者不知为巨卿贵人也丙寅二月五日卒前一夕大星陨其舍光熖烛天卒之夕印岩崩者仞人谓公所感召有足异云讣闻诏赠太子少保赐祭葬谥恭简 

　　○南京工部尚书进阶资德大夫正治上卿□□康公太和墓志铭（林庭机） 

　　林庭机 
　　呜呼此予同年砺峰康公墓也公讳太和字原中祖居崇福里砺前山公始徙居莆城其先讳梦庚者仕宋为监察御史宗正少卿数十传而生良义为公祖良义生长源公父也俱以公贵赠南京礼部右侍郎祖母张母崔俱赠淑人公少颕崭然头角弱冠补邑庠生有声学校尝遇贞肃见素公于道公降舆与揖明晨踵谢公延坐奖进久之甲午领乡荐明年登进士　世宗皇帝御文华殿亲试选庶吉士丁酉授编修公念母老疏请归养得旨闻淑人讣哀毁踰礼庚子复除辛丑同考会试乙巳预修会典己酉主试顺天时与阎宫赞同事阎病录文多出公手辛亥迁右春坊右谕德癸丑主顺天武举是年迁翰林侍讲学士视院篆先是竹岩柯公植栢于庭公至慨然有景行之志当是时分宜用事无论馆阁莫不奔走其门由是夤缘幸进者多公绝迹不事干谒予亦闭门株守与公同志分宜每阳与而阴抑之甲寅公筮仕几二十年始进南京礼侍时倭夷孔棘诏九卿各陈所见公疏屯要害练乡兵固防守宽委任四事　上嘉纳丁巳考绩得貤封如例公守南部八年不调或讽之曰曷少贬以狥时好公曰升沉有分吾安能仆仆权门以侥进哉乃作拙宦对以述巳志辛酉迁南工部尚书公正巳率属罢一切浮靡之费会景殿下分藩之国道金陵凡百经费皆预为之备居顷之殿下报至顺流而下咸谓公综理之周足任大事癸亥岁再疏自陈　上允致仕初郡城陷士夫多避乱徙居会省公因侨寓嘉禾越四年还莆乃丁卯岁也公归覩邑里萧条怆然流涕因捐俸赒给族党暇与司空林端简公及同辈年七十以上结社为乐或拟之香山九老公先以子一俊给由加恩进阶资政大夫后两奉恩诏进资德大夫正治上卿及卒抚按请恤典　上遣官谕祭者再命有司为治兆域年八十公质实醇厚不事表暴雅有前辈风致每痛二亲不逮养绘风木图白随缙绅学士多为歌咏盖悲其志云在馆时壁上书学林二字或问之曰肖泉林君吾所不及也予自信迂拙性尤寡谐公奚取于予哉公喜吟咏著述甚富后萃为一帙名砺峰集 

　　○南京工部尚书新昌吕公光洵行状（张元忭） 

　　张元忭 
　　公讳光洵字信卿绍兴之新昌人遡其始实为周太公望其居新昌则自宋大理评事讳亿者始十一传而为赠按察佥事存正存正生乐乐生旌士廷圭及廷安廷安无子以廷圭子世良为子自世良公而上至廷安廷圭两公皆得赠及移赠尚书右都御史妣皆夫人而世良公者公父也当嘉靖壬辰间甫踰冠公巳成进士知崇安崇安一女子中祟其县中豪舞讼者欲以觇公教其父持一纸仓卒讼崇鬼于公公徐收其纸日且夕蓦易草移城隍所明夕祟来谓女曰何至是我且去霜降后复来耳至霜月果丁章夫人忧服阕补溧阳台使者行县馔羮偶垢墨使者疑有毒公驰往取羹对使者立啜尽一器使者悟为起谢在溧三年召入补御史　肃皇帝南巡大学士某居守增设员巳外至千人公奏罢之又奏河东薛瑄崇仁吴与弼新会陈献章三贤者不宜不在孔子庙庭十九年地震则又奏九边中有大阙绽凡十事不宜不补马倒死不宜独责厮养卒最不宜者令刍地渔入幸戚贵家宫僚系储本不宜使非其人其人矣又不宜不重其礼貌如是者凡十余奏并要切触讳忌遂出领南直隶苏松常镇四府巡按事苏松泽国苦水剧无善计吏后先孔塞亦无息期公总酾有法水效职主今工罢辄谱画册书可千百年不虞灭没奏入　肃皇帝嘉之赐金绮又奏免旱租六十万余用余皇破海寇大洋中罢覆刷陈牍省费无算再赐金绮增俸二级代入会虏入古北口逼京师与故侯鸾争马市不可一日章十三上谓虏骄易与且都城何地也可使逞以归邪今日臣有死无和有进战无退守　上览疏为动色公亦自掖驰归托其母夫人姑妇间于所善欲以身死　国会虏退而止迁南京光禄寺少卿改北丁赠公忧起补更太仆大理二寺少卿俄复改南如旧职徙尹应天诸输府者用富民费常倍蓰公易民以官民相率俎豆公徙南大理卿会南卒以饷不继杀户侍郎乃擢公副都御史董饷事寻改南工右侍郎又进北工左公督饷则卒驯帖用工则商又俎豆公如尹时用工于北则大桥成加二品俸于是癸亥间滇事渐痹砭者鲜效举朝则交举公公遂从工左侍迁右都御史以绣斧往莅滇至则首军昆阳斩叛酋马苴李应朝昆阳平明年春水西宣慰安国亨寇沾益夏李向阳方廷美反昆阳□遮者索反寻甸公并后先讨平之事闻晋兵部尚书兼如故而武定府土酋凤继祖者世毒螫钧连他府小大酋寮济虿者数十辈远至川贵相婚姻有众数万地千里据城以叛数出诸蛮攻城郭杀宪臣于军用伪王南面其众意卑眇向者麓川然孽顾始沐氏数庄豪而兵符故专沐氏公表其繇并乞符得自调贼倚川贵为三窟计其败遁必从贵走川乞稍借得暂领川贵诸兵道裨帅贼果用是败遁竟受首于川武定平悉有其地沐氏既衔公抑其权又恚当公未表时频却其宝赂及得贼又追论其左袒贼若庄豪激叛与叛者诸阴事痛一剪束而公自军兴则先子首腰鞞琫捧符以奉军约无一日不寄首领于象马间移按沐氏党则用先子假按察长把三尺提一寸狸兔为鹰鹯击鸟雀以诛君恶于棘栢之署以故望重者则得谤稍改工书以归而眇微无所根柢若先子则交击以蒙逮公重则用数十荐而不起先子眇微则脱丁赎得复齿士林稍乌素其颠躯而巳矣于是两翁者痛既定追灼而悸数往来镜湖天姥间相约彼庐而此舟幸长有林泉以准换苦逸意造物未必并此夺之俄而镜湖馆寂矣壬午距庚辰几何哉而天姥岩峦又遽报黯恻噫此吾所以状之日为恸移晷三掷笔而未成也公自入仕仕靡不优而为御史巡吴为部院长治滇劳□着自结发为学学靡不优而中治新建旨再后与余姚钱刑部德洪山阴王兵部畿武进唐都院顺之三先生相切摩最力以故悦亲取友诸伦教事率谨笃如古人在滇方盛晋赏辄辞赏乞归得大臣体他若好捐赈为乡里作福田游精翰藻芳华朗映人所难然不足为公详也 

　　○南京工部尚书徐公养正传（郭棐） 

　　郭棐 
　　徐养正字吉夫号蒙泉柳州卫人嘉靖辛丑进士读书中秘授礼科给事改户右劾严世蕃奸状嵩怒矫旨廷杖七十谪滇之通海典史量移肇庆府推官历升贵州提学佥事丁外艰服阕补云南规条严肃集诸生于五华书院教以忠孝大节时徐波石死事沅江公购得其酋寘之法抚按多公有经世略冢宰李古冲称公为吴东湖霍渭之流擢南光禄少卿丁巳转尚宝卿己未丐归壬戌嵩逐世蕃磔公起为南通参寻迁右通政甲子转南光禄卿革弊兴利内使戒不敢横乙丑转南户侍申明部运规则丙寅晋户部左侍郎遇　上登极恩三代擢南大司空丁内艰承谕祭葬服阕抚按会荐　朝宁侧席忽遘疾一夕自云真西山先生至起迎之揖让而卒颜色弗少变盖公深有得于主静之学不以死生利害动其心其生平德性温然可亲而直节劲气又浩然不可挫也家居常却污令二千金之馈皭然涅而不缁所著蛙鸣集若干卷子秋鹗举进士官福建按察副使 

　　○南京工部尚书嵩麓魏公尚纯行状（张鼎文） 

　　张鼎文 
　　魏氏自汉丞相相居济南定陶徙平陵至元忠知古暮代着显绩世居山东国初讳保者　太祖兵至归附永乐初功升燕山右卫百户始居京师保生能通能为能通生兴兴锦衣卫校尉生宗兴成化间从　徽王之国遂为禹州人宗号南洲遵道服义严峻有识王性骄纵宗捄恶补过有阴德寿八十九终生丈夫子四长尚经引礼舍人次尚纶山西按察副使号东麓私谥孝恪先生治大氏书嘉靖初为诸生两河人才推冠冕焉公禀学孝恪雅志精敏读书长春观兄弟自相师友朋执罕见其面辛卯河南乡试孝恪以书经领解名第二公解礼记卷第二壬辰进士连捷观刑部政除行人始释褐即以清节自厉奉诏祭葬　渖王　崇王交际不通致命而巳转行人司副升户部四川司署员外郎诏往浙江督饷岁暮不宿于家会计详明军民威服尚书梁公慎于用人以太仓银库久生物议迟公江南回即以属之公移寓库侧寅入酉出风雨不阻□散绝弊印椟用琐格通明以示不疑翠华南狩公□□□□　郊天覃恩得实授员外郎戊戌孝恪举进士公升福建司署郎中□马京朝人称联璧寻出为陜西布政司左参议关内关西两分守缺人而关内为要监司意寓轩轾以公守关内同官忌之执皿厔豪宦为横人莫能制公举法绳之其姻戚显要者颇憾公及乡试内帘乏人公独以文章权衡自任一时西方之俊甄拔无遗苑洛韩公于文最靳许可读公程文敛容叹服升湖广按察副使风棱峻甚城张老虎杀人匿尸流渠中狱疑不决公推问立得其尸天暑不腐人以为神入贺　圣寿悉却属官赆太保徐存斋时为少冢宰苑洛谓曰此公才节苟得三四辈天下不足为矣徐公因访以时事听公举论一一识之考绩之日阴用公言然而关内忌公执皿厔憾公者亦于此时并力排挤徐公知其私也拟调用以纾其愤时相父子纳贿无忌公不往谒补贵州按察副使奔命万里而益播风猷守法持正土夷安氏骚扰地方杀伤人数岁狱不决公欲以内地法治之俄丁张宜人忧土夷喜曰吾闻魏公徤甚今不来矣服阕补陜西行太仆寺卿顷之即其省迁右参政转山西按察使总执刑柄纲纳大□太原人有滞狱即日出之平遥盗劫掠克期获之□岁升山西右布政使丁南洲公忧服阕补陜西右布政使署篆三月宿弊尽去羡余千金悉付籍记或谓公矫前失而难后继公一笑而巳转山西左布政使钱谷多侵渔久而干没甚公令出者内者必自满其意无有后言乃巳边储巳足不复罚纸吏役虽多不许纳班既升应天府尹方欲为留者邑修废坠之政而改尹顺天顺天尹主宽大素少关防公肃以宪度吏属重足而立府治前有楼主人谋苦罪犯冬浸夏爇人指其处号鬼门关公遇狱到随遣使无留宿虏入自墙子岭直犯通州蹂躏畿内虏退公请发内帑以赈杀掠蠲赋役以宽伤残巳而迁右副都御史巡抚保定公素有脾痰又有指山西时事议之者公决意求退前后七疏特旨留公吏部咨慰勉不巳公卧痾恒山拊循六郡首重防春设守以内修备战以外攘筑城堡缮器械添奇兵练士马雄边威敌之具毕力以陈又考求卒乘遗法教演戎车聚则为城行则为阵迩代无行之者方议巡行边朔周览要害以竟大波之志不虞剧病予告而归闭门习静课农教子风日佳时与仲兄季弟肩随寻乐俄而孝恪公暴卒公仰天长号无异考妣抚二孤无异巳子经理兄丧□始禭至掩坎皆出私橐报孝恪之教也疾渐愈怨□起用补大理寺卿公感知巳之恩憣然行抵者邑门　先皇帝弃羣臣公未入朝僦居民舍私为哭临　今上嗣历始就大理数月转工部左侍郎奉命督理太仓工役护送　先皇帝梓宫永陵回赐白金纻丝表里旧疾复作疏乞致仕　上弗允且升公南京工部尚书时大学士高公中玄以文高气直与同相不协公素为同相所爱而又与高公同乡髫龀交厚至是不附同相一意归老言官又于此时追论旧谤　上特旨留公且行且辞抵家再辞乃得优诏许致仕即首剏先祠修洁膻芗次葺治先茔益树松槚谢绝朋游疏遏守令惟文士谈诗医工制药酒樽棋局曳杖逍遥推运达命无复外慕会　朝廷纂修　先皇帝实录遣使檄取郡县大臣行事有关政体者上列史馆公手录数事付之诗文奏疏若干卷疾甚尽燔之不存公历官三十七年一十九任家无余赀尝欲于宅西蔬圃辟小院莳菊苗以娱暮齿卒不克遂性通音乐丝竹在御寄兴而巳疾甚时从王家借小胡状指其背见上有画龙遽命却去内子蒙以幞终不肯用疾革危坐不言家政见友生□医者在前命麾□出言讫而瞑其严方之性至死不变如此 

　　○南京工部尚书常熟徐公拭墓志铭（张元忭） 

　　张元忭 
　　上御极之九年冬南京工部尚书常熟徐公卒于家守臣以闻　上念公旧劳赐祭葬如令甲公讳拭字世寅别号凤竹父曰天民母曰吴淑人公生四年而吴淑人殁继母张淑人又十年而父殁公辟踊皆如成人礼服除明年补邑弟子员又明年入太学公生有大志素豪宕自喜与人谈当世务辄抵掌慷慨思一见其奇人亦以是奇之以丙午丁未连举进士授宜春令宜春故相嵩籍也苍头干余横行往往持令公心欲要束之乃即席白嵩请其主计者姓名曰恐有狐假为威者时世番佐席变色属酒嵩目公久之曰徐君言是立书二苍头名示公公至横如故或倨就公公佯以为非真悉笞之曰若曹姓名吾久巳得之若非相国仆也且相国仆亦何敢抗令于是严父子心衔公而绌于书名故稍迹恕之且公治行最着无可螫者乃竟得召拜南御史而京山王公宗茂者亦以拜御史之南行间严盛为祖且穷极珍异王间不能识以问公公应声曰此海外珍羞也严闻而恶之巳王御史至南即草疏发严奸状公实与闻之一部郎遽以报嵩嵩得预为地比疏至则又有珍羞辐辏语乃逐王远邑且切齿公矣亡何嵩所私赵文华者备倭南中倭未靖骤晋本兵时公方奏绩还留目及流贼立疏劾文华惧复求出镇以自解于是文华与嵩父子日夜欲甘心于公遂因风霾大计谪公淛江布政司都事淛故文华坐鐏地也公至入谒文华故怒它吏以慑公公弗为动遂檄公使入贼巢将籍手焉公立驰诣未至而贼解当是时公日与严相抗且遭贬斥矣而当路者又日诇公以说于严人人为公危公乃独往持益力巳量移司理建宁寻迁同知饶祷雨雨应拜火火灭一时诗歌之有饶阳双异集久之擢淛江按察佥事公至淛受命监戚将军军讨流贼在军多所指授贼平赐镪币时分宜巳去位矣寻擢右参议仍守淛踰月而丁张淑人忧既公除即以前官起补河南旋晋湖广按察副使督学校精于藻鉴而秉法公严楚人士至今称之又几年擢云南参政巳复晋按察使时黔国席世宠跋扈囚系其嫠嫂屡抗旨不遵都御史御史先后列其罪犹不悛公乃为计身革爵听勘以阳解其权而姑令其子署事以阴安其心于是黔国敛手听命而公名籍甚矣公在滇六年乃调山东布政使时新郑再起以异□□故斥逐南人独计公有士望又华亭乡人乃不为□亭所亟用遂擢公尹顺天寻晋右副都御史抚江右欲以结公而公实不义新郑所为给事笪者新郑鹰犬也以心疾去疾愈冀复起新郑私于公御史且以檄要共荐公谬曰笪病寔未愈笪闻立驰见公又谬为谩语劳之若不会其指者于是新郑怒方谋逐公而□□□□□去公乃得免花园洞贼自正德来啸集蟠处为江右患当事惧为难首习事招抚苟幸旦夕无事公奋曰养寇如民何立调兵平之捷闻赐镪币如制公在江右壹意务节省稍有冗费辄颦蹙曰此秋毫皆民脂膏也而诸所建议如请表革除诸忠臣请崇祀罗豫章师弟及王新建请复临德二仓精储则皆古今大义宗国至计也踰几年擢南少司空时黄河东决漕道为梗　上南顾太息宰臣以下咸蒿目焦心思所以别为计而南大司空济南刘公者熟登莱事公亦谙习海道心然其言遂并疏上计　上报可俾刘尚书往视而公则以少司空兼佥都御史专勑理胶河会山东当事者言开胶河非便所□夫且乏饷而羣哗言不便者交和之遂从中报□□呼胶莱岂必不可成之役哉今其疏具在后有寻□迹者当□公今□□心耳公既罢胶河役即以少司马佥都移抚□□以西滨海旧有塘当海盐捍之岁久圯啮甚前是盲□怪涛骤作冲决数百里浮尸如蚁损禾稼什九民死徙无算公至则愀然亟图之或危公曰塘日夕与海争道易圯难固且动则肘掣公不伤于河乎柰何复言海公不听经始益力相地宜谨顾虑庀石鸠工其纵横广厚一以意裁而授之无不立就者不浃岁而功成巨堤虹狂澜鳄披滨海诸大郡几数千里皆化沮洳为膏沃桑蔽野流徙□□公此举为淛西百世之利岂虚语哉夫自古善□者不必善成公尝议河矣乃其功夺于河而竟成□为则公岂喜事而空谭者乎以此征胶河非必不可成者也遇然耳海塘既成时又有馘倭之捷得并叙然廑获镪币之赐又复如淛功巨而藩赏则尚从胶河之左议也淛俗华靡又官府征科无常法吏缘为奸　今皇帝大婚遣中贵督造衮绮工料倍昔闾□骤困公酌议调停身以俭先一切节省如江右立三办法俾租调有定额又奏请得户工二部接济银二万有奇由是俗浙□□□民亦大苏是年晋□□寇禾莅复晋南大司空时江陵以夺情怒言者公与平湖陆公光祖皆其同年并上书规之江陵不怿承指者遂用胶河事中公公罢归而名益重直指按□辄首疏荐公廷议且以南大司寇起公而公溘然逝矣惜哉 

　　○资政大夫太子太保南京工部尚书龙潭□□ 梦熊神道碑（王弘诲） 

　　王弘诲 
　　予读汉功臣表所区别五等勋庸大抵非常之士抱命世王佐之略其生也有所自其出也有所为故遭时遇主随试辄效功施社稷而名炳旗常非苟而巳也若吾乡太保叶公殆其人与公讳梦熊字男兆别号龙潭惠之归善人也生有异征头骨隆然起双眸烱烱如电少从里中儿嬉游即豪举号召羣儿惟命间育鹰犬为戏立帜分部伍鹰犬皆驯服识者巳知其非凡年十二侍父宦邸授书过目成诵十六入庠序遂知性命之学负笈南海何宗伯端恪公门端恪公大奇之一日读书西湖遇异人往来传秘密世莫知者临化留衣为别谓公勋业当代无两嘉靖辛酉以尚书魁于乡乙丑成进士令福清以廉能卓异微拜户部主事改监察御史居台三月所论列皆　国家大政侃侃无所避会虏酋俺答以其孙亡入关中舐犊爱乞款请封贡公抗疏不宜许致忤当事者意几杖寻谪丞陕之合阳者二年量移归德推官迁南户部主事督理凤阳仓裁羡额绝侵渔岁省数万万历甲戍转郎中迁赣州知府肃清羣属罢关市无名之征郡有巨盗叶楷叶柱者聚党安远山中前守不能制公谋之督府江公既合乃密购楷柱所厚善□令召楷党复因楷党之来归者令召楷所亲任推赤示之令入楷巢穴中间离其众楷腹心内溃不知也竟帅万余人反公率兵深入急击之楷众倒戈内向遂馘斩楷禽其余党以其地设长宁县治百姓就所在祠祀公而监司中有忌公功者会赖推官以履亩深入贼巢为余党十四人所胁将乘此中公公以计尽诛此十四人而赖幸无它寻丁内艰归苫茨中犹出奇俘楷党赖玉赞致之军门阖境晏然疏闻　诏赐金币服除起补安庆府会有弓田之令上下一切以苛刻为能公崇宽大务从民便致缓期奋俸不顾岁大旱公祷雨立应百姓建留云亭以志德又计縳潜邑天堂巨寇上最荷　玺书旌异赠父爵如公官母称恭人壬午升云南副使未上改浙江海道公至周视形胜悉召境内兵益以海舰令寇至敌于外无俾阑入海波息警会有　诏求边才台省交章荐公调永平兵备公治兵能用间又能因敌间为我用复以间用间辗转于不穷之算所制轻车神礟尤精□试辽东虏披靡当事者上闻下其式于九边仍　温旨慰劳加右参政适邻部士卒鼓噪公丙夜驰□□即咸受约束无敢谨者丙戌大计举廉能第一居□年长昂不敢窜边寻推山东按察使晋右辖巳升都察院右佥都御史巡抚贵州兼督川东湖北节制三省故事各抚按以币交皆取偿公费公蜀犬命典谒互易其币以报旧习一洗草坪苗杀一千户倡乱公立筴歼其首恶事闻再下兵部纪录土舍杨应龙骄蹇纵恣多不法公力欲除之而两省异议应龙竟逋诛至今为梗谈者始服公先见公又念贵竹咸土司难驯请增新贵县治民用帖然庚寅陜西中火酋调公抚陜会与经略尚书和战异意公画不得展然犹密遣将击走火酋莽剌工川之众倡一时收战气辛卯□副都御史抚甘肃威名日盛松虏套虏及海西诸虏远遁而壬辰遂有宁夏之烈初宁夏哱拜哱承恩□东阳等皆戍卒自恃家丁强众又虏方黠悍而边□□单弱遂决计勾虏叛□戕抚臣胁宗室虐焰张□公酒泣上疏愿捐身讨贼得　旨趋宁夏入灵州虏数万骑突至公命骁将贵等出其不意破之虏复以□贼召傅城□门公率兵□战城下士殊死入其阵□□挫遁□□□□□□□□堡以拒我师　朝廷愤师久无功下封侯之赏赐上方剑俾当事者得专决寻逮总督魏公而以公代公召将士激劝□示之剑士人人竞奋昼夜蚁城决水灌城公亲矢石督战用神礟燔其楼橹击破卜着二虏酋援贼者贼意气沮丧公益耀舟师震贼而间贻蜡书以移其党俾为内应某日遂以神礟克南关百道攻击承恩等惧不知所为斩刘东阳许朝土文秀函首行成不听益进兵攻之礟连发如震呼声动天地哱拜自焚馘之俘承恩承宠传首九边捷上朝野大庆公一切推功前督臣魏公及诸将之敢战者论定擢公右都御史荫一子锦衣正千户世袭公请移镇还固原休兵偃甲未几疏乞骸骨乙未吏部疏修举边功升公兵部尚书荫一子冑监予忆往尝与公谈乡先达安攘之烈三夫司马翁襄毅公心艳慕之每窃以归公而公逊谢不居今公勋秩骎骎出襄毅上惟是赠谥大典尚有所待总之日久论定皆所谓先后若合符节者也公与襄毅俱产岭东诗有之维岳降神生甫及申有以也夫 

　　焦太史编辑国朝献征录卷之五十二终 

　　●焦太史编辑国朝献征录卷之五十三 

　　南京工部二（侍郎　郎中　主事） 

　　◆侍郎 

　　南京工部侍郎沈晖传（实录） 
　　南京工部侍郎李公春墓志（周洪谟） 
　　南京工部右侍郎程万里传 
　　南京工部右侍郎刘俊传（实录） 
　　南京工部右侍郎黄公孔昭传（吴宽） 
　　南京工部右侍郎徐公恪神道碑（李东阳） 
　　南京工部右侍郎张恕传（实录） 
　　南京工部右侍郎张公羽墓志（吕柟） 
　　南京工部左侍郎赠礼部尚书燕泉何公孟春墓志铭（罗钦顺） 
　　南京工部侍郎张公钺行状（刘麟） 
　　南京工部右侍郎程文德传（实录） 
　　南京工部右侍郎严公时泰行状（应大猷） 
　　南京工部右侍郎郭公鎜墓志（李玑） 
　　通议大夫南京工部右侍郎王公昺合葬墓志铭（李开先） 
　　嘉议大夫南京工部右侍郎全公元立神道碑（申时行） 
　　通议大夫南京工部右侍郎白石蔡公汝楠行状（茅坤） 
　　南京工部侍郎刘公悫传 
　　正议大夫资治尹南京工部右侍郎新城方公廉神道碑（汪道昆） 
　　通议大夫南京工部右侍郎理川江先生治行状（颜备） 

　　○南京工部侍郎沈晖传（实录） 

　　实录 
　　南京工部侍郎沈晖字时旸直隶宜兴人天顺庚辰进士授南京户部主事历员外郎郎中成化戊戌改南京礼部寻升陜西布政司参议以忧去服阕复除福建未几进本司参政弘治庚戌升广西右布政使卫士以缺粮相煽为乱晖捕得首恶三人斩之遂定明年转江西左布政使甲寅升都察院右副都御史抚治郧阳下令许民之无田者得耕废弃地免其租三年岁余得常稔田数千顷又甓郧阳城十有二里于襄樊往来要津造浮桥八十艘以便涉者民甚德之未几改廵抚湖广时武冈州知州刘逊坐裁抑藩府被诬晖为直之戊午召为南京工部侍郎踰年以言官论劾力求去正德十三年卒赐祭葬如例晖剔历中外几四十年颇不失职其为侍郎较工计直细及锱铢人多怨之用是屡招浮议然晖既去继者阅旧斤卖颇以晖所执为是云 

　　○南京工部侍郎李公春墓志（周洪谟） 

　　周洪谟 
　　南京工部左侍郎李公于成化十九年八月八日卒于家朝廷遣官谕祭敕工部营葬事其子以翰林检讨武卫所状公行来乞为墓志按状公讳春字遇时号竹素其先青之寿光人曾祖讳得者徙居丘县遂附籍马祖讳希原父讳子实皆以公贵赠嘉议大夫礼部右侍郎妣赠封皆夫人公自幼凝重不与羣儿伍稍长入邑庠为弟子员正统戊午领山东乡荐入国学友天下士闻见既博尤精法律久之擢南京刑科给事中未几以公仪观伟而语音正调北京礼科己巳虏犯京城大军出御之公纪功以严明称三载绩最始受敕封及父母辛未迁本科右给事中寻升都给事中壬申迁光禄寺少卿天顺中升云南右布政使辛巳夷贼犯金齿太监梅忠举公恊赞大军征讨擒贼七十有五斩首二百余级获象马甚多癸未英庙念其前劳召进礼部有侍郎掌光禄寺事仍支二品俸　今上在东宫□公在光禄供奉谨慎赐白金彩币甚厚成化丙戊□□休致　上不允戊子升左侍郎改工部丁□□□□调南京工部乙未秩满也载又疏乞辞　上又不允升正二品俸仍掌□□工部事戊戌以公务至京复恳乞归始从其请既至家容与林泉者五年距其生永乐己丑之岁得年七十有五公操履端慎待人接物则和而且厚素甘澹薄一裘数十年不易可谓尚德君子者矣 

　　○南京工部右侍郎程万里传 

　　程万里字道远湖广华容人天顺元年进士擢吏科给事中升都给事中通政司左参议进右通政往理易州山厂成化乙未内批升户部右侍郎丁酉自陈乞致仕不允调南京工部未行科道纠其素乏清誉且犇竞遂令致仕万里善谈论在吏科每随众言事亦有可取者但无特操以干谒幸门得侍郎故士论不容卒劾去之成化十九年六月卒有司以闻援例乞祭葬予祭一 
</div>
    <div class="pagination">
<a href="国朝献征录_page87.html">上一页</a><span>...</span><a href="国朝献征录_page83.html">83</a><a href="国朝献征录_page84.html">84</a><a href="国朝献征录_page85.html">85</a><a href="国朝献征录_page86.html">86</a><a href="国朝献征录_page87.html">87</a><span class="current-page">88</span><a href="国朝献征录_page89.html">89</a><a href="国朝献征录_page90.html">90</a><a href="国朝献征录_page91.html">91</a><a href="国朝献征录_page92.html">92</a><a href="国朝献征录_page93.html">93</a><span>...</span><a href="国朝献征录_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
