<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 56 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 56 页/共 518 页</h1>
    <div class="content">　　○丁巳  恭穆献皇帝忌辰  上祭  崇先殿
　　○升翰林院编脩刘泉为湖广布政司右参议
　　○山西巡按御史蒋旸言青羊山贼陈卿等诏谕之后不即角□羊散且欲坐邀守巡入山讲和昔既戕杀官军今又违背明诏臣窃愤之窃计陈卿之众仅八百余口除妻孥孱弱外能战者不过四五百人盐醢布帛器用工匠一切仰计于外又晨夕备我征讨不暇耕获其粮蓄之不充亦可策矣诚先遣兵断其蹊径使不得出入然后会兵近境以河南兵攻其东山西兵攻其西腹背受敌奔命不遑可使食力俱乏今三关既有虏寇边兵不可内移请如前旨调山东兵备副使牛鸾所部军精骑射习阻险令与两省兵协济而以山西兵属佥事陈大纲河南兵属副使翟瓒巡抚常道潘埙移近地节制如此我兵既集贼且丧胆然后因而招之其党可散而卿父子家属可成擒也兵部议可诏悉从之
　　○戊午以署都督佥事赵瑛挂印充总兵官镇守宣府地方代郤永
　　○己未吏部尚书桂萼覆詹事霍韬论给事中陈洸之枉及监生陈云章之才言始臣萼被召适洸复命闻臣有＜锍-釒＞即公言赞助众惧沮之为改其官赖  明主察之特复故职洸益尽力排众卒堕祸机使助礼之人与谋谋叛同罪今其事虽白尚坐闲住宜视故职量升一官以舒愤郁云章绩学有年不求闻达议礼一＜锍-釒＞义正文纯况当朝议汹汹敢言不顾及正议既用寂无一言宜视国学博士量升一官以旌恬退从之
　　○汝源王见淇等＜锍-釒＞称赵王厚煜孝行请建枋旌之诏赐敕奖谕如例
○辛酉初晋府宁化王钟鈵弘治中以罪废为庶人子奇＜氵隐＞先封长子
　　孝宗有旨弗革奇＜氵隐＞卒子表樔请封奉  武宗旨止封辅国将军表樔以王爵未明不敢食禄屡乞例陈乞下礼部覆议得旨奇＜氵隐＞既封长子未革表樔准承袭
　　○癸亥甘肃镇巡官都御史唐泽等言牙木兰先受番酋之命而临关求贡今避番酋之害而入关投降事势既殊机权当审前降宣谕敕书若遽遣赍以行恐致亵威取侮若但请留以待又恐坐失事机今欲暂留敕书遣还原来夷人令其宣播朝廷因彼求贡降敕晓谕之恩诘问有无逼迫来降之故谕以掣回哈密戍守械送教诱犯边者及还掠去人口取具印信番文输诚悔罪方许通贡事下兵部议以泽言为然  上命敕提督尚书王琼查照前旨译写帖文备载朝廷恩威及今所拟事理选择原行亲信头目夷人赍回省谕速檀满速儿果有悔过实心另具真正番文遣人同来赍递提督镇巡等官议处具奏前敕缴还既而西番头目忒木克等率众与牙木兰俱来诏通行尚书琼同镇巡官议处
　　○甲子詹事霍韬三＜锍-釒＞辞礼部尚书之命言今异议者谓  皇上特欲尊  皇考遂以官爵饵其臣臣等二三人苟图官爵遂阿顺  皇上臣因自慨若得礼定决不受官俾天下万世知议礼者非利官也夫信议礼者非利官也然后信所议曰诚是也若疑议礼者利官爵也则所议虽是彼犹曰非也盖曰为利故也且璁萼献夫三臣在位可以协力效忠臣之勿出可以明三臣无利禄之心三臣效忠可以行臣讲礼之志触怒履危三臣为其难以定正议于当时守静安退臣独为其易以定公论于万世此臣所以辞也  上曰卿三＜锍-釒＞恳辞退让之羙朕悉知之但官以命德宜供供职以副眷怀慎勿再辞
　　○乙丑以署都指挥佥事刘玉充副总兵协守延绥都指挥同知王道充右参将分守马兰谷
　　○丙寅  考庄睿皇后忌辰遣京山侯崔元  裕陵行礼
　　○升金华府知府张钺为广西右参政管田宁府事吏部尚书桂萼言王守仁区画田宁事宜土目先试以巡检知州先试以吏目知府先试以同知试三年而后实授其荐林宽为同知盖试知府也朝廷既假之便宜宜遂从其议  上以为然命宽以同知掌府事俟三年有成即升知府钺仍旧职
　　○丁卯以灾免河间保定顺德真定广平大名税粮有差
○云南叛舍安铨凤朝文既败于会城其党稍稍角□羊散初朝文绐其众谓武定土知府凤诏母子已戮朝廷且尽剿除武定夷众至是诏同其母率众自会城往夷民相顾错愕咸投诏降朝文计无所出绝普渡河而走官兵追及复败之朝文率亲信家奴数人取道沾益州拟奔东川至地名汤郎箐为追兵所及裂其尸而死铨众犹盛逃驻寻甸故巢列寨数十官兵分哨夹攻之诸寨先后俱破乃并力攻其必古老寨溃之铨亡奔东川未知朝文先死拟紏入芒部为土舍禄庆所执云南以平是役也生擒渠贼及党逆一千有奇斩获首虏二千九百有奇俘获贼属男妇一千二百有奇抚散夷党二万有奇夺获器械牛羊无筭于是镇巡官黔国公沐绍勋等以捷闻诏加绍勋太子太傅岁加禄五十石太监杜唐荫弟侄一人为锦衣卫百户及都御史傅习欧阳重御史沈教周煦各赐银币有差教升按察司副使煦升俸一级四川贵州各镇巡官以邻境防御亦赐银币各三司知府守备及土官土舍兵转饷守土有功者令抚臣分别犒赏布政使吕经吏部推用按察使徐瓒升云南左布政参政黄昭道俟勘明改用诸失事官戴罪者复之应袭土舍擒斩首恶者犒赏外仍照原拟加赏免其赴京就彼袭职各官功罪行续差巡按御史论次上之首恶就彼枭示官藉其产家属角□羊京仍行提督尚书伍文定同镇巡官赈恤残伤军民脩明武备搜捕遗党一切善后事宜并听以便宜处分
　　○戊辰  孝穆皇太后忌辰遣京山侯崔元诣  茂陵行礼○己巳翰林院侍读学士许诰上所撰通鉴纲目前编图书管见太极图论诏留览
　　○以宣府虏警诏效勇营署都督同知杨镇充参将调管扬威营神机营右哨署都指挥佥事魏锟充右参将调管神威营各统原选官军操练听征
　　○虏犯大同中路分守参将李蓁初至任督励官军斩首虏十九级夺马四十余匹夷器四百余件  上嘉其功命赐蓁银币并花红酒奖励
大明世宗肃皇帝实录卷之九十
　　嘉靖七年七月庚午朔时享  太庙  世庙
　　○初礼部议上  世庙改题  神主仪已奉俞允至是  上复谕礼部  世庙改题  神主礼仪凡  恭穆献皇帝神主降座升座俱改拟亲捧于是尚书方献夫等复具仪以请一是日司设监及太常寺官先期设香案一于  世庙寝殿神龛前又设  神主案一于正殿  神座前设题主案一于其东置净水刷子粉盏笔墨于上又设盥盘帨巾于其东陈酒果脯醢如常仪设  皇帝拜位于寝殿及正殿内各正中至期  上服常服乘板舆至  世庙门外  上降板轿太常寺导引官导引官入  世庙二门外御幄易祭服导引官导引  上由左门入至丹陛上左边北向立典仪唱执事官各司其事内赞导引  上由殿左门入至  寝殿拜位前内赞奏就位内侍官盥洗诣  神主前启椟告辞官捧告辞跪于  神主右内赞奏跪典仪唱读告辞告讫内赞奏俯伏兴平身太常寺卿跪于  神主前奏请  恭穆献皇帝神主降座奏讫兴内侍官请  神主出椟  上捧  神主导  神主官导引出至正殿置于  神主案上  上降就拜位典仪唱改题  神主  上诣  神主前亲捧  主置于东案上  上复就拜位北向立中书官洗去旧字别涂以粉题  主官盥手西向立题  主题讫  上亲捧复置于案上内赞奏跪  上跪太常寺卿跪于  上左奏请  恭睿渊仁宽穆纯圣献皇帝神灵上神主内赞奏俯伏兴  上复就拜位典仪唱迎神内赞奏鞠躬四拜兴典仪唱奠帛行初献礼执事官各捧帛爵诣  神御前跪奠献讫读赞官跪于  神御右内赞奏跪典仪唱读祝读讫内赞奏俯伏兴平身读祝官捧祝诣  神御前跪置于篚箱内讫典仪唱行亚献礼执事官捧爵诣  神御前跪献讫典仪唱行终献礼执事官捧爵诣  神御前跪献讫太常寺卿跪奏礼毕请还宫内赞奏鞠躬四拜兴典仪唱读祝官捧祝捧帛官捧帛各诣燎位执事官诣  神御前跪捧祝帛至燎所内赞导引上诣  神主前  上亲捧  神主至  寝殿北向立太常寺卿跪奏请  恭睿渊仁宽穆纯圣献皇帝神主升座内侍官奉  主入椟  上降就拜位内赞跪俯伏兴平身奏礼毕诏如拟
　　○癸酉  仁孝文皇后忌辰  奏先殿行祭礼遣会昌侯孙杲祭长陵
　　○大学士张璁请宣谕内阁以绝才邪以清政本言人君以论相为职宰相以正君为功任用非人天下治乱兴亡所关也我朝太宗皇帝始设内阁至  宣宗朝用大学士杨荣杨溥杨士奇三人而专任之渐加其官至尚书师保后不复变故自来内阁有声者称三杨而已矣尔后奸人鄙夫占据内阁贪污无耻习以为常复有闲废有年仍求起用去而复来略不惩创前非来而复去犹且阴为后计内阁之地虽重而居内阁之人品甚轻且阁中一应事务不念公家之急虚心博议但以首者一人所主余唯唯无敢可否一有言者輙阴挤而斥之矣故臣自简命内阁一切陋习窃欲革之而未能焉尝奏请严私门之禁绝请托之交凡臣之所不为皆人所之不便故鼓动谗口设为阴挤之计不陷臣于危疑之罪不已也伏乞  圣明严加宣谕各令洗心涤虑改行从善毋怀奸以欺君毋设险以害政毋诡随以济恶毋便己以纵谗若有执私坏法怙终不悛者请即加诛斥以熄谗邪之风＜锍-釒＞入  上曰卿所奏朕以知辅臣调元赞化当为上为德为下为民同寅协恭以期和衷之治庶副朝廷倚毗之隆勿得彼此相嫉以负简托卿等各勉之
　　○旌表河南等处孝子李豫等二人孝妇韩氏一人节妇蔡氏等一十六人贞女顾氏一人烈妇唐氏一人烈女徐氏一人
　　○释原任广西布政使司左参政谪戍季敩为民敩坐陷贼中论死既而改拟发遣其子成复为父讼冤刑部覆请释为民从之
　　○升赏贵州阿沙坝等处获功官军柳相等一百五十七人
○甲戌巡关御史胡效才奉旨勘上保定等卫军士王先同等呼索月粮诟侮知府屠侨事言侨失在不补军粮若副緫兵陈谨坐营都
指挥于瓒等掌印都指挥刘淳等威令怠弛致贻守臣之辱俱宜究治得旨瓒等再行勘处淳等夺俸三月侨调用谨姑宥之效才覆奏言瓒等罪状皆无枉谨非统驭才又所为多不法不宜宥  上乃诏革谨任瓒赎罪差操先同等十三人俱发边卫永远充军
　　○戊寅以上  皇考献皇帝尊谥  孝惠皇太后尊号暨  章圣皇太后徽号命英国公张仑告  天地京山侯崔元告  太庙  世庙惠安伯张伟告  社稷
　　○礼部奏进恭上孝惠皇太后尊号  皇考尊谧  圣母徽号礼成文武百官称贺并颁诏仪注一前期一日鸿胪寺官诏案表案锦衣卫云盖云盘于奉天殿内东别设云盘于承天门上设彩舆于午门外鸿胪寺设宣读案承天门上西南向教坊司设中和乐及设大乐于午门外鸿胪寺列百官班次于承天门外桥南是日锦衣卫设卤簿驾百官各具朝服入丹墀内侍立  上具冕服御华盖殿鸿胪寺官引执事官进至华盖殿就次行五拜三叩头礼赞各供事鸿胪寺官奏升殿乐作导驾官导  上升座翰林院官先捧诏于华盖殿从至御座前东立西向乐止鸣鞭报时鸡唱定时鼓讫唱排班文武百官入班鸿胪寺官赞四拜乐作兴乐止赞进表乐作执事官举表案由殿左门入至于中乐止赞宣表目宣表目官宣讫赞俯伏兴赞宣表赞百官皆跪宣表讫赞俯伏兴序班撤表案于殿东随举诏案于殿中赞四拜乐作平身乐止百官出至承天门外伺候鸿胪寺官赞颁诏翰林院官捧诏授礼部官礼部捧诏书置于云盘内案上校尉擎云盖俱从殿左门出至午门外礼部官捧诏置彩舆内乐作公侯伯三品以上官前导迎至承天门上鸣赞唱排班引礼官引文武百官就拜位乐作赞四拜乐止唱宣读展诏官升案称制赞众官皆跪礼部官捧诏书于宣读官宣读官宣讫礼部官捧诏书置云盘中赞俯伏兴乐作四拜乐止唱搢笏鞠躬三舞蹈跪唱山呼万岁者三唱出笏俯伏兴乐作四拜兴平身乐止序班报鸿胪寺官跪奏礼毕  驾兴百以次出礼部官捧诏书授锦衣卫官置彩舆中以彩索系于龙竿颁降礼部官捧诏书置于龙亭内鼓乐迎至礼部授使者颁行天下
　　○礼部又言恭上  献皇帝尊谥宜告知  显陵并改题  家庙神位今本部右侍郎严嵩与成国公朱麟见以陵务在彼宜即遣麟祭告嵩赍册宝行礼从之
○以修浚通惠河功成赏巡仓御史吴仲工部郎中何栋各银三十两纻丝二表里户部郎中尹嗣忠都指挥陈璠各二十两一表里仍俱升俸一级
　　○己卯  上奉册宝诣  奉慈殿追上  孝惠皇太后尊号曰  太皇太后册文曰孝孙嗣皇帝臣  谨再拜稽首上言伏以治首彝伦受敬莫先于本始名徵礼乐尊崇敢间于存亡稽古训而昭明考舆情之输戴恭惟  皇祖批孝惠康肃温仁懿顺协天佑圣皇太后德备坤贞道禆乾健柔嘉作圣玄化洽于六宫孝谨承天令闻彰乎万国奉  纯皇之嘉止启大庆于尧门瑞协龙徵光诞  皇考虽日表违于远郡而天序实属于眇躬享是休嘉深怀拥翼肆冲年之绍统宜穹荐以鸿名乃格于群议之非祗晋以  母仪之号寝园备物已祔  茂陵  内殿奉慈尚班祢位岂直礼文之未备抑亦昭穆之不伦名与实乖事随言舛烝尝有事悼恨何穷兹者谨择吉辰申奉册宝仍拟昔号特进显称曰  孝惠康肃温仁懿顺协天佑圣太皇太后呜呼徽称无上大典获申瑶册龙章慰九天之陟降明粢秬鬯合百辟之冠裳仰冀于昭之神尚鉴永言之孝懋欢心于冥漠介繁祉于云仍臣  稽首顿首谨言同日奉册宝诣  世庙追加上  恭穆献皇帝尊谥册文曰孝子皇帝臣  谨稽首百拜上言父子为彝伦之所先典礼以尊亲为重故有圣人之德当隆不易之称欲酬罔极之恩宜建殊常之号恭惟  皇考恭穆献皇帝性本至仁天纵克圣蚤受  皇祖之训六经奥典研穷亲承严教之规四书微旨深究逮  孝皇之封国乃启土而肇基修正治以隆于国中迩遐钦慕播仁声而闻于海内士庶讴歌致孝道极乎迎餋之辞志忠爱见于遗治之＜锍-釒＞诚以事神祈报之典罔怠敬哉畏帝遇灾而惧无愆临下御众必宽恤民爱物兼举懋德音之秩秩垂  宝训之洋洋肆臣童蒙之年深荷携之眷抚摩教诲每从膝下而闻指授开明常赖面承之谕恨荒幼之冲质欲祗率而未能暨承德庆之余入缵宗祧之重初欲殚崇报之典不幸遭群奸所挠遂致  大号迟四禩而未伸实予小子无一得之真识也乃今追念劬劳之德益增惭惧之怀爰竭丹衷用参舆议佥谓宜隆显号以荐洪名虽言词罄于揄扬庶追慕少纾夫诚悃顾惟温恭浚氵□哲文思合帝尧之安安慎德修身小心齐周王之翼翼典学绍高宗之时敏曷啻东平之为善居省迈汉文之勤俭奚止河间之不群昭哉礼仪之通明允矣精粹而中正欲彰  玄德须荐殊称是用请命于  天告闻于  祖敬涓吉旦恭率文武群臣躬奉册宝上  尊谥曰  恭睿渊仁宽穆纯圣献皇帝伏愿  昭假有临鉴兹酬报之悃  陟降在上锡予胤祚之长臣  不胜惶惧稽首顿首谨言
　　○庚辰  上亲诣  奉慈殿  世庙行改题  神主礼题  主  世庙命大学士张璁  奉慈殿大学士翟銮是日  上仍诣  崇光殿行改题  神位礼
　　○升刑部左侍郎刘麟为工部尚书
　　○詹事府詹事兼翰林院学士霍韬复＜锍-釒＞辞免尚书新命  上察其诚恳乃许之谕以用供职别有简任  辛巳  上奉册宝诣  清宁宫加上圣母章圣皇太后徽号册文曰子皇帝臣谨稽首百拜上言臣闻圣人之教以孝亲为先天子之孝以尊亲为大特举殊常之典用申爱日之诚恭惟  圣母章圣皇太后陛下承乾以顺履坤而宁克相我  考内治允修贤声以播于藩邦懿范夙闻于天下赫赫姜嫄衍苍姬之昌祚皇皇简狄膺玄鸟之真符  天地垂长发之祥日月兆重光之象肆育冲人早承  慈训眇予小子猥荷  仁恩岂但夕抱而朝携实则手抚而面诲当  皇兄龙驭之升以伦序入绍大统实惟庆泽之所钟深赖鞠劳之至德位为帝  母似无以加名稽弘德尚有未尽匪但微忱之未称其于孝治之为惭况夫  圣善安贞允矣同周任姒徽柔淑氵□哲诚哉迈宋宣仁岂言辞所能揄扬庶孝诚或亦少罄爰采公言用稽群议兹卜令辰谨率文武臣工敬奉册宝上  尊号曰  章圣慈仁皇太后伏愿  仁恩广覆  慈寿无疆名禄兼备齐  天地之并久福履永绥与日月之同长臣  诚欢诚忭稽首顿首谨言
　　○壬午选授行人何祉推官田秋知县曾仲魁周祚魏良弼俱为给事中祉秋户科仲魁礼科祚兵科良弼刑科
　　○是时总理河道都御史盛时期＜锍-釒＞浚昭阳湖东一带新河工已及半会旱灾修省言者多为新河之开非计诏罢其役并罢诸治河官应期请俟秋深果旧河通流则已如仍有阻碍须终新河之功为经久利户部请从之且言河道总理官不可罢得旨应期回京别用另选忠诚才望大臣代之竟罢新河之役
　　○福建漳州府推官黄直以因公科歛为巡按御史所劾送部降级叙用行至中途上＜锍-釒＞请早定储议  上怒命锦衣卫逮问已而释之命仍前降用  甲申以中元节遣恭顺侯吴世兴彭城伯张钦玉田伯蒋荣分祭  七陵仪宾周钺祭  恭仁康定景皇帝陵寝内官祭  恭让章皇后陵寝
　　○巡抚辽东右副都御史张云以病乞归许之
　　○贵州按察司副使沈霁以病乞休吏部以霁有弭盗之功今谢病去宜加衔以示优异  上嘉霁恬退命升贵州布政司右参政致仕
　　○革两淮运司所属莞渎临洪马三场副使攒典以灶丁少而官吏多故也
　　○乙酉选授行人郑濂推官陆梦麟钱学孔张心知县杨绍芳王朝用郭弘化须澜张凤翀贾世祥俱试御史理刑
○丙戌升刑部右侍郎许赞为本部左侍郎
　　○九门苜宿地土计一百一十顷有余旧例分拨东西南北四门每门把总一员官军一百名给领御马监银一十七两赁牛佣耕按月采办苜蓿以供刍牧至是户部右侍郎王軏等查议以为地多遗利军多旷役请于每门止留地十顷令军三十名仍旧采办以供内厩餧养其余地土召佃种分别远近肥瘠依原拟五分三分则例徵租年终类角□羊本部该监不得干预退回官军俱遣之还伍户部覆议从之
　　○巡按直隶监察御史胡效才劾  天寿山太监刘岑贪黩占役宜加戒饬守备时立中优柔委靡受制于岑宜罢  上命巡关御史往来巡察督视修举武备革立中任责岑对状
○巡按浙江监察御史王化劾奏织造太监张志聪纵其家人张四等兴贩私盐得旨张志聪不能钤束下人以致阻坏盐法贻害地方有负简任降一级取回以太监耿隆代之张四等令巡盐御史提问已御史丘道隆上＜锍-釒＞请罢中官之遣不允
　　○丁亥  太宗文皇帝忌辰  奉先殿行祭礼遣瑞安侯王桥祭  长陵  戊子以恭上  孝惠太皇太后尊号  皇考献皇帝尊谥  圣母章圣皇太后徽号礼成  上御奉天殿文武百官上表称贺遣使颁诏天下诏曰朕闻圣人之孝以尊亲为大人君为治以孝敬为先匪泥情率意之所敢私实古圣王明帝之要道也朕以藩服仰荷天命奉我  皇兄遣诏遵我  圣祖兄终弟及之文令朕入奉  祖宗大统自即位之始首命礼官会廷臣集议称号等项柰何左右大臣缪主非礼之议春曹卿佐妄可不经之言谓父子可绝其亲执后世为人后之说是以统嗣无分纪纲隳失人伦几致不明考议几于聚讼当是其持朕徒存追报之诚见闻罔有所得上赖  皇天鉴佑赉我贤良大名大伦已各正其天序  尊称  尊号尚未合乎彝章是非奸党所能为实由朕冲昧无知之所致也今追惟我  皇祖妣孝惠皇太后夙事皇祖勤俭斋庄其  尊称未尽我  皇考恭穆孝皇帝玄德昭彰宽仁纯粹  圣母章圣皇太后静善淑哲克禆内治诞育朕躬深恩罔及慕鞠劳训诲之无可酬肆洪仁峻德亦曷以颂追报之忱既莫能伸揄扬之诚又未少罄兹复参稽典制爰据舆情遣官祗告于  天地  宗庙  社稷于今年七月初十日恭奉册宝追上  皇祖妣尊号为  孝惠康肃温仁懿顺协天佑圣太皇太后加上  皇考尊谥为  恭睿渊仁宽穆纯圣献皇帝十二日恭奉册宝加上  圣母徽号为  章圣慈仁皇太后大礼告成所有应颁恩赉条示于后一两京文职官员未及三年考满但到任历俸一年之上无过者俱与应得诰敕封赠父母后不为例一文职官员五品以上以礼致仕在家者实年六十以上者各进阶一级考察等项革职冠带间住者不许混滥其二品以上致仕大臣年八十者有司备彩帛羊酒问劳九十以上者具实奏来遣使存问一各处王府应得禄米各该巡抚官严督有司查催完纳无致缺欠一湖广安陆州地狭民贫今陵寝所在供应浩繁以后除办纳税外其于杂办差徭悉与除豁一各处军民人等有五世以上同居不分爨者有司勘实奏请旌表门闾仍免一应杂泛差徭以励风俗一各处小民有衣食不给流移他乡者诏书到日各还本土有司务要加意抚恤俾遂生业仍免杂差一年一各卫所军士月粮多有经年累月不得关支所在抚按官严督有司查催应纳未完税粮陆续补支如有不敷将在库堪动银钱量为处补一宗室有年七十以上者各赐米十石绢十疋凡一应礼仪有衰病不能自行者子为代行以示优老之意一各处学校廪增生员有亲老无人侍养愿告侍亲者听亲终复学其累举不第年五十一上愿告退闲者许与衣巾终身仍免本身杂泛差役一军民之家有年七十以上者许一丁侍餋免其杂泛差役年八十以上者有司给绢一疋绵一斤米一石肉十斤九十以上者倍之其男子八十以上有为乡里所敬服者加以冠带以荣其身一义夫节妇孝子顺孙有司即与保勘具实奏闻照例旌表其以旌表年及六十者男子冠带荣身妇人照八十以上例给赐绢帛米肉一在京在外有鳏寡孤独废疾不能生理者即便收拾餋济院照例给与衣粮毋令失所一武职应得诰敕多有请续年远未曾撰给兵部会同誊黄官及中书舍人尽数查出先尽诰册收贮见在者上紧撰写给散其有无应该停授并查理未明者兵部查议奏请施行一各边镇总兵副参游击等官受任一年之外曾有斩获军功系署职者俱与实授守备官历一年不曾失事无过者亦与实授职衔其指挥行都指挥事但系领敕官员亦以一年为限无过者量与署职以便行事后不为例一宗室节年因事减革住支禄粮者除败伦伤化打死人命重情者外其余诏书到日全革者准支一半减去一分二分者俱准照旧全支以资餋赡一在京在外京职但因公事住支俸粮者诏书到日俱与开支以资赡餋一在外卫所武职官员有年老残疾及故绝母女正妻无人承袭者俱结勘明白申达抚按衙门照例优餋不许卫所官吏人等刁难阻抑一餋种马山东河南所属州县每人丁五丁餋儿马一匹十丁餋骒马一匹南直隶所属州县每十丁餋儿马一匹十五丁餋骒马一匹中间如有祖父母或父母年及七十以上者府州县官免其餋马及即准其一丁侍餋不许佥派医兽等差一在京武职除近选军政并会保将材外其余告愿改外卫者该部查勘相应具奏改调仍听抚按官照例考选管事一在京在外缉获强盗妖言奸细等项事情各该问刑衙门务要从公研审的确果有冤枉即与辩理一问刑衙门有因正犯逃故累及家属干连证佐监久者从宜保放正犯情罪深重者仍俟拏完结一云贵川广连年用兵采木宣大延宁虏贼侵扰江浙湖广直隶等处水旱相仍盗贼窃发军民疲惫工部坐派一应料价自嘉靖元年以前并轮班人匠工价已徵在官者差人解部果系小民拖欠及起角□羊中途偶遇水火盗贼未完欠班者勘实悉行停免以苏民困一浙江江西山东河南山西湖广福建四川各布政司苏松常镇徽宁池泰庐凤淮扬等府及广德州各处岁造叚疋有自正德初年至十六年止全无角□羊报者多因各处地方频年灾伤小民困苦徵角□羊不全或经收人等侵欺以致久移催徵殊无了时着抚按官严督有司从公查勘自嘉靖元年以前各处一应拖欠叚绢若系侵欺者照数追价完角□羊果系小民未纳料银者悉与蠲免一御史给事中职当言路凡朝廷政事得失天下军民利病许各陈所见明白具奏言有可采该衙门即与覆奏施行不得顾忌缄默以长欺毙呜呼立孝尊  亲俾示追崇之道推恩睦族诞敷大赉之仁自亲亲以及于恤民爰长长以至于爱物尚期贤佐共致雍熙庶副朕所素愿用光  祖孝之庥诏诰天下咸使闻之
　　○锦衣卫指挥佥事聂能迁有罪谪戍迁初附太监钱宁冒功滥升后以例裁免复因缘议礼且交关太监崔文冒复故秩比见明伦大典书成不得升职怨望不平属间住工部主事翁洪草＜锍-釒＞诬论新建伯王守仁贿通礼部尚书席书得见举用词连詹事王绾及大学张璁于是绾上章自明言迁议礼奏＜锍-釒＞文义心迹非出真诚故尽黜之积恨肆诬无怪其然意在倾排善类动摇国是因乞引避以谢之  上曰黄绾学行才识众所共之王守仁功高望隆舆论推重聂迁乃捏词妄奏伤害正类令法司严加审问并追究帮助之人黄绾安心供职不必引嫌辞避已而审其事无左证尽出诬罔乃谪戍能迁翁洪者福建莆田人以禠职匿居京城至是令发原籍为民
　　○己丑升福建按察使周用为河南右布政使直隶安庆府知府陆钶为贵州按察司副使
　　○巡抚顺天右佥都御史汪玉言固安等处皆畿辅地方其间京卫官军达舍色目人杂处漫无统摄致生盗贼宜定立保长空闲人丁编为壮夫居人俱听约束如有寇警呼集壮夫扑灭之朔望赴所在县司从之
○提督狭西三边军务兵部尚书王琼言往年撒马儿罕天方国土鲁番哈密四处夷人各遣使入贡未及廷献而土鲁番旋来寇边故都御史陈九畴议将土鲁番哈密贡回夷人覊留不出以观其变迄今二年虏心未悛也请通行验放出关仍宣慰番酋令其改过自新用示柔远之德兵部覆议从之
　　○巡按山西御史蒋晹言庆成王府镇国将军表桢等积负禄米皆令以盐引折支每粮一石折支河东盐一引既损边储而又滋重冒之毙宜将未支者以官银补给之即停盐引之例报可
　　○庚寅刑部尚书胡世宁言詹事霍韬顷固辞恩命者其心不欲以议论编摩为功而虚受高位无所事事也臣观韬之为人荐贤如不及论事常有余孤忠劲节近世鲜俪诚为  宗庙之器  社稷之福  陛下有臣如此不宜久置优闲而使专事编摩也窃惟  祖宗初设都御史以紏劾百僚其后都御史与六卿皆同僚人情稔熟故弹劾多不行而遂之御史至于辅谏之官亦废不设老成正直之言自是不扬于庭诚盛世缺典也如韬者宜特授以都御史仍兼詹事学士之衔不使在院联署刑名考察诸务惟专以论思绳紏为职凡事干君德朝政有所阙漏及大僚之中有衰病不职奸谩不忠者责其指实上闻则朝廷有直臣上下无过举后若有其人则置无其人则已＜锍-釒＞入  上嘉世宁举贤之意优诏答之
　　○南京吏部右侍郎湛若水进所撰  圣学格物通一百卷  上以其书留览
○天金六番招讨司土官招讨使高继先遣土舍高继业来朝贡马给赏如例
　　○辛卯命兵部右侍郎王廷相刑科右给事中陈皋谟清查御马监冒滥勇士
　　○命工部右侍郎潘希曾兼都察院左佥都御史总理河道
　　○狭西强贼王居等哨聚劫掠巡抚都御史寇天叙督兵讨平之＜锍-釒＞列各官功罪以请内以捕斩获捷论者参政罗方佥事高夔副使汪珊典史李贯李宗义官雷经以怠缓偾事论者指挥同知赵冕副千户夏浃知府赵伸粟登知州唐相知县宋奎黄永锡史周王烜牛逸陈天爵魏祝王思贤袁勋县丞孙光祖王才佐韩德主簿王珏王佩张璁安爵陈廷圭典史张琏于纶仝文吉同知王晹张志道判官张朝宗但查数内唐相黄永锡宋奎史周安爵王珏亲督兵夫各收擒斩之绩赵伸粟登督率所部能成克捷之功俱应准赎而韩城县主簿沈玮死于锋镝忠义可嘉部覆淂旨赏功罚罪悉如例行玮赠韩城县知县仍荫其子入监读书
　　○甲午升南京都察院右副都御史万镗为南京兵部右侍郎  丙申少师兼太子太师吏部尚书兼华盖殿大学士杨一清以病乞休言臣老病衰废之人荷蒙  圣上起之田里授以节钺又自边阃召还纶扉节陈恳悃乞休未蒙俞允力疾供职二年有余仰荷  圣恩既免常朝又免朔望朝参既免日讲侍班又令辰初方入阁办事恩礼至优敢忘报称自念韦布寒生蓬蒿贱品乃蒙  累朝作育登简致位孤卿逮我  皇上眷遇尤隆体念尤至崇阶厚禄极乎人臣异恩礼赏出乎常格分量已踰鬼神弗祚盛满之极福过灾生今年七十五岁体力衰惫至此将无复瞻天日之期若不早求引退实恐不得生还乡里是以冒死上陈  上曰卿辅导旧臣忠诚端慎朕方倚赖共成至治何乃輙求休退宜即赴阁供职副朕眷怀  通政使司右参议裴骞自称每遇奏对声不能扬乞量为别用得旨准改尚宝土司丞
　　○升大理寺左评寺刘继德刘曰乾为通政使司左右参议
　　○戊戌鲁府辅国将军当溃条议各王府仪宾暴横侈纵大违  祖训即今四方灾伤边陲多事民穷财尽宜于岁禄少加裁抑如仪宾先殁郡县等主君岁禄可以减半支给郡县等主君先殁仪宾不拘品级止可月给食米一石岁拨从夫二名事以户部覆议郡县主先殁仪禄米照旧减半本色一分折色九分郡县乡君先殁仪宾禄减半本色二分折色八分仪宾先殁郡县等主君禄米悉减半照旧本色四分折色六分虽于本折之间少有损益然原禄固在名问上存比之所奏犹为优处得旨如议行
　　○大学士张璁等言近奉  皇上御书文札谕臣等者自去年至今共二百余道自古人君总揽朝纲讲明治道莫有盛于今日者窃惧日久散逸宜命官编纂以年日月为先后集以成卷唐学士吴兢有贞观政要国初有  洪武政圣记大学士杨士奇有三朝圣谕录是编宜名为  嘉靖政要或名为  嘉靖圣政记我朝史官职废事皆失传况兹  御书文扎其可泯哉每岁以次续入请命侍读学士张璧侍讲学士张潮司其事上谕璁曰卿欲将朕谕内阁说话委一人编集成帙名之曰嘉靖政要者具见忠爱至意夫朕凡有谕内阁言不成文但以我之实言与大臣议论非他人之言也何有可取焉纵使有可行处不过卿等赞成之非朕能也卿意恐日后沦失切切为虑似当从卿所请而朕恐人评汝所为之自复纂编耳古者有左史右史之官历代因之我  圣祖创翰林之制亦有编修修撰之名但未见居此职者尽乃事云况  累朝亦如是今朕若行必定事事皆更非自伐即不逊也故有是而未敢即行他日朕身后史臣之言之史之不可不过一出之公而已非公则鬼神亦察之复语卿之翌日遂降旨报允
　　大明世宗肃皇帝实录卷之九十终
明世宗肃皇帝实录卷之九十一
　　嘉靖七年八月庚子朔巡抚延绥右佥都御史张缙引疾乞休许之
　　○大学士张璁言成化以前诰敕之体犹为近古其于本身不过百余字祖父母父母并妻室不过六七十字言之者无费词受之者无愧色近来藻情饰伪张百成千以万乘之尊下誉匹夫匹妇之贱殊非制体宜加厘正  上从之诏自今诰敕务崇简实不许竞饰浮辞致亵制体
　　○辛丑改南京工部右侍郎何塘为工部右侍郎
　　○礼部请申旧制以肃朝仪言朝仪载在会典等书俱系  累朝定制其该载不尽者亦系相传旧规但因法禁纵弛人心怠玩常朝之仪已多乖违至于三大令节朝贺人员每以万计杂然竞进搀越混淆殊非事体自今遇大朝贺先令承天门端门左右阙门严加防禁止许应该朝贺人员鸿胪寺添设序班十员于午门下左右掖门外先序整百官候鼓初严执事官及侍卫官军先进次皇亲公侯驸马伯次在京文武品官次在外来朝品官次内外杂职次生儒次吏役次外夷毋得争先挨挤及至奉天殿下文武百官各依品山序立行礼毋得搀越乱班礼毕之后旧规从大至小卷班而出今欲戒其拥塞宜令后者先行先外夷次吏民次生儒次杂职次文武品官九品在先一品在后次侍卫官军及仪从人等人尽象马方行奉天门下金水桥东西东西角门各设序班以司进出有越序乱班者御史序班纠举常朝进出亦如之其有市井奸人假借生儒吏典巾服冒入殿庭者锦衣卫官校讥察逮治从之
　　○工部右侍郎兼左佥都御史潘希曾疏言近来沛漕沙淤旋挑旋塞盖因秋水泛涨黄河奔冲所致尝考河流故道非一其大而要者有三一孙家渡经长淮卫趋淮入海一赵皮寨经符离桥出宿迁小河入海一沛县飞云桥经徐州趋淮入海孙家渡赵皮寨乃上流之支河飞云桥乃下流之支河弘治以前三支分流会于淮而入于海故徐沛患漕渠不淤今上流二支俱就湮塞全河东下并归于飞云桥一支下束徐吕二洪上遏闸河流水溢为流波茫无畔岸于是决堤壅沙大为漕患今日之计固当挑浚旧漕以通粮运加筑堤岸以防冲决然非疏其上流秋来水发沙虽挑而复淤堤虽筑而复决近因赵皮寨开浚未通正在疏孙家渡以杀河势第恐巡抚事繁副使力寡请敕都御史潘埙严督管河副使调集夫役选委职官亟为＜锍-釒＞浚克期成功功成听臣阅实具奏  上嘉其议从之
　　○癸卯革浙江都司掌印都指挥张浩回卫带俸诏自今失事官兵部毋得概举时大学士张璁疏辩聂能迁所诬四事内张浩备倭宁波与参政朱鸣阳副使张芹同坐失事臣尝论芹罢之鸣阳降级杨一清欲用浩臣故不可臣入内阁兵部乃推举浩臣何预焉于是罢浩
　　○甲辰升太仆寺少卿萧淮为都察院右佥都御史巡抚延绥
○乙巳光禄寺少卿蔡亨引疾乞休亨起兴府伴读侍  上潜邸十余年诏以讲读旧劳升太常寺少卿致仕赐驰驿还仍荫一子入监读书
○南京工部等官言南京神帛堂织造制帛内官监成造竹器先年各监朦胧奏添夫匠等三百七十五名户及甲字等库近来奏添借拨人夫一百二十九名岁勒上江二县折银一千五百余两宜如诏裁革其民匠优免宜如正德六年例系近年投充者听贴二丁毋得影占全户下工部覆议报可
　　○丙午南京给事中丘九仞等应诏陈言三事一通盐法以消盐徒言私盐之盛行由于官盐之翔踊官盐贱则私盐不行宜准旧议添刷引目使盐皆有引市无高价而又严禁私贩则盐徒自消一处器用以祛宿弊言太平等府解纳南京御马监马料每豆一石价止二钱七分而每石使用则至一两有奇为养马器用之费甚为民患宜令器用另派或取办于本监草地租银毋得科害解户仍禁势要包揽军伴需索等弊一严关禁以便粮纳言粮船至龙江关守关内臣倚关为暴出入皆有需索至有留难因遭沉溺宜行内外守备悬榜禁约验有部票即放毋得稽留部覆从之
　　○丁未祭先师孔子遣大学士翟銮行礼
　　○命右春坊右谕德兼翰林院修撰韩邦奇方鹏主顺天府试事
　　○左都御史李承勋以疾乞休  上优诏褒留不允
　　○戊申先是  上偶感微寒大学士杨一清在告具本问安  上答谕朕躬已安再静养数日于初九日视朝卿亦宜以是日出复遣鸿胪寺官郑绅趣之免其谢恩至是一清以疾未愈复上疏陈状  上报闻谕以调理痊可即出未几又＜锍-釒＞请骸骨益切  上曰卿屡疏恳切朕非不相体且卿年高亦不应烦以事务但朕倚眷欲终始辅导交修况卿懋才重德方赖赞佐以成嘉靖之治宜钦承朕意慎勿固辞鸿胪寺官即往谕朕意
　　○诏以三边提督军务事权重大炤旧改为总制更给关防
　　○己酉  万寿圣节  上御奉天殿受文武群臣四夷朝贺遣驸马邬景和安仁伯王桓昌化伯邵杰分祭  七陵都督夏助祭  恭仁康定景皇帝陵寝中官祭  恭让章皇后陵寝是日  孝慈高皇后忌辰  上祭  奉先殿
　　○朝鲜国王李怿遣陪臣户曹判书韩效原等来贺进马及方物赐宴给赏如例
　　○升吏部文选司郎中戴时宗为太仆寺少卿稽勋司主事萧璆为山东按察司佥事
　　○辛亥户部覆议给事中陆粲等奏核坝上等马牛羊房见在头畜共三千九百七十七岁应用料三万九千三百一十五石有奇草九十万一千五百八十四束足矣比之原数该减料一十四万二千余草四百六万一千余盖自有马房以来百数十年糜费侵渔不知凡几根盘势据莫敢谁何谨参酌时宜条陈十事一稽实数令各马牛等房置立文簿以今核过之数为旧管备开毛色口齿印记来历送部印钤发原委主事收掌遇有孳生发下倒死取回即呈报验实以准收除月登其数各官攒赴部注销开报巡青科道官稽考其关支料草主事亲行各场同内外官验实放支放支后畜有倒失者将料草截日扣还季终其每月收除之数呈部岁十一月会同各官诣各仓场将实在马牛查点而变卖其不堪用者仍具数送部以便会计一省虚费仓场料草皆系小民脂膏惟耕藉牛及三牛房牛料草如旧关支其西儿骒马挤乳马日料五升余马除下场三个月每匹日支料四升各草一束骆驼料六升草一束各马房存留牛只驴骡直门外牛房吴家驼每年亦除三个月余各日支料三升草十斤各仓未印二岁驹给余马之半未岁驹免给著为例一月之间百匹之内非时疫倒死三匹以上者内外官军兽医究治提督等官故纵容隐者听科道参奏一免会派畜数既清钱粮宜减第每岁额徵遽难停免姑待来岁派徵之时各量减原价炤旧徵银起解送部转送太仓以苏民困其草场子粒应否抵补各马房钱粮以免派民俟勘报拟奏又请敕御马监自查实数见今马驴等项实在若干料草每年约用若干见在仓场足支几年之用开具的确奏行本部参酌会计或仍令原差给事中一并清查奏缴庶事体均而法令明一议减旗军旗军之设本以备操练因牧圉乏人摘拨应用而各该房局等官假以餋马朦胧占役包办月钱良可痛惜今清查之后请以坝上湖渠二处参酌其中马百匹拨旗军五十人余悉发回卫所差操有占役论如例一处牛羊查得司牲司牧管事官吏牧餋军民三百余人岁费以千计而所餋牲止四百七十余只又多瘦损不堪供应者缘各该官员滥充管事止是占种场地私役军人甚者侵冒钱粮于牛羊肥瘠略不加意请今止留司局内官三员为总管衙门止存司牲司一所并原设官吏一并承行而裁革司牧局旗军止留一百名余发回原卫民遣归州县见在牛羊行光禄寺就其膘壮取用瘦小者送顺天府变卖归其价于寺以后解纳牲口不堪者退回本户领牧毋得一概发下以滋浪费一严买补东直门外牛户吴家驼牛房二草场俱奏准给军佃种徵收子粒银一千二百五十两本所收贮遇有牛只倒死就行买补惟存汤山草场为放牧之地正德中太监张裕奏垦汤山草场之半以修公廨太监王诚复以子粒银奏归内监本所官员不得干预输纳既无簿籍可稽领买又有克减之弊请将原地召民佃种以子粒银两解部遇有倒失本部给领买补仍以部官督察之其坝上等七马房所餋之牛有堪挤乳者送里牛房其余送光禄寺应用以免侵费一革冗员各房内官少者十余员多至二十员马少官多徒为烦扰请如永乐中例每房止留四员一员管理钱粮三员专管马匹其军职每房留一员督率旗军余悉革回岁终仍察畜产繁耗以为殿最一禁馈遗提督等官每岁点马所至管事人员盛设酒席及馈送茶果钱多至百数十两跟随人役需索分例及下场放牧而承委官员催修桥道科派扰害请听巡青科道官访奏仍行顺天府近场州县过为承奉者一体治罪一谨防范印烙马牛所以别公私防诈伪也内府设有环吉三夫等印因循至今不行请给访得各该餋马官居常则虚张数目点视则假借搪塞名称官马实无印记自今遇贡贺及新收孳生等马随时印烙发场且岁一点视文理细浅者即炤前复印一立公署户部分管仓场去京或至百里之外俱无公署及本仓官攒亦无廨宇每值收粮暂时僦居旋即回京以此钱粮出纳累不经手请行工部即以在京应毁尼寺折去盖造为便庶官有公廨则身可安事有职掌则弊可防  上曰各牛马房宿弊非止一端蠹国害民长奸惠恶莫此为甚既议拟明白都准行仍悬榜晓示自今敢有复蹈前弊科道官及辑事衙门即指实参奏处以重罪
　　○新建伯王守仁奏思田既平而八寨徭贼及断藤峡牛肠六寺磨刀等处犹猖獗劫杀未已所调湖广永保二司土兵今将班回其归途所经去贼巢不远又思田新附土目卢苏王受感激生全愿杀贼自效乞乘此兵威令左江道守巡参将等官监统永保二司土兵分剿牛肠六寺仙台花相等贼令留抚思田布政使及右江分巡兵备等官监统思田土兵分剿八寨贼兵部覆议诏可仍谕守仁严督副总兵以下官相机攻剿务绝宿寇以靖地方
　　○壬子以旱灾免开封河南彰德卫辉怀庆等各府州县卫所存粮有差
　　○癸丑初通政使司左参议杜楠以丁忧在京南京国子监司业江汝璧以起复升任各援恩诏请给父母封赠吏部覆称前例自天顺二年以来  累朝行之  上曰既系  累朝已行之例实我  祖宗广爱敬之意俱如例给与
　　○提督三边军务尚书王琼疏言虏贼久驻偏头关外又套虏万余骑从贺兰山后踏冰过河驻庄浪探之俱不得其故近据走回军人王毛娃子称小王子欲驱套虏东渡击黄毛达子而套虏不即去又调取海西达子而海西不肯从乃知前贼驻偏头庄浪之故夫套虏渡河东击其势必犯宣大或又转回贺兰山后与见住庄浪山后达子会合击西海西海虏奔入哈密即甘肃三面受敌请令总兵郤永彭楧聚兵备宣大而亲督总兵姜奭等相视要害如白羊口阳和等处聚集精兵以待截杀不必似常分布按伏以致兵分势弱且甘肃士马俱困加添粮银餋其锐气买补马匹给付骑征俱请以便宜行事兵部议覆如琼言诏从之
　　○甲寅詹事兼侍读学士黄绾疏言朝臣之中有饕餮无厌如狼豕之不极张胆无忌如贲育之敢往变幻是非如化人之莫测狡狯闪倐如鬼魅之默运甜软诱惑如狐妖之媚人机失中伤如射工之密发沦化士习如点丹砂之必变谋宠固身如饮九还以起死趋利避害如挟灵犀以入水内侍被其深结而交誉言官皆其私人而不言始臣亦以为才今方觉之第论其情状而不指斥其姓名盖欲  陛下因情状以察群臣之中孰为最似者耳  上曰人臣告君言当以实今乃朦胧浮泛非忠爱之意本当究治姑置不问诸臣俱宜勉尽忠诚修乃职业勿因此言自怀忧疑
　　○乙卯左都御史李承勋复＜锍-釒＞乞休且言当今可忧难处之事军民贫困灾异频仍藩封日广戎秩日增而正赋不足以给兵将骄惰警报沓至而御侮每苦乏人自揣才绵病弱不能有为愿更求全体大用真儒任天下事者以赞至治  上复温诏勉令供职且曰卿疾中不忘忧国其为朕疏举其人以副求贤之意
　　○赐镇远侯顾寰岁禄一千石本折中半兼支
　　○命原任狭西总兵官郑卿于五军营左掖燕河营参将高谦于神机营左掖各坐营管操
　　○丙辰升前太常寺卿杨果为南京工部右侍郎改前河南巡抚右副都御史蒋瑶为南京都察院右副都御史协管院事升南京太仆寺卿葛浩为南京大理寺卿
　　○辽东巡抚都御史潘珍以岁饥请增年例倍加折色及趁秋成籴粮备用户部议岁派年例已有定额辄难轻议其折色丰年既不扣除遇歉亦难增加但欲趁此秋成籴买及官军缺支粮饷则应议处请发太仓银十万两内七万补明年之年例余三万为例外接济听其从长议处或收候秋成籴买粮料或支给官军月粮仍开淮浙山东长芦引盐银七万三千五百两有奇定拟斗头斤重分发各紧要城堡上纳本色粮草以备缓急支用从之
　　○丁巳户部覆光禄寺卿苏民议本寺供应厨料有原派折色定有价值及解本色者俱无容议然有应徵本色而轻赍价银来京者顾京师物价与外省低昂不一或领赍少而京价高则不免包陪或领赍多而京价贱则多被侵克宜令本部委官一员会同巡视科道及本寺堂上委官斟酌时价定拟则例通行各该有司依徵解部送寺召商买办从之
　　○湖广容美宣抚司龙潭安抚司朝贡夷人率皆千余所过扰害巡抚凤阳都御史唐龙以闻于是礼部申明定例言天下诸夷朝贡俱有定期额数腹外者边官验放腹里者都布二司起送是以贡物有秤盘检辨之详人数有阻回存留之异惟湖广土人来往自由止执本土官批文蓦越前来驿递村店悉被其害今宜申严前例每岁  万寿圣节止宣慰宣抚安抚司袭授执事者差人庆贺每司不过三人三岁入觐之期自土官以下每司二人大约连宣慰等司多不过百人起送赴部者不过二十人余皆存留本布政司听赏并从都布二司会验贡马就彼易银贮库方物验中如数并具人名物数给与咨批关文遣官伴送至京物不中贡及人过其额即为阻回定以限期  圣旦以节前朝觐以岁终本部查其奏抄与都布二司咨批相同方与赏赐应付无咨批者下法司论罪顺天府给引炤回仍行镇巡等官令有司刻木榜悬之所过驿递巡司等衙门严加讯察虽有本土官文而无都布二司明文者即系越度执送所在官司究问解回擅与应付及不觉察者罪之诏如议行
　　○庚申提督河道右都御史盛应期既奉旨取回遂引疾乞休不允
　　○辛酉  宪宗纯皇帝忌辰  上祭  奉先殿遣吴国公张仑  茂陵行礼
　　○谪兵科给事中史立模为通州判官初聂能迁既抵罪会岁当朝觐立模因＜锍-釒＞曰臣闻刚正者特立而见忌诡秘者杂出而难防以见忌之君子而牵率于难防之小人苟其术得试其计得行虽至于空人之国亦易易耳本廉贞也而谓贪污本慈祥也而谓酷暴或指以闺门暧昧或诬以暮夜苞苴或追论其平生或旁求其近似非出乡官之多口则缘吏胥之销骨非昌言于广坐则揭帖于幽阴而巡使监司之考核任喜怒以为取舍者不与焉往往以小人一时之言遂为君子终身之玷修之岁年而不足坏之顷刻而有余请一切禁治  上是其言诏部院持明秉公毋得偏听先申禁约悬榜晓示仍令缉事衙门巡城御史但有投匿名文书者密访擒治罢闲官吏革役人等潜住京师大索逐之期尽一月舍者与旁舍不举者同坐悉如立模疏行至是复谕吏部立模前有奏＜锍-釒＞朕已施行今复思之似为大臣拒绝人言以箝天下之口非人臣之道且朝觐禁约事宜  祖宗俱有明旨立模所奏多致纷扰难居言路其调外用前所行者一切报罢
　　○诏都察院禁各镇守分守守备太监总兵副参等官不许滥受军民词讼
</div>
    <div class="pagination">
<a href="明实录世宗实录_page55.html">上一页</a><span>...</span><a href="明实录世宗实录_page51.html">51</a><a href="明实录世宗实录_page52.html">52</a><a href="明实录世宗实录_page53.html">53</a><a href="明实录世宗实录_page54.html">54</a><a href="明实录世宗实录_page55.html">55</a><span class="current-page">56</span><a href="明实录世宗实录_page57.html">57</a><a href="明实录世宗实录_page58.html">58</a><a href="明实录世宗实录_page59.html">59</a><a href="明实录世宗实录_page60.html">60</a><a href="明实录世宗实录_page61.html">61</a><span>...</span><a href="明实录世宗实录_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
