<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 155 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 155 页/共 848 页</h1>
    <div class="content">
○除江苏六合县坍没民卫田十九顷有奇额赋。　　

○是日。驻跸南衙门行宫。　　

○丙戌。上行围。　　

○谕内阁、那彦成奏、甘省应行解部捐监银两。请于长芦应解甘省协饷银两内。就近交部抵收等语。甘肃省收捐监生银九万八千一百九十两零。已据该督于捐监余平项下提银一千八百余两。凑足十万两解部。本年长芦亦有应解协甘兵饷银三十万两。著照所请、即将此项应解甘省银内拨银十万两。就近解部抵收捐款。其甘省应解之款。即拨归兵饷项下支放。俾免辗转差解之烦。该部知道。　　

○以故奉恩将军连桂子祥瑞、袭职。　　

○以拏获布噜特贼犯乌踪迈玛等出力。予七品明伯克巴喇特等议叙有差。　　

○赏南苑苑丞苑副、暨管围章京等缎匹有差。并看守行宫苑户一月钱粮。海户银一千两。　　

○是日。驻跸团河行宫。翼日如之。　　

○丁亥。遣官祭贤良祠。　　

○谕内阁、阮元等奏、盐商捐输捕费银两。请分别勒追停捐一摺。粤省盐商续捐捕费银两。自嘉庆十六年起。至道光四年止。共应捐银八十四万两。已完解银七十四万九千一百四十一两零。未完解银九万八百五十八两零。此项未完银两。前已奏令捐输。未便任其延欠。至以后缉捕经费。既据该督等筹计。本有关盐盈余田房税羡捐杂各款。可以动用。不必定藉商捐。且该省商力微薄。亦难为继。著照所请、自道光五年起。将该商等每年续捐银六万两。准令停止。其道光四年以前未完银九万余两。勒限两年内追完缴库。以昭核实。　　

○拨广东洋盐商捐捕费银。补制水陆各营炮械。从总督阮元请也。　　

○除直隶东安县被水冲没民田一顷四十五亩额赋。　　

大清宣宗效天符运立中体正至文圣武智勇仁慈俭勤孝敏成皇帝实录卷之八十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光五年。乙酉。三月。戊子朔。上还宫。　　

○予福建出洋遭风漂没外委黄振成祭葬恤荫。兵丁王必成等三十六名、赏恤如例。　　

○庚寅。上幸圆明园。　　

○诣绮春园问皇太后安。　　

○谕内阁、程祖洛奏、覆勘新卫河节减银数、并筹垫银两兴办一摺。豫省新卫河工费。原估银十七万九千七百余两。兹据该抚委员查勘。就现在情形逐加改估。计应减应增、并地价银两、共节减银二万六千八百九十六两零。仍需银十五万二千八百二十余两。除长芦已解银二万两。并未解商捐银六万两。由该抚迅速催解外。所有豫省应行筹垫银七万二千八百二十余两。准其在睢工堤工贾鲁河各加价银两内、暂行垫支。查传各地户给发房地银两。并遴派熟谙工员。会同该地方官分投赶办。于大汛前一律完竣。无许草率偷减。　　

○辛卯。马兰镇兵官继昌覆奏、昭西陵。景陵。实无新生树虫。报闻。　　

○湖南布政使景谦、因病解任。以署江苏布政使诚端、为湖南布政使。马兰镇总兵官继昌、为江苏布政使。　　

○以工部右侍郎广泰、为马兰镇总兵官。兼总管内务府大臣。办理万年吉地工程。　　

○以乾清门侍卫苏冲阿、为镶蓝旗汉军副都统。　　

○壬辰。江西巡抚成格奏、南河备用银两。请坐扣养廉归款。得旨、急公之意。朕已洞悉。此时似可无庸如此筹办。候旨施行。　　

○调盛京刑部侍郎昇寅、为工部右侍郎。兼管钱法堂事务。未到任前。命左侍郎舒明阿兼署。　　

○以内阁学士武忠额、为盛京刑部侍郎。　　

○癸巳。祭先蚕之神。皇后亲诣行礼。　　

○谕内阁、程祖洛奏、勘明沁河南北两岸增培堤工。请借项赶办一摺。豫省河内武陟二县民堤。频年以来。沁水被黄顶阻。河底淤高。堤身日卑。每遇大汛生险。堤工尤为吃重。历经借帑增培。以资保卫。上年黄沁异涨。沁堤复多汕刷卑薄。据该抚勘明武陟县南北两岸、应修工二十七段。土四万六百余方。共估需例加价银一万二千二十两零。系亟应兴办之工。著照所请、准其于徵存睢衡工加价款内、借支兴办。事竣即于河北二十一县。自道光六年起。分二年摊徵还款。该抚即责成该道遴委妥员、分段赶办。务于大汛前一律完工。毋任草率偷减。　　

○又谕、蒋攸铦等覆奏、台米霉变情形。据称商船将甫经成熟之米。赶紧装载。航海而来。本有潮润。又经暑湿郁蒸。船底之米。易于霉变。现查明收贮台米。实仅止霉变九百余石。统计原收十万五千余石。不及十分之一。著照所请、将此项米石。按照成色、由坐粮厅核实估变。其霉变缘由。既非仓场侍郎起运不速。亦非天津县收贮不谨所致。俱著加恩免其赔偿查议。该部知道。　　

○谕军机大臣等、程祖洛奏陈沁河情形、并议筹办一摺。据称豫省河北三府地方。水道纷错。沁河为害尤甚。河流自入豫境。经过河内武陟二县。其在武陟境者、更为险要。近年溃决时闻。惟有增培堤埝。筹备埽料二事。武陟城垣。界在南岸沁黄之间。城楼尚低于堤岸。设有盛涨。岌岌可危。计惟有移城北岸之一法。现已于北岸向未被水之岳庄地方。相定地基一段。形势高爽。风水亦宜。估勘城垣衙署坛庙等工。约需银三十余万两等语。豫省沁河南岸。逼近武陟县城。每遇黄沁并涨之时。节节生险。频年加培堤岸。以致该处城垣。直同釜底。即冬春时亦多积水。所有两岸土埽各工。因民力不逮。借帑办理。仍按亩徵输岁料。乃徵料日增。尚不敷用。民情苦累难堪。自应另行设法。以成一劳永逸之计。该抚为地方策其久远。拟请移城北岸。所奏甚是。从来畏难苟安。只顾目前。岂为政之道。又况沁河历经漫口。堵筑增培等费。除开销外、摊徵输将。更难以数计。糜帑病民。伊于胡底。惟工用浩繁。必须先筹经费。庶免临事周章。著该抚详细履勘。撙节料估。如果有款项可以动用。则兴办不至支绌。方于国计民生。两有裨益。并著俟本年秋汛后、察看情形。确议章程具奏。再降谕旨。将此谕令知之。寻巡抚杨国桢奏、目下物料腾贵。该县有堤守护。尚可无虞。请缓一二年。再行筹办。报闻。　　

○以兵部左侍郎耆英、兼总管内务府大臣。管三山事。内务府大臣阿尔邦阿、管圆明园事。镶黄旗蒙古副都统英瑞、管圆明园八旗内务府三旗官兵进班。　　

○改铸甘肃按察使司狱兼管兰州道茶库大使、兰州府经历兼管司狱河桥印信。从总督那彦成请也。　　

○予喀什噶尔阵亡侍卫护军校花山布、甘肃外委贾贵、祭葬世职。阵亡兵丁苏清额等二十二名、受伤兵丁绰尔敏阿等二名、赏恤如例。　　

○免江苏武进、阳湖、二县旧欠田租银。　　

○甲午。修山西大同镇属四营神机库火药局。从巡抚福绵请也。　　

○乙未。江苏巡抚张师诚奏报、嘉兴帮教匪占驾粮船。杀毙多命情形。得旨、实力细心妥办。勿致疏虞。　　

○丙申。谕内阁、御史隆勋奏、请定南营巡察章程。京师系辇毂重地。前三门外。五方杂处。司坊捕役。额设无多。而南营弁兵。星罗棋布。果能实力稽查。何至宵小溷迹。如该御史所奏、近来报窃之案。几无虚日。移营会缉。视同具文。甚至街巷堆拨。仅存空屋。疲玩已极。著步军统领衙门、严饬该营参将游击等官、督率各汛员弁、无分畛域。严密稽查。有犯必惩。缉拏务获。其各处推拨。务须昼夜巡逻。无许旷班贻误。如有仍前玩误。员弁即著严参惩处。兵丁重责斥革。并著五城御史、督同司坊官一体严缉。以戢奸宄而靖闾阎。　　

○丁酉。上还宫。　　

○谕内阁、松筠等奏、案内应讯塔布囊等、供词狡展。请先革去顶带审讯。色楞旺楚克、与济克默特扎布互控一案。现已讯据色楞旺楚克诈受钱文属实。具有确供。旋有黏贴蒙古字匿名揭帖。列款牵控之事。事关现审案件。必须彻底严究。以成信谳。色楞旺楚克、著革去头等塔布囊顶带。交松筠等秉公严审。如案内应讯之塔布囊等、有似此狡展者。俱著先行革去顶带。归案审讯。务得确情。按律定拟具奏。　　

○谕军机大臣等、魏元煜等奏、堰盱湖堤兴砌石工。并土工做成分数。据称堤堰土工。自兴筑以来。牵计已做成六分余工。石工共三十八分。均已全行开砌。又各分补修石工内、下面旧工层路、间有伤损。亦即增估拆砌。俾与补修之工。一律坚固完整等语。高堰、山盱、两厅石堤。为抵御洪湖盛涨最要工段。必应砌筑坚实。格外加高。方能保障狂澜。现在湖水已长二尺九寸。该督等所春分段砌筑十层。限大汛前赶办完竣。自属目前要务。惟正当春水发生之时。水势日有增益。即此所砌层数。是否足资捍御。设将来汛水涨发。堤工著重。能否无意外之虞。该督等总当随时查看。相机经画。既不可草率贻误。尤宜先事豫筹。俾工程巩固。湖河均资保卫。方为尽善。将此各谕令知之。　　

○以被贼失散西宁玉舒族土百户诺尔布加木错兄吉默特、袭职。　　

○戊戌。孝贤纯皇后忌辰。遣官祭裕陵。　　

○谕内阁、本年春雨较少。农田盼泽甚殷。朕斋心默祷。本日渥霈甘霖。自丑至午、势尚未巳。极为深透。仰荷昊慈。益深钦感。耕耤为劭农劭典。朕特令御前大臣禧恩、前往耤田看视。兹据奏称、耤田扶犁处所。积水甚深。四推典礼。难以举行。朕思耕耤大礼。致祭先农。必应躬亲祀事。以答神庥。业经先期进宫斋戒。本日阅视祝版。十二日、仍恭诣先农坛致祭。并诣太岁坛行礼。礼成后还宫。其耤田事宜。著顺天府尹照例率属行耕耤礼。并率农夫终亩。以肃明禋而重钜典。　　

○又谕、魏元煜等奏、体察两淮盐斤情形。另筹以应工需。并请铳纲引以便分带各一摺。前据阿尔邦阿奏请盐斤加价。以济工需。当交该督等体察现在情形覆奏。兹据奏称、两淮成本较重。若再请加增。必致滞销。徒有加价之名。而无济公之实。益启邻私侵灌之弊。自系实在情形。所有两淮盐斤加价。著毋庸议。其淮商等、呈请捐备河费银六百万两以济工需。现在南河工程。朕不惜帑金。业经筹款拨用。无须该商等捐办。其清查案内、一切停扣息本捐带等款。仍遵照原定。自甲申起、按三十纲分别徵还。所请变通章程。铳纲引以便分带之处。著不准行。　　

○己亥。祭先农之神。上亲诣行礼。　　

○诣太岁坛行礼。　　

○谕内阁、前据蔡万龄等奏、访获凤山县奸民许尚纠众滋事一案。业经分别办理。兹据该总兵等奏称、案内杜保等十七犯。系在凤山军前先行正法。其在郡正法者、系许然等二十八犯。当时审办罪人名数。俱属相符。惟原奏内、将许然姓名。误书杜保。今据实检举等语。该总兵等、于在郡斩决各犯原奏内、误书姓名。其办理并无错误。且此案缉捕甚属认真。蔡万龄、孔昭虔、俱著加恩免其交部察议。　　

○又谕、本日据步军统领衙门、及仓场侍郎等具奏、太平仓失火情形。向来仓廒重地。理宜慎重防范。从未有被火之事。兹该仓雨字空廒。并贮米之钧字恩字二廒。同时烧毁。非寻常疏虞可比。且正当开放甲米之时。难保非米数短缺。藉此弥缝。不可不彻底根究。所有太平仓管廒花户人等、著交刑部严行审讯。务得确情。毋任饰词狡展。冀图推卸。仓场侍郎博启图、程含章、查仓给事中李振庸、监督善成、李德明、俱著交部分别议处。其烧毁米石。并修复廒座。应作何分赔之处。著仓场侍郎查明具奏。　　

○庚子。上诣大高殿行礼。　　
</div>
    <div class="pagination">
<a href="清实录道光朝实录_page154.html">上一页</a><span>...</span><a href="清实录道光朝实录_page150.html">150</a><a href="清实录道光朝实录_page151.html">151</a><a href="清实录道光朝实录_page152.html">152</a><a href="清实录道光朝实录_page153.html">153</a><a href="清实录道光朝实录_page154.html">154</a><span class="current-page">155</span><a href="清实录道光朝实录_page156.html">156</a><a href="清实录道光朝实录_page157.html">157</a><a href="清实录道光朝实录_page158.html">158</a><a href="清实录道光朝实录_page159.html">159</a><a href="清实录道光朝实录_page160.html">160</a><span>...</span><a href="清实录道光朝实录_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
