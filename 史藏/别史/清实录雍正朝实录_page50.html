<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 50 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 50 页/共 216 页</h1>
    <div class="content">○丁巳。管理户部事务。怡亲王奏请、酌减苏松浮粮。得上□日。苏松浮粮。常廑皇考圣怀。屡颁谕上□日。本欲施恩裁减。乃彼时大臣、以旧额相沿已久。国课所关綦重。数以不应裁减、固执覆奏。凡国国家大事。因革损益。必君臣计议画一、始可举行。若皇考违众独断。既非询谋佥同之意。且恐一时减免。倘后来国用不足。又开议论之端。是以从众议而中止。然圣慈轸念苏松诞敷渥泽。屡蠲旧欠。以纾民力。其数较他处为多。是亦与裁减正额无异也。今怡亲王等、悉心筹画。斟酌奏请。朕仰体皇考爱民宽赋之盛心。准将苏州府、正额银蠲免三十万两。松江府正额银蠲免十五万两。论语曰。百姓足。君孰与不足。易曰。损上益下。民说无疆。朕但愿百姓之足。时存益下之怀。用是特沛恩膏。著为定例。俾黎民轻其赋税。官吏易于催科。可饬令该地方官知之　　

○追封和硕裕亲王广宁父保寿亲王爵遣官致祭立碑造坟如例。谥曰悼　　

○封喀尔喀扎萨克台吉通摩克为辅国公　　

○浙闽总督觉罗满保疏报。台湾山后七十四社生番先后输诚归化赍献土物户册愿附版图。下部知之　　

○戊午。添设河南省河南营参将一员。改河南营都司为守备移驻陕州。另立陕州一营。添设把总二员。兵三百四十名。分防灵宝、阌乡二县。嵩县营、添把总二员。分防永宁、卢氏二县。汝宁营、添把总一员。兵三十名。分防遂平县。从河南巡抚田文镜请也　　

○己未。禁止直省道员、调用杂职充巡捕官。从御史殷式训请也　　

○庚申。工部议覆。河道总督齐苏勒疏称、徐州黄河南北两岸。及宿迁县运河北岸。骆马湖西宁桥等处。堤工凡五千二百二十四丈。亟宜修筑。以资捍障。应如所请。从之　　

○辛酉。川陕总督年羹尧、以日月合璧、五星联珠、具本奏贺。得上□日。年羹尧所奏本内、字画潦草。且将朝乾夕惕。写作夕阳朝乾。年羹尧平日非粗心办事之人。直不欲以朝乾夕惕四字、归之于朕耳。朕自临御以来。日理万几。兢兢业业。虽不敢谓乾惕之心、足以仰承天贶。然敬天勤民之心。时切于中。未尝有一时懈怠此四海所知者。今年羹尧既不以朝乾夕惕许朕。则年羹尧青海之功。亦在朕许与不许之间而未定也。朕今降上□日诘责。年羹尧必推托患病。系他人代书。夫臣子事君。必诚必敬。陈奏本章。纵系他人代书。岂有不经目之理。观此、则年羹尧自恃己功。显露不敬之意。其谬误之处。断非无心。此本发与年羹尧、令其明白回奏　　

○癸亥。谕大学士等。甘肃巡抚胡期恒、朕素不识其人。因西海初经平定。必得熟悉边方情形者。畀以巡抚之职。朕询问年羹尧、伊即荐胡期恒、谓可胜任。前年羹尧曾荐王景灏、求令陛见。及王景灏来京。朕观其才具。实属可用。是以此番荐举胡期恒、朕亦不疑。即用为甘肃巡抚。后见揭参金南瑛等七人。朕察其情节。甚不允协。且年羹尧于王景灏、则请令陛见于胡期恒、则不请令陛见。是殆欲借王景灏一人、使朕信其言之不诬。遂可荐举胡期恒之类、以肆其蒙蔽也。今胡期恒来京。所奏之言、皆属荒唐悖谬观其人、甚属卑鄙。岂特不称巡抚。即道府之职、亦属有玷。著革职。甘肃巡抚员缺。著将军岳钟琪兼理　　

○又谕。览年羹尧奏称、委赴南坪筑城之知州边鸿烈守备孟继先、不恤番民。欲令寒冬入山砍木。且出言恐吓。以致各寨番民、惊惶生事。曾经一面缮摺奏明。一面调兵巢□刀抚等语。伊前奏摺内、止称彼处原无城郭。今欲筑城驻兵。喇嘛众番等。不能任意行事。是以聚众离叛。并未将边鸿烈等情由声明。朕降上□日察问。伊将从前奏摺内全无之事。竟称己于摺内奏明含糊具题。或是年羹尧从前有心隐匿具题。抑或被属员欺瞒、遂尔朦混具题之处。著年羹尧明白回奏　　

○升顺天府府尹张令璜、为大理寺卿。仍兼理府尹事　　

○调署四川松潘总兵官张元佐、为四川川北总兵官。仍署理松潘总兵官印务。署陕西延绥总兵官李如柏、署理四川川北总兵官　　

○浙江温州总兵官戴坤、年老乞休。命加右都督衔致仕。以原任广西左江总兵官边士伟、为浙江温州总兵官　　

○设立广西崇善、荔波二县儒学。取进文武童生各四名。拨太平府训导、驻崇善。宜山县训导、驻荔波从广西巡抚李绂请也　　

○甲子。调署四川提督护军统领纳秦回京。以銮仪使赵坤、署四川提督　　

○乙丑。庄亲王允禄等、遵上□日将总理事务王大臣等、分别定议具奏。得上□日廉亲王允禩、怡亲王允祥、为人聪明强干。廉洁自矢才具优裕。朕深知其能办大事。遭皇考上宾之日。朕心神恍惚。恐事有错误。爰于即位之初。命二王赞佐朕躬。效力国家。总理事务。朕倚任二王、原无异视也。廉亲王因不得遂志。又以朕疎远允禟、允＜礻我＞、允禵、至生怨恨。每事烦扰朕之心思。阻挠朕之政事。惑乱众心。朕为备极焦劳。是竟以历年之烦扰皇考者。又欲以之烦苦朕躬矣。怡亲王极其敬慎。遵守臣节。凡朕所交事件。竭尽忠诚。勤劳办理。三年来、佐朕治理之功甚大。廉亲王种种悖谬之罪。朕既尽行宽宥。如怡亲王之诚心效力者。右不加恩褒异。则将来之宗室诸王、为国效力之心。必至懈怠矣。怡亲王、著赏一郡王。听王于诸子中、指名奏请受封。隆科多、著赏给世袭一等阿达哈哈番。马齐、著赏给拜他喇布勒哈番。余依议　　

○授奉国将军阿哈尼子五十九、为奉恩将军　　

○丙寅。谕内阁。盛京乃开基之地。宁古塔、黑龙江、三姓等处。俱属接壤。向来发遣人犯。安插于此。至今渐多。此辈原系匪类。凶恶习成。岂能悛改。其子孙亦未必能成善类。而本处无知少年。或为其引诱。流染匪僻。废坏风俗。所关甚大。且将来发遣之人。多于本地兵丁。亦深有未便。嗣后凡发遣人犯。可否分发内地边远之区。今地方官、严加管束。人数无多。禁约亦易。至强盗理应正法。其减等发往三姓地方。乃法外之仁。今应作何变通。俾其安辑。再、八旗内府佐领、王府佐领下、有罪发往打牲乌喇者人数渐加。亦当酌量。著诸王大臣等、会同详议。务期得当、经久可行　　

○又谕。大臣等之家人。互相党比。结为兄弟。钻营请托之处甚多。大臣等、彼此和洽。其请托固不待言。如彼此不睦。家人从中、或为调停。或为激怒。千态万状。各欺其主。以图己利。伊主为其所惑。不能辨别是非。反为家人所用。而忘己之利害。获罪败名。不可胜数。此朕数年来所深知。亦众人所共知也。此等事、大有关系不可不严行禁止。著交与步军统领、五城官员。凡大臣等之家人、如有嫁聚筵席、延请亲友等事。令各禀明家主。然后举行。倘有私结党与。约为兄弟。彼此会饮。藉以请托事件者。即行严拏治罪。将此通行八旗晓谕　　

○命署江南江苏巡抚何天培、仍回江南京口将军任。升江西布政使张楷、为江苏巡抚　　

○广东广州将军管源忠、年老休致。调署江南京口将军李杕、为广东广州将军。解广东广州左翼副都统蔡瑜任。调正红旗汉军副都统吴如译、为广东广州左翼副都统　　

○丁卯。谕云贵总督高其倬、贵州巡抚毛文铨、提督赵坤等。黔省狆苗、最为不法。上年三四月间。辄敢蚁聚、抢夺集市。定广协副将领兵驱逐。官兵多被损伤。至八月间、抚提会调兵丁二千名、委员进巢□刀。于九月行至定番州。兵丁强买民物。喧闹罢市。暮抵谷蔺地方。夜火不戢。又复焚毁熟苗五寨。以致民苗合围、射伤官兵。夫师出以律。乃沿途骚扰平民。激变熟苗。种种强横。何漫无法纪、竟至如此。且狆苗、及红黑诸苗之巢穴。附在各州县者。种类不一。出没无常。朕意与其有事而加巢□刀抚。孰若未事而预为计画。黔省文武各官、委靡成风。匪伊朝夕。尔等须大为整顿。身先倡率。文自司道以至府州县卫。惟抚恤是务。武自镇协以至参游备弁。惟操练是勤。务使民无派累之苦。兵无怠玩之习。将见各处向化熟苗、必皆举踵企慕。择其头目中淳良可用者。命该管官、宣播恩德。加以优赉。俾各爱养所属。以备驱策。其有干纪犯科者。从而重惩。以示警戒。不一二年间。内地之民。莫不感激奋励。己附之夷人。胥皆畏威怀惠。彼狆苗、及红黑诸苗。多与汉奸声气相通。自当俛首帖耳、望风惕息。犹敢纵肆猖獗乎。设有怙恶不悛者。亦必审查。果系族类众多。稔恶渠魁。始遣熟苗头目、先行招抚。抚之不从。然后行知所在将弁、塞其奔逸之路。一面命熟苗头目、率伊部落前往巢□刀捕。大兵从而继之。自获全胜。所获牲畜等物。即颁赏熟苗。酬其功绩。将劳效尤著之辈。或奏请赐一职衔。如是平定一二处。则其余不待招抚、而归诚恐后矣。至于直省各员、俱有火耗羡余畀之养廉。黔省钱粮额寡。耗羡无几或以养廉不足、加派民苗。然州县员缺。较他省无多犹易为设法。莫若将各项陋规通盘查清。即以本省之所出、还济本省之公用。似属允协。闻自巡抚提镇、及司道等官。各有纳粮官庄。每岁收米千百石、至数十石不等。府州县、亦间有之。此皆国家正赋。岂容私行隐占。又闻贵阳、镇远、安顺、普安四处榷税。每岁抽收一二万金。而报解正项、不过数千。思南、威宁、黔西、大定、毕节等处。俱有过往牛马铜盐、并落地等税。每岁可收至八九千金少亦不下二三千金。而报解正项。不过数百。此等府州县、养廉太觉有余。至若都匀思州、石阡、平越、独山、麻哈、广顺、定番、清镇、安平等处养廉。又甚属不足。一省之中。丰啬悬殊。安可不为调剂。嗣后尔督抚、应将各处税课、逐一清查。每年盈余若干。量留该管官养廉。余者贮库。并将文武各员所占官庄交纳之米、尽数贮仓。阖省钱粮耗羡、一总提解。合此三项。通行会计。自巡抚司道以下、及府州县、分别冲僻繁简。酌定养廉之数而派与之。如此、则溥遍均平。缺美者无亏空之虞。缺苦者亦不致科累民苗。上下俱无染指。各员咸得奉公尽职矣。再者除养廉外量存数千金贮司库。以备赏犒兵丁苗猓之用。亦未始非裨益地方之一助也。尔等其周思详议、具摺陈奏务令官民两赖可以永久行之无弊。庶几地方宁辑。民苗乐利。以副朕怀远筹边之至意　　

大清世宗敬天昌运建中表正文武英明宽仁信毅大孝至诚宪皇帝实录卷之三十



大清世宗敬天昌运建中表正文武英明宽仁信毅大孝至诚宪皇帝实录卷之三十一　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保

兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正三年。乙巳。夏。四月。戊辰朔。享太庙。上亲诣行礼　　

○谕直隶河南山东督抚。朕因两省接壤之区、人民杂遝。最易藏奸。已令直省督抚、清理疆界。闻曹州西南桃源集地方、界联三省。壤接七县。而离各州县治、又皆辽远。文武兵役、巡察难周。此处甚为紧要。尔等可差员会勘、将如何专委弁员、拨兵弹压。及应归某省管辖之处。会同详议具奏　　

○己巳。以正白旗满洲都统拉锡、兼理太仆寺卿　　

○吏部议奏。原任翰林院检讨董玘、以亲老乞在籍终养。应准其所请。俟亲终服满、令其来京候补。得上□日。凡人谁无父母。为人子者无不欲其父母常存。今于告请终养疏内声明亲终服满补用。为人子者闻之、何以为情。况该抚举董玘为孝廉方正。此人虽暂未录用。朕但愿伊克尽子职、常奉伊亲耳。似此不仁之语。朕不惟不忍降上□日。亦不忍阅览。将本发回。著册去此叚具奏　　

○庚午。怡亲王允祥、奏辞议叙。得上□日。王忠敬勤劳。佐朕办理政事。三年以来。实多裨益。兹因议叙、特加封王一子为郡王。以彰国家酬庸之典。王其祇遵。不必固辞　　

○升詹事府少詹事何国宗、为内阁学士兼礼部侍郎　　

○以国子监司业孙嘉淦、提督安徽学政　　

○礼部议覆。给事中李兰条奏、追封关帝祖父爵号。据称圣迹图志一书所载。关帝系夏臣关龙逢后裔。祖讳审。父讳毅。世居解梁常平村宝池里等语。查圣迹图志、乃系近时卢湛所撰。与正史不合。尊崇正神。理宜详慎。亚圣孟子之父、未详名讳。止称先贤孟孙氏、所以阙疑也。应照此例、追封关帝三代、俱为公爵。牌位止书追封爵号。不著名氏。于京师白马关帝庙后殿供奉。遣官告祭。其山西解州、河南洛阳县冢庙。并各省府州县择庙宇之大者。置主供奉后殿。春秋二次致祭。从之　　

○裁山东掌印都司一员。都司经历一员　　

○辛未。以礼部尚书赖都、兼理镶蓝旗满洲都统　　

○广东高州总兵官蔺佳进、缘事革职。升广东将军中军副将赵儒、为广东高雷廉总兵官　　

○安徽巡抚李成龙疏言、五河县烈妇、白三之妻谢氏。逼奸不从。刎颈全节。应请旌表。得上□日。谢氏因伊夫纵勒通奸。守贞自矢。终不为强暴所污。旋即自尽。可谓烈妇中之超众者。殊为可嘉。应加恩旌表、以敦风化。嗣后如有此等烈妇、应作何加恩旌表之处、一并定议具奏。寻议、白三妻谢氏与寻常烈妇不同。应照常例、增给银十两。令地方官于墓所建坊、镌列实迹。遣儒学官致祭一次。嗣后如有此等超众节烈妇女。应俱照此例旌表。从之　　

○壬申。谕刑部。朕每览所奏罪犯案内、多有僧人不法。致干宪典者。为僧无清净心。行凶顽事。则其非僧也必矣。朕尝览释氏之教。虽不足为治世理民之用。而空诸色相。遗弃荣利。有戒定慧之学。有贪嗔痴之戒。为说虽多。总不出乎寡欲、摄心、戒恶、行善四端、为大要也。为其徒者。虽有为禅、为律、为讲、为持诵之不同。然莫不以四端为本。至于混迹僧徒。实乖僧行者。饮酒食肉。肆为不法。有应赴、马流鏖头、挂搭、闯棍、江湖、捏怪、炼魔、泼皮等名色。皆败坏僧教、甘为非法、何得称佛门弟子乎。若概以僧目之。则苗莠弗辨、而泾渭莫分矣。朕非为僧人正其名色。盖核名实、辨是非、国家劝惩之法、不可忽也。尔部行文直省。嗣后凡遇缁流犯法。须按是何名色之僧人。入案呈奏。审拟定罪。若既称戒僧、有干犯法纪之事。必严加治罪　　

○谕总理銮仪卫事务公马尔赛等。尔衙门之汉整仪尉员缺。将世袭官员、与武进士、停其补授。世袭官员内、难得优员。如有优员。旗下且将用之。若系劣员补授。于尔衙门亦属无益。嗣后八旗汉军内、领催、马甲、及闲散人等。有颖俊可用之人。与工于马射者。著怡亲王、果郡王、兵部大臣、与尔衙门之大臣等、公同拣选。遇整仪尉缺出、引见具奏。伊等果有行走效力好者。咨送该旗、令得补授副参领。如此、则汉军既获升阶。人才又可成就。即尔衙门亦可得优员矣　　

○裁广东广州左卫、前卫、后卫、南海卫、东莞所。新会所、新宁所、增城所、从化所、靖远卫、连州所、南雄所、韶州所、惠州卫、河源所、龙川所、长乐所、潮州卫、澄海所、程乡所、肇庆卫、广宁所、新兴所、阳春所、阳江所、神电卫、高州所、宁川所、海南卫、万州所、崖州所、广海卫、海门所、靖海所、蓬州所、清澜所、并裁掌印都司、都司经历各一员　　

○癸酉。左都御史尹泰奏言、定例监察御史、试俸一年不称职者。以按察司经历改补。请嗣后一年限满。未能深信者。再试一年。庶贤否可以详察。从之　　

○甲戌。吏部议覆。两广总督孔毓珣疏言、太平府属龙州土知州赵殿灴、贪婪残暴。既经革职。其管辖地方应择赵姓近支二人。降为土巡检二员。分辖管理。应如所请。从之　　

○丙子。谕议政王大臣等。策妄阿喇布坦、来求吐鲁番之地。曾谕将从前内附为首者、令其迁入内地。今将军穆克登奏言、吐鲁番处、共有一万余人。若但迁首领数人。而不迁其所属之人。则伊等生计、必致艰难。且伊所属之内。愿移入内者、不下四五千人等语。朕思瓜州、沙州、地方甚宽。亦必用人耕种。若有愿移者、即在此居住。给与一二年养赡。令其耕种。罗卜脑儿地方、亦照吐鲁番例。有愿移来者、亦随为首之人、一并移来。不愿者、仍留本处。著议奏。寻议、归顺之犭□回子、若再给与策妄阿喇布坦。恐致扰累。所以愿移者甚众。应令其在布隆吉尔地方、沙州、瓜州等处种地。其建立村庄养瞻之处。行文将军富宁安等、详议办理。再、罗卜脑儿犭□回子、皆水居打鱼为生。此内有愿陆居为生者。请照吐鲁番例、一并移来。从之　　

○丁丑。谕大学士等。怡亲王恪恭尽职。夙夜匪懈。赞襄国政。披露忠诚。朕念兹勤劳。特加封王一子为郡王。以昭酬庸之典。乃王具疏恳辞。及见朕时、复再三陈奏。情词谆切。出于至诚。朕亦难强。姑允其请。以成谦让之美　　

○谕吏部。庶吉士张鸣钧等。教习己久。今加考试。应分别授职。除程元章已授编修外。满汉庶吉士。张鸣钧、邵基、陶正中、何玉梁、邹光涛、张江、徐以升、沈淑、张廷瑑、胡香山、牧可登、马金门、严民法、尹继善、帅念祖、许焞、缪曰芑、吴钊、焦祈年、周学健、戴永椿、倪师孟、薄履青、昌龄、松寿、俱著授翰林院编修。范咸、沈懋华、陈弘谋、王步青、保良、沈文豪、喀尔钦、吴大受、俱著授翰林院检讨。许均、王乔林、张仕遇、康忱、俱著以六部主事用。黄元铎、吴王坦、李端、颜希圣、胡蛟龄、陶士偰、刘敬舆、杨胪赐、顾海、俱著以中行评博用。金相、张泰基、俱著以州县用。周凤来、李士杞、俱著以教职用。高山、陈齐寔、张考、李徽、已拣选刑部。即以刑部主事用。俞来求、俟服满后。补行引见。记名留京进士夏之芳、姜颖新、俱著授翰林院编修。黄岳牧、陆宗楷、俱著授翰林院检讨。王士任、邵锦涛、罗凤采、王辂、张荫圻、俱著以六部主事用。蒋祝、王藩、何有基、俱著以中行评博用。万里、著以州县用。尔部即遵谕行　　

○戊寅。谕大学士等。天人相感之理。至微而实至显。凡人果实尽诚敬。自能上格天心。人君受天眷命。日鉴在兹。其感通为尤捷。朕自临御以来。敬天之心。夙夜警惕。凡水旱灾祲。皆上天谴责朕躬、特示警戒。内省身心之过愆。外考政治之阙失。务期黾勉。以回天意。用是上承帝鉴。有求輙应。如今年三月十六日、览署山西巡抚伊都立奏摺。知平阳地方、三春少雨。朕怀甚为忧虑。祇告神明。斋心虔祷。续据伊都立奏报、于十八十九二十等日、得雨沾足。三月二十九日、览河南巡抚田文镜奏摺。知开封一带地方亢旱。朕于四月初一日、祷于神明。竭诚致敬。刻不敢懈。昨田文镜奏报、初三日、开封四境、果得时雨。可见天人感通之理。捷于影响。益觉可畏可惧。而不敢纤毫疎忽也。但恐督抚大吏、于地方水旱之事。不速行奏闻。则朕无从省戒、以挽天心。致使旱涝成灾。闾阎受困。此则地方大吏隐蔽之咎也。嗣后督抚等。于地方偶有水旱之事、即据实速奏。庶朕可及时修省。尔督抚等、亦宜省咎思过、勤求民隐。勿徒为祝祷之虚文。以饰愚氓之观听。朕此上□日并非自谓精诚昭格、欲以夸示于众。盖实有见于天人之际、感应不爽。呼吸可通。有善天既降福。则有过天亦必降罚。惟有兢兢业业。时存戒惧。尽人事以仰邀天鉴。愿日与诸臣、交为勉勖而已　　

○工部右侍郎李凤翥、缘事降调。升广东巡抚年希尧、为工部右侍郎　　

</div>
    <div class="pagination">
<a href="清实录雍正朝实录_page49.html">上一页</a><span>...</span><a href="清实录雍正朝实录_page45.html">45</a><a href="清实录雍正朝实录_page46.html">46</a><a href="清实录雍正朝实录_page47.html">47</a><a href="清实录雍正朝实录_page48.html">48</a><a href="清实录雍正朝实录_page49.html">49</a><span class="current-page">50</span><a href="清实录雍正朝实录_page51.html">51</a><a href="清实录雍正朝实录_page52.html">52</a><a href="清实录雍正朝实录_page53.html">53</a><a href="清实录雍正朝实录_page54.html">54</a><a href="清实录雍正朝实录_page55.html">55</a><span>...</span><a href="清实录雍正朝实录_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
