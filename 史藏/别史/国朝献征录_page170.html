<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 170 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 170 页/共 245 页
  </h1>
  <div class="content">
   通议大夫湖广按察使罗君铨墓志铭（杨士奇） 
　　湖广按察司按察使弟叔嗣行状（高仲嗣） 
　　乂（霍韬） 

　　○通议大夫湖广按察使罗君铨墓志铭（杨士奇） 

　　杨士奇 
　　正统四年五月湖广按司罗铨文衡卒于官罗之先家抚之宜黄元初有仕吉水州学录者遂家州之东坊学录孙再可再可孙继道继道子景泰少游江淮遂居山阳娶范氏生二子文振文衡也文衡自幼敦茂不好狎其书册不去手稍长充邑学生旦夕克勤所造诣日出同辈右永乐辛丑登进士第宣德丙午擢广西道监察御史无几丁内艰归杜门谨礼谢绝宾客服阕改广东道时风纪颓弛　朝廷升通政使太康顾公都御史奉勑选留贤俊罢黜不肖台宪一新顾独数数称文衡之才且良曰御史不足久淹之也文衡襟宇闿爽而静专厚重明于理勤于事慎于法审于情虽未务必求至当同辈有窒未通者咸就质之都御史有疑未决者咸召咨之凡各道拟奏刑狱率经文衡阅牍乃进一一尽心而未尝有矜色广东民垦兵后荒田厚获境内屯卒欲敓之不得而忿结众夜窃所获民觉起逐之卒弃走其三人失道溺死按察司论民三人抵死狱上文衡言于顾公律窃盗弃财走主追杀者免罪矧溺乎公从之民皆不死常州奸民告富家谋作乱所连甚众奉命往按之皆妄遂抵告者罪其明治狱多类□□事于礼法者不肯默默刑部郎有私忿相诟声彻堂上堂上官不能制文衡曰是可长乎遂劾奉忿诟者皆降黜堂上官以宥免会湖广阙按察使有旨令廷臣举端重廉能达于大体者遂以命文衡公议翕然称允既至狱有系囚二千五百久未决数日发遣殆尽人皆服刬弊剔蠧不怒而威时民间征调繁伙有司往往举错踰制文衡悯其非得巳也率从轻典惟受赇无所宽假每语其同官曰内执法狱议或失中有大理之乎外莫之平何可以不尽心景陵令杨季安廉正不阿见嫉于州州诬其罪于镇抚使已下杨狱文衡白之复杨官而正州官之造诬者罢之都指挥陈震纵私不法夺造御物廨宇私居紏止其罪其武臣率挟威厉民前之持宪者巽耎莫能戢文衡一裁以□若武臣者咸诮其严卒不动岁饥近邑流民□集城下躬出抚辑捐俸倡寮属出米食之齐□强众倡家乘机买贫民幼女习歌舞稔岁父母倍直□赎不得文衡闻知恻焉下令不予赎者罪之凡归五百余人奏减各郡驿马千二百匹递运所夫七百余人以舒民力未卒前数日犹力疾草奏言都司官系一道武臣仪表不可滥授今都司官犯赃率循例罚役复职武人徼幸不知戒儆反得计作过愈甚乞自今如系军功升者但犯赃罚役后复其职发守边总兵带管操备听调如非军功系保举升者犯赃罚役后降复原职庶几有以警肃下人从之所至处同官如兄弟未尝有间言蘖之操始终一致春秋四十有七而卒卒之日湖湘之人如丧所亲中外缙绅君子皆有丧良宪臣之叹 

　　○湖广按察司按察使弟叔嗣行状（高仲嗣） 

　　高仲嗣 
　　维我高之先盖洧川人云初我祖义当洪武初徙处祥符遂祥符人云义生清清生谨谨生我父珣珣乃生我兄弟伯嗣叔嗣云叔嗣字子业初叔嗣之生也母甄乃梦人击门大呼高车者三母甄惊谓予父曰妾将产矣厥梦若此妾殊震焉父笑曰此吉祥也巳而生吾弟云盖叔嗣弱而颖特我父乃私心独喜是年提之官当是时我兄弟各无恙而相者独奇吾弟有匿犀因熟视予父曰君第三子贵当不可言愿先生无以常儿畜之也生五年而父僚因以诗书教之乃随声响答而父僚乃大惊谓我父曰君儿果奇曩相者果非欺其后遂购求奇书乃日诵数千言生十六年着申情赋一首几万言当是时我乃与弟从鸣皋君游而鸣皋君遂因杯酒以其赋传云诸公遂乃屈其座人盖我大梁中诸豪由是皆流叹以弗如也是年秋试乃以文奇不中式生十八年而文始中式云此正德己卯年也嘉靖癸未举进士始工部营缮司主事调吏部稽勋调考功升稽勋员外郎郎中乃论事颇与时忤遂病归归三年起仍前官云久之又与时忤升山西布政司左参政久之升湖广按察使其在山西也仁恕明断其巨著剖疑狱十二事儒生栗应宏刊其事晋父老咸称其神明及按于楚五月而政平夏大水乃祷于山川诸神归而病病纔九月卒楚人皆流泪泣始君应聘较文尽得当世知名士其所著有高氏读书园集弃瓠集考功集晋阳题篇散不及者犹多由是著名海内其所交游皆当世之贤豪长者事亲孝事兄恭出入中外十余年其遣家人问安时时不绝家书必流泪封题常曰儿不得视膳左右予与吾弟别盖七寒暑书每至必曰兄眠食如何也吾流泪思君初君之未卒也其书来言曰予生年未四十状便如五六十翁矣予发短将半白矣书来未十日而闻其卒天乎天乎天祸予兄弟果如此耶先是君送友人郑入京持杯歘然泪下沾衣郑惊起谢曰公胡泪流如此也而君乃把袖嘘欷出声曰予无见公期矣由是诸僚皆惊以君不祥语也呜呼人间胡不祥之有几耶君号苏门山人语人曰吾慕孙登之人也娶袁氏累封淑人子二公得年三十又七归葬我祥符郑门原呜呼予乃恐其行之泯灭而不得传也于是状其事而顿首太史公门大惟有以采而志之吁其不朽巳 

　　○乂（霍韬） 

　　霍韬 
　　渭子曰高子业与世人交人谓之傲亦宜尝饯送中丞廵抚于江之浒藩臬同僚曰盍远诣子业问候吏曰往年诣此旋也子业旋舟返不偕远诣初入襄阳有抚民副宪者闻子业至出迓徐徐吏曰盍姑迟待之子业曰予僚长也解缆去巳而抚民副宪来子业接之于于如也山西有同僚论事与子业忤疑子业中伤一日集议僚厉声曰某与某有怨子业笑不答其人复厉报曰某与某有怨子业复笑不答僚有傍解者曰予闻高君时时称君之长也僚乃释然夫远送中丞同僚曰厚也子业曰吾止诸礼也僚长不候副使谓宪副地道主也出迟不候礼之节也同僚忌且怒不辩不报量也不知子业谓子业傲实非也渭子又曰凡人文学优者政理恒拙自诡曰不屑云子业官山西有代州生江槔与邻之人争宅址将开阴刃族人孜等匿二尸图诬邻人邻人知不哄全以宅槔埋尸室中数年槔兄千户楫狂杀其妻槔嘱妻家讼楫并诬楫杀孜事楫栲死无后槔与弟盘争袭楫讼上抚院付子业鞫焉子业问槔曰孜等尸在所槔对曰楫杀孜埋尸其室不知在所曰楫何事杀孜槔愕然对曰槔争宅址曰尔与同宅居乎对曰异居曰尔争宅址杀人埋尸兄室有斯理乎问吏曰搜尸槔室未也对曰未也乃命搜尸槔室掘地得二尸于槔立所刃迹宛然槔大罪州人曰十年冤狱也石州豪吴世杰诬族人吴世江世泽奸盗拷庾死二十命世江更数冬不死子业覆狱牍问曰盗赃祗布裙一榖数斛世江有田若庐富行劫何也世杰曰贼饵色奸问妇柳曰盗奸若对曰奸也曰何时对曰夜曰夜奸何故识贼对曰世杰教我贼名世杰大诬杀人罪祁县千长赵远捕盗起家万金尝缚村民野寺诬盗得赀远仆更污民妻虑僧发觉致民县狱妻列状上官远曰民不死祸且及乃设谲绐县官县官惧听远入狱磔民死掷尸狱外上官止治远仆属罪薄远罚子业曰安有属杀人而长若主不与者乎卒正远罪渭子曰世言儒不能狱谓腐也子业通儒能狱不足多也惟是豪民杀人取贿如赵远诬缚齐民家累万金吴世杰构一诬词杀二十命有司不察反右焉如是求怨魂不结疾疫不兴灾变流行岂可得也故论次子业察狱三事例焉俾有司知职典之重云尔 

　　◆副使 

　　湖广按察司副使靳义传（实录） 
　　湖广等处提刑按察司副使慎庵彭公琉墓表（李贤） 
　　按察副使田君汝耔墓志铭（崔铣） 
　　湖广按察司副使伯兄九峰公应埙行状（屠应埈） 
　　湖广按察副使沈公山传（王世贞） 
　　副使张公合墓志铭（乔世宁） 
　　颜先生鲸传（郭正域） 

　　○湖广按察司副使靳义传（实录） 

　　实录 
　　义字厚礼河南淇县人洪武中以太学生任北平道监察御史永乐初出按北京糺治贪墨决疑狱滞讼皆得其情吏民畏服日恒蔬食毫发无取于下时　皇太子居守北京赐鱼米以旌其廉且语左右曰靳义可谓御史也未几升湖广按察司副使首举正按察使吴公悦都指挥王玉奸赃之罪风纪肃然及是入觐以疾卒于京 

　　○湖广等处提刑按察司副使慎庵彭公琉墓表（李贤） 

　　李贤 
　　公彭氏讳琉字毓敬其先鄱阳人宋哲宗时有讳忠泰者官于吉之安福子孙因家焉代有显人至讳六者国子生未释褐而宋亡遂隐不仕子孙相戒终元之世无显者公之高祖祥翁曾祖芳远祖古清父钦乐皆业儒钦乐用公贵累赠奉政大夫修正庶尹广东按察司佥事母李氏累封太宜人生子六公行三自幼卓秀受业于古廉退山先生蚤有时誉永乐甲午首领乡荐戊戌登进士第观政宪台时营建京营大臣以公才可集事奏委督起应天诸郡夫役有司服其廉令出无敢后期者吏受贿者置于法夫道亡者当械公以诚感之曰能自首者免于是首者十人九溧水有虞素以才力自雄梗公列其恶状计穷而出公曰尔所以安于丰产者皆君上之赐也独不知报邪叩首媿服自后无敢亡者明年以山东夫役缓于运水复委公督之令甚严众公危公如期而还时侍郎李友直统其事嘉公能而延誉之公之名益着明年冬以亲民职重擢公知政和县御史李寀时廵银场惧公不容其家人奸利乃妄致其罪谪徒沛中公处之泰然自得洪熙改元用荐者授临清教谕乃作新士习具有程法诸生莫不悦服感激奋励多底成才公在师广凡三典文衡杨文贞公高其学行荐升翰林编修公曰是职不易称也益励学忘倦虽空匮不恤预修五伦书及　宣庙实录同事者服其精勤正统改元赐勑命文林郎时朝廷留意人才乃简儒臣学行淳正者十三人授以宪职提督天下学校公与选中升广东按察司佥事既莅任立教条严考课岁历郡邑开导诸生凡黉舍废缺者增修二十余所书籍不备者咸刻而传之岭南士风之丕变科目之盛几于中州复兼督农桑黜陟官属奉法不挠人服其公朝廷嘉之赐诰命进奉政大大修正庶尹寻升山东按察司副使仍理学事景泰初罢提学改任湖广奉勑赞理广西军务公益孜孜不惮劳涉未几引疾致仕太宜人犹在堂公得奉欢膝下巳而居丧营葬一循家礼处兄弟间尤笃于友爱相接怡怡如也立义塾以训子孙暇则徜徉山水间自谓无乐之易之如是者五六年忽疾作不能言舁至正寝精神不乱意欲永诀乃秉笔以书有曰内不见已外不见人又曰保躬全归始终不移书毕而卒天顺戊寅六月也距生供武辛未年六十有八公人刚毅严肃虽燕居无隋容然孝友忠厚出于天性接人意诚而礼至尤谨于奉礼先茔在四远者岁躬展省平居言论一出于正义有不合虽小不所当者虽违俗忤物之弗顾也于书无所不读文雄赡追古作者所著有备忘录慎庵等集若干卷藏于家 

　　○按察副使田君汝耔墓志铭（崔铣） 

　　崔铣 
　　君讳汝耔字勤父汴之祥符人弘治戊午年二十有一与子同举遂业太学勤愽父闻善辞又饬操检三原马伯循称之曰见人之有技而不惊规人之过而温乙丑又同予举进士巳以忧归服除授行人选给事中是时刘瑾窃政瑾诛阉嗣其所行朝纪聿紊官惟附权润巳勤父挺立其间绝请请攻词赋予既交旧而雅好何舍人仲默每过予两人浮白吟诗慨时自愤曰引裾请剑者固丈夫许国尔顾事不当其会而情不中其款杀身无益章主之暴嗟乎嗟乎迹与心违命与世左是以西山有饿夫也然勤父遇事斤斤自信敢断决值端揆虚位争进者类御徒然勤父上疏言当用大臣以忠谏去位如韩文等遭旨斥然不褫职又劾武率时源恃功淫纵迁江西提学佥事江西虽号文邦士习谖恣尚请托提学官校试列第不合素所评辄呶讙径去善宦者先阴访众议参以今试者列名下之勤父惟据试文勤父雅好秦汉诸家书刻行史记往以举业誉者勤父病其腐置下列又遵勑谕贤知府伍文定同知曹琥四人及教官十二人及退居御史宋景及逸士某俱上疏荐又劾知县及教官不职者十余人宪臣及僚恶其侵官乃共升谤当考官时南台劾之调山西方谤起共欲挤入不测然止言其乖方他无可摘也古所谓因贬见褒者欤自山西迁湖广副使皆理狱清屯田修水利搉庾储事靡不饬前后乞休者三乃得请时年四十五既还汴力田养母杜门读书诵声琅琅闻户外病六经庸学传注纷如靡统字称句品思纂辑成一家言仅毕周易而巳诗暨古文集若干卷勤父授行人在正德戊辰选给事中在己巳治刑科迁江西在癸酉十有一月调山西在丁丑二月迁湖广在己卯阅四岁归嘉靖癸巳三月二日卒勤父闲居者十有二年 

　　○湖广按察司副使伯兄九峰公应埙行状（屠应埈） 

　　屠应埈 
　　屠氏故陈留人宋南渡时始徙浙盖昆弟二人其一过钱塘居鄞一止嘉之盐城后盐城分平湖遂世平湖人自宋历元子孙居积巨万任侠有气称豪里中　高皇帝时凡里中诸豪悉穷治无所于贷而屠氏遂被录徙窜尽没入其赀吾始祖曾一公以出贽杨氏身仅得免未几杨氏亦被录吾始祖以他姓故复得免今乍浦演武场广袤约二三里许犹相传屠氏故居遗址云曾一生亨一亨一生泽民泽民生湘湘生机六世有隐德而至吾先康僖公始克自振树以昌大其宗时屠之居鄞者亦积至巨族弘德间先公位司寇鄞之伯丹山公位冢宰兄弟并列上卿焜耀当世于是当世称着姓则江南有屠氏焉先公生子六人兄最长讳应埙字文伯居近九峰自号次应坤应圻应坊应埈应埏兄生而颕异先公钟爱之凡一时巨公名士多遣事其门下龆龀声誉藉甚弱冠领正德丁卯顺天乡荐举辛未进士当是时赐宴恩荣诸公卿士咸与奉礼法兄竟被酒词中颇诋及上相公卿士嫌其傲不逊是年进士选储翰林兄以故不获与选授礼部祠祭司主事时先公请老家居兄得陈情予告归省还改兵部职方丙子归居先公艰执丧无踰礼己卯服阕改礼部精膳员外郎寻迁祠祭郎中人有建议毁京师诸淫寺事下部议议者多惑幻冥祸福立异有滑疑之心兄主其事一夕发檄遍京师尽毁诸寺无复艰虑其遇事刚毅类如是时武庙崩今　皇帝入承大统秩郊社禋宗庙殷祭上下羣方诸神以幽赞神祗百灵暨上　两宫徽号诸大典礼兄与有勤劳秩当迁而少年多锐气不能踽踽逐事守尺寸承奉大吏乃竟谪杨州盐司判官盐司者泉货之薮也大贾宾集谤剌易兴况怏怏抱恨心日与泉货伍其势不克自拔士大夫咸窃窃焉兄至则执准守宪统御轻重未尝与时俯仰以获赢利以故富商不得持赀奸吏以待急轻贾不致亭次售贱以滞时公私雨利上下平准于是商人无不诵兄德者而兄廉声日益起甲申擢镇江府同知镇江郡大而区沃且当东南之冲辐辏百物最号难治而同知者又非守若也才益难自见兄则审利病平烦剧区处中理不以位窘其才镇江人翕翕称之乙酉擢佥事按察河南揽辔矫矫肃然澄清之意殆无伍也独与其僚王公应鹏及其乡大夫李公梦阳相友善一公者海内闻人也一日与李公登梁台则顾相叹口嗟乎此非中原故都哉方金人之南也羣丑乌集酋虏狼越使宋室诸臣慷慨抱节因中原安土之众豪杰愤恚敌忾之志北向陈兵人勇百倍则河洛不足□而燕云可并复也顾乃畜缩竦詟望风长窜神鼎陆沉君父沦没岂世运固然哉夫亦寡谋失虑国无人之故与于是李公啧啧赏之又他日过夷门则顾谓王公曰嗟乎穷达有命显晦有时数奇哉侯生才智不让仪秦而蹇厄过之微信陵君则已矣是命也夫夫信陵君之好士也大梁墟中今过之亦有执辔恭者否乎且人之于世生死瞬息无几也所不朽者名耳今吾幸览古之遗迹益以重怀功名之未立而后之人无所于闻也岂不伤哉于是王公则又啧啧赏之是其激烈慕义之志蒸蒸然必欲扬名当时垂功后世以故挈纲振纪禁奸辑良执法无少屈挠而士豪世家反目不敢视拟迹不敢行然稍尚操切虽同僚长者或意有所先则辄自之无所咨询由是荐绅中多不协丁亥擢湖广屯田副使其政如河南时务抑豪右便穷困治最有闻乃竟以故河南谤被论当调用时特旨赐致仕则众嗷嗷焉以有所忤大臣阴伤之也而事从中降亦莫可晓夫其廉以远利详以理赋严以督奸恤以柔民皆炳然可观使当宁者矜其能宽其罪则业亦伟矣而□于浅宦不能殚试可慨也兄人简易高谅磊求示羁与人交坦坦无他肠然亦倨慢且峭直又好议论人短长故多所致怨至其孝友天性笃至先公卒时诸弟圻以下多幼兄躃踊大恸曰嗟乎父之诲羣子也躬自讲授穷昼夜孳孳弗怠盖俱欲教育闻人 

　　○湖广按察副使沈公山传（王世贞） 

　　王世贞 
　　世宗朝□闽海之贾于舶者挟岛虏以通我奸民诏故中丞朱公纨治之朱公严于属守吏鲜当意顾独贤绍兴守而绍兴守亦慨然与朱公合筴思尽剔其奸弊守固以三尺奉朱公然内调剂之不使尽听法而又不欲以已见德当事者中朱公以快诸奸民因并中绍兴守迁湖广按察副使矣竟用守事罢守固绍兴所称循吏沈公山者也沈公虽失官然不失循吏声以老寿终而诸子孙数十人亦多显者呜呼沈氏之天定哉沈公字子由苏之吴江人自其诞时而母吴梦若麟廌者寤生公弱而父见背诸生朗儁有声尝构失产势家且讼且读书讼胜而书亦就举应天乡试更七举始成进士授南京工部营缮司主事亡何而　世宗皇帝当幸楚所从水道则南京具诸楼船以从具而　上或改道耗县官金钱不具而　上猝至且获罪尚书周公用意疑之以问公公曰召需材于龙江关急驿侦　上所从道以日计舟可立辨夫舟而归直于商不舟而归材于商不难也已上果从陆得不匮水衡周公乃大贤公矣中贵人请修　皇陵锦衣朱指挥者往视之而尚书宋公请公与偕往朱指挥谓公窃有请也锦衣故当逊部曹而指挥秩高于曹郎请以秩坐公唯唯朱指挥大悦有间公曰窃亦有请于公　高皇帝制　皇陵不得动寸土违者死今修不能无动土而死可畏也朱指挥色摄曰请如教巳见中贵人而公具以前语对朱指挥复从傍臾之乃见饬垣屋以报所省复巨万万宋公益贤公不以官称而恒称先生当三载考北上宋公饯于郊曰主事固不当饯自国士耳既考最留主事刑部转员外郎郎中时尚书间公渊积巳贤公而公后先所承诏狱三十余事谳亭情法问至损　上威以信所守而闻公亦时时从中调护得不罪无何用能举绍兴守绍兴辖县八独会稽新昌萧山田与赋左累其长至赔产以偿公平其额而杀之里俾轻而易完盖久之人人称便矣郡田于山多苦旱室庐栉比苦火又滨海苦鲨虎者公祷于神辄应至虎复鲨渡海去其它政绩往往类是而贾舶之议起葢舶客许栋王直辈挟万众双屿诸港郡要缙绅利互市阴通之而持中旨恫喝公且授疏稿曰公弟上必郡受其利而公得善迁去公持不可要荐绅怨之剌骨公所以调剂朱公不见德而与朱公俱中者也公副使湖广时督抚侍郎张公岳属纪功即请从军中往张公不怿曰捷至不遗者也战危事而一旦叵测柰吾何公起谢曰故事也即不在行而以级请赏谁辨者遂与监军张副使偕之军所卒狼跳狭一首至云此黑苗酋某也公绌之曰黑苗酋某久着勇而此仅踰冠必诈也监军不自得引去俄而黑苗酋某复出抄掠监军乃前谢曰公寔德我时官兵利级赏多所纵杀公令生获口与级同自是全活者众矣张公亦遂贤公且有荐而公巳用绍兴守罢公前后四南北曹属守郡监司五受其大吏知而五公者皆海内称名臣硕佐其贤公不啻口出然不能胜其郡之要缙绅与一二用事者至使与苛墨选愞吏俱罢可叹也公既归筑室仙人山结诗社以自娱快出入俭素若不官者其教子弟治经术孝弟力田斩斩有法不轻出入公府而使者干旄以时至询即露见利病佐其守摊税巳佐其令筑城度行而有私损弗恤也性好义急人之难甚于巳尝与计偕还道遇其师卢生疠传其从者舟人业舍之矣公要之所载舟且夕谨视汤药未抵舍而愈疠竟不染也公博□无所不窥诸经子史阴阳律历水利洪范紫微堪舆家言而尤邃于易所著有家居稿南北稿西台净稿越吟稿楚吟稿鸡窠岭稿南厂志南舩志牧越议略吴江水利考杜律七言注晴窻便览若干卷公年七十有八至老死视履不衰四丈夫子一乡贡士二太学生十三孙一举经元二太学生五郡邑诸生十曾孙俱举诸女三辈十九人皆配字名族所谓天定者此也　赞曰葢沈公尝十二议议海云具集中自舶难起当事者以重属朱公朝报可而恨夕不得致之迨朱公稍欲所欲诸恶朱公者朝报闻而恨夕不得去之夫以朱公才大吏人所望而佐之以沈公而俱不免何也筑室道傍三年不成厥亦有居其罪者哉盖又十余年而舶祸大作乃稍稍称朱公晚矣即沈公十二议始固落落卒之筴蓍筮何异焉然朱公矜峻重名节厚责士大年而深诛小人卒之义不受狱吏辱以死沈公恢恢虽晚达而蚤困其所以施于后者宏矣 

　　○副使张公合墓志铭（乔世宁） 

　　乔世宁 
　　公名合字懋观云南永昌卫籍上世江宁县人自高祖杰戍永昌遂家永昌历三世而生志淳志淳南京户部侍郎张氏始大公侍郎公少子也母狄安人恃郎公副室生公京邸公九岁能诵古文十岁能属文赋诗稍长即善书工画一时以奇绝年十三时兄含贡如京师公赋万里别赠之右图左书书兼篆隶分行诸体诸名公见者皆嘉叹称传焉嘉靖壬午举乡试第一往侍郎公乡举亦第一滇中以盛事而公年又财十六岁耳后十年而举壬辰进士授户部山西司主事寻改兵部职方司癸巳以狄安人忧去丙申服除改吏部稽勋司久之调考功司是年复以侍郎公忧去巳又有嫡母沈淑人之忧甲辰起复考功寻升稽勋司署员外郎葢一官十三年不迁云是时公资望益重稍迁即至卿次顾当道率多忌公乃竟外补福建佥事升贵州参议至湖广副使而罢其治行在湖广尤着会言官有不悦公者而忌公者又阴附之竟罢公归归即病病无何即卒葢嘉靖三十二年也距生正德元年寿仅四十八岁嗟乎既夺其宫又啬其年是天乎先是侍郎公好书公更好书所至即访古奇书重贿之不即手录之积书至万余卷自少时薄举业不直欲博极载籍究古豪俊之业而有司公建绰楔也公力止之以书白侍郎公曰是不过矜炫里中谁不知吾者与令人题名吾里中孰与吾自题名于天下也此其志益可观矣乃今不究其施也伤哉公禀性纯和与人交情仪殊厚终身不道人短长处父丧哀毁几死修坟诸仪制种种精良公又以劳瘁病几死今制大臣祭葬未三年者赐之半妇继夫亡者不给侍郎公未三年而得全给后沈淑人又得给巳又得荫其孙梧皆公上疏恳请哀切　上竟特恩允之斯诚孝所感非邪公家自昔产故厚公兄弟柝产也各自让以足愿又不留约契子孙计今人兄弟能此邪公一意文不诗诗存者无多文稿数百篇与所作尽皆流传缙绅间公可不朽于世矣 

　　○颜先生鲸传（郭正域） 

　　郭正域 
　　公讳鲸字应□母唐未字时梦人婆娑自月中下于怀弥月梦如之俄而公生公颕慧悟绝人儿时从蒙师学慨然志古圣贤往往离训故自悟解洞窥性理又秉心高亮规行矩步不媕妸随人以澄清天下巳责嘉靖己酉举于乡捷闻闻母唐疾戴星徒跣渡钱塘蒙雨行百余里两胫朱殷抵家母尚能饭浃旬终伤弗逮显庸也毁甚庐墓三载守空山邻虎豹人不能堪丙辰举进士丁巳授行人辛酉授山东道御史巡青疏救京师民困其略曰今日商困巳极外象房岁派八千九百有奇而縻费二千八百有奇京六诸仓岁派一十二万而縻费四万御马三仓岁派十八万三千有奇而縻费七万刓肉尽矣有司征解后时商价滞留几五七年丁年应役白首拘囚□当给散权要取盈穷苦□□是以有财力者鬻充官校投庇中常而中人薄产沽浆卖饼之家逃亡不免就死无地乞令户部自行籴买一切商人尽行报罢更仿先年减额疏上商困始苏富人冯汉者怙定国势贷子钱漕卒没漕粮梗漕政定国方有宠于　上巡漕使者噤莫敢发公方在事军民投牒故佯不理汉意公庇已果持定国书来见实时出所告□考讯皆伏论杀之其年疏请裕邦储饬漕政一支折银谓国家岁漕四百万约岁用三百万而以百万赢仿古三年九年之意比岁议蠲议拆漕输仅三百六十余万请以折银给散官军人情利银而仓储存粟是因凶年改折之故获累岁全敛之征也二恤班军三任监兑四查稽悞皆称旨施行又请维舟之役不论远近四月过淮五月抵湾自漷县抵湾每舟一与小舟四听漕卒自运浅而剥深而止一省粮耗二省夫力故事锦衣卫卒骄悍给饷之时择请仓廒惟便公下令禁军京军一体惟官自不得自请又议罢海运癸亥按河南四方冠葢貂珰旗校络绎道途闾里愁苦乃汰省冗费中使相戒毋入洛境两河以苏伊庶人典木英者生而凶回走金钱京师内结毛尚两贵人张王二常侍外及台省枢要分宜父子尤力地上所立报所疏请立下又多布徤儿飞骑自河北凑京师耳目招集亡命商洛怀孟间矿盗鸣镝之雄牙爪诸所不法罪恶万端日伺　上春秋高言冏中朝有故即发监司莫敢谁何先是公将之中州诣徐相国请曰有如輣车鍜矢卒起两河谁仇咸宁王伯安徐默然良久曰彼内援深耳目广□与众矣宁夏南昌之甲错实挑之公曰正德时奸谀在朝人情皇恐今　天子揽纲结网何衅可乘试以嫌疑离内交何所不贰以钩巨获耳目何所不济以生死夺羣党何所不孤数校尉足办矣愿损七尺国殛之徐公大喜手加额公驰至河南以参知耿随卿往卿倜傥多奇略谓公曰雒阳所能纵横数十年承奉王鉴有心计凡公所彼力能破之随卿故识其人谬心膂是可说而下也公属随卿往说之一夕卿潜诣鉴见鉴而无言问亦不答苐微视鉴叹息而巳乃相对坐久之垂泪起顿足不休鉴心疑问故卿乃屏左右曰若死期至矣伊藩败矣马将军奉密旨以京军入洛尔名在党恶且柰何因出檄示鉴鉴故信卿不疑相与大地泣卿曰吾无以脱尔请若交于御史御史得君输心共计且以君有徙薪功宁独无死鉴遂潜与卿来见公正色斥鉴所辅王诸不法状随卿从旁解之公曰尔苐反罪功保无它鉴顿首唯命遂与鉴约凡府所议辄以报始定擒庶人计公念贵人常侍庶人中诇疏上格不下即下诸河北飞骑旦夕且报庶人先矣乃奏记徐公徐公以间说诸大珰中援遂绝御史温如璋洛阳人备知飞骑主名潜以授公因上书大司马杨公言状杨公檄五城及河北监司同日逮捕无一人免由是京师事庶人不得闻时庶人护卫暨所招亡命尚万余横行洛城中公念郡国不可无兵发兵则摇人心适沔寇起公檄郡国集兵东大梁则住汜水扼虎牢西商洛则住武关南汝宁则守熊耳北怀庆沁浚则扼河津各集部伍乘城列隘以备沔名召王鉴赍牒数干入王宫以散其党遂上疏劾庶人抗旨矫勑滛虐康回僭妄不道之罪十请亟正法上可其奏遂下庶人凤阳狱国除没入其赀公念两河苦庶人虐焰宗禄乏供数百万诸官女多强夺民间护卫多亡命请以金钱补禄粮赈两河军卫补缺伍宫女散民间得旨报可而羣珰以无所干没造蜚语上闻事几殆徐相国驰报公勿坚持身家累公不可曰从中官是滋蔓也某本以百死从事死而可两河赤子且甘之后相国往说陈王二常侍事得寝景王之安陆其府牙越界夺民产庄田参民重科魏国亦占产树碑假钦赐名公擒景藩五人置之法仆徐伪碑戍遣其人境内肃然其经理河□□□五百里内往役五百里外输银其河去城而远即小有侵啮听□自流不与争利而填人力于巨浪也又疏陈中外时事及锦衣列侯中官诸弊状先是锦衣缇帅得辟召诸校诸校受诸侠少金署名籍中作妖书左道诱富人子弟习之复相与发其罪以功得升赏列侯奉使所过候馆骚然诸藩苦之诸藩中使进奉辄驾龙船所过横苦公请校尉缺从大司马铨补锦衣不得自署册封改用文臣诸藩进奉遣属吏不得用中贵人遂定制新郑令某贪酷时宰所庇得迁州守公按其事论黜以此见忤故事台省拾遗不及长吏自分宜揽柄并拾郡县公力言其非谓新进小生姑试乃可况比来有司试事关系豪强辄怀规避谓台省偏听浮揭怀怨之人以此恐喝州县伤义甚矣事遂得寝时德安接壤汝南多蕴盗宣大总督驻怀来去边远黔梁专兵柄渐不可制公请改德安属郧阳移宣大总督驻阳和而云南置抚臣得专制皆报可户部主事海公瑞言事切直上怒杖滨死下锦衣狱且论死先生偕给事中冯成能昌言于朝曰谏臣不能言而部臣言之巳可愧死柰何坐视令　主上杀直臣乎时相感其言海公得不死九月提督北直隶学校以立志主静克巳诸条颁示诸生士皆顾化又拔沈链子襄贡京师以旌忠臣所至旌贤表行奖恬抑浮劝学兴礼是月上封事发厂卫奸欺先是都督朱希孝受富人金补校尉诸校列要郡连上产千百计不供县官赋抑小民代输大兴令高世儒平赋法令羣校均差希孝劾世儒梗令甲侵勋卫　上可其奏莫敢辨公疏争之略曰明王不私幸臣良臣不颛市利缇骑尽富人子不占赋而赋独病贫民今贫民请命世儒无罪罪在缇骑　上怒谪安仁尉公单车就道儒生泣送不能别亡何升湖广宝庆府推官南京武选主事上政府书言时事有大可畏者四曰阉宦渐盛曰征求太烦曰入任太杂曰大礼大狱太枉政府韪之明年丁卯升南京吏部文选司郎中湖广提学副使所颁条约一如北畿取士先德行试文重实学以小学课儒童贞魂隐德先贤后人表扬振拔殆尽尤弘奖好修每超恒格示不以雕虫也游陟名胜必偕诸生雅歌论学色笑温恳使知向方于是才华者耻不实敦行者耻不文士习文章之丕变夷陵王篆以相门客考功郎颐指当路嘱祀其父乡贤祠公严词郄之九月在武昌视总宪篆楚王舅王朋横恶给事中辛自修论列朋行金数万贿京师不赴理宦楚者以朋金穴公独置之法论戍边王及诸大夫皆朋请公不动王酒宴三司天寒各馈衣杨先生却不同同官有惭色后朋竟以贿免又稔恶竟中丞汪道昆论死出对理一日宣言曰悔早不从颜大夫戍也官楚者数十年独大夫不受我贿耳楚人益信公神明武昌夜失囚公闻报起视堂皇立发十余檄沿江巡司诘朝次第就缚两台有疑事必就公质显陵在承天部中护卫中官及官校皆挟宠灵轹害小民往御史包公思一创之捕就理辄诬奏御史震惊陵寝大不敬　上怒逮包公廷杖之戍边竟死公至是请台使者追论于朝属陶别驾密擒其党穷治无所挠二年戊辰在武昌斥伍大夫员不得祀四月校士湖南五月宿云溪馆悟格物之旨谓大学一书皆言仁体天下国家皆身也修齐治平皆明德也物者物有本末之物也格物者格天下国家一身修齐治平明德也格此则洞识仁体而见天地万物之理知不至乎修齐治平在此矣游南岳着祀南岳文如春陵祭濂溪先生过宁远着舜陵辨谓苍梧三苗奥区人迹不到舜年百有十岁胡至此三代前西北赢而东南缩彼欲以身过化不知耋期而倦勤崩葬九嶷岂不思蒲版帝乡礼宜归葬若曰天子家天下不计委骸而伤民力直以此身付之万物中视平等不知有我此无我之说也九月至长沙偕诸生游岳麓大合一十三校之士郡邑大夫诸学博士会于岳麓席地傍列陈诗雅歌发明心体十月还武昌大会楚诸生于濂溪书院论孔颜曾孟着原性订学诸篇后试恩贡以忤时宰左迁山东参议公初以书抵执政有宰相位极人臣所患不足者道德功勋既修　世庙实录核楚事阐潜德崇儒时宰以异巳遂以试贡士修丸公了无愠色时海中丞荐公异才可大任执政如弗闻也亡何新郑秉铨王夷陵以父故素衔公从旁赞之假大计去其官公林居介特不问生产奉余散宗党穷交衣麤食粝著述日繁建宗祠储义租论礼教人道本而时俗偷薄弃蔑悖古乃本仪礼曲礼参考先儒格论斟酌时宜期于可行又家训数十条令子孙世守之万历五年丁丑正月集同志讲学于慈湖书院着慈湖定性规一卷又着销兵聚兵及金塘不可开议时政方任刻深慈令险于取名核田加赋公力请之当路得按成藉母有所加又□刘赵两家冤狱丁亥岁洊饥设方略以救荒老羸就食其门者如市复与理盐使者讲鹾政得失慈之穷民以负盐生官一切厉禁之穷民无所得生公请令民得输税给粟肩负贸易无过七十官其税弛其禁公私称便又与邑令议处积逋及查变产隐产之弊民以不厉更议建江梁浦桥二役以惠行输皆居乡厚俗好行其德之事也十七年己丑着易学义林书成叹曰昔孔子五十而愿学易其读贲之繇鼎革之际三致意焉葢玩之终其身至韦编三绝今吾窃有志焉吾藉以卒岁矣若有前知者公归田十有三年会今　上召遗佚科臣邹元标姜应麟中丞傅好礼首疏于朝白前权贵淹厄状请破格擢用嗣后台使岁列荐剡前后凡十有八疏而当事者意不在公也竟以常格题照先朝直谏厉汝进例用湖广提学副使予致仕死之日士民哀之如丧考妣停春罢市未几其门人祀于慈湖学使者祀之于郡邑里人建专祠请中丞表焉盖公论定矣先生生于正德九年正月己亥卒于万历辛卯二月丙申得年七十有五子三子望子忱子恂皆有名世才　史氏曰嘉隆间儒者多谈理性褒衣韦带百十羣北其行事何刺谬也遂使笃论之士攘臂而仍之矣乃缙绅先生亟称颜先生穷理似玉伯安刚直似海忠介清贞似薛文清卓荦似刘忠宣而位不满德所至以婞直见摈何哉不容然后见君子则庶乎不见是而无闷者比其晚岁举盈庭之议争之而不得秉政者非不知其贤而莫与立矣葢谭道之士特立独行不媿影衾者先生弗可及也其在孔门则四科之列靡不合矣 

　　◆佥事 

　　湖广等处提刑按佥事察司佥事南山黄公润玉墓碣铭（杨守陈） 
　　奉议大夫湖广按察司佥事姚君文灏墓志铭（邵宝） 
　　湖广按察司佥事封光禄大夫柱国少保兼太子太保户部尚书文渊阁大学士杨公春墓志铭（靳贵） 
　　湖广按察司佥事左公经传（乔世宁） 
　　湖广等处提刑按察司佥事丹泉杨公佑墓志铭（许应元） 
　　湖广按察司佥事陈公吾德行状（叶春及） 

　　○湖广等处提刑按佥事察司佥事南山黄公润玉墓碣铭（杨守陈） 

　　杨守陈 
　　山环吾郡而其南若金哦诸峰尤峻秀先生乐之故自号南山而学者称南山先生无异辞先生尝仕有官阶矣皆不称其官独举其号而先生之者崇其道也先生之道性于天而成于自得其学以圣贤一鹄以知行两轮尝曰学圣人一分便是一分好人又曰明理务在读书制行要当谨独此其所以学而道也方其少时巳负文行之誉及其壮强益修耄老不懈德足玉于众功足昭于时言足立于世其可谓有道而甚文者与先生讳润玉字孟清世鄞人曾祖长卿仕元解浦巡检祖启翁隐乡授徒父艮以先生贵赠文林郎行在交址道监察御史母严氏赠孺人生母史氏封大孺人先生方五岁侍母病夜不就寝家人巳称其孝六岁就塾坐立屹然不与羣儿同书过目辄成诵师奇之十岁行道见遗金不拾途人悉嗟异岁十二闻郡守王公琎肇举乡饮酒礼于郡庠往观之默识其仪归书于册师愈奇之岁十有三时改示水乐命江南富民实北京其大当行先生诣官请代官少之对曰父去日益老儿去日益长官异而从之踰年抵京受廛北城外十里所沙漠冱茫无人烟先生与同役筑室城北间倾赀给徭赋垦圃鬻蔬以生人不堪其劬瘁先生安之稍隙辄肆力于学以巳心严师而蕲造于贤圣择然后语揆然后动京有富翁仅一女招先生寓宿其家而同贾先生辞或问之曰田不纳履其慎行若此里中子弟多从之因斆且学间文辞不作组丽崭刻之语而理致渊永人喜诵味之补郡庠生京闱乡试擢礼经魁会试授建昌府学训导丁文林公忧改训南昌府学蔚有声绩用荐拜行在交址道监察御史出按湖广罪斥藩臬郡县之不职者至百有二十人威望赫然英庙即位以学政衰弛命廷臣举有学者宪臣以董之杨文贞公以先生荐遂陟广西按察司佥事屏浮薄奖贤俊士风丕变时寇起军兴都指挥吴某妄掠子女万余口先生劾而归之副使李立入民间死罪且数百人亦辨出之万口称快南丹卫在万山中瘴甚戍卒岁死或饥奏徙于夷旷之地人感之至今丁史孺人忧改湖广按察司布宪亦严巡抚都御史李实张甚藩臬皆折节下之先生独无加礼而连黜墨官二人又皆其乡戚也故发愤诬奏先生不谙刑律先生弗辨也左迁和州含山知县浚麻湖以复逋税阅芦场革其积弊徭均讼平民感悦之请老致仕寻以子隆贵封承德郎南京刑部广东司主事闲居间出日惟玩味经义无厌足平生著述甚富以朱子尝欲编礼记附仪礼乃取仪礼分四卷而以礼记比类附之不类者附诸卷末亦各有义意又以五礼独缺军礼因取周官大田礼补之而以礼记诸篇载田事者附焉别一卷通五卷皆之注释总曰仪礼戴记附注以小学四书诸经注家或遗或误撰经书补注以大学中庸旨皆渊奥撰学庸通旨以礼记深衣制十有副郑氏误注棠而玉藻长中继掩尺注亦误撰考定深衣古制以四明新志芜秽撰宁波简要志以道德经阴符经古注皆昧各之注尝因安远侯柳溥问古兵法注孙子其它备论理事曰南山录杂着诗文曰南山稿皆藏之家居二十载寿八十有九而卒时成化丁酉五月二日也呜呼诗有之虽无老成人尚有典刑老成人之重于典刑也尚矣吾鄞风俗自古朴淳大里之高节董溪之纯孝可征也宋庆历淳熙以来诸老杰出表以驯行阐以正学既骎骎于古矣有国初士犹修德行砺名节尚道学而文艺仕进不甚贵之逮于今则文艺日以盛仕进日以烦而向所谓德行名节道学者或莫知省于是老成人凋谢尽矣而先生岿然若鲁灵光之独存后生小子有志于古者尚可宪而乞焉今亦巳矣噫可痛哉先生性刚介寡交游其所称许者四方若李文毅公时勉薛文清公瑄不过数人而乡邦尤鲜独与守陈祖考栖芸先生虽显晦不伦而以道德相契往还问人见两先生皆伟貌丰髯庄重严毅畏之若神莫敢即所谈惟性道之原文辞之奥未尝一语及世故守陈少撰杖屦侍侧闻绪言多长与隆同舍讲学且久逮先生归老尚时获亲炙之故知先生深宜隆之以铭属之也先生室范氏封孺人赠安人继室徐氏五男长性永新训导次教次道宣义郎次隆以进士累官四川按察司副使廉毅文雅政声彰甚次达国子监生孙男二十有七曾孙男十有九先生位不满德而年龄之高子孙之显且众若偿之矣况又有不朽者在乎 

　　○奉议大夫湖广按察司佥事姚君文灏墓志铭（邵宝） 

　　邵宝 
　　湖广按察佥事姚君讳文灏秀夫其字自号鄱东野人晚更号学斋世信之弋阳人其先有自立者徙贵溪东山至本正始膺贡太学生君曾祖也祖添德父明以乡贡进士官监察御史陜西按察佥事配王氏生君年二十领癸卯乡荐甲辰省试第二廷对赐同进士出身授工部都水主事督造淮安运舟改刑部陕西司调常州府通判迁工部都水司主事督浙西水利以病告家居起刑部广东司主事擢今官提督学政三年而卒初君侍父于陜时方弱冠读书恒达旦见者知伟器及归娶独行亲迎礼流俗咻之不顾父丧极哀毁内翰张公东白谓人曰是子可以语道矣励志问学能忘其贫文誉隐起比有禄迎母就养京师踰年母殁归其丧葬之庐墓终制其督漕舟处置得宜军民称便在刑部纔三月坐累当调外或谓任浅宜自白君曰职既在是即一日亦与有责敢独免乎言者愧服常州水政先诸郡工部侍郎徐公贯奉勑视水浙西君陈兴革事皆见施行还朝上君治状遂有工部之命君既受命亟陈水利六事一曰设导河夫二曰发济农粟三曰给修闸钱四曰开议水局五曰重农官选六曰专农官任凿凿皆经久计朝议行其四事君巡行相度虽极险远忘其劳绘水道图集水利书其自着又有事宜一编皆行于时及归大岩下益事著述提学命下舆论允协君慨然以作人任条教甚悉大要本圣贤之学而参以时制痛革浮靡考校一断以公自谓毁誉不入请托不行贿赂不通闻者以不诬甲子之试凡中式者皆公所拟侍御包君泽叹服其精而公不及见矣君性方严纯正平居寡言笑在官无贰志在家无嬉容友诸弟兼有情谊接人敬人亦敬之临事刚毅充其志虽死生在前弗顾也自始仕至卒每公暇端坐手一编俨如儒生诸书皆有辩论或欲更订大学章句公谓宜守程朱定本至其独得时又自附当仁之义非有识者不能知也 

　　○湖广按察司佥事封光禄大夫柱国少保兼太子太保户部尚书文渊阁大学士杨公春墓志铭（靳贵） 

　　靳贵 
　　正德十年乙亥春正月二十有二日致仕湖广按察司佥事封光禄大夫柱国少保兼太子太保户部尚书文渊阁大学士杨公卒于家少师兼太子太师吏部尚书华盖殿大学士石斋先生之父也先是四年己巳尝有微疾先生疏乞归省　上慰留不允特遣太医驰驿往视又五年甲戍先生复申前请仍不允而令有司以礼问慰至是讣闻痛哭以不得见恨上疏乞归守制　上遣司礼监官吊慰赐白金五十两礼币四袭宝镪万贯白粲十石赙令夺情视事先生再疏陈情优诏勉留若曰内阁事重卿其抑情辅治以成大孝犹疏请不巳乃赐勑令驰驿奔丧葬毕即来仍命行人护行有司营兆谕祭加常制者二葢宠重辅臣任贤崇德其异数如此某先生门下士供事内阁又忝从先生后雅辱公爱方惊悼不能情顾辱命铭墓其何敢辞公姓杨氏讳春字符之别号留耕其先楚人元季避乱入蜀遂家新都曾祖讳世贤祖讳寿山俱不仕考讳玟贵州永宁州吏日俱赠如公官初永宁公由县学生应贡入国子监就远仕卒于官二子继没公之时尚幼随母熊夫人护三丧归会苗贼乱出入间道区别外内入夜则防护严密或竟夕不寐虽在逆旅肃如堂室既归熊夫人脱簪珥襄葬事指公曰先君尝言此兄在何忧吾家不振补县学生性颕异日记数千言顾弗克得师自取家旧藏周易读之昼夜研究阅七月遂食官廪名顿起成化元年乙酉领四川乡试越十七年辛丑始举进士时先生巳官翰林检讨公将迎熊夫人就养以不得请引疾归熊夫人目巳眊至是复明时时趣北上公不忍违居久之　孝庙嗣位乃赴选弘治元年戊申授行人司正前此多叙迁未有径授者王端毅公吏部尚书谓公老成遂授之司正径除自公始适有旨考察京职公第诸行人履悉合公议行人职掌旧制如册封宗藩征聘大臣之类多诸司所摄公悉奏复之秩满耿文恪公署公上考且语吏部属曰此吾太学旧门生也知之故五年壬子丁熊夫人忧八年乙卯服阕欲乞致仕亲友强之出擢湖广按察司佥事奉勑专督学政过家值子廷仪得乡举又不欲出亲友复强之乃以四月十有四日上任或谓是日俗当避忌公笑而谢之卒不顾作士以德行先岁时考校鉴别精当凡所甄赏多捷科第时诵其明归志素决巡抚都御史暨诣藩臬以试事留之既发榜即疏乞休致又一日遂行时十一年戊午冬也家居越十有八年乃卒先九日立春尤赋诗手封以寄先生又亲书二少子读书规条盖康宁如常时而旦夕不可作矣遗命祔葬先茔母自择远地及起高坟母乞恤恩其训诸子若孙者皆以义方公生正统元年丙辰十月十一日寿八十配叶氏有淑行先卒赠一品夫人子男七人长曰廷和即先生也次曰廷平乡贡上曰廷简早卒曰廷仪太常寺卿曰廷宣亦贡士皆叶氏出曰廷历国子监恩生曰廷中公谅直纯厚字外出天性熊夫人素严事之甚谨惟恐意拂竟以养志闻二弟少孤抚教周至皆克成有家女弟遗腹生择今太仆单寺丞麟归之公所亲教士也叶夫人卒终身不复继室治家严甚闰廷整然无敢轻出入者虽诸孙燕见不命之退不敢退教诸子必举先贤言行说虽小过亦不贷尝曰修身正家吾人分内事居官能推之国与天下乃实用先生既位端揆犹以书谕戒宜□礼法自检勿侈勿怠勿苟狗人意其谕太常亦然与人交有信初若难合久乃益人所敬爱接引后进寸长片善称扬不容口未尝及人过失新都自公始治易其受业者乃相继取科第不绝学博而邃在太学时尝与天下名士即馔堂文会辩析亹亹有据众咸心服焉四方从游者多踵接显官志存济物县南桥圯乡人病之出俸金数百两修治蜀藩义其举助成之又患城守弗完当预之图会孙慎状元及第藩臬欲建坊表公固移以缮城大庇阖邑之赤子城成流贼果至趣来保聚者数万人皆得免于兵祸平生不习术数而言辄奇验湖湘人往往传其事以神呜呼公之福履盛矣令子秀孙既多且显魁元卿相勋业文章并萃于一时公皆及亲见之又享高寿累承封赐麟袍玉带全归考终岂惟蜀中无亦天下所仅见也虽其先世所积深厚然公之纯德阴功宜必大有过千人□者 

　　○湖广按察司佥事左公经传（乔世宁） 

　　乔世宁 
　　左经字载道弘治己未进士初知永年调太康以忧去后补屯留以忤刘瑾谪武进教谕久之瑾坐经屯留时逋赋责罪米二百石输常州仓瑾诛升知汶上会刘贼起掠聚至数万人所过辄攻城城多不守去汶上数十里休营汶上大震经选布壮士城上亲介冑提剑登城定约束守备甚设顷之贼精骑六七人来城下尝我经遣数骑驰出射走之斩其尤徺駻者一人悬其首城上贼闻之大骇又觇知有备急引去无敢近汶上者以功升顺天推官迁大理寺副往厂卫中校尉率执平人诬逆谋自以功法司受成事莫与辨经讯验无状尽释去不问诸校尉衔之时时诇伺经卒无可中者无何升山西佥事以忧去服除补湖广佥事罢经长七尺声如钟有文武才性坦直阔略遇抚按不能世俗周容语又质峻多忤人故官止佥事寔不究其施云晚年尽览百家言好谈说庄老卒年六十一 

　　○湖广等处提刑按察司佥事丹泉杨公佑墓志铭（许应元） 

　　许应元 
　　杨公讳佑字汝承一字晋卿世兰溪杨塘着姓曾祖永政徙严之建德祖莆田丞大升再徙钱塘于是钱塘学生巳而弃去教授闾里间夫人郎氏是生君君生六岁能诗歌十岁受父易学十七补县学生十九当嘉靖元年领浙江乡贡入京师道邹鲁之虚过稷下周游渤碣之间登郭隗之台慷慨悲怀有统楫千古之意巳而罢归治一室河壖散列羣籍浏览其中而专覃思于经术于是君之学葢深博矣八年登进士第试月初生赋天育骠骑歌改翰林庶吉士明年除知兴国州考荐辄最入刑部员外郎遇谤出知濮州稍迁济南府同知十八年擢江西按察司佥事复以谤待次家居岁余调补湖广按察司佥事二十二年七凡年四十暴疾卒于官先是江西巡抚今司徒王公荐君文行卓伟宜令董学官当有以风厉人士其后湖广部使者又荐君器用堪兵备皆报闻及卒士大夫交相吊曰嗟乎杨子在何不可者今巳矣初弘治间海内淳耀缙绅先生翕然兴于学厌时俗颓薾踔厉振迅务抚先秦西京之画而绌唐宋当是时北地李献吉尚型范而信阳何仲默贵幼眇号称复古天下向风焉大江以南文章奥区也于杭则故翰林修撰江君景孚参议吴君维新及君先后崛起雄视中土君初与计吏上京师也吴君尝论叙送之以贾生明国体而匡衡推经术绍嘉哲车丸其在杨生君亦独喜自负文章奔放凌轹若驰车九折之坂而河决金堤莫之御也其议论雄辩勇决颷起泉□卒然闻之骇汗愕视至公才用更自天性他人纵衂巳独奋前铏发颕脱旁不见曹伍然终以此见忌疾羣挤偶培蹶益腾距岂非琦玮卓诡不羣之士哉君尝自诡仕官居职无以愈人使得当一校之任卒先士大夫能使人趋死不顾乘边守塞虽不敢徼一旦功然虏不足畏也时时以谓余呜呼今则死矣借令无死其所自树将不与古所称豪杰者并驱乎虽死遭尤被谤退处岩穴固当托志儒雅成一家之言附于作者之后而今之所著白特其至微浅者耳君在两州皆有惠爱民思而碑之其在荆楚尤得士民心君卒即祠以祀所著有端居兴国西曹鄄城济南西江湖上荆南诸集余欲会椊成书未果也君所至学士辄从以讲业晚称丹泉先生云 

　　○湖广按察司佥事陈公吾德行状（叶春及）
  </div>
  <div class="pagination">
   <a href="国朝献征录_page169.html">
    上一页
   </a>
   <span>
    ...
   </span>
   <a href="国朝献征录_page165.html">
    165
   </a>
   <a href="国朝献征录_page166.html">
    166
   </a>
   <a href="国朝献征录_page167.html">
    167
   </a>
   <a href="国朝献征录_page168.html">
    168
   </a>
   <a href="国朝献征录_page169.html">
    169
   </a>
   <span class="current-page">
    170
   </span>
   <a href="国朝献征录_page171.html">
    171
   </a>
   <a href="国朝献征录_page172.html">
    172
   </a>
   <a href="国朝献征录_page173.html">
    173
   </a>
   <a href="国朝献征录_page174.html">
    174
   </a>
   <a href="国朝献征录_page175.html">
    175
   </a>
   <span>
    ...
   </span>
   <a href="国朝献征录_page171.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
