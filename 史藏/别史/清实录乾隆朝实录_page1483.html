<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1483 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1483 页/共 1860 页</h1>
    <div class="content">○幸圆明园。　　

○壬戌。上诣恩慕寺行礼。　　

○谕、据明善奏、杜尔伯特贝子和托罗所遗盟长员缺、应择年长者补放。所奏是。贝勒巴桑、著补授盟长。所遗副盟长员缺。著汗玛克苏尔扎布、学习行走。并令明善宣谕知之。　　

○署两江总督萨载、山东巡抚国泰奏、邳宿一带运河。水深一丈八九尺。俱系清流。出口甚利。两岸亦高。尽足容纳上游之水。其六塘河洩水亦畅。第来源太涌。下多一分宣洩。上即减一分泛涨。除徐州北岸之苏家山水线河。现在趱挑引渠。不日开放外。现将十字河之竹络坝挑挖。再添一洩水之路。报闻。　　

○甲子。谕、各省督抚衙门、向有笔帖式、缮写清字稿案等项。本无差委地方事件之例。今甘肃折收冒赈案内。多有以笔帖式委署通判知县等官。遂于任内收捐折色。冒赈浮开。扶同捏结。种种舞弊。此项本系现任笔帖式人员。于吏治民情。原非熟悉。乃因督抚等一时徇情。委署地方之任。致以贪冒获罪。是虽曰爱之。其实害之也。嗣后各省督抚衙门笔帖式。概不许委署地方印务。果其中有才具优长。堪膺地方之选者。该督抚不妨出具切实考语。据实奏请。送部带领引见。候朕酌量录用。　　

○又谕、据英廉奏、查抄甘肃捏灾冒赈案内之升任运同富斌、家中起出银二万五千五百余两。此案前据巴延三等奏、传富斌供称、本年正月、差家人刘三保、带回银二万四千两。即系在甘省冒捐所婪之赃。今英廉向其家中查出银较多三千二百余两。讯据其子。则已于其父二万四千中用去一千余两。所多者、乃系富斌众家人带回银两等语。富斌不过一运同。其家人已带回银至三千二百余两。是外省家人长随等、依藉本官婪索。种种贻累地方。已可概见。吏治如此。水懦民玩。朕实愧之。甘省既然。恐他省大率相同。特未如甘省之甚。亦幸尚未败露耳。嗣后各省督抚。务须督饬各员、不特洁己奉公。并将所用家人长随。严行管束。毋得稍有纵容。致滋需索勒诈等弊。如有似富斌之玩纵家人。致拥厚赀者。即严行参奏。倘仍前姑容。别经发觉。惟该督抚是问。将此通谕中外知之。　　

○旌表守正捐躯江西长宁县民潘自源女潘氏。　　

○乙丑。上诣大高殿。寿皇殿、行礼。　　

○还宫。　　

○开采广东开州属蕉坑煤窰。从巡抚李湖请也。　　

○丙寅。孝慈高皇后忌辰。遣官祭福陵。　　

○谕、兵部议覆萨载等奏、抽拨南河桩埽兵丁、移设河东、以供要工力作各缘由一摺。已依议行矣。各省武职名粮。现在交各督抚查明、俟奏齐交部另行核办。议给养廉。其所扣兵饷。俱当挑补实额。归伍当差。但河南为腹里近地。今所有之原额。似足敷差防。而南北两岸河堤。道路绵远。若多增汛兵防守。于河务甚有裨益。所有豫省名粮。改归实额兵丁。或尽行增入河营。或拨十分之七八。以资不足。于防护河工。实为有益。至山东河道、关系亦属紧要。其名粮改归实额。应在绿营添设若干。河营添设若干。阿桂现在仪封工次。著国泰前往河南、公同商酌、悉心核议具奏。　　

○谕军机大臣等、据福康安奏、现在设法缉捕啯匪一摺。内称零星结夥。三五成群。抢窃滋事之犯。俱应严拏究办。不使稍留余孽。再贻后患等语。自应如此办理。至所称三五成群。零星结夥。系属员相沿陋习。欺饰之词。不可信用。且其所谓三五成群者。止就一处啯匪结党而言。若地方官不能随时严办。必至合数党为一党。人数渐多。百十成群。安得复以三五限之。总之此事责成福康安办理。务饬通省各属、严密查拏。净绝根株。即鼠窃匪党。三五人尚未入夥者。亦当留心查办。自此番痛加惩创后。川省不得有啯匪之迹。并不得有啯匪之名。庶几地方可以永靖。若听信川省劣员。存一化大为小之见。稍为姑息。将来不十数年。余孽复滋。又复成此番故事。著传谕福康安、即悉心设法妥办。以副朕委任之意。至摺内所称、得有大员协同督办。于事更为有裨等语。现在李国梁、已复赴川。如需该提督协同办理。即暂留李国梁、筹办协捕事务。俟事竣奏明、再行令其回任。并将此谕令李国梁知之。　　

○又谕、昨据郝硕奏查抄甘省捏灾冒赈案内、原籍江西各员。因令军机大臣查对原案、内刘甫岗一名。据查已经病故。其侵冒入己银数若干。未据查奏。此等劣员。侵帑殃民。自应明正典刑。以彰国宪。不可以业经病故。幸逃法网。遂置不问。前此如程栋、陆玮、杨德言、郑陈善、那礼善、蒋重熹、宋学淳、詹耀璘、陈澍等九名。因其赃私最多。情罪尤重。已降旨将伊等之子。发往伊犁。充当苦差。即杨士玑遇贼被害。幸逃显戮。亦将伊子一例发遣。所有此案内病故之刘甫岗等诸人。如有似杨士玑、及程栋等各员情节。或赃过二万两以上正法者。或一万两以上监候情实者。著传谕该督查明赃数。据实奏闻。交军机处一例办理。　　

○又谕、据杨魁奏、向来各国番商。俱有一定口岸。吕宋商船。历皆趁洋赴广。从不至闽。今有吕宋商民郎吗叮等船只、因遭风收泊厦港。恳请就近贸易。验无伤损形迹。恐系意存趋避。请嗣后该国商民来闽船只。并无损坏者。一概不准发卖货物等语。杨魁此奏、所见转小。吕宋商民。遭遇风暴。飘至厦门。幸未伤损。亦情理所有。若竟遣回。转非体恤远人之意。如因闽海关输税定例。与粤海关多寡不一。该国商民。意图就轻避重。何不咨查粤海关条例。令其按照输纳。该商民等趋避之弊。不杜自绝。嗣后该国商船。有来闽者。俱著照此办理。将此谕令知之。　　

○豁湖北东湖县大峰珠滩、沉溺云南委员丽江县知县游永年、运铜二万五千一百一十斤有奇。　　

○丁卯。谕、据国泰奏、山东金乡县地方。于九月初五六等日。大风荡激漫水入堤。浸至城根。居民移入城内。现将各城门外、圈筑小月堤。以资防护等语。该处猝遇水溢。所有城外关厢居民。虽先已移入城中。未致伤损。但口食不免拮据。著加恩酌给口粮。按例赈恤。该抚等务须饬属妥办。加意抚绥。俾灾黎均沾实惠。毋致一夫失所。该部知道。　　

○又谕、大学士公阿桂覆奏、各省武职名粮。裁添养廉。挑补实额一摺。据称国家经费。骤加不觉其多。岁支则难为继。此项经费岁增三百万。统计二十余年。即须用七千万两。请将武职议给养廉。所扣兵饷。除滇、黔、四川、闽、广、等省。控制边疆。应查明增添兵额。又陕、甘、两省。业添满汉兵一万五千余名外。其余腹里省分。均可毋庸挑补实额。并请交军机大臣、会同该部查议等语。国家经费。原当量入为出。而足兵卫民。为万年久远计者。又不得稍存靳惜之见。阿桂现管三库。其所奏康熙雍正年间出入大数。通盘画算。大臣筹国。自应如此。但朕以泉货本流通之物。财散民聚。圣训甚明。与其聚之于上。毋宁散之于下。且在官多一分。即在民少一分。显而易见。朕即位初年。户部库银。计不过三千万两。今四十余年以来。仰荷上苍嘉佑。年谷顺成。财赋充足。中间普免天下地丁钱粮三次。蠲免天下漕粮两次。又各省偏灾赈济。及新疆两金川军需。所费何啻万万。而赋税并未加增。又非如汉武帝之用桑宏羊。唐德宗之用裴延龄。以掊克为事。而致府藏充盈也。现在户部库银。尚存七千余万两。朕又何肯稍为靳惜乎。且即以岁支顿增三百万两计之。至乾隆六十年归政之时。所用亦不过四千余万。加以每年岁入所存。其时库藏。较即位时、自必尚有盈余。又何必于此事鳃鳃过计乎。从前海望、在户部时。不肯明言银库实数。其意似恐外人闻知。朕彼时即不以为是。国家惟正之供。出入岁有常经。原属大公至正。又何必掩人耳目乎。甚如明季金花聚敛。乃至户部请内帑。亦不肯发。则其鄙悖更可笑矣。即以内帑而论。忆乾隆初年。内务府大臣、尚有奏拨部库银两备用之事。今则裁减浮费。厘剔积弊。不特无须奏拨。且每岁将内务府库银、命拨归户部者。动以百万计。又何必以经费不敷岁出为虑乎。至于岁入项下。惟米豆关税一节。初年曾经免税。原欲使市价日平。乃行之日久。并未平减。殊不满朕意。后因安宁、奏请复收。经部议准允行。至遇地方歉收谷贵之年。原有降旨、特行免米豆所过关之税。所以随时调剂。或商贾多往。亦救灾区米贵之一法耳。今阿桂既筹画及此。但朕意究以多添兵力、不惜经费为是。在廷诸臣。自必各有确见。所有阿桂奏到原摺。并朕此旨。一并发钞。使中外咸知朕意。并著大学士九卿科道、详悉妥议具奏。　　

○谕军机大臣等、军机大臣议覆伊勒图等、审讯镇西府崧柱折收监粮一案。请交明亮查办。兼令索诺木策凌、奎林等、据实覆奏。自应如此办理。巳依议行矣。乌噜木齐等处。向来产米最多。粮价亦属平减。本不必藉监粮以充仓贮。现已降旨停止捐例。至该处折收买补诸弊。相沿已非一日。索诺木策凌等、在彼有年。办理文案。现存该署。明亮接任交代。自可悉其底里。著传谕明亮。即将该处历年如何折收买补。及现在粮贮。有无那移亏短。及索诺木策凌、奎林、任内。如何办理之处。一并详晰查明、据实覆奏。　　

○又谕、据国泰奏、筹办金乡城垣圈堤。及邹县等处、续报被水情形一摺。业经明降谕旨、照例抚恤矣。此次国泰所奏、九月初五、初六、及初八九。连日大风。水因风势鼓荡。以致溢入金乡城堤。该抚即赶赴济宁一带。督饬所属。确勘形势。于城外添筑圈堤。酌量散给贫民口粮等项。不致失所。自应如此办理。至近日该县水势。是否业已消退。即著国泰迅速覆奏。国泰前奏、该省之水。其宣洩去路。不能通畅。似有归咎于江南下游闸坝堵闭。以致淹及该省民田庐舍。此在东言东。一偏之见。从来因上游洩水。筹办不善。以致邻国为壑。下游受害者有之。未有上游而反诿过于下游者。国泰并未通盘筹画全局形势。遂尔冒昧入奏。屡经降旨饬谕。试思江南承受东省漫溢之水。该省独无民田庐舍乎。昨据萨载等奏报、九月初四日。沛县地方。风暴大作。漫水进城。该县知县陈麟。入城查取印信等项。致被淹毙。以江南被水情形而论。较甚于东省。可见国泰前此所奏之张皇失措矣。至此次漫注之水。皆由豫省曲家楼缺口尚未合龙。是以两省邻近州县。俱被水患。现在工所料物充盈。阿桂业经到豫。即著督饬在工文武员弁。催趱人夫。星夜堵筑。迅速蒇功。以慰廑注。再本日国泰有奏谢赏鹿肉恩之摺。而于伊父文绶之获罪。发往伊犁。若不知有其事者然。文绶久任川省总督。于积年啯匪抢劫之案。竟置而不办。以致养痈贻患。猝难搜捕净尽。封疆大臣若此。朕将何以用人。今念其宣力有年。是以姑从宽典。革职发往新疆效力。计此旨发钞。通谕中外。已及一月。国泰系文绶之子。岂有伊父已遭谴责。而伊子视同膜外之理。且国泰具有天良。宜如何感激。如何畏惧。乃于鹿肉之赏。则具摺陈谢。而此事竟无一字提及。殊不可解。著传谕国泰。令其明白回奏。寻奏、金乡自初九日后。风色渐小。涌涨之水。不过二三尺。并未增长。其灾黎已加意抚绥。民情宁帖。臣父文绶、蒙格外天恩。前往伊犁效力赎罪。臣悚惕战栗。莫知所措。惟有恳恩准臣于东省灾恤事竣、并豫省仪工合龙后。赴阙谢恩。得旨、览。　　

○是日起、上以孟冬享太庙。斋戒三日。　　

○戊辰。孝敬宪皇后忌辰。遣官祭泰陵。　　

○谕军机大臣等、前岁豫省堵筑仪封十堡漫口。彼时因西北东北风紧。溜势顶冲。口门刷深。致合龙屡稽时日。此因系属南岸。自与堵闭工程有碍。今曲家楼漫工。系属北岸。若遇有西北东北风。则水势南趋。不致顶冲刷深口门。似于坝工转为有益。现在已交冬令。西北东北风多。正可藉此赶紧堵筑。早期合龙。朕筹念及此。未知适合该处情形否。阿桂等亦曾意料及此否。著即据实覆奏。再前据李奉翰等奏、十月二十日前后可以蒇事。现在坝工软镶又有几分。抑或已经下埽。其口门现存若干丈。每日可做几丈。不难按日计算。再昨所奏、因阴雨引河挑挖略迟。冬日之雨。不过一两日。想日内天已晴霁。著阿桂会同李奉翰等、督饬在工文武员弁。星夜上紧赶办。一举而成。总之早一日合龙。则下游早得一日之益。将此由六百里传谕阿桂、并谕李奉翰、韩鑅、富勒浑、知之。　　

○军机大臣等议覆、钦差大学士公阿桂、署理陕甘总督李侍尧奏称、办理兰州军务善后各事宜。一、炮位宜添制分贮也。甘省炮位。锈炸者多。应派妥员。赴各营堡勘验。将堪用者、分贮督抚提镇驻劄各城。余悉销毁。添制大神威劈山等炮。按照兵丁二百名给炮一尊之数酌制。一、回民新教、宜严禁除也。新教之礼拜寺。毁后不许复建。并不得妄称阿浑名目。及收留外来回人。复选老成回民。充当乡约。劝诫稽查。年终、将实无新教之处。联名具结咨部。一、撒拉尔回人、宜严稽察也。该土司回人。散处十二工。其贸易城镇者、令循化厅同知、给票稽核。并严饬充当兵役之禁。如有滥准承充者。参处本官。仍禁内地游匪潜往煽惑。一、回犯发遣、宜定章程也。内地回民、向有番地习经之禁。若将新疆缘事者、发至内地。恐致诱惑生事。应即于各城互相安插。一、地方繁简、宜酌改也。兰州道地居省会。番回杂处。查察非易。应改部选中缺、为冲繁难兼三要缺。请旨简放。循化厅同知、抚绥控驭。最为紧要。应改部选中缺、为疲繁难兼三要缺。在外题补。河州太子寺地方。向设州判。旋经裁汰。该处习俗黠悍。距州治又远。应复旧制。设立州判分防。均应如所请。至私贩硝磺。该省关系最重。其内地偷售者。应比照附近苗疆五百里内偷售例。计觔数分别军流。与外地番回交易者。应比照商船夹带出洋论斩例。从重科罪。从之。　　

○巳巳。谕曰、李侍尧奏、甘省雨水禾苗情形一摺。据称夏秋以来。连得雨泽。各府州县。屡次禀报入土深透。田禾成熟。秋收可期丰稔等语。甘省历年以来。地方官以冒赈之故。每以早＜衤祲-礻＞入告。朕未知其弊。实为忧之。今据李侍尧奏报、夏秋以来。□雨□豆寸□泽频沾。并无被旱之区。可见该省虽称地瘠民贫。并非雨露所不到。从前屡以旱灾为言者。总以监粮可以冒赈。该地方官。竟视报灾为常例。藉词虚捏。以便侵渔。即有实在被灾年分。亦因劣员等从中取利。朘民肥槖。百姓鲜受实惠。以致积成戾气。雨泽愆期。今经彻底查办之后。夙弊风清。民情豫顺。其感召天和。雨旸时若。未必不由于此。然此不可视为恒例。以后若果有遇旱岁歉。该督即当据实奏报。朕仍加恩赈恤。并令督率属员。毋蹈前辙。俾穷民均受实惠。毋忽。所有李侍尧奏到摺、著发钞。并谕中外知之。　　

○谕军机大臣等、刘墉奏、拏获啯匪究讯割辫情由一摺。据称拏获匪犯黄胜才、王景文、刘荣华、颜自远、颜应超、陈添喜等、六名。到案查验。皆系割去发辫一段。作为记认等供。且棚头自留发辫。余人勒割。显有奸谋邪术。别有营为。现在暂留活口。再为设法研讯。究出实情等语。所办是。匪徒聚党。俱以割去辫发标志色认。其情甚为可恶。现在湖广地方、所获割辫之犯颇多。啯匪起自川省。总由文绶不能饬属查拏。以致养痈贻患。而于割辫一节。尤无一字提及。其从前该省所获各犯。及现获匪党内。必有似此割辫者。著再传谕福康安、令其将从前拏获各犯内。其中割辫者共若干名。曾否讯取供词。逐一查明。据实覆奏。如有现获割辫之犯。即严讯其是何主意。从重究拟。不得稍为姑息了事。将此并谕舒常、刘墉、知之。　　

○又谕曰、李侍尧奏、查出兰州府填捐实收弊窦一摺。据称实收改归首府之后。诸弊从此而生。所发实收。各县尚有未捐而捏报已捐者。有此县所捐银两。竟为彼县那用者。又有此县已捐银两。业为彼县那用、而仍将报捐粮数、于赈案内开销者。现在查明办理等语。实收改归首府。总由王廷赞骩法营私。杨士玑勾通捏冒。以致百弊丛生。各州县视国帑为私财。任意腾那。辗转侵蚀。实属从来未有之奇事。但王廷赞已经正法。杨士玑亦被贼害。伊二人之子。均已发往伊犁。充当苦差。于法无可复加。惟当视王亶望之例。虽遇赦不许复回耳。此事著该部记档。至所有那用监银。开报虚粮入己。究系何员任内。自应详查的实。著传谕李侍尧、将那用虚开入己之各州县、详悉查核。此内已于前案定拟、分别办理者、若干员。其未经定拟者、并著李侍尧、按照实在入己赃数。仍遵前旨。分别定拟具奏。　　

○是月。署云贵总督刘秉恬奏、据车里宣慰司刁士宛禀报、南掌国王召翁咨称、该国百姓。逃居车里。恳即给还等语。当经饬镇道等查明、寄居者有五十户。计男妇一百八十二名口。臣查乾隆十四年、三十七年、均有赏还旧例。请俟南掌国使臣叭整烘等、进贡回国时。照数交明带还。惟夷民入界谋生。虽系相沿旧习。但不随时具报。于边防未密。请嗣后饬宣慰司。每遇夷民投止。一面安插。一面将户口报明备核。报闻。　　

○贵州巡抚李本奏、黔省常平仓米、共额贮一百万石。经三十七年、奉部议减。共粜过米十八万八千六百余石。旋于四十三年、议复原额。应买还折谷三十七万七千三百余石。计四十四、五、两年。共买谷十三万六千二百余石。今岁秋收。较往年倍丰。臣饬藩司等、将复额谷二十四万余石买补。以实仓储。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十一



大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。冬。十月。庚午朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵、　　

○遣官祭孝贤皇后陵。端慧皇太子园寝。　　

○颁乾隆四十七年时宪书。　　

○谕、昨据副都御史汪承霈、条奏甘肃省监生一摺。据称、自乾隆三十九年后。甘省监生奉有停科之旨。恐其中躁进之徒。不安义命。更易名字。在部报捐。乡试或侥幸中式。转滋弊窦。与其再犯而惩以冒混之条。似不若先事而予以自新之路。请以原名准其在部另行改捐。给与执照。免其停科。并请勒限二年报捐。如过期不捐。虽扣满三科。亦不准其应试等语。此等流弊。事所必有。其所请在部另捐之处。专为杜绝顶冒。以防弊混。并非若吴玉纶之迹类言利者可比。是以交部详议、覆准允行。盖此等监生逐利热中。希图省费报捐。竟成垄断。即概予褫革。原不为过。今照部议统限二年。准以原名在部另捐入场。已属格外加恩。但念该生等人数众多。从前在甘省上捐时。俱系王亶望诸人引之犯法。非尽该生等之过。况前已出赀。今概令重捐。其中寒畯。未免志切观光。而力有不逮。情殊可悯。著加恩将从前甘肃报捐监生者。准其呈明到部。另照在部捐监之数缴足。即给与执照。许其科考。至定限二年。为期稍近。恐远省边陲。一时未能遍晓勒及至遵例远来。而限期已过。未免向隅。并著加恩再宽限三年。统限五年为率。俾该生等从容报纳。上进有阶。以副朕宥过推恩、作养人材之至意。余著仍照原议行。将此通谕中外知之。　　

○辛未。上御乾清门听政。　　

○谕军机大臣等、据户部奏驳、李湖查办粤海关饷、报解迟延、复请展限一摺。已依议行矣。粤海关饷、前经户部奏准、期满六个月奏解。较之各省关税报解为期已觉甚宽。又何至递年仍有积压。商欠累累。该抚查办时、既悉前后监督经理未善。乃以原限难以遵循。复请加展奏解。殊非核实办公之道。李湖平日诸事尚能认真持正。何办理此案。似有瞻徇。殊不类其所为。著传谕该抚、即行据实明白覆奏。寻奏。粤海关税饷、期满六月奏解之例。始于乾隆四十三年。查四十三年以前。报解俱在十数月之外。屡经部催。监督等总以番舶应纳税饷银两。均由内地保商照额代报。易货变输。九个月、十个月、始能汇齐起解咨覆在案。自四十三年定限后。四十四、五、两年。仍复迟逾。缘关期每逄闰月。即行扣趱向前。税饷总在秋后开徵。并不随闰加趱。计自乾隆十五年。部议定限十二个月。扣足一年报满。迄今三十余载。前后递压相仍。渐成积重之势。实因前后监督经理未协所致。但业经部臣随案参处议结。是以再未根究。至限外请展。实因连年递压。虽由遇闰积延。而番舶应纳税饷。由内地保商易货代缴。必需九个月、十个月、始能汇解。报闻。　　

○以太常寺卿扎勒翰、詹事金士松、为内阁学士、兼礼部侍郎。　　

○壬申。上御懋勤殿。勾到奉天、陕西、情实罪犯。停决奉天斩犯三人。绞犯八人。陕西绞犯四人。余一百四十四人予勾。　　

○癸酉。谕、国史之修。所以彰善瘅恶。信今传后。从前编纂时。因系汇总进呈。未及详加考核。抑扬出入。难为定评。是以于乾隆三十年。特颁明旨。简派总裁。董率纂修各官、将国初以来满汉大臣。已编列传者。通行检阅。核定事实。增删考正。以期不虚美。不隐恶。其未编列传之文武大臣。内自卿贰以上。外自将军督抚提督以上。并综其生平实迹。各为立传。恭照实录红本。据事直书。以彰法戒。其或限于资格。懿微弗传。并令博采旁搜。如儒林隐逸。及列女中之节烈。卓然可称者。亦核实兼收。另为立传。昨又评定开国以来宗亲戚胄。勋绩昭著。继获罪愆。以致削爵除籍。如睿亲王等诸人者。其是非功过。谕令该馆重加编纂。又我朝定鼎之初。明末诸臣。望风归附。如洪承畴、祖大寿、李永芳等。在胜国虽为不忠于主。在本朝则为宣力之臣。特命入于贰臣传之甲编。其进退无据。谬托保身。如钱谦益、龚鼎孳、冯铨诸人。则列入乙编。以昭褒贬之公。盖春秋者天子之事。朕于本朝王公文武大臣。是非功过。一秉大公至正。凡此皆朕所指示该总裁等、令其悉心排纂。以次进呈。候朕亲自裁定。庶几华衮斧钺。凛然共见笔削之严也。乃自开馆以来。迄今十有七年。其所纂成进御之书。甚属寥寥。现在所办臣工表传。无论开国诸臣。早可搜辑成编。即皇祖皇考实录。久经告成。维时诸臣事迹。亦无难检阅。纵使广为采录。以昭考核之精。亦何致迟迟若此。至朕临御初政。赞襄左右诸臣。按其通籍筮仕。如在皇考之朝者。亦应一体立传。其猷为显著。尤在人耳目之表。载笔亦无虞失实。如此则史馆裒辑成书。安得复藉延岁月。而不严立程限乎。朕每览前代史册。褒讥好恶。率无定评。兹国史诸臣列传。皆经朕亲自披览。是是非非。不少假借。该总裁等、务即董饬所司。速为纂办进呈。候朕鉴定。务臻核实。垂为信史。其如何定限完竣之处。并著详议奏闻。寻议、国史馆编纂表传。总缘咨取各处册档。文移往还。每需时日。是以稽迟。请嗣后将册档按年依类、咨取齐全。并力赶办。定限二十日恭进一次。以五年为期。计乾隆五十一年。可以完竣。从之。　　

○又谕、昨据图思义参奏、发往乌噜木齐效力之原任员外郎开泰、在彼置买佐领三齐克婢女为妾、产生一女。呈请转行该旗入档。请将开泰、于乌噜木齐地方、枷号三个月。满日发往伊犁充当苦差等语。开泰、身系满洲。又系发往乌噜木齐效力赎罪废员。誊敢私买婢妾。身图安逸。甚属无耻。发往伊犁充当苦差。不足蔽辜。著在乌噜木齐永远枷号示众。新疆与内地不同。不但彼处婢女。不可置买。亦不可擕带家属。倘皆如此买妾置产。则王亶望诸子等、发至伊犁。伊勒图等、听其恣意在彼安立室家。是伊等转得侥幸安逸。何以明正其罪。著通谕新疆各处驻劄将军大臣。嗣后发往新疆废员、及缘罪发往一切人犯、在彼私买婢女之处。著严行禁止。即各部院章京等、前往各处换班。亦不过三年。即可换回。不惟不可擕带家属。并不可私买彼处女子为妾。新疆将军大臣等、接奉此旨。著即严行禁止。　　

○谕军机大臣等、据袁守侗覆奏、查明旗人郑澜、呈控车户龚大、领运赈米、私自粜卖一案。摺内称、上年宝坻县被水成灾。拨运米石散赈。前任知县员家驹、雇觅车户龚太、揽运滦州米一百六十九石五斗。因道路泥泞难行。龚大恐误限受责。借银就近买米交仓等语。此等供词。系属狡饰。不可轻信。车户领运米石。串通仓书。私自粜卖。复以恐误赈限受责。先行买米交仓。事后装点情节。俱系串通掩饰之词。况该县系被灾处所。米价较昂。岂有龚大转在米贵之地。先为垫买以赴赈限。且此等车户、及书役家人等、亦安肯急公奉法若此。尤非情理所有。该令审断时、是显有纵役分肥等弊。不可不彻底查办。现在此案人犯。饬令该督解京审讯。俟犯证解到时。令军机大臣、会同刑部秉公严审。无难讯得实情。著将此传谕袁守侗知之。　　

○又谕、前因毕沅奏拏获逃兵六格、审明正法一摺。所称该犯供词内。有捏称想念母亲。起意逃走等语。毕沅并不斟酌事理。率将此等供词叙入。殊属非是。特降旨谕知毕沅、并通谕各督抚、令于此等处、均宜留心检点。本日据巴延三、将接奉谕旨缘由具奏。而此案系毕沅审办具奏。之事。乃经传旨询问。何以未将办理错误之处。自行陈奏。岂该抚欲思含混了事耶。著将此谕令知之。　　

○旌表守正捐躯安徽寿州民毛训妻孙氏。　　

○甲戌。阿哥原封荣亲王。其子绵亿、著封为多罗贝上御太和殿视朝。文武升转各官谢恩。　　

○谕、五勒。所有分府居住之处。交内务府大臣、照例上御懋勤殿。勾到湖广情实罪犯。停决斩犯二办理。乙亥。十四人。绞犯七人。余一百五十八人予勾。　　

○谕曰、德成、现已来京。著停留两三日。修治行装。即驰驿前往甘肃。踏勘兰州应行添建城工。所有阿桂等奏到原摺及图。并交带往阅看。　　

</div>
    <div class="pagination">
<a href="清实录乾隆朝实录_page1482.html">上一页</a><span>...</span><a href="清实录乾隆朝实录_page1478.html">1478</a><a href="清实录乾隆朝实录_page1479.html">1479</a><a href="清实录乾隆朝实录_page1480.html">1480</a><a href="清实录乾隆朝实录_page1481.html">1481</a><a href="清实录乾隆朝实录_page1482.html">1482</a><span class="current-page">1483</span><a href="清实录乾隆朝实录_page1484.html">1484</a><a href="清实录乾隆朝实录_page1485.html">1485</a><a href="清实录乾隆朝实录_page1486.html">1486</a><a href="清实录乾隆朝实录_page1487.html">1487</a><a href="清实录乾隆朝实录_page1488.html">1488</a><span>...</span><a href="清实录乾隆朝实录_page1484.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
