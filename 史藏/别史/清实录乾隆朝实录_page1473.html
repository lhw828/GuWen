<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1473 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1473 页/共 1860 页
  </h1>
  <div class="content">
   ○是日。驻跸喀喇河屯行宫。　　

○丙辰。上诣热河文庙行礼。　　

○谕前据陈辉祖参奏。游击李云彪。因派委巡洋私带钓船。贩货贸易被盗。将兵丁推跌落海淹毙。复捏饰情节具报一案。业经降旨。将该员革职拏问。并将失察之提督刘鉴。交部严加议处矣。因思此案若由刘鉴查出。知照地方官。则其事尚属因公失察。处分较轻若由地方官获盗。究出实情该提督知事难掩覆。始行参奏。为将来开脱处分之地。则其罪更大。随传谕陈辉祖。令其据实覆奏。兹据陈辉祖奏称。此案因李云彪讳匿带货。捏称兵丁扮商诱缉。被贼砍毙。旋获在山种地之阿审。即诬指为持刀行劫正犯。装点捏词具报。刘鉴遂信以为实。经陈辉祖委员查办。始行究出实在情节等语。是此案由该督委员查办。并非刘鉴自行究出。乃先以一奏塞责。实属取巧。刘鉴。著照前旨。交部严加议处。至李云彪。身任游击。乃敢营私牟利。及至事发后。又复诬良为盗。若非该督查出实情。则无辜平民。几成冤狱。正盗转得漏网。李云彪情罪甚大。著于此案审结时。从重定拟具奏。寻兵部奏。提督刘鉴。当游击李云彪私带钓船出洋时。漫无觉察。及至该游击捏词妄报。又未能查出实情。直待总督委员审实移会。始以一奏塞责。实属有意取巧。应将刘鉴。照溺职例革职。其已革游击李云彪从重拟罪之处。臣部行知该督遵照办理。从之。　　

○是日。驻跸避暑山庄。至八月乙酉。皆如之。　　

○丁巳。谕军机大臣。前以阿桂覆奏。甘肃收捐监粮。系王亶望任藩司时。怂恿勒尔谨奏诸开例。且一面奏立规条。一面即公然折色包捐。故王亶望得拥赀而去。众人多有如此议论等语。因令刑部堂官提讯。勒尔谨。供称我从前奏请复捐监粮时。并无折银之事。后来风闻有折色之处。因王亶望说并无其事。遂信为实。直至王廷赞向我告诉。我才知道。又恐各州县折色收捐。不肯买粮。王廷赞说不如专交兰州府承办。大家公议。每名定银五十五两。并称此项即从首府分发各州县。并不解司。院里更不经手等语。甘省复准捐收监粮。原为边地仓储。应行充裕。是以准行。今公然以折色包捐。且并未奏明。殊干例禁。此事既系王亶望任藩司时。怂恿办理。而折色。又出伊主意。明系伊借此为分肥入橐之计。不可不彻底根究。著传谕杨魁。会同陈辉祖。即向王亶望严行讯问。令其据实供出。不得稍存徇隐。如果有通同舞弊情事。即将伊拏交刑部治罪。现在海塘工程。陈辉祖督办颇为妥协。并不少王亶望一人也。至杨魁。前曾谕令往福建署理巡抚。换富纲来京陛见。嗣以福隆安染病。或督抚大员内。有需更调之处。复经传谕杨魁。暂停前往。今福隆安病已就痊。著谕令杨魁。于审讯王亶望此案完竣后。仍往福建署理巡抚。令富纲来京陛见。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十二

大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。闰五月。戊午。谕、热河满洲兵丁。驻防年久。所有病故人等骨殖。无力送京埋葬。甚属可悯。且各省驻防满兵。俱官给葬地。著加恩于热河附近官地。赏给四十顷。以为埋葬之所。著和珅、福长安。查明具奏赏给。　　

○巳未。谕、据阿桂奏、海兰察、舒亮萨炳阿、鄂辉剿贼时各受枪箭伤。深堪嘉悯。著各赏大荷包一对。小荷包二对。鄂辉、被枪子打入左腿。已经取出。实为奋勇。著赏给法式尚阿巴图鲁名号。并加赏银一百两。　　

○又谕、据阿桂奏、阿拉善骑都尉浑布萨。剿贼奋勉得伤。殊可嘉悯。著赏戴三品顶戴。仍照得伤之例赏给。　　

○又谕、据阿桂奏称。宁夏协领善德。西安佐领和星额。带兵随海兰察。不避枪箭。奋勇打仗。善德、和星额请赏戴花翎。伊等所带之宁夏满兵二十七名。西安兵十六名。皆奋勇杀贼。请交各该将军。系领催前锋者、补放骁骑校。系马甲者、坐补领催前锋等语。此二处兵丁。著照阿桂所请。交各该将军按次补放骁骑校、坐补领催前锋外。仍著每人赏银十两。又奏称、善德、和星额、奋勇打仗。而善德年已六旬有余。大腿中箭。急行拔出。用手帕缠裹。仍领兵骂贼前进。同大队彻回。实属可嘉。实无愧朕之满洲也。善德、著加恩赏给强谦巴图鲁名号。副都统衔。和星额、著赏给佛尔卿额巴图鲁名号。并协领衔。赏戴花翎。仍由阿桂处每人赏银百两。阿桂奉到此旨。晓谕善德和星额令伊等感激朕恩。倍加奋勉。　　

○又谕、据阿桂等奏、洮州四品土司。杨宗业。派令头目。带领番兵一千余名至兰州军营。屡次从征打仗。甚属奋勇出力等语。杨宗业、著照土司鲁璠韩煜之例一体加恩赏给三品顶戴。并戴用花翎。仍加恩赏大缎二匹。以示奖励。　　

○谕军机大臣曰、日内盼望捷音。甚为悬切。及披览阿桂奏。此次进剿又未能即刻擒获。殊增愤懑。看来逆匪拚死抗拒。颇为凶悍。阿桂另摺所云贼势穷蹙。竟不可轻为此语。且此次官兵打仗。不可谓不尽力。而仍未能一举歼擒。尤须慎重筹画。计出万全。不宜再多伤兵力。阿桂所称严密围困。使之无路觅食。不战自乱。自应如此办理。至所称、贼人粮草尚系从前抢掠所得。朕以为必无此理。据前奏。贼匪尚有一月粮食。今贼匪占据山梁。已及三月。即和珅回程以来。又几十五日。若仅系前此抢掠之粮。安能供给如许之久。恐仍不免潜出抢劫。并或有人为之接济。朕始终以此为疑。即火药一项。前据奏、贼人止存二十驮藏在营内地壕里。若果如此。则目下亦将用罄。何致尚称枪势甚紧。即贼人箭枝亦应用完。何以尚有受箭伤之人。是阿桂所称附近匪徒。不敢暗为运送者。亦未必然。惟当加紧防范。不使复有劫掠接济之事。而迤西一带。尤宜防其逃窜。并潜通消息为要。　　

○谕曰、四阿哥之女格格。著五阿哥福晋抚养。指配阿拉善亲王罗布藏。多尔济之子、旺亲班巴尔。著交宗人府、礼部、内务府、理藩院。遵照。　　

○兵部议覆、两广总督觉罗巴延三奏称。崖州滋事之后。请添兵驻劄防守。应如所奏。准于乐安汛、添兵二十七名。乐平汛、添兵十一名。抱蕴塘、设兵二十名。即在崖州存城兵内抽拨。再乐安汛、轮拨左右哨千总一员。外委一员。督带驻防。乐平汛、拨存城外委一员。督带防守。抱蕴塘、改为抱蕴汛。拨队目一名。督带驻守。听乐平汛外委专管。其乐平及抱蕴汛。均听驻防之乐安汛管辖。从之。　　

○山东巡抚国泰疏报。乐安县。垦复荒地一十二顷一十一亩有奇。　　

○封闭奉天府锦州孔家房身、清河嘴、蒲草泡、煤窑五座。从盛京将军索诺木策凌请也。　　

○旌表守正捐躯河南荥阳县民李大敩妻徐氏。　　

○庚申。谕、热河自恭建文庙以来。朕每年至山庄之日。必即展诚祗谒。用志景行。嗣后仲秋丁祭。著照在京文庙之例。派扈从大学士一员。前往行礼。以襄大典。　　

○又谕、此次屯练土游击木塔尔。打仗受伤。颇属奋勉出力。著加恩赏给银五十两。以示奖励。　　

○谕军机大臣、据刑部奏、镶白旗满洲已故佐领乌明阿之妻那拉氏。因在家吵闹。伊姑李氏说他不是。那拉氏即拏磁碗。打伤李氏额颅左边二处。并将右耳轮咬破。讯据李氏、及伊弟达冲阿、仆妇王百岁儿等。供俱相符。惟那拉氏坚不承认。因系职官命妇。相应奏明。以便严讯等语。媳殴亲姑。大干伦纪既已供证明确。自应即将那拉氏严行审讯。按律定拟具奏。乃该部拘泥职官命妇之条。复待奏请。始行审办。不计事理轻重。实大不是。刑部堂官。著传旨严行申饬。此案著即迅速审明办理。　　

○又谕、昨据阿桂奏、此次官兵打仗出力。而剿洗尚未蒇事。朕心实为廑念。阿桂摺内、亦称甚属焦急。但此事现止阿桂一人督办。非如征剿两金川。尚有参赞之人。务须持以镇静。方可悉心筹办。不可过于焦急。至李侍尧与阿桂。系同办一事。尤须善为劝慰。诸事尽心赞助。以期妥协。不可以军旅地方之事。稍存歧视。再海兰察、舒亮、萨炳阿、鄂辉等。此次打仗奋勇。受有枪箭伤。昨已俱加恩赏。阿桂尤须加意抚慰。其带兵员弁。及满汉官兵。出力受伤者。已俱酌量加恩。此际自宜稍令休息。不可过于督责。即川省屯练等。跋涉远来。临阵时又能奋勇出力。昨已加恩赏给一月钱粮。所有此次打仗受伤者。均须一体加以拊循。使之感奋用命。至此时办理关键。总在各路堵截。断贼口粮。不使抢掠供食。而防守严密勿令乘间窜逸。尤为最要之事。现在已届麦熟之期。昨阿桂奏、贼人必思就近割取。朕意逆匪如果出卡割抢。即可乘势剿杀。至民间新麦。或竟官为买取刈割。使不为贼人所得。其应如何酌办之处。著阿桂、李侍尧。妥酌筹办。务令贼匪坐困乏食。即可不战自毙。再闻贼人夜间并无防范。若令海兰察等。带领屯练降番等。衔枚前进。潜劫贼营。可以使其扰乱。著即酌量办理。至朕于甘肃百姓。每岁发帑养赡。恩施优渥。而此等番回。平日既无差科。又非若金川必欲取之以绝后患者可比。何致作逆若此。揆之天理人情。实出意计之外。或者向来地方官有所扰累若辈乎。不然。何以致此也。昨得奏后。终夜反覆思之。实为愤懑。想阿桂亦同深痛恨。惟期妥协速行筹画。早为蒇事。以慰悬望。　　

○军机大臣奏、先经臣等议驳、调任乌什参赞大臣申保奏请、伊犁改用普尔钱文。令将乌什所铸普尔铜觔、解往伊犁、能否改铸清钱之处查奏。兹据新任参赞大臣绰克托奏称。乌什岁获铜觔。悉筹普尔。尚不敷用。若停炉不铸。将铜运往伊犁。必至钱缺价昂。官民不便。且普尔以一当十。每百值银一两。若改铸清钱。需八百文作银一两。亦觉糜费。应如所奏。乌什普尔钱文。照旧铸造。毋庸将铜运往伊犁改铸。从之。　　

○辛酉。谕、据广西按察使富躬奏、审拟北流县民陈正仁。调戏唐惠志之妻陈氏。贿和后。因被村童耻笑。追悔抱忿。夫妇先后服毒身死。经部驳改。仍照府州县原审问拟。自请议处一摺。此案原审州县、及委审各官。俱定拟绞候。该司以唐陈氏之死。事隔一月。追悔轻生。本夫唐惠志。亦以得钱私和。畏罪自尽。是唐陈氏、彼时原无惭愤轻生之心。与寻常羞忿自尽者有间。改依威逼例拟军办理本属有因并非故为开脱。至向来地方官。规避处分一经邀免。便思置身局外。今富躬、以此案系自行改拟。不肯诿过于下。请交部严加议处。尚有体面。至刑部议驳罪名。仍照承审府州县各官原拟。乃因案关二命。并非为调奸致死起见。所办亦无错误。所有办理此案之臬司富躬。及原拟各官。俱著从宽免其交部。从前此等案件。凡遇手足勾引。致本妇自尽者。俱按例问拟情实。秋。审时予勾。其仅止语言调戏者。虽按例定拟。俱从宽免勾。此朕准情酌理。期于勿纵勿枉之意。今此案虽致死二命。但究系和息一月之后。若亦定拟绞候。情殊可悯。如竟照该司改拟充军。则又系致死二命。未免稍失之宽。陈正仁、著改发乌噜木齐充当苦差。如此折中办理。庶情法均得其平。嗣后遇有此等案件。著即照此问拟。著为令。　　

○又谕、西宁自任长芦盐政以来。办理一切事务。尚无贻误。但念其年老。莅任已久著来京署理武备院卿。所有巡视长芦盐政著伊龄阿去。　　

○壬戌。旌表守正捐躯直隶清苑县民许驴儿妻范氏。湖北汉阳县民杨名元妻戴氏。山西天镇县民王孝妻相氏。　　

○乙丑。谕、此次官兵攻得贼匪大卡。及所占庙宇。相距贼营甚近。彼已无险可守。且黄河南北岸边。亦俱有官兵接连密布。不致有乘间窜逸之处。至逆贼如此猖獗。我领兵大员官兵等。为所伤折不少。必得生擒首逆。及其党恶要犯。尽法处治。方足以彰国法而儆凶顽。第恐贼匪自知无路可逃。竟为自焚自戕之计。此虽亦足以完事。然究不如生擒之为更快。想阿桂自必设法妥协办理。　　

○又谕曰、阿桂等此次派兵攻卡杀贼。调度有方。阿桂、李侍尧。著赏给大荷包一对。小荷包二对。额森特、明亮、哈当阿。进剿受伤仍带兵转战。殊为奋勇。著各赏大荷包一对。小荷包二对。海兰察、相地进攻。甚属可嘉。另赏给玉韘一枚。以示优奖。　　

○又谕曰、阿拉善佐领根丕尔。剿贼阵亡。深为可悯。著加恩照京城佐领之例。赏给云骑尉。令伊子承袭。仍照例赏银四百两。其托伦保、是否即系由京发往之托罗木根。著阿桂查明。奏到另行加恩。其余受伤之官员兵丁等。并著查明。照例恤赏。　　

○吏部议覆、太常寺奏称。天地社稷三坛。五品官各一员。均有董率各官典守门库之责。新补人员。未能谙习。请仍照旧例。于六品官内拣补。其太庙五品官八缺。以现在行走六品官。与京察休致人员。轮流间用。应如所请。从之。　　

○调福建陆路提督俞金鳌来京。以漳州镇总兵孙猛署理。　　

○旌表守正被戕江苏睢宁县民沈克亮妻张氏。江西临川县民朱锡三妻饶氏。守正捐躯江苏东台县民单惟公女单氏。　　

○戊辰。礼部议准、两广总督觉罗巴延三奏称。崖州黎匪滋事。乐安巡检黄彬。被伤身死。照例加赠正八品衔。荫一子入监。弓役周勇、吴亚三。二名各赏银二十五两。从之。　　

○广西巡抚姚成烈疏报、小镇安通判、暨天保、奉议。三厅州县。开垦水田六顷三十三亩有奇。又下则田一百三十八＜土韦＞有奇。　　

○豁除甘肃永济渠等处、坍地额徵粮草。　　

○封闭奉天府锦州毛祁屯煤窑。从盛京将军索诺木策凌请也。　　

○己巳。谕军机大臣、阅阿桂所奏。现在安设木城营卡。刨挖深壕。使贼不能下至黄河取水。其水磨沟之水。业已旁洩断流。所奏自是正办。览之亦为慰藉。苐惜筹之不早耳。至现在续令军机大臣。审讯逆犯马复才据供、八蜡庙内楼房九间。上下多是粮草。并坟园内有屋六间。俱堆粮食等语恐贼人储蓄尚复不少。若我兵竟待其食尽坐毙。则旷日持久。亦复不成事体。因思贼营楼房本高。且楼屋皆系木植构成。易于引火。何不于夜间。令沿河防卡官兵。以火箭火弹等。向准抛射。将所蓄口食。尽行烧毁。则于剿捕更速。著传谕阿桂。令其妥酌办理。　　

○庚午。谕军机大臣、现在内东西北三面。俱系陡墈。而北面又逼临黄河。其势俱难仰攻。官兵自止能从南面进剿。因思该处贼人。所挖沟壕二道。虽属宽深。然或令官兵等填壕而进。贼人必出而抗阻我兵。即可乘势用枪箭剿杀。似亦办理之一法。至贼人所贮楼房之粮草。昨已谕令阿桂派兵用火箭火弹。抛射焚烧。即使相离尚远。非火弹所能到。而火箭自不难射及。阿桂务须设法筹办。使之溃乱。毋为旷日持久。待其食尽坐毙之计。　　

○辛未。谕军机大臣、前经降旨。令阿桂等。于筹办善后事宜案内。将陕甘二省。应添兵数若干。妥议具奏。因谕军机大臣将陕甘二省。原额兵数若干。现存兵若干。交部详查。今据查奏、陕甘二省兵丁。除节年移驻新疆屯防。并扣缺不补外。现存兵五万二千四百五十四名。较原额少兵三万一千九百二十名等语。自新疆一带。尽入版图。拓地二万余里。兵储经费。自应加增。今该二省内地兵数。既较原额减少三万有余。自应量为添设。但不必竟照原额添补。朕意酌添兵一万余名。亦足敷用。至兵丁有马步守三项之分。各省成例。大约以马三步七为率。朕意马兵一项。自较步守为优。遇有调遣。亦可得力。令既酌为添设。不如竟将马兵酌添六七千名。即所需兵饷较多。而为捍卫边陲起见。正不必斤斤小费。著传谕阿桂、李侍尧。于筹议善后时。确核此二省地方营制情形。将某处应添兵若干。及马步守三项。应如何酌量分添之处。逐一妥议具奏。其陕西一省。并著会同毕沅办理。至现在所少兵三万一千余名。查系历年移驻新疆屯防。及扣存不补之缺。但新疆一带。未必驻兵有三万余名之多。著传谕阿桂等。将新疆一带。实在移驻屯防兵若干。此外扣存未补兵额若干。及如何扣存不补之处。逐一详悉查明覆奏。再陕甘二省。从前原系一省。是以该部于原额兵册。不能按省分开载。但现存兵数。既尚有五万二千余名。即甘肃所驻。较西安为多。亦未必大相悬绝。何以毕沅前奏。陕省此时兵力。合计不过万余。若陕省兵数实止如此。则甘省存兵。计尚有四万余名。何致逆匪起事时。又无兵可调。其详总不能深晰。著传谕阿桂、李侍尧。详确查明覆奏。　　

○旌表守正捐躯江西德化县民吴瑞瑚妻凌氏。山东宁海州民于齐妻李氏。河南鹿邑县民韩添福女韩氏。　　

○是月江南河道总督李奉翰奏、邳睢厅黄河南岸陈家庄。溜势南趋。刷去外滩。塌至堤根。督令上紧抢护。筑成新埽八十余丈。嗣因工头溜势。仍复上提。滩厓接续溃塌。又令趱做挑水大坝口。以分溜势。上首赶扎木筏二架。以资攩御。旬日以来又成埽工三十余丈。大溜渐次开行。工程已臻平稳。目下大雨时行。山泉长发。运黄诸河水势渐长。飞饬厅营员弁。分住工所。昼夜巡防。不使稍有疏懈。得旨。览奏稍慰。一切敬谨。实力留心。　　

○河东河道总督韩鑅奏、月来阴雨频仍。运河水势加长。彭口、山河、二处。挟沙较多。停淤三十丈。当即饬令上紧挑浚。现已捞出中泓。而大泛口水势。尚复平漫闸背。并令酌启板块。量开月河。疎洩水势。再蜀山、南旺、马场、各湖。虽经节次启放。而所存之水。较上年有盈无绌。入伏后设遇骤涨。各闸即应启板通消。诚恐闸外汶弱不能敌卫。易致倒漾留淤。自须一面将甎板二闸。互相启闭。助汶敌卫。一面于上游多下柳林闸板。遏汶北注。全力攻河。临塘自免淤垫。至微山湖、现将新旧两闸。启板畅放。腾空湖面。将来曹单、金乡。鱼台、等处。及各湖有余之水。汇注该湖。水势加大。并令酌开伊家河等处土坝。以资宣洩而护民田。得旨、好。一切留心可嘉。　　

○西藏办事大臣恒瑞、保泰奏、拉里支领内地钱粮官项。及放给兵丁饷银。并一切动用银两数目。请照西藏办理粮饷官员之例。造具清册。一面具报内地。一面具报驻藏大臣。派员查核。得旨、自应如是。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十三




大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。六月。壬申朔。谕军机大臣、本日热河。雨势又甚绵密。现未停止。未知京师内雨水若何。不致过多否。著传谕询问留京办事王大臣。如现在亦多阴雨。即派令回子等祈晴。　　

○癸酉。谕军机大臣、前据萨载奏、交闰五月以来。安徽、江苏、各府州属。高阜山乡田地。尚需雨泽接济。正拟设坛祈祷。即于初八九日甘霖大沛。颇极优渥等语。又据闵鹗元奏、江苏各府州属。于闰五月初二三日。各得雨泽等语。农民播种栽插全赖雨泽应时。朕临御四十余年。无日不以敬天勤民为念。于各省雨水情形。时刻盼注。如当望雨方殷之日。该督抚自应一面上紧设坛祈请。一面具摺奏闻。朕亦得虔申默祷。乃萨载、闵鹗元。必俟雨泽既渥。查明四乡普遍。始行具奏。而于地方略有望雨情形。并未豫先专摺奏闻。岂全不仰体朕宵旰忧勤之意耶。萨载、闵鹗元。著传旨申饬。至盐政、织造。于雨水情形。自当随时奏报。且于督抚。亦无所用其瞻顾回护。乃图明阿、止于得雨后一奏塞责。而全德并未入告。竟似漠不关心者。并著传旨申饬。
  </div>
  <div class="pagination">
   <a href="清实录乾隆朝实录_page1472.html">
    上一页
   </a>
   <span>
    ...
   </span>
   <a href="清实录乾隆朝实录_page1468.html">
    1468
   </a>
   <a href="清实录乾隆朝实录_page1469.html">
    1469
   </a>
   <a href="清实录乾隆朝实录_page1470.html">
    1470
   </a>
   <a href="清实录乾隆朝实录_page1471.html">
    1471
   </a>
   <a href="清实录乾隆朝实录_page1472.html">
    1472
   </a>
   <span class="current-page">
    1473
   </span>
   <a href="清实录乾隆朝实录_page1474.html">
    1474
   </a>
   <a href="清实录乾隆朝实录_page1475.html">
    1475
   </a>
   <a href="清实录乾隆朝实录_page1476.html">
    1476
   </a>
   <a href="清实录乾隆朝实录_page1477.html">
    1477
   </a>
   <a href="清实录乾隆朝实录_page1478.html">
    1478
   </a>
   <span>
    ...
   </span>
   <a href="清实录乾隆朝实录_page1474.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
