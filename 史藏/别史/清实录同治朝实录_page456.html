<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 456 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 456 页/共 505 页</h1>
    <div class="content">
大清穆宗继天开运受中居正保大定功圣智诚孝信敏恭宽毅皇帝实录卷之三百四十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十一年。壬申。九月。丁酉。上率皇后诣寿皇殿行礼。　　

○诣钟粹宫慈安皇太后前行礼。长春宫慈禧皇太后前行礼。　　

○上御乾清宫。皇后率慧妃以下行礼。　　

○奉慈安皇太后慈禧皇太后幸漱芳斋。侍午膳。　　

○朝鲜国使臣朴圭寿三人于神武门外瞻觐。　　

○戊戌。慈安皇太后慈禧皇太后御慈宁宫。升座。皇后行朝见礼。盥馈醴飨如仪。　　

○己亥。慈安皇太后慈禧皇太后御慈宁宫。升座。上率王以下文武大臣诣慈宁门行庆贺礼。众官于午门外行礼。　　

○御太和殿受贺。王以下文武大臣官员蒙古王贝勒贝子暨朝鲜使臣等行礼。礼成。颁诏天下。诏曰。朕惟图开紫极。坤顺与乾健同功。曜合丹宸。月恒与日升并著。粤稽往牒。备溯前型。瞻戴星轩。表度于媓规娀矩。弼成风化。徵祥于姒幄娥台。惟嘉德之匡襄。教行壸掖。斯休和之翔被。颂洽家邦。朕敬绍丕基。诞膺景运。兹者慈安皇太后慈禧皇太后特遴贤淑。俾正宫廷。钦遵懿旨。谨昭告天地宗庙。于同治十一年九月十四日。册立翰林院侍讲崇绮之女阿鲁特氏为皇后。同勤尊养。趋萱殿而祝蕃厘。勉嗣徽音。式椒闱而敷内政。庆成嘉礼。覃洽恩施。所有事宜。开列于后。一、亲王福晋以下至奉恩将军妻室等俱加恩赐。一。民公侯伯以下二品大臣以上命妇俱加恩赐。一、各直省民欠钱粮。由户部酌核奏请蠲免。一、八旗绿营兵丁。赏给一月钱粮。一、文武会试中额。俟该部临期奏明人数。请旨酌量加广。文武乡试。由该部分别大中小省分。并满蒙汉字号。奏请加额。一、各直省儒学。无论府州县卫。俱于本年以正贡作恩贡。次贡作岁贡。一、八旗满洲蒙古汉军妇人年七十以上者。照例分别赏赉。一、内务府三旗妇人年七十以上者。照例分别赏赉。一、各省老妇有孤贫残疾无人养赡者。该地方官加意抚恤。毋令失所。一、除十恶及谋杀故杀不赦外。犯法妇人。尽予赦免。于戏。应地安贞。帝化重二南之始。普天锡祜。母仪合九有之忱。欣薄海之胪愉。遍群生而被泽。布告天下。咸使闻知。　　

○慈安皇太后慈禧皇太后御慈宁宫。皇后率慧妃以下行礼。　　

○上御乾清宫。皇后率慧妃以下行礼。　　

○皇后御内殿。慧妃以下公主福晋命妇行礼。　　

○以神灵显应。颁河南正阳县城隍庙扁额。曰应德效灵。　　

○谕军机大臣等、穆图善奏、移师入陕。筹办情形。请将铭军马步八营暂缓议撤。邵亨豫奏、甘省溃勇窜近陕边。并续探情形。拨兵迎击。穆图善已抵泾州各摺片。据穆图善奏、杨世俊所统马队溃变。意图窜入陕境。现经铭军副将潘万才收抚等语。惟览邵亨豫所奏。溃勇下窜通渭。驻扎该处之蓝旗马队随同溃散两哨。驻扎直道镇之副白旗旋亦溃变。裹胁不下二三千人。九月初五日夜闲。全数窜过汧阳。直向东下。是该匪业已窜入陕境。是否潘万才收抚之外。另有东窜匪股。著穆图善、邵亨豫、曹克忠。确切查明。将已抚各勇妥筹安置。其东窜之匪。迅速派队截剿。毋任滋蔓。闻西甯抚事现又变更。句引陕回抗拒官军。河州回众亦有蠢动情形。傥该降众再有反覆。则是前功尽弃。大局殊属可虞。左宗棠进省以后。自已熟筹布置。现在西甯回匪既不就抚。自当督饬官军实力剿办。迅速歼除。其河州降众。仍当随时察看。密为防范。以免他虞。此时甘省防剿正当紧要。穆图善所部驻扎北山之马队六起。步队四营。尚资得力。未便遽行撤动。著该将军饬令仍扎原处。妥为防剿。左宗棠一面拣派劲旅前往接防。傥左宗棠所派之队未到。或到后布置尚未周妥。穆图善遽将此军撤赴陕境。致有疏虞。惟穆图善是问。甘省辖地绵长。需兵较多。现在大局未稳。全在群策群力。共济艰难。左宗棠务当和衷虚己。联络众心。以期维持全局。迅奏肤公。金顺著仍遵前旨。迅由甘凉一带驰抵肃州。即行具奏。并将后路甘凉镇番一带妥筹布置。与各军互相联络。不准再涉迁延。亦不得稍分畛域。穆图善请将总兵丁汝昌、副将潘万才、所带铭军马步八营暂缓遣撤等语。著邵亨豫俟刘盛藻到后。妥商办理。将此由六百里谕知左宗棠、穆图善、金顺、邵亨豫、并传谕曹克忠知之。　　

○赏奉迎皇后凤舆王大臣暨执事章京司员等加级纪录有差。　　

○赏请轿校尉暨执事护军等银。　　

○庚子。上率皇后暨慧妃以下诣慈宁宫。奉迎慈安皇太后慈禧皇太后升座。进酒行礼。　　

○慈安皇太后慈禧皇太后赐上暨皇后慧妃以下宴。　　

○上御太和殿。赐皇后亲属暨王以下文武大臣蒙古王贝勒贝子朝鲜使臣等宴。　　

○钦奉慈安皇太后慈禧皇太后懿旨。皇帝寅绍丕基。于今十有一载。亲贤夹辅。共济时艰。兹当大婚礼成。自应特沛恩施。用彰劳勚。其近支王公勋旧后裔。亦宜一体施恩。以光庆典。惇亲王著加恩在紫禁城内坐四人轿。无庸进领侍卫内大臣班。并免带豹尾枪差使。伊子载濂著封奉恩辅国公。恭亲王辅政多年。勋劳懋著。前于咸丰十一年十月闲。命以亲王世袭罔替。因该亲王再三恳辞。允俟亲政之年。再行办理。现在皇帝大婚礼成。亲政伊迩。著即加恩以亲王世袭罔替。醇郡王著晋封亲王。伊子载湉著赏给头品顶带。孚郡王著赏加亲王衔。惠郡王奕详著赏加亲王衔。郡王衔贝勒载治著赏食郡王俸。奉恩镇国公奕谟著赏加贝子衔。礼亲王世铎、睿亲王德长、肃亲王隆勤均著赏穿四团正龙补服。郑亲王庆至、豫亲王本格、怡亲王载敦、克勤郡王晋祺、顺承郡王庆恩、均著赏戴三眼花翎。庄亲王奕仁之子载勋著赏给委散秩大臣。御前大臣上学习行走贝勒奕劻、著赏加郡王衔。补授御前大臣。贝勒载漪、载澂、载滢、均著赏食贝勒全俸。贝子载容著赏加贝勒衔。奉恩镇国公奕湘、奕梁、均著赏加贝子衔。定郡王溥煦、贝勒奕絪、贝子绵勋、奉恩镇国公载钢、载迁、溥芸、溥楙、荣毓、桂丰、奉恩辅国公载岱、荣颐、续铭、载灿、裕恪、载帛纯堪、端秀、均著赏加二级。御前大臣伯彦讷谟祜之子贝勒那尔苏。著加恩在御前行走。景寿之子志勋、著加恩赏给六部员外郎。俟及岁时分部行走。军机大臣大学士文祥、著在紫禁城内乘坐二人肩舆。太子少保衔尚书宝鋆、著赏加太子太保衔。尚书沈桂芬、李鸿藻均著赏加太子少保衔。以示行庆推恩之至意。　　

○以直隶永定河漫口合龙。开复总督李鸿章、道员李朝仪等处分。赏同知吴廷斌等花翎。余升叙有差。　　

○辛丑。钦奉慈安皇太后慈禧皇太后懿旨。前因皇帝冲龄践阼。时事多艰。诸王大臣等不能无所禀承。姑允廷臣垂帘之请。权宜办理。并谕俟皇帝典学有成。即行归政。十一年来。夕惕朝乾。未敢稍涉懈弛。皇帝缉熙典学。日就月将。当春秋鼎盛之时。正宜亲总万几。与中外臣工共求治理。宏济艰难。以仰副文宗显皇帝付托之重。著钦天监于明年正月内选择吉期。举行皇帝亲政典礼。一切应行事宜。及应复旧制之处。著军机大臣大学士会同六部九卿敬谨妥议具奏。　　

○又奉懿旨。本日已降旨令钦天监于明年正月内择吉举行皇帝亲政典礼。因念坛庙大祀。典则崇隆。皇帝尤应躬亲致祭。以严对越而昭敬诚。著自本年冬至大祀圜丘为始。皇帝亲诣行礼。所有一切应办事宜。著各该衙门敬谨豫备。　　

○又奉懿旨。皇帝大婚礼成。昨已加恩惇亲王等以光庆典。所有内廷行走及执事诸臣。亦应一体加以奖励。弘德殿行走侍郎徐桐、桂清、广寿、均著赏给头品顶带。詹事府右春坊右庶子林天龄、著遇有应升之缺开列在前。前任内阁学士翁同和、著赏给头品顶带。上书房行走侍郎黄倬、童华、国子监祭酒章鋆、均著赏加一级。南书房行走侍郎潘祖荫、著赏给头品顶带。内阁学士黄钰、著赏加二级。翰林院侍讲孙诒经、徐郙、均著遇有应升之缺开列在前。礼部工部堂官均著赏加二级。总管内务府大臣崇纶之子候选郎中寿昌、著以四品京堂候补。春佑之子头等侍卫谦德、著赏加副都统衔。二等侍卫谦光、著赏给头等侍卫。明善著赏加太子少保衔。魁龄著赏加三级。诚明著赏戴花翎。前任总管内务府大臣大学士瑞常之子郎中文晖、著以五品京堂候补。尚书存诚之子员外郎明厚、著以六部郎中用。武备院卿师曾奉宸院卿毓清、均著赏加总管内务府大臣衔。师曾之子候补郎中文鉴、著以郎中即补。毓清之子候补员外郎麟雯、著以员外郎即补。粤海关监督崇礼、著赏加总管内务府大臣衔。并赏加二级。步军统领英元、左翼总兵荣禄、署右翼总兵成林、均著赏加二级。其修理衔道等差各兵丁。由户部拨银一万两。著英元等分别赏给。以示体恤。　　

○又奉懿旨。兹当大婚礼成。所有蒙古王贝勒贝子公呼图克图等亦应一体施恩。以光庆典。科尔沁郡王济克默特朗布、著赏加亲王衔。乌珠穆沁亲王彭苏克那木济勒之子公堆代扎布、著赏加贝子衔。喀尔喀亲王达尔玛、著赏换黄缰。喀喇沁郡王旺都特那本济勒、敖汉郡王达维多克丹、巴林郡王阿拉玛斯巴咱尔、均著赏用紫缰。土默特贝勒散巴勒诺尔赞、著赏换双眼花翎。喀喇沁贝勒德木齐扎布、科尔沁贝子阿敏乌尔图、均著在紫禁城内骑马。土尔扈特汗布彦乌勒哲依图、敖汉贝子达克沁、均著挑在御前行走。喀尔喀贝勒锦丕勒多尔济、著赏还三眼花翎。科尔沁公棍楚克林沁、著赏加贝子衔。洞阔尔呼图克图著在紫禁城内骑马。以示行庆推恩至意。　　

○谕军机大臣等、曹克忠奏、甘省溃勇现已悉数收抚一摺。据称溃勇由陇州绕越汧阳之草碧镇。势极剽疾。经该提督派令各营分路堵遏。自率亲兵从扶风岐山大道迎击。先后于凤翔麟游各县境收降溃勇七百余名。全数抚定。解回乾州军营。甘省被掳难民。随时解散。凤翔地方。照常安堵等语。此项溃勇。皆系久经行阵。何以忽思变计。曹克忠既已抚定。务当妥为钤束。毋令故智复萌。又贻后患。至邵亨豫前奏裹胁不下二三千人。此次曹克忠则称收降七百余名。全数抚定。是否收抚之外。另有东窜匪股。抑裹胁之众悉已解散。著穆图善、邵亨豫、曹克忠、恪遵前旨。确切查明。据实具奏。河州回众现在情形若何。左宗棠务当密为防范。毋令降众再有反覆。致隳前功。杨世俊所部马队因何溃走。该参将有无激变情事。并著该督确查具奏。毋稍徇饰。将此由五百里谕知左宗棠、穆图善、邵亨豫、并传谕曹克忠知之。　　

○又谕、景廉奏、回目递禀投诚。设法筹办一摺。回目马明等递禀投诚。据称权与安集延说和以待外援。恳请发兵驰救。其言虽未可深信。亦应设法羁縻。景廉拟俟该回将家属送至济木萨。即撤调徐学功等营赴古牧地帮同马明驻守。藉作官军屏蔽。自是权宜办法。仍著景廉随时体察情形。相机筹办。毋为该回所绐。俄人占踞伊犁后。复差人时至晶河一带。要挟该处户民。希图收为彼用。近又有东取玛纳斯之说。若不先发制人。迅将乌噜木齐规复。则俄人得步进步。后患何堪设想。景廉兵力单薄。未能克期进取。成禄奉命出关。为日已久。既不统兵西进。又不将景廉所调吉林黑龙江马队及李天和所部饬令西行。观望徘徊。拥兵自卫。实属贻误机宜。著即懔遵谕旨。先将所部吉林黑龙江马队及李天和营勇檄赴景廉军营。以厚兵力。不许藉词延宕。并将吉林黑龙江马队及李天和营勇先后拔队日期。迅速奏闻。景廉当一面筹画进兵。为规复乌垣之计。伊犁情形如此。俄人叵测如此。左宗棠当顾全大局。将出关马步各队粮饷。随时源源筹济。并严饬经过地方官妥为照料。俾利师行。毋得稍分畛域。至安敦玉地方。关系军行后路。必须有兵填扎。方免空虚。曹克忠现扎陕境。徐占彪在肃州攻剿。正当吃紧。未必有兵可拨。该处系左宗棠辖境。应如何拨兵前往驻扎之处。著该大臣妥为调度。务臻周密。景廉另片奏、拟在察哈尔设立转运粮台。请派徐树铭督办等语。景廉在察哈尔设立粮台。一切督催转运事宜。即著额勒和布、景瑞、派员经理。以专责成。所请令徐树铭前往督办之处。著毋庸议。又另片奏、请拨天津洋枪等语。已谕令李鸿章照数采买。即著景廉派员赴直领取。以资应用。将此由六百里各谕令知之。　　

○又谕、前因文麟等奏安西沙州靖逆各营兵饷缺乏。当谕乌里雅苏台将军等于新疆协饷内拨银二万两接济。兹据文麟、锡纶奏、前项饷银。仅由该城将军等于哈密应分直隶饷银内拨银二千两。景廉文麟等各于军饷内措借银八百两。前后共借垫银三千六百两。现在各该营军饷甚急。请饬奎昌等遵照前旨。仍由新疆项下拨银二万两等语。安西等营饷需久已支绌。哈密现又无款可拨。自应速筹接济。著奎昌、常顺、多布沁扎木楚、志刚、仍遵前旨。由新疆项下赶紧筹拨银二万两。由文麟等派委妥员领解赴哈。分拨各营。以济要需。将此由五百里各谕令知之。　　

○拨直隶天津洋枪三百杆。交乌噜木齐都统景廉委员领回备用。　　

○拨火器营火箭一千五百枝。工部火药二万斤。火绳四百盘。解赴察哈尔转交哈密军营备用。　　

○乙巳。上率皇后奉迎慈安皇太后慈禧皇太后幸坤宁宫。进福胙。　　

○诣钟粹宫慈安皇太后前行礼。长春宫慈禧皇太后前行礼。　　

○上御养心殿。皇后率慧妃以下行礼。　　

○奉慈安皇太后慈禧皇太后幸漱芳斋。侍午膳。　　

○谕军机大臣等、前因曹克忠接统刘铭传军。未能联络。当谕令英翰传知在籍臬司刘盛藻。速赴天津。听候李鸿章面授机宜。即行赴陕接统。旋据英翰奏称、该臬司已定于八月二十五日起程北上。现在行抵何处。著英翰沿途行催。饬令迅速趱行。毋稍延缓。陕省防务紧要。铭军素称劲旅。统带需人。刘盛藻一抵天津。李鸿章即指示一切防剿事宜。饬令该臬司克期赴陕。以资得力。并将抵津及起程日期先行具奏。将此由五百里各谕令知之。　　

○又谕、金顺奏、拔队前赴肃州。暨镇番剿贼获胜各摺片。金顺现已遵旨。于本月十五日起。陆续拔队西行。由甘凉径向肃州。刻下肃州一带贼势蔓延。仅有徐占彪一军在彼剿办。成禄株守高台。督率无方。所部未能得力。著该将军克期督队西进。迅赴事机。毋稍延宕。抵肃州后。仍遵前旨即行奏闻。金顺所部军粮。自应豫为筹备。以免缺乏。该将军已派员前往甘凉就地采办。著左宗棠通饬甘凉所属地方官。会同金顺委员将粮石宽为购办。以资饱腾。不得稍分畛域。甯夏及镇番等处防剿事宜。即著责成张曜悉心经理。其应如何派拨队伍以顾金顺运道之处。著彼此商酌妥办。务臻周密。至甘凉一带。时有贼匪窜扰。未可稍涉疏虞。仍著金顺遵照本月十八日谕旨。妥筹布置。以顾后路。将此由五百里谕知左宗棠、金顺、并传谕张曜知之。　　

○贵州巡抚曾璧光奏、遵查道员李德莪守洁才优。办事稳练。前守贵阳府时。经理防务及绥辑等事。均臻周妥。其于贵东道缺。洵属人地相宜。报闻。　　

○予内务府襄办典礼司员员外郎溥年等升赏有差。　　

○丙午。上率皇后奉迎慈安皇太后慈禧皇太后幸坤宁宫。进福胙。　　

○奉慈安皇太后慈禧皇太后幸漱芳斋。侍午膳。　　

○谕内阁、彭玉麟奏、伤疾未痊。恳请开缺回籍一摺。侍郎彭玉麟平日办事认真。勤劳夙著。前于陛见时。令其署理兵部右侍郎。以资倚任。兹据该侍郎奏称带兵江上十有余年。伤疾未痊。仍恳回籍调理。览其情词恳挚。姑允所请。彭玉麟著开署兵部右侍郎缺。回籍调理。新授长江水师提督李成谋初膺重任。一切情形。未能尽悉。著该侍郎顺道驰赴长江一带。督同李成谋布置周妥。再行回籍。嗣后每年著巡阅一次。遇有应行参劾及变通之处。准其专摺具奏。应需办公经费。著两江湖广各总督筹款奏明交该侍郎支领。以副朝廷慎重江防之意。　　

○谕军机大臣等、邵亨豫奏、收抚溃勇。陕境安谧情形一摺。据称溃勇窜过汧阳之草碧镇。经律武各营追击获胜。并经铭军马步由扶风一带进剿。先后在岐山凤翔麟游境内。收抚溃勇八百余人。裹胁难民。概行解散。陕境一律安靖。与曹克忠前奏大略相同。此项溃勇虽经收抚。难保无漏网余党。潜匿陕境。著邵亨豫饬令在防各营认真摉捕。务绝根株。仍知会曹克忠将收抚各勇妥筹安插。毋任再滋事端。将此谕令知之。　　

○丁未。以吏部右侍郎童华兼署兵部右侍郎。　　

○命翰林院编修韦业祥提督贵州学政。　　

○追予江苏常熟阵亡守备张胜贵等祭葬世职加等。　　

○戊申。孝慈高皇后忌辰。遣官祭福陵。　　

○己酉。谕军机大臣等、李鸿章奏、臬司刘盛藻到津。饬即克期赴陕。接统铭军一摺。驻陕铭军。本令刘盛藻接统。妥撤回南。现在甘省抚局未定。战事方殷。李鸿章因邵亨豫函商。请暂留铭军驻防陕境。系为大局起见。著即饬令刘盛藻统带亲军两营克日赴陕。接统铭军。认真整顿。务令尽复旧规。遇有防剿事宜。即著邵亨豫妥筹布置。曹克忠著俟刘盛藻到营后。交替清楚。将另募亲兵妥慎遣撤。再行离营。曹克忠交替后。所有该营各事宜。均由邵亨豫代为陈奏。以期迅速。铭军既圣裁撤。邠乾附近。足资控制。穆图善所统马步各队。向在甘肃剿贼护运。颇著战功。若移扎固原平凉一带。庶得力兵勇。不至聚处一隅。而于甘省声援。尤为切近。更足备豫不虞。著穆图善与邵亨豫斟酌情形。妥筹办理。将此由五百里各谕令知之。　　

○又谕、成禄奏、统带前队出关一摺。成禄现拔队行抵金塔。拟即亲统前队先行出关。前有旨令金顺驰赴肃州。业据奏报起程。不日当可抵肃。著成禄即将所部各队妥为整顿。暂行驻扎。俟金顺到时。听候谕旨。成禄所部兵勇。转运粮饷。最关紧要。左宗棠务当顾全大局。檄饬萧宗干等悉心照料。宽为应付。不得稍分畛域。闻肃回乞援西甯匪党。贼势尚张。徐占彪近日攻剿情形若何。该处确实军情。著左宗棠随时查察。饬令徐占彪稳慎进剿。毋为回众所绐。成禄另片奏、嗣后奏报。请改由草地行走等语。亦著听候谕旨办理。将此由五百里各谕令知之。　　
</div>
    <div class="pagination">
<a href="清实录同治朝实录_page455.html">上一页</a><span>...</span><a href="清实录同治朝实录_page451.html">451</a><a href="清实录同治朝实录_page452.html">452</a><a href="清实录同治朝实录_page453.html">453</a><a href="清实录同治朝实录_page454.html">454</a><a href="清实录同治朝实录_page455.html">455</a><span class="current-page">456</span><a href="清实录同治朝实录_page457.html">457</a><a href="清实录同治朝实录_page458.html">458</a><a href="清实录同治朝实录_page459.html">459</a><a href="清实录同治朝实录_page460.html">460</a><a href="清实录同治朝实录_page461.html">461</a><span>...</span><a href="清实录同治朝实录_page457.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
