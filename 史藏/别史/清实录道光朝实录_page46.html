<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 46 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 46 页/共 848 页
  </h1>
  <div class="content">
   ○贷甘肃靖远、秦、清水、礼、泾、灵台、静宁、宁、平番、中卫、十州县被灾贫民两月口粮。并沙泥州判所属灾民一月口粮。　　

○丁巳。谕内阁、质庄亲王之福晋病故。著加恩派大阿哥奠醊外。仍赏银一千两。令禧恩赍至伊家。办理丧事。发引之日。再派惇亲王、瑞亲王、奠醊。奠醊后、仍令送至暂安处。所有应得典礼。交该衙门照例办给。追封广东翁源县詹姓三神、为敬义侯、尚义侯、秉义侯、从总督阮元请也。　　

○戊午。上诣皇太后宫问安。　　

○谕内阁、本年岁暮祫祭太庙。应派献帛之近支王公。人数不敷。著照太常寺官员之例。嗣后派献帛爵。如遇人数不敷。凡服制已满百日者。均准其一体当差。　　

○又谕、陈若霖等奏、筹议查办苗疆事宜一摺。前据张映汉奏、筹议苗疆事宜各条。当降旨交陈若霖、左辅、会同详议。兹据该督等查明妥议覆奏。凤凰等五厅县额设屯丁。原定章程。应于均田本户、及出力丁勇内挑补。其委员屯官等、有以随带私人顶充者。著悉令退田开缺。并永杜侵占。以安屯业。至屯防佃租。该处地本硗瘠。原额过重。现将各项浮费删裁。则租额自可轻减。著照所议、于民苗佃种田土内。按则减去租谷一万八千石。并将凤永二厅最瘠之区。再减去租谷二千七百七十石。以纾佃力。嗣后责成该道等、撙节支销。年清年款。毋任虚糜。其苗疆积贮银谷。历年动缺。现已加恩准其借谷归补。务各认真经理。以裕储备。屯防委员。概行裁撤。所有一切经费出纳。即著该道等按限徵解。逐层稽核。严禁侵渔。至兵役擅入苗寨。本有例禁。嗣后务遵照旧章。凡有勾摄公事。由苗弁传唤。其兵役藉词扰累者。查出按律重惩。毋稍宽贷。苗举人有愿赴京会试者。即照本省举人之例。给与公车银两。仍严禁书吏需索。俾令踊跃观光。再苗疆远处边隅。如遇淮盐不能接济。著准其照湖北归州等州县之例。听民买食川盐。不得过十斤之数。如有大夥私贩。仍责成该地方官严拏。以杜侵灌。该督等、督饬该道。董率厅县。实心经理。加意抚绥。用副朕乂安边圉至意。　　

○又谕、陈若霖等奏、请借款买补苗疆储积一摺。苗疆积贮紧要。历年动缺银谷过多。不足以备缓急。著照所请、准其于司库收捐监生银两内。借动银六万九百两。发交辰沅道、照时价采买谷石。先行归贮厅县等仓。仍照原案以银二万两收贮道库。其汉商每年生息银一万二千两。以五千两归还地丁原款外。其余银七千两。先尽本年经费不敷之用。余银即饬尽数解交司库。陆续归还捐监及通米借款。仍随时报部以凭查核。该部知道。　　

○又谕、松箖奏、宗室佐领、请食本任俸银、并请颁正管长图记一摺。向来盛京宗室正副管长。补放佐领。仍食原俸。兼辖宗室觉罗学事务。定例相沿已久。办理并无贻误。该将军何得率陈臆见。遽请纷更。所奏著不准行。　　

○颁赏在京文武官员二千二十四人衣料有差。　　

○己未。上诣雍和宫行礼。宣仁庙。凝和庙。火神庙。拈香。　　

○庚申。圣祖仁皇帝忌辰。遣官祭景陵。　　

○上诣寿皇殿行礼。　　

○诣关帝庙拈香。　　

○谕内阁、陈若霖奏、审明参将守备互揭各情、分别定拟一摺。此案荆州城守营中军守备周甲万、因负气告假未允。辄携带钤记。赴该管上司衙门禀缴。实属任性乖张。周甲万著即革职。参将托克通武、将应存守备署中公项银两。率行提取收贮。虽无私用情弊。亦属不合。著交部议处。　　

○谕军机大臣等、据琦善奏、访查匪徒散布邪言、并无确据、审讯民人黄二、亦无奸盗不法实情一摺。东省夏秋之间。时疫流行。民间求医建醮。随处皆有。其针灸治病。亦系恒有之事。因其应手奏效。民间致有讹言。该御史本系得之风闻。既据该抚查明、现在疫气全消。民情安帖。自无庸纷纷查办。致滋惊扰。黄二即黄廷玉、著即行释放以省拖累。将此谕令知之。　　

○修山西偏关垣曲二县监房。从巡抚成格请也。　　

○辛酉。谕内阁、昨据成格参奏、陈官俊在山西学政任内各款。当交军机大臣、传到陈官俊、逐加诘问。摺内所参责打家人、并途中纳妾两款。陈官俊俱已承认。学政按临各处。州县丁役。如有过犯。原应发交地方官惩处。乃陈官俊于道经晋祠时。自行责打办差家人。未免轻躁。此犹其过之小者。至考试平阳时。买通判之婢为妾。学政本不应与地方官交结。乃不自检束。显违例禁。此实咎无可辞。其所参陈官俊在任干预地方公事一节。上年朕本有密旨谕陈官俊、令其留心察访官吏贤否。政治得失。随时密奏。讵意陈官俊卞急粗率。辄将晋省官员。大加访问。以致声势侈张。物议滋起。殊与朕委任陈官俊之意大相径庭。臣不密则失身。自干罪戾。陈官俊著降为中允赞善。候缺补用。念伊平日在上书房授大阿哥读书。功课尚能认真。著加恩仍在上书房行走。　　

○又谕、英和等议驳、武隆阿等奏请各省绿营马兵、分半作为旗缺、并令驻防子弟、一体挑补绿营守战马粮一摺。所议甚是。我朝定鼎以来。以八旗满洲蒙古汉军。屯驻京师。以绿营兵隶督抚提镇。分驻各省。其紧要地方。更设立驻防旗营。统以将军、都统、副都统、城守尉。立法至为周密。现在八旗生齿日繁。未尝不筹其生计。量为调剂。若以旗人挑补绿营兵缺。复以在京旗人往补驻防兵缺。无论兵丁得项本微。携眷远行。诸多不便。且从此不复回旗。是以百数十年豢养之旗人。无故屏之远土。朕何忍焉。其忠爱固结之忱。岂能使之恝然。至绿营兵丁。平日在营差操。倚饷为生。一旦遽撤其半。亦何能使之帖服。紊旧制而失人心。莫此为甚。武隆阿、秀堃、均著交部严加议处。以为莠言乱政者戒。寻部议革职。得旨、武隆阿、著加恩降为二等侍卫。仍留参赞大臣之任。秀堃著加恩降为蓝翎侍卫。仍留帮办大臣之任。俱带革职留任处分。八年无过。方准开复。　　

○又谕、孙玉庭等奏、请将服阕候补知府、留苏委用一摺。著照所请、俞頴达、准其留于江苏差委。遇有相当缺出。奏请补用。此系朕因材器使之意。嗣后不准援以为例。动则滥请奏留也。该部知道。　　

○谕军机大臣等、武隆阿等奏、＜?口英＞咭唎夷人、给叶尔羌阿奇木伯克递字、求来贸易买马、现经驳斥一摺。＜?口英＞咭唎系海外夷人。向在广东贸易。温都斯坦一带地方。并非伊国泊船口岸。今爱孜图拉、执有夷字。据称系＜?口英＞咭唎头目果迺尔、辗转所遣。要到西北一带买马贸易。并欲到布噶尔地方。先来给叶尔羌阿奇木伯克迈哈默特鄂散递字。求向叶尔羌、喀什噶尔、一路行走。武隆阿等、令迈哈默特鄂散、以己意作字驳斥。所办甚是。至所称＜?口英＞咭唎据有温都斯坦、已五六十年。其旁克什密尔音底亦皆听从等语。外夷部落。荒远难稽。疆圉以外。原可置之不问。惟叶尔羌、英吉沙尔、喀什噶尔、一带卡伦。均与外夷接壤。地方紧要。总当留心稽察。严密防范。不可大意。武隆阿现已饬向在叶尔羌贸易之克什密尔回人、分起探访此事。该夷人究有多少。其来意何居。一俟探有确情。即行迅速奏闻。将此谕令知之。　　

○又谕、昨据成格参奏、前任学政陈官俊各款。当交军机大臣、传到陈官俊、详加询问。所参责打办差家人。并途中纳妾两款。陈官俊俱已承认。至密陈地方官员贤否。则坚称实未向人洩漏。陈官俊责打办差家人。系嘉庆二十四年冬间之事。该抚既经查明。其年终为该学政出具密考时。何以并不据实陈奏。至途中纳妾。系二十五年六月之事。该抚于上年进京时。犹得诿以正当悲戚之时。未敢以琐屑之词上陈。至该抚回任后。又届年终密考。何以又不据实陈奏。直至陈官俊卸事回京后。始行参奏。在陈官俊戾由自取。实无可辞。而成格参奏此事。为公乎。为私乎。朕非童稚之君。不能受此欺诈也。至所参陈官俊在任干预地方公事一节。乃上年朕有密旨谕知陈官俊。令其留心察访官吏贤否。政治得失。随时密奏。今成格参伊竟敢公然告人。大开奔竞之风。并未据指名参奏。究竟向陈官俊钻营者何人。奔竞者何人。有无指实。著成格一并明白回奏。将此谕令知之。　　

○镶黄旗满洲都统英和等奏、会议清查八旗抱养民人为子一案。现办另册章程十条。一、已入仕者。系旗人、拨回本旗酌补。系民人、另册注明。照常当差。及身而止。若曾经出兵得功牌及世职者。改入本旗汉军当差。一、举贡生监。系旗人、拨回本旗应试。系民人、改入民籍应试。如因食饷愿留旗籍者。另册注明。及身而止。不准由旗籍应试。一、现食饷者。系旗人、拨回本旗坐补。系民人、另册注明。及身而止。一、现食养育兵钱粮者。系旗人、拨回本旗坐补。王公包衣。换补步甲。系民人、亦换补步甲。销除旗档。一、未食饷者。系旗人、拨回本旗。系民人、改入民籍。如本旗无名可查。自愿出旗者。照民人例办理。一、孀妇无依者。办给孀妇钱粮。一、民人另册注明者。不准领红白赏银。借过库银。照常坐扣。不许再借。如革退告退。未完钱粮。照例豁免。一、另册注明之官员举贡生监兵丁改入民籍者。咨明原籍。无原籍者。询明愿入何籍。咨明该地方官收管。一、镶红旗查出无本家姓氏者四十名。抱养属实。应照前例分别办理。一、正黄旗护军保亮、马甲花良阿、二名。均系民人之子。应照食饷民人例办理。嗣后办理章程四条。一、挑取养育兵。先尽本佐领内十岁以上者挑取。不得其人。准于参领内及通旗挑取。如仍不敷。再将本佐领下、九岁以下六岁以上者挑取。惟实在鳏寡及贫苦无依者。取具该旗族长及佐领图结。方准不论年岁挑取。一、旗人新生子女及夭亡者。限十日内报明族长。亲验加结。并本旗近支连名保结。限十日内具报佐领。委领催查明。限五日内转报参领。于每月十五日。加结呈报该旗都统查核。年终汇造户口册时。拣派参领二员覆查。三年比丁时。专派妥员再加详查。一、挑取各项钱粮。俱于前期令参领佐领等公同看视。令同挑之人。当堂按名画押。出具并无抱养虚捏情弊甘结。如无人承保。即不准挑取。徇情滥保。许同挑之人攻发。一、旧制旗人无嗣。先尽同父周亲。次及五服之内。如俱无、方准择远房及同姓为嗣。如同姓无人。请继另户异姓亲属者。查非户下家奴及民人子弟。取具两姓族长参领印甘各结。准其过继。嗣经刑部删除。应请改复旧制。得旨、前经降旨、令八旗清查抱养民人之子。据该都统等先后覆奏。复经申谕将各旗奏摺汇交八旗都统等、查明另有别项情形者。公同会议。并令定立章程。俾嗣后弊绝风清。勿任仍前故辙。兹据该都统等会议具奏。所有世管佐领玉庆、富克善、云骑尉扎普善、恩骑尉五圣保、特保、俱著销除旗档。改入民籍。其世职革退另袭。翼长雅尔哈、步军校青山、富太、托克托布、护军富隆阿、及已故城门领穆克登布、骁骑校富勒浑、均经出兵立功。本身及其子孙。俱著改入各该旗汉军。外火器营。向无汉军人员。俱著暂行留任。俟该旗对品缺出。再行调补。翼长雅尔哈、由外火器营出身。立有军功。洊升翼长。熟悉营务。著加恩不必对品调补。仍留本营。其子孙不准挑选外火器营差使。委护军参领莫尔赓额、护军崇祥、存升、养育兵成祥、据该族长等连名呈首。本人坚不承认。俱著交刑部审明办理。其余官二十五员。兵兼十五善射一名。副榜一名。兵丁闲散二千三百六十五名。俱著免其治罪。照乾隆二十一年之例。另册注明。及身而止。至该都统等所议章程。均属妥协。著即照所议办理。各该旗务当实力奉行。以期经久无弊。　　

○协办大学士两江总督孙玉庭奏、淮关捐造剥船。每年供起剥漕粮装运河料之用。岁久多有损坏。现已查明应行拆造船二只。大修船一百十九只。小修船三十六只。拟请动工兴修。得旨允行。　　

○壬戌。谕内阁、昨据八旗都统等、会议清查八旗抱养章程。已降旨照议办理矣。因思各旗设有查旗御史。其本旗挑补各项钱粮。一应户口年岁册籍。均有稽察之责。现经议定章程。嗣后著查旗御史、于挑缺之时。秉公查核。如有情弊。该御史即行指名参奏。傥扶同徇隐。一经发觉。定将该都统、副都统、及查旗御史。一并惩处不贷。　　

○江南河道总督黎世序入觐。赐御制诗章。又谕、黎世序在江南河道总督任内多年。办理修防事宜。不辞劳瘁。不避嫌怨。数年以来。有如一日。克臻频岁乂安。厥功懋矣。著加恩赏加太子太保衔。其降三级留任处分。一并开复。该河督当益矢公勤。永保安澜。以承恩眷而卫民生。　　

○以候补四品京堂周系英、为翰林院侍讲学士。　　

○命总管内务府大臣、查明长泰寺等八庙工程。分别缓急。次第修理。　　

○旌表守正捐躯江苏砀山县民王太来妻西氏。　　

○癸亥。上诣皇太后宫问安。　　

○谕内阁、方受畴奏、邪教案内、留于本境永远枷号人犯、请即行解配等语。邪教案内应行发遣人犯。留于本境枷示。原以化诲愚蒙。俾知儆戒。今本犯既不知改悔。匪徒复踵习其教。自不若投之遐荒。免滋煽惑。著即照该督所议、昝明、李老和、二犯。仍照刑部原拟。一并解发回城为奴。嗣后拏获邪教案犯。审明应发遣者。均即行解配。其有情节较重者。发往配所永远枷号。毋庸留于犯事地方监禁枷示。以消萌櫱。　　

○又谕、有人条奏驿站藉端累民一摺。向来云贵举人。每科会试。例得由驿进京。归入正项奏销。于民间毫无派累。兹据奏近来驿号夫马。多不足额。遇会试之年。猾胥蠹役。藉此科派乡民。任意需索。河南省石固荥泽等驿。其弊尤甚。现在会试期近。云贵举子。陆续来京。著沿途各省督抚、严饬各州县、照例应付驿马。毋得仍前滥派。其有驿马缺额、藉端科派、累及闾阎者。查出严参惩办。以祛夙弊。　　

○又谕、御史文肃等奏、请造换库秤一摺。银库设有官秤。原应轻重适均。不可稍有攲侧。兹据该御史等、验明大秤二架。小秤一架。年久磨鋊。奏请造换。著工部即派员另行制造。较准更换。其未造成以前。先将旧秤整理。以供收放。砝码四副。俟新秤造换后。再行比较。以归核实。　　

○以拏获直隶南皮等县习教各犯。天津道李振翥、下部议叙。　　

○甲子。谕内阁、户部奏、查核豁免官项。各省册报。迄未画一。著各督抚严饬藩司、即照部议查明款目。及各员存殁。统造册档。迅速报部。以凭汇办。其各省摊扣养廉一款。现经免扣。著查明起自何年。将每年应扣之数。除实用外、现存若干。造册速行报部。内有未经奉文之先、豫扣在官者。并著分晰注明。以杜欺隐。　　

○以乾清门侍卫福勒洪阿、为正白旗汉军副都统。　　

○赏广西重遇鹰扬武举秦燮守备衔。　　

○旌表守正捐躯河南灵宝县民何万善妻张氏。　　

○缓徵甘肃宁、陇西、武威、古浪、镇原、中卫、洮、静宁、西宁、灵台、十厅州县被灾歉收新旧钱粮草束。并给灵、泾、二州灾民口粮。房屋修费。　　

○乙丑。热河总管嵩年等奏、餧养麅鹿只数。得旨、所有餧养麅鹿四只。俱著放入园内散养。其麅鹿两圈。已属无用。一并拆撤。　　

○以前任西安将军成德、为委散秩大臣。　　

○旌表守正被戕四川乐至县民王简太妻刘氏。　　

○丙寅。谕内阁、御史阿成奏、请修整堂子墙垣一摺。堂子围墙外矮墙。既有坍塌处所。该管官何以未经呈报。著即查明据实具奏。其应行修整之处。著交工部迅速勘估兴修。　　

○又谕、阮元奏、请将徇隐夹带鸦片之洋商摘去顶带一摺。鸦片流传内地。最为人心风俗之害。夷船私贩偷销。例有明禁。该洋商伍敦元、并不随时禀办。与众商通同徇隐。情弊显然。著将伍敦元所得议叙三品顶带。即行摘去。以示惩儆。仍责令率同众洋商实力稽查。如果经理得宜。鸦片渐次杜绝。再行奏请赏还顶带。傥仍前疲玩。或通同舞弊。即分别从重治罪。　　

○又谕、各省驿站买补马匹。向有定额。报销马价。亦有定数。兹湖南省以大站买回余马。牵混河南山东二省。经部驳查。历久不覆。殊属玩延。著各该抚迅即分案题覆。并查取督催不力及违例迟延各职名。交部分别议处。　　

○谕军机大臣等、据御史朱为弼奏、各省水师。每将该营额设兵船。不妥为看守燂洗。任其朽坏。以致不堪配驾。及届配兵出洋之时。则封配商船。恣意婪索。最为商民之害。此风各省皆有。而闽省为尤甚。请饬水师提镇等、务将战船足额坚固。严禁封雇商民船只等语。水师各营。原有额设兵船。动帑成造。以资巡缉。著庆保、颜检、即饬查闽省各营战船。是否足额。如有损坏。即应勒限修造坚固。以期驾驶得力。傥届出洋巡缉之时。兵船适值不敷。不得不暂配商船应用。亦应定以限制。毋得滥拏商船。恣意婪索。致滋扰累。其应如何立法查禁。以杜强拏坐配之弊。著该督抚详查妥议具奏。该御史原摺、著发交阅看。将此谕令知之。　　

○又谕、给事中张鉴奏、请节省新疆冗费一摺。据称嘉庆十九年。军机大臣等、会议松筠条陈节省经费摺内、乌噜木齐十二营兵。改支本色两个月。如兵丁等生计无亏。酌量加放。其余各营及伊犁等处。均可次第举行。现在又阅七年。未据该将军续奏。又乌噜木齐因积粮渐多。奏请裁撤屯兵三千一百七十名。将撤出屯地。募民领种。计亩徵粮。较从前屯兵承种交粮之数。多寡不伦。亦当详加裁定。其济木萨地方。嘉庆十九年。经松筠等请废马厂。改辟屯田。该处是否更有旷地。可资垦辟。应令及时经理等语。新疆南北两路。每年需用经费。皆由内地拨解。近来该处屯田。渐有成效。如能广为开垦。益裕仓储。即可多放本色。以减岁饷。庶内地帑项。渐归节省。于经费不无裨益。著庆祥、德英阿、悉心筹画。会同妥议具奏。该给事中原摺、著发交阅看。将此谕令知之。　　

○旌表守正捐躯河南孟县民王明德妹王氏。　　

○丁卯。上诣皇太后宫问安。　　

○谕内阁、松筠奏、覆审汪复泰控案、按律定拟一摺。此案汪大镛充当甲商。溢领款项最多。帅承瀛清厘库项。查明著赔。乃敢添砌多款。遣人赴控。讯明多系虚诬。前已革去道员职衔。著发边远充军。以惩刁诈。俟吴云章一案质讯明确后。即行定地发配。前任运使昌德、现任运使方应纶、前任盐政广泰、于该革商借领公帮银两时。不传集众商。明白晓谕。另行立款归补。办理亦属不合。俱著交部议处。帅承瀛将该商豫备贡件。饬令禀还织造衙门。未经备文移交。亦属疏略。著交部察议。余俱照所拟完结。汪大镛名下应追银两。除已缴外、其余应追应输。著该抚查明核办。其织造衙门津贴丝斤银两。著照所请、于商纲减存项内、划给五分。由盐政衙门按销引实数核明。移交织造衙门支领。以符旧制。　　

○旌表守正被戕山东荣成县民阎秉有女阎氏。　　

○戊辰。东陵内务府大臣阿克当阿奏、东北两路行宫。内有坍倒墙垣等项工程。现俱修理完竣。请敕交总理工程处派员查收。又东路隆福寺、桃花寺、白涧、烟郊、四处行宫。应行修理处所。亦请敕交总理工程处一并查勘。下所司知之。
  </div>
  <div class="pagination">
   <a href="清实录道光朝实录_page45.html">
    上一页
   </a>
   <span>
    ...
   </span>
   <a href="清实录道光朝实录_page41.html">
    41
   </a>
   <a href="清实录道光朝实录_page42.html">
    42
   </a>
   <a href="清实录道光朝实录_page43.html">
    43
   </a>
   <a href="清实录道光朝实录_page44.html">
    44
   </a>
   <a href="清实录道光朝实录_page45.html">
    45
   </a>
   <span class="current-page">
    46
   </span>
   <a href="清实录道光朝实录_page47.html">
    47
   </a>
   <a href="清实录道光朝实录_page48.html">
    48
   </a>
   <a href="清实录道光朝实录_page49.html">
    49
   </a>
   <a href="清实录道光朝实录_page50.html">
    50
   </a>
   <a href="清实录道光朝实录_page51.html">
    51
   </a>
   <span>
    ...
   </span>
   <a href="清实录道光朝实录_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
