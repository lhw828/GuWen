<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 668 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 668 页/共 1860 页
  </h1>
  <div class="content">
   ○谕军机大臣等、班第等奏、现在招降之和通额默根。系伊弟格勒克、雅喇木丕勒二人、迫令同来。宰桑鄂哲特、集赛宰桑达什车凌、策伯克、巴桑、因见往擒巴朗之兵。始来归顺。俱非实心向化。阿睦尔撒纳、是以未将伊等带往军中。亦不留在游牧处。令于附近地方暂居。如此、则既可暗中防范。而后来归顺者。亦不至启其疑惧之心。其喀什噶尔之巴喇特和卓、现在带往军中。俟成功后。令其招降叶尔羌各处人众。阿睦尔撒纳、用心周密。动合机宜。深可嘉予。著先赏银三千两。遣人送往伊游牧处。今两路兵已抵伊犁。捷音一到。当大加赏赉也。格勒克、雅喇木丕勒、著照赏和通额默根之例。各赐大小荷包。倭刀皮帽一顶。数珠一盘。其给与职衔之处。俟入觐后。再降谕旨。鄂哲特、系管领一千余户之宰桑。或给与散秩大臣。或一等侍卫之处。交班第等酌议给赏。达什车凌、策伯克、巴桑、俱著授为散秩大臣。喀什噶尔之巴喇特和卓、一闻哈丹来归。即率兵效顺。且情愿往招喀什噶尔、叶尔羌、人众。心甚可嘉。巴喇特和卓、并伊兄毕尔干、俱各赏大小荷包。貂帽一顶。数珠一盘。巴喇特和卓、俱与入觐人等。同至热河。再给职衔。库图齐讷尔之宰桑索萨赉、于扪都哈什哈一到。带兵来归。将达瓦齐所遣之绥绷鄂勒哲依图、一并擒献。亦甚可嘉。并著授为散秩大臣。赏给翎帽衣服。著侍卫瑚斐图、驰驿送往。仍将事定后再行施恩之处。详悉晓谕伊等知之。　　

○定北将军班第等奏、据西路副将军萨喇勒文称、闻达瓦齐已往察布齐雅勒地方。距博罗布尔噶苏台、道路甚近。若俟两路会齐。不免迂回。西路现在轻骑径往博罗布尔噶苏台山梁进发。其北路大兵。即从库苏木苏克前进。互为声援。臣等随于四月二十三日。轻骑起程。过库克托木前进。额驸色布腾巴勒珠尔等、亦进至博罗塔拉。现在会兵进剿。报闻。　　

○予故太保兼太子太保保和殿大学士兼吏部尚书张廷玉、祭葬如例。谥文和。　　

○旌表守正捐躯之河南罗山县民胡方武妻韩氏。　　

○癸未。上诣畅春园、问皇太后安。　　

○还宫。　　

○谕军机大臣等、永常接到谕旨、将立台运米之处停止。奏请就近解银一万二千两。以八千两交萨喇勒处。备买口粮牲畜。留四千两于乌噜木齐备用。永常从前奏请运米一事。并未详细筹度其事之可行与否。并有济与否。冒昧陈奏。经朕屡次训饬。伊始自知谬误。奏请停止。此奏尚属可行。著照所请办理。　　

○是日起。上以夏至祭地于方泽。斋戒三日。　　

○甲申。谕军机大臣等、班第奏、宰桑乌鲁木、偕伊叔库绷、带领四百余户来降。又宰桑库本、将达瓦齐差往和通额默根使人巴朗察汗、擒拏解送。甚属可嘉。达瓦齐向众鄂拓克派兵。令台吉诺尔布统领。在特哩木哈达防守。已遣侍卫鼐库纳等、传旨招降。看来大兵所至。势如破竹。阿睦尔撒纳等、办理甚合机宜。现在达瓦齐计穷力竭。谅必早已就擒。诺尔布、仅带兵数百名。在特哩木哈达。无关紧要。来降固可。即不来降。亦更无可以逃匿之处矣。所有率属投诚之宰桑乌鲁木、并拏获贼使之宰桑库本、著加恩授为散秩大臣。加赐孔雀翎。并赏衣帽荷包。由驿驰递。交与侍卫瑚斐图、宣旨赏给。其来降之台吉宰桑等、先将为首之人。酌量赏赐。其余未经查明伊等品级职分者。俟将来热河入觐后。当分别等差。大加恩赏。著班第、阿睦尔撒纳、萨喇勒等、即行晓谕知之。　　

○乙酉。上诣北郊斋宫斋宿。　　

○丙戌。夏至。祭地于方泽。上亲诣行礼。　　

○遣官祭关帝庙。　　

○诣畅春园、问皇太后安。　　

○幸圆明园。　　

○谕军机大臣等、据萨喇勒等奏、领兵已过博罗布尔噶苏台。至登努勒台地方。达瓦齐所属。并无人在彼防守。其伊犁附近之台吉宰桑喇嘛等、俱已遣人前往招降。所办机宜悉协。不胜欣慰。至所奏功成之后。请停止伊犁驻兵一事。萨喇勒等、盖因准噶尔近年以来。生计穷蹙。若多驻官兵。恐不无劳费起见耳。朕前此谕令驻兵。原非欲令永远戍守。以现办四卫拉特旗分佐领、并五集赛各鄂拓克人等。及哈萨克、布噜特、边界一切事宜。若不令大臣驻劄。无所统率。遇有应行查办之事。仅交四卫拉特各部落汗等办理。究属未协。且既驻大臣。不能不酌量驻兵数百名。或一二百名。以备差遣。至兵丁所需口粮。或收取达瓦齐辎重什物。或将诸鄂拓克应纳贡赋。徵收支给。俱已足资应用。著班第、阿睦尔撒纳、萨喇勒等、至伊犁时。会同妥议具奏。如量度情形。并一二百名之兵。均可无庸筹办。则但令大臣官员驻劄。亦无不可。不必拘泥朕前旨。　　

○丁亥。谕曰、喀尔吉善奏、请将浙江粮道德文、调补台湾道一摺。已有旨谕部。德文从前曾任按察使。因其年少不能胜任。是以降补道员。今该督摺内、称其才具精明。办事强干敏练。或者在当时司臬。有所不足。而阅历数年。已能练习。于道任尚属优为。惟是台湾海外岩疆。民俗刁悍。监司钤辖一方。务须轻重得宜。不致张皇滋事。德文莅任之后。喀尔吉善时当留心体察。将此传谕该督知之。　　

○又谕曰、班珠尔、自同车凌等来降时。朕即加恩封为贝子。嗣因伊身故无子。车凌等议将伊近族额布根之弟奇塔为嗣。著即准其承袭扎萨克贝子。所有班珠尔属下人等。即令奇塔管理。　　

○旌表守正捐躯之湖北咸宁县民陈廷桂妻余氏。　　

○戊子。军机大臣等奏、审拟御史胡定、参奏琉璃厂监督刘浩、侵帑剥□一案。缘刘浩初任监督。妄希节省。所发煤炭价值。俱较部定短少。原冀盈余。以留为下年之用。实未侵扣入已。而商人苦累难堪。适有炭商潘复兴、与御史胡定同乡。遂邀同炭商李有捷等、到该御史寓所。将被累情由向诉。恳求援救。该御史遂徇情摭拾陈奏。及蒙召问。又隐讳听嘱情由。捏称闻诸道路。殊属欺诈。但炭商向诉时。李有捷曾说及要谢之语。当被嗔叱。是尚无婪贿情事。请将胡定革职。照奏事诈不以实例。杖徒发落。潘复兴等、情属狡狯。请从重枷杖。至监督刘浩、虽未侵肥。然不遵成规。办理不善。请交内务府严议。得旨、此案胡定参奏监督刘浩、克扣情节。朕因其条列详明。非身在局中者。不能如此备晰。即知其必有所从来。是以面加询问。乃两经召见。伊止称得自道路听闻。及朕特派大臣、公同研鞫。始将潘复兴等私嘱缘由。逐一究出。此非伊面谩而何。御史为朝廷耳目。如果道路见闻所及。即能留心查察。据实陈奏。此乃实心为国之人。未可多得。朕所深嘉。若因瞻徇同乡。摭拾入告。复规避矫饰。甘为面欺。在朕前则沽实心任事之名。而外则邀誉于众商。市惠于乡里。一举而名实兼得。有是理乎。至嗔叱李有捷说及要谢之语。即信以为日后并无希冀酬谢之确据。此殊不然。即如刘浩短发价值。现在并未入已。何尝不自称循照部议。悉心撙节。但其果否归公。必于任满后始见。而此时被议。彼固乐为是言。然尚未侵扣。此时安可遽揆肥已。胡定却谢之语。正亦类此。在言官陈事。如使毫无干请瞻徇情弊。即所奏稍有未确。误出无心。朕尚可原宥。不加处分。今乃始终面奏欺诈。实难居风宪之任。胡定著革职。以为挟私取巧者戒。所有杖徒本罪。加恩宽免。余依议。　　

○谕军机大臣等、据班第等奏、西北两路会兵。于达瓦齐不及设备之时。当径渡伊犁河。协力擒拏。阿睦尔撒纳、萨喇勒等、办理深为允协。达瓦齐若能去逆效顺。朕自当另有加恩之处。今既潜身远窜。一经擒获。即当献俘京师以彰国法。且宰桑莽鼐、久欲归降。前往特克斯时。曾与伊得木齐先行商议。今达瓦齐正往伊处。或即为莽鼐擒获。亦未可定。朕当克期伫望伊等捷音也。再喇嘛索诺木班珠尔、已被达瓦齐擒获。自行脱出。又会人救出西路被擒哨探人等。深可嘉予。但喇嘛不便给与官职。著班第、阿睦尔撒纳、即行从优赏赉。俟阿睦尔撒纳、赴热河时。将伊带领入觐。再行加恩。　　

○又谕、据萨喇勒等奏、所有新降人等、编设旗分佐领。若按户逐一清查。恐伊等未免惊疑。现议封四卫拉特为汗。不若令其各将本部落台吉属下人等户口。逐一开报。即交与伊等承办。萨喇勒等所奏甚是。办理一切事务。当持大体。况抚绥新降人等。尤宜善于部署。无事张皇。著传谕班第、阿睦尔撒纳、萨喇勒等、至伊犁时。所有清查户口、编设旗分佐领之处。如系四卫拉特所属台吉属下人等。即交四卫拉特大头目等办理。其达瓦齐所属。应行另办之众鄂拓克人、及回人等。亦著交各该管宰桑头目办理。第令得其纲领大略。即其中稍有遗漏。亦无甚关系。勿使众人妄生猜度。庶为允协。　　

○又谕、据班第等奏、阿勒闼沁鄂拓克宰桑塔尔巴、带领伊二子、及得木齐五员。前来投诚。塔尔巴、系达瓦齐所派出兵之人。闻大兵已至。冀受朕恩。即行投诚。甚属可嘉。著施恩授为散秩大臣。库图齐讷尔宰桑克什木、善披领集赛宰桑莽鼐、一闻信息。旋即来降。亦著授为散秩大臣。至库图齐讷尔之得木齐乌巴什、为众人倡率投降。非其余得木齐可比。著授为二等侍卫。其余得木齐曼集、讷墨哩、济尔噶尔、锡喇巴图尔、和通、玛玛什、善披领集赛得木齐苏克、都尔格齐哈什哈、古哩特得木齐和通喀喇、博罗莽鼐、伊什特克、咱玛、博勒等、俱著授为三等侍卫。即赏给顶翎。再道途辽远。赏赉什物。不能多赍。俟大功告成时。再遣人前往颁赐。仍俟伊等至热河入觐时。另予施恩。著将此晓谕伊等知之。　　

○以王府长史巴昌、为正红旗蒙古副都统。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百八十八


大清高宗法天隆运至诚先觉体元立极敷文奋武孝慈神圣纯皇帝实录卷之四百八十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。五月。己丑。谕军机大臣等、两路会兵追擒达瓦齐。自可迅奏肤功。而达瓦齐现往特克斯。若更远窜。又需数日之期。官兵所带口粮。大概俱已支给。其中原可通融办理。但从前永常不识事体。数请运米。军营兵丁。均所稔闻。日久未见支给。不无悬望希冀情事。现在正系军行紧要之时。不得不为过虑。班第身任将军。西北两路。事同一体。伊等办给北路兵丁口粮。甚属妥协。可以毋庸筹及。其西路兵丁。倘实在必需接济。或由备往茶叶银两内。酌换口粮。或由北路带往口粮牲畜内。通融办给。班第务须悉心筹办。不得稍分彼此。若可毋庸接济。或萨喇勒已自行办理。班第即不必代为筹办。将此传谕伊等知之。　　

○又谕、据萨喇勒等、将陆续投降之台吉、宰桑、得木齐、户口数目具奏。呼尔璊台吉乌勒木济等、倾心归顺。甚属可嘉。应加恩赏给官职。因道远不能详知伊等品级。著萨喇勒逐一查明。如有应行赏给散秩大臣等官者。一面奏闻。一面将朕加恩之处。先行晓谕。其顶翎由京发往。仍俟大功凯旋时。再行酌量赏赉。再此次投降人等、内达什达瓦属下之人甚多。达什达瓦、有无子嗣。著萨喇勒一并查明奏闻。　　

○吏部尚书仍管四川总督黄廷桂覆奏、上年协拨甘省银。系原任藩司齐格、在金川支剩各省协拨项下拨给。臣前接鄂昌来字。有青潮不足等语。彼时齐格已故。即讯之库吏等、据称前项银实系足色。又将司库正杂各项银三百余万。逐款盘兑。实无短少低潮。且齐格果有情弊。必将此项留本省应用。何敢拨解他省。致滋口实。但臣接鄂昌来字。既未奏明。又未咨询甘省。罪无可诿。请敕甘省查明实少成色若干。应臣独赔。以为不实心办事者戒。得旨、览。亦降旨问刘统勋、及陈宏谋矣。　　

○庚寅。上诣畅春园、问皇太后安。　　

○谕曰、鄂昌身为满洲。乃在广西巡抚任内。与逆犯胡中藻、唱和往来。见其大逆不道之辞。不但不知愤恨。而且引为同调。丧心已极。是以将伊拏解来京。廷鞫之下。伊亦俯首无辞。惟称万死而已。至伊从前身获重罪。但令坐台。已属宽典。而于伊署中查出诗稿书札。其所著塞上吟一编。则种种怨望。不一而足。但未至如胡中藻之大肆讪谤耳。而于鄂容安之差往军营。则云奈何奈何。满洲旧俗。遇有行师。无不踊跃争先。以不与为耻。不谓竟有此等败类也。又与史贻直札稿。内有玉成佳器之语。朕初不知所指。召问史贻直、则据奏曾经致书通候。并未有所请托。今讯之鄂昌、则供称史贻直致书与伊。有河道之缺已补。甘藩之任尚悬。望鼎力玉成等语。而史贻直尚坚不承认。及刑讯鄂昌、又问及此条。仍与初供无异。鄂昌所犯之罪甚重。何独于此一事。而茹刑坚执。且伊向日尚与史贻直相厚。何至诬赖。史贻直又已年老。本不至因此事而革职刑讯也。但为伊子请托于前。又不据实陈奏。以图掩饰。且向日亦非安静之人。本应重治其罪。念其迩年尚属勤慎奔走。著从宽以原品休致。勒令回籍。闭户家居。鄂昌负恩党逆。核其情罪。必应肆市。方足蔽辜。但伊尚能自知罪状。一一供认。而于史贻直嘱托书词。毫无隐讳。致朕得明正官常。有此一节。著从宽赐令自尽。将此通行晓谕知之。　　

○又谕、满洲本性朴实。不务虚名。即欲通晓汉文。不过于学习清语技艺之暇。略为留心而已。近日满洲薰染汉习。每思以文墨见长。并有与汉人较论同年行辈往来者。殊属恶习。夫弃满洲之旧业。而攻习汉文。以求附于文人学士。不知其所学者。并未造乎汉文堂奥。而反为汉人所窃笑也。即如鄂尔泰、系胡中藻素所尊重者。然其诗中颇有戏谑鄂尔泰之句。伊侄鄂昌、见胡中藻悖逆之诗。不知愤恨。反与唱酬。实属丧心之极。又以史贻直、系伊伯父鄂尔泰同年举人。因效汉人之习。呼为伯父。卑鄙至此。尚可比于人数乎。此等习气。不可不痛加惩治。嗣后八旗满洲、须以清语骑射为务。如能学习精娴。朕自加录用。初不在其学文否也。即翰林等、亦不过学习以备考试。如有与汉人互相唱和。较论同年行辈往来者。一经发觉。决不宽贷。著通行晓谕部院八旗知之。　　

○兵部等部议覆、闽浙总督喀尔吉善疏称、配防城寨炮。应随时酌量增拨。闽省原贮炮二千四十八位。请添一百九十六位。浙省原贮炮二千一百四十九位。请添二百九十八位。俱在各营余炮内拨补。不敷、将旧存废炮改铸。至炮车炮盖、应支营伍公粮制备。但公粮岁有定额。势难一时备足。请将炮车炮盖数多营分。分作五年。数少者分作三年。制备齐全。又炮须随时洗演。第全演运费繁多。请将十位以上者、分作二年。二十位以上者、分作三年。演放一周。擡夫在州县额夫内拨用。火药等项、于风雨停操节省项内拨用。应如所请。从之。　　

○以多罗贝勒允祎子弘润、照例降袭固山贝子。　　

○归化城右翼三等男纳木扎布故、以子噶木保、袭爵。　　

○辛卯。谕军机大臣等、据班第奏、擒获罗布藏丹津、派侍卫台布等、解送来京。并据达什敦多布转报、额伯津宰桑所属得木齐诺尔布扎布、巴颜辖、将逃人巴朗擒获。同从前擒获之孟克特穆尔、一并派员解送前来。罗布藏丹津、负恩悖叛。逃往准噶尔。偷生三十余年。今两路大兵。直抵伊犁。无路奔逃。并将投降潜逃之巴朗、一并擒获。实足以彰国宪而快人心。著班第等、令解送之侍卫等、沿途悉心防范。仍派乾清门侍卫、前往张家口。俟罗布藏丹津等一到。即速解京。候朕择日献俘。明正典刑。其擒获巴朗之诺尔布扎布、巴颜辖、奋勉可嘉。应从重加恩。但前此投降人内。并未见有额伯津宰桑、及巴颜辖之名。著班第查明。如系新来投降者。即照投降宰桑之例。宣旨授为散秩大臣。并著赏给世袭云骑尉。银一百两。以示奖励。再副都统达什敦多布、有无协力擒拏巴朗。班第等、亦即查明奏闻。候朕酌量加恩。　　

○又谕、前同巴朗潜逃车凌孟克之孙巴布勒等、现已一并擒获。上年贝勒车凌孟克、及伊子巴朗、冀受朕恩。前来归顺。乃车凌孟克赴热河入觐时。巴朗乘间脱逃。不独负朕厚恩。抑且悖逆其父。情罪甚重。国法难宽。朕已降旨、将伊解送来京治罪。但念车凌孟克、诚心感戴。在军前奋勉行走。伊孙巴布勒、或为巴朗所逼。或与巴朗同谋。俱可置之不问。总因加恩车凌孟克。特予宽宥。著萨喇勒、将此传谕贝勒车凌孟克知之。其巴布勒、至乌里雅苏台时。即著莫尔浑等、遣人送至车凌孟克游牧处居住。　　

○以吏部尚书管四川总督事黄廷桂、为大学士。仍留四川总督任。调礼部尚书王安国、为吏部尚书。以湖南巡抚杨锡绂、为礼部尚书。命来京供职。工部侍郎何国宗、为左都御史。热河副都统李侍尧、为工部侍郎。　　

○调镶白旗满洲副都统明安、为热河副都统。兵部侍郎观保、为镶白旗满洲副都统。　　

○调甘肃巡抚陈宏谋、为湖南巡抚。以工部侍郎吴达善、为甘肃巡抚。以河南布政使图勒炳阿、为河南巡抚。　　

○壬辰。上诣畅春园、问皇太后安。以西师大捷。克定伊犁奏闻。　　

○定边左副将军阿睦尔撒纳奏、臣等进兵至伊犁。沿途厄鲁特回子等、牵羊擕酒。迎叩马前。臣等宣布恩旨。无不额手称庆。所在人众。耕牧如常。毫无惊惧。臣等抚定贼巢。即渡伊犁河北。务擒达瓦齐献俘。谕曰、定边左副将军阿睦尔撒纳等奏报、大兵直抵伊犁。准噶尔部众人等、载道欢迎。现已抚定贼巢。达瓦齐逋窜游魂。可计日就縳等语。准噶尔一事。实我皇祖圣祖仁皇帝、皇考世宗宪皇帝、筹办未竟之绪。即朕御极以来。亦屡准其请安贸易。初未有兴师致讨之成心。迩年因其篡夺相寻。人心瓦解。诸部台吉车凌、车凌乌巴什、及阿睦尔撒纳等、叩关内附。先后踵至。其人皆熟悉彼地情形。洞晓军务。朕于热河召见时。伊等皆深知感激朕恩。以愿效前驱为请。是其势有可乘。机不容失。因筹及两路兴师之举。而人心狃于久安。在廷诸臣。惟大学士傅恒、与朕协心赞画。断在必行。余无不意存畏葸。今日诸王大臣具在。试各自揣本心。方创议伊始。确然信为必当从事者谁乎。甚至如策楞、舒赫德、身肩其任。而懦怯乖张。几至偾事。经朕降旨治罪。而无识之徒。未必不曲为致惜。由今日观之。则此二人当治罪乎。否乎。夫准噶尔一日不定。则其部曲一日不安。来归之人。将日益众。非得其地。何以处之。盖揆情度势。今昔逈殊。在皇祖皇考时。适当其声势方张。藩篱完固。彼得恃远逋诛。未及犁庭扫穴。设处今日事机之会。有不乘时决策。迅奏肤功者乎。即朕筹办之初。亦未敢遽信大功计日可就。是以祃牙推毂之典。概未举行。设或时会稍有濡迟。朕亦惟有自为引咎耳。然究不肯以畏难之见。徇浮论而失机宜。且近日满洲陋习。假持重以文其退缩。在朕前并不能据实陈奏。一惟退有后言。此风实可寒心。现在师行未及半载。初无血刃遗镞之劳。军赀诸费。较前甫及十之一二。即喀尔喀部落。亦并未以大兵经过。稍有滋累。而所至耕牧不移。壶浆夹路。为亘古所未有。试问前此之鳃鳃过计。谓为有损无益。必不可行者。今果有所损乎。否乎。果当行乎。否乎。皇祖平定朔漠诗中。即有力排众议之语。足见我朝家法。独运乾刚。主持振作。群臣惟当竭心协志。共思奋发有为。若一任因循。不知其委靡颓弊。流入何等矣。故今虽值此捷奏频仍。遐荒底定。而朕心初不以为喜。惟有感戴上苍福佑。列祖贻庥。与廷臣益加儆勖而已。其身历戎行诸臣。调度合宜。克成伟绩。应加懋赏。用示酬庸。阿睦尔撒纳、赏亲王双俸。所属护卫官员、增添一倍。并加赏豹尾枪四杆。其子著加恩封为世子。班第、萨喇勒、俱著晋封一等公。并赏四团龙补服。金黄绦朝珠。玛木特、著晋封三等公。仍赏二团龙补服。双眼孔雀翎。俱准其常时服带。以示优奖。色布腾巴勒珠尔、著赏亲王双俸。所属护卫官员、增添一倍。扎拉丰阿、著晋封郡王。车布登扎布、普尔普、俱著晋封贝勒。车凌、著赏亲王双俸。所属护卫官员、增添一倍。车凌乌巴什、班珠尔、讷默库、俱著晋封亲王。车凌孟克、著晋封郡王。在事大臣官员兵丁、著该将军等、分别等第。造册送部议叙。参赞大臣达勒当阿、阿兰泰等、一并交部议叙。两路管理台站官员。亦著查明议叙。大学士忠勇公傅恒、著加恩再授一等公爵。以为力矫积习。为国任事者劝。军机大臣等、并著交部议叙。所有一切应行典礼。大学士会同各该衙门、详察具议以闻。寻议、大功告成。所有告祭天、地、太庙、社、稷、陵寝、礼仪。现在敬谨办理。其凯旋、筵宴、赏赉、等事。遵旨于驻跸热河举行。至一切应行典礼。敬稽旧典。请诹吉加上皇太后徽号。进表。行庆贺礼。颁诏天下。御制碑文。勒石太学。其大兵所过之处。及伊犁地方。有应行勒石者。亦请御制碑铭。并开馆纂辑平定准噶尔方略。从之。　　

○又谕、准噶尔平定。两路将军大臣等、朕俱已加恩。鄂容安、在参赞大臣任内。奋勉行走。亦应加恩。但伊从前有准噶尔不宜办理之议。伊父鄂尔泰、与大逆胡中藻、师生交结。伊兄鄂昌、又与胡中藻附和党同。鄂容安明知其事。不行陈奏。有负朕恩。伊若不前往军营。原欲从重治罪。今因此次行走。免其治罪。即系朕恩。著将此传谕鄂容安知之。　　

○又谕、据尹继善、庄有恭奏、淮、徐、海、三府州属、四月初七等日。连日大雨。上游水发。淮属之清河、桃源、安东、徐属之铜山、丰、沛、萧县、砀山、邳州、宿迁、睢宁、海州、沭阳、赣榆、并江宁府属之江浦一县、附近湖河。洼地被淹等语。江南淮徐等属。连年被水。原系积歉之区。今洼地又复被淹。民力必致拮据。朕心深切轸念。著该督抚等、速行查明被水州县贫民。应赈恤者。分别赈恤。所有涸出地亩。尚可补种秋禾者。即行借给耔种。速令补种。务俾口食有资。灾黎不致失所。该部遵谕速行。　　

○谕军机大臣等、安设台站之蒙古等、自进兵以来。行走黾勉。毫无贻误。深堪嘉予。今大功已成。应加恩赏赉。其厄鲁特等、俱系新降之人。感戴朕恩。实心奋勉。尤属可嘉。著加倍赏赉。班第等、即行分别查办。　　

○旌表守正捐躯之河南新蔡县民梁券妻李氏。　　

○癸巳。谕、准噶尔用兵一事。上年朕诣盛京。恭谒祖陵时。俱已虔诚默祷。今仰邀列祖福佑。迅奏肤功。荒服敉宁。庆洽中外。实我大清万年宗社无疆之庥。理应告祭三陵。躬伸谢悃。惟是东巡尚未逾岁。不欲以清尘除道。重烦我豳岐父老。永陵、著派皇子永璋。福陵、著派皇子永琪。昭陵、著派皇子永珹。代行告祭礼。今秋诸皇子随侍热河。即就近取道前往。俾其周历辽沈。仰思祖宗肇兴之烈。礼成后、并可于奉天行围较猎。用习武事而昭家法。所有应行豫备事宜。著行文各该衙门。照例豫备。
  </div>
  <div class="pagination">
   <a href="清实录乾隆朝实录_page667.html">
    上一页
   </a>
   <span>
    ...
   </span>
   <a href="清实录乾隆朝实录_page663.html">
    663
   </a>
   <a href="清实录乾隆朝实录_page664.html">
    664
   </a>
   <a href="清实录乾隆朝实录_page665.html">
    665
   </a>
   <a href="清实录乾隆朝实录_page666.html">
    666
   </a>
   <a href="清实录乾隆朝实录_page667.html">
    667
   </a>
   <span class="current-page">
    668
   </span>
   <a href="清实录乾隆朝实录_page669.html">
    669
   </a>
   <a href="清实录乾隆朝实录_page670.html">
    670
   </a>
   <a href="清实录乾隆朝实录_page671.html">
    671
   </a>
   <a href="清实录乾隆朝实录_page672.html">
    672
   </a>
   <a href="清实录乾隆朝实录_page673.html">
    673
   </a>
   <span>
    ...
   </span>
   <a href="清实录乾隆朝实录_page669.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
