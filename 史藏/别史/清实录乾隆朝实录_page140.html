<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 140 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 140 页/共 1860 页</h1>
    <div class="content">
○壬申。上诣畅春园、问皇太后安。　　

○命各督抚预筹积贮。谕、据河南巡抚尹会一奏称。今岁豫省地方。六月以后。阴雨连绵房屋倾圯。粮价较前顿长。请将捐监事例。照江南被灾州县。减三收捐。向来豫民食用所需。全资小麦。今麦价较谷价为贵。折中定额。每谷一石。折麦八斗。为率。如减三收捐。请准谷麦兼收。应捐谷一石者。收麦八斗。粜借之时。即可米麦并用。于民食更有裨补等语。从来养民之道。首重积贮。而积贮之道必使百姓家有盖藏。能自为计。庶几缓急可恃。虽遇旱涝。可以自存。不致流离失所。若百姓毫无储蓄。而事事仰给于官。无论常平等仓。现在未能充足。即使充足矣。而以有限之谷。给无穷之民。所济能有几何。又如荒歉之岁。督抚等动以截漕为请。殊不知天庾所关甚重。若非万不容已。岂可轻动。况以经制之漕粮。而供各省之动拨。其不敷应用。更为人人所共知者。去年尹会一曾奏、麦收丰稔之时。亦当听民间自为流通。而程元章则奏称严禁躧麴买麴。以致民间所收之麦。所造之麴。皆废弃于无用之地。民甚不便等语。今尹会一乃奏称豫省食用。全资小麦。可见伊等平时视谷麦等项。为无足重轻。而一遇歉收。则朿手无策矣。又有以宣化府高粱、为苦涩不堪民食。仅可供烧锅之用者。此皆未曾经历民间饥馑之苦。而守此安常处顺之浅见也。豫省上年。秋成颇丰。今年麦收亦好。不过以夏月被水偏灾。而民间即匮乏若此。则平日官民之漫无经理可知。一省如是。他省自必相同。此则朕心所大忧也。至尹会一奏称比照江南之例、减价收捐。亦觉未协。缘江南通省。上年被旱。今年麦复歉收。是以如此办理。夫捐监一事。原为积谷而设。今以偶尔偏灾。而辄思变通权宜之计。恐将来积谷之举。仍属有名无实。其所请谷麦兼收。及不拘原额。并许外省来豫贸易之人。一体报捐之处。似属可行。著大学士会同该部。另行定议具奏。总之膺封疆之寄者。为小民久长之计。当豫筹于平日。不应拮据于临时。当加意于丰年。不应猝办于歉岁。凡所以裕民饔飱。耗民菽粟者。恳切劝谕。多方董率。俾闾阎共知仰事俯育、根本之所在。中心乐从。斯可以易俗移风。渐臻康阜。不愧父母斯民之任。若必待朕每次降旨。然后奉行于一时。则平日之视为具文可知。倘一经奉旨。即严行查禁。则又徒滋扰累。于事何益。将此通谕各省督抚知之。　　

○户部议覆、河南巡抚尹会一奏报。豫省六月十二、十三、十六、等日。雷雨交作。昼夜如注。山水骤发。平地水深三四五尺不等。田禾被淹。官署民房。在在倒塌。请将开封府之祥符、陈留、杞县、通许、尉氏、洧川、鄢陵、中牟、阳武、封邱、兰阳、仪封、郑州、荥泽、归德府之鹿邑、虞城、睢州、考城、柘城、彰德府之汤阴、内黄、卫辉府之汲县、新乡、辉县、获嘉、淇县、延津、滑县、浚县、怀庆府之原武。南阳府之新野、裕州、叶县、汝宁府之西平。陈州府之淮宁、西华、商水、项城、沈邱、太康、扶沟。许州府之石梁、临颍、襄城、郾城、长葛、新郑、等四十七州县。其房屋倒塌者。动用公项。极贫一两。次贫五钱。以资修茸。糊口无资者。动常平仓谷。大口三斗。小口一斗五升。先赈一月。并令减价平粜。以资接济。应如所请。从之。　　

○河南巡抚尹会一题报。汲县、济源、武陟、商水、项城、长葛、等六县。里民续首分产丈有多余民更二色旱地。共一十四顷有奇。　　

○贵州总督张广泗题报。乾隆三年陆续据思州、大定、二府。普安、镇宁、永宁、正安、四州。普安、瓮安、湄潭、施秉、玉屏、五县。册报民苖开垦额内、额外、田地。八百四十四亩有奇。又垦地土六十七亩有奇。　　

○癸酉。上奉皇太后还宫。　　

○诣大高殿行礼。　　

○甲戌。上诣皇太后宫问安。　　

○谕、浙江按察使员缺。甚属紧要。新调河库道之完颜伟。原系记名以按察使升用之员。著即补授浙江按察使。其河库道员缺。亦属紧要。著河道总督高斌、拣选题补。　　

○户部议准。浙江巡抚卢焯疏称。奉发永济仓米一万五千石。拨贮温州府一万石。应易谷二万石。需仓三十四间。拨贮台州府米五千石。应易谷一万石。需仓一十七间。应请拨项建造。从之。　　

○又议覆。奉天府府尹吴应枚疏称。复州、宁海、锦县、宁远、等四州县。乾隆三年被灾分数。其蠲剩钱粮。分作二年三年带徵。分晰造册。送部查核。应如该府尹所请。于乾隆四年为始。将被灾五分六分七分者。分作二年带徵。被灾八分九分十分者。分作三年带徵。又称乾隆二年水灾案内。带徵元年分民退地银米。缓至乾隆三年为始。分作三年带徵在案。今除不被虫之户。照例按数带徵外。请将被虫地亩。缓至乾隆四年为始。分作三年带徵完报。又称乾隆三年。带徵乾隆元年民退地银米内。除不被虫地亩。仍按三分之一徵收外。请将被虫地亩。递缓至乾隆四年、五年、带徵完报。又称乾隆二年水灾案内。蠲剩缓徵该年民退地亩银粮。准于乾隆三年带徵全完在案。今除不被虫之户。照数徵收外。请将被虫地亩。统俟乾隆四年照数徵收完报。又称锦县、宁远州、退圈地亩。虽徵黑豆。而种谷之处甚多。亦有被虫伤损者。业经题准。按分数蠲免。其蠲剩豆石。并乾隆二年水灾案内缓徵豆石。仍应三年徵收全完。所有半徵退地银两。除按分数蠲免外。其蠲剩银两。亦请缓至乾隆四年为始。照例按分数带徵完报。又称乾隆三年锦县、宁远、出借籽种谷石。其未经被虫之户。已于三年秋收之后。照数催取还仓。其被虫之户。所借籽种谷石。请缓至乾隆四年为始。分作三年带徵还仓。均应如所请行。从之。　　

○贵州黎平府洪州司副土官林天锦。缘事革职。以其子林维垣袭职。　　

○是月。直隶总督孙嘉淦奏。各属久雨。尚无积水。惟开州之白堽庄等十一村。无城县之梅家口等四村。大名县之于家庄等七村。于六月十八、十九、等日。漳卫水发。俱有漫水经过。又沧州、青县、减河下游。亦有漫溢之处。俱已委员确勘。加意抚恤。得旨。朕正为此廑念。览奏稍慰朕怀。然昨晚又复骤雨一次。我君臣惟有虔加修省。以邀天眷耳。　　

○直隶河道总督顾琮奏。本月十一日。山水骤发。石景山汛内。己时长水五尺。固安十里铺。酉时长水三尺。臣随督率道厅等员。加意防护。正在缮摺奏报间。旋即落水一尺五寸。堤埽工程巩固。得旨。以手加额览之。目今金风应律。气爽天高。朕忧怀少释矣。　　

○又奏报。南运河水势情形。得旨。所奏俱悉。今年永定河。旋长旋落。能保无虞者。皆上天之恩也。不得谓料理得宜。永远无虑。必全河皆治。实有可信之处。然后谓之能治河耳。汝其勉之。　　

○两江总督那苏图。续报下江之海州、邳州、沭阳、安东、等州县。黄水漫溢。上江之虹县、灵璧、雨水过多。一面往赈。一面照例办理。至淮安、海州、凤阳、泗州、滁州、等府州县。飞蝗过境。现已扑除净尽。惟苇荡营地。遗蝻可虑。现咨河臣、饬河营将弁、作速搜捕。得旨。所奏俱悉。至于蝗蝻、实可以人力胜之。加意督催扑捕可也。　　

○江南河道总督高斌奏覆。臣前奏闸河为启闭之机宜。奏求敕部覆议一摺。奉到朱批。此原系因时制宜之事。何必如此拘执。复求交部耶。伏查闸河启闭。攸关漕船经由之路。既经部议内有往来二字。通行钦遵在案。与自办之河务工程不同。不得不奏请圣训。方得有所遵守。得旨著照汝所请行。将奉旨处咨部知之。　　

○又奏。伏汛水势盛长。黄运湖河。普庆安澜。各工平稳情形。得旨。朕正为此廑念。览奏曷胜欣慰。今年水势盛大。而能保无事者。皆卿之力也。朕甚嘉焉。　　

○江苏巡抚张渠奏报。安东、铜山、丰县、沛县、萧县、砀山、邳州、徐州、海州、沭阳、十州县卫。阜宁、宝应、宿迁、淮安、大河、五县卫。于五六月间雨水过多。河湖水涨。田禾被淹。又江北沿海地方。及淮、海、之山、盐、安、阜、赣、沭、等邑。遍产蝗蝻。加意分别经理。得旨。所奏俱悉。淮徐之民。屡经水旱之灾。尤宜加意抚恤者也。　　

○又奏。江以南地方雨少。尚藉车戽。江以北各属。从前虽嫌雨多。六月望后。渐已晴霁。情形实为丰稔。得旨。此系实在情形。丰稔固未能。但比去年为胜。是以朕怀颇慰焉。　　

○江西南昌镇总兵官李君贤奏。江西额设总兵。只有南昌赣州、二员。若照向例。莅任之始。亲巡一次。三年后再行亲查。则两处镇臣。同时出巡。地方不无空乏。请嗣后子午卯酉乡试之年。未便出巡。南昌镇于未年出巡。戌年再行。赣州镇于申年出巡。亥年再行。俱定三年一次。减去后字。庶免拖至乡试之年。得旨。好照所请行。　　

○湖广总督宗室德沛参奏。湖北粮道崔乃镛婪赃各款。并称与抚臣崔纪联宗。不便照督参抚审之例。得旨。此奏甚是。知道了。已擢用卿为福建总督矣。本到时。当交新督班第审理也。　　

○河南巡抚尹会一奏。豫省歉收。谷价腾贵。生俊畏缩。捐监无人。请照江省之例。减三收捐。得旨。此事尚宜熟筹。有旨向大学士等颁发。　　

○河南河北镇总兵官柏之蕃。奏报属汛被水情形。得旨。所奏俱悉。汝虽武职。与民事无与。然当此灾变。亦当加意修省。　　

○护理山东巡抚布政使黄叔琳奏。菏泽等六州县卫。被水发赈情形。并称佃种之户。因田主力能照管。是以例不予赈。今被水户口。佃户居多。田主自顾不暇。势难赡及佃人。兹值灾黎望救之时。似应查明田主无力、乏食之佃户。一体赈济。得旨。所见甚是。但须查察明确。使灾黎得受实惠。虽费千万。朕亦不惜。若不能使民受赈恤之益。而徒饱吏胥。则升斗亦不可耳。　　

○又奏。河渠涨溢。及通省秋禾情形。得旨。知道了。被水地方。即系偏灾。亦应加意赈恤者也。　　

○川狭总督鄂弥达奏报。统领哈密官兵总兵官王邦宁、患病。恳请简员更换。得旨。前据李绳武奏报。已有旨命任怀德代彼矣。　　

○署四川巡抚布政使方显。奏谢天恩。并报接任日期。得旨。览朕观汝一派质实。是以不次擢用。但抚臣须有抚臣之体。若任气褊狭。不识大体。则不可也。汝临去时。朕亦曾训及此。恐汝忘忽耳。汝其勉之。　　

○又奏。川省田禾畅茂情形。并称睹此丰亨豫大之象。不禁踊跃欢忭。得旨。此即不识大体之一端也。　　

○又密奏。川省杂谷土司苍旺。及梭磨土司勒儿恪等。意欲纠众攻击大小金川二土司。又据护理木坪土司王氏。禀称金川从来不遵约束。各土司愿自备土兵糇粮。征服报效。飞饬各官。前往化诲解散。一面相机办理。得旨。此际提臣尚未到。一切事宜。汝其详酌为之。应与督臣妥商者。即便速行商议。务以持重为要。切不可忽也。　　

○四川建昌镇总兵官赵儒奏。请将土目中出力尤最之安祥茂、给以长官司之职。其次效力之禄日昇、并土妇赊别、禄俊英、等。给以千百户职衔。颁给印信号纸。庶蛮方可永远宁静。现在夷人呈请。已批行营员会同地方清办。得旨。此事汝不应即如是料理。当请示督提。彼为大臣者。自能审其轻重也。盖奖善酬劳。固国家之体制。而稍存藉此以市恩之念。则首其事者必当其祸。将此旨与总督鄂弥达看。听其议奏。　　

○署广东提督副都统保祝奏。粤东水陆途长。遣员赍摺。往返即须三月。事关紧要。恐致过迟。仰恳天恩。俯准将报匣由驿递送。以速机宜。得旨。寻常事件。仍遵旧例。紧要事件。刻不容缓者。原应由驿递送也。　　

○云南总督庆复。巡抚张允随。奏报安南奸人矣长等。押解到省。并撤归调拨防守临元、广罗、元江、等处官兵。惟开化镇属。余氛未净。暂留弁兵以资弹压。得旨。知道了。前据奏报。已有谕旨。汝等遵前旨。合之目下情形。熟筹妥办为是。　　

○又奏。滇省东川等府州。就近奏准买食粤盐。内有买运各事宜。尚未准到部覆。民食殊难久待。拟于本年霜降后。委员赴粤。先买盐一百万斤。俾民食得以速济。得旨。如此办理。亦属权宜之计。　　

○云南巡抚张允随奏。各属丰收。惟省城于七月初雨后水发。冲决宝象河堤。田亩被淹。民房坍塌。又黑盐井雨后水发。冲塌石台民房。俱已饬属速办。不致失所。得旨。览奏朕怀诚慰。一省之中。保无一二灾伤之处。若赈恤得宜。斯亦可以无患矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之九十七

　　


大清高宗法天隆运至诚先觉体元立极敷文奋武孝慈神圣纯皇帝实录卷之九十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。八月。乙亥朔。是日起。上以祭社稷坛。斋戒三日。　　

○吏部遵旨议覆。据理藩院咨称克尔森齐老阵亡之参领、巴忒马拉什布彦图。额尔德尼招阵亡之护卫、巴图。原任建勋将军达尔济队内、阵亡之骁骑校、巴尼。其应得世职。俱准照内地人员之例。交吏部察例议叙。应将巴忒马拉什布彦图、给与云骑尉世职。巴图、照骁骑校例。亦给与云骑尉世职。均承袭一次。今既遵旨从优议叙。应俱准承袭二次。至追贼阵亡之骁骑校巴尼。并非额尔德尼昭等处打仗阵亡。无庸从优。应给与云骑尉世职。准承袭一次。从之。　　

○户部等部议覆。调任四川巡抚硕色条奏。遴员驻防郭罗克地方事宜。一、盐菜口粮。照例支给。应如所请。至称全给米石。不必兼支炒面。与例不符。一、运送军糈。每夫一名。背米五斗。每站脚价一钱。牛马＜?马犬＞运。每站每石、脚价银二钱。再自松潘至郭罗克、中隔大河。冰销水涨。难以＜?马犬＞运。若按年运送。又无仓囤积。应檄行松潘厅。将全年口粮。按季运交营员收明。自行支放。一、押运军糈。应委千把一员押送。其骡头脚价。亦酌量支给。一、官兵出口。宜给＜?马犬＞载。派防兵丁二百名。并子母炮四位。火药铅绳。共需马一百八匹。每匹折给银八两。一、官兵出口。置备行装。守备一员。借给银一百两。千把总二员。每员借给银四十两。外委千把总二员。每员借给银十二两。共官弁兵丁借银一千三十二两。俟回营日。在各俸饷内。分季扣除归款。均应如所请。从之。　　

○丙子。谕大学士九卿满汉文武大臣等。本日御史张湄奏摺内、称皇上开言路于上。而诸大臣塞言路于下。凡奉旨交议事件。并不平心和气。斟酌可否。总以无庸议三字驳到为快。甚且极口丑诋。胜于怒骂。意欲箝小臣之口。而不知刚傲恣肆。已先失大臣之体等语。张湄此奏。实属太过。朕观近日诸大臣。能比古之皋夔稷契者固少。而公忠为国。实心任事。洵无可指摘之处。或其中因循宽缓。失之不及者。亦不能保其必无。而如奏内所称刚傲恣肆。箝制言官之口者。则实无其人。假如果有其人。则言官皆受其箝制。必不敢有人攻发其短。今以张湄至庸之人。而现有此奏。则无刚傲恣肆箝制言官之大臣可知矣。况朕御极以来。用人行政。事事躬亲裁度。一切是非情伪。莫不洞悉周知。若如张湄所奏。大臣中竟有阻塞言路蒙蔽擅权之人。不知彼意中视朕为何如主耶。又张湄奏称傅为詝请申法禁一条。九卿以为赌博之禁。未尝不严。现在步军统领之番役。五城司坊之捕役。日夕查拏。将此议覆。夫京城赌博盗贼等项。未尝禁绝。而小民徒受番捕吓诈之扰累。岂众人共知。而大臣独不知。且主稿之司官。亦皆不知等语。凡查拏赌博盗贼之事。原属步军统领、五城司坊之专责。倘查拏不严。或番捕有借端扰累民间者。惟在该管衙门。留心惩究。若因此而欲变更成例。别无善策。至于傅为詝条陈各款。及九卿覆议之奏。朕皆一一详阅。其原奏多属通套浮词。并无切实可行之件。九卿就事论事。亦止可如此议覆。又岂得谓有意驳诘。阻塞言路耶。又张湄奏内、有臣工奏疏。伏愿宸衷乾断之请。自古设官分职。原以佐理政务。兵农钱谷。各有专司。朕以一身而万几待理。祖宗数百年之章程。国家千百条之规制。不得不咨询于大臣。即大臣亦不得不详考典册。参酌古今。遂骤然可以见诸奏牍也。若必欲尽出一人之意。事至即断。不交廷议。无论势不可行。且于古圣人之询于四岳。咨二十二人以亮天工者。大相乖谬。狂妄如张湄等辈。不又将以朕为专任已见。而不博采众论耶。况朕于臣工章奏中。见其确有可行者。未尝不即降旨施行。亦有廷议不行。而朕谕令改正者。悉皆审理于当几。而不设成见于先事耳。九卿议驳言官之条奏。张湄即以为极口丑诋。胜于怒骂。而张湄于谨慎供职之大臣。概加以刚傲恣肆阻塞言路之名。所谓公道者安在乎。张湄为此狂瞽之奏。显系比附傅为詝。而薰染方苞造言生事欺世盗名之恶习。此风断不可长。本应加以严谴。以示惩儆。姑念言官。从宽免究。特召见本日奏事之满汉大臣。面加晓谕。咸令知之。朕见臣工条奏寻寻常事件。亦有介在可行可止之间。而该部九卿议驳者。事本微细。而被张湄苛刻之弹章。其所以致此之由。亦当自愧。然不可因此而生畏葸之心。办理公事。总以理为准。此则朕之所厚望者。　　

○工部等部议覆。直隶总督孙嘉淦疏称。易州泰宁镇。南北百全、下龙华、三处。旧营房内。被雨冲坍团瓢门楼墙垣。请动项兴修。应如所请。从之。　　

○丁丑。祭先师孔子。遣諴亲王允秘行礼。　　

○谕大学士。近来贵州总督张广泗。陈奏地方之事甚少。亦且迟滞。若云贵州路远。则云南岂不更远于贵州。何以伊之奏事独迟。可将此旨传谕张广泗知之。　　

○兵部议覆。直隶总督孙嘉淦疏请。宣化镇、设立城守一营。增都司一员。千总一员。把总二员。外委二员。马、步、守、兵四百八十名。即裁宣镇所属之靖安堡都司。并兵三十八名。止留兵六十名。设千总一员弹压。又裁镇标余丁营。每月饷银五钱之兵。一百六十名。改为城守营守兵八十名。饷银已经敷用。每兵每月。再给米三斗。尚需兵四百名。于宣镇三营内、酌拨马步兵四百名。以足四百八十名之数。其所裁之靖安堡都司一员。并余丁营把总一员。外委一员。再添千把各一员。外委一员。其都司千把。驻劄城内。外委二员。内一员带兵十名。驻劄城东之响水铺。一员带兵十名。驻劄城西之沙岭堡。至向属中营之深井、鸡鸣、二堡弁兵。亦应归并城守营管辖。其靖安堡改设千总一员。尚存兵六十名。应归就近之滴水崖堡都司管辖。靖安堡所裁兵三十八名。应分拨岔道城十五名。怀来城二十三名。又怀来城营。系属专城。守备一员。难于照应。应添设把总一员。应如所请。从之。　　

○戊寅。祭大社大稷上亲诣行礼。　　

</div>
    <div class="pagination">
<a href="清实录乾隆朝实录_page139.html">上一页</a><span>...</span><a href="清实录乾隆朝实录_page135.html">135</a><a href="清实录乾隆朝实录_page136.html">136</a><a href="清实录乾隆朝实录_page137.html">137</a><a href="清实录乾隆朝实录_page138.html">138</a><a href="清实录乾隆朝实录_page139.html">139</a><span class="current-page">140</span><a href="清实录乾隆朝实录_page141.html">141</a><a href="清实录乾隆朝实录_page142.html">142</a><a href="清实录乾隆朝实录_page143.html">143</a><a href="清实录乾隆朝实录_page144.html">144</a><a href="清实录乾隆朝实录_page145.html">145</a><span>...</span><a href="清实录乾隆朝实录_page141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
