<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 464 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 464 页/共 1860 页
  </h1>
  <div class="content">
   ○谕军机大臣等。金川用兵。定不可过四月初旬之期。朕已屡经传谕。今晨恭请皇太后圣母。万安。蒙询及此事。朕以经略大学士傅恒所奏、如不成功、无颜以见众人之语陈奏。奉皇太后懿旨。经略大学士傅恒。此见实为太过。经略大学士傅恒此行。原为国家出力。非为一己成名。如为成名起见。岂有国家费如许帑项。如许生命。专以供一己成名之理。况退缩贻误者。朝廷既治其罪。而经略大学士傅恒、忠勇奋发。勤劳任事如此。何不可见众人之有。且人事既尽。成功与否。则当听命于天。若天意不欲殄灭丑类。人力何能强违。经略大学士傅恒之出力。期于国事有益也。必谓不能成功。即不可见众人。试思果如所见。于国事有益乎。否乎。自宜遵奉朝廷前旨为是。朕思皇太后谕旨圣明。洞悉事理。益觉经略大学士傅恒所见之偏于建功立业也。然以朕观皇太后之意。亦非止为经略大学士傅恒而发。乃为朕躬宵旰焦劳。仰廑慈念也。可将此传谕经略大学士傅恒。令其敬体懿训。以慰朕怀至进兵取道。自应直趋党坝。彼处与勒乌围较近。两酋现聚于此。安知非天意留以待经略大学士之成功耶。勒乌围既得。刮耳崖自可传檄而定卡撒虽属紧要。但始之可进之路。皆为误国者所偾事。以致贼知防范。凡可进之路。今皆坚碉林立险峻逾常。贼兵精锐所萃。大兵不可久顿。应分满兵三二千人。交傅尔丹。或酌派乌尔登等协助。在贼酋知我大兵已趋党坝。必彻卡撒之众。尽锐抵御。彼时我兵乘卡撒空虚。攻其无备。是亦出奇制胜之一策。若因岳钟琪先在党坝。声威稍振。经略统兵前至。似与之争功。又或因卡撒进取较难。不当舍难就易。此等见解。俱不必存。经略大学士统摄全营。众人之功皆其功。众人见知于经略大学士。即可见知于朕。岳钟琪亦必乐于经略大学士麾下、奋勉效力。即傅尔丹一举成功。亦皆禀承经略。共策殊勋。何分彼此。用兵本非王道。断无舍易就难之理。原应攻瑕捣虚。以正合以奇胜斗智而不斗力。若必为所难。乃一夫之勇。大将当不出此。朕若早知川省物力疲弊。地方险阻。实不肯为此举。而此番料理已未免有类孤注矣。如四月初旬。已能攻困勒乌围。全胜只在呼吸。自无亏一篑而弃前功之理。否或连阵克捷。大挫贼锋亦可收局倘仍不过在卡撒、党坝间。迁延观衅。则劳费无已势将难继。今各省拨协钱粮。已动及留备。而部库所存。通计仅二千七百余万。若迟至秋冬。则士马疲惫。馈饷繁难。此二千七百余万者。且悉以掷之蛮荒绝徼。设令内地偶有急需。计将安出。此朕四月初旬之谕、所为谆谆也。舒赫德职司国计。并宜体悉。一切留心。其军前粮务。关系紧要。现有奸棍私买余米射利一案。经兆惠等参奏。经略大学士自不必分心及此。惟知会兆惠等令其实心查察严饬官商。无致滋弊可耳。　　

○又谕。据喀尔吉善奏、宁化县罗教严友辉等、怙恶党邪、拒捕放火一案。先据该县知县周天福禀报。已经具奏。续据汀州镇臣王之琳禀称、宁化县知县周天福。带领兵役十六日四更。到严友辉之家。登楼查拏。该犯妻妾下楼喊叫。愚民惊惶。不知是官是役。声言楼下放火。周天福即将严友辉交给放火之人。并将法衣等物丢交。出门仓忙。奔回县城等语。与周天福原报情节。大相悖谬。现在密谕汀漳龙道单德谟、确查实情。严加参处等语。奸民纠众拒捕围房放火。目无法纪。该县周天福。现有随往民壮百余人。自当勇往直前。督缉擒捕。乃一闻恶棍放火之言。遂将擒获之人犯经像。拱手而授之凶徒。仓忙回县。似此畏缩怯懦。岂不长刁风而滋恶俗。从前山西安邑、万泉刁民聚众之案。曾将推诿畏避之知府知县等拟斩监候。可传谕喀尔吉善。查明此案情节。如果确实。即将周天福照此例治罪。以为地方官不能约束、临事又复怯懦误事者戒。　　

○是日起。上以岁暮祫祭太庙。斋戒三日。　　

○丙午。大学士九卿议覆。前奉旨酌定守令久任之例。臣等以各省所定道、府、同知、通判、州、县、繁简之处未允。又直隶州、知州向不归部选。应分别更定。请交各省督抚妥议。今据各该督抚、陆续将员缺详酌更定具题。除将改归部选各员缺。即照所请注册外。请嗣后应题缺出。必本任内历俸五年以上。应调缺出。亦必本任内历俸三年以上方准拣题。如无合例之人即请旨拣发。至于优叙鼓励之法。请令该督抚每年察访各属。将曾经升调各员。在任又满三年、才守兼优、政绩卓著者。保题到部注册准加一级。俟其任满六年。果能称职。保题到部。知府加副使道衔。直隶州知州加知府衔。知州加同知衔。知县加通判衔。注册候缺题升即有降革留任之案。非例有展参者均准题升。带于新任。若有降调。即照加衔查销。又、直隶州知州向无在部候选之人。今各省请归部选者共十六缺。请于六部。满汉主事内令各堂官拣选。保送引见记名。归于双月满汉轮选。至外省应补直隶州人员到部。归于单月补用从之。　　

○丁未。以岁暮祫祭。遣官祭太庙中殿后殿。　　

○戊申。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○遣官祭太岁之神。　　

○诣皇太后宫问安。　　

○谕军机大臣等川省军兴以来。一切夫马粮饷供亿浩繁内地民情。疲困殊甚。现在添调满汉官兵陆续抵川。料理尤关紧要。昨据高越所奏、办理粮运马匹诸事。虽足供支无误。而拮据之状。已可概见。不知目下该省实在情形若何。著传谕舒赫德、尹继善一一留心体察。据实奏报。有应行办理之处。一面办理。其现在大兵经行地方。沿途供应。是否不至周章。旬日以来。未据舒赫德、尹继善、将此详悉具奏。朕心深为悬注。再川省马匹。现据高越奏已有八千余匹。且有八旗、山西湖北、之马将次到齐。足备乘骑。满汉官兵按起前进。现今如何行走。明年二月初旬是否可以全抵军营。其在途次者。作速催令遄行。总之早一日则有一日之益。可令舒赫德、尹继善、速为查办。并不时入奏。以纾西顾之念。又命传谕策楞、班第、亦如之　　

○又谕。据高越奏称、蜀中挽运军需。全资民力。轮流更替。即村曲乡民。亦多徵拨不已。近添新旅。募夫尤众。一出桃关。山路歧险。雪深冰结。艰苦视内地倍甚。成都米价昂贵。民食艰难。请将常平仓谷。碾米平粜。竭力办理。据实直奏等语。观此、则川省物力虚耗。大概可见。高越虽称据实直奏。恐困惫情形。尚有未尽形之章牍者。内地民情可虞。奏凯宜速。夫以江南富庶。米价偶翔。刁民辄乘机肆恶。况川省以险僻之区。值军兴旁午之会。意外易滋事端。诚不可不亟为筹虑。前所传谕。以四月初旬为期。盖深有见于此也。但事机所在。间不容发。数千里外。岂能遥度。昨据经略大学士傅恒奏称、将来若下班师之诏。请先降旨询问。容臣覆奏到日。然后彻兵。自朕思之。识时务者为俊杰。今我兵攻剿。应以十分计之。总以三月二十以后、四月初十以前为准。若此限内。已围困勒乌围、刮耳崖。是成功已及八分。即少逾期。至四月杪、五月初、亦应待倾其巢穴。尚为迅速。不为迟滞。若于此际彻兵。岂不可惜。纵使莎罗奔、郎卡、未遽就缚。亦不过釜底游魂。如班滚今日耳。何足介意。亦不必穷搜矣。而得勒乌围即可谓之犁庭歼丑。足以告成功。如三月二十以后。四月初十以前。尚不过一二分。费力攻取卡撒、党坝间。或仅得其半。而继此之险巇更甚。著力更难。则日复一日。盼望徒殷。制胜莫必糜费将无止期。京兵亦难久驻。若待询问。奏报往返。又须经月。转益劳耗。此等机宜间不容发。朕既不能遥定。惟赖经略大学士、应将前奏无颜以对众人之见。涣然冰释。不寘诸怀。方能虚衷烛理。审机度势。恰合事宜设几微未忘。则功名之见尚存。于国家大计。正恐未能周悉。经略大学士此行。乃为国家任事。岂为一己成名耶。舒赫德、策楞等、俱宜深悉此意。总之军务固为紧要。内地尤切抚绥。垂成之功不可弃。难成之功不可图。于应机决胜之际。衡量轻重。是在亲历行间者。悉心体会。经略大学士向之所见。未免为一己功名。朕所指示。乃国家正理。诸臣其共体之。三月二十间。即应遵此旨将大概情形可望不可望之处奏闻。至川省目下民情。及满兵现到若干。未到若干已传谕舒赫德、尹继善、策楞、班第、令其查奏。所有谕旨、及高越摺、著一并钞寄。又寄舒赫德、策楞、亦如之。　　

○前任四川布政使高越奏。通核存贮军营粮饷、及沿台屯米。可接至明春二三月间。若奏凯速。米自有余。迟则不足。必须豫筹接济。现于饬办正运米石内。拨二万石运交雅州、接济南路军营。一万石运桃关、接济长运卡撒夫粮。一万三千石运保县、接济党坝长运夫粮。二千石运松潘、接济甘陕官兵。其余运成都、接递转拨。备应各台不足之处。又于带运米石内。拨二万六千石运卡撒。二万二千石运党坝。其商运。官商范清注认运卡撒。王镗认运党坝。各七万五千石。陆续催运。又、成都兵夫聚集。米价易踊。平粜尤在所急。现将常平仓贮谷动碾四万石。为今岁明正平粜之需。得旨。览奏俱悉。有旨谕部。　　

○己酉。上诣皇太后宫问安。　　

○谕军机大臣等。经略大学士傅恒奏、川省办理粮运。甚关紧要。自成都出口一路共设粮台三十三处。经理各官。悉系部中拣发试用之员。未经历练。难以胜任。请于湖南、湖北、云南、贵州、四省内。令该督抚量拣道、府、同知、咨送川省委用等语。朕思经略大学士。现抵军营。督师进剿。不日即可奏凯。运送军粮。刻难迟缓。若行令各该督抚遴选派往。恐稽时日。因于就近省分。派出道、府、同知、三十七员。令往军前专办粮务。各督抚接到此旨。限三日内。即驰驿星速起程。不得稍有迟误。此内知府、同知、三十三员到川后。令每人专管一台。并将三十三台。分作四段。所派道员四员。各管一段。令其往来稽查。总理督率。将来办理妥协。事竣咨还该省。即以军功议叙。其庸劣者。立即参劾。如此、责有专属。庶粮运不致贻误。于军务甚为有益。可传谕总督新柱、张允随、巡抚彭树葵、开泰、图尔炳阿、爱必达、鄂容安等、令其即照所派名单、迅速遣往。毋得稍迟。并传谕策楞、班第、知之。　　

○又谕。前因傅尔丹等奏称、糌粑拉鸟枪。于军营甚属有用。是以京城派往兵丁二千。令带往一千杆。船厂、黑龙江、派往兵丁三千。亦令带往一千杆。现今造办处又成造二千杆。倘军营尚属需用。自应送往。若就带往之鸟枪。可以敷用。即可无须再送。路途遥远。又系重物。由驿站驰送。亦属艰难。可传谕经略大学士。将前项鸟枪、军营应须添补与否、酌定作速具奏。　　

○是月。经略大学士傅恒、奏辞议叙。得旨。览卿奏辞。已悉谦冲。但如卿之忠诚宣力。即议叙、亦不足以尽朕嘉悦之怀。不必固辞。该部知道。　　

○直隶总督那苏图。奏辞议叙。得旨。不必辞。善者赏之。不善者罚之。此朕用人至公之道也。该部知道。　　

○署江苏巡抚觉罗雅尔哈善、奏办理地方事宜。江省俗尚浮夸。庶民婚嫁丧葬。礼多僣越。治丧设席滨戏。忘亲灭礼。江、苏、扬三郡尤甚。上年苏城又添戏园二十余处。无论贵贱。聚饮留连。尤为向所未有。又吴俗尚鬼。素多淫祀。苏郡上方山。向有五圣邪神为崇。久经前抚臣汤斌、题明毁禁。近复立有神像。又常熟地方兴行斗会。俗人道扮。拜斗书符。有干律令。又奸民诱赌。向犹购觅牌、骰。设局密室。今则压宝、跌钱。随地可为。荒郊僻巷。公然设局。臣俱严加饬禁。查拏究处。得旨。此数事。皆须行之以实。而尤须为之以妥。勉之。　　

○漕运总督宗室蕴著奏。两淮盐政吉庆。声名狼籍。列款呈览。得旨。吉庆系一小聪明人。不料其竟敢如此。若如所称科派婪赃。则其家私当至巨万矣。今伊城中所有家产。不过数万。则汝所云。或者亦有未实之处。若知其确有所置私产。据实速奏。　　

○陕西总督尹继善奏。十二月初三日。第一起京兵、行至宽川铺地方。有兴汉兵在彼住宿。不知因何起衅。与京兵斗殴。将护送之宁羌州知州汪畴、并门役等殴伤。俟审明请旨正法。得旨是。论理即宜于斗殴处即行正法。　　

○署四川巡抚班第奏。雅州府属之清溪县。于十一月二十日辰时地震。自西转东。地中有声如雷。人畜房舍。皆无伤损。报闻。　　

○两广总督硕色奏。＜山更＞汉卡凶番。现饬会审酌办。得旨。诸凡事宜实心为之。汝忠厚自守则有余。而振作剔弊实不足。宜加意勉之。　　

○云贵总督张允随奏。云南普洱边外猛勇夷目。恃强侵扰整谦夷境。致整谦夷口、逃避普洱府属之猛笼界上。该夷目叭勇、辄声言欲进猛笼。臣饬车里宣慰司刀绍文、督率猛笼土弁、严加堵截。不得出境多事。缅甸莽子行文刀绍文。令赴猛勇和解。该土司禀臣请示。臣以车里系内地土司。未便令其前往缅甸。为息事起见。亦未可竟置不理。酌令转委土弁代往。兹据刀绍文禀称、已遣干目前往。缅甸亦差夷目二三十人来勇劝解。猛勇恃强不依。又据猛笼土把总刀阿兴禀称、十月十一日。景线头目牛万、送到缅文。内称、猛勇、整谦、两处仇杀。屡劝不依。今莽王差掌事大头人来。必要调理妥当。可禀宣慰。各守各界不要著人来等语。臣查猛勇整谦、俱系景线所属。景线向服缅甸。该二处夷目构衅。缅甸应自为剖断。乃始则行文刀绍文、会同劝息继又令牛万寄信阻止。臣揣情形。大率夷性多疑。始虑事难办理。欲令车里土司协同劝谕。今又恐内地土弁、窥见彼地虚实。故又阻止。在缅甸既不愿内地弁目涉伊境界。自必令伊头目调停妥帖。事属易结。臣现檄令普洱镇府、严饬各猛土弁。于沿边要隘。加意防范。得旨。知道了。边夷固当将就了事。以夷治夷。但不可令其骚扰内地可也。　　

○又奏。十二月十三日。准护川陕督臣傅尔丹等咨称、云贵、派拨官兵赴川。商令募雇长夫直送军营。以纾川省民力。但滇、黔、两省兵四千名。并于十一月二十以前、各自营起程。计此时已抵川境。若此时自滇雇长夫前往。虚费帑金。于军行无益。报闻。　　

○是年。旌表孝子。江苏等省、周良玉等二十名。孝妇。直隶等省。白氏等二口。守节合例。八旗满洲、德禄妻杨氏等一百三十六口。蒙古、福保住妻韩氏等三十口。汉军、源正祥妻王氏等二十二口。奉天等省驻防、乌特海妻官氏等一百三十二口。顺天等省、黄二汾妻王氏等一千七百二十八口。夫亡殉节。湖南等省、何应尧妻朱氏等三口。未婚守志。直隶等省、宋云龙聘妻杨氏等三十九口。百岁寿民、妇直隶等省、滕文鼎等二十一名口各给银建坊如例。　　

○一产三男。直隶等省李臣等十三家。　　

○会计天下民谷数。各省通共大小男妇、一万七千七百四十九万五千三十九名口。各省通共存仓米谷、三千一百一万八千七百五十一石一升七合九勺　　

大清高宗法天隆运至诚先觉体元立极敷文奋武孝慈神圣纯皇帝实录卷之三百三十一


大清高宗法天隆运至诚先觉体元立极敷文奋武孝慈神圣纯皇帝实录卷之三百三十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年。己巳。春正月。庚戌朔。上诣奉先殿行礼。　　

○诣堂子行礼。　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪。　　

○诣大高殿、寿皇殿、行礼。　　

○遣官祭太庙后殿。　　

○谕军机大臣等、元旦天气清朗。旭日融和。群情欣豫。朕心深为嘉悦。以此验之。定卜今岁、事事顺畅。所至如愿。经略大学士傅恒、已抵军营。茂迓天庥。和辑士众。必能一月三捷。迅奏肤功也。除夕申刻、接到十二月十八日奏摺。筹办诸务。俱周详妥协。惟时朕已封笔。此皇祖皇考所贻成宪。经岁惟此片刻之闲。而经略大学士所奏、拣员办理粮运一事。若俟部议行文外省督抚、不知应发若干员。迨其咨商往返。迁延时日。恐至二月杪、经略大学士奏凯时。该员尚未必到齐。即交军机大臣办理。亦须迟待数日。是以朕即自行酌定。口授内侍缮写。其中有向经记名乾。于履历片中查派。并量地方职任之繁简。设员之多寡。如各省道府、及黔省同知本少者。皆未派出。河南路不甚远。添派数员。已行文各该督抚、令于文到三日内、驰驿前往。庶可及时任事。足敷调遣。各该员办理妥协。自应照军功议叙。其庸劣者。但议处该员。此系朕所亲定。与该督抚无涉。朕于夜分筹办如此。即封笔后亦未尝稍闲也。至于经略大学士所奏清字一摺、及覆奏密谕诸摺。岳钟琪具禀一摺。俱尚未发。俟初二日另颁谕旨。以元旦应言吉事。期速成功也。其传谕湖广、云、贵、河南、各督抚谕旨。及检派各员名单。著一并。钞发。鸿钧运转。气象更新。专听经略大学士喜音、以为欢庆。　　

○辛亥。上诣皇太后宫问安。　　

○谕军机大臣等、据经略大学士傅恒奏称、卡撒一路。尤属险要。请亲身督军。若与岳钟琪共驻党坝。恐未免转滋顾忌。非其所愿。不若将此一路、添调重兵。专委岳钟琪办理等语。经略大学士、所见未免虑之太过。朕前所降谕旨。早为筹及。业经详悉指示。经略大学士接到、自能领会。朕再三裁酌。地有平险。势有难易。与其致力卡撒。邀不可必之功。徒挫士气。究难进取。不若径由党坝一路。避奇险之坚碉。乘可用之兵力。尚可连获胜阵。歼丑执馘。以为纳降奏凯之地。至岳钟琪不免顾虑私情。经略大学士至彼、开诚布公。自能感动。但既有此情形。不若明降谕旨。令其释然于中。协力共济。于事更为有益。经略大学士宜体悉此意。所有谕旨一道。著交经略大学士阅看。于应发时即行颁发。俾岳钟琪、傅尔丹、一体遵照。　　

○又谕曰、大学士傅恒、奉命经略。军营一切机宜。悉听调度。朕观番境情形。大兵自当径由党坝一路攻取。著传谕经略大学士傅恒、统领提督岳钟琪。督率官兵。刻期进剿。迅奏肤功。其卡撒一路。亦属紧要。应酌分满汉官兵数千。交内大臣傅尔丹、相机办理。收犄角之效。岳钟琪等、身膺军旅重寄。各宜禀承节制。协力和衷。共建殊勋。以副委任。　　

○又谕、朕阅经略大学士傅恒屡次奏报、番境道路奇险。军行艰瘁。朕知经略大学士、乃自请督师之人。所奏实不过十得其五。然即此而观。则人力之难施。大概可见。从前讷亲、张广泗、若将此等情形。据实入奏。朕必早有裁酌。何至劳费若此。此固朕上年运度驳杂所致。而朦蔽之罪。伊二人实已不容于诛矣。且如天赦、班拦、等处。羊肠鸟道。备极险巇。经略大学士、惟躬亲跋履。乃深悉其难。而讷亲则肩舆牵挽。鞭扑驺卒。以为笑乐。宜其视若寻常耳。但经略大学士密奏、扑碉终非长策。应另为筹办。朕思贼番据险负嵎。凡屡要害。俱有坚碉。扑碉而外。更有何计。讷亲张广泗之罪。实在欺蔽偷安。种种乖张。至于驱兵扑碉。似未可以为非。朕前亦曾密谕、欲令索伦兵善登山者。潜绕贼碉之后。攻其无备。或竟攻其巢穴中坚。使贼弃碉内顾。惟此一策。或尚可用。然亦险著。未知果能奏效否。况据称小金川地方。处处俱有碉楼。可见番境筑碉。自古为然。此乃天造地设。以为群酋窟穴。即得其地。亦不能尽行毁彻。经略大学士、昨在小金川暂驻筹办。未知所筹办者若何。又有抵营通盘筹办妥协、然后进取之奏。经略大学士意中。欲作何筹办。附便详悉奏闻。至称小金川番人迎接时。其恭顺不及瓦寺、沃日。朕思瓦寺、沃日、与内地切近。向化是其本心。小金川较远。原属化外。盖亦天然界限。所以古称蛮夷荒服、以不治治之。经略大学士留兵在彼弹压。想确有所见。不专为米粮火药也。此事屡经贻误。从前马良柱连有克捷。若益以三千人。早可奏功。而张广泗不与。此一误也。张广泗分兵十路。措置乖方。不能乘机前进。此二误也。讷亲身图安逸。不能鼓励士众。又不将实情入告。此三误也。用兵何事。经此三误。贼酋转多三番抵御。又不知增置坚碉若干。更难措手。经略大学士昨奏、比初办更费事之语、甚是。朕在数千里外。固不能豫烛其难。是以又有此番料理。经略大学士、未履其境。亦无由深知其难。是以力请视师。今朕已洞悉形势。决意收局。经略大学士、目击身亲。所见宁不相同。朕前调遣满兵。本欲一举制胜。迩来揆理度势。前所谕四月初旬之期。更不可再有游移。计大兵全数抵营。尚不出二月。有暮春匝月之功。自可奏王师三捷之效。经略大学士奏称、俟至四月、容臣奏到。然后颁发班师谕旨。朕已于前谕详示。至三月杪四月初。如十分得其七八。自当毋惜一篑之劳。若仅得其半。即宜于威武振扬之时。纳降顺抚。善图竣事。迨各营整队分彻。以次徐行。办理亦须经月。已在仲夏暑雨之时矣。至前谕分设武弁、驻守勒乌围、刮耳崖。若三月内果得勒乌围、刮耳崖。尚须斟酌。若不能、则但以万人令岳钟琪坐镇炉地。加意防御。自足绥辑蛮徼。朕熟计深思。无逾于此。再经略大学士所奏、岳钟琪具禀一摺。深中肯綮。努三所带第二起官兵。迟滞不前。虽已行文督催。究不知何日抵营。各起满兵于何时全到。彼中形势窄逼。难容多人。满兵若已敷用。即可及时进讨。其远地如云南甘肃之兵。应计其能于二月内到齐与否。若能到、催其速到。其未到者、俱应照湖广之例、速檄停止。纵中途遣回。较之缓不及事。徒劳往返者。尚可少节糜费。著传谕经略大学士傅恒、及尚书舒赫德、知之。　　

○经略大学士傅恒奏、据岳钟琪禀称、绰酋与金酋。固结甚密。恐内外勾连。当诱致策丁丙朱。设法羁留。更换土司。令德尔格等、暗袭绰斯甲山后。又请调小金川大朗素、同王秋、齐赴党坝。与卡撒良尔吉同办。坏事头人。勿使一名漏网。小朗素应去应留。询明泽旺以定行止。现在兵讨金川。两年尚未了局。岂可惊扰诸番。当即札令勿得轻遽。得旨是。其言断不可行。彼原系一出得力而未免好大喜功者。准噶尔之事即伊所起也。　　

○壬子。上奉皇太后幸重华宫侍宴。　　

○谕户部东省连岁歉收。朕心深为廑念。多方赈恤。加意培养。上年虽获有秋。而元气尚难遽复。著加恩将该省自乾隆六年、至十二年、旧欠银一百九十二万一千六百余两。统于庚午年起。分作五年带徵。庶输将稍易。小民得以宽纾。该部即遵谕。行知该抚饬属通行晓谕。实力奉行。无致胥役作弊滋扰。以副朕轸念穷黎之意。　　

○命造周公及四氏先贤庙祭器谕、国家崇礼先圣先贤。秩祀惟谨。阙里文庙祭器。自皇考世宗宪皇帝时。制造颁发。宫墙美富。穆然见隆古典型。乃者各坛庙升馨荐享。亦既悉用古制矣惟兹元圣周公庙。及四氏先贤祠。朕于东巡之次。特命修葺。今轮奂翼如。而器具未备。非所以重明禋、将诚恪也。该抚准泰、其饬有司遵定式。敬谨成造。俾奠献几楹。执事有恪。肃钜典焉。　　

○又谕、署川抚班第参奏、川北道鹿迈祖、昭化一带。系其本管。又奉委总理雇备夫马。该员漫不经心。以致京兵阻滞。一筹莫展。惟极诉民情之疲惫。夫马之艰难。呈请罢斥。以图卸责。其玩误之咎。实难宽贷等语。军旅乃国家重事。一切供亿。即派之民间。亦分义所当然。况现在俱系发价。丝毫不以累民。此本朝良法。鹿迈祖身任道员。不能实心经理。贻误军兴。转以民情疲惫为辞。欲博无知愚民之感颂。其沽名要誉。摇惑人心。情罪可恶。与讷亲、张广泗、相等。即正法亦所应得。宜使朕以苑囿宫殿之娱。动众兴作。而地方官直陈民劳。为之请命。乃出于忠爱之忱。所当褒美。今以军旅重事。国家所不得已。而怠玩疎忽。藉此干誉。其居心实不可问。国家不能保无用兵之事。若不严加治罪。无以示儆。鹿迈祖著革职。于成都枷号示众。俟凯旋之日。交部从重定拟。　　

○谕军机大臣等、今日新正令辰。恭迎皇太后圣母銮舆。内廷春。仰蒙慈谕。经略大学士傅恒、忠诚任事。为国家实力宣猷。皇帝宜加恩锡。封彼以公爵。以旌勤劳。钦承慈训。深惬朕心。但封公之旨。应俟奏捷到日颁发。著先行传谕。俾知圣母厚恩。在经略大学士素志谦冲。必将具摺恳辞。此断可不必。经略大学士此番出力。实为国家生色。朝廷锡命褒庸。祗论其人之能称与否。岂必犁庭执馘。方足称功。即如大学士鄂尔泰、张廷玉、亦因其勤慎翊赞。封爵酬庸。何尝有汗马劳耶。假若经略大学士、因有此恩旨。感激思奋。不顾艰险。必期图所难成。抑或避居功之名。必欲尽埽蛮氛。生擒渠首。方驰露布。而凡有克捷。概不具报。皆非朕所望于经略大学士者。经略大学士即不具奏。舒赫德亦应一一据实奏报。总之驰报军情。宜于频速必朝夕相闻。了如目睹。方足慰朕悬切。朕前谕四月初旬为期。乃再三审度。更无游移。用兵原非易事。何可逞人力以违天意耶。经略大学士、试思在京办事之时。识见才力。视朕何如。今朕意已定。自当遵旨而行。况经略大学士即能成功。亦皆众人之功。朕降此旨。所以扩充经略大学士之识量。使尽化一己功名之见耳。一切机宜。连日所降谕旨。俱已备悉。惟望经略大学士仰体慈怀。钦承渥泽。诸凡从长妥办。俾国家军民。均有裨益。朕实幸焉。　　

○又谕、今日阅班第所奏、川省夫马钱粮拮据之状。及舒赫德所奏、直隶、山、陕、一带地方情形。朕心深为追悔。不知上年何以办理至此。岂非前谕所谓命运使然者耶。然总因从前在事诸臣。并无一人据实入告。朕实不知其难。即经略大学士傅恒在朕前时。亦不知其难。近经朕悉心访问。经略大学士又身履番境。班第等亦稍稍敷陈。朕始悉其险阻困惫。举属创闻。非意料所及。若不早为转计。日引月长。劳费无已。非惟川省民力难支。即沿途各省。半属边境。骚动可虞。而部库帑项。亦将不继。国家亦无为蛮徼一隅、耗竭物力、不复顾惜内地之理。况此种番蛮。乃依古以来所有。上天并育并生。原置之化外。听其涵衍卵息。岂能草薙禽狝。尽绝种类。亦岂能法绳礼缚。悉就羁縻。若必以中国之治治之。是以人力而抗天心也。夫理之所在。臣不能违君。子不能违父。人顾可违天乎。天不可违。则成功岂能豫必。朕目前实不敢存盼望成功之意矣。经略大学士抵军。相机筹度。满兵务催令到齐。遵朕前谕。直趋党坝。以副三月杪四月初旬之期。若能攻克勒乌围。擒取贼首。固所深望而不敢必之事。纵少迟旬日。势难中弃。不然、督率士卒。摧锋前进。或连得胜阵。俾其震慑乞命。因而抚之。亦足收局。夫以岳钟琪所将土兵数千。鼓舞驱策。尚能夺地歼丑。况经略大学士亲提劲旅。信常必罚。其取胜自在意中。以地利言之。党坝去贼巢较近。地势稍宽。而卡撒坚碉林立。且系前次失利之处。若因避岳钟琪分功之嫌。而以任难趋险为勇。设令顿刃悬岩。军威少挫。将何以为班师之地。于此事究复何济。是以朕熟思审处。计无逾此。经略大学士躬在行间。深筹胜算。即有奇谋异策。亦当无逾于此。经略大学士忠勇奋发。立志灭贼。非犁庭执馘。无以快意。但自朕思之。亦何必为其已甚。此番自出都以及抵军。夙夜勤劳。心坚金石。筹办庶务。明敏周详。已足为国家宣力。为朝廷增色。讵待絷莎罗奔、朗卡、之首。献俘阙下。方可称功耶。至班第、卓鼐、奏称、努三所带第一起满兵。于正月中旬。可到军营。官兵行走。原定五百一起。五日全行。今可趱为四日。以五千七百人计之。按站计程。须得五十日。是各起满兵到齐。即毫无阻滞。亦必在二月半以后。其绿旗兵、又须在满兵之后。非五六月不能到齐。若必俟到齐。则迁延时日。转盼逾期。虚费资粮。诚属无益。今既已定期四月初旬。则此等绿旗未到之兵。如三月半不能到者。即应檄停。是以昨谕舒赫德、令将云南、甘肃之兵。计算日期。酌量停止。但事难遥度。如军前仍有需用。经略大学士即知会舒赫德、班第等、令其遵照调遣。不必拘泥。究之事有难为。功有难就。兵亦人耳以之扑碉。徒致伤生。岂遽得志。而贼之要害。俱筑坚碉。舍此又未必有良策之可施。则绿旗官兵之用否。正宜斟酌。毋谓调遣已至中途。前功可惜。遂迁就用之也。
  </div>
  <div class="pagination">
   <a href="清实录乾隆朝实录_page463.html">
    上一页
   </a>
   <span>
    ...
   </span>
   <a href="清实录乾隆朝实录_page459.html">
    459
   </a>
   <a href="清实录乾隆朝实录_page460.html">
    460
   </a>
   <a href="清实录乾隆朝实录_page461.html">
    461
   </a>
   <a href="清实录乾隆朝实录_page462.html">
    462
   </a>
   <a href="清实录乾隆朝实录_page463.html">
    463
   </a>
   <span class="current-page">
    464
   </span>
   <a href="清实录乾隆朝实录_page465.html">
    465
   </a>
   <a href="清实录乾隆朝实录_page466.html">
    466
   </a>
   <a href="清实录乾隆朝实录_page467.html">
    467
   </a>
   <a href="清实录乾隆朝实录_page468.html">
    468
   </a>
   <a href="清实录乾隆朝实录_page469.html">
    469
   </a>
   <span>
    ...
   </span>
   <a href="清实录乾隆朝实录_page465.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
