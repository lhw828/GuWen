<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 91 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 91 页/共 216 页
  </h1>
  <div class="content">
   雍正五年。丁未。八月。甲申朔。谕刑部。李茂卿打死胡君彩之案、若非尔部驳令覆审。则凶犯李茂卿、脱然无罪。而尸亲胡君星、反坐以诬告拟流。不惟是非失实。亦且冤抑莫伸矣。今驳回覆审、该抚将一切实情审出。李茂卿拟绞监候。方成信案。似此定稿司官、若不量加奖励。则将来实心办事之员、何由鼓舞。嗣后此等事件、尔部司官。苟能细心究核。驳令覆审、改正妥协者。应量加议叙、以示奖劝。若有将应照覆完结之案、妄行苛驳。徒滋弊端者。亦当加以惩戒　　

○吏部议覆、署福建巡抚毛文铨疏言。台湾知县以上等官、旧例三年俸满、加升衔再留三年题升。其佐贰教职等官、请照知县以上之例。俸满、加升衔再留三年。至沿海兼有棚民州县。准其三年俸满即升。若止系沿海、而无棚民。或有棚民、而非沿海之缺。亦请照台湾例、三年称职。加衔再留三年升转。俱应如所请。从之　　

○兵部议覆、江南提督魏经国疏言。苏州城守营、向设游击中军守备各一员。千总二员。把总五员。马步兵七百五十四名。所管内外关厢、居民栉比。水陆村庄汛地。共六十余处。应请添兵二百四十六名。合成一千名之数。以资巡防。又昆山、素称剧邑。水陆汛地九处。向设千总一员驻劄。不足弹压。拟将府城之中军守备、改为左军守备。照旧驻劄外。请添设右军守备一员。驻守昆山。并管辖原设之千总。稽查城外各汛。至松江府、华亭新分之奉贤县。署在青村。上海新分之南汇县。署在南汇。俱有城池及钱粮仓库。请各添守兵一百名。均应如所请从之　　

○刑部议覆、云南巡抚杨名时疏参姚安府土同知高厚德、占夺民田。欺隐庄地。请革其世职。改设流官。迁其家口于省城。应如所请。从之　　

○议叙土司随师进巢□刀青海等处功。杂谷宣抚使同知板第儿吉、加宣抚使衔。瓦寺安抚使桑朗温恺、加宣抚使同知衔。庄浪指挥佥事鲁华龄、三寨指挥佥事丹坝扎什、双岸、朗柯四员。俱加指挥同知衔。包坐千户桑柱等、俱加指挥佥事衔。及各土目土兵等、赏赉有差　　

○免江南常熟、昭文二县。雍正四年分、水灾额赋有差　　

○乙酉。工部议奏。都统卢询等、监修昭西陵工程。办理不慎。应分别处分。得上□日、据卢询奏称修工时、值雨水连绵。砖块被湿。以致入冬冰冻。将砖块挤出。周围裂璺。石角磕损等语。陵工关系重大。自应敬谨修理。今卢询等、以冬寒冰冻为词。当时未冻之先、何不速行完工。及至冰冻之时、又何不据实奏闻请上□日。明系草率怠忽。甚属可恶。著将卢询、钮伦、革职。令来保动支正项钱粮。交与卢询等、速行修理。仍著来保监督。如果工程坚固完好。届期三年。该部奏闻。将卢询、钮伦、免其治罪。若三年之内、有些微损裂之处。即将卢询钮伦正法　　

○议政王大臣等议覆、川陕总督岳钟琪疏言。西宁北川口外、大通川、白塔川、及野马川之测尔兔地方。城垣营房。渐次告竣。其应设官兵、应预为酌派。臣查肃州镇属、永固城等营。凉州镇属、永昌等营。向因逼邻边境。设马六步四。或马步各半。今大通镇营、扼险拒要。肃州口外、又设安西重镇。表壮声威。则永固等营皆属内地。应将肃州凉州二镇所属、永固、永昌等十八营。马兵量裁九百六十名。连宁夏镇标后营、近已裁去马兵六百名。共裁马兵一千五百六十名。大通镇、有控制援巢□刀之责。应照马步各半之例。设马兵一千名。步兵一千名。测尔兔游击、逼近边境。路通青海。应设马兵三百二十名。步兵四百八十名。白塔川参将、与西宁北川营、相去止五十里。距大通镇、不过一百余里。声气响应。应设马兵二百四十名。步兵五百六十名。均应如所请。得上□日、西大通等处、初设兵丁。甚属紧要。其应添设参将、游击、守备、千总等官。著岳钟琪于陕西武官内、应题补者、题补。应调补者。具题调补　　

○丁亥。遣怡亲王允祥、祭先师孔子　　

○调工部左侍郎史贻直、为户部左侍郎。户部右侍郎吴士玉、为工部左侍郎　　

○免山东邹平等十县。济南一卫。雍正四年分、水灾额赋有差　　

○戊子。祭大社大稷。上亲诣行礼　　

○己丑。上御经筵。讲毕。赐大学士、九卿、詹事、及讲官等宴　　

○领侍卫内大臣公马尔赛等议奏、原任将军祁里德、统率军营。左军前勒索蒙古银两驼马。纵容家人。包揽捐纳。冒销钱粮入己。巴达色、钻营谄媚。认伊为父。即将巴达色题补笔帖式。并代其捐升主事。祁里德、婪赃不法。本应正法。因已故、无庸议。其家产应入官。巴达色、应斩监候。不准援赦宽免。得上□日、此本内将巴达色等、议以不得援赦宽免者。原为兵饷事务、关系重大之故。但本内并未声明。嗣后凡有军机兵饷之事、俱不应援赦宽免。著永为定例　　

○署直隶总督宜兆态等疏参。大城县知县李先枝、贪婪成性。罔念民瘼。将地亩人丁、于额徵之外。加派私收。苦累小民。请革职究审。得上□日、李绂任直隶总督时、将李先枝题升天津州知州。朕调来引见。看其人甚属庸常。故令仍回知县原任。今以私派被参。劣款现有明据。常见科甲出身人员、多有夤缘党庇之恶习。而贪赃枉法者、尚不多见。今李先枝目无国法。公然私派科敛。苦累小民。实为科目中之匪类。而李绂乃敢在朕前特荐、题补天津要缺。是李绂不但有心袒护。且必有暗受李先枝请托之处。著将李先枝革职拏问。其私派情由、及本内有名人犯。该督等、一并严审定拟。再将如何请托李绂之处。务须究出具奏。李绂受朕深恩、不思报效。敢于营私欺罔。甚属可恶。著将李绂革职。其工部侍郎员缺、著申大成补授。仍兼管顺天府府尹事。前因广西、贵州、查勘疆界。及擒拏罗文刚二案。将李绂发往广西。彼时降上□日、若不能拏获罗文刚。即将李绂在广西正法。今罗文刚已经缉获。是李绂在广西、无可办理之事。著行文令李绂来京。现在应行质问之案件甚多。且李绂曾在朕前奏称、蔡珽为人。粗疎卤莽则有之。若贪婪不法之事。臣可以保其必无。今蔡珽诸事败露。在四川任内、受贿贪赃。劣迹昭著。李绂敢于庇护私党。在朕前妄奏。此处亦应审问　　

○署湖广总督福敏疏报。湖北归州、钟祥等六州县。开垦雍正四年分田地七十六顷有奇。下部知之　　

○添设湖南粮道库大使一员。裁衡阳县松柏市巡检一员。从湖南巡抚布兰泰请也　　

○庚寅。以额外护军统领衮泰、为正黄旗护军统领　　

○镶蓝旗护军统领喀尔吉善、缘事革职。升镶蓝旗满洲副都统伯马兰泰、为镶蓝旗护军统领。调正红旗满洲副都统阿山、为镶蓝旗满洲副都统。以天津水师营都统觉罗巴延德、为正红旗满洲副都统。升镶红旗蒙古副都统秦布、为镶蓝旗蒙古都统。以散秩大臣侯五格、为镶红旗蒙古副都统　　

○命设米谷仓六所、于江南泰州、通州、如皋、盐城、海州、板浦、附近商灶地方。以备赈济　　

○辛卯。免江南泗州、桐城等十州县。雍正四年分、水灾额赋有差　　

○壬辰。太宗文皇帝忌辰。遣官祭昭陵　　

○升浙江瑞安副将林君升、为浙江定海总兵官　　

○癸巳。秋分。夕月于西郊。上亲诣行礼　　

○上幸圆明园　　

○礼部尚书赖都、休致、协理礼部尚书法海、缘事革职。升户部左侍郎常寿、为礼部尚书。调刑部右侍郎西琳、为户部左侍郎。仍兼管刑部侍郎事。升西安巡抚张保、为刑部右侍郎。仍署理西安巡抚事。调江南安徽布政使富贵、为云南布政使司布政使。以巡视两淮盐政噶尔泰、署理江南安徽布政使司布政使　　

○甲午。太祖高皇帝忌辰。遣官祭福陵　　

○户部议覆、山东巡抚塞楞额疏言。请将捐监存价、未买仓谷之各州县。查明题参。应如所请。得上□日、山东捐监之谷、每石折银三钱。系当时经手官员之弊。接任官、因价少难于购买。展转迟延。以致谷石久虚。今若责令现任官添银购买。殊非公平之道。当日经手之员、多收银两。现在查明著追。若三钱之数不敷、应于此项著追银两内、准其酌拨添补。即行购买。以实仓储。其价值数目、令该抚照实在时价酌定　　

○乙未。遣官祭关圣帝君　　

○户部议覆、署广西巡抚甘汝来疏言。思恩府属之西隆州、西林县、僻处西北。距府千里之外。界接滇黔。獞犭□农顽梗。知府耳目难周。请改西隆州为直隶州。西林县、距州百四十里。可以就近分归管辖。应如所请。从之　　

○刑部等衙门议奏。湖南辰溪县奸民谢录正、聚众伤官。持械拒敌。虽无陷城大逆。但负固八载。情罪重大。将谢录正、应凌迟处死。妻子给付功臣之家为奴。同谋拒敌之陈彬臣等、应斩立决。胁从附和之张如茂等、应发三姓等处地方、给披甲人等为奴。从之　　

○工部等衙门议覆、川陕总督岳钟琪、遵上□日查覆四川永宁协副将张瑛条奏内、酌议可行者四款。一、四川松潘镇、为川西屏障。城堡损坏。不足以壮声威而资防御。请委员确估。修筑完固。一、云南东川府会理州、贵州威宁府属之阿底盐仓等处、永宁之各夷屯、归流已久。其土目各治其民。流官向土目收粮。终非久计。请将土目迁往腹地。其催粮之里长甲首。令内地轮流充当。其土民悉令薙发。男妇俱照内地服饰。一、贵州威宁府属之永宁县、去府千里。驻劄衙署。乃与四川之叙永同知。共在永宁。而所属人民、散处于四川江安、纳溪、兴义等县。且无贵州营汛。而以四川永宁协营弁、代为稽查。奸良莫辨。请将永宁县、改归四川。隶于同城之叙永同知管辖。一、东川府土人。习读蛮书。不谙文艺。请设立义学。俟教化有成。照湖广考取苗猺童生例、另编字号。酌量进取。以示鼓舞。均应如所请。从之　　

○旌表福建漳平县烈女、陈少韩聘妻刘氏。未婚夫故。投缳尽节。给银建坊、入祠致祭如例　　

○丙申。谕内阁。各省副将、参将、著该省之督抚提镇。会同分别列为一等二等三等。出具考语。密咨兵部。添写履历年齿乡贯。缮摺进呈。其副将参将中、有曾经特用、及该上司题升者。亦仍分别等次。出具考语。一体咨部　　

○景陵一等侍卫关保、恭进陵寝地方所产高粱。一茎双穗、四穗、十一穗。及所产嘉谷。双穗、三穗不等。报闻　　

○吏部等衙门议奏。现任官员。职守地方。各有专责。不得借终养之名、诿卸职任。即或父母衰疾。迎养维艰。陈情详请。必历俸三年。该督抚查明该员政务、并无怠忽。仓谷钱粮、并无亏空。取结具题。照例准其终养。或从前家有次丁。出仕之后、兄弟物故。父母无人奉事者。该督抚取具原籍地方官印结具题。不拘年限、准其回籍。从之　　

○云南巡抚杨名时疏报。广南、蒙化二府。寻甸、昆明等八州县。开垦雍正四年分、田地六十一顷有奇。下部知之　　

○丁酉。吏部议覆、署广西巡抚甘汝来疏言。太平府属之思明州、向隶思明土府同知。自改土为流。始归太平府管辖。止留吏目一员。仍驻其地。该州地处极边。邻近交趾。土民犷悍。非吏目所能约束。太平知府、远在百里之外。鞭长莫及。请将该州仍归附近之思明土府同知管辖。应如所请。从之　　

○免江南吴县等十八县。淮安、大河二卫。雍正四年分、水灾额赋有差　　

○己亥。广东总督孔毓珣疏言。臣由曲阜县、路经江南凤阳府属之宿州、及灵璧县地方。沟洫不通。雨水停积。访之土人、宿州之水、有流入新河者。有流入运河者。亦有流入浍河者。其灵璧县之水、则悉入浍河。而汇于洪泽湖。出清口、合黄水入海。请敕安徽抚臣、令该地方官、照旧沟深浅。用力疏浚。则雨水畅流。可无停蓄之患。得上□日、凡为大臣者、当视国事如家事。即非己身管辖之地。有所见闻。亦当据实陈奏。方为公忠之道。孔毓珣经过宿州灵璧地方、见沟洫不通。雨水停积。即行奏闻。甚属可嘉。著交部议叙。魏廷珍身为巡抚、于本省事务。漫不关心。以致低洼之处。被水停注。甚属疎忽怠玩。著交部严察议奏。孔毓珣所奏、著交与总督范时绎、转交署布政使噶尔泰、确查被水之民。加恩赈恤。并将应行疏浚之水道。相度。修治。使积水畅流。不为民害　　

○裁陕西洮阳驿、武威驿、永昌驿、古浪驿、南大通驿、西宁驿、嘉顺驿、巴古驿、王鋐大坝驿驿丞九员。添设宽沟驿、三眼井驿、营盘水驿驿丞三员。从护理甘肃巡抚钟保请也　　

○庚子。谕大学士九卿等。天下庶务殷繁。断非一人所能办理。朕宵旰勤劳。励精图治。而分猷赞理之任。实于尔诸大臣是赖。为大臣者、必须视国事如家事。方可谓之公忠。不负朕股肱心膂之寄。如尔等自理家务、必商酌尽善。措置得宜。断无漫然为之、听其错误不为厘正之理。至于教导家人。约束奴仆。其分别优劣、赏罚宽严之间。尔等亦断无率意而行之事。而独至办理公事之时、类多苟且塞责。漫不经心。或随众画题画行。而于其中之原委曲折、茫然不知。或心知其不可。而瞻顾不肯直言。以为非我一人之事。不如随班逐队、以免是非。至于接待属员、如同僚友。平时不辨别其是非。不督责其过失。及至甄别之际。又复瞻徇情面。曲直不分。种种陋习、皆部院大臣所不能免。古人云、公尔忘私。国尔忘家。言人臣既以身许国。即当置家事于不问也。今纵不能如古人之体国奉公。忘私忘家。亦安可视国事家事。截然分为两途。而轻重疎密。其相去若是之远哉。庸臣具臣之习。切宜深戒。朕日以良臣名臣之道。期望大臣。尔等慎勿匪薄自待、重负朕期望之心。至于诸臣存心之诚伪。朕观其陈奏之言。办理之事。即可洞悉其隐微。或改变初心。或屏除旧习。朕一见无不知之。不可不自勉也。夫人臣之弊。莫大于迎合上意。此朕所深恶、而日加训诫者。朕欲大小臣工、俱为好官。尔等若欲迎合朕意。何不即以勉为好官。为迎合之首务。则朕之心慰。尔等亦无负于朕矣　　

○癸卯。谕大学士等。皇祖妣皇妣外家。俱有世袭公爵。孝诚仁皇后外家之公爵。因常泰获罪。奉皇考谕上□日革退。而彼时未令承袭者。皇考或有深意存焉。今可著常海之子伦布承袭。再、原任都统赖塔、当三逆变乱时。伊统兵征巢□刀。克复云南。功绩懋著。朕恭阅圣祖仁皇帝实录。备悉其详。因伊身有过犯。其功过适足以相抵。是以未封公爵。给以阿思哈尼哈番。在国法实为允当。且当日之不优封赖塔者、欲使立功之人。咸知儆惕收敛。不可恃功骄肆妄为。今事历多年。后人己知鉴戒奉法。著将赖塔、追封为一等公。令伊孙博尔屯承袭。以示朕眷念旧臣之至意　　

○谕内阁。积善由刑部司官、朕加恩擢至江西按察使。准其具摺奏事。伊自应勉竭忠诚。凡有所见、据实奏闻。乃自到任以后、诸凡事务。一概隐匿。并不陈奏。值迈柱到任之时、亦当将地方事务。一一告知。同心协办。以报朕格外擢用之恩。乃反袒护裴＜彳率＞度等、徇庇属员。邀结党与。捏造无稽之谈。诬参迈柱。迈柱到任以来、不避嫌怨。为地方生民计。实心效力。天下共知。伊纵不竭诚协助迈柱办理。又何忍诬陷迈柱。此等行事、是何肺肠。听谁指使。积善向为刑部司官、塞尔图若非党与。何故将如此不肖之人保举。著富宁安、查郎阿、会同刑部堂官。讯问积善。务将始末缘由审出。若不实供、即严加刑讯　　

○以翰林院编修张廷瑑、充日讲起居注官　　

○吏部议覆、云贵总督鄂尔泰疏言。广西贵州交界。地方犬牙相错。惟红水一江、天之所以限黔粤也。议以红水江为界。江以南、属之广西。江以北、属之贵州。凡广西西隆州所属罗烦、册亨等四甲。及泗城府所属上江、长坝、桑郎、罗斛等十六甲。俱在江北。应请割隶贵州。其地南北约三百里。东西径六七百里。势既辽阔。民复凶悍。请于泗城对江之长坝地方。建设州治。添知州一员。吏目一员。学正一员管理之。东北罗斛四甲。与贵州定番、永宁、二州相连。土苗凶顽。山溪尤险。请于罗斛甲地方。设州判一员分理之。西隆州所割四甲。距长坝窎远。请于册亨甲地方。设州同一员分理之。其武弁亦属紧要。请设城守游击一员。千总一员。兵二百五十名。防守长坝地方。守备一员。把总一员。兵一百五十名。防守册亨甲地方。把总一员。兵一百名。防守罗斛甲地方。俱归安笼镇统辖。至泗城之北、有一肩作山。为黔粤分界。黔属之董家旗等十寨。穿入泗城。请将此十寨、俱归新设之州管理。再、安顺一府。原辖三州五县。南笼一厅。地方广阔。再辖新设州地数百里。势难兼顾。请将南笼厅、改为府治。添设知府一员。经历一员。仍留南笼通判、为之佐理。将安顺府所属之普安一州、安南、普安二县。并新设一州。俱归南笼府管辖。其镇宁、永宁二州。普定、安平、清镇三县。仍归安顺府管辖。又普安州之捧鲊地方。有养马箐。穿连三十余里。为三江之咽喉。夷犭□农之要隘。上江白云＜屯土＞、险峻异常。惟一径迂回。攀援而上。法岩寨、山高十五里。路险岩危。歪染寨、烟户百余家。田多民富。若于捧鲊地方、设立一营。白云＜屯土＞之上、拨弁员带兵扼险。法岩、歪染二处、设立大汛防守。不惟黔夷可以控制。即粤犭□农亦不敢起衅。查黄草坝、在捧鲊之内。请即以驻防黄草坝之安笼镇标左营游击一员。千总一员。把总一员。兵三百名。移驻捧鲊。将原防捧鲊汛之把总一员。兵五十名。移驻黄草坝。黄草坝、民居稠密。汉多夷少。且距州遥远。请于普安州、添设州判一员。分驻其地。稽查奸宄。即将贵州按察司经历裁汰。改设普安州判。均应如所请。从之。寻定长坝新设州曰永丰　　

○又议覆、云贵总督鄂尔泰疏言。泗城土知府岑映宸、横徵滥派。众不聊生。以致杀劫为活。复差役携带兵器。越境拏人。甚至调兵数千。于者相地方、扎营七盘。以夸强悍。臣等奉上□日、各调官兵在营候檄。岑映宸自知罪犯难逃。随缴印信号纸。呈恳免死。改流存祀。请将岑映宸革去世职。改设流官知府岑映宸妻子家口、一并解至浙江原籍安插查岑映宸之祖岑继禄、曾有率土兵迎导大军之功。请将映宸之弟、武举岑映翰赏给八品顶带。仍居泗城量给田产奉祀。不得干预地方生事。至泗城一协。向设官弁。但驻守泗城内哨外哨。其接壤黔苗数百里内。并无一兵防汛。请将泗城协副将裁去。改设右江总兵官。添设左右两营游击各一员。左营游击、兼管中军事。驻劄皈乐地方。右营游击、驻劄百色地方。每营添设千总一员。把总二员。泗城协原设守备、千总、把总、仍照前驻劄。共设兵一千六百名。属右江镇管辖。再、安隆营、改为隆林营。添设游击一员。把总一员。并原设安隆营守备一员。千总一员。俱驻劄西隆州。共设兵五百名。分汛防守。听右江镇统辖。其原设上林守备营兵丁、令归隆林营管辖。均应如所请。从之　　

○予故陕西宁夏总兵官张君烈、祭葬如例　　

○甲辰。广东琼州总兵官黄助、年老休致。升广东琼州副将施廷专、为广东琼州总兵官
  </div>
  <div class="pagination">
   <a href="清实录雍正朝实录_page90.html">
    上一页
   </a>
   <span>
    ...
   </span>
   <a href="清实录雍正朝实录_page86.html">
    86
   </a>
   <a href="清实录雍正朝实录_page87.html">
    87
   </a>
   <a href="清实录雍正朝实录_page88.html">
    88
   </a>
   <a href="清实录雍正朝实录_page89.html">
    89
   </a>
   <a href="清实录雍正朝实录_page90.html">
    90
   </a>
   <span class="current-page">
    91
   </span>
   <a href="清实录雍正朝实录_page92.html">
    92
   </a>
   <a href="清实录雍正朝实录_page93.html">
    93
   </a>
   <a href="清实录雍正朝实录_page94.html">
    94
   </a>
   <a href="清实录雍正朝实录_page95.html">
    95
   </a>
   <a href="清实录雍正朝实录_page96.html">
    96
   </a>
   <span>
    ...
   </span>
   <a href="清实录雍正朝实录_page92.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
