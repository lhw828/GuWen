<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1122 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1122 页/共 1860 页</h1>
    <div class="content">
○赈恤甘肃皋兰、河州、渭源、金县、靖远、循化厅、沙泥驿州判、红水县丞、安定、洮州厅、张掖、山丹、东乐县丞、古浪、平番、巴燕戎梠厅、西宁、碾伯、大通、肃州、高台、二十一厅州县。本年被旱贫民。缓徵新旧额赋　　

○是日、驻跸永安湃昂阿大营。翼日如之　　

○壬申。世宗宪皇帝忌辰。遣官祭泰陵　　

○谕曰、喀宁阿奏、福建水师兵丁蓝廷波、在云南马龙州地方。割伤民夫耳轮。行凶不法。该州知州叶棠、不即驰禀办理。审详至逾旬日。殊属玩公。应请交部等语。此案沿途滋事之兵丁蓝适波、业据经略大学士傅恒奏明。于该处正法示众。所有不即禀报查审之马龙州知州叶棠、著严加议处　　

○谕军机大臣等、喀宁阿审拟丁元甲传贴符词一案。已批交三法司、核拟速奏矣。丁元甲敢以此等狂悖符词。收藏钞录。实为不法之尤。著传谕刑部堂官、即将该犯赶入本年秋审情实。其王铎、丁人龙、郭炘、三犯。俱身列黉序。非比齐民。乃亦惑于符词。辄行传钞。虽与李玉、高崶、有间。仅拟杖徒。亦觉过宽。著一并另议　　

○又谕曰、喀宁阿奏、审拟丁元甲传贴符词。并搜获应劫经一案。已交三法司、核拟速奏矣。据称、经内有南京应天府张汝应、钞写散给之语。江宁府在前明时。称为应天。恐匪犯等、传布悖妄经词。或假托旧日名称。以掩饰现在传钞之迹。或果系旧时编造。至今尚有存留。均未可定。著传谕高晋、留心密行查察。如果访有踪迹。一面办理。一面奏闻。至所据符词。有湖广荆州府咸宁县董姓字样。现据湖广总督覆称、上年湖南巡抚方世俊奏、拏获谣词案犯李彩玉一名。称系荆州府江陵县童姓。童董字音相仿。是否即系造作首犯。业经飞饬查访等语。湖广督抚准滇抚咨文后。曾否追出符字来历。著传谕吴达善、即行切实查明。缮摺覆奏　　

○又谕曰、喀宁阿奏、福建水师兵丁蓝廷波、在途滋事。割去民夫耳轮一案。仅请将该犯枷号通衢。实属失之宽纵。前据经略大学士傅恒奏闻。已行知将该犯即于本处正法示众。并据阿思哈具奏。随传旨将喀宁阿严行申饬矣。此等兵丁沿途滋事。关系军行纪律。非寻常事件可比。理应由驿驰奏。乃该抚仅差人赍奏。殊属不知事理轻重。喀宁阿著再传旨申饬　　

○刑部议覆、御史成德奏称、查律载祖父母父母为人杀。而子孙私和者。徒三年。又收伯叔兄弟之妾者。徒三年。事关伦纪风化。仅以徒完结。未为平允。请敕部另核定议等语。臣等酌议、祖父母父母被杀。子孙私和。未受贿者。仍依律拟。一经得财。毋论赃数多寡。即拟杖一百。流三千里。收伯叔兄弟妾者。照奸伯叔兄弟妾律。杖一百。流三千里。从之　　

○癸酉。秋分。夕月于西郊。遣理郡王弘＜?日为＞恭代行礼　　

○上行围　　

○是日、驻跸鄂尔吉库哈达大营　　

○甲戌。上行围　　

○谕军机大臣等、据傅恒等奏、官兵跟役马匹折价一项。各省支给银数。参差不齐。现在俟京兵陆续到营。即饬该领队等、分晰开报确数备查。但恐各省地方官吏。不无影射朦混之处。请饬下各该省、将底册汇交明德。驰寄军营。细加核对。如数目不符。便系地方官从中滋弊。即令照数赔出。并从重处分等语。所奏甚是。前已谕令官兵并站后之各省督抚、将跟役折给马价一事。据实查奏。著再行传谕各督抚、即严切饬令各州县。将支发各队跟役折给马价银数底册。据实封送该督抚查明。汇交明德验收。即转送经略军营。听傅恒等查核办理。各督抚务上紧实力交查。毋稍掩饰迟延干咎　　

○兵部等部会议、两广总督李侍尧疏称、广州将军标四营。原设橹桨船五只。今官兵已裁。应拨归抚标左右营。各添拨马步战守兵二百八十五名。广州协原设经制官。请均派入额。左右营、各编设都司一。守备一。千总二。把总四。外委六。额外外委三。兵一千。添设中军都司。改铸广州城守副将中军都司兼管左营关防。广东广州城守副将右营都司关防。再广州副将。今统辖左右两营。三水一营。应换给关防敕书。将军标巡船亦裁。均应如所请。从之　　

○以故广西思恩府那马司土巡检黄昌会弟昌运、袭职　　

○蠲免浙江海宁县、乾隆三十三年、被潮坍没冲废沙地公地、六十三顷四十亩有奇额赋　　

○是日、驻跸巴颜图库木大营　　

○乙亥。上行围　　

○谕军机大臣等、邓时敏奏、秋审会谳时。有贵州省吴乔元、枪伤吴正才身死一案。系有心致毙。签商改情实。又福建省陈元、枪系孙埰身死一案。事本理直。伤因失误。签商应改缓决。刑部俱依外拟照覆。不允商改一摺。所论似乎近理。就两案相较。吴乔元以与已并无干涉之事。闻喊携枪追夺。打伤毙命。情节较重。陈元因孙埰等、越界筑坟争闹。带伤跑避屋内又因孙埰等、拾石掷打。一时情急。从墙孔放枪。以致孙埰毙命。其曲本在孙埰等。情节较轻。何以重者转拟缓决。轻者独入情实。若云火器伤人。例无轻纵。陈元之不应改缓。尚可谓之执法。吴乔元同一鸟枪毙命。独得幸逭刑诛。揆之情法。似未平允。刑部堂官于邓时敏签商时。因保不虚衷商搉。酌改持平。殊不可解。或两案别有实在情节。邓时敏因曾签论。欲为此奏。祇就所见而言。其余关键。不经叙入。亦不可知。著刑部堂官明白回奏　　

○又谕曰、宫兆麟汇奏、乾隆三十三年分、广西通省仓库无亏一摺。此系该督抚等。应于年终具奏之事。前降谕旨甚明。近来各督抚奏到日期。虽间有参差。亦不过次年春月。从未有久逾期限者。今宫兆麟、于二月已到新任。自应上紧接查入告。即因甫经莅事。尚须覆核周详。或暂展一两月。犹属情理所有。顾悬宕半年。直至此时。始行循例奏闻。殊属延缓。宫兆麟系朕特恩擢用封疆。理应加意奋勉。乃以责成督抚之事。视为无关紧要。泄泄若此。其于地方事务。安望其实力振作乎。宫兆麟著传旨申饬。并将因何具奏迟延缘由。即行据实奏闻　　

○又谕、贼匪赵三等、藉缅匪声势。在普洱地方滋事。景线、孟艮等、前已归顺。此二年又从贼匪。若不痛治。断难收服。著传谕阿桂、攻克阿瓦城后由罗诸一路。缉擒赵三。最为紧要。景线、孟艮等、部落人等。或应威服。或应抚绥。务期妥筹果断。永靖地方。断不可姑息因循。并传谕傅恒知之　　

○又谕、哈萨克盗犯一案。已令舒赫德查办矣。据永贵摺内称、阿克塔木拜尔底禀称、因内地人由哈萨克驱马四十余匹。哈萨克等追赶夺回。逾二日、内地人驱马二十余匹。弃在哈萨克地方。第二日。又有七十余人。往哈萨克驱马千余匹。经追赶始给回九百余匹等语。此虽系一面之词。然边境盗案。不可不彻底查究巴尔品如果纵放下人滋事。即将伊治罪。并晓谕阿布勒比斯、以后约束属人。严禁盗窃。伊等知我秉公办理。自必畏服。所发巴尔品永贵摺。舒赫德详阅妥办。将此传谕知之　　

○经略大学士公傅恒等奏、臣傅恒于八月初二日。自南底坝起程。初四日至戛鸠。见贼寨一座。并无贼匪。即带同贺丙、沿江查勘。将渡口安设允帽寨。适脱猛乌猛自猛拱来。率沿江各头目迎接。并称愿随剿缅匪。脱猛乌猛恳给限。与众头目赶办渡船。次日送来小船十只。竹筏二十排。及撑船□

□罢夷数十人据禀现在赶办。随得随送。贺丙所办船。已于初四日得十余只。臣思西岸渡口。先宜占据。即于初四、初五、两日。渡过绿营兵一千余名。索伦兵二百余名。驻劄营盘。与东岸相望。允帽江面约宽三里。水不甚溜。惟船只未敷。且船小不能载马匹。正在筹办。适臣阿里衮、亦于是日到。公同商酌。一面等候脱猛乌猛等办船。一面令弁兵扎筏。俟各起兵到接渡。臣等见渡江匪易。若对岸先有贼匪数十人。即属可虞。今大兵既渡。自可前进。得旨、欣悦览之已得江西岸。将来进兵。自可易得老这民屯。此实上天恩佑。利我军行。惟望陆续速闻捷音喜信耳　　

○是日、驻跸永安湃大营　　

○丙子。上行围　　

○谕、据明德奏、验收豫省解滇骡头。于正骡四千数足之外。多收余骡六百一十二头。均属骨大膘肥实堪适用等语。豫省承办骡头。皆由阿思哈任巡抚时。实心购办。妥定章程。遴选属员。沿途解送。故能如数交足。且得多收余骡。于军行甚有裨益。阿思哈、著交部从优议叙。所有承办解送各员弁。并著该抚查明。一并送部议叙　　

○是日、驻跸安巴究和罗大营　　

○丁丑。上行围　　

○以正黄旗护军参领蒙璩尔岱、为镶红旗蒙古副都统　　

○浙江巡抚觉罗永德疏报、象山、定海、常山、永嘉、遂昌、景宁、六县乾隆三十三年、开垦田、四十九顷五十亩有奇　　

○是日、驻跸库尔图察罕大营　　

○戊寅。上行围　　

○谕曰、李侍尧等奏、参革都司姚黄甲、在恩平县监内自缢身死。请将典史严瑞麟革职。知县杜茂交部严加议处一摺。姚黄甲以明达案内滥用马价银两。问拟杖流。其罪原不至于死。但既拘禁县狱。自应小心防范。乃竟听其乘间自戕。可见外省监禁。全属有名无实。不但典狱各官。有应得处分。即该管知府。不能饬属加意稽查。岂能辞咎。乃李侍尧等、并不一体参奏。殊属非是。所有典史严瑞麟、著革职。知县杜茂、著交部严加议处。肇庆府知府戴汝槐、亦著交部严加议处　　

○谕军机大臣等、据永德奏称、准江省起获王扆尊书铺、玉诏堂初学有学集板片。系嘉兴诸在林书铺卖给。其板系劳姓自广东带来。随传讯诸在林。供称、此板系伊夥石门县人劳武曾、往粤卖书。因广东刻匠价贱。将带去初学有学集各一部。在广照依原本翻刻带回。转卖与王扆尊。劳武曾已于三十二年八月在广病故等语。钱谦益初学有学二集。前经降旨通谕各督抚、查办追缴。今据永德查奏、诸在林、劳武曾、将原本在广东照依翻刻。虽其板已带回转卖。但广东既有翻刻之事。安知此外更无另刻板片。刷印流传。著传谕李侍尧、钟音、于该省书坊。明白晓谕。切实详查。如有翻刻板片。及印就书本。即速追出。解京销毁。仍照江省之例。量加赏给。无使书贾等、虑及耗捐赀本。转致隐匿存留。该督等务饬属员、实力妥办。仍行据实奏闻　　

○又谕、前经降旨、将钱谦益之初学集、有学集、严行查禁。业据高晋、永德等、先后奏到。江浙两省。所有板片书本陆收缴销毁。因思沉德潜、钱陈群、二人。平素工于声韵。其收藏各家诗集必多。在钱粮群于钱谦益诗文。似非其性之所近。且久直内廷。尚属经事。谅不致以应禁之书。转视为可贵。若沉德潜、向曾以钱谦益诗。选列国朝诗别裁集首。经朕于序文内申明大义。令其彻去。但既谬加奖许。必于钱谦益之诗。多所珍惜。或其门弟子狃于锢习。尚欲奉为瓣香。妄以沉德潜齿宿爵尊。谓可隐为庇护。怂恿存留。亦未可定。果尔。岂沉德潜不知恩重。不复望朕为之庆百岁耶。沉德潜、钱陈群、自退居林下以后。朕恩礼便蕃。所以体恤而矜全之者。无所不至。冀其颐养林泉。俱臻上寿。人瑞表称。为东南缙绅佳话。优眷所被至今有加。伊二人宁不感戴殊荣。勉思仰副。若其家尚有钱谦益初学有学等集。未经呈缴者。即速遵旨缴出。与两人毫无干涉。断不必虑及前此收藏之非。妄生疑畏。岂朕成全两人至此。而委曲令其缴出。转从而加之罪责乎。设或不知警悟。密匿深藏。使悖逆之词尚留人世。此即天理所不容。断无不久而败露之理。纵使二人不及身受其谴。宁不为其子孙计乎。朕于奖善惩恶。悉视其人之自取。从无丝毫假借。钱陈群尤所深知。而沉德潜则恐不能尽悉矣。著传谕高晋、永德、将此旨就近密谕沉德潜、钱陈群、知之。令各据实恪遵。体朕始终优礼保全之意。仍将如何宣谕遵办之处。附便奏闻　　

○又谕、前据崔应阶题参、诸罗县革职知县陶浚、任内亏空库银一万五千余两。续又查出原揭数外、尚有亏空银一万四千余两。谷二万四千余石等语。已有旨令即严审追拟矣。陶浚先于黄教案内。不能先事豫防。非寻常失察可比。降旨将伊革职。发往伊犁。效力赎罪。已属幸邀宽典。乃于办理军需。查出亏空银数。至数万之多。似此藉端侵冒、罔知法纪之员。不可不尽法惩治。以示炯戒。著传谕崔应阶、即将陶浚严行审拟追究。赶入本年秋审情实。所有任内赀财。即行查抄。其原籍安徽滁州家产。亦著传谕富尼汉、一并严密查抄。毋令稍有隐匿寄顿　　

○又谕、前据崔应阶奏、逆匪黄教滋事一案。有夥犯朱天麟、代为主谋煽诱等情。当即降旨崔应阶、令其严密访拏。毋使兔脱。迄今未见该督奏到。曾否就擒。该犯系黄教羽党。相助为逆。情罪甚为可恶。必当明正典刑。断不可容其漏网。且此等匪犯。形踪诡秘。若不即行拏获。恐不免潜匿深山。复萌煽诱之事。著传谕崔应阶、即速严饬该镇、上紧搜捕。并于内地一并严缉务获。并将现在如何擒缉。曾否就获之处。迅速奏闻　　

○又谕、据李侍尧等覆奏、查办粤省行使小钱摺内。所称现在钱铺易换钱文。每千文、有唐宋元明古钱一百余文。行用已久。似应免其查禁。俾钱价不致昂贵等语。所办殊未妥协。前代钱文。阅时既久。存者应已寥寥。岂有唐宋元明钱文。至今尚盈千累万。与现在制钱。一体流行之理。此必系私铸之徒。知伪造国宝。将干重罪。因而变为狡计。假托前代名目。肆行销铸。既显售其搀和射利之奸。又得阴盖其盗铸制钱之迹。其为害于钱法尤甚。若以听民自便之故。不行查禁。留此罅隙。致若辈益得潜踪滋弊。岂正本清源之道。著传谕李侍尧等、将该省行使古钱之处。一并严行查禁。其现在所有古钱。概令照小钱之例。交官镕毁。仍酌量给价。该督等、其饬属实力办理。务俾私铸根株。永远杜绝。而闾阎不致滋扰。方为妥协。李侍尧向称能事。近每觉姑息不认真。宜改之。著将此传谕知之　　

○又谕、据良卿奏、查访平越地面。并无王先赴滇不返情事。现在于乡僻村寨。再行详细确访等语。前因王先、以余丁被掠。向贼匪盛称中国兵势。其人尚知大义。后遭缅匪毒害。情殊可悯。是以谕令于原籍地方。查其父母妻子。量加赏恤。原系加恩查访。恐乡愚等、不知此中原委。见系奉旨询查。妄生疑畏。遂以并无其人禀覆。而地方官亦不实力确访。率欲将就完事。均未可定。著传谕良卿、饬属明白谕以加恩之故。再加体访。如查有王先家属。即量为赏恤。仍行附便奏闻。倘实在并无著落。亦不必遍处搜查。徒滋纷扰　　

○又谕曰、巴尔品奏、现派协领常德。带兵往拏哈萨克逃犯等语。所办甚谬。内地查拏逸犯。不过咨行缉捕。从无派兵之理。我官兵如能获犯。尚可。如其不获。反为哈萨克所笑。巴尔品著严行申饬外。此事伊不必办理。著传谕舒赫德、务将内地人有无滋弊之处。秉公查究。不可瞻徇隐饰　　

○又谕曰、巴尔品派兵前赴哈萨克查拏逃犯。办理殊属错谬。著速行传谕巴尔品等、将所派之兵。即行彻回。此旨到时。官兵去已多日。若将逃犯缉获。即行解来。未缉获者。不必查拏　　

○又谕曰、巴尔品派兵往哈萨克查拏逃犯一事。已降旨申饬矣。但阿布勒比斯、亦宜有以谕之。著将谕旨饬寄永贵、即以托忒字译出。遣能事之人。前往宣谕。看其言动如何。遣人回时。即行奏闻。并传谕舒赫德、巴尔品、知之　　

○又谕曰、巴尔品办理哈萨克逃犯。甚不成事体。是以降旨、令永贵明白晓谕阿布勒比斯。舒赫德办此案时。如阿布勒比斯前来。即将朕谕旨明白晓谕。如不得前来。亦不必等待。据永贵摺内奏称、阿克塔木拜尔底禀称。内地人抢夺讹赖。又有参赞大臣牧厂之语。舒赫德应将此事原委。巴尔品有无情弊。彻底确查。秉公办理。所有降与巴尔品永贵之旨。著钞寄舒赫德知之　　

○吏部奏覆、文选司开列侍讲题本错误缘由。得旨、银文昭、简昌璘等、于开列应升侍讲题本。既经看出从前错误。何以不行回堂。率照黄册更改。甚属不合。著交都察院严加议处　　

○是日、驻跸们都阿噜大营。翼日如之　　

○己卯。上行围　　

○谕军机大臣等、昨经略大学士傅恒奏、至戛鸠时。见盏拉机旧日拒守之地。止余空营座。是其回至阿瓦。已无可疑。则老官屯贼酋诺尔塔之彻回。谅亦非诳语。看来老官屯自当计日可得。既得老官屯后。阿桂即须与傅恒、分兵前往攻取阿瓦。而老官屯系水陆扼要之区。必须大臣统兵防守。以联络前后声势。前经降旨、令伊勒图在彼留驻。今思猛密司、曾有投顺之信。既得老官屯。即当分兵收定猛密。莫若令伊勒图带兵前往。既定其城。即著伊勒图驻守策应。而老官屯、则令阿思哈统兵防守。以成掎角之势。既可壮我军声。而有此数处驻兵。与内地声势相通。复路尤为安固。至永昌腾越一带。督办军需粮马诸务。明德原系熟手。即令其暂署督篆。在彼往来照应。一切实力妥办。毋稍延缓。俾傅恒等得以迅速进取。早奏肤功。将此传谕伊勒图、阿思哈、明德、一体遵照。并谕令傅恒知之。数日未得军营信息。甚为萦念。以后隔数日。即行奏闻一切情形。毋稍迟缓　　

○是月。直隶总督杨廷璋奏、遵勘滏阳河。缘本年雨水稀少。上游泉源不旺。兼之磁州水利营田。正需蓄水灌溉。无水下注。是以衡水至宁晋河道。仅有水尺余、及五六寸不等。上游更多断流成陆之处。现在情形。实系无水乾涸。并非游浅。必须上游开闸放水。再得雨水充足。方得流通。似非此时挑浅所克有济。臣查勘明晰。于二十九日旋省。即于初一日起程。驰赴热河行在。得旨、览　　

○两江总督高晋覆奏、江宁藩司所属州县。节年偏灾。地漕等银。例多停缓。其熟田应徵银两。亦因毗连灾地。民力拮据。是以递年积欠。现拟于丞倅佐杂、及试用人员内。择其明干者。派令协同地方官。先将历年民欠。彻底清查。按其额赋多寡。酌定年限。另行妥议。请旨遵行。报闻　　
</div>
    <div class="pagination">
<a href="清实录乾隆朝实录_page1121.html">上一页</a><span>...</span><a href="清实录乾隆朝实录_page1117.html">1117</a><a href="清实录乾隆朝实录_page1118.html">1118</a><a href="清实录乾隆朝实录_page1119.html">1119</a><a href="清实录乾隆朝实录_page1120.html">1120</a><a href="清实录乾隆朝实录_page1121.html">1121</a><span class="current-page">1122</span><a href="清实录乾隆朝实录_page1123.html">1123</a><a href="清实录乾隆朝实录_page1124.html">1124</a><a href="清实录乾隆朝实录_page1125.html">1125</a><a href="清实录乾隆朝实录_page1126.html">1126</a><a href="清实录乾隆朝实录_page1127.html">1127</a><span>...</span><a href="清实录乾隆朝实录_page1123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
