<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1631 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1631 页/共 1860 页
  </h1>
  <div class="content">
   ○谕、本日召见湖北按察使张廷化。据奏伊父现年七十八岁。未经迎养。恳请留京等语。张廷化著准其留京侍养。胡翘元、现出山东学差。所有鸿胪寺卿。即著张廷化署理。所遗湖北按察使员缺。著李天培补授。　　

○以山西冀宁道归景照、为浙江按察使。　　

○予故奉恩辅国公永璥、祭葬如例。　　

○添建陕西平利县镇坪巡检衙署。从巡抚觉罗巴延三请也。丁未。谕、据知贡举蓝应元奏、本年会试举子内。九十岁以上者七名。八十岁以上者三十七名。七十岁以上者九名皆三场完竣。揭晓后未经中式等语。此次各省举子。年老应试者。多至五十余人。俱庞眉皓首。踊跃观光允为昇平人瑞。除冯出佐、田集盛、张自道业于上次大挑后。赏给光禄寺署正等衔。及本年大挑选入二等之唐泰、郑国祥孙有谧杨士元、照例以教职铨补外。所有年届九十九岁之李宏道、著加恩赏给翰林院编修衔其八十九十以上之彭一猷、谢璜、叶有声、王协恭谢启祚、涂红鹏朱绍璧、苏彩飞、梁元鉟王泓、陈诗、张宗贤、许承恩、赵宏诚、张启潚、李良栋、葛维楠、王泽周、何绍怡、程鸣岐、阎遐龄。韦元勋、毛景燧、仝思义、王辉祖、彭省非谭谕羙曾锡嘏、林复发、王渭扬、轩辕圻刘子旭、李晃桑振东、方永祥、王家宾、李作朋、万邦献、王志礼、陈养源俱著赏给翰林院检讨衔。七十岁以上之项朱、张琴张维焯柴杰、姜价、俱著赏给国子监学正衔。以示朕嘉惠耆儒。寿考作人之至意。　　

○戊申。上幸静宜园驻跸。至壬子皆如之。　　

○己酉。谕据李侍尧奏、虹江上下一带洋面。屡有被劫之案严饬该管总兵罗英芨、专派弁兵。出洋侦缉。并未擒获一名。本月二十三日。粤省第二起官兵。自海澄县水路赴厦。到屿仔尾地方。有盗贼二十余人。驾船来劫。兵丁猝不及防。互相格斗。受伤者六人。贼旋逸去。请将海澄县知县侯谨度、水师提标中军守备李光辉、革职留于地方协缉。勒限一年如限满不获。交部治罪其督缉之石玛通判安静、水师提标中军参将王祖烈、并该管总兵罗英笈、一并交部严加议处等语。沿海地方盗贼出没。最为商民之害。甚至驾船行劫渡海官兵。尤属不法已极。该管地方文武员弁。并不能立时缉获。非寻常疎纵可比。侯谨度、李光辉、俱著即革去顶戴。暂行留任勒限半年。在该处缉捕。如限满不获。即行据实参奏。从重治罪总兵罗英笈、系常青调赴弹压之员。乃于所辖地方。因循怠惰。全无整饬。若仅交部议处。不过革职留任不足示儆罗英笈、亦著即革去翎顶暂行留任。在该处督缉。其通判安静参将王祖烈、均著革去顶戴暂行留任督缉。务于半年限内。将各盗犯按名缉获。速正刑诛。如限满不获即著该督据实参奏。分别从重治罪。　　

○又谕、现在福建台湾地方。贼匪林爽文、胆敢聚众煽乱。抗拒官兵殊属可恨。已就近派兵往剿。须派曾于军营阅历之巴图鲁侍卫章京等。令其分领打仗。始得剿灭贼匪。迅速蒇事著派健锐营副翼长乌什哈达、护军参领岱三保、副护军参领官保、德成额果勒敏色、三等侍卫雅尔江阿、富克精额、委署护军参领塔斯哈、著每人各赏银一百两。作速束装驰驿前往。昼夜加紧赴福建台湾府。交常青等、令其分管兵丁。奋勉出力。于沿途驿站不可骚扰迟缓。　　

○谕军机大臣等、据常青奏、查明凤山失事。及黄仕简、任承恩观望迁延。种种贻误之处。果不出朕所料。郝壮猷身为总兵大员。于贼匪复犯凤山时。既不能先事防御。又不能督率弁兵奋勇杀贼。潜回郡城。早经降旨。令常青将伊正法。以示惩儆。至台湾现有兵丁。经屡次挫损。不免气馁。常青不可不大加振作。如兵丁临阵时。有一二畏缩退避者。即立时正法。惩一儆百。即将备内有恇怯不前者。亦即一面正法。一面奏闻。而才能出众奋勇杀贼之兵弁。即奏请破格超擢今赏去翎子。以备鼓励戎行之用。俾知死生呼吸之际。退则必死。进则可以杀贼立功邀恩拔擢。即不幸阵亡。国家自有优恤。如此赏罚严明。自必人人知所感奋。可期鼓勇集事至总兵柴大纪、普吉保功罪原不相掩。前已有旨令柴大纪署理陆路提督。普吉保仍留军营。俱令带罪督兵以观后效。果能奋勇出力。不但宥其前罪。并当旌录其功。现在曾经行阵之侍卫章京内、派出八员。即日起程。令其昼夜星驰前往。但台湾距京较远。到彼究须时日。著传谕常青、不必待伊等到彼始行进剿。以致稽迟。俟所调粤兵四千名。及驻防满兵一千名到齐。酌量可用时。即行带领直捣贼巢生擒首逆。务须奋勇持重。计出万全以期迅速蒇事。　　

○庚戌。谕军机大臣等、昨日召见新放湖南岳常澧道臧荣青、看其才识拘谨止系循分供职之员。岳常澧道、有分巡地方之责。恐该员不能胜任。著传谕舒常浦霖于该员到任后。留心察看倘于巡道事务。办理不能裕如即据实奏闻。如其才具尚能胜任亦不可因有此旨稍存迁就。　　

○又谕曰、书麟保举堪胜道员之知府钱金殿、臧荣青二员钱金殿、才具中平年已衰老。难胜要缺。今召见臧荣青、观其才识。亦属拘谨并非出色之员。何以书麟将该二员、俱登荐剡岂安徽知府中。无过此二人者乎。看来书麟平素小心谨慎。是以属员中、亦择其谨饬者。加以甄拔。不知地方官有察吏安民之责。必须才猷出众。通达事体者。方称特令保荐之意。若似此循分供职之员在在不乏。设遇地方要务。岂能措置裕如且督抚鉴别人材。不可意存偏见如专取谨饬之员。则巧诈者皆得有心迎合貌饰淳谨。以邀识拔。于吏治风俗两属无益书麟在巡抚中。尚堪造就。其查办赈务。协理河工。亦能实心实力。是以降旨教导开其识见嗣后务当留心体察。不可以一格取人。使属员得以揣摩转受其愚。以副朕训勉策励至意。　　

○又谕、沿海盗贼。最为商民之害。今闽省蚶江一带劫案甚多并未将首夥即时拏获。而屿仔尾地方仅距厦门十余里盗贼竟敢纵横无忌。行劫兵船。可见该省政务废弛。已非一日地方官怠玩讳饰。全不以缉盗安民为事遇有劫案。仅以寻常械斗。将就完结希图了事。以致酿成巨案。且台湾远隔重洋最关紧要道府厅县。必须才守兼优之员方能胜任。朕久闻该省督抚遇有台湾缺出不问属员才具是否相宜多以私人调补。而得缺之员从不以冒险渡海为虑反视之为利薮。又安望其整顿地方。实心办事。此等劣员若到台湾无所津益何皆视为羙缺。而其津益。非取之商民。何从而得则致民怨滋事。劫县戕官实有由来矣从前历任督抚已多身故难以追究雅德由该省巡抚。擢用总督在闽最久。非若富勒浑之尚得藉口在浙江办理。海塘者可比。今贻误地方。至于此极。著令其自思罪状。明白回奏。若稍有不实不尽。无难将伊拏回。照黄仕简、任承恩、一律治罪。雅德不能似彼二人之尚可宽一线也。至富纲在闽抚任内。虽未及雅德之久。在任亦有二年。而于地方事缉盗安民。全未整顿。实难辞咎。亦著据实明白回奏。　　

○辛亥。上御演武厅。阅健锐营操。　　

○谕军机大臣等、昨据常青奏、请简派曾经行阵之侍卫章京。前往带兵进剿已照所请、派乌什哈达等八员。令其即日起程。星驰前往矣。此次台湾剿捕贼匪。未经简派御前乾清门侍卫前往者。因常青素非内廷行走大臣。恐呼应不灵转不能得力。是以于侍卫章京内拣选派往。常青现已授为将军。即如领侍卫内大臣、加意管辖方妥。若该员等打仗出力。著有劳绩。即据实保奏倘有不遵约束率意妄行者。即严行参办。不可稍存瞻顾。该员等起程时。已令军机大臣面行训谕俟伊等到彼。并著常青将此旨谕知。俾各敬凛。至此等侍卫章京。皆系武职。恐见小贪利沿途或有需素。亦未可定。不可任其所求。伊等果能剿贼立功。朕自优加恩赉。设该员等不知自爱。沿途经过。稍有额外需索。该督等一经查出。即行据实参奏。朕必将该员等加倍治罪。以示惩创。　　

○又谕、据舒常奏、安徽民人龚文奇等。赴川觅食。经川省递送回籍。解到天门县地方。该县沈清直、派役接解。并不小心看管。以致龚文奇等男妇三十余名口。全行散去。请将沈清直、交部严加议处。解役人等。严究定拟等语。已降旨将沈清直交部严议矣。贫民出外觅食。地方官酌量资给口粮。听其自行回籍。原毋庸派役递送。但既经差役转解。即应妥为照料。今天门县役。奉差解送回籍贫民。并不速行递送以致中途散去或该役等、竟有需索不遂藉端苦累情事亦未可定。著传谕舒常、将解役人等。饬属提讯。如果有需索勒掯情弊。自应从严究治。至此等贫民。本非有罪之人。自行散去回籍。尚无不合。著传谕书麟、于龚文奇等回籍至安徽时。妥为安插听其自便。不必复加追究。致滋扰累。　　

○豁免福建彰化县船户郭有成、遭风漂没运台兵米九十石。　　

○壬子。谕据兰第锡奏、接奉谕旨。前赴豫东交界适中之处。履勘河道应行挑浚各工。又据长麟奏、由莱州府起程。赶赴工次。会同兰第锡、毕沅公同妥议勘估。并派济东道齐克慎、会同沈启震办理。又派同知佐杂等官。赴工听候分委等语。此次运河西岸。应行疏浚处所。工段绵长非沈启震一人所能办理。虽现据东省遵旨派委道员。赴工帮办又前经谕令毕沅、于豫省能事道员内。派委一人。协同办理。但现在应办工程。须于伏汛前一律完竣关系紧要必须专派大员。董率稽查方能妥速周到。兰第锡、现已将届防汛之期。毕沅长麟又应赶办本省秋审。及地方事务。难以分身兼顾。因思明兴、曾任东省巡抚。现在河道各工。即系伊任内两次未经料理妥协之事。伊在京并无经手要务。著明兴即日起程。不准驰驿。前赴工次督同沈启震等。实心办理。以已力往来稽察。俟伏秋二汛过后。再行回京供职。伊系前任巡抚。呼应自灵。务须督率在工各员。上紧赶办以期妥速完竣。稍赎前愆。设工员等因伊已离巡抚之任。稍存玩视于公事有误即著明兴据实参奏。倘明兴竟以前任巡抚自居。于旧日属员中。或因需索不遂。藉端苛刻经朕查出。必将明兴加倍治罪决不稍贷。　　

○谕军机大臣等、据长麟奏、经过济南武定、青州各府属。望雨甚殷。惟登莱二府。雨水沾足。若旬日内再得膏雨。不惟麦收饱绽。即大田亦可丰收等语。该省迤东各府。自可无虑。所虑者。迤北数府。系连年被旱之区。前据该抚奏称、业经设坛祈祷。本日又据奏、若四月间得有透雨。大秋有望。成灾尚轻。是各该府待泽孔殷。现在曾否得有甘霖。大田能否播种。朕心实深悬注。著传谕长麟、即飞饬查明。迅速具奏。至迤北各属。既属缺雨麦收难望。虽屡经降旨、粜借缓徵。恐粮价仍不免加增。何以所开三月分粮价单内。于济南、东昌、各府属。尚注价平、稍增、等字样岂该抚因朕盼雨焦劳。不肯据实奏明耶地方雨水粮价。民瘼所关。讵可稍存隐饰。况东省频岁歉收。朕轸念綦切。该抚务当详悉确查。如有因雨水缺少。粮价昂贵者。应作何调剂。俾贫民不至乏食之处。即一面办理。一面据实奏闻。不可稍存讳饰。至直隶安肃等二十九州县。均因雨泽稀少。麦收稍减。昨据刘峨奏请缓徵。已批交该部准行。此间连日天气浓阴。所有安肃等处。曾否得被醲膏。刘峨籍隶山东。于东省雨水情形。自必确有所闻。现在直省望雨。较之东省如何。并著该督据实覆奏。以慰廑念。　　

○豁免云南委员黄韶音、沉失铜六万九百四十斤有奇。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百七十八




大清高宗法天隆运至诚先觉体元立极敷文奋武孝慈神圣纯皇帝实录卷之一千二百七十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。四月。癸丑。上回圆明园。　　

○谕、京城自入春以来。雨泽稀少。近日虽屡次得雨。不成分寸。现届麦秋之际。大田亦须乘时播种。民间情殷望泽。朕心甚切焦劳。著该部敬谨设坛。虔诚祈祷以期速霈甘霖。　　

○又谕曰、刑部核覆福建省具题、李吴氏砍伤李魏氏幼子李连生身死一案。将李吴氏、依故杀律。问拟斩候。阅其情节。吴氏之夫。虽系魏氏之夫缌麻服叔。尊卑名分犹存。吴氏与魏氏口角争论。又被魏氏用刀划伤手心。然业经劝散。何至相隔数日后。复至魏氏家中吵闹。辄将伊四岁幼孩。用力连砍致毙。凶残已极。未便照寻常故杀律办理。使凶悍之妇。久稽显戮上年刑部具题杨张氏致死八岁之李么儿一案。以其因奸谋杀。仅拟斩候。不足蔽辜。曾降旨改为立决。并谕该部、嗣后遇有谋杀十岁以下幼孩者。俱照杨张氏问拟斩决。原欲使凶恶之人。共知惩创。童稚亦多所保全。但立法固已周详。恐愚民未能家喻户晓。仍不免无知逞凶。自罹重辟。虽国家定律。如行劫大盗。应问斩枭。因奸谋死亲夫者。应问凌迟处死。此等律案。愚贱皆所稔悉。而奸盗之案仍所时有。固属莠民愍不畏死。然教化不能臻于刑措。致尚有淫凶残忍之案。我君臣当引以为愧。夫世风日下作奸犯科者。实所难免今既不能道德齐礼。不得不道之以政。齐之以刑而不教而诛。又非辟以止辟之道。著各直省督抚。即将上年所降办理杨张氏一案谕旨。遍行誊黄出示。并转饬各地方官。务宜随时剀切训诫。俾穷乡僻壤。咸知戕死幼孩。法在不赦。庶凶暴有所创惩。童稚免于戕害此即明刑弼教之意。所有李吴氏一案。著该部赶入本年秋审情实办理。并谕中外知之。　　

○甲寅。孝端文皇后忌辰。遣官祭昭陵。　　

○谕军机大臣等、兰第锡奏、挑浚湖渠一摺。已如议速行矣。微山湖中东北一面。地势稍仰。湖水不能下注。自应由昭阳、南阳湖。接挑长渠一道。使湖水得就下之势。直抵韩庄。引入运河。更为得力但微山湖东北形势高仰处所。或实系山根绵亘。或因前年淤浅所致。该督当据实奏明。妥协办理。不可回护。现在湖内应挑各工。与疏浚上游坡河之处。二案原系一事著即传谕明兴、会同履勘。并督率在工各员。迅速赶办。勒限五月内、一律完竣俾大雨时。均得畅流下注。多为收蓄。以利漕运。将此传谕兰第锡、并谕明兴知之。　　

○又谕、向来闽省内地民食。全赖台湾稻田丰熟。得以源源接济。现在贼匪林爽文等、纠众滋事。农民未能及时栽种。朕心深为轸念。通省民食。关系紧要。必须豫为筹画。俾粮食充裕。市价不致翔踊。方为妥善。浙省温、处、一带。与闽省毗连。从前该省商贩。往往由海道。运至闽省接济。现距秋收之期尚远。彼时闽省。竟无须邻省接济。固属甚善。倘民食稍有未敷。即应设法早为调剂。俾得有备无患。李侍尧统辖闽浙两省。著会同徐嗣曾悉心酌议。豫行知照浙省。届期如有必须接济之处。即委员采买务令裒多益寡。民食无虞缺乏。至闽省因有台湾之事。内地粮价。自不免稍昂。倘有奸商乘机囤积。居奇射利。最为可恶著该督等、饬属密访严查。一经拏获。即应从重惩办一二。以儆其余不可稍存姑息　　

○户部议覆、四川总督保宁疏称茂州营属之十七寨羌民。呈恳改归茂州民籍报出耕熟地亩。估种三十五石六斗有奇。按照茂州完粮科则。应纳正耗银一十二两有奇。请于乾隆五十二年为始。由州徵解。该羌民等归入州籍。一体编户。应如所请。从之。　　

○乙卯。谕、据刘峨奏、天津府属之庆云、盐山二县。得雨濡迟。大田虽已播种。尚未出土。民力未免拮据等语。庆云、盐山二县得雨较少。秋禾未能出土。际此青黄不接之时。若照例开徵。小民迫于输将。未免更形竭蹷。著加恩将该二县应徵本年并节年新旧钱粮仓谷。一体缓至本年秋成后徵收。以纾民力该部即遵谕行。　　

○谕军机大臣曰、刘峨奏安肃、望都等七州县。先后禀报、于十三四五等日。各得雨一二三寸不等。已种之秋禾。固可藉资润泽。即待耕之地。亦趁此土脉潮润。翻犁播种等语前于途次召见刘峨、询以田禾雨水情形据奏各属大田。俱已播种齐全。朕跸路所经。田亩原未一律栽种。而刘峨此次覆奏摺内。又称待耕之地。亦趁此土脉潮润。翻犁播种。是刘峨前次面奏时。未经详查明确。或有讳饰。岂仰体朕廑念民依之意耶。著该督另行饬查。大田曾否一律播种齐全。并有无续得透雨之处。据实覆奏。以慰廑念。毋得仍前稍有不实。致干咎戾。　　

○又谕据保泰奏、都兰哈喇地方。不可挖铅。请即禁止等语。此等处所与扎哈沁部落相近。倘聚集多人挖铅。均系无藉贫民。不免滋生事端。理宜严禁。但不可有名无实。听其私行偷挖。保泰等务须严行禁止。仍不时出派官兵搜查。倘有擅自偷挖者。一经发觉。从重办理。以示惩儆切不可因循塞责。将此并谕永铎知之。　　

○又谕据蕴端多尔济等奏、出派图萨拉克齐二员。稽查喀尔喀卡座等语。库伦卡座。皆系喀尔喀驻守。若仅派喀尔喀台吉稽查。则不免于瞻狥。理宜兼派彼处章京。协同稽查。始可凭信著嗣后稽查卡座时即派章京二员。会同前往倘章京不敷差委。奏闻另行添派。现当严禁通商紧要之际。著传谕蕴端多尔济等、即遵旨办理。　　

○丙辰。谕总管内务府大臣等、昨徵瑞逞进节贡内。雕漆镶嵌花卉壁屏二对。屏上皆嵌真珠。此等壁屏。不过豫备令节陈设之用。何必过事奢华。徵瑞自任两淮盐政后。查办硝磺一案。并不亲身前往江宁。惟恐与盐务干涉。意存回护今呈进贡品又将真珠饰此无用之物。取巧见长。看来竟是坐享丰膴。心思瞀乱。除将壁屏掷还外。仍传旨严行申饬。　　

○丁巳。内阁、翰林院带领甲辰科及辛丑科补行散馆修撰、编修庶吉士引见。得旨此次翰林散馆之修撰钱棨、茹棻、编修汪学金邵玉清业经授职。其清书二甲之庶吉士吴芳培、崔景仪吴廷选周兆基、汉书二甲之庶吉士陈万全、曹振镛、王锡奎、程嘉谟、文宁、李骥元蒋攸铦、温汝适谢振定俱著授为编修。三甲之庶吉士张＜曾羽＞、倪思淳、蔡共武、朱依炅、邓再馨、刘炘、俱著授为检讨。潘奕藻、贺贤智、刘若璪、杨志信、俱著以部属用。　　

○闽浙总督李侍尧奏、台湾远隔重洋。运送兵丁粮饷等项。俱雇民船应用。查部颁军需则例。但有内河运脚。并无海运明文。其水运条例内开运粮水脚。顺水、每石每站三分六厘。逆水、每石每站七分等语。海运只趁顺风。应即照内河顺水之例给价。守候回空。俱不另支口粮。至送兵解银。及官员奉差往来。则就船之大小。可载若干石数计算。以归画一。又凤山再失之后。贼匪益肆滋扰府城现添雇乡勇万余人。又彰化县属。仅存鹿仔港一处。尚在固守。各村老幼男妇来避匿者。不下万余人。无处得食经该道府等、请拨银十万两。米十万石。接济赈恤。臣以乡勇本义民所雇。固属急公向义。实亦自卫身家。避难民妇。应于剿匪事竣。量为安插抚恤。是以概行议驳。谕军机大臣等现在贼匪势尚猖獗。竟敢攻犯府城。常青亲率官兵乡勇。临阵多有斩获此时粤东兵丁。陆续到彼。常青得此。自可鼓其精锐。迅速进攻。李侍尧在厦门一带。筹办照料。当以催兵速渡。接运军储粮饷济用为要。余可徐论。乃李侍尧摺内鳃鳃虑及多用钱粮。恐事竣后难于报销。止将常青咨取银十万两解往而该道府等之另请银十万两。米十万石概行议驳。仍饬将用过款项。一一报查。所见甚属错谬。所有该道府请发银十万两。米十万石。即著李侍尧、速行照数运往。以备接济。并著常青、就近先行酌量。如有多余兵糈。或米或谷。散给贫民。务使不致逃散。方为妥协不然。非去而从贼。即穷极抢夺。皆足偾事。况乡勇义民。既为国家御贼。兼可卫其资产。是以为我出力。今既日久赔垫。既有阵伤亡故。又不能保其所有。亦必逃散从贼。兵丁弁备。尚难望其枵腹从事。而况此众民乎。封疆大吏。遇此要务。惟应以速行剿贼。不误军行为念。何必虑及赔累。此辈无知百姓。转令其竭赀自效。始终忠义自守。断不能也。李侍尧平日心思、尚为周到。不应不识大体若此。前据常青奏称、贼匪将所掠钱米。广为散给。要结人心。以致日积日众岂阅时未久。该督遽致忘怀耶。著传旨严行申饬。再前经降旨。因浙省兵力脆弱。停调兵一千名。又添调闽省驻防兵一千名。以足原调四千名之数。今兵丁如已彻回。即令各归营伍。倘已行入闽境。即令其前赴厦门。交与李侍尧、酌量调拨。多多益善。即留于内地巡防。亦无不可。惟在该督等、相度事机办理。总期不误公事为要。更不必拘泥回护。致令歧误周章。转使属员得以藉口也。　　

○大学士公阿桂等奏、向例殿试读卷官八员。阅卷时各以己见品评优劣。用夹片分作八行。各标识于姓下。在进呈及前列卷。标识多佳。难以移动。其余诸卷。层次记认。分别无多。恐粘贴时不无错误。甲第前后。颇有关系。臣等公同酌议。于卷后弥封之外。列读卷八人之姓。就卷标识。不用浮签。庶免移换之弊。得旨允行。　　

○戊午。上诣。黑龙潭祈雨。　　

○策试天下贡士顾钰等、一百三十七人于太和殿前。制曰、朕抚驭九＜宀禹＞。膺祚久长。于今五十有二年。仰荷昊苍眷佑。幸而精神纯固。车书乂安。五世一堂。胥宙合臻于蕃祉老寿。如前代秕政。无一檗芽。庶厎小康。见于向之古稀说矣。然而宵旰益懋。惟日孜孜罔敢自暇逸。思欲鉴古观文。与民游大道而裕所天。教养大备式跻郅隆。兹多士观光沐浴诵习之已久。庶几敷赞。其敬听予询史非徒纪事。所以监先式后。等百世以为因革损益者也。则表志尚矣。顾曰书。曰志曰考或有或无。或取他家以益之。或越数代以补之。或统及古今。或并详五朝。徵其体例。能较然与且或作通史。而全书以志名。能著其凡与。地理之山川、物产、古迹。经籍之类例、撰人。何者为当符瑞、释老不已细与传之隐逸、止足独行孝义、更易其名。儒林、道学、文苑。纷歧其品可类指与。赞、论、评毋乃赘与。论史家体例者。刘知几、郑樵能述晰与。本大公至正之心。慎守器勿失之戒。辟纪载失实之诬。屡经论断。宜逖闻而心识之。其抒所见焉。夫虞书标言志之文。宣圣示辞达之旨。经典所垂。具有明训。迨后世体裁递变。门径各殊。论诗论文。遂多乖正旨。刘勰文心雕龙。虽局于齐梁之俪偶。然其书首以原道。次以徵圣。次以宗经。次以正纬。所见实在诸家上。能约举其说欤。杜诗韩笔。为后来作者冠冕。其论诗论文之宗旨。具见本集。能举其得失欤。昭明文选。多取华藻。真德秀文章正宗。深矫其弊。然萧之末流至于绮靡。真之末流。亦或伤朴僿。欲酌文质之中。其何道之从欤。且诗文之体虽殊。其为载道则一也。宰之以理。运之以气。亦既文成数万矣。所期以化成天下。而共泳圣涯。同游艺府。能知所致力欤。古人有言。积贮者、生民之大命。周礼之廪人遂人。屋粟锄粟。后人师其遗意。而耿寿昌、长孙平、朱子、皆有规制及夫上熟中熟下熟之歛。和籴俵籴兑籴之名。言积贮者靡弗能详。固不必泥古而覼缕也。朕截漕平粜。所以为闾阎计朝夕之供者。数十年时举。亦无一日或间。然欲求实贮。则墨吏之亏缺宜绳。欲孚惠心。则猾胥之蚕蠹宜察。欲平市价。则驵侩之囤积宜惩。而且谷数民数。岁报可稽。酌盈剂虚。讵易言给足欤。采买则虑价昂。散给则虞中饱。筹后日之饥。节目前之食朝三暮四。宁善术欤。作民父母。仰我乳哺。即一饔飧计。而为君之难如此。诸生服畴食德。亦有一二区画。可采裨乎。昔先王设奇衺之禁。严左道之诛。立法綦详。诚以邪说诬民。易于荧惑。非豫遏其萌。恐为世道人心之患也。我国家化泽涵濡。士大夫读书明理。自不为异论所移。至乡里愚氓。或诱于罪福之说。奸黠匪徒。或借为箕敛之术。自捍法网者。间亦有之。如概从禁绝。则祈报蜡社。皆将为胥吏需索之端。若虑其滋扰。不为区画。又恐日累月积。久且草蔓。今将为杜渐防微。清源正本使人人知礼义之维。而谩妄之言。不能蛊其视听。其何道之从焉。朕抚临悠久。无时不以稽古明理。期天下之士。无时不以正德厚生筹天下之民。多士以读书起家。宜明古今著述之源流。又新自田间来。宜悉土俗民生之利弊。其以夙所抱者。胪于简末。毋浮毋隐。朕亲览遴焉。　　

○以大学士公阿桂、大学士嵇璜、内阁学士阿肃、胡高望、吏部尚书刘墉、礼部尚书纪昀、兵部尚书彭元瑞、左都御史李绶、为殿试读卷官。　　

○己未。谕、朕此次驻跸热河。巡幸木兰。著怡亲王、质郡王、大学士阿桂、嵇璜、留京办事。所有吏兵二部应行引见官员。文职知县以上。武职守备以上。于未启銮进木兰之前。著该部、每月派堂官一员。轮流带赴热河引见。其文员内佐杂等官。武员内八旗护军校、骁骑校、及外省送到之补放水手骁骑校、并年满千总等官弁。仍著王大臣照例验放。至八月以后。月选等官。亦照向例办理。其各省督抚提镇等奏摺。著赍摺人、前赴行在投递。进哨后。著兵部派员、驻劄哨门。接递各省奏摺封送行在。候朕批示发回。仍于哨门、交付赍摺人祇领。该部即通谕知之。　　

○又谕曰、长麟奏济南府属之济阳、陵县、临邑、淄川、德州、德平、武定府属之商河、惠民、乐陵、青城、蒲台、海丰、阳信、青州府属之博山、泰安府属之泰安、肥城、新泰等十七州县。从前或与灾地毗连。或因被旱歉收。俱有历年未完之项现在雨泽未沾。麦秋无望。请将该州县等旧欠钱粮。缓至秋后徵收等语。济南等属。上年既被旱歉收本年又雨泽愆期。若将新旧钱粮一并徵收。民情未免竭蹷。所有济阳、陵县、临邑、淄川、德州、德平、商河、惠民、乐陵、青城、蒲台、海丰、阳信、博山、泰安、肥城、新泰等十七州县。及坐落卫地除本年应徵钱粮。照例徵收外。其节年积欠未完正耗钱粮。及缓徵带徵耔种口粮米谷等项。著加恩自本年秋后为始。分作二年带徵。以纾民力该部即遵谕行。　　

○谕军机大臣等、昨因京师市集麦价昂贵。令金简前往通州。查各铺户有无堆积居奇。兹据金简覆奏、亲赴各铺户逐细查勘。尚无此等情弊。惟该铺户等供称、探听德州一带。现有河南、山东、各商运来麦二十余万石。因河水稍浅。不无阻滞。东省粮船又须起拨若将麦船一并封雇。则到通益迟等语。现在京城麦价较昂。急需各处商贩。运到接济。若德州一带。因粮米起拨。将商民船只。一并封雇。于民食大有关系。直隶天津一带。现有官造拨船一千三百只。以备将来拨运南粮之用此时南粮抵直尚早。此项拨船。正当闲空之时。自应令其前赴德州一带。起拨粮米既可省封雇之烦。而商贩更无阻碍。自属一举两得。著传谕梁肯堂、于何时接到此旨。一面派员。将备用拨船。调拨数百只。押送德州。一面即先行驰赴德州交界处所。督同该地方官。陆续拨运。藩司即在该处往来稽察。上紧督催。俾漕粮迅速转运至河南山东各商。运贩麦石。既无封雇之虞。自可遄行无阻。并著该藩司、晓谕各商贩。令其迅速前进。源源而来。以济民食。至豫省应运京麦。共有一万八百余石。除现在搭运到通九百余石外。其余麦石。须至五月中旬抵通。未免尚须时日现在通州收漕等事。有苏凌阿在彼。足资料理。著刘秉恬、即亲身迎赴前途。会同梁肯堂、办理拨运。并迎催此项麦石。令其迅速运通。早到一日。即可得一日之益。再东省粮米起拨。可雇船只。谅复不少。何以将麦船一并封雇。显系胥役人等、藉端勒索。以致商贩噖足不前。著刘秉恬、梁肯堂、详悉饬查。如有此等情弊。即行据实严参究办。以示惩儆。将此由四百里传谕刘秉恬、梁肯堂、并谕刘峨、长麟、知之。　　

○豁除直隶万全县乾隆五十一年被水冲塌地一百三十七亩额赋。　　

○旌表守正捐躯山东菏泽县民段二妻朱氏。　　

○庚申。谕、本日大挑举人引见时。适值阴雨。衣服未免沾湿。著加恩各赏纱二疋。以示体恤寒畯至意。　　

○两广总督孙士毅疏报、广东阳江县双恩场垦筑生盐漏三十八口。
  </div>
  <div class="pagination">
   <a href="清实录乾隆朝实录_page1630.html">
    上一页
   </a>
   <span>
    ...
   </span>
   <a href="清实录乾隆朝实录_page1626.html">
    1626
   </a>
   <a href="清实录乾隆朝实录_page1627.html">
    1627
   </a>
   <a href="清实录乾隆朝实录_page1628.html">
    1628
   </a>
   <a href="清实录乾隆朝实录_page1629.html">
    1629
   </a>
   <a href="清实录乾隆朝实录_page1630.html">
    1630
   </a>
   <span class="current-page">
    1631
   </span>
   <a href="清实录乾隆朝实录_page1632.html">
    1632
   </a>
   <a href="清实录乾隆朝实录_page1633.html">
    1633
   </a>
   <a href="清实录乾隆朝实录_page1634.html">
    1634
   </a>
   <a href="清实录乾隆朝实录_page1635.html">
    1635
   </a>
   <a href="清实录乾隆朝实录_page1636.html">
    1636
   </a>
   <span>
    ...
   </span>
   <a href="清实录乾隆朝实录_page1632.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
