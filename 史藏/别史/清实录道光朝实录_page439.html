<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 439 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 439 页/共 848 页
  </h1>
  <div class="content">
   ○又谕、前据车林多尔济参奏郎中景善各款。当降旨交凯音而前往查讯。兹据查明覆奏、车林多尔济参奏景善各款。均无虚诬。并究出景善与骁骑校吉隆阿、有得受馈送情事。暨庆山等未经会同参奏各情。此案郎中景善、给予监犯羊只。讯系自出己资。并非动用公项。尚无不合。其给蒙古幼童里克丹戴用金顶。实属妄为。并收受台吉色德巴扎尔馈送马价银两。虽据讯明并无需索情事。惟以办理蒙古事务人员。接收台吉馈送。实属不知检束。景善著交部严加议处。骁骑校吉隆阿、不应收受馈送马价银两。吉隆阿著交部议处。台吉色德巴扎尔、致送景善等马价银两。究有不合。著交理藩院议处。至庆山于景善被参各款。本有失察之咎。经车林多尔济将参劾摺稿。给伊阅看。既不列衔。又不自行参奏。庆山著交部议处。车林多尔济未经商令庆山列衔同奏。亦有不合。著交部察议。禄普因病未经会商。著毋庸议。　　

○考试应开列试差二三品以下京堂各官于上书房。　　

○赏借贝勒奕绘、俸银二万五千两。卜筑坟墓。　　

○丁巳。谕内阁、文煇等奏、恭查天坛各坛树株完竣。著太常寺造具清册。咨送工部备查。其内外围各处。除实存各树外。所有风损回乾倒木。及缺空处所应否补种树株。著即行知该管衙门查明酌量补种。嗣后并著太常寺随时派员稽查。毋致短少。以昭敬慎。　　

○命刑部右侍郎赵盛奎、前任河东河道总督严烺、驰往浙江。会同巡抚富呢扬阿、筹办海塘工程。　　

○以镶红旗满洲都统奕颢、兼署镶黄旗汉军都统。　　

○戊午。上诣黑龙潭神祠拈香。　　

○谕内阁、给事中金应麟奏。驿站弊端一摺。国家设立驿站。驰递紧要文报。关系甚重。若如所奏、驿马半皆缺额。存者亦疲瘦不堪。且有强留前站之马。令其支应差使。名曰打过站。其马匹并不餧养。致倒毙益多。倒支马乾等项。上下分肥。视为常例。州县于豫备车马之时。先期令胥差传拏协济乡车。多至数百辆。令其自行餧养。不准出入。给与银钱。方行放走。甚至差使已过。而仍不放走者。民间不堪其苦。至于摺差包送银两。屡次失事。上差往来。借用夫马。兼有馈送。并幕友长随。于私书家信。擅用印封驰递。公馆之陈设。供应之侈靡。家人之多索门包。厮养之私乘驿马。种种弊端。实属邮政之害。著责成各督抚等随时认真稽察。严行访查。一经查有前项弊端。立即严参惩办。若任管驿州县因循欺饰。别经发觉。或科道指参。惟该督抚等是问。决不宽贷。将此通谕知之。　　

○又谕、祁＜?土贡＞奏参玩视殴官重案。不行拏究之知县。及事隔年余。始行禀报之巡检。请旨解任究办一摺。此案广西雒容县江口镇巡检钱润、会同雒容汛把总张正明、查缉匪徒。竟有刁徒聚众夺犯殴官之事。案情綦重。自应彻底严究。迺署雒容县知县王淑元、既接据该巡检禀报。并不立即拏究。通详核办。该巡检所禀。系十二年十一月内之事。如果县官推诿不究。早应禀出。何以含忍年余。始行通禀。难保非擅行查拏。藉端索诈。致肇衅端。亦应逐一严究。署雒容县事试用知县王淑元、江口镇巡检钱润、俱著解任。交惠吉提齐人证卷宗。秉公严讯。按律定拟。无稍含混。以成信谳。寻奏、钱润因方役捏禀韦一清之父韦老养夺犯。前往查拏。韦一清将该巡检殴伤。依部民殴杂职官例。拟以满徒。钱润擅行票差。率往查拏。以致被殴。并疑该县有意推延。率行具禀。实属任性妄为。业已革职。应毋庸议。署知县王淑元、因人证不齐。半年有余始行禀解。究属迟延。请交部严议。下部议。从之。　　

○谕军机大臣等、有人奏、风闻山东省城。自州县以下至幕友家丁等。挟妓包倡。视为常事。凡外来妓女。投靠府县差役包庇。名曰包家子。州县佐杂。令差役引线到彼。名曰拉红纤。妓女得与官员结纳。遇有地方词讼案件。即为关说。名曰阔瓜。省城因有一个官儿一个瓜之谚。该处菜园子、堆花巷、石灰巷等处地方。俱为妓女窝藏之所。官员等于谒见上司之后。舆从纷纭。一哄至彼。欢呼达旦。恬不为怪。并有携带稿件。在彼票发者。以致幕友家丁。浼情纳贿。舞弊不作。如前任历城县令升武定府知府汤世培、年老多病。不能振作。致幕友家丁勾引其子常宿妓女家。撞骗招摇。无所不至。迨迁任武定。伊子将妓女芙蓉、寄放幕友邓老五家内。官员时至邓老五家聚饮。关说公事等语。省城为地方总汇。官员辏集。岂容不肖官吏任意妄为。挟妓包倡。习为故常。恬不知怪。匪惟有玷官常。实属有关风化。现任武定府知府汤世培、前在历城县任内。年老多病。兹在武定府任内。年力自益衰老。能否胜任。幕友家丁。有无勾引其子宿妓包倡、及招摇撞骗情事。著钟祥即严密访查。据实具奏。不准含混。钟祥经朕不次擢用。简任巡抚。年力精壮。正振作有为之时。于所属地方吏治民风。均应实力整顿。不避嫌怨。该省城官吏。是否实有挟妓包倡、败坏风俗等情。著钟祥确切访查。从严惩办。经不准瞻前顾后。有意因循。致负委任。傥查办不力。将来别经发觉。或被科道纠参。朕惟知执法从事。该抚自问能当此重咎乎。懔之慎之。将此谕令知之。　　

○以闽浙督标中军副将谢朝恩、为江南狼山镇总兵官。　　

○补行道光十二年军政。福建卓异官一员。罢软官一员。分别议叙处分如例。　　

○以革退广西思恩府属定罗司土巡检徐典章嗣子千治、袭职。　　

○己未。两广总督卢坤等奏、请将借筑南海、顺德、二县桑园围基岁修银。免息摊徵。分限五年扣还。从之。　　

○以右春坊右庶子麟魁、充日讲起居注官。翰林院侍讲学士李煌、署日讲起居注官。　　

○庚申。谕内阁、前据给事中琦琛奏、请严禁部胥勒索解员使费。并银库交项。无凭查核。当降旨交户部会同三库大臣议奏。兹据长龄等查明、铜铅交局兑收。例令监督坐秤弹兑。运员家人提包上秤。不得假手吏役秤夫人等。任意轻重。著严饬承办司分。遇有解员投具文批。务当严行约束胥吏。不准需索使费。并著户工钱法衙门并工部一体严禁。以杜弊端。责成该侍郎等不时亲往查察。傥有前项情弊。别经发觉。不特将承办司员及监督等从严究办。并将该侍郎等一并惩处不贷。至猾吏棍徒。以及银号人等。包揽承交。吏役从中分肥各弊。著顺天府五城步军统领衙门一体出示禁止。傥有前项情弊。即严拏治罪。如稍有徇隐。必将该府尹等一并严惩。嗣后各省解员。如被胥吏勒索。及库内多索添平银两。准其据实呈首。以凭究办。　　

○又谕、给事中萨霖等奏、请更定捐纳房磨对捐册日期一摺。该给事中等稽查银库。例应每月初十日。赴户部捐纳房。会同各衙门将上月捐纳官生名册。公同磨对一次。惟每月逢十日。系银库兑收常捐卯期。该给事中等有核查银数、监视平兑之责。若于是日分一人前赴捐纳房磨对。则仅止一人在库稽查。照料难周。著将该给事中等每月赴捐纳房磨对捐册之初十日日期。改于十二日。会同各衙门磨对。并著户部通行吏部礼部兵部户科江南道国子监等衙门。即自本年五月十二日为始。一体遵照办理。　　

○礼部议准、湖南巡抚吴荣光疏报、采访蓝山、江华、新田、常宁、四县遇贼殉难民猺男妇黄人思等二百二十三名口。请建总坊旌表。从之。　　

○免塔尔巴哈台被雪冻伤额鲁特应赔倒毙官畜。并恤赏伤毙人等有差。　　

○辛酉。上诣绮春园问皇太后安。　　

○谕军机大臣等、据昇寅等奏、山东兖州镇总兵富森泰所辖各营官兵。弓力软弱者居多。阵式纪律。亦欠购求。自系该总兵平日督率不严所致。请交部议处等语。总兵系专阃大员。训练是其专责。如果难资整饬。未便稍事姑容。致营务废弛。著昇寅等将该总兵年力精神、是否堪胜总兵之任。据实覆奏。将此谕令知之。　　

○又谕、有人奏、广东州县私设班馆。监狱非刑淩虐。请饬惩办一摺。据称广理省城南海县私设班馆。有起云仓惠福巷二处。其惠福巷一所。本为该县典史衙署。今占为班馆。名收管所。又改名曰署左。典史反赁民房居住。又有添设署前一所。在该县署墙之左。又有三间一处。在头门之内。马鞍街仙湖街等处。俱有该县役私馆。凡十余处。番禺县之班馆。则在该县署前后左右一带庙内为多。而头门内有六间一处。尤甚者则大堂前之西边巷直东榨粉街为最。顺德县署之东。有支搁亭一所。又名知过亭。凡被虐将毙之人。置此待死。又该县照墙之东。有衙役聚会处所。名曰兰堂。头役白役。串同土棍讼师。日夜聚集其中。吓索愚民。又西街全是差役私馆。标其名曰一羁二羁三羁四羁五羁六羁七羁八羁。香山县署内。有大班馆五所。该县照墙外、及县前街拱辰街等处私馆。亦十余所。三水县署内。有左右班馆二处。该县典史亦于堂侧私设一处。俱安设木闸。中开数孔。将讹索不遂之人。禁锢其中。引其手足从孔穿出。加以锁金□靠。致令不能坐卧。又有幽之囚笼者。令人不能屈伸。有闭之烟楼者。拘人楼上。楼极狭小。四不通风。以火烟从下熏灼。令人不能呼吸。尤惨者用铁杆三尺余长。竖立于地。上顶喉颈。周用捆缚。锁镣手足。作盘踞状。欲坐不能。欲起不得。名曰饿鬼吹箫。又有将人倒悬墙上。鞭挞拳殴。名曰壁上琵琶。或将一手指一足趾用绳从后牵吊。名曰魁星踢斗。种种非刑。难以枚举。差役很毒为心。不遂其欲不止。需索洋银。动以尺称。洋银一百图。谓之一尺。凡需索者动辄议十余尺数尺不等。尤可恨者。乡曲愚民。家颇饶裕。本不犯案。而蠹役垂涎。串同土棍门丁。捏造案情。拘系班馆。任其讹索。谓之种松摘食。即寻常案件。发一票。差一役。县阍利其所得。非有贿求。不行签差。谓之买票。蠹役将犯传来。先押班馆。肆意饱索。私行释放。案延不结。多由于此。该管官懵然不知。反派家丁巡查各馆。愚民见其一至。栗栗危惧。贿赂不行。不能免其荼毒。至监狱内每遇应行监候之犯。初入监时。该禁卒率领旧监犯。将其拳殴三次。谓之见礼。又谓之发利市。其讹索之数。动以千百计。谓之烧纸钱。又曰派监口。旧犯之在监。有称大哥头者。所讹之银。竟有不肖典史从而分肥者。如新犯不肯给予。即横加淩虐。遍用非刑。谓之打烧纸。本人既荡产倾家。亲友亦惶恐歛助。傥不遂其讹索。直打至死而后已。该管官规避处分。直令倒填年月日。先期告病。装为病故。掩灭其迹等语。地方私设班馆。监狱淩虐罪囚。均属有干例禁。粤东狱讼繁兴。此风尤甚。若如所奏、种种弊端。藐法殃民。殊堪痛恨。著该督抚等严密访查。如果实有其事。即将各州县著名蠹役。立行拏究。按法惩办。所有私设班馆。尽行折毁。不准复设。其监狱中有老犯自称头目。勾串禁卒。肆行讹索者。一并严治其罪。傥各州县狥庇容隐。及司狱官从中分肥。立即从严参办。毋得稍事姑容。该督抚等如不能实力查禁。将来再有前项弊端。别经发觉。或被科道纠参。惟该督抚等是问。将此谕知卢坤、祁＜?土贡＞、并传谕李恩绎知之。寻奏、广东并无私设班馆。匪徒窃贼。拟另设公所收宿。差役寓所。不准押收。饬令有狱各官按月结报。得旨、查议尚妥。务须令行禁止。日久不至有名无实。犯则必惩。方为妥善。若一奏了事。一如往昔。于事何益。勉之。　　

○又谕、现已降旨令博多欢回京当差。著富僧德或由总管、或协领内、派委妥干一员。署理呼伦贝尔总管事务。令博多欢回京。朕思博多欢之父阿那保、现年已逾八旬。博多欢在任多年。未得回籍。著加恩令博多欢交代后。即由彼处回籍省亲。家居数日。再回京当差。将此一并晓谕博多欢遵行。　　

○以右翼前锋统领苏清阿、为伊犁参赞大臣。正蓝旗护军统领桂轮、为右翼前锋统领。工部左侍郎裕诚、兼正蓝旗护军统领。正红旗满洲副都统达哈布、兼署镶白旗护军统领。　　

○以科尔沁郡王僧格林沁、管善扑营事。　　

○礼部议准、河南巡抚杨国桢疏报、采访叶县贞节妇女张李氏等三百十一口。尉氏县韩沈氏等二百五口。商水县高苗氏等二十八口。请各建总坊旌表。从之。　　

○壬戌。谕内阁、杨遇春等奏、酌议护送前后藏贡使章程一摺。据称夷使堪布往返。向由西宁口外草地行走。历年派兵在通天河附近地方接送。惟果洛克等族审。窥伺抢劫。习为常技。堪布等人少驮多。行走未能迅速。一遇抢劫。又不能抵御。自应妥为照料防护。以便妥速过境。嗣后堪布往返行走。著派察罕托洛亥防所官兵一百员名。护送至扎素拉青海界外。以防抢劫。并著驻藏大臣豫期密会。以便派兵在通天河等候接送。并谕知该堪布等、不准额外揽带货包。以免逗留。　　

○又谕、骁骑校吉隆阿、以办理蒙古事务之员。收受蒙古台吉馈送马价银两。虽无需索情事。实属不应。著照部议降三级调用。该员系新疆换防之员。现已撤回本任。毋庸照新疆例留于该处效力。将军庆山、于景善等被参各款。失于觉察。迨车林多尔济将参劾摺稿。给伊阅看。并不列衔。又不自行参奏。部议降三级调用。实属咎无可辞。姑念其均系公罪。著加恩改为降三级留任。参赞大臣车林多尔济、业经查出揭参。虽未商令庆山列衔。惟曾将参劾摺稿。给令阅看。且所奏皆实。所有部议罚职任俸一年。著加恩宽免。台吉色德巴扎尔、因郎中景善等体恤伊父私情。致送马价银两。虽有不合。然究非馈送赃款可比。所有原议折罚四九牲畜。著改为折罚二九牲畜。　　

○谕军机大臣等、据陶澍等奏、讼案牵涉贿嘱。请将知县典史解任备质。此案周淼所供、已革巡检谢遵铭藉案索借。捏禀咆哮一节。虽据谢遵铭供称、周淼向其吵闹属实。并非捏禀。亦无向借银钱之事。惟该巡检迁延肇衅。即难保无藉案需索情弊。至周淼所供、经该县知县赵本扬提案责押。有素识之陈锡祥、劝令伊子周书勋用银送给巡检典史。可以转求释放。并称须给该县官亲门上使费。共银六百五十两。周书勋果欲为父贿求。自必告知其父。何以周淼供系先不知情。直至伊弟周森外归。始行查出告发。语不近情。殊难凭信。惟周书勋曾否将银交给陈锡祥营求。陈锡祥果否代为行贿。抑或指官撞骗。虽据陈锡祥坚供并无其事。一面之词。尤不足信。至该县赵本扬、既将周淼提案。押令交出伊侄周书颐审办。周书颐并未交案。何以又将周淼释放。且控涉所属佐杂及官亲门丁受贿营私。虚实均应彻底严究。著该督亲提人证。逐加研鞫。务将谢遵铭有无捏禀需索。陈锡祥曾否代为贿嘱。该县官亲门丁有无收受使费各情节。确切根究。务期水落石出。不准稍有徇纵。以成信谳。将此谕令知之。寻奏、讯明系代书潘联森、指称县署官亲门丁。向陈锡祥撞骗。拟发边远充军。陈锡祥串同分肥。复经逃匿。应加等拟流。谢遵铭讯无藉案索借事。惟迁延肇衅。业经革职。周淼亦革去监生。均无庸议。赵本扬失察潘联森指官撞骗。应饬听候部议。下部议。从之。　　

○又谕、据隆文等奏、驻防千总捏词控告。请饬审办。此案驻防前藏千总闵应魁、经四川总督派令伴送廓尔喀夷使赴藏。接驻防缺。据该大臣等奏称、该弁忽于正月十四日。令其跟丁民人王荣、托徐锟衙门值差兵丁李仁荣、向徐锟管门家人孙成言说。愿送银两。恳求不调防缺等情。正在查办间。该弁复又呈递诉禀。内称伊前次曾禀驻藏守备张英、滥销钱粮。署千总田溥、冒领截旷。浮折番兵等事。均经具结了案。伊接防后。又被委员前任拉里徐粮务改换案结。伊无奈画押。又孙游击有言辞退游击。有稿房把总田溥、议拟将伊作为候补守备。又听闻田把总代夏粮务求保同知职衔。曾给田把总使费银五百五十两。现又田把总经保辞退游击一缺。伊亦欲托田把总求得实缺。免作候补。交给陈荣使费银两。嘱令送交田把总转送。不料陈荣将银误送。徐大人窥见嗔怒。行札追究。伊本交给陈荣有银。请将此银如数退还。照求保职衔之夏粮务一律惩办等情。经该大臣等派员按款讯诘。据王荣即陈荣、供称闵千总令其托人恳求不调防缺。许送银子是实。并未交给银两。李仁荣供亦相同。游击孙如藻、前管前藏粮员夏梦鲤、俱询无告退营谋保举各情事。惟该弁原呈所控南溪县知县徐愻、把总田溥、俱已回省。未便纷纷传质。请交四川总督就近审办等语。案关职官列款讦诉。以财行求。并牵控本管大臣。若不逐款根究。彻底讯明。不足以折服其心。著鄂山俟该矣等解到时。即亲提全案人证。秉公严审。务将该弁所控各款。逐加细鞫。并将兵丁李仁荣、民人王荣即陈荣、严行追究。闵应魁行贿银两。交付何人。如果徐锟家人孙成、实有听嘱代禀情事。即将孙成一并提案究讯。务期水落石出。不准稍有含混。将此谕令知之。寻奏、闵应魁捏造赃私。诬告人罪。且许给李仁荣银两。嘱谋升缺。污蔑本管大臣。集讯明确。复敢抗不服罪。请从重发往新疆充当苦差。陈荣、李仁荣、听从行求。事虽未成。均照不应重律。拟以杖枷。下部议。从之。　　

○以正白穬蒙古副都统盛桂、兼署正红旗蒙古副都统。　　

○旌表逼嫁捐躯河南禹州民李秀林妻王氏。　　

○癸亥。谕军机大臣等、本日据都察院奏、海州监生刘培余、在该衙门具控。伊兄刘培芹于道光十一年八月间。因差役孙洪孙魁等、查缉地棍。挟嫌锁拏捏禀。该州知州委员试用从九品孙丰、逼勒承招。辄用竹帚责打二千余下。身无完肤。复用盐卤遍洒。全刑收禁。旋即在监毙命。移尸出监。装点取保后病故情节。安东县知县往验。不令尸弟前赴尸场。历控淮海道、两江总督、并在该州屡次呈催。总未究办。以致冤沈四载等语。案关非刑拷责。冤毙无辜。如果属实。大干法纪。必应彻底根究。著该抚即督同臬司、亲提全案人证。悉心研鞫。秉公审办。并究明该州委员孙丰、有无滥用非刑情事。总期无枉无纵。以成信谳。不准稍有含混。至该监生呈内所称、该州蠹书私设关卡。勾通市侩。包揽客载。绕越淮关。偷漏税课。现当整顿关务之时。岂容奸胥市侩。交结勾通。包揽偷漏。著该抚等一并查明。如果实有前项情弊。从严究办。将此谕令知之。寻奏、讯明刘培芹听从刘春强截孙必传米船。勒钱朋分。在州供认不讳。因病取保。委员验讯通报。并非监毙。所控州书勾通市侩。私设关卡。偷漏税课。查无其事。刘培余应革去监生。量拟杖徒。下部议。从之。　　

○以翰林院编修李嘉端、为云南乡试正考官。汪振基、为副考官。左春坊左赞善德诚、为贵州乡试正考官。翰林院编修李熙龄、为副考官。　　

○加筑山东捕河厅寿理汛石坝外土堰。从河道总督吴邦庆请也。　　

○甲子。孝慎皇后初周年忌辰。上至田村殡宫奠酒。　　

○广西巡抚惠吉奏、拏获越南国煽乱内窜夷匪阮克铄等、解回该国自行办理。得旨嘉奖。　　

○光禄寺卿徐炘、以病乞解任。允之。　　

○缓徵山西山阴县被旱歉区本年额赋。　　



大清宣宗效天符运立中体正至文圣武智勇仁慈俭勤孝敏成皇帝实录卷之二百五十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十四年。甲午。五月。乙丑朔。谕内阁、成格奏、垫发满饷经费银两。请饬拨归款一摺。乌噜木齐供支喀什噶尔撤回以防改征各营官兵、盐菜夫折马乾草束。及车驼脚价等银。共一万一千一百八十一两零。均系在镇迪道库贮满饷及经费项下借动垫发。自应调拨还款。著陕甘总督迅将前项借发银两。如数筹拨解交。以清垫款。　　

○丙寅。谕内阁、礼部奏、本年十月册立皇后。应举行加上皇太后徽号典礼。所有应行事宜。著各该衙门敬谨办理。　　

○改江苏山盱厅通判为同知。海安厅抚民知为通判。从两江总督陶澍请也。　　

○抚恤琉球国遭风难夷如例。　　

○丁卯。孝诚仁皇后忌辰。遣官祭景陵。　　

○乌里雅苏台将军庆山等奏、参赞大臣车林多尔济、因病乞假三个月。在冷泉地方调理。允之。　　

○朝鲜国王李玜、遣使恭进册谥孝慎皇后贺表。并贡方物。命留抵下次正贡。
  </div>
  <div class="pagination">
   <a href="清实录道光朝实录_page438.html">
    上一页
   </a>
   <span>
    ...
   </span>
   <a href="清实录道光朝实录_page434.html">
    434
   </a>
   <a href="清实录道光朝实录_page435.html">
    435
   </a>
   <a href="清实录道光朝实录_page436.html">
    436
   </a>
   <a href="清实录道光朝实录_page437.html">
    437
   </a>
   <a href="清实录道光朝实录_page438.html">
    438
   </a>
   <span class="current-page">
    439
   </span>
   <a href="清实录道光朝实录_page440.html">
    440
   </a>
   <a href="清实录道光朝实录_page441.html">
    441
   </a>
   <a href="清实录道光朝实录_page442.html">
    442
   </a>
   <a href="清实录道光朝实录_page443.html">
    443
   </a>
   <a href="清实录道光朝实录_page444.html">
    444
   </a>
   <span>
    ...
   </span>
   <a href="清实录道光朝实录_page440.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
