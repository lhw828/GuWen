<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1640 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1640 页/共 1860 页
  </h1>
  <div class="content">
   袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。九月。乙丑朔。上行围。谕军机大臣等、朕前降旨、令将编入年班朝觐西北两路之土尔扈特和硕特、杜尔伯特等、其已经出痘者。归于年班入觐。若人数较少。即间年入觐亦可其未经出痘者。不必来京。著该部于每年可否令其前赴热河朝觐随围之处。照青海一体具奏请旨。其如何酌定另行编班之处。著交伊犁将军、乌里雅苏台将军、及科布多参赞大臣等、会商议奏。但北路土尔扈特杜尔伯特等、每岁俱系自备资斧。前赴热河。若按年班赴京。路途较远。恐伊等力有不逮。著传谕奎林、复兴、保泰等、除西路土尔扈特和硕特等、仍按原定章程。令其自备资斧。行抵哈密外。其北路土尔扈特杜尔伯特等、或令自备资斧。行至张家口。官为办给马匹送京。如力量仍有不敷。或于喀尔喀、察哈尔、毗连地方。即行官为办理之处。据实查核办理。以副朕体恤外藩蒙古之意。至北路唐努乌梁海、阿勒台乌梁海等、非土尔扈特和硕特、杜尔伯特等台吉后裔可比。不必同入年班朝觐。无论出痘与否。每年止赴热河朝觐随围。若人数较少。间年遣派一次亦可。一并传谕复兴、保泰知之。　　

○是日、驻跸安巴究和罗昂阿大营。丙寅。谕曰、刑部具题四川省秋审各案犯本内。九卿从缓决改入情实者。共有九起。朕逐案详加披阅。内惟绞妇杜氏、因奸好之僧元净、□□客死伊夫梁大潮一案。元净因奸败露。将梁大潮□□客伤毙命。杜氏见梁大潮□□客毙即行哭喊。被元净用言吓禁。回家隐忍。并不告知尸父。此案杜氏因奸起衅。致伊夫被元净□□客死。又惧恐吓。隐忍不言核其情节。本无可宽。但杜氏见伊夫被元净□□客毙。即行哭喊。究有不忍致死伊夫之心。尚有一线可原。虽罪应情实。尚可免勾。至李明一案。因伊丐伴李娃子、窃取葫豆煮食。李明索食不给。随拾柴块殴伤毙命。欺凌幼孩。凶殴致死。又复弃尸攫物。龙现鳌一案。因向匡珍元索找田价。致相争殴。匡珍元拔刀向砍。互相拧夺。因刀落地。龙现鳌俯身拾取。又被按殴。即拾刀连砍殒命。理曲肇衅。刃杀伤多。冯玉一案。因郭荣向伊索欠。求缓不允。被其殴骂。冯玉用刀架格被揪。随用刀砍伤殒命。刃毙徒手理曲伤重。倪世斌一案。因七十五岁之道人王复元、向邻寺借宿。倪世斌恐来历不明。嘱弗容留。王复元争詈向殴。该犯夺棍殴伤。因被脚踢。复取砖香炉掷伤殒命。殴毙老人。伤多且重。周兴举一案。因妹出嫁。嗔伊弟不与点灯。持刀欲砍碎伊弟所扎轿子划伤伊弟。经叶开泰趋劝拉住周兴举挣不脱身。用刀戳伤殒命。逞忿迁怒。刃毙徒手解劝之人。郭元斌一案。因曹芝试告知该犯九岁幼孩。窃摘包谷。郭元斌劝令不必理论被其殴骂。随用刀格伤。因被脚踢。复用刀戳伤殒命。护子理曲。刃毙徒手。王潮一案。因赴邓煟家行窃。被邓煟追及抱住。用刀戳伤事主。窃匪拒捕。刃戳事主多伤。梅自重一案。因李佐向伊父定买麦子。未经交还途遇向索。致相争推。被李佐棍殴。梅自重用刀砍伤殒命。负欠理曲。刃砍伤重。以上八案俱系情真罪当于法无可宽贷。部改甚当。自应入于情实。乃概行列入缓决。殊为宽纵。陈奉兹身为臬司。于此等案犯。并不核其轻重。悉心定拟。致九卿改拟多案。实属有意从宽以为要誉沽名之地。陈奉兹、著交部严加议处。鄂辉、署理总督。于该臬司办理失当。不能指驳改正。亦有不合。但鄂辉本系将军因保宁来京陛见。暂署督篆。于刑名案件。素所未谙应免置议。至保宁身为总督。秋谳大典。关系紧要。该督虽经准令来京陛见但应俟秋审事竣再行起程。乃竟委之署任总督办理以致谳案不能核拟允当保宁、著饬行。嗣后各督抚、除奉特旨令其来京陛见者。自当即行起程。此外奏请陛见。允准后、如遇该省有大计、军政、及文武科场、秋审等项要务。俱俟办理完竣后。再行起程来京陛见。不得移交署任卸责。致有贻误。将此通谕知之。谕军机大臣曰、护卫正柱、呈控佃户盗典旗地、抗违殴抢一案。此事总由德保办理不善所致德保身为尚书又系都统。兼总管内务府大臣其所属司员甚多。阿哥府中、此等查收地亩取租事件。何不于所属之内务府等司员中酌派一人。前往清查。乃派该府护卫等官、出京查办。此等护卫、本系见小易于滋事之人。以致藉端扰累。德保系管理阿哥府中事务之人。何以并无分晓若此。著传旨申饬。嗣后业经分家之阿哥府中事务。如京外地亩租息等事。著管理阿哥等府中事务之大臣、俱于所属内务府等司员内。酌派一员前往。毋庸派护卫等官。以免滋扰。除就近谕知阿哥等、将此传谕德保、金简、伊龄阿知之。　　

○是日、驻跸乌兰哈达南大营。　　

○丁卯。上行围。谕、今日首旗侍卫伊进泰等四人、并不带领首旗行走。竟在看城近处等候。俟首旗将到。迎出塞责。殊属胆大偷安。行围与行师。纪律无异。昔太宗圣祖时。于围中失律之人。俱曾从重治罪。数年来屡经朕从宽宥免。伊等毫无畏惧。以致首旗侍卫等、竟敢如此塞责偷安。不可不严行惩治。伊进泰、塔勒必善、六十四、倭什勒等、均著革职。伊等查系何处人。即著交该处将军等、令其充当苦差。其余首旗侍卫进德、四保、亦系未带领首旗行走。但据称、曾至中军纛处。较伊进泰等尚属有间。俱著革职。领围大臣等、并分别议处。以示炯戒。谕军机大臣等、据刘秉恬等奏称、湖广、江西、粮船抵津。已在八月二十五日以后。现经督率地方官、雇备民船济拨。就近在天津回空等语。向年粮艘由天津起拨回空。原因气候已近严寒。恐回空船只。中途冻阻。是以在天津北仓。即行截留。较之抵通起卸为早。俾空船得以迅速南下。不误新漕受兑之期。此次江广漕船抵津。虽在八月二十五日以后。但本年气候较暖。现在木兰行围。进哨后天气尚觉暄和。想运河迤南一带。自必更暖。若能趁此时将漕船设法催趱。尽数抵通。可省将来搬运之烦。著传谕苏凌阿、刘秉恬、会同刘峨、悉心筹酌办理。所有江广未经起卸各船。乘此气候尚暖。上紧趱运。俾得尽数抵通。多多益善。若时近冱寒。再行截留北仓。尚不迟也。　　

○是日、驻跸伊逊河东大营。　　

○戊辰。上行围。　　

○是日、驻跸六道河大营。　　

○己巳。赐蒙古王、贝勒、贝子、公、额驸、台吉等食。谕军机大臣等、据刘峨奏、酌定江广粮船。分别全拨卸贮一摺。内称于拜摺后。即起身回署等语。前据该督覆奏、绵亿之护卫正柱、呈控佃户霸占殴闹一案。两造各执一词。是此案尚未完结。该督现在天津。距通州不远。于酌筹漕粮事竣后。即应顺赴通州。将此案确实审办具奏。乃该督遽由天津回省。并未亲往该处查办。刘峨之意。不过因事关旗地。护卫系绵亿府中之人。若将护卫所控情节审虚。恐有碍绵亿府中。若以佃户等抗租殴抢为实。则于地方官未便。又不免心存袒护。是以因循不办不知朕办理庶务。一秉至公虚实惟求其是。断无袒护皇孙之意。况此事孰是孰非。一经研究。无难立辨。刘峨祇须秉公审办。如系护卫藉端滋事。即将护卫照例惩治。若佃户等果有霸占殴闹情节。亦即将佃户等按例办理。以儆刁风。方为正办。乃刘峨身为总督。于此等事件。竟至畏首畏尾。疑难不决。并不即时办结。为大臣者。不应若此。刘峨、著传旨申饬。仍著将此案即行秉公讯明。定拟具奏。毋得再事因循也。福建水师提督参赞蓝元枚奏、大甲溪、岸里社、义民熟番。声势联络。该处路途颇平。可以攻迫贼巢。但查斗六门、系贼要隘。势在必争。若多带官兵。先劄西螺。进攻斗六门。较大甲溪更为著要。臣已飞咨常青、柴大纪、订期会攻。再彰化南北两处生番。现访知熟悉番性之人。令其前往开导。谕以擒贼立功。众番社无不踊跃乐从。谕军机大臣等、诸罗被贼围困。望救甚切。经柴大纪两次请兵往援。该参赞、自应带领官兵。星速前往策应。乃转称现在咨会柴大纪进攻。该处此时正在被围望救。焉有余力。与蓝元枚会合、夹攻斗六门之理。看来蓝元枚、明知诸罗被围紧急。拥兵不救。徒以大甲溪、斗六门等处。辗转推托。以掩饰其株守坐视之罪。岂能惑朕。蓝元枚之祖父蓝廷珍、以一总兵、带兵前渡台湾。剿除贼匪。七日之内。克期奏绩。朕轸念前劳。是以将蓝元枚屡加拔擢。用至提督。又以伊系本省人。必能深悉贼情。畀以剿贼之任。授为参赞。并赏戴双眼花翎。蓝元枚、自应倍加奋勉。效法伊祖。克继家声。方为无负委任。今自到鹿仔港后。迟回观望。一筹莫展。即所称晓谕生番。令其擒贼献功等事。皆不过藉词支饰。以为占脚地步。蓝元枚受朕深恩。何得恇怯委靡若此。若再仍前观望。按兵不动。则蓝元枚即为任承恩之续。况尤非若任承恩、尚可推兵少也。著先严行申饬。是日、驻跸张三营行宫。　　

○庚午。遣官祭历代帝王庙。　　

○遣官祭都城隍之神。　　

○福建水师提督参赞蓝元枚奏、臣于七月后患病。虽屡次力疾剿贼。而精神渐不能支。将一切官兵、移交普吉保管束。并飞咨常青、速派大员前来经理。谕军机大臣等、鹿仔港一路。现驻重兵。最为紧要。蓝元枚既经患病。此时常青处、亦无人可以派拨前往统辖。福康安此刻已抵闽省。接奉此旨。即应星夜加倍兼程。竟由蚶江配渡。迅赴鹿仔港。即带领蓝元枚所统官兵。奋勇打仗。接应诸罗。或与徐鼎士会合。夹攻大里杙。惟当相机而行。不必俟屯练及贵州兵到齐。再行进发。彼时若蓝元枚病症不能痊愈。所有水师提督、即令蔡攀龙署理。蔡攀龙、素为奋勇。屡经打仗出力。是以特加擢任。著福康安、先行传谕蔡攀龙、务须倍加奋勉。杀贼立功。至蓝元枚、自到鹿仔港后。办理一切。尚为奋勉。后因其拥兵观望。并无寸进。又不亲往援应诸罗。节经降旨饬谕。今蓝元枚既称患病。难以支持。其情殊可怜悯。现已颁赏大小荷包。以示轸念。福康安到彼。即传旨赏给。是日、驻跸波罗河屯行宫。　　

○辛未。谕军机大臣曰、李侍尧于八月初九日。曾奏带领续调粤兵之总兵李化龙、业已先到。现催令该镇、带领已到之兵。即日开驾。速赴蓝元枚一路协剿等语。是李化龙、此时早已带兵前抵鹿仔港。李化龙人尚明白。且曾经行阵。如蔡攀龙即时不能前抵鹿仔港。即著李化龙、署理水师提督事务并著鼓励将弁等、奋勇出力。相机攻剿。不得因循株守。致有贻误。至普吉保、与蓝元枚同驻鹿仔港。蓝元枚既经患病。又将官兵交伊管束。普吉保即应将蓝元枚患病光景及现在如何督率官兵剿捕事宜。详悉具奏。何以并未据专摺奏闻。著传旨严行申饬。至鹿仔港、现在各副参游击等官。俱系营伍大员。久随蓝元枚调度筹办。已有章程。此时提督虽经患病。该员等、正当各为国家出力。勉图报效之时。何未见有一人同普吉保剿贼者。福康安到彼。即应鼓励在彼将弁。统率新到官兵。或会合徐鼎士、直攻大里杙贼巢。或竟率领官兵。径赴诸罗救援。将沿途贼匪痛加剿杀。以期道路肃清。军威丕振。又谕、现在诸罗被困紧急。常青等、自应遵旨带兵亲赴北路。援应柴大纪。而伊等又因府城存贮粮饷火药。兼之难民甚多。惟恐大兵起程后贼匪乘间侵扰府城。请俟浙粤驻防满洲兵到后。酌留一半驻守府城。带领一半先净南路。所办亦觉未中肯綮。此项驻防兵三千。前抵台湾后。军势壮盛。正当乘其锐气。以全力直趋北路。今又以分派一半驻守府城。一半带往南路剿贼。是兵力又以分而见单。但此时常青等、如已带兵前赴南路。果能将贼匪大加剿杀。擒获庄大田。恢复凤山。肃清后路。俾无反顾之虞。亦属甚善。但必当奋力搜剿将屯占贼匪。歼戮无遗。庶不虚此一举。不可徒分兵力。以致两处耽延。又据李侍尧奏。蓝元枚于八月十八日患病身故。览之深为轸惜鹿仔港现驻重兵。方图进剿。又贼党互相猜疑。渐有溃散之势。正是极好机会。而参赞大员忽因病故。军心不无惶怯。将弁等不无懈弛观望。并恐贼人闻知蓝元枚病故信息。生心窥伺。最为紧要。李侍尧所奏之摺。福康安在途次已经启阅。自悉该处情形惟当坚持定见及早驰抵该处。整顿兵力。奋勇进剿。倘福康安尚未能克日前抵鹿仔港。即应先发劄谕。以该参赞虽经身故。但官兵厚集。声势壮盛。福康安现赴鹿仔港。即日可到。李化龙、普吉保、及将弁官兵等、务须倍加奋勉。努力自效。俾军心镇定。将弁等咸知奋勇。又谕、据柴大纪奏、官军在诸罗城外。剿杀贼匪城内绅耆铺民。挑送饭食凉水。兵丁得不饥渴。又据常青、李侍尧等奏、牌腹村义民、运粮接济诸罗城中各等语。该处民人。能各知大义踊跃奉公。深堪嘉尚。自当特沛恩膏。以示奖励。著福康安、常青、李侍尧、即行查明首先倡义之义民头目。一面奏闻。一面酌给官职第念各该处义民众多若仅将头目给官嘉奖。恩施犹未普遍。前曾降旨、蠲免台湾本年应徵钱粮。著再加恩将五十三年分、台湾府属应徵钱粮。亦概行豁免。并著该将军等、即行普贴誊黄。俾全郡民人。共知感激。倍加奋勉急公。以副朕优奖义民。有加无已之至意。该部即遵谕行。　　

○又谕曰、福建水师提督蓝元枚、于台湾逆匪林爽文、纠众滋事以来屡经统领将弁。奋勇直前剿杀逆匪。并筹画一切。皆有条理。特降旨授为参赞。以示奖励。昨据蓝元枚奏、染患痢症。屡次力疾统兵。勇往堵剿。复降旨赏给大小荷包。用昭体恤。方冀速就痊愈。迅奏肤功。以承恩叙。兹据李侍尧奏、蓝元枚于八月十八日病故。闻之深为悯恻。蓝元枚、著赠太子太保。并赏银一千两。以示朕轸念勤劳。优恤戎臣之至意。所有应得恤典。著该部察例具奏。是日、驻跸中关行宫。　　

○壬申。谕军机大臣曰、福康安、已屡经有旨、令其速赴鹿仔港。决策制胜。况蓝元枚平日在彼督率调度。虽有条理。究不敌福康安、海兰察、二人之智勇兼济。且蓝元枚所辖将弁等、亦远不如舒亮、普尔普等之久经行阵。奋勇可恃。加以巴图鲁侍卫章京等百余人。骁勇趫捷。俱可一以当千。福康安统领如许勇将劲兵。又当贼匪猜疑涣散之势。何坚不摧。何险不破。又何所疑畏。稍有瞻前顾后之见耶。且朕前派福康安等前往督办时。初不料蓝元枚猝有疾病。不能办理军务之事。而蓝元枚今忽因染病。遂至不起。设非早派福康安等前往。则鹿仔港一路。统率竟至无人。其势必至掣肘。今甫有蓝元枚身故之信。而福康安已即日可抵鹿仔港。督率筹办。又值新调官兵云集。士气振作。壁垒更为一新。此即上天嘉佑。默牖朕衷。于端倪未兆之时。而有先事豫筹之计。朕实感谢天恩。默深庆慰。即以此事会而论。实属机宜凑合。已有成功先兆。谅此么＜麻骨＞草窃。又有何伎俩。能久延残喘。负嵎抗拒乎。福康安尤当坚持定识。乘机鼓勇。以期迅奏肤功。副朕委任。免安徽无为、庐江、定远、凤阳等四州县、乾隆五十一年分水灾学田额赋有差。　　

○是日、驻跸避暑山庄。至己卯皆如之。　　

○癸酉。谕军机大臣曰、山猪毛粤东义民。闻知贼匪滋扰。公议挑出一千三百余人。俱各安顿家室。随同官军打仗杀贼。随营报效。实属义勇可嘉。自应优加抚奖。令其杀贼立功。所有总理此事之举人曾中立、著常青等查明。如系文举人、即酌量赏给文官。若系武举人、即赏给武弁。如果人才可用。即予以实缺。亦无不可。此外义民中尚有充当头目队长者。亦著查明量给顶戴。以示奖励。俾伊等倍加感奋。踊跃从事。以广招徕。至蓝元枚病故。普吉保正应激励将弁。督率兵民。悉心筹办。奋力自效。乃转移咨常青等、派拨大员。前赴鹿仔港。试思普吉保身系总兵。岂非大员。于剿捕贼匪。宁非伊分内之事。即使提督印信。不敢擅用。亦岂得旁观坐视。一筹莫展。看来普吉保竟没志气。将来在彼恐属无益。即总兵亦不能胜任。徒令坐享俸廉。不足示儆。俟事竣后。福康安即饬伊回京候旨。令其前往新疆换班。以赎前愆。又谕曰、蓝元枚、所有应袭轻车都尉云骑尉世职。著伊长子蓝诚、即行承袭。仍俟百日服满。该督咨送到部。带领引见。用昭优恤勤劳。有加无已至意。　　

○又谕、据常青等奏。台湾府知府杨廷桦、现已病故。所遗员缺。暂委海防同知杨廷理署理等语。杨廷桦、自抵台湾任事后。于一切堵御巡防、及经理粮饷等事。均属奋勉出力。杨廷桦、著给还布政使原衔。以示优恤。杨廷理、随营剿捕。甚属奋勉。所有台湾府知府员缺。即著杨廷理补授。　　

○甲戌。以户部右侍郎兼署兵部左侍郎汪承霈、知武举。内阁学士邹奕孝、为武会试正考官。工部右侍郎刘跃云、为副考官。　　

○予故奉恩辅国公盛昌、祭如例。　　

○旌表守正被戕直隶东光县民王兴魁妻张氏。湖北黄陂县民沈敬睦女沈氏。　　

○乙亥。上御依清旷。勾到秋审官犯、服制、及云南、贵州、情实罪犯。停决官犯一人。服制斩犯三十一人。绞犯一人。云南绞犯八人。贵州斩犯一人。绞犯六人。余五十二人予勾。谕军机大臣等、据刘峨覆奏、查办护卫正柱、呈控佃户霸占殴闹一案。因刘七在逃。必须缉获到案。始可定拟。现饬属严拏候审。并于初九日驰赴通州等语。刘七系案内要犯。乃逃逸后尚未拏获。此案岂将悬宕不办。看来刘峨查办此事。不免畏首畏尾。难以定谳。著传谕该督、即将案内各犯、及通州知州雷应方、一并送京。交军机大臣、会同刑部、秉公严审以成信谳。其在逃之刘七并著该督饬属严缉速获解京以凭归案质讯。　　

○又谕曰、常青等、久驻府城营盘。未得寸进其因循观望实。应自知惭愧今恒瑞既亲带官兵前往。自应由陆路。遇有贼匪。即痛加剿杀。速抵诸罗。乃转由海道行走。竟是避贼。且道里纡回未免又致迟缓。著常青等、即将何以不由陆路往援之处。据实具奏。至蓝元枚所遗水师提督员缺。朕意欲即令柴大纪调补。今因鹿仔港一路乏人经理是以先令蔡攀龙署理又恐蔡攀龙未能即抵鹿仔港续经降旨、令学化龙暂行署理至陆路提督一缺。朕意蔡攀龙屡次带兵剿贼。且为贼匪所畏最为出力。将来自可擢用但伊甫由游击超擢副将。又升总兵。为时不过几月。若遽任提督未免稍骤。著福康安留心察看如果蔡攀龙实能打通诸罗道路。接应柴大纪打仗奋勉。著有劳绩。即奏明将伊升擢否则于军前总兵内。择其实在奋勇出力者保奏一员补授。以示奖励。丙子。谕军机大臣等、昨据常青等奏、柴大纪咨称、贼匪四处打藔逼近县城。欲暂彻鹿仔草、盐水港之兵。以救县城。俟县城围解。再行打通道路分兵驻守等语。柴大纪乃有筹算之人。伊岂不知从前魏大斌前往诸罗时。将军装火药。留于鹿仔草交邱能成等看守。若官兵一移贼匪必到抢劫。乃为此彻调之言。明系因诸罗围困。常青等总不肯发大兵往救。故为此言以激动常青等之意。若常青等稍有见识。自当将鹿仔草现存军装火药。甚为紧要之语。飞檄柴大纪。令其不可轻彻。一面即自统兵由府城至诸罗陆路。速往救援仍遵前旨留恒瑞驻守府城。方合机要。乃竟计不出此常青不往北而往南。恒瑞不由陆而由海。绕道避贼。竟置鹿仔草盐水港于不问。看来伊二人于军旅之事。全然不能措置。即留于台湾亦属无用。现在海兰察等、及各镇将多人。不乏领兵之员。福康安当察看情形。若南路实带兵乏人。不妨仍留伊二人在彼。令其立功赎罪。若实在不能得力。留彼亦属无益。即一面据实具奏。一面令其回京候旨。钦差协办大学士陕甘总督办理将军事务福康安奏、臣现在兼程驰赴厦门。察看情形。如鹿仔港一带。有机可乘。即径由蚶江配渡。将贼匪痛加剿杀。谕曰、福康安正当坚持定见。遵照节次所降谕旨。决计迅赴鹿仔港。统领官兵。安定人心振作士气。直捣大里杙贼巢。方合机宜。此乃一定不易之理。岂可尚有游移。林爽文以愚贱编氓。乃敢纠众倡乱。劫县戕官茶毒百姓。岂有上苍不默鉴朕衷。仁爱斯民。而转令此等逆匪。肆逆滋扰。久延残喘之理。且党羽不过漳州一处之人。较之粤东泉州义勇百姓。仅止三分之一即以台湾之人。攻台湾之贼。已属事半功倍况加以如许官兵。更复何往不克。又况陆续添调之兵。源源接应耶。且林爽文所有粮食火药等项。止系在台湾各处抢掠。随用随尽岂能久支。而官兵粮饷军械铅弹火药络绎运送。用之不竭。是贼人之力量有尽。而官军之接济无穷。贼匪又何能负固一隅。相持日久乎。此福康安尤可恃以无恐者。福康安当决计鼓勇迅速筹办。以慰朕怀。福康安之志定。则朕之心亦安。不可不善体朕意勉图奏绩。命侍讲郑际唐、提督山西学政。　　

○丁丑。上御依清旷。勾到四川情实罪犯。停决斩犯十二人绞犯十三人。余六十八人予勾。　　

○免江西新建县、乾隆五十年分水冲沙压田地一百二十亩额赋有差。　　

○戊寅。上御依清旷。勾到广东、广西、情实罪犯。停决广东斩犯七人绞犯十人。广西斩犯四人。绞犯二人余八十人予勾。　　

○谕军机大臣曰、常青奏、令山猪毛广东义民。各回本庄。所办又属拘泥。该庄人众心齐。既自能防御。而挑出随营之一千余人。又能激发义愤。愿随官兵助剿。常青正当听从所请。令其随同杀贼立功。正可以助官军声势。今复行拘泥遣回。岂不阻伊等急公报效之心。著常青于接奉此旨。即派瑚图里、前往该庄。传旨嘉奖。并谕以此事系属常青办错。现已有旨申饬。该义民等、仍当前赴军营。随同官军征剿。如能杀贼立功。即当邀恩得赏官职。俾该义民等、益加踊跃从事更可得力。以直隶宣化镇总兵保兴陕西兴汉镇总兵刘允桂、对调。　　

○己卯。谕军机大臣曰、魏大斌、到诸罗后。已越月余。惟知株守城中。安然坐食。专待他人救援。伊竟袖手旁观。试思魏大斌前往诸罗。系为何事。且伊系总兵。非若偏裨将弁。必听柴大纪调度派委者可比。似此一味株守。又安用该总兵前往援应耶。福康安到诸罗后。切实查明。将该镇恇怯贻误之处。即行据实参奏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百八十八


大清高宗法天隆运至诚先觉体元立极敷文奋武孝慈神圣纯皇帝实录卷之一千二百八十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十二年。丁未。九月。庚辰。上自避暑山庄回銮。　　

○御行殿。勾到福建、奉天、情实罪犯。停决福建斩犯四人。绞犯十七人。奉天斩犯三人。绞犯六人。余一百二人予勾。　　

○谕军机大臣等、据孙永清奏、请俟新任藩司虔礼宝到任。将巡抚印务交伊护理。再行起程赴京陛见等语。现因台湾剿捕事务未竣添调粤西兵三千名。又黔省亦有添调之兵。亦由该省经过。该抚自应在彼亲为点送。妥协照料。著俟本省及黔省官兵过境完竣。孙永清再将抚篆交新任藩司虔礼宝护理。起程来京陛见。不为迟也。将此谕令知之。　　

○又谕曰、海兰察等、与福康安先后出浙江境入闽。想海兰察等抵蚶江时。自必等候福康安、一同配渡。齐抵鹿仔港。激励将士。整顿兵力。即日前抵诸罗。合兵进剿。惟是常青一路。现在统兵搜剿南潭凤山一带贼匪。该处带兵镇将、如蔡攀龙等、已经常青派令援应诸罗。恒瑞亦已接续前往。其余将弁、恐无奋勇可恃之人。应于所带巴图鲁侍卫等、酌派一二十人。令其前赴南路。交常青派委带兵。擒拏贼目庄大田。更为得力。至福康安抵诸罗后。若常青尚未将庄大田拏获。福康安不可因常青尚未得手。转置大里杙。而先赴南路攻剿。舍近就远。使贼首得以负固稽诛。此为最要。徐鼎士处、前曾谕李侍尧添拨兵一千名。徐鼎士又招集义民熟番数千人。正可乘机攻击福康安亦应于所带巴图鲁侍卫内。酌派数人前往。帮同带兵合剿。　　

○兵部以武会试中额请。得旨、这考试。汉军、取中二名。直隶、取中七名。陕西、取中六名。广东、取中五名。河南、取中一名。山东、取中四名。江南、取中二名。山西、取中二名。湖北、取中一名。湖南、取中一名。四川、取中一名。广西、取中一名。福建、取中一名。浙江、取中二名。江西、取中一名。云南、取中一名。贵州、取中一名。　　

○是日、驻跸喀喇河屯行宫。　　

○辛巳。谕曰、刑部核拟山东德平县刘致武、殴死伊妻庞氏一案。因照凡论。将刘致武拟斩。并声明赶入本年秋审情实。所办殊属过当。秋谳大典。人命攸关。该部于核议时。自应准酌情理。详晰妥办。以期无枉无纵。其间有赶入本年秋审情实者。原因案犯情罪重大。如关系伦常。及连杀多命。残忍逞凶编造逆词。邪教惑众者。未便日久稽诛。是以赶入情实办理。所以惩儆凶顽。申明法纪。实明刑弼教。不得已之心。并非欲速置之于死也若此等夫殴妻至死之案。不过寻常事犯该部祇应按例核办入于下年情实办理。乃遽行赶入本年情实。岂所谓维持风化乎。转使无识之徒。妄以朕有意从严。轻视人命。岂朕矜恤庶狱之意耶。朕办理谳典。务持情理之平。每年秋审勾到时。于案犯招册。无不详加披阅。逐案推求。至再至三。其予勾之犯。必系情真罪当。法无可宽。若稍为曲贷。转令死者含冤于地下。不得不予以勾决。以示与众共弃之义。所谓求其生而不得者此也。该部堂官、办理秋谳有年。岂尚未能深喻朕意乃为此刻核过当之事。殊属无谓。除将原摺交刑部另行照例改正。并著该部嗣后遇有此等寻常命案。俱止须按律办理。毋庸赶入秋审情实外。将此通谕知之。　　

○谕军机大臣等、厦门地方。为拏获台湾匪犯。解送经过要地不可无满兵弹压。著李侍尧、派调闽省驻防满兵一千名前往。朕为军旅要务。晓夜思维凡所以代为筹画之处。无微不到。李侍尧自能仰体朕意遵照妥协办理也。　　

○是日、驻跸常山峪行宫。　　

○壬午。上御行殿。勾到陕西、浙江情实罪犯。停决陕西斩犯五人绞犯十一人浙江绞犯七人。余八十二人予勾。　　

○谕、据李侍尧奏、诸罗剿散贼匪情形一摺内称常青派令蔡攀龙等、带兵接应诸罗于八月二十日。分队进剿。直抵县城。二十二日。复自诸罗带兵出城。剿杀贼匪。廓清道路等语。诸罗为台湾南北两路要区。屡经贼匪窥伺。纠众滋扰。柴大纪督率官兵义民悉力捍御。因兵少力单。正在望援之际。今蔡攀龙、同贵林、孙全谋、杨起麟、邱能成等、带领官兵直前攻剿。杀散贼匪。速达诸罗。复带兵出城。将该处屯聚贼匪。痛加剿杀。实属奋勇出力。可嘉之至蔡攀龙、自派赴军营以来。连次打仗杀贼屡著劳绩。已由游击叠加升擢。用至总兵。此次援应诸罗。尤能鼓勇前进。往来杀贼。宜沛特恩。以昭奖劝。所有福建水师提督员缺著柴大纪调补。其陆路提督员缺。即著蔡攀龙补授。并著授为参赞。至副将贵林等、协力攻剿。俱属奋勇可嘉。亦应加恩升擢前此常青派令总兵魏大斌、援应诸罗。在中途被贼拦阻。及抵诸罗后。又祇知坐守县城并未能带兵出城。剿散贼匪。实属畏葸无能。魏大斌、著革职。交福康安留于军前效力赎罪。所遗浙江温州镇总兵员缺。即著贵林补授。贵林所遗广东罗定协副将员缺。即著孙全谋补授。孙全谋所遗广东犬鹏营参将员缺。即著杨起麟补授。其游击邱能成、著交福康安遇有参将缺出。即奏请升补。除蔡攀龙贵林、已赏花翎外。孙全谋、杨起麟、邱能成、俱著赏戴花翎。以示鼓励。　　

○是日、驻跸两间房行宫。　　

○癸未。谕军机大臣等、孙士毅等奏、接安南国嗣孙黎维祁、咨覆失去国印一事。因该国文移内、并无将来具本遣陪臣之语。未便即如所请。并将所拟檄谕文稿。一并进呈所办是。惟是孙士毅等办理此事。尚有未尽周到之处。该国既请给印信。固应具本恭遣陪臣赍达。方符定制。念该国臣服我朝。最为恭顺。黎维＜礻耑＞既经病故。伊嗣孙自必吁请袭封。若于遣官请给国印之后。又复具本请封。未免往来跋涉。自应将恳请袭封给印二事。一并具本遣官陈奏。以示体恤远藩之至意。现令军机大臣、将此一节改入发去。谕以准该国嗣孙黎维祁咨覆、知尔祖国王暮年衰耄。郑氏弄权。胁印私藏。旋因西山侵扰。兵火之中。不知印信失落何处。并非有人攘窃四处搜寻。迄无所获。才十数日。尔祖病笃。西山拥兵甫退。郑孽乘虚复起。又数月而乱始定。所有尔国失印无追。及尔祖病故。咨报迟滞缘由俱悉但思尔祖病故。尔国未经具题告哀大皇帝尚未闻知。承袭一事。何敢代为声请。且尔嗣孙既未承袭藩封。则名号未定。将何字样给为凭信。事理未顺。碍难陈奏。尔嗣孙自应一面恭遣陪臣诣阙告哀。并于本内声叙迟滞缘由。冀邀大皇帝垂鉴。一面仰祈恩命。准尔嗣孙继序外藩。永延先绪。并将失印始末。据实敷陈。大皇帝念尔臣事天朝。素称恭顺。自必恩俞嗣服。敕部重给篆文用昭世守。夫告哀请封。乃尔国大事。失印补铸在其次也。此系非常恩宠。岂本部院所敢吁求。况尔祖国王、既经病故尔嗣孙黎维祁、尚未请封。自必恭遣陪臣赍本奏恳。若于遣官请给国印之后。又复具本请封。未免往来跋涉。非天朝体恤远藩之意。尔嗣孙自应将请封给印二事。一并具本陈奏。并即遴选陪臣赍本题达。庶几渥膺主眷。弗坠前勋。该督即遵照缮写檄谕。将此谕令知之。　　

○福建汀州镇总兵普吉保奏、镇臣李化龙、带兵前来鹿仔港。即留在该处驻守。臣亲领官兵。往西螺、斗六门、一带剿贼。谕军机大臣曰、李化龙、前抵鹿仔港。普吉保、即带兵往西螺、斗六门、一带攻剿。所奏较合机宜。是鹿仔港现属安静无虞贼扰。现在福康安、已即日前抵鹿仔港。又有李化龙在该处驻守。普吉保、自应乘粤兵新到。亲督将弁。速往西螺、斗六门、一带。奋勇攻剿。力图自效。至福康安到台湾。正值秋凉晴爽。道路已乾。添调之兵。陆续到齐。亟应趁此机会。以期克日蒇事。　　

○是日、驻跸要亭行宫。　　

○甲申。上御行殿。勾到湖广情实罪犯。停决斩犯二十一人绞犯十人。余九十人予勾。　　

○封闭甘肃西和县中山嘴铜矿。从署陕甘总督勒保请也。
  </div>
  <div class="pagination">
   <a href="清实录乾隆朝实录_page1639.html">
    上一页
   </a>
   <span>
    ...
   </span>
   <a href="清实录乾隆朝实录_page1635.html">
    1635
   </a>
   <a href="清实录乾隆朝实录_page1636.html">
    1636
   </a>
   <a href="清实录乾隆朝实录_page1637.html">
    1637
   </a>
   <a href="清实录乾隆朝实录_page1638.html">
    1638
   </a>
   <a href="清实录乾隆朝实录_page1639.html">
    1639
   </a>
   <span class="current-page">
    1640
   </span>
   <a href="清实录乾隆朝实录_page1641.html">
    1641
   </a>
   <a href="清实录乾隆朝实录_page1642.html">
    1642
   </a>
   <a href="清实录乾隆朝实录_page1643.html">
    1643
   </a>
   <a href="清实录乾隆朝实录_page1644.html">
    1644
   </a>
   <a href="清实录乾隆朝实录_page1645.html">
    1645
   </a>
   <span>
    ...
   </span>
   <a href="清实录乾隆朝实录_page1641.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
