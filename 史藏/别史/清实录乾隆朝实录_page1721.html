<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1721 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1721 页/共 1860 页</h1>
    <div class="content">○以贵州督粮道孙曰秉、为湖北按察使。　　

○旌表守正捐躯河南郏县民赵清门妻田氏　　

○庚子谕广东左翼镇总兵系水师要缺。著该督于通省总兵内拣选一员调补。所遗员缺。著黄大谋补授。　　

○又谕曰、姚棻奏彭泽县。职员袁大正。年八十一岁。五世同堂。南昌县耆民林子贞。年一百二岁。请锡赉旌表等语。袁大正、林子贞、精神矍铄。曾元繁衍。实为寿宇嘉徵。所有应行建坊旌表、及锡赉之处著该部察例具奏。　　

○又谕曰、福崧奏、铜沛同知何堂承办坝工。并不细察情形。实心经理已有应得之罪。复将应赔工料。违例浮报非寻常计料不实者可比。请发往乌噜木齐效力赎罪。所有糜费工料。不准开销等语。铜沛同知何堂。于所管汛内。减水石闸一座。宣洩黄水后。即照例堵闭。因上年伏秋二汛较大。河身冲刷宽深。该同知在河口筑坝一道。希冀水势顺流。易于施工。乃该处正当黄水坐湾。不能抵御。以致两次蛰塌。虽所办不合机宜多糜工料。但究系因公起见。与浮冒虚捏者不同。祇应将所费工料银两。不准开销。予以薄惩。已足蔽辜。今该抚问拟发往新疆效力赎罪。所办未免过当。何堂著革职留任所有此项糜费银两。著落照数赔缴。　　

○辛丑。谕、安徽巡抚何裕城、自简任以来。小心谨慎。今于途次患病身故。所有任内降革罚俸处分。及应行赔缴银两。俱著加恩宽免。　　

○又谕曰、明兴将偷换去岁秋季玉石之张殿魁等。察出分别定罪。具奏请旨明兴于此项偷换玉石尽行查出。殊属妥善。著施恩赏给大荷包一对。小荷包二对。以示鼓励。张殿魁、身为兵丁。隶役钱粮重地。胆敢起意偷换官玉。情殊可恶若仅定拟绞罪。俟来年秋后处决。仍不足以示惩儆。张殿魁、著改入今岁秋审情实。接旨后即行绞决。余俱照所奏行。　　

○谕军机大臣曰、明兴奏、叶尔羌上年秋季送京玉块、私行偷换一案。系该处粮饷局当差绿营兵丁张殿魁等、舞弊偷易等语。本年四月。叶尔羌解到玉块。竟有将石子抵换者。当即询问福崧。据称、此项解京玉块。装箱时、俱系伊逐一亲加检点包裹。在该处并无弊窦。想系中途窃换。自以为办理周密。今明兴查出。即系当差兵丁、在该处私行偷易。福崧在彼竟漫无觉察。转以眼同装箱。捏词支饰。其咎实无可辞。本应严加治罪。姑念伊到江苏后于句容县粮书。侵蚀钱粮漕米一案。不避嫌怨。秉公参奏。办理尚属认真。是以加恩宽宥若嗣后于巡抚任内。一切地方公事。不思实力整顿厘剔。亦如在叶尔羌光景。稍事模棱。一经发觉。必将该抚加倍治罪。决不再为宽贷。将此谕令知之。　　

○壬寅。上自避暑山庄回銮。　　

○是日、驻跸喀喇河屯行宫。　　

○癸卯。谕、据周樽奏、安徽泾县贡生胡先粢、监生查时世、休宁县耆民张之宽、俱年登耄耋五世同堂。请照例锡赉等语。胡先粢等、寿履康强。门庭衍庆。洵为盛世嘉徵。所有应行赏赉之处。著该部察例具奏。　　

○又谕、举人秦锡畴、前于伊祖秦雄飞在甘肃道员任内。出具折收监粮印结一案。革去举人。究系伊祖之咎。与伊无涉。秦锡畴、著加恩准其捐复。　　

○谕军机大臣等、二十三日夜间密雨连绵。昨日辰刻方止夜间又复有雷雨连宵。势甚滂沛至二十五日丑刻。方见开霁。直隶永平天津等处。前因雨水稍多。河流涨盛。田禾庐舍。间被淹浸。已据梁肯堂委员查勘。昨又令该督亲往永平察看。加意抚恤矣。今又连次大雨直隶各属秋禾。正在结实刈获之时。恐不免又有被淹之处。著传谕梁肯堂、即饬属确切查明二十三四等日。是否同时得雨过多。于秋田有无妨碍。据实迅速覆奏。不可稍存讳饰　　

○又谕、刑部题覆、署江西巡抚姚棻、审拟刘士湖致伤胞兄刘士鹏身死。虽据该署抚声明伤由误中。并非逞凶干犯。但服制攸关。自应按律将刘士湖定拟斩决一本。朕详加披阅。刘士湖、因亲兄刘士鹏派挑祭礼。蹲立阶下。用锥修整扁担。刘士鹏斥其迟慢。揪辫向下按打。刘士湖被揪疼痛。两手向上遮护。连锥并举。因锥尖向上。致伤刘士鹏左肋殒命。情节殊未确实。刘士湖被伊兄揪打之时。若仅将两手遮护。何必持锥不放。即云正在用锥修整扁担。被揪负痛。迫不及待。未经将锥放下。即顺手遮护。则锥尖亦未必恰好向上遂致刘士鹏伤重殒命。刘士湖显系有心持锥抵拒岂得谓之误伤。向来殴死胞兄之案巡抚具题时。另将可原情节声明者。系因胞兄忤逆父母。听从父母之命。殴毙胞兄或见胞兄殴打父母救护情急致将胞兄殴毙方准于本内声明。今刘士湖持锥致伤伊兄刘士鹏左肋殒命明有干犯抵格情事。何得以伤由误中声明。辄思为该犯末减罪名姚棻久任臬司。于刑名案件。自应谙晰。况甫经擢署巡抚。正应遇事认真详慎乃竟有意沽名。将此等服制有关重犯。违例声请。殊属有负委任。长此安穷甚不合也。姚棻著严行申饬。除照签将刘士湖按律斩决外。将此谕令知之。　　

○是日、驻跸常山峪行宫。　　

○甲辰。谕曰、胡季堂、吉庆、审明平度州民罗有良。与张子布互殴。将张子布扭拉。自跌伊母罗王氏身上压伤肋骨身死。除巡抚长麟。业经奏请治罪外。所有承审各员。及此案各犯证。一并分别议拟一摺。罗有良、因伊母罗王氏、被张子布殴打。蹬伤倒地。该犯恐张子布跑脱。力向扭拉先自闪跌伊母身上。伊身在下。以致压折伊母肋骨殒命。系属误伤致毙。本非谋故殴杀者可比。自应量从末减。但伊母究因该犯跌压身死。情虽可恕。而法有难容。罗有良著从轻改为处绞立决。王浦身充乡约。始则教令伊姊罗王氏。至张子布家讹赖搪塞。继复略诱张罗氏雇给佣工。情殊可恶。若仅照拟杖徒枷号。不足蔽辜。王浦著改为发遣伊犁为奴。以示惩儆。至长麟业经自请治罪。已交该部核议。其登莱青道奇明、于所属府州重案。漫无觉察。及署理臬司。又随同巡抚照供会详。竟同聋瞆。济东道归朝煦、检验罗王氏尸身。遗漏肋骨重伤。又于巡抚审定后。会同率详。均属溺职。奇明、归朝煦、俱著照拟革职。已革莱州府知府徐大榕、虽于所讯各犯。供证不能确实。但指定罗有良为正凶。并无错误。且若非该员遣人赴部呈诉。则此案几成冤狱。徐大榕、著即开复。所有归朝煦、奇明、徐大榕、俱著该部带领引见。余俱著照胡季堂等所奏办理。　　

○谕军机大臣等、本日召见江宁将军永庆、询据奏称、经过山东平原等处。因七月初旬。雨水稍多。溪河涨发。道路泥泞。房舍田禾。亦有被淹等语。旋阅胡季堂等奏片内亦称济南以西。禹城平原等县。闻有被水之处。俟经过时察看情形。再行面奏等语。东省平原禹城等处。因入秋以后。雨水连绵。河水漫溢。以致村庄田亩。猝被淹浸。虽前据长麟奏称、现在亲往该处查勘。但该处灾黎。如何量加抚恤。积水处所。如何设法疏消尚未据该抚续行奏报。朕心甚为轸念。著传谕长麟、即将该处实在情形。详确履勘。其被水各县。应行酌加赈恤各事宜。并田禾是否可望有收。究有几分之处。迅速查明。据实覆奏。毋得稍有讳饰。　　

○又谕、本日腾越镇总兵刘之仁、前来行在接驾。该镇系派令来京祝嘏之员。现在虽有苏尔相在彼署理。但腾越系边关紧要地方。为缅甸出入经由之路。此时该国长纳款输诚。业已恩准开关通市。该处夷民交易往来。正资大员弹压。刘之仁系朕无意中照例派出。该督亦应酌量边地情形。不妨据实奏留。何竟未计虑及此。现在该镇业已远来。即令其速返。亦不及办理开关通市之事。著传谕富纲、嗣后一应事体。务须通盘筹画料理周到。纵当边疆宁谧之时于镇将大员亦不可轻为更动。致易生手。或有办理不善也。　　

○旌表守正捐躯直隶冀州民刘根声妻赵氏。　　

○是日驻跸两间房行宫　　

○乙巳。谕本年朕八旬寿辰。各直省文武大吏。齐集京师者多。率土臣民。共伸祝嘏。兼之办理庆典点缀。商匠云集。人数实众。京城米价不无稍增现在京仓米数充盈。著发给稄米三万石。照时价减粜。所有五城监粜事务。著派胡季堂、保成、诺穆亲、蒋赐棨铁保、吉庆虔礼宝姜晟、德成、张若渟、每城二人。妥为经理。于八月初一日起。开仓平粜。以平市价而裕民食副朕行庆施惠。有加无已至意。　　

○又谕曰书麟前在两江总督任内。因高邮州句容县书吏等舞弊并未查出。竟同木偶。已将伊治罪矣。第念伊所犯之罪究系失察。尚非如闵鹗元意存护庇属员。扰害百姓者可比书麟著施恩赏给头等侍卫职衔。前往哈密。更换伊桑阿　　

○谕军机大臣曰、周樽奏、据宿州管河州同金成华禀称、该州濉河、因开放天然闸水势随长。连日雨大风狂。各处漫溢之水下注。以致赵李等庄民埝漫溢。即日起程前往查勘。又于途次接据宿州知州姚继祖禀称、七月十二三等日。上游黄水。不循河路泛溢而来。西北两乡各村集。秋禾被淹。濉股等河新旧堤埝。悉皆漫溢等语。宿州濉河等处。因连日雨水较多。河流陡长。而西北两乡。又因上游黄水。会归下注。看来此次水势情形。较为涨盛。该处村庄堤埝。不无淹浸漫溢。庐舍田禾。亦间有损坏之处。现在周樽虽已驰往查勘。督率该州县妥协办理。但该藩司初到安徽。于该处地方水利情形。恐未能熟悉朱圭系新任安徽巡抚。现今尚在京师。不过随班庆祝。无关紧要。今宿州既经被水一切疏浚抚恤事宜。在在皆应悉心详勘。实力妥办。著该抚即日由京驰驿。速行前赴安徽亲往宿州察看水势情形所有漫溢堤埝亟应上紧修补。其市集民庐。如有损坏。田禾或致被淹俱著逐一勘明。加意抚恤。不可稍存讳饰。俾灾黎均沾实惠朱圭未到之先。仍著周樽履勘被水情形。详慎妥办。毋致一夫失所。并将如何设法疏消积水。及被淹田亩是否成灾之处。先行迅速查明。据实覆奏。以慰廑注。　　

○是日、驻跸要亭行宫。　　

○丙午。谕曰浦霖奏湘阴县民胡先哲、生员顾尚杰、善化县监生杨士彦、湘潭县民胡锡莲、醴陵县监生易子范、张居阁、攸县武生王命卿、城步县民杨志宏、武陵县举人杨健、俱年届八十以上。五世同堂。又善化县寿妇罗任氏、清泉县寿妇郑王氏、安乡县寿妇张计氏、俱年跻百龄。五世同堂。请分别赏赉旌表等语。耆民胡先哲等、暨寿妇罗任氏等、矍铄康强。门庭衍庆。洵为昇平人瑞。所有应行赏赉、及建坊旌表之处。著该部察例具奏。　　

○又谕、据福崧奏、徐州府属之砀山县东南一带。缘毛城铺土坝刷宽过水。临河民堰。漫缺下注。大堤内外民田庐舍。间被淹浸。其萧县地方。因黄水漫滩汇注。洪河不能容纳。附近田亩亦有被淹。该抚现在亲往履勘。督同该府县等分别抚恤。请赏给一月口粮。以资接济等语。江南砀、萧二县。均系积歉之区。今因毛城铺裹头刷宽河水漫溢。以致附近田庐。间被淹浸。虽现据韩鑅等奏、业经补筑完竣。河势渐次归槽。但该处民食维艰。自应亟为赈恤。俾得糊口有资。著照福崧所请。即于河库拨银一万两。解赴工所。以为抚恤之用。该抚务须督率所属加意妥办。按照被灾户口。核实散给。使穷檐均沾实惠。不致一夫失所。以副朕轸念灾黎至意。　　

○谕军机大臣曰、韩鑅等奏、毛城铺裹头坝尾。现已补筑完竣。王平庄民堰漫缺进水之处。亦渐淤窄。并于砀山县一带大堤。酌做挑水坝、草坝。俱一律稳固无虞等语。昨据周樽奏、安徽宿州地方。因上游黄水不循河路。泛滥而下。以致该处西北两乡各村集。秋禾间被淹浸。堤埝亦皆漫溢。当经降旨、令朱圭迅速驰往查勘。又传谕福崧、令其亲赴该处。实力察看妥协。朕心正切廑注。兹又披阅韩鑅等奏到之摺。知大河水落工平。毛城铺西裹头刷宽之处。已于二十二日补筑完固。大河水势。业经归槽。则下游宿州被淹之处。自可渐次消涸。览奏稍慰朕怀。著再传谕福崧驰抵宿州后。务须遵照前旨。督同妥办。勿使一夫失所。迅速覆奏。并著韩鑅、兰第锡、所有补筑埽坝。必须坚实完固。其砀山县大堤。及濉南厅瓦房工段汕刷处所。亦应一律抢镶结实。倍加敬慎。以期秋汛平稳。不可稍涉疎懈。　　

○又谕、昨据周樽奏、安徽宿州地方。因雨水过多。各处之水会归下注上游黄水。亦不循河路泛溢而下。以致该处西北两乡各村集。秋禾间被淹浸。堤埝亦皆漫溢。此语甚不明白。所谓上游黄水。系堤内之水乎。亦系漫堤而出之水乎。著韩鑅、兰第锡、速行回奏。虽周樽现已亲往查勘。降旨令新任安徽巡抚朱圭即日迅速由驿前往。察看情形。妥为抚恤。今思周樽甫经到任。于安徽地方情形。固不能熟谙。而朱圭人亦诚实。于安徽巡抚。亦系初任。办理疏消赈恤一切事宜究恐未能周妥。且甫经起身。亦不能即时赶到。现在江苏年成尚好。无甚紧要之事。且孙士毅此时想已可抵清江。福崧接奉此旨后。将督印交孙士毅接管。即日驰驿。迅速前赴宿州。督同周樽、及该州县等。将漫溢堤埝。上紧修补。其市集民庐如有损坏。田禾或致被淹。俱应逐一勘明。加意妥办。毋使一夫失所。该抚驰抵宿州后。如何设法疏消积水。及淹浸田禾是否成灾。先行由驿驰奏。以慰廑注。如此旨到时孙士毅尚未前抵江宁。福崧亦应即日驰往不可拘泥等候孙士毅、交卸篆务致有迟滞将此传谕知之。韩鑅兰第锡之事尤为紧要。仍即迅速覆奏。　　

○又谕曰、景安奏、查明永城、夏邑、二县。被水情形一摺。内称、现在洪沟河减水沟涨溢。系因江南砀山县王平庄临黄民埝漫溢过水。由毛城铺闸口流入。以致漫及永城东北乡潘陆道口等处村庄又自砀山之三岔河、纪家洼、漾及夏邑县之东北乡等处村庄。此时被水居民。迁避高阜乏食贫民。酌借口粮等语。永城、夏邑、二县。之东北乡猝被水淹。虽属一隅偏灾。不可不确切查勘。加意抚恤。著传谕景安、督饬所属。实力妥办。其乏食贫民。即著赏给一月口粮。以资安顿。毋使不肖吏胥。从中侵蚀。务俾灾黎均沾实惠方为妥善。至上游毛城铺西裹头漫刷之处。已据韩鑅等奏称、于二十二日一律补筑完固。则永城夏邑被水。不过交界处所。自可渐次消涸。是否仍可播种秋麦。并如何查勘抚恤之处。即行迅速覆奏。以慰廑注。　　

○军机大臣等奏、湖南湘乡县民童高门。在密云途次叩阍。呈控该县粮书莫青桂等。碾谷代漕。折勒重徵。得旨、此案著派王昶、驰驿前往审办。不必前赴行在请训。所有叩阍之童高门一犯。著照例解往。其随带司员。著一并驰驿。　　

○是日、驻跸密云县行宫。　　

○丁未。谕、本年届朕八旬寿辰。自当照例将秋朝审情实人犯。加恩停其勾决。而刑部九卿科道等。因系停勾之年。于各省秋审朝审招册案犯。核议具题时。想亦不过虚应故典。未必照每年详慎办理。但其中有情罪重大者。如纠众抢劫。夺犯伤差。妖言惑众。逞凶残杀。并官员侵渔帑项。勒敛民财之类。非残忍不法。即有关于民俗官方。予以监候。已属法外之仁。使更久稽显戮。不特死者含冤莫释。而莠民奸吏。日远渐忘。非所以肃刑章而昭炯戒。刑部以为应仍于秋后勾到者。案本不多。朕矜慎庶狱。不厌详推。所有此次刑部另开情重各犯。仍著会同九卿科道。和衷研核。倘有核其情节。尚可缓至明年者。九卿科道等、不妨切实指出签商。谳狱大典。在常时尚宜详慎。况际此行庆施惠之时乎。至御史谢清问、前次条陈各款内。有刑部问拟罪名。不宜加从重字样一条。显系沽名邀誉。已明降谕旨。抉其隐微。但既有此奏。刑部九卿科道。于核议情重人犯时。即著谢清问在旁听察。将此等人犯是否实系情真罪当。不能不从重办理之处逐案指示。以服其心。若谢清问另有所见。亦不妨随同签出。以示朕慎重刑章。大公至正之意。　　

○又谕曰、郭世勋奏、博罗县民汤干城、年逾八十。身及五代。现有子孙六十余人。共处一堂。请予锡赉等语。汤干城寿逾八旬。五世同堂。洵为昇平人瑞。所有应行赏赉之处。著该部察例具奏。　　

○谕军机大臣等、昨密云途次。有叩阍湖南民人童高门、即交军机大臣、会同刑部讯问。据供系长沙府湘乡县人。充当区首。乾隆五十二年。该县粮书彭重美等五人。违例勒折漕米。每石折银五六两不等。伊运米十石到仓。延搁不收。屡经控告。又复宕延不结只得交银四十七两五钱。作米十石。至交纳钱粮。每两须纹银一两三钱。若花户交纳。每两外加至五六钱不等。伊交纳粮银八钱零六厘。业有串票。差役彭祥等、又向催徵。复给大钱一千六百五十文等语。所控情节。俱关该县户书勒折重徵。有干法纪。已降旨令王昶驰驿前往。秉公审办矣。朕思外省书吏、舞弊侵渔之事。自所不免。加以官官相护恶习。牢不可破。即如江南高邮、句容、二县。假票冒徵。捏完作欠。历年竟习以为常。一经查办。始相继破露。可见童高门所控勒折重徵等事。未必无因。自应彻底根究。以成信谳。吉庆办理盛京官地。及审拟平度州民罗有良、跌压伊母致死二案。均能公正自持。不稍瞻徇。今该侍郎于一二日内。即可回京。著传谕吉庆、如已抵京。即速行束装赴楚。会同秉公审办。倘于途次接奉此旨。亦即由该处驰往。秉公审办。悉心研鞫。将该户书等如何违禁勒折。串差舞弊。是否确有实据。抑系童高门有挟嫌诬控之处。秉公查审。据实具奏。不可稍涉颟顸。致负委任。　　

○又谕曰、长麟奏、济南东昌等府属。因雨水过多。田禾被淹者。共计四十一州县。现在率同道府等分投查勘。经理灾赈事宜。又据运河道沈启震报称、卫河水涨。致临清州属之姜家庄。漫堤过水。汕刷堤顶三十余丈。现亦加料抢镶追压。月内即可赶筑完固等语。此次东省被灾地方。较为宽广。长麟既往各处履勘。务须督饬所属。实力详查妥为抚恤。俾灾黎均沾实惠。不可稍有靳惜。致有向隅。又据奏称、武定。济南、二府旧有徒骇、马颊等河。因河身浅狭。复经积雨汇注。必致停淤浅塞。请于查看后、照例确估土方。借帑兴挑。分年徵还等语。本年春间。朕巡幸东省。道经该处。见马颊等河。俱系乾涸。何以此时致有涨溢停淤之处。或因各处雨水过多。汇流该处。以致泥沙壅塞。自当亟为疏浚。且灾黎等亦可以工代赈。自属两有裨益。著传谕长麟、即照所奏妥协办理。其有去工较远。及被灾较重。老弱残废等户。未能赴工佣食者。仍分别给予赈济。并酌量借给耔种。俾得无误春耕。该抚总须相度被灾轻重。悉心筹办。毋致一夫失所。以副朕轸念灾黎至意。并将现在查勘情形。及卫河水势。曾否全行消落之处。据实迅速覆奏。　　

○又谕、前据韩鑅等奏、毛城铺西裹头坝尾。被水刷宽二十余丈。近黄民埝漫缺。该坝过水下注。由洪沟河直下。以致萧、砀、两县地方被水。并据周樽奏、安徽宿州地方。因上游黄水泛溢而下。以致该处西北两乡、村集田亩。俱被淹浸。堤塍亦多冲缺。又据景安奏、现因江南砀山县王平庄。临黄民埝漫溢。由毛城铺闸口流入。以致永城夏邑二县之东北乡。猝被水淹各等语。昨又披阅韩鑅等奏到之摺。知大河水落工平。毛城铺西裹头刷宽之处。已于二十二日补足完固。大河水势。业经归槽。则下游宿州被淹等处。自可渐次消涸。览奏稍慰朕怀。但细阅图内。毛城铺过水以后。由洪河下注。该处南北民堰。皆有缺口。河南永城县界。地居缺口之西南。其安徽宿州。自必在缺口之东北。宿州既系毛城铺之下游。则永城夏邑。地在西南。自必势在上游。何以漫溢之水。又漾至该处。令人殊不可解。是否南北之水。左右分折而下。以致宿州永城夏邑等处。同时被淹。著韩鑅、兰第锡李奉翰、均各详悉查明。绘图贴说呈览至河南永城、夏邑、东北一带。既被水淹。所有归睢以下各堤工。现在正当防汛之时。在在著重。俱关紧要。著传谕李奉翰、韩鑅、将现在豫省河工。是否稳固情形。据实覆奏。以慰廑注。　　

○又谕、据范宜清奏称、六月二十八日。小凌等河水冲决。淹毙驿丁三十一名等语。从前嵩椿奏、大凌河、小凌河、水势漫溢。即降旨命嵩椿、宜兴、前往锦州九关台等处。妥协办理。想此时已到该处。著寄信嵩椿、宜兴、将被灾驿丁。一并查明抚恤。　　

○旌表守正被戕直隶遵化州民王立妻孟氏。　　

○是日。驻跸南石槽行宫。　　

○戊申。上诣安佑宫行礼。　　

○还圆明园。　　

○是月。钦差户部右侍郎韩鑅、江南河道总督兰第锡等奏报、河工各闸坝分洩通畅。两岸各工。抢护平稳。其洪滩等河减下之水。由泗山孟山等湖。递达洪泽湖。湖心平衍。足资容纳。批、皆赖天地神明赐佑耳。又批、以手加额。览奏欣慰益加儆慎。　　

○湖广总督毕沅奏、伏汛安澜。滨江黎庶。共庆安恬。得旨、欣慰览之。莫为此满足之言。但当敬慎防守。　　

○山东巡抚觉罗长麟奏报。收买小钱。令民间各赴钱店当铺售卖。该商店以大钱五文。易民间小钱十文。汇总交官。小钱十文。官给大钱六文。在小民得以无用之钱。易为有用之资。在商店亦得以五文收买之本。即获一文之利。无不踊跃交纳。得旨、久而无懈可也。　　

○又奏、东省卫河水势盛涨。加筑子埝。昼夜保护。本月十二十五等日。又陡长水三尺余寸。以致临清府属之姜家庄。漫堤过水汕刷堤顶三十余丈。现在取土加料。赶筑完固。得、旨览奏俱悉。详妥为之俾受实惠。不可惜费。　　

○又奏、履勘禹城平原等州县。分别被水轻重。查明某村大小口应领仓谷数目。填写印票。当时给予俾其即日请领。以资急济并饬查明某村。应赈户口名数。书写木牌。悬挂村内。俾小民共见共闻。吏胥无从侵蚀。批、未必能。应去其甚者。勉之。又批、一切详妥为之。俾受实惠。　　

○云贵总督富纲奏、酌筹开关通市事宜。除腾越永昌。现有原设税口。杉木笼、暮福、二处。业已设汛驻兵。查验收税外。应于扼要之顺宁府城。及南河口两处。设卡稽查。其自内地贩货出边者。在府城收税给照。于南河口验票边外贩货进内者。在南河口收税给照。至府城验票。并于内地汇总之云南驿地方。责成大理府。设卡查察又思茅同知之南关。亦为出入必经要道。应于该处拨役稽查。挂号给照。得旨、立法难周。行之在人。勉力实办。无为空言。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十九


大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都
</div>
    <div class="pagination">
<a href="清实录乾隆朝实录_page1720.html">上一页</a><span>...</span><a href="清实录乾隆朝实录_page1716.html">1716</a><a href="清实录乾隆朝实录_page1717.html">1717</a><a href="清实录乾隆朝实录_page1718.html">1718</a><a href="清实录乾隆朝实录_page1719.html">1719</a><a href="清实录乾隆朝实录_page1720.html">1720</a><span class="current-page">1721</span><a href="清实录乾隆朝实录_page1722.html">1722</a><a href="清实录乾隆朝实录_page1723.html">1723</a><a href="清实录乾隆朝实录_page1724.html">1724</a><a href="清实录乾隆朝实录_page1725.html">1725</a><a href="清实录乾隆朝实录_page1726.html">1726</a><span>...</span><a href="清实录乾隆朝实录_page1722.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
