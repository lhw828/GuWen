<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 227 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 227 页/共 263 页</h1>
    <div class="content">　　○辛未致书唐王芝土□尔曰兹承以白鹿来进以为朕德所致朕闻鹿寿千岁者其色始白今出于叔祖封内足见和气所召夫岂朕德所能独致若此白鹿果为国家太平之兆愿与叔祖共享无疆之福也特奉彩币用酬雅意
　　○代王仕壥奏景泰元年盗发祖妣徐氏坟又盗山阴王怀仁王昌化王府中财当时边事方殷道阻未及奏闻今盗又发乡宁郡主坟破其棺弃其尸窃金银器乞严捕之明正典刑以警将来  上命巡抚巡按官刻期委卫所府县巡检司急捕之怠缓者御史具名以闻罪之
　　○致仕都察院右佥都御史萧启卒启字斯阳江西龙泉县人以进士授山西道监察御史巡历有声升山东按察佥事以母丧去正统己巳召还升都察院右佥都御史镇守河间暨居庸关巡抚山西景泰末乞致仕至是卒启严正自持行事周密所至人皆惮之在山西以疾故命有司市沉香四斤供药饵议者非之然终不损其素行云
　　○壬申谪山西行都司都指挥使朱谅广东边卫守哨坐纳赂于石彪冒功也
　　○革署都督佥事事都指挥佥事张瑀署职调广东都司带俸差操瑀充左参将与右参将都督同知盛广同守大同西路有隙瑀得忠国公石亨语輙扬于众以为声势亨败广因奏瑀为亨暗邀人心下法司鞫得实论当徒  上命降调之
　　○餋大马千户张名数同奉御严杰内使潘显等盗饲盗马豆及用吉种印马接送妓者校尉廉得之下锦衣卫俱论当赎斩还职  上命诛名枭首以徇杰等俱倍徵所盗完日释之
　　○夜月行太微垣中
　　○癸酉朝鲜国王李瑈遣陪臣郭连城等赍表贡马及方物贺  万寿圣节赐宴并金织纻丝袭衣彩币等物有差
　　○敕灵丘王逊烇曰得奏第四子第五子系镇国将军并女临城县主俱已奏报欲于本年九月后成婚且尔兄初丧之际正哀戚不暇之时輙欲据此私情为男女成婚以废大礼是岂所忍为哉不允所奏自今务遵礼义毋玷名爵庶保禄位于永久也
　　○甲戌镇守大同御马监太监陈瑄奏大同城中旧设巡抚巡按布政司冀北道衙门四处后以巡抚衙门改为博野王府今巡抚官无所居止臣见定远侯石彪遗下原住官宅空闲可改为巡抚公署从之
　　○乙亥命故直隶潼关卫掌卫事都指挥佥事姚深子琮袭为本卫指挥使
　　○户部奏忠国公石亨有罪闲住岁禄应合住支从之
　　○丙子云南木邦罕八法等遣招刚刀盏歇孟木陶孟泒罗遣弟泒料乌思藏剌麻番僧锁南坚参并朵颜卫使臣指挥赤罕台等来朝贡马象及金银器皿等物赐宴并钞币有差
　　○六科十三道劾忠国公石亨怙宠作奸招权纳赂罪大恶极不可胜言及至事露诈称患病故避朝参法司累劾其罪朝廷每赐宽容而亨不知感激俱不谢恩是怀怨望之心也乞正其罪以为人臣奸欺不忠之戒  上曰石亨违法事情累次彰著朝廷已从宽宥而乃不知感激心怀怨望论法本难容但已处置姑已之
　　○丁丑教坊司奏恭遇大祝  天地山川导驾迎引及正旦冬至  圣节合用乐工二千余人今本司止存乐户八百余乞行南京并顺天等府狭西等布政司乐户内选闲习乐艺者送京备用  上曰南京乐户不必取第行山西狭西精选送来应役
　　○戊寅赐辽府镇国将军豪土□＜显-页＞嫡生第二子名恩鍝
　　○给沅陵王府当阳县主并仪宾陆鉴岁禄米四百石折钞二百石
　　○复除云南布政司右参议陈安于四川布政司四川右参议方辅于江西布政司俱以亲丧服阕故也
　　○命巡按浙江监察御史鞫备倭署都指挥佥事刘聚以按察司奏其掊克军士也
　　○夜有流星大如盏色青白光明烛地起八榖星西北冲入阁道星尾迹炸散
　　大明英宗睿皇帝实录卷之三百八
大明英宗睿皇帝实录卷之三百九
　　天顺三年十一月己卯朔钦天监进天顺四年大统历  上御奉天殿受之给赐亲王及文武百官颁行天下
　　○京都城隍庙火
　　○庚辰  皇太子千秋节文武百官行庆贺礼
　　○辛巳增盖通州仓廒三百间从侍郎刘本道奏请也
　　○壬午赐宣城王贵＜火节＞湘阴王豪壧荆州府江陵县地各三顷有奇
　　○降带俸忠义后卫都指挥同知魏清忠义前卫都指挥同知马荣俱仍为都指挥佥事燕山左卫都指挥佥事陈景府军前卫都指挥佥事刘昶会州卫都指挥佥事刘顺袁贵蔚州左卫都指挥佥事沈纲俱仍为指挥使府军前卫都指挥同知卫震金吾左卫都指挥同知李海俱仍为指挥同知羽林前卫都指挥佥事夏聪大宁前卫都指挥佥事王琳武成前卫都指挥佥事张广俱仍为指挥佥事清等俱冒迎  驾及守门功受升至是有旨许自首改正故皆降之
　　○增设福建延平府襍造局从按察司佥事宋恂奏也
　　○癸未南京给事中丁本监察御史陈景云查驳黄册多所违错下南京刑部狱论赎杖还职
　　○南和侯方瑛卒瑛直隶全椒县人都督政之子也正统中袭为指挥使累征贵州湖广苗贼有功封南和侯子孙世袭伯爵至是卒讣闻赐葬祭加封赐谥瑛为人谦和不矜廉介有为平居自处若怯至于行师则纪律明赏罚信临阵勇决有可称者尤善抚士卒西南夷民深怀其惠至今称之不已
　　○甲申敕唐王芝土□尔曰得奏以民马刚殴护卫军死狱成待决刚诣端礼门自诉父母年俱八十五为乞恩免死王居藩府岂可受人诉牒况刚在囚系无缘得至端礼门陈诉盖王欲设词脱刚死以市私恩耳于理甚乖是皆辅导不得其人之故已敕法司逮治长史等官今后宜守法循理凡有司之事一毫勿预庶免厥愆又遍敕诸王令以此为鉴毋輙干预有司之事
　　○命南京广东道试监察御史张珩实授本道监察御史
　　○万全都司都指挥使何楫都指挥佥事宋晟擅耕顺圣川官地为佥都御史王俭指挥佥事逯杲所劾下狱法司论楫晟赎徒还职从之
　　○乙酉山东曹州儒学生徐舟表献万寿颂礼部言其违例称述以规进用且其词陈腐狂谬请罪之  上曰事虽违例意在效诚不必罪也
　　○徙直隶淮安府桃源县递运所于清河之南初在河北以水势冲激故徙之
　　○夜有流星大如杯色青白有光烛地出天船东行入钩陈星三小星随之
　　○己丑  万寿圣节遣官祭  长陵  献陵  景陵  上诣  奉先殿  圣烈慈寿皇太后宫行礼毕出御奉天殿文武群臣及四夷朝使行庆贺礼
　　○辛卯复除广西等按察司佥事萧銮洪弼于湖广按察司俱以亲丧服阕也
　　○直隶宁国苏州松江太仓四川重庆顺庆泸等府州卫播州宣慰使司各奏五月六月不雨直隶广平府奏今夏淫雨河决狭西行都司奏今夏多雨初秋早霜禾稼伤损租税无徵命户部覆视以闻
　　○壬辰迤北鞑靼脱完绰儿脱完卜斡歹言台来归俱命为头目送南京锦衣卫安插给房屋器物
　　○癸巳升四川道监察御史李＜王巳＞为狭西按察司佥事
　　○宥修武伯沈煜罪停俸一年降刑科给事王俨为山东郯城县主簿初煜等以受王府馈遗被劾下狱都察院论煜赎徒还爵俨赎徒罢为民  上命固禁之已而煜病都察院以闻故有是命
　　○湖广都布按三司奏长沙辰州永州常德衡州岳州铜鼓五开等府卫自五月至七月不雨民之饥殍者不可胜纪若不抚绥赈济诚恐患生不测谨条陈事宜一被灾府卫该徵税粮子粒除京仓并王府禄米外其该运贵州边粮每石折银三钱该运南京并存留本处者乞悉皆蠲免一尽出各处官库银货依时直易米收贮以备赈济其官廪量存一岁之用其余悉发赈济俟豊年抵斗偿官一军民徭役工作悉暂宽免官料私债俱且停追一辰州等处边储不足乞照往者纳粟补官例军民人等有能赴彼纳米者或授以散官或给以冠带或褒以玺书一湖广所属府州县官该三年六年考满者俱令于边仓上米正佐官上米四十石首领官二十石将牌册于本布政司缴报免其赴部给由一内外官员有坐法为民者能赴边纳米百石给以冠带归荣乡里奏闻  上悉从之仍命户部定军民纳粟则例以闻户部议内地纳米四百石近边纳米二百五十石远边纳米一百五十石者授以正七品散官自从七品而下递减十石其授冠带而无散官及授玺书而无冠带者视从九品又减十石其立石题名者视授玺书者半之  上可其议
　　○乙未光禄寺奏请于江西饶州府烧造瓷器共十三万三千有余工部以饶州民艰难奏减八万从之
　　○丙申命山东带俸都指挥佥事栾敬往沂州提督官军防御盗贼
　　○丁酉冬至节遣官祭  长陵  献陵  景陵  上诣  奉先殿  圣烈慈寿皇太后宫行礼毕出御奉天殿文武群臣及四夷朝使行庆贺礼群臣复诣  东宫行庆贺礼  圣烈慈寿皇太后  皇后免命妇朝贺
　　○戊戌文武百官朝亲王于奉天门东廊
　　○监察御史刘璧郑佑庄歙戚宁冬至日于奉天殿紏仪中书舍人杨仕俊侍班退误倾跌至是日璧等劾之  上曰昨者失仪何今日始言锦衣卫其执讯之
　　○修宣武东直二门水关闸坝
　　○己亥湖广镇南长官司四川平夷长官司遣舍人廖权凤贡马赐彩币等物
　　○下中府都督同知杨旺户部右侍郎杨鼎等锦衣卫狱以其陪祀  陵寝不谨故也
　　○户部劾忠国公石亨私役边军占种怀来等处地一千七百顷有奇  上宥亨罪命没其地于官
　　○兵部奏天顺元年正月十七日夺门迎  驾官军武清侯石亨下一千五百三人都督张軏下一千二百八十九人张輗下九百三十六人太监吉祥下二百七十一人俱升职有差近者亨诈冒事露有旨令自首免罪缘亨軏下官军已有陆续首送在部者而輗吉祥下独无一人首告恐有朋比欺罔宜行五军并中外都司卫所但有冒升者限三月内首告改正违者在内从监察御史锦衣卫五城兵马司在外从巡按御史按察司官廉察得实不限职之大小俱连家属谪两广贵州充军庶使法令昭明人知警惧从之
　　○庚子命郑世子祁锳代理府事以王疾复作故也
　　○给周府临汝王子塼睢阳王同鏕岁禄各二千石晋府义宁王奇渶岁禄一千石俱米钞兼支
　　○初  上在南内悦其幽静既复位数幸焉因增置殿宇其正殿曰龙德左右曰崇仁曰广智其门南曰丹凤东曰苍龙正殿之后凿石为桥桥南北表以牌楼曰飞虹曰戴鳌左右有亭曰天光曰云影其后叠石为山曰秀岩山上正中为圆殿曰乾运其东西有亭曰凌云曰御风其后殿曰永明门曰佳丽又其后为圆殿一引水环之曰环碧其门曰静芳曰瑞光别有馆曰嘉乐曰昭融有阁跨河曰澄辉皆极华丽至是俱成后又杂植四方所贡奇花异木于其中每春暖花开命中贵陪内阁儒臣赏宴
　　○命故广西署都指挥同知项谏孙祯为柳州卫指挥佥事
　　○调守备鴈门关署都指挥佥事李端于广西都司听调杀贼端石亨甥婿也
　　○辛丑命山西都指挥同知张怀守备代州及鴈门关都指挥同知王全守备偏头关
　　○守备蓟州指挥使刘辅奏本州城南河旧有石桥其后河徙南去七十余步岁置浮桥渡船未免劳民乞拨丁夫仍开旧河令从石桥下行为便从之
　　○壬寅赐左都督罗秉忠河间府青县地八十顷
　　○降后府带俸都督佥事詹忠仍为都指挥使以冒迎  驾功也
　　○初浙江岁贡黄鱼有自常州夏港口出海采捕者引致倭寇备倭都督佥事翁绍宗颇绳之以法镇守浙江太监卢永等奏其阻误进奉绍宗坐罚俸一年及是永复言夏港口相离浙江窎远且非所属地方采捕之时不得躬亲阅视请止于本处钱塘县赭山巡检司出海采捕为便从之
　　○癸卯蠲直隶真定府并河间卫去年被灾地亩夏税子粒麦九千五百石有奇
　　○都督同知杨旺自刎伤于锦衣卫狱都察院劾奏指挥使门达千户谢通失防范请治其罪  上曰达等姑宥之罚俸三月
　　○甲辰敕镇守大同太监陈瑄总兵官高阳伯李文巡抚右副都御史王宇曰得奏分守西路参将盛广报达贼三骑入境剽掠而去官军不能追剿且达贼止三骑广尚畏缩倘遇贼众何以成功已令巡按御史究治广然尔等岂得无罪念今防边之时姑从宽宥其即整兵严备毋或疏虞
　　○命羽林前卫老疾指挥使鲁信子宁代职
　　○乙巳赐吏部尚书兼翰林院学士李贤第宅贤上＜锍-釒＞辞曰臣本以布衣遭逢盛世荐历美职累荷光荣又蒙赐与房屋夫功微而受厚赏者在理非宜能薄而承殊贶者揆情未当天恩莫大虽不吝于凡庸株守如常讵敢安于甲第且齐君之小尚从晏子之情况  元后之尊肯拂微臣之愿伏望  皇上收回嘉命用遂鄙怀俾臣不动旧居均为受赐  上曰卿辅导有劳特赐近居以便宣召所辞不允
　　○丙午命提督五重安等营署都指挥佥事谷登守备山海关从蓟州永平等处镇守总兵官奏请也
　　○授朵颜卫舍人扯扯兀儿为指挥佥事昂克卜罗为正千户
　　○泰宁等三卫达子奏乞复开广宁城交易下辽东镇守总兵等官议以为不便诏勿许
　　○金吾左等卫带俸都指挥使等官苏通等七十二员俱冒随太监吉祥夺门功升职有差首乞改正兵部以闻  上虑其中有不系冒滥者仍命吉祥查审存革之
　　○徵巡抚辽东左佥都御史程信初管粮佥事胡鼎具揭帖＜锍-釒＞辽东都指挥使夏霖贪酷违法事白信信遂以奏闻执霖等下锦衣卫狱指挥使门达等言信不令鼎自奏而輙为之烦渎  圣听宜究问  上命信具状以闻信援引敕书有奏闻区处之语都察院劾其不输罪  上曰信处事乖方又不输罪其徵还吏部选老成者往代之
　　○降锦衣卫带俸都指挥佥事丁瑄为指挥使仍鹰扬卫带俸差操瑄冒迎  驾功得升又受石亨荐调卫及管随侍营至是自首故改正之
　　○丁未释佥都御史李匡仍致仕初匡致仕家居乡人诉其家横逆词连及匡下锦衣卫狱鞫无罪乃释之
　　○都察院奏杨旺杨鼎等当赎杖还职  上命仍停俸一年旺竟以刎伤死
　　○命修南京功臣庙从南京大常寺奏也
　　○戊申中军都督佥事韩志以都指挥同知冒夺门功升今职乞改正  上命仍为都督佥事
　　○召□于京城各场纳草三百八十五万束每百束偿银二两
　　○江西都司布政司按察司俱奏请修理司厅吉安府请修理儒学从之
　　○左都督刘深卒深直隶合肥县人宣德三年袭父海爵为指挥佥事明年佥举署都指挥佥事以功累升至都督佥事天顺元年以迎  驾功升右都督寻升左都督充总兵官镇守广西至是卒
　　大明英宗睿皇帝实录卷之三百九
大明英宗睿皇帝实录卷之三百十
　　天顺三年十二月己酉朔  上省郊祀牲
　　○降锦衣卫掌镇抚司事指挥佥事赵瑛为百户调广西柳州卫以石亨党故也
　　○辛亥  上召内阁臣李贤论及迎驾夺门功贤曰迎驾则可夺门二字岂可示后且景泰不讳  陛下即当复位天命人心无有不顺何必夺门况内府门岂可言夺言夺门者徒欲张大其功耳易曰开国承家小人勿用言其必乱邦也于此验之为尤信  上深然之遂命凡有奏请不用夺门二字
　　○太监吉祥奏金吾右等卫都指挥同知虞得等三十一员俱冒功升三级兵部请如例革之  上命第革其一级不为例
　　○壬子赐松滋王豪垔荆州府松滋县地六十五亩
　　○先是守备威远城都督佥事李英都指挥范斌周宁等以防御不严致胡寇入掠至是兵部并劾大同总兵官高阳伯李文参将都督盛广张鹏及英等罪  上曰总兵参将姑宥之英令巡抚官责其罪状斌等令巡按御史执问
　　○癸丑降左军都督佥事季安仍为羽林前卫带俸都指挥使以冒迎驾功故也
　　○复除监察御史严洤于云南道以母丧服阕也
　　○乙卯命故南宁伯毛胜子荣袭封南宁伯
　　○镇守广西左少监朱详巡抚右佥都御史叶盛等奏广西蛮贼出没不常有司辄以奏报烦渎  圣听臣等请自今贼徒众至一千或攻劫城池者以闻其余定限一年或半年类奏章下兵部议以为飞报军情律有明条况广西贼寇不时流劫而详等乃欲定限类奏若允所请非惟朝廷无由知彼贼情而军民受害亦将无所控诉宜令详等遇贼即奏及调兵剿捕以图安靖不得畏罪隐匿  上从兵部议
　　○恭顺侯吴瑾奏臣母新丧乞于岁禄该折钞者折与布绢从之
　　○巡抚山东副都御史年富言近者凡巡按御史鞫方面官罪虽轻必待报乃释之甚妨政务请自今有真犯死罪及得赃者乃俟报其赎罪还职即论遣从之
　　○丙辰腊节赐文武百官宴
　　○升河南布政司左布政使胡本惠为都察院左副都御史巡抚辽东整饬边备
　　○金吾左卫带俸都指挥佥事海荣自首先为千户时冒迎驾功升指挥佥事后以他功累升今官乞革其冒升者  上命勿革
　　○金吾左等卫带俸都指挥使等官杨义等六十八员首先冒随太监吉祥迎驾功升三级大汉千户周政等三十五员亦首冒功升三级俱已改正  上命第革其一级
</div>
    <div class="pagination">
<a href="明实录英宗实录_page226.html">上一页</a><span>...</span><a href="明实录英宗实录_page222.html">222</a><a href="明实录英宗实录_page223.html">223</a><a href="明实录英宗实录_page224.html">224</a><a href="明实录英宗实录_page225.html">225</a><a href="明实录英宗实录_page226.html">226</a><span class="current-page">227</span><a href="明实录英宗实录_page228.html">228</a><a href="明实录英宗实录_page229.html">229</a><a href="明实录英宗实录_page230.html">230</a><a href="明实录英宗实录_page231.html">231</a><a href="明实录英宗实录_page232.html">232</a><span>...</span><a href="明实录英宗实录_page228.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
