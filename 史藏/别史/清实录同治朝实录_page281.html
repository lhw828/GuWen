<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 281 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 281 页/共 505 页</h1>
    <div class="content">
○又谕、前据左宗棠奏、于浙闽广东酌派西征的饷。并令浙江划拨江苏月饷。当经谕知曾国藩等遵照办理。兹复据左宗棠奏称、欠解甘饷。各省督抚亦有难于兼顾者。请饬就各省情形。拟定实数。按月委解。其用兵省分。酌减人数饷数。匀出十成之一。协济甘饷。其无军务省分。或将该省防军酌减。协济甘省兵勇。仍按月匀加甘饷。以期通力合作各等语。甘省饷项支绌。必得各省协济。第军务未平。派解较多。各省亦难兼顾。莫如由该省督抚就各省情形。酌定数目。按月报解。较有实济。左宗棠所陈。亦系权宜办理。即著曾国藩、崇实、骆秉章、谭廷襄、曾国荃、阎敬铭、赵长龄、刘坤一、李瀚章、郭柏荫、丁宝桢、酌量情形。每月究能拨解若干。据实具奏。按期拨解。其或裁减兵勇。匀出月饷。或派拨得力之军。赴甘助剿。均著酌量妥筹办理。毋许徒托空言。左宗棠又奏称、四川嘉陵白水两江上下游。素称产米。与甘肃之巩秦接壤。若于保甯顺庆设立米局。雇船由广元昭化换船上沂。或雇夫运解。于甘省军食有裨。自系为甘省采粮艰难起见。第闻该处水陆崎岖。转运甚属不易。而甘省采粮维艰。亦不可不多方筹备。著崇实、骆秉章、督同江忠浚悉心筹画。迅即兴办。以资接济。其米价运脚。仍由左宗棠按数拨还。免至偏累。左宗棠原摺。均著各钞给阅看。将此由五百里谕知曾国藩、崇实、骆秉章、谭廷襄、曾国荃、阎敬铭、赵长龄、刘坤一、李瀚章、郭柏荫、并传谕丁宝桢知之。　　

○又谕、据左宗棠奏、湖南布政使兆琛素不得力。讳败为胜。虚糜饷项。及各省捐输。请饬湖南抚臣将该军分别撤减。另择勇干大员。代其统领。以收饷节兵精实效各等语。兆琛援黔之军。屡报胜仗。是否兆琛有讳败为胜情事。抑或李元度等所报不尽可信。该藩司虽由李瀚章派往。而该抚受恩最重。若稍涉回护。致使军饷虚糜。黔事无益。何以自安。著即查明据实奏闻。并著酌量减撤。或另派得力大员统带。以收实效。刘昆业已起程。即著于接篆后酌度情形。妥筹办理。庶于黔事有益。将此由五百里各谕令知之。　　

○引见内务府三院等处保送京察一等人员。得旨、此次内务府三院等处京察一等钤出人员。著该堂官再行出具切实考语。带领引见。钤出之堂主事文治、玉桂、堂笔帖式庆升、世奎、锡茀、富铭、广敏、增浩、海龄、文炽、祥庆、广储司笔帖式德升、保英、都虞司笔帖式广熙、会计司笔帖式连福、营造司笔帖式庆德、官房租库笔帖式玉恒、造办处笔帖式富祥、甯寿宫笔帖式广来、广储司司库普祥、上驷院笔帖式玉麟、武备院六品库掌世纲、委署库掌嘉厚、武备院笔帖式庄山、广明、奉宸苑六品苑丞明山、奉宸苑笔帖式善平、圆明园主事荣安、圆明园六品库掌文联、清漪园六品苑丞文钊、静明园六品苑丞连山、俱著交吏部记名照例选用。所有一等官员笔帖式达他等员。俱著准其一等加一级。至年已逾□山戊不□之圆明园六品苑丞椿龄、年力就衰。著以原品休致。　　

○福建台湾道吴大廷、奏陈台湾吏事兵事。在换班兵。重海防。裁陋规。禁土豪。端士习。以及驭生番。查洋船。兴社仓。立义学诸务。均拟次第筹办。得旨、著即将应办事宜实力整顿。以期日有起色。不可始勤终懈。勉之慎之。　　

○予福建大崳山巡洋阵亡千总黄维荣祭葬世职。　　

○丙申。上奉慈安皇太后慈禧皇太后幸恭亲王第。侍午膳。　　

○遣官祭关帝庙。　　

○谕军机大臣等、刘长佑奏、请将易州河间二军营制。略为变通。并将易州一军。改为保定一军各摺片。据称遵化与古北宣化天津四军。悉照原议安营。惟易州河间两军。各就近地安营。以两营驻易州。三营驻保定。仍为易州一军。以两营驻河间。三营驻正定。仍为河间一军。则增广二军。暂缓选练。于撙节饷需。筹备形势。似为两便等语。所筹尚属妥协。均著照所请行。其易州一军。并著改为保定一军。即照该督所拟。于督标内增拨练兵六百名。仍照原议。择地安营团操。泰甯镇之兵。即无庸挑拨。以重守护。刘长佑拟于三月初旬。亲赴各军。督办一切。著即就近来京陛见。将此谕令知之。　　

○又谕、德勒克多尔济等奏、调练防兵。兼筹军火饷需一摺。哈密失守后。逆回复犯巴里坤。所有乌城迤西之扎萨克图汗部落操防紧要。德勒克多尔济等、以德德库鄂博一带。防兵尚单。将派防察汗乌苏之赛因诺颜蒙兵。调往该处驻扎。著该将军等认真操练。严防回逆东窜。其察汗乌苏地方。有无俄警。仍当饬令该盟随时防范。毋稍疏虞。所请饬令户部先筹拨银五六万两。赶解归化城。委员领取。专供防堵经费。著户部酌度筹拨。以济要需此项饷银未到以前。准由蒙古捐输牲畜项下。通融折放该该军等即咨明李云麟办理。将此由六百里各谕令知之。　　

○拨山西鸟枪二千杆。火药二万斤。轰药五百斤。解赴绥远城备用。　　

○丁酉。谕内阁、通政使司副使柏寿奏、定安门外。察有泉脉。请挑穵河道以浚其源。并将城下被雨冲刷浪窝。及早补垫各摺片。著原派查探水源之工部侍郎魁龄等详细查勘。妥议具奏。　　

○又谕、瑞麟、蒋益澧奏、裁减广州府属徵收米折。酌定银数一摺。广东广州府属十四县徵收色米价银。前经谕令该督抚核实减裁。酌议章程具奏。兹据奏称、拟自同治六年正月初一日始。南海番禺二县。每民米一石。连耗折徵银五两八钱。香山新会顺德龙门四县。每民米一石。连耗折徵银五两五钱。花县增城三水清远四县。每民米一石。连耗折徵银五两。东莞新安从化新甯四县。每民米一石。连耗折徵银四两八钱。此外不准丝毫浮折。通计广州府属十四县。每年减徵银一十六万五千四百余两。著照所请。由该督抚等出示通行。勒石永远遵行。经此次核减之后傥有不肖官吏。巧立名目暗中增收。或纵容书差苛索。一经发觉。即著严参按律惩办。此外各府属所徵色米。是否有累于民。应如何议减之处。并著该督抚体察情形。分别核议具奏。寻奏、续查惠潮嘉肇罗韶连佛冈等属。所收米羡。不免浮多。现经核减。通计每年共减徵银十九万九千八百三十余两。以后不准丝毫浮收。下部议。从之。　　

○又谕、瑞麟奏、遵保堪胜水师总兵一摺。广东龙门协副将邢麟阁、水师提标游击黄廷彪、汤骐照、均著交军机处存记。遇有广东外海水师总兵缺出。请旨简放。另片奏、尽先参将黄联开黄贤彪、彭玉、俱系候补人员。于水师极为熟悉。请破格擢用等语。均著照所请。存记录用。除黄贤彪一员甫经引见外。邢麟阁、黄廷彪、汤骐照、黄联开、彭玉、均著送部引见。　　

○谕军机大臣等、谭廷襄奏、发捻东趋。饬军分赴下游扼剿一摺。谭廷襄、曾国荃奏、贼扰黄麻。派军堵剿并查明任化邦赖汶洸等逆。尚未歼毙各摺片。逆匪经鲍超等军击败之后。虽受惩创。马步人数尚多。任赖等逆。相率逃逸。现复由桐柏一路。回窜鄂疆。蕲黄麻罗。防剿极关紧要。谭廷襄已饬襄河水师下驶。并调蓝斯明等军移扎滠口。分布黄州麻城等处。即著严饬各军。防剿兼施。不得令一贼一骑。阑入腹地。曾国荃督令彭毓橘等军。速赴黄麻。痛加剿洗。务须就地歼除毋许旁逸。沿江地段。并责令彭玉麟所派之王吉等水师二营。与鄂军梭织防御。皖之宿太英霍。与鄂毗连。英翰当督饬皖军。严密布置。如贼踪窜近。即迎头奋击。以收夹击之效。李鹤年仍饬宋庆等军。严防回窜。相机进剿。淮军刘秉璋等营。均入豫疆。现在已落贼后。著曾国藩、李鸿章、檄令探贼所向。分投兜击。此时贼势虽肆奔突。其气已衰。曾国藩李鸿章等、务须统筹全局。一鼓殄除。毋使其东西狂窜。疲我兵力。将此由六百里各谕令知之。　　

○又谕、穆图善奏、回匪势穷乞抚。筹画布置。遵旨前赴庆阳一摺。马生彦、杨汶智、悔罪投诚。情词恳切。并情愿带领马队数百。随同剿贼赎罪。马生彦等久向官军乞抚。现在如果真心悔罪。日内呈缴马匹军械。自应乘机收抚。予以自新。所有择地安插事宜。即著杨岳斌委员妥为办理。庆郡困守无援。殊形危殆。穆图善以杨汶智系陕西回酋。为同类所畏惮。拟即饬令随带数骑。前赴庆郡。开导陕回。俾各悔罪输诚。藉以暂解城围。穆图善一军。现在进止两难。自不得不暂示羁縻。为一时权宜之计。惟杨汶智是否可用。总当持以慎重。谋定后动。毋为该逆所给。泾庆窜匪。偪近陕疆。应如何调拨兵勇。严密堵击。以杜该逆东窜之处。著乔松年、穆图善、会商办理。穆图善军粮缺乏。拟派员先行驰赴花定甯条梁一带。筹办粮米。著杨岳斌与穆图善妥为筹画。俾该将军得以拔营前进。迅解庆郡之围。将此由六百里各谕令知之。　　

○又谕、瑞麟、蒋益澧奏、剿办惠潮嘉各州县匪乡。歼除首逆一摺。广东土匪。伏莽甚多。经提督高连升督率所部剿办。将黄陂径口等乡。乌池合水冈等处。及嘉应所属。并和平河源土匪。次第铲平。歼斩首逆。惠潮嘉水陆行旅渐通。办理甚为得手。该提督现因曹冲客匪猖獗。经瑞麟等檄令移缓就急。驰往会剿。谅不难即日蒇事。高连升现调甘肃提督。饬令入陕。曹冲客匪。如一时未能办竣。即著该督等另派将弁。妥筹剿办。并将各路土匪。净绝根株。是为至要。至此次在事文武员弁。不无微劳。著归入查办恩平五阬土客完竣案内。择尤报奏。毋许冒滥。将此由五百里各谕令知之。　　

○复引见京察一等钤出人员。得旨、除鲍康、王庆祺、钟骏声、常兴、惠祥、穆特布、希凯、李宏谟、德馨、冯端本、陈大诰、裕昆、鄂云布、景云、胡毓筠、文增、毋庸记名外。宗室志元著以五品京堂补用。董文焕本系专用道员。著交军机处记名仍专以道员用。蔡世俊本系存记海关道员。著仍以海关道员用。图麟、锦成、方浚师、文奎、平步青、沈锡庆、英启、李文田、毓孚、恭镗、蒋启勋、傅庆贻、奎训、恩霖、钟禄、夏家镐、董润、升泰、英杰、定保、林庆贻、富隆阿、庆爱、成孚、王化堂、崧骏、海容、裕禄、锡德、海霈、张煦、冯春瀛、方鼎锐、德泰、文辂、绍諴、长润、陈鸿翕、王思沂、奎斌、衡光、寿昌、华福、瑞亨、孙楫、恩崇、奎龄、朱学笃、王师曾、贵珊、阮寿松、俱著交军机处记名以道府用。惠志著记名以关差道府用。　　

○吉林将军富明阿奏、金场流民。请展限搬移安插。得旨、此项流民。著准其缓至二月内搬移净尽。以免失所。但不得再事迟延。致滋事端。　　

○展缓江西义甯、南昌、新建、进贤、奉新、清江、新淦、新喻、峡江、莲花、安福、永新、鄱阳、余干、建昌、安义、德化、德安、瑞昌、湖口、彭泽、金溪、广昌、丰城、崇仁、东乡、南丰、二十七厅州县。暨九江卫被水被旱地方新旧额赋杂课有差。　　

○戊戌。谕内阁、魁龄等奏、覆勘石渠各工。钱粮较钜。请暂缓办理一摺。前据魁龄等奏、香山樱桃沟两处之泉。拟力加疏瀹。节节导引。可达京城。请派大臣覆勘。兹复奏称、香山等处工程。估需钱粮过钜。恐虚耗国帑。泉水未见流通等语。西山一带泉源。关系京城水脉。该侍郎等奉命覆勘。自当妥筹办法。以期于事有济。岂容畏难中止。仍著魁龄等悉心筹商。设法疏浚。固不可稍涉虚糜。亦不得意存推诿。　　

○谕军机大臣等、李鸿章奏、行抵归德。查探贼情。通筹调度。并查明安陆接仗情形各摺片。现在张逆向西南窜逸。而鄂捻东西奔突。正资大支劲旅追剿。自当照李鸿章所请。仍令鲍超在鄂豫之交。相机追剿。捻逆现窜麻城。而鄂省东路空虚。即著鲍超由樊城兼程东下。会同曾国荃所部分投剿办。傥贼趋皖境。即跟追至宿太一带。贼势尚无定向。该提督务当会合鄂豫各军。迅将任赖全股。就地殄灭。以便腾出兵力。西顾陕疆。不可意存观望。致干重咎。并著曾国藩、李鸿章、妥为调度。谭廷襄、曾国荃、迅即檄调各军。并力夹击。毋令该逆得以饱掠远扬。六安一带。与麻城接壤。英翰亦应派兵严密堵剿。不可稍涉大意。现在贼踪虽离豫境。而回窜实在意中。李鹤年已饬宋庆由光山越境深追。即著饬令该总兵会同淮鄂各军。实力剿办。不得稍分畛域。李鸿章计程已抵周家口。居中调度。自可洞悉机宜。即著严饬刘秉璋各军相机进剿。务当申明赏罚。鼓励士气。痛挫逆锋。次第埽荡。刘铭传于尹漋河之败。进退失机。其自请参处。本属咎有应得。惟误由鲍超未照约会分路进剿。致令刘铭传骇退挫败。鲍超更不得辞咎。姑念刘铭传果敢有素。鲍超屡获大胜。过不掩功。均加恩免其议处。嗣后当益加奋勉。迅埽贼氛。以副期望。将此由六百里谕知曾国藩、李鸿章、谭廷襄、曾国荃、李鹤年、英翰、并传谕鲍超知之。　　

○又谕、乔松年奏、刘松山等军。击贼获胜。并覆陈回逆窜扰情形各摺。刘松山等军。稳慎进扎。渐次偪近贼营。先将扑营之贼击退。并将吕兆集等处贼巢攻破。复续破秦渡镇花园集等处老巢。歼毙散解甚多。办理颇合机宜。现在贼已遁向盩厔。难保不窜入南山。著乔松年即激励将士。催令刘松山等。各率所部。乘胜穷追。毋任喘息。汉中为陕省膏腴之地。且系川陕咽喉。尤须妥筹兼顾。库克吉泰一军。著乔松年催令径赴长武泾州一带击剿。毋任甘回续行东窜。三原咸阳之贼。既经乔松年派兵击退。著即饬谭玉龙、刘厚基等、分路尽力追剿。务将回匪殄尽。以清腹地。雷正绾已在邱家寨获胜。仍著乔松年饬令各军将士。与雷正绾联络声势。以期互相援应。另片奏、请催湖北饷银等语。陕省援兵云集。需饷浩繁。雷正绾与谭玉龙均皆缺饷。所有湖北粮台报解汉中银十九万余两。著谭廷襄、曾国荃、饬令何璟、陈丕业、仍将此款解交林寿图酌量支放。原片著钞给谭廷襄、曾国荃阅看。将此由六百里各谕令知之。　　

○复引见内务府三院京察一等钤出人员。得旨、除海绪、祥佑、忠诚、广英、恒延、松瑞、毋庸记名外。贵宝、启裕、锡祉、希曾、斌安、恩林、广顺、连明、茂林、德寿、德生、永存、舒恒、俱著交军机处记名。　　

○以故赛因诺颜辅国公德里克达什子索诺木多尔济袭爵。　　

○命鄂尔多斯贝子扎那济尔迪在乾清门行走。　　

○命山西布政使王榕吉来京。以江苏按察使刘秉璋为山西布政使。未到任前。以内阁侍读学士胡大任署理。　　

○以湖北尹漋河督队不力。夺道员刘盛藻花翎勇号。仍责令剿贼自效。予阵亡总兵官唐殿魁等祭葬世职加等。　　

○己亥。月食。　　

○谕内阁、刘坤一奏、甄别不职各员一摺。江西南昌府同知庆麟、才具疏庸。不知振作。著勒令休致。署余干县知县候补知县孙灏、性情狡猾。难任地方。著即行革职。　　

○谕军机大臣等、前因哈密回匪。西扑巴城。情形紧急。谕令李云麟催令棍噶扎勒参整齐蒙兵。驰援巴城。兹据李云麟奏称、拨勇前往驻防一摺。乌科两城。防务吃重。棍噶扎勒参所部蒙兵。势难移援西路。该参赞现派张和所部勇丁。在红柳峡立营。就近防守。著即饬令赶紧驰赴巴城援应。速解城围。不得但顾北路本境。稍涉迁延观望。其土尔扈特各旗北徙人众。即著照李云麟所指地方。令其游牧。妥为安插。哈萨克人数众多。时思东犯。李云麟当训练额鲁特蒙兵。严加防范。毋稍疏忽。将此由六百里谕令知之。　　

○以宗室桂丰袭封奉恩镇国公。　　

○以詹事府詹事讷仁、太常寺卿麟书、为内阁学士兼礼部侍郎衔。光禄寺卿兴恩为大理寺卿。　　

○以江苏徐海道李鸿裔为按察使。　　

○以记名提督周盛传为广西右江镇总兵官。　　

○以江西瑞州守城出力。予举人周廷杰等奖叙有差。　　

○予江西各属阵亡殉难绅民何鹤明等暨妇女二千一名口分别旌恤如例。　

大清穆宗继天开运受中居正保大定功圣智诚孝信敏恭宽毅皇帝实录卷之一百九十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。二月。庚子。春分。朝日于东郊。遣顺承郡王庆恩行礼。　　

○上奉慈安皇太后慈禧皇太后幸漱芳斋。侍午膳。　　

○谕军机大臣等、乔松年奏、甘回窜至鄜州。请饬库克吉泰等先剿鄜州之贼。并催左宗棠赴陕各摺片。另股回匪。由三水东窜。前股已至三原滋扰。乔松年已饬刘厚基会同刘效忠等合击。复有大股逆回数万。句结土匪溃勇。同时窜至鄜州境内。段登云一军不能抵御。该逆已深入滋扰。中部宜君边境。皆见贼踪。库克吉泰、德兴阿、已抵同州。著即带兵赶赴鄜州。毋庸再行进省。致多纡折。并著乔松年饬令刘厚基等军。迅将西路一股击退。移军往鄜州协剿。以厚兵力。其由盩厔西窜郿县之贼。该抚当催令刘松山等蹑剿。仍须步步为营。未可稍涉大意。另片奏、陕省既患兵弱。尤患财殚。请饬左宗棠携银带兵到西安徐图规画等语。左宗棠现驻汉口。慎重筹画。未便轻进。朝廷亦深知其本心。惟现在陕省万分紧急。若非该大臣就现有兵力。宽筹饷项。迅赴西安调度。恐军心民心日形涣散。设如乔松年所虑。该大臣将来挽救更多棘手。该大臣务当先其所急。迅往镇压。并以屏蔽晋豫。断不令遽行入甘。致碍该大臣种种布置。鲍超一军。现已留鄂剿贼。湘淮诸军。亦俱到鄂。后路尚可无虞。该大臣即酌度援应。以纾廑念。乔松年片一件。著钞给左宗棠阅看。将此由六百里各谕令知之。　　

○以安徽捐输军饷。永广乡试中额一名。盱眙县学额三名。桐城、望江、泾、南陵、泗、五州县各二名。怀甯、太湖、太平、旌德、怀远、五县各一名。　　

○以湖北东湖县捐输军饷。永广学额七名。　　

○以河南新蔡县捐输军饷。永广学额二名。　　

○辛丑。以神灵显应。加安徽颍上县龙神封号曰显佑。　　

○壬寅。谕内阁、魁龄等奏、覆勘泉河各工。请分别缓急试办一摺。所有香山樱桃沟石渠及各处泉河故道。即著魁龄等先行试办。并将香山等处封闭煤窑。设法摉采。以裕水源。其积水潭十刹海并南北中三海各工。并著照所请办理。一面行文钦天监即行择吉。至所奏请将附近泉河稻田。一律改种陆田。并请酌减税课妥为抚恤之处。著奉宸苑妥速议奏。　　

○又谕、李瀚章奏、臬司呈请终养一摺。贵州按察使席宝田、著准其开缺在籍养亲。如遇边防紧要之时。仍著饬令带兵防剿。以资得力。　　

○工部右侍郎魁龄等奏、遵旨查勘城垣被雨冲刷处所。请饬各该衙门及时修补。得旨、著各该衙门随时修补。并严禁居民刨穵黄土。以固城垣。　　

○予贵州颇洞等处阵亡都司陈秉周等祭葬世职。　　
</div>
    <div class="pagination">
<a href="清实录同治朝实录_page280.html">上一页</a><span>...</span><a href="清实录同治朝实录_page276.html">276</a><a href="清实录同治朝实录_page277.html">277</a><a href="清实录同治朝实录_page278.html">278</a><a href="清实录同治朝实录_page279.html">279</a><a href="清实录同治朝实录_page280.html">280</a><span class="current-page">281</span><a href="清实录同治朝实录_page282.html">282</a><a href="清实录同治朝实录_page283.html">283</a><a href="清实录同治朝实录_page284.html">284</a><a href="清实录同治朝实录_page285.html">285</a><a href="清实录同治朝实录_page286.html">286</a><span>...</span><a href="清实录同治朝实录_page282.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
