<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 108 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 108 页/共 681 页</h1>
    <div class="content">
○庚午。上诣太皇太后皇太后宫、问安　　

○辛未。河南巡抚郎廷相、丁母忧。命回旗守制　　

○予故正黄旗散秩大臣顾应、原任河南开归总兵官高第、祭葬如例　　

闰七月。甲戌朔。升正红旗副都统杰殷、为护军统领　　

○乙亥。上诣太皇太后宫、问安　　

○谕宗人府、贝子尚善、性行端良、凡事小心敬慎、勤劳为国。著仍复多罗贝勒　　

○丙子。予故蒙古副都统哈什马、祭葬如例　　

○户部议覆、吏科给事中赵之符滇省赋税一疏、查顺治十六年、出征云南时、平西王并经略巡抚等会议、因粮米不敷、以四斛作一石徵收。今地方已定、此加徵两斛米麦、应于康熙十二年为始、除免。从之　　

○丁丑。以候补副都统喇哈、为镶黄旗蒙古副都统　　

○达赖喇嘛、遣使进贡。赏赉如例　　

○以吴喇忒故镇国公阿玉锡子诺门、袭爵　　

○戊寅。上诣太皇太后皇太后宫、问安　　

○升太仆寺卿钱綎、为太常寺卿　　

○己卯。予故致仕太子太保礼部尚书乌赫、祭葬如例　　

○免浙江太平、松阳、景宁三县、康熙六年分民欠地丁银两　　

○庚辰。上诣太皇太后宫、问安　　

○免湖南常宁县、康熙三四五年分民欠地丁银两　　

○调正红旗蒙古副都统觉罗杜尔巴、为满洲副都统　　

○辛巳。户部议覆、浙江巡抚范承谟浙省白粮一疏、查全书内、嘉兴府、每正米一石、加耗米八斗、湖州府、每正米一石、加耗米五斗五升、俱征糙米、令运丁舂办。今据该抚疏称、运丁舂办稽迟、请将两府正白米一石外、概给白耗米四斗五升、诚为军民两便。应刊入全书遵行。从之　　

○予故护军统领费雅思哈、祭葬。谥僖恪　　

○壬午。吏部尚书对喀纳等疏言、九卿会议、凡书办犯赃、系在京部院者、司官虽不知情、拟罚俸六个月。其在外省者、或官吏通同婪赃、官则脱卸、吏承其罪、亦未可知、仍照失察例革职。若官果不知情、免革职、罚俸一年。上责之曰、衙役作弊、小民受害无穷。所司官、理应从重处分、以清积蠹。今尔等俱已富贵、不念小民困苦、惟恐重处属员、致有干涉。故将在外在京、分别定议、明系瞻徇。朕擢尔吏部尚书、自应殚心为国。矢公报效、乃粉饰阿徇、毫无主见、殊负朕委任之意　　

○甲申。免顺天府固安县、本年分水灾额赋、直隶内黄、魏县、本年分旱灾额赋有差　　

○乙酉。上诣太皇太后宫、问安　　

○升左通政白尚登、为太仆寺卿　　

○丙戌。喀尔喀车臣济农台吉、遣使进九白年贡。宴赉如例　　

○以原任贵州巡抚佟凤彩、为河南巡抚　　

○丁亥。召狭西布政使杭爱、谕曰、朕以尔才能、向欲内用、今因外省事重、特授此职。督抚之下、藩司职掌重大、不但所司钱谷、凡属员臧否、皆关系焉。尔须持身清正、表率下僚。若有贪恶官史、勿得徇纵、申详督抚、即行参奏。地方百姓、尔必加意抚绥。克尽忠诚、以副朕简用之意。如果贤声克著、朕当优擢　　

○谕刑部、设立刑法、原以戢奸禁暴、必事情重大、方可用刑严讯。近见内外问刑衙门、尝有滥用夹棍、致毙人命者、朕心殊为不忍。以后审问事情、尔等务加详慎、勿得轻听问官、不分轻重、动辄夹讯、希图草率结案。仍将审事官员、严加申饬、不时稽察。其有任情滥刑者、即行指实题参。务使重刑不得滥及无辜、以副朕矜恤民命至意。若有不应夹讯之人、擅用夹棍、及罪不至死、径行夹死者、应作何处分、尔部会吏兵二部、定议具奏。寻议、若内外问刑官、将案内应夹罪不至死之人、夹讯致死者、罚俸一年。将不应夹讯之人、擅行夹讯者、降一级留任。或被夹之人、即时身死者、降三级调用。或叠行夹讯致死者、革职。若有别项情由、按罪定拟。其司官有将不应夹讯之人回堂、堂官不行详慎、轻听夹讯者、罚俸六个月。从之　　

○以多罗顺承郡王勒尔锦、掌宗人府事　　

○以故三等阿思哈尼哈番雅喇亲弟之子杨寿、袭职　　

○戊子。上御太和殿视朝。文武升转各官谢恩。次朝鲜国使臣李木□垔等行礼　　

○以翰林院编修郭棻、为河南乡试正考官。户部主事邓秉恒、为副考官　　

○己丑。上诣太皇太后皇太后宫、问安　　

○谕讲官等、方今秋爽、正宜讲书。尔等即于二十五日进讲　　

○喀尔喀厄尔德尼伊尔登台吉、遣使进九白年贡。宴赉如例　　

○癸巳。上诣太皇太后宫、问安　　

○文华殿大学士冯溥、以老乞休。慰留之　　

○予故义王孙徵淳、祭二次、造坟立碑　　

○升前锋参领纪尔他布、为正红旗蒙古副都统　　

○甲午。以江南沭阳县水灾、将本年分正耗漕米、俱令折徵、并免漕赠银米　　

○免山东鱼台县、本年分虫灾额赋十之三　　

○内阁、翰林院题、翰林职掌、专事纂修、与部院衙门不同。若非优通文义、难以办理。嗣后满洲侍读学士以下各员缺、应听该衙门、照品级考开载应升官员内、择文义优通者、拟正陪咨送吏部题补。从之　　

○乙未。免河南汲县、新乡、胙城三县、本年分旱灾额赋有差　　

○丙申。以翰林院检讨杨仙枝、为山东乡试正考官。内阁中书张鹏、为副考官。行人司行人余国柱、为山西乡试正考官。内阁中书张衡、为副考官　　

○丁酉。谕吏部、庶吉士李录予等、学习已久。今加考试、应分别授职。除蔡启僔、孙在丰、徐乾学、已授修撰、编修外。李录予、张英、牛纽、李光地、朱典、陈梦雷、耿愿鲁、赵文煚、王掞、朱阜、王维珍、孟亮揆、王宽、祖文谟、俱著授翰林院编修、检讨。车万育、唐朝彝、黄斐、孔兴釪、俱著以科道用。德赫勒、博济、沈独立、程文彝、李玠、李梦庚、张鹏翮、高璜、许孙荃、刘恒祥、吴本立、俱著以部员用　　

○予故正黄旗散秩大臣马哈、祭葬如例　　

○戊戌。上御太和殿视朝。文武升转各官谢恩　　

○己亥。上诣太皇太后宫、问安　　

○索伦副都统品级扎木素等、进贡貂皮。赏赉如例　　

○辛丑。上诣太皇太后皇太后宫、问安　　
</div>
    <div class="pagination">
<a href="清实录康熙朝实录_page107.html">上一页</a><span>...</span><a href="清实录康熙朝实录_page103.html">103</a><a href="清实录康熙朝实录_page104.html">104</a><a href="清实录康熙朝实录_page105.html">105</a><a href="清实录康熙朝实录_page106.html">106</a><a href="清实录康熙朝实录_page107.html">107</a><span class="current-page">108</span><a href="清实录康熙朝实录_page109.html">109</a><a href="清实录康熙朝实录_page110.html">110</a><a href="清实录康熙朝实录_page111.html">111</a><a href="清实录康熙朝实录_page112.html">112</a><a href="清实录康熙朝实录_page113.html">113</a><span>...</span><a href="清实录康熙朝实录_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
