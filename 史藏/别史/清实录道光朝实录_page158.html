<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 158 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 158 页/共 848 页
  </h1>
  <div class="content">
   ○乙丑。修四川叙马营分防各汛塘房。及城内堆卡房屋。从总督戴三锡请也。　　

○贷山西驻劄歉区宁武营、并所属神池等营兵丁、常平仓谷。　　

○丙寅。谕内阁、据永芹等奏称、巴申庄回子。控告阿奇木伯克衙门之多尔瓜回子等。将伊等捆缚苛责。逼取钱文一案。审明请旨定拟等语。多尔瓜回子阿布都喇依木、阿布都哷依木、什瑚勒回子斯潘迪彦托瑚塔、胆敢指称催取官项。将无辜之人。私用绳锁。肆行惩处。以致逼众成群。齐赴喀什噶尔控告。情殊可恶。著照永芹等所奏。将阿布都喇依木等枷号。解至英吉沙尔示众。照例发往伊犁。其管理该庄之七品伯克多列特、知情不报。著即革职。阿奇木伯克迈哈默特、并未查出。著革去四品阿奇木伯克。以五品伯克降补。英吉沙尔领队大臣色普徵额、亦属失察。著交部议处。　　

○伊犁将军庆祥奏、查探张格尔、在塔什霍尔罕地方。穷蹙已极。随行祇十数人。已不敢回霍罕。欲赴喀什噶尔自投。又恐被获就戮。游移无定。遂至奈曼部落。与布噜特比伊满、抱经起誓。欲行投诚。伊满已赴喀什噶尔禀报各等情。报闻。　　

○以故杜尔伯特贝勒贡楚克扎布子雅哩木丕勒多尔济、袭爵。　　

○调工部右侍郎昇寅、为刑部右侍郎。兵部左侍郎耆英、为工部右侍郎。兼管钱法堂事务。转兵部右侍郎宝兴、为左侍郎。以内阁学士奕经、为兵部右侍郎。　　

○予因案休致镶蓝旗蒙古都统郡王衔贝勒哈迪尔、支食贝勒俸。　　

○减免直隶冀州积涝地亩额赋有差。　　

○丁卯。谕内阁、张师诚奏、请将苏省州县垫完漕米。予限催徵一摺。江苏省各州县存库未解银两。内有道光元二三四等年。为花户垫买漕米一款。因三年全省被灾后。民间元气未复。势难按户追还。以致延未完解。据该抚查明恳请宽限催徵。著加恩将道光元二三四等年民欠漕米尾数。予限一年。责成现任之员追完。如届期再不完清。即将前后接卸各员。严参惩办。其动垫银款。著落原垫及接徵之员。按日分赔。所有民欠米石。仍令后任严追。归还赔解之员。毋许刁民延欠。至自道光五年起。各属漕尾。亦著勒限一年徵完。遇有州县交代。饬令该管府州盘查。凡垫完漕米。务于新漕启徵之前。全数徵完批解。不得再有未完。以杜轇轕朦混。　　

○又谕、颜检等奏、酌筹添雇额外剥船一摺。本年东省卫河水势微弱。现在南粮已入东境。需用剥船甚多。自应添雇豫备。以期迅速转运。据颜检等查有额设官剥。与添雇民剥。不敷轮转。著照所请、准其查照成案。添雇剥船五百只。免致临时周章。其所添民剥工食。以雇到临清之日起支。统归临清州知州一手雇觅分派。并著察看水势情形。如可无需五百只之数。即饬令停止。一俟卫河水势充足。不必俟重运过竣。即行先期开放。事竣查明月日会奏。分晰报销。毋任虚冒。　　

○谕军机大臣等、前因运道浅阻。借黄济运。终非善策。降旨令魏元煜等、将海运事宜。各就所属地方情形。广咨博采。悉心筹议。节据该督等覆奏。均以为窒碍难行。本日据英和奏、通筹漕河全局。请暂雇海船以分滞运。酌折额漕以资治河各条。所奏甚属明晰。国家漕运河防。均关重大。若祇以转运漕艘为目前急务。而不顾将来河工之贻害。则为患甚钜。该督等自当计及万全。俾河漕两无妨碍。本年重运全漕。现据该督等竭力催挽。并筹备船只。盘坝接运。自可以次抵通。惟全河大局。及本年如何回空。明年如何济运。不可不通盘豫筹。该督等前此会议各条。系为慎重漕粮。节省经费。不为无见。然势值两难。固不可妄议更张。亦未可稍事拘泥。英和所奏各款。意在漕河并治。永资利赖。该督等接奉此旨。务当悉心计议。总期不误转漕。有裨河务。勿得稍存成见。徒为目前权宜之计也。英和摺著发交阅看。将此各谕令知之。　　

○又谕、据御史郎葆辰奏、浙江覆检徐蔡氏尸骨一案。前署抚黄鸣杰原奏内。声明徐蔡氏尸骨无存者甚多。而于尾蛆骨一块。称系原验时疏忽遗失。既经一府三县。当场开检。何至遗失骨殖。并风闻王惟询接办此案。甚属认真。正在隔别研讯间。闽省选派明练仵作何培至浙。即在万松岭地方。督同会检。不待蒸煮。已据何培喝报顖门等处伤痕。委系被□□客。当时原验覆检各官。皆纷纷离位。争执多时。以致不及终验。及王惟询赴抚署禀见后。更加郁闷。意欲平反。而残骸莫据。孤掌难鸣。以公正不阿之大员。竟至身罹意外之奇惨。皆由原验官遗失骨殖。酿成此事。又闻上年七月间。覆检官有另擡男骨比对之事。道路目击。传为笑谈等语。人命重案。地方官带领仵作人等。当场检验。例当封固。何至将骨殖遗失。如该御史所奏覆检官另擡男骨比对。尤属违法荒谬。任意妄为。可恶已极。至王惟询接办此案。既经闽省仵作验系被□□客。何至争执各散。不及终验。是否系原验覆检各官。心存回护。有意阻挠。王惟询赴抚署禀见后。是否因此郁闷轻生。其中必有别情。俱应严加讯究。著程含章、督同臬司祁＜?土贡＞、将该御史所奏各情节。详加查究。如果属实。即将黄鸣杰及各地方官。一并严参惩办。毋稍徇隐。致干罪戾。郎葆辰原摺。著发给阅看。将此谕知程含章、并传谕祁＜?土贡＞知之。　　

○实授讷尔经额山东布政使。　　

○己巳。上诣绮春园问皇太后安。　　

○谕内阁、据英和等奏、朝日坛墙根土坡。被雨水冲刷不齐。墙垣间有损坏。瓦片脱落。自应修理整齐。以昭严肃。其墙外泊岸。应否修筑。著工部派员敬谨分别查勘具奏。　　

○修山东泉河各厅土石工程。从署河道总督张井请也。　　

○庚午。命协办大学士英和、为正使。礼部左侍郎汪守和、为副使。持节赍册宝、晋封全妃钮祜禄氏为全贵妃。册文曰。朕惟筴衍泰元。敷锡溥六宫之惠。仪彰坤顺。宣勤流九御之徽。宜贲彝章。式昭令典。咨尔全妃钮祜禄氏。肃雝播誉。端谨持躬。嘉佐职于瑶筐。椒涂赞化。荷升华于镠简。萱惟颁恩。兹仰承皇太后懿旨。晋封尔为全贵妃。申之册命。尔其祉福懋膺。长奉宸轩而延祜。恪恭允著。克襄壸掖以垂型。钦哉。　　

○命礼部尚书汪廷珍、为正使。右侍郎刘彬士、为副使。持节赍册印、晋封祥嫔钮祜禄氏为祥妃。册文曰。朕惟椒庭表范。柔嘉襄内职之勤。兰掖绥祺。端肃赞中宫之化。徽仪聿著。荣宠载颁。咨尔祥嫔钮祜禄氏。簪珥勖虔。珩璜纳顺。史箴协度。宣蕙问以扬芬。嫔德修型。侍萱闱而笃庆。兹仰承皇太后懿旨。晋封尔为祥妃。申之册命。尔其克迓蕃厘。用助睢麟之治。祗膺茂典。弥昭翚翟之光。钦哉。　　

○命礼部左侍郎舒英、为正使。兵部右侍郎奕经、为副使。持节赍册、晋封珍贵人赫舍哩氏为珍嫔。册文曰。朕惟椒涂起化。六宫佐中壸之勤。芝检承恩。九室备内官之选。隆仪聿举。宠命攸颁。咨尔珍贵人赫舍哩氏。端恪修型。柔嘉秉式。展功绪而劳襄机杼。兰殿叨华。表德容而度饬珩璜。萱闱锡庆。兹仰承皇太后懿旨。晋封尔为珍嫔。申之册命。尔其鸾章祗领。迓蕃祉以长膺。翟采荣增。励芳规而益懋。钦哉。　　

○辛未。谕内阁、已革笔帖式祥麟、前在库伦当差。辄赴街市游荡。已属有玷官箴。复因被领催诺敏殴打。疑系员外郎海清阿唆使。赴署嚷闹。并踢倒门扇。将堂上官物碰落。任性妄为。情殊可恶。刑部按律拟以满流。照例折枷。尚觉轻纵。祥麟著即实发。该部查明应配地方。照例办理。　　

○又谕、据理藩院奏、永库尔忠病故。所遗辅国公爵。或令伊子二等塔布囊拉旺哩克森承袭。抑或降等令其承袭一等塔布囊。请旨一摺。永库尔忠、在御前乾清门效力行走多年。加恩著仍赏给伊子拉旺哩克森承袭辅国公爵。此系朕轸念勋旧蒙古臣仆之殊恩。毋许为令。　　

○以浙江布政使伊里布、为陕西巡抚。未到任前。以布政使鄂山护理。调江苏布政使继昌、为浙江布政使。以江苏按察使贺长龄。为布政使。山东运河道庆善、为江苏按察使。　　

○旌表守正捐躯陕西长安县民王文裕妻孙氏。　　

○壬申。谕内阁、魏元煜等奏、修砌堰盱石工。派员专往督催等语。高堰山盱二厅湖堤石工。及石后补筑堤堰土工。为收蓄湖水、抵御盛涨、最要工段。据该督等称采办甎石各料。渐可到工。夏至汛水未涨以前。砌足十层之外。再赶砌一二层。更资高稳。所办甚是。现在檄调来工之原任江苏臬司林则徐等、均已先后到工。著即责成林则徐、陈云、邹锡淳三员。分段督修。认真办理。务于大汛以前。如式完竣。俾修砌益臻巩固。工程获保无虞。以资捍御而卫民生。　　

○谕军机大臣等、本日据琦善覆奏、封雇商船。解往江省接运。并酌拟雇运章程六条。朕详加披阅。内雇备船只。未到江南之前。酌给口粮。作正开销。仍以船只之大小。定口粮之多寡。所封船只。免纳船料。傥无需接运漕粮。仍照定例徵输。雇定船只。发给印照。委员押交。以免沿途拦截。并添缆绳器具等项。应令江南酌给银两。赶紧制备。以免迟误。至豫备船只。设无须接运。所有舵工水手。由东省支过口粮。仍准开销。以示体恤。俱著照所议办理。其封雇船只。押赴江南。准带货物一条。自系为回空船不敷应用起见。但此次剥运粮米。需船较多。自应以速为贵。若准其带货。船身笨重。行走既恐濡滞。交卸又必耽延。诚恐缓不济急。该抚所奏。是否可行。著孙玉庭等会筹妥议。即知照该抚办理。又另片奏、此次雇觅民船剥运。漕船既可由江归次。旗丁余米。尽有敷余。或即用以津贴船户。或由孙玉庭等另行筹备等语。此次民船接运。必需口食稍敷。庶揽载更形踊跃。沿途亦易于抚驭。惟漕船余米。是否足资津贴。疲丁不至苦累。著孙玉庭等一并筹议。必使民船足敷食用。运丁不形拮据。方为妥善。琦善原奏章程六条。著钞给阅看。将此谕知孙玉庭等、并谕琦善知之。　　

○癸酉。上御勤政殿听政。　　

○以奉宸苑卿容照、为内阁学士。兼礼部侍郎衔。詹事府少詹事钟昌、为詹事。　　

○以乾清门侍卫桂轮、为奉宸苑卿。　　

○以祷雨灵应。赐封湖南长沙县李真人育万广济神号。从巡抚嵩孚请也。　　

○甲戌。孝端文皇后忌辰。遣官祭昭陵。　　

○谕内阁、嵩孚奏、漕船在江遇风沈失。赶紧捞抢。查明办理一摺。湖南荆右等卫军船。行至巴陵临湘地方。陡遇暴风。沉溺米石船只。淹毙人口。情殊可悯。据该抚委员查勘。实大江险要处所。人力难施。亦无盗卖情弊。援案恳恩办理。除荆右卫旗丁张兴祖等二船。及岳州卫旗丁王三一船。业经全行抢获。修艌完固。并其余戽救船只。抢获米石。分洒装运趱进外。所有荆右卫旗丁小张马儿、岳州卫旗丁杨逢春等二船。及饶逢大兴等十船。漂失米共五千六百八十二石零。著加恩免其赔补。由该省另行筹办。分年搭运。其沈坏船只。亦准官为修造。淹毙人口。该抚即查明照例分别赏恤。该部知道。　　

○内务府奏、拏获偷窃敬事房库物件之太监。审明定拟。得旨、此案普明身充匠役。胆敢同太监范二顺、偷窃敬事房库贮物件、至二十余次之多。照例准徒五年。殊觉情浮于法。即照内务府所拟。发往吉林。充当苦差。仍加枷号一个月。太监张进朝、究竟是伊呈报。尚可从宽。著照拟折责四十板。至失察范二顺夥窃库贮之宁寿宫总管赵进玉、张福善、其咎较重。著罚月银四个月。首领太监。著罚月银六个月。至乾清宫总管太监等、俱在内围居住。该库坐落地方。究系外围。所有罚月银之处。著加恩宽免。敬事房首领太监等、系其专责。未便因在内围居住。概予宽免。著改为罚月银两个月。以示惩儆。　　

○贷湖北驻劄歉区安陆、德安、荆门营、荆州水师营、提标后营仓谷。　　

○以山西粮价增昂。平粜浮山、吉、浑源、广灵、山阴、应、宁远、右玉、高平、阳城、陵川、沁水、辽、和顺、榆社、河曲、安邑、夏、芮城、河津等二十州县仓谷。并缓徵阳曲、太原、榆次、徐沟、岢岚、宁武、静乐、平陆、芮城、闻喜、霍、灵石、五台、十三州县应还仓谷。　　

○乙亥。上奉皇太后幸同乐园。进膳。　　

○谕军机大臣等、前经降旨、令豫东两省。雇备西河船只。以备南漕未渡军船盘坝接运。本日据御史张铭奏称、山东运粮军船。原分闸里闸外。合计各帮。共有八百余只。此时交卸回空。闸外德州等帮。早经归次。济宁等帮。谅亦陆续抵次。直待本年九十月间。始行受兑新漕。与其雇用民船。何若调用军船。计其剥运南粮。往返程期。不致有误本年受兑。并称军船厂口铺垫。交收看守。具有章程。头舵水手。素受约束。既用官船剥运。民船仍可装载贩运。不致失业等语。琦善前于接奉谕旨后。已据覆奏派员前往曹单及台庄夏镇等处。封雇民船。豫省能否如数雇备西河船只。尚未据程祖洛覆奏。若如该御史所奏、以归次军船。调往江境备用。岂不较封雇商船为省便。第东省闸内外军船。曾否全行归次。未归次者。何时可以调齐备用。其豫省军船。共有若干。能否调往剥运。约计接运往返程期。是否不致有误新漕受兑。著琦善、程祖洛、再行悉心筹画。如果事属可行。并无窒碍。即将调用军船。及应给口粮食米一切章程。议议由驿速奏。御史张铭摺。著钞给阅看。再本月初十日英和所奏之摺。亦著一并钞给阅看。将此由四百里各谕令知之。　　

○丙子。上诣大高殿行礼。　　

○还宫。　　

○丁丑。上御太和殿视朝。王以下文武升转各官谢恩。　　

○幸圆明园。　　

○戊寅。以广西上年歉收。暂缓买补拨运东省谷石。　　

○己卯。上幸静明园。诣龙神庙拈香。　　

○命两淮盐政曾燠留任。　　

○庚辰。予福建出洋淹毙兵丁许继等二名。落水受伤把总林瑞凤、兵丁张锦等二十四名。分别恤赏如例。　　

○辛巳。上诣绮春园问皇太后安。　　

○谕内阁、御史姚庆元奏、太平仓新收稄米。未经眼同验收。请覆加盘量一摺。各仓由通运京米石。应先期知照查仓御史稽核入仓。何以太平仓所收稄米。于已经收贮后。始报查仓御史。著仓场侍郎。即行派员将该仓方字廒新收稄米二千六百六十九石零。覆加盘量。有无短绌。如查有情弊。即将该仓书吏花户等送部究办。嗣后由通转运各仓米石。著大通桥监督、于定期起运前数日。先行移知该仓监督、豫报查仓御史前往验收。以重仓储。　　

○又谕、苏明阿奏、请更定额铸年分一摺。黔省贵阳大定二府炉座。前因滇厂产铜不旺。积压迟运。以致累年停炉。兹据该抚查明。现在存局铜斤。仅敷本年额铸。并无补买之铜。势难加卯鼓铸。恳请删除停炉年分。核实办理。著照所请、准其将贵阳大定二局。收存嘉庆二十四年铜铅。作为道光五年正额供铸。俟采办嘉庆二十五年滇铜运到。即为道光六年正额供铸。此后年卯依次接算。俾年款相符。毋得再有积压。该部知道。　　

○壬午。谕内阁、永芹奏、查明乌什盘量仓贮。委员与粮员所报数目。盈亏互异。严讯定拟一摺。此案富纶于佐领珠升阿报盈粮石。改派笔帖式福克锦布接盘。复报亏短。另交粮员桂芬查核。又不通盘核算。率报亏短。富纶并不究其盈亏互异之由。即行具奏。现据查明乌什仓粮正额。并无亏短。珠升阿盘出盈余小麦四百三十一石属实。而桂芬仅据筛出净粮一万二千五百五十石零。报亏粮四十九石七斗零。呈请赔补。实属有意含混。除富纶已经革职发遣外。已革粮饷章京桂芬、著照所议、解赴乌什。交该处办事大臣责令如数追赔完缴。再行咨解回京。笔帖式福克锦布、含混少报。著即革职。解回原旗收管。余著照所议办理。该部知道。　　

○以翰林院侍讲学士穆馨阿、充日讲起居注官。　　

○癸未。谕内阁、前据福珠隆阿奏、长芦商力疲乏。请将分限应完各款。分别缓带限交。当经降旨交户部核议。兹据该部将各项应完年限查明具奏、自应照原定年限。本年即当按限按数分别完纳。何得托辞转输不及。妄冀恩施。第念芦商疲敝情形。于无可调剂之中。分别量予推展。著准其将新旧库垫二款。自道光七年起。至十四年徵足。豫省料价帑息一款。自道光七年起。至十一年徵足。其道光三年未完引课一款。缓至道光六七两年徵足。此系朕格外施恩。曲加体恤。经此次推展之后。商力自可稍纾。嗣后届应完缴年分。该盐政自应按限催徵。不得再有藉口。冒昧奏请。至水利帑本银八十万两。前经降旨照该督等所请。按缴本银数目。输纳息银。扣至八年限满。将本银息银一律交清。何以复行渎奏。著仍照原奏章程。于八限内本息全交。其本年奏销道光四年正余引课。各项帑利。新卫河工费。武陟工需。并一切领告课项等银一百五十万余两。著该盐政严饬各商。于本年扫数全完。不得稍有拖延。致干罪戾。
  </div>
  <div class="pagination">
   <a href="清实录道光朝实录_page157.html">
    上一页
   </a>
   <span>
    ...
   </span>
   <a href="清实录道光朝实录_page153.html">
    153
   </a>
   <a href="清实录道光朝实录_page154.html">
    154
   </a>
   <a href="清实录道光朝实录_page155.html">
    155
   </a>
   <a href="清实录道光朝实录_page156.html">
    156
   </a>
   <a href="清实录道光朝实录_page157.html">
    157
   </a>
   <span class="current-page">
    158
   </span>
   <a href="清实录道光朝实录_page159.html">
    159
   </a>
   <a href="清实录道光朝实录_page160.html">
    160
   </a>
   <a href="清实录道光朝实录_page161.html">
    161
   </a>
   <a href="清实录道光朝实录_page162.html">
    162
   </a>
   <a href="清实录道光朝实录_page163.html">
    163
   </a>
   <span>
    ...
   </span>
   <a href="清实录道光朝实录_page159.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
