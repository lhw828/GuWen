<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1591 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1591 页/共 1860 页
  </h1>
  <div class="content">
   ○旌表守正捐躯江苏金坛县民曹沅妻臧氏。　　

○丁巳。谕、朕于明年二月十八日。启銮前往五台。所有应行豫备事宜。著交各该处豫备办理。　　

○戊午。谕、据明兴奏、浙江湖州白粮回空尾帮。于十一月初八日。全数趱出东境。较上年尾帮出境。早十七日等语。本年重运北上。因江南河道浅阻。以致迟延。经朕节次降旨饬办。始能抵通。不误回空受兑。且尾帮全出东境。较上年赶早半月有余。固由朕豫饬筹办。始能迅速。而直隶、山东、二省。于接奉谕旨后。能实力趱催。尚属认真。所有该二省派出催漕文武员弁。著该督抚查明咨部。分别议叙。　　

○谕军机大臣等、据富纲奏、云南提标。向有大会等五庄田亩。收存租息。为养赡营中孤寡兵丁眷属之用。嗣因木邦土司线瓮团等投诚。安插大理府。将漾濞上下二庄田亩拨给。另于营中积存租谷变价银内。酌留银六千五百两。另买田亩。取租赡给。今线瓮团。已经改迁东川府安插。所有年徵租息。既经报部充公。而前项租息。因无田可买。久未买足。营中提存银两。孤寡不敷赡给。请将漾濞上庄田亩。仍拨还提标。为赡恤之用。即以提存藩库田价银两。作抵上庄原价等语。此项田亩。本系该营自置。今仍旧发还提标。而以提存藩库银两。抵还原价。其事尚非不可。但摺内称、提标现在年收租米。孤寡兵眷。不能普给。有实属支口粮而不得者。尚有一百数十户等语。果如所言。则购买未得田亩。已经十有余年。此百数十户孤寡不得口粮。又何所赖以存活。情节殊未明晰。难以遽准。著传谕富纲、再行详悉查明。据实覆奏。寻奏、查该标自乾隆三十八年。按所买庄田

□山戊不□科定额。每孤寡兵眷。月给米一斗五升。其时祇有一百八十户。此复递年增添。后有一百三十余户。除动支租米外。余系营员捐办。是以奏请将漾濞上庄田赏还。为赡恤之用。得旨、依议可也。　　

○户部尚书、兼管顺天府府尹曹文埴奏、遵旨派拨顺天府乐舞生。肄习御制补笙诗乐章。查春秋丁祭。及乡饮酒礼。因顺天府乐舞乏人。久系太常寺乐舞生、及乐部署史承应。殊于体制未协。且乡饮酒礼。自乾隆二十六年以后。久未举行。亦属废弛。现饬大宛两县。挑取乐舞生四十名。送太常寺按谱肄习。其乡饮典礼。仍照例举行。请自五十一年丁祭、及举行乡饮时。即令新选乐舞生承值。报闻。　　

○己未。圣祖仁皇帝忌辰。遣官祭景陵。上诣奉先殿、寿皇殿、行礼。　　

○谕军机大臣等、直隶滹沱河。向来经行正定城外。相距甚近。曾经修筑泊岸保护。今□山戊不□河水涨发。距城远近。究有若干里。著传谕刘峨、即行查明该处情形。据实覆奏。并绘图呈览。朕明春巡幸五台。至正定后。尚驻跸一日。或就近亲临阅视。亦未可定。寻奏、现在河身。离府城南门四百余丈。计二里二分。报闻。　　

○庚申。上御乾清门听政。　　

○以兵部尚书王杰、充经筵讲官。　　

○以通政使张若渟、为左副都御史。光禄寺卿吴省钦。为顺天府府尹。　　

○辛酉。谕、据奎林等奏、厄鲁特副长额穆齐硕通病故等语。额穆齐硕通、行走多年。颇属奋勉。今经病故。深为可悯。著加恩赏银一百两。以作好事。将伊子丹巴策璘、即作为佐领。交奎林、遇有彼处缺出坐补。　　

○谕军机大臣等、据孙永清奏、审拟□□□□尔□革新宁州知州金垍。代商办埠。拖欠税项未完。旋于计典卓异。经前任盐江道周廷俊。代为捏报全完。将金垍照例问拟杖徒一摺。已批交部议矣。金垍既有税项未完。即不应于计典内卓异。其保举之各上司。并不详查该员经手钱粮。有无未清。任凭捏报。滥列荐剡。自有应得处分。何以该抚摺内。并未叙及。著传谕孙永清。即将滥举金垍之督、抚、司道。及该管知府。详悉查明。据实□□□□尔□奏。交部分别议处。　　

○旌表守正捐躯江西星子县民段英发妻萧氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十二


大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十年。乙巳。十一月。壬戌。谕、据奎林奏、蓝翎侍卫发往伊犁效力赎罪之阿尔经阿、三年期满。请旨仍留住一班。给与盐菜银两。令其效力赎罪等语。阿尔经阿、自发往伊犁。尚知罪戾。思盖前愆。奋勉行走。著照奎林所奏。给与盐菜银两。再留住一班。令其效力行走外。其余年满各卡侍卫等缺。著交领侍卫内大臣。照例于记名人员内具奏发往。　　

○又谕、据奎林奏请、发往伊犁充当苦差之原任协领奇德、十年期满。送部查办等语。奇德、前在协领任内。因本身事故。胆敢将兵丁应得之项侵扣。情节殊属可恶。今虽十年期满。即行遣回。不足示惩。奇德、仍再留五年。令其效力赎罪。再行遣回。　　

○赈恤山东峄县、菏泽、定陶、濮州、范县、观城、朝城、聊城、莘县等九州县。本年旱灾贫民。　　

○调江西按察使姚梁、为广西按察使。以陕西潼商道额乐春、为江西按察使。　　

○癸亥。上以冬至祀天于圜丘。是日起。斋戒三日。　　

○甲子。谕军机大臣等、本日据黄大谋奏请陛见。温州为海疆重地。一切行伍军政。关系紧要。黄大谋于四十八年调任温州镇。已经陛见。距今未久。且不必来。将此传谕知之。　　

○又谕、据书麟奏、阜阳县共有荒地六千余顷。仅据报出三十余顷。其余已垦未报者尚多。请宽限设法清厘一摺。所奏可嘉。已于摺内批示矣。此系历任督抚未经办理之事。朕亦不深追究。该抚务督率所属。以实为之。毋徒事空言。但不可欲速。当为之以渐。至此项未升科地亩。多至六千余顷。自立法清厘之后。办至几年。方可略有头绪。该抚亦应酌定年限。实力查办。以期渐复旧额。方于赋税有益。　　

○又谕曰、萨载等奏、估办移建清口坝工一摺。据称、拟于两头先筑柴土坝基。再接做铁心坝。酌留口门八丈。并乘此水势未发这前。豫为办就。以资拦御。俟工完后。将用过钱粮。确估具题等语。已于摺内详晰批示。清口东西坝。为全河最要关键。今□山戊不□清水甚小。若萨载等蚤为筹办。将口门收束。则收小一丈。即可得一丈之益。乃并未计及。致有淤沙浅阻之事。伊等宁不羞愧耶。今将两霸往下移建。自应乘此水势未发之前。上紧趱办。庶于束清御黄。均有裨益。但现筑坝工。系在淤滩之上。将来清黄盛长。自难免汕刷之虑。该督等务须督率工员。实力刨槽镶筑。以期工归实用。永资巩固。稍赎前愆。总须清水畅出。运河一带。俱复旧观。方纾朕南顾之忧也。　　

○乙丑。上诣南郊斋宫斋宿。　　

○丙寅。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵、　　

○遣官祭孝贤皇后陵。端慧皇太子园寝。　　

○丁卯。上幸瀛台。　　

○军机大臣等奏、请嗣后出征立功。在军营病故人员。无分旗员绿营。曾否议叙。均准照原保等第。给予荫监。旗人分护军校、蓝翎长、改用。汉人分外委、把总、拔补。从之。　　

○赈恤甘肃河州、靖远、宁夏、宁朔、灵州、中卫、平罗等七州县。本年水雹灾贫民。并缓徵皋兰、金县、狄道、渭源、陇西、伏羌、安定、会宁、肃州、玉门等十州县。被旱地亩额赋。　　

○戊辰。谕、刑部题覆四川省永川县高杨氏。踢伤伊夫高元伊身死。拟斩立决一本。细阅此案情节。高杨氏系听伊翁高玉礼。因田禾乾旱。请人戽水。令其豫备饭食。而伊夫高元伊酒醉回家。斥骂拳殴。死者本属理曲。且杨氏被伊夫殒住咽喉。撑挺壁上。该氏踢伤伊夫殒命。亦系出于一时情急所致。与寻常有心殴夫至死者。情罪有间。高杨氏。著从宽改为斩监候秋后处决。　　

○又谕、据孙永清奏、盘获河南柘城县。纠众抢夺案内逸犯李有、孙有、焦克从等三名。解豫审讯一摺。又奏称、本年粤西大获丰收。现当接济邻省之时。若本省各属纷纷采买。市价必致昂贵。请暂停采买。以期两省价平食裕一摺。所办俱好。已于摺内批示矣。孙永清、接准豫省通缉柘城案内逸犯咨文后。即严饬各属。详慎访拏。并于各要隘处所。密派妥干人役。留心侦缉。果能盘获李有等三名。而当本省市集粮石充裕之时。计及正当接济邻省。即暂停采买。俾得流通挹注。以期邻省价平食裕。如此不分畛域。处处留心。方合封疆大臣实力办公之道。殊属可嘉。孙永清。著交部议叙。其盘获逸犯之平乐县典史吕泰著送部引见。至查拏出力之文武各官。并著该抚查明。送部议叙。其兵役等。亦著一并酌量奖赏。　　

○谕军机大臣等、据孙永清奏、盘获河南柘城县纠众抢夺案内逸犯李有等三名。解豫审讯一摺。阅该犯等所供。俱于本年四月间。在新乡。尉氏等县。各自纠人抢夺粮食布匹后。闻柘城县人抢王家集。才赶去入夥等语。可见豫省本年夏初。因年□山戊不□荒歉。饥民纠约抢夺。不止柘城一案。后因王金、王立山等办理迅速。正法多人。匪徒闻风畏惧。各自窜逃。地方宁静。但各案俱系四月间之事。其时毕沅甫经到任。非该地方官隐匿不报。即系该抚未经奏闻。现在粤省盘获之李有等三名。亦祗可归于柘城逸犯案内。审办完结。已明降谕旨。但地方官于饥民抢夺之案。竟敢隐匿不报。恐长刁风。该抚即不以此事□□□□尔□劾。亦当另以别事。将该员□□□□尔□处。以为玩事讳饰者戒。设或该县曾经禀报。而该抚未经具奏、亦属非是。此等案件。该抚自应不动声色。迅速办理。而其启衅根由。原不妨据实陈奏也。著传谕毕沅、即将李有等所供。是否确实。地方官曾否禀报。详悉查明。据实覆奏。毋得稍存回护。将此由四百里谕令知之。孙永清摺。并钞寄阅看。　　

○又谕、近阅四库全书馆。进呈江西通志内。载蔡士英封禁山一疎。内称其山连亘上饶、永丰、二县。历代以来。皆行封禁等语。此等封禁山场。原为箐密林深。路径幽阻。奸匪易于藏匿。是以历来俱行封禁。但该处地连闽浙。林密山深。材木自不可胜用。或地方官因系久经封禁之山。不复于要隘处所。巡逻稽查。保无附近居民。潜往该处。私行采伐。且恐奸匪逸入。转得远避缉捕。是封禁山场。适足为奸宄逋逃之薮。且该处溪壑绵延。其中岂无可耕之土。即所产材木。亦足资利用。乃以地势幽邃。竟成废弃。亦属可惜。此时何裕城业经陛见赴任。不日可到江西。著传谕舒常、于交印卸事后。即选明干司道一二员。酌带兵役。亲身前往该处。遍行履勘。将山形路径。逐细绘图。于回京时呈览。至其中有无奸匪藏匿。居民有无偷入私采。如该处山林之外。竟有可耕之田。所产木植。可以取材适用之处。并著一并查明据实具奏。将此由四百里传谕舒常知之。　　

○旌表守正捐躯四川卭州民高泗奇妻杨氏。　　

○己巳。上幸瀛台。　　

○谕军机大臣等、据富纲奏、查明现修腾越州城工段。尚属酌量变通增减一摺。已于摺内详悉批示矣。该督称州城旧有土牛贴护。上窄下宽。斜坡而下。形若河堤。建自明季。历年久远。草树根荄。萦互盘结。甚属坚固。如此。何必补筑。该督复奏、委员勘估新修工那动后。又遇本年夏秋雨水淋漓。复多坍塌处所。以致于原估之外。又有加添续估工段。此所谓非曰爱之。其实害之。足见外省习气。甚为恶劣。于地方要务。全未切实查办。其中恐不无藉端开销。那彼移此。以为浮冒侵渔地步。大凡估修工程。最易滋弊。即京师尚所不免。何况外省耶。著传谕富纲、再行遴委司道大员。前往履勘。将应修工段。逐一确估。并派委明干之员。妥协办理。务期工归实用。帑不虚糜。方足以垂永久而资巩固。勿任劣员从中冒混滋弊。　　

○庚午。谕军机大臣等、本日富纲单衔奏请、拣发云南贵州□□□□尔□将游击等一摺。又与巡抚会衔奏请、拣发同知知州一摺。该督抚同在省城。两摺又同日拜发。且俱系奏请拣发之事。何妨叙入一摺。不过以武职系总督专政。而贵州非刘秉恬所辖。殊不知朕披览章疎。从不惮烦。该督等知遇地方紧要事务。或彼此互相纠劾。自应各自具摺陈奏。似此照例奏请拣发员弁。又何必拘泥分衔。意存畛域耶。富纲、刘秉恬、俱著传旨申饬。　　

○以江西南城县洑牛司巡检、移驻新丰市。宁州州同、移驻渣津。从署巡抚舒常请也。　　

○辛未。上诣寿康宫行礼。　　

○谕、从前土尔扈特、和硕特台吉等入觐。皆由各游牧处。自备资斧至乌噜木齐。自乌噜木齐动用官项。由哈密、肃州、凉州、一带前来。曾经议准。伊等生计充足。应自明年为始。令其自备资斧。但念各该游牧处至热河。道里遥远。究恐不免拮据。著加恩嗣后应行来觐之土尔扈特和硕特等。各由游牧处自备资斧。行至哈密。再动用官项。由肃州、凉州、一带沿边。前往热河。此系朕格外施恩。体恤外藩之意。奎林将此传谕知之。俾各感恩守法。乐享昇平。　　

○壬申。谕、本日銮仪卫衙门带领引见冠军使之云麾使李庆徵、系总河李奉翰之子。伊曾经随任。略知河工情形。李庆徵、著发往河东。交与兰第锡。以河营□□□□尔□将用。　　

○又谕、现届严冬冱寒。贫民赴所、投养者必多。何以四城收养。俱有一二十名不等。而西城独无一名。其中恐有情弊。都察院□□□□尔□奏。未为明晰。著将正指挥万朝宗解任。交刑部审讯。其失察之巡城御史。著交部查议。　　

○又谕、据浦霖奏、湖南省各县卫、有勘不成灾田亩。收成仅及六分。民间盖盖鲜少。稍形拮据等语。前因该省巴陵等县卫。得雨较迟。秋收不无歉薄。业经降旨。分别蠲赈。此外各县卫被旱田亩。虽勘不成灾。但令照旧徵输。民力究形拮据。著该抚查明。将现年民屯地丁钱粮。均缓至次年秋成后徵收。所有随正徵收之漕项等杂款银粮。并缓至正项开徵时。一体补徵。俾歉收农民。生计益资宽裕。以副朕轸念灾区。有加无己之至意。该部即遵谕行。　　

○谕军机大臣曰、浦霖覆奏、查明被旱州县情形一摺。其勘不成灾各县卫。已降旨缓徵矣。至摺内称、明年正月散赈既毕。其被灾贫户、及被灾不及五分。仅请缓徵之户。民力或有未齐。请俟查明酌借口粮耔种等语。该省巴陵等县卫。本年被旱。原属一隅偏灾。其被灾户民。既据该抚查请、酌借籽种口粮。自不必俟新正特降谕旨。著传谕浦霖、即督饬所属。确实查勘。其实在缺乏贫户。即行分别借给籽种口粮。以助春耕。俟秋收后。再行按数徵还。该抚务须实力妥办。俾贫民均沾实惠。　　

○甲戌。上幸瀛台。
  </div>
  <div class="pagination">
   <a href="清实录乾隆朝实录_page1590.html">
    上一页
   </a>
   <span>
    ...
   </span>
   <a href="清实录乾隆朝实录_page1586.html">
    1586
   </a>
   <a href="清实录乾隆朝实录_page1587.html">
    1587
   </a>
   <a href="清实录乾隆朝实录_page1588.html">
    1588
   </a>
   <a href="清实录乾隆朝实录_page1589.html">
    1589
   </a>
   <a href="清实录乾隆朝实录_page1590.html">
    1590
   </a>
   <span class="current-page">
    1591
   </span>
   <a href="清实录乾隆朝实录_page1592.html">
    1592
   </a>
   <a href="清实录乾隆朝实录_page1593.html">
    1593
   </a>
   <a href="清实录乾隆朝实录_page1594.html">
    1594
   </a>
   <a href="清实录乾隆朝实录_page1595.html">
    1595
   </a>
   <a href="清实录乾隆朝实录_page1596.html">
    1596
   </a>
   <span>
    ...
   </span>
   <a href="清实录乾隆朝实录_page1592.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
