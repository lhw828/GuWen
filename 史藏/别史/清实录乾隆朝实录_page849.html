<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 849 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 849 页/共 1860 页
  </h1>
  <div class="content">
   ○又谕曰、李侍尧等奏、县令才不胜任。请分别改教勒休。已有旨交部。至所称乐会县知县俞元禧、年逾六旬。不能坐堂理事此则吏治阘茸之尤。州县身膺民社。虽日事听断犹恐民隐不能周悉。乃一坐堂且视为畏途。又安用此长吏为也。朕临御天下。无日不召见臣工。畴咨庶政。矧任亲民之官而颓废至此。不但难胜司铎。即仅令休致。岂足示惩。该督等所奏。殊非澄叙官方之道。俞元禧、著革职李侍尧、托恩多、俱传旨申饬。　　

○谕军机大臣等、成衮扎布等奏称、布延图卡座虚衔蓝翎伯吉呈报、闻特楞古特人等。抢掠乌梁海内大臣察达克等、已领兵迎敌。随派福禄、领兵二百名防卡等语。哈萨克特楞古特、乌梁海等互相盗窃。事所时有。未必有大队前来。若果有之。亦非察达克等所能御。但喀尔喀等、每易于传说惊疑。著传谕成衮扎布惟宜密为办理仍通饬各卡座严加防范。并派员巡查。不可疏懈　　

○又谕曰、丰讷亨奏称、乌尔图布拉克卡座拏获玛哈沁。供称、布噜特一千余户移来阿特巴什居住。询之厄鲁特蓝翎侍卫色布腾据称、阿特巴什、原系厄鲁特游牧等语准噶尔荡平。凡有旧游牧。皆我版图。布噜特曾经归附。岂可妄行踰越。即应体察驱逐但现在问之霍集斯又云原系布噜特之地。为准噶尔所侵。大兵平定之后。布噜特等已移居三四年等语。自应查勘明确。若果系准噶尔故地。则在所必取非可以空言晓示。遂能驱逐者。此时且佯为不知待来年添驻兵丁回人再行相机办理其或此地原非准噶尔所有。又在特穆尔图诺尔、及巴勒珲岭之外。自当听其游牧。即系准噶尔之地。而远处边末。与我界不相联附者。亦不必张皇遣兵驱逐。著传谕舒赫德阿桂等、知之。　　

○又谕、回地现在驻兵。伊犁屯田亦驻劄兵丁。需用火药自多。或系内地运往。或即用回地火药。著舒赫德查明具奏。如回地火药可用。宜多为采买解交阿桂收贮并著传谕阿桂知之。　　

○壬戌上诣畅春园。问皇太后安。　　

○谕曰、成衮扎布等奏称、卡座侍卫伯吉具报、据阿勒坦诺尔总管扎喇纳克等禀称俄罗斯博勒和纳克舍楞布图扬带兵抢掠乌梁海等交界。成衮扎布派骁骑校那尔锡等晓谕乌梁海防范。复咨副将军等防范游牧。俟有确据后传集游牧兵丁前往等语。昨据成衮扎布以特楞古特构兵前来察达克等领兵迎往之处具奏。朕尚谓此事未真。令成衮扎布等妥。为侦探今据总管扎喇纳克等复称俄罗斯兵到其中为首者又与舍楞之名相同。俄罗斯因我等索取舍楞甚急。不能不与。又怀观望是以配兵潜助舍楞使之抢掠乌梁海等。及加询问。则谓舍楞复逃。抢掠与伊等无涉以为支吾之计此事诚非喀尔喀等、所能独办。必须另费办理著传谕成衮扎布、今且不必张皇、传集游牧兵丁第查采此舍楞、是否系我等索取之舍楞。察达克带兵能否保护游牧不致被贼抢掠之处查明具奏再车布登扎布、车木楚克扎布系特派照料乌梁海游牧之人。著二人先往查办。成衮扎布祇须带兵往布延图卡座接应。遣副都统莫尼扎布前往查探并传谕察达克图布慎、今年汝等未往木兰甚是嗣后俟奉旨时再行前往。　　

○癸亥。谕军机大臣等、阿尔泰题参沂水县知县大章违例。擅责吏员赵芬身死。请旨革职一本。赵芬私砍祖茔树株。并主使伊子斧伤族人情甚凶横该县索犯竟抗不遵即予责惩尚属执法不足为过。岂得以该犯年迈恃符。而本管官竟莫敢谁何。该县因一时杖责致毙。殊与违例滥刑者有间。该抚但循成例。遽请革职。办理未免拘泥。著传谕阿尔泰、令将此案是否另有别情。抑或实系该县任情酷责。难以姑容。及大章平日为官。如何之处。查明据实具奏倘情节不过如此。竟可无庸参革也。寻奏、查赵芬恃符藐法。原有应得之罪大章气忿杖毙。理应据实详报。讵大章恐干参揭。捏报赵芬中风身死。经衮沂曹道龚学海查知。以滥刑捏详禀揭。臣因大章朦详命案。是以据揭题参。至大章平日居官。办公尚知畏勉。并无劣迹。得旨、如此、则按例审处后、再酌定可耳。　　

○工部议覆、漕运总督杨锡绂、条陈运河酌办事宜。一、河内桩石起除不尽。宜验实参处。查运河为粮艘经由要道。凡岸石旧桩。必须起除净尽。以免抵触。应令江南河东河道总督。饬管河各该厅汛、详加察勘。如粮艘并未遇风。因河底石块旧桩触漏致溺者。令该管地方员弁验实。以触漏具报。免其失防处分。将专管河务之文武各员查参。应如所请。照沿河堤岸豫先不行修筑、以致漕船阻滞例、降一级调用。一、凡有闸座之越河。宜一律疏浚深通。查闸旁开挖越河。原以分洩水势。必须深通无阻。粮船亦便往来。应如所请令各该河道总督嗣后疏浚运河。将越河逐一测量查勘。一并疏浚。去其柳石桩橛。以备运行。一管河厅汛、宜酌备挑捞器具。南北运河。向有淤浅处所。乾隆二十四年。曾经挑挖。将应用挑挖器具。酌量置备。入于交代流传。应如所请。并行文各该河道总督遵照办理。从之。　　

○乙丑。上诣畅春园、问皇太后安。　　

○谕军机大臣等、前因白钟山等先后摺奏、下河大雨时行。河湖盛长。附近洼地。多有漫溢。曾降旨尹继善等、悉心查勘。并将被水处所。较乾隆十九年孰为轻重。据实具奏。今该督等奏到、高、宝、兴、泰、甘泉、五州县低洼地亩。各有被淹之处。看来下游一带。受水之区。民田庐舍。不免成灾。但较十九年光景。究竟若何。该督等尚未经声覆。倘果被淹分数较重。则豫筹抚恤赈借。皆地方官切要政务。至南巡办差。正不妨酌量稍缓。即如上届南巡。原定于二十一年举行。因江浙经理查赈。即降旨改期。此皆该督等身亲承办之事。况开岁恭逢皇太后七旬万寿。敷天同庆。即稍迟一年。至壬午之春。敬侍安舆。俯慰南服士民颂祝之忱。仍可惬舆情而叶盛典。何必遽为汲汲。著传谕尹继善等、令其速将该处被灾地方。比较实在情形熟筹妥议、具摺奏闻。慎勿以南巡差务。已经办有端绪。遂意存回护也。寻奏、查下河被淹州县。高邮、约十分之九。兴化十之七。宝应泰州十之五六。该处被灾情形。较十九年略重。其余淮、海、各属。安东、桃原、清河、被水较重。阜宁、山阳、海州、沭阳、次之。较十九年情形尚轻。臣现与抚臣委员查勘。灾重者、先行抚恤一月口粮。余照例分别给赈。得旨、览奏俱悉。　　

○丙寅。上御勤政殿听政。　　

○谕军机大臣等、据永庆奏称、有喀什噶尔所属、阿喇古卡座佐领罗颇里等、被阿喇古村回人喀喇和卓、聚众三百余抢掠。随经脱出。又遇回人二百余围守三昼夜。领催格尼德、未经脱出。马甲逊济勒图辉布尔赛卓、巴图尔、奎苏木保、卓哈六人阵亡。贼仍急追。奋力相拒。始至乌什等语。此等回人肆行滋扰。其中必有渠魁为之谋主舒赫德等务将倡乱之人。尽行弋获。严加办理。俾众知惩诫。从前厄鲁特等、虐使回人。乃染其习气。转相仿效。大抵回人等威之则惧。抚之则骄。不可徒事姑息。此次阿里衮所办甚妥。但现在来京。海明既视为大事。心存恇怯。而舒赫德又若为无事。意在消弭。俱属非是。著传谕知之。　　

○以礼科给事中朝铨、为盛京刑部侍郎。　　

○丁卯。谕军机大臣等、前因福建、湖南、俱有缺水之处。因思广西与湖南接壤。湖南既得雨未透。则该省毗连之处。恐亦未能一律沾足。今闻该省果有缺雨处所。何以鄂宝竟未奏及。玩视民瘼。讳饰水旱可乎。著该抚速即据实具奏。以慰朕怀。至黔省亦系接壤之地。五月中曾两次得有透雨。此后雨水情形何如。并著传谕周人骥、查明速奏寻鄂宝奏、粤西今岁自春徂夏。雨水调匀。惟与湖南接壤之全州、灌阳、兴安、平乐、修仁、柳城等六州县。于六月上中二旬。雨泽稍缺。至六月下旬以来。各属俱已深透即全州等六处。亦皆沾渥。现在晚禾茂盛。可卜有秋。又周人骥奏、黔省今岁雨旸应时。入秋以来。时晴时雨。高下田禾。无不畅茂。实系大有之年。报闻。　　

○又谕曰。舒赫德奏、丰讷亨报称、布噜特人等、应否准其在阿克巴什游牧。臣因查阅富德所绘特穆尔图诺尔地图。并无阿克巴什之名。询之厄鲁特等云、此地系布噜特那林郭勒之西山。从前准噶尔、曾夺取为沙喇斯游牧。似非越界。随咨行阿桂、于巡查之便。再行质询明白等语。舒赫德既查阅地图。阿克巴什、原系布噜特游牧。虽经准噶尔占据。而离伊犁甚远。即应以无庸办理具奏。何必再行质询。伊乃总理回部大臣。岂得自比丰讷亨、不敢径行决断。今询据富德奏称、阿克巴什、相离甚远。从前绘图时。即未采入等语。著传谕舒赫德、嗣后事有应行决断者。不可存推诿瞻顾之见。　　

○吏部议覆、湖南按察使严有禧奏称、贼匪偷窃衙署。应从严治罪。经河南布政使苏崇阿条奏、不论犯次赃数、照积匪例充发。如系三犯。及计赃满贯者。拟绞、入于秋审情实。查衙署被窃。官员承缉不力。原有处分定例。但赃至满贯。始有半年不获、查参罚俸之条。并无展参处分。其赃未满贯者。并无逐案查参之限。今既将罪名加重。而承缉处分仍旧。恐官民无所分别。请照办理民间盗案例、酌加处分。应如所奏。嗣后衙署被窃。除有关仓库钱粮者。仍照例题参疎防外。其行窃署中物件。赃非满贯者。照民间满贯之案。扣限查参。不获、罪俸一年。其赃已满贯者。初参、照民间满贯案。罚俸一年外。再限一年缉拏不获、罚俸二年再外省文武官员。均有地方之责。不能为民除盗。衙署反致被窃。亦应如所奏。无论赃数已未满贯。均照防范不严例、罚俸一年。从之。　　

○戊辰。上诣畅春园。问皇太后安。　　

○以英吉沙尔总兵扬宁、为喀什噶尔提督、头等侍卫福永、为英吉沙尔总兵。　　

○己巳。谕、据成衮扎布等奏称、总管扎喇纳克等、遣人传唤俄罗斯博勒和纳克、并未前来。据自俄罗斯放回五人。至阿勒坦诺尔禀称、俄罗斯非与天朝构兵。缘为分疆界而来。水之南流者为天朝之界。北流者为俄罗斯之界。克木克木齐和宁岭兵一千名。喀屯河兵五百名。额尔齐斯兵一千名。阿勒坦诺尔兵一千名。共遣四路兵来分疆界。乌伊喀喇齐潦设一标记。阿锡勒班设一标记。阿勒坦诺尔设一标记。共设立三处标记而返。随遣副都统莫尼扎布、速行前往询明扎喇纳克等。令于被获五人内、择通晓事体者一二名。带至询问等语。看来彼处并无大事。俄罗斯人等、特因数年来、知大兵剿灭准噶尔。平定回部。收服哈萨克、布噜特、各部落。甚为惶恐。故佯遣人巡察阿勒坦诺尔等处地方。明系试探内地消息。是以朕前降旨。不必以此为事。纷纷豫备。但伊等既在克木克木齐等处驻兵。乌伊喀喇等处设立标记。若任伊等侵占疆界。亦殊不可。然此事今岁亦不必办理。来年令阿桂、酌派副都统一员。带兵数百名。至额尔齐斯地方。京中派一二大臣。会同车布登扎布、车木楚克扎布、拣派扎哈沁杜尔伯特兵一千名。度阿尔台、前往额尔齐斯地方。两路会哨巡察阿勒坦诺尔等处。果有设立标记。即行拆毁。如有屯驻人等。即行驱逐。俟伊等办理完毕。奏到日再行降旨。至来年何时可以进兵。约于何地会哨之处。著阿桂、车布登扎布等、详筹咨商。一面办理。一面奏闻。　　

○庚午。谕、八旗兵丁。凡遇派出差务。在部支领路费银两。原系按月支给之项。设有在途病故者。例应计日扣算追缴。但念伊等因公奉差。在途病故。其中无力缴还者居多。嗣后凡出围牧厂、及一切差务。如有在途病故者。著加恩一概免其追缴。永著为例。　　

○刑部议覆、河南按察使蒋嘉年奏称、查例载本夫于奸所获奸。当时将奸妇杀死。审明奸情是实。奸夫拟绞。本夫杖八十等语。诚以本夫之杀。激于义忿。奸妇之死。由于被奸。故特宽本夫之罪。而以奸夫拟抵也。至捉奸时、适有亲属闻声劝助。黑暗之中。或转身之际。本夫及例得捉奸等、误认为奸夫。以致登时毙命。奸夫乘隙脱逃。在本夫因捉奸之故。误杀旁人。自应照例定拟。而首祸之奸夫。既卸旁人于非命。复陷本夫于重罪。乃止科奸罪完结。情法尚未平允。应如所请。将脱逃之奸夫。照本夫登时杀死奸妇、将奸夫拟绞例。减一等。杖一百。流三千里。但查杀奸义忿。定例祇许本夫。其有服亲属。但准捉奸。而不准杀奸。其有误杀。恐有挟私情弊。未便照本夫一体问拟。仍照各定例科断。从之。　　

○以编修张裕荦、钱载、充日讲起居注官。　　

○辛未。上诣畅春园。问皇太后安。　　

○还宫。　　

○是月。江南河道总督白钟山奏、查下河一带洼地。上游来水日增。兼闸外海潮顶阻。易至停蓄流缓。应作何设法疏涤之处。俟水势消退后。细勘情形。如有淤阻。应行疏浚。另请办理。得旨、此语不通。既云海水潮长相抵。则非江口淤阻之故可知矣。且海潮果长。则赖此淤阻为之限制。不犹愈乎。但恐海潮相抵之语不实。而江口淤阻所致耳。不可回护。一一明白奏来。若实因海潮。则天地自然之数。何必费帑复为疏浚。而转引海水入江耶。更恐疏浚亦有其名而无其实矣。寻奏、查洩水各河。俱于前岁水利案内挑浚深通。其归江之路。实无淤阻处。缘兴盐泰州等处。范堤各闸外。向有归海之引河十余道。系宣洩下河诸水之要路。恐其间或有停止处。是以拟俟水落后察勘情形如果应行疏浚。另请办理。若可不须疏涤。断不敢轻费帑项。得旨、览奏俱悉。　　

○浙江按察使李治运奏、臣前以解犯与差役连锁一事。冒昧陈奏。部议降调。蒙恩从宽罚俸。具摺谢恩。得旨、因过于严而得罪。莫又矫枉过正。一味过宽沽名但一有心必无实政切戒。　　

○河东河道总督张师载、河南巡抚胡宝瑔、奏覆。臣等遵谕挑浚各河。相机筹办。查各河皆过水之道。凡由支达干处。不无浮沙停淤。应即铲削平坦。其河湾潆洄摇漾。对岸必有冲刷。惟彻底削平。则水势益顺。再各河有堤处所。或因盛涨冲刷陡立。宜即时加镶。随势整治。或铲去陡堤。令作坦坡。以渐加高。或应加筑里戗。以培护于后。或再建涵洞。以时启闭。逐细测量。相其缓急酌办。得旨、甚妥甚详永久实力行之。利民不浅。　　

○山东巡抚阿尔泰奏、东省本年雨泽普遍。高下俱庆有年。惟兰郯、济宁三属。于夏杪秋初。连日风雨大作。积洼田禾。不无伤损。现委员确勘。如果歉收。即亲赴妥。办不敢因通省之丰收。略此偏隅之歉薄。得旨、甚是。应抚恤者妥协办理。俾沾实惠。　　

○山西巡抚鄂弼奏、据助马路参将实尔们等禀报、六月二十四、五、等日。有蚂蚱从西北飞入宁远厅属。随即带领兵夫。奋力扑捕。禾苗虽有损伤。尚未残毁。臣前往助马口外察看。因取阅所捕飞蝗。头翅虽近蝗虫。然身不甚大。农人皆呼为蚂蚱。但业已高举远扬。即系飞蝗。扑捕尚易。不至飞腾蔓延。得旨、慎莫为此言所误。方观承去岁即坐此病。总之蝗蝻如草贼。惟有极力翦灭之而已。无别法也。切莫姑息讳饰。　　

○四川总督开泰奏、川省华银山地方。毗连巴州等处。奸匪易藏。乾隆十四年。经前抚臣题准、将顺庆府通判。移驻大溪口。重庆镇标守备。分驻大庵。川北镇标外委。分驻木板凳。文武会同查缉。原议五年之内。地方宁谧无事。咨部议叙。近据藩臬两司详请。现任移驻大溪口通判永庆、分驻木板凳把总曹圣、各以五年期满。呈请议叙。查华银山一带。数年宁谧。实由各地方官合力办理所致。该通判等、虽亦照例巡缉。并无实在案件可纪。除将通判等呈请驳饬外。请嗣后各员弁、若值期满。必实有功绩可纪者。咨部量予议叙。其寻常供职。不得以五年之例滥请。得旨、公当之极。　　

○云贵总督爱必达等奏、南掌国今届贡期。来使人役较多。一切赏号。查照上届册案。应增应减。确核撙节办理。得旨、用之于外夷。不可言撙节。但不可令不肖属员。冒销侵没。而外夷仍不得实惠。则汝之咎矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百十七


大清高宗法天隆运至诚先觉体元立极敷文奋武孝慈神圣纯皇帝实录卷之六百十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。八月。壬申朔。上诣大高殿行礼。　　

○幸圆明园。　　

○遣官祭关帝庙。　　

○癸酉。遣官祭昭忠祠。　　

○谕军机大臣等、海明等具奏审讯抢掠库勒塔哩木台站贼首柰那克和卓一摺。柰那克和卓、信听浮言。辄抢掠台站。情殊可恶。其附从为恶者。亦势所必有。著舒赫德、额敏和卓、海明等、逐一严查。按律分别办理。勿得稍有疏纵。始足为党恶者戒。其办理之处。仍照朕前旨四品以上者。拏解京师。五品以下者。审明、在该处办理示众。　　

○又谕、前据成衮扎布奏称、俄罗斯人等、在克木克木齐等处驻兵。在乌伊喀喇齐潦等处立标等语。当经降旨、令车布登扎布、车木楚克扎布、于明年选派扎哈沁杜尔伯特兵一千名。由阿尔台、至额尔齐斯。与阿桂会合前往巡查。今览车布登扎布等所奏、俄罗斯驻兵立标。俱系济喇那克旗布噜特人等捏造之言。实无此事。其扎哈沁杜尔伯特兵丁。著不必派遣。至阿桂明年既系领兵前往巡查塔尔巴哈台等处。著顺便领兵一千余名。前往额尔齐斯等处巡查。相机妥办。　　

○又谕曰、海明等奏称、随丰安等擒获抢台贼匪柰那克和卓官兵。及叶尔羌伯克等。俱属奋勉。除吐鲁番蓝翎侍卫阿璊密喇布、叶尔羌商伯克托克托和卓之子迈迈咱尔和卓、阿布都尼咱尔、俱著赏蓝翎六品顶。吐噜番骁骑校阿舒尔等。酌赏布疋皮张外。其奋勉效力之护军校署章京通吉布等。开列功次具奏等语。通吉布等、俱著交部议叙。托克托和卓、亦酌量奖赏。收得逆书即行呈报之伊什罕伯克阿布都喇伊木。前已加恩奖赏。仍著记名。以阿奇木伯克用。遇缺即补。　　

○又谕曰、海明等奏、请续颁奖赏翎顶。已如数发往。但所赏孔雀翎蓝翎。较之顶戴。更宜慎重。必实系效力行间。超群出众者。方足以示鼓励而昭荣宠。若稍能黾勉。即行赏给。则伊等转视为寻常。不知宝贵矣。著传谕舒赫德等知之。　　

○乙亥。上奉皇太后幸同乐园。侍早晚膳。　　

○谕军机大臣等、舒赫德奏、内地所用银两。擕至外藩交易。有发无收。将来恐致耗散。请将绸缎多为解送。较原价酌增运费。则银两亦可渐次收回等语。所见甚是。著传谕杨应琚等、筹酌办理。但所估价值。祗增运费。则未免太廉。即如绸缎、亦内地所贵重。行至外藩。自当酌量物情。以定价值。若初次价贱。则奸商回人等私行兴贩。徒为伊等之利。著舒赫德随时筹画。酌量定价。行之数年。再为平减、亦可。惟不得任商贩私行擕带。减价售卖。内地商贩无多。亦易于稽查禁止也。　　

○丙子。谕军机大臣等、阿里衮奏、阿喇古阿奇木伯克察拉玛之弟呢雅斯、子摩罗和卓、俱贼首迈喇木之党。察拉玛现往京师。不便仍留该处等语。从来叛逆亲属。俱行缘坐。但察拉玛以入觐来京。或不知情。著从宽免其治罪。仍留本身品级但令其居住原处。伊亦不能自安。可行文沿途驻劄大臣、于察拉玛经过时。即派妥员。并其家口、解送来京。仍将格外加恩之处。晓示察拉玛、及回众知之。　　

○丁丑。祭先师孔子。遣和亲王弘昼行礼。　　

○谕、晋省连年歉收。屡经降旨加恩缓徵。今岁该省各属晴雨均调。夏秋二禾。俱获丰稔。节年民借三仓谷石。与本年青黄不接时出借谷石。均应于秋收后催徵还仓。即分年带徵民欠地丁钱粮。与现年新粮。均应于秋后起徵。但念此等歉收处所。本年幸遇丰收。正宜及时休养。俾安乐利。若令新旧银米一时并徵。民力未免拮据。著再加恩、将二十五年领借常、义、社、三仓谷石。分作三年带徵。至分年带徵旧欠各项地丁银米。亦著加恩、本年暂缓徵收。总俟明年秋成后。再行酌量徵还。以纾民力。　　

○顺天乡试。以兵部左侍郎兼管府尹熊学鹏、府尹程盛修、为监临官。左都御史刘纶、为正考官。内阁学士介福、为副考官。
  </div>
  <div class="pagination">
   <a href="清实录乾隆朝实录_page848.html">
    上一页
   </a>
   <span>
    ...
   </span>
   <a href="清实录乾隆朝实录_page844.html">
    844
   </a>
   <a href="清实录乾隆朝实录_page845.html">
    845
   </a>
   <a href="清实录乾隆朝实录_page846.html">
    846
   </a>
   <a href="清实录乾隆朝实录_page847.html">
    847
   </a>
   <a href="清实录乾隆朝实录_page848.html">
    848
   </a>
   <span class="current-page">
    849
   </span>
   <a href="清实录乾隆朝实录_page850.html">
    850
   </a>
   <a href="清实录乾隆朝实录_page851.html">
    851
   </a>
   <a href="清实录乾隆朝实录_page852.html">
    852
   </a>
   <a href="清实录乾隆朝实录_page853.html">
    853
   </a>
   <a href="清实录乾隆朝实录_page854.html">
    854
   </a>
   <span>
    ...
   </span>
   <a href="清实录乾隆朝实录_page850.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
