<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1072 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1072 页/共 1860 页</h1>
    <div class="content">○又谕、据宋邦绥奏请陛见一摺。深属不知事体。粤西现在国经理解滇军需牛马。事关紧要。特令李侍尧前往督办。宋邦绥身任巡抚。正宜在省会同妥办。乃转以来京陛见陈请。是全然不知事理之轻重矣。宋邦绥。著传旨申饬。再昨令该抚等办送牛马一事。前据阿尔泰奏称、四川解滇牛只。长途运送。多有倒毙。业经改办骡马济用。川省如此。广西情形。想亦相同。宋邦绥何未奏及。著即与李侍尧。悉心筹画。如牛只难于致远。酌量该省情形。兼办骡马。务期妥协充裕。以利军行。并速令李侍尧知之　　

○署贵州巡抚良卿奏、黔省兵丁。膂力弓马。虽逊北省。而极能走险耐瘴。滇省办理缅匪。先后调贵州兵一万三千名。闻在军营。甚为得力。查贵州现存营兵一万九千名。虽于防汛无缺。然亦并无多余。请于中营兵丁子弟。及土著流寓民人内。酌募枪炮藤牌兵五千名。交各营操练。傥滇省尚须调拨。先尽旧兵挑选。新兵内。如有汉仗技艺可用者。一并入选。即以所余新兵。防守汛卡。将来既可挨补额缺。并可就近调充滇省营伍。黔省各营。无虞溢额。得旨、所见甚好。即有旨谕　　

○己卯。上诣畅春园。问皇太后安　　

○谕曰、良卿此次办理云南调兵之事。尽心料理。著加恩赏载孔雀翎　　

○谕军机大臣等、据良卿奏、请于黔省各营兵丁子弟。及土著流寓民人内。酌募兵五千名。以备防守调拨之用一摺。所奏甚是。具见实心筹画。深合事宜。已于摺内批示矣。黔省此次调赴征缅之兵。较之滇省绿营。尚属奋勉出力。现在军务未竣。正资调遣。滇黔连界。传调较他处尤便。自宜豫行挑选。勤加操练。以备济师。至于滇兵怯懦性成。动辄逃溃。难以复供驱策。即该处余丁。渐染恶习。亦不可令其顶补充伍。现在云南逃亡兵额甚多。将来亦须选补。莫若将黔省新兵。拨往顶缺。于事更为有益。著该抚广为储择。多多益善。不必限以五千之数。其入选新兵。有情愿即赴军营者。即可令补滇兵缺额。但此内黔兵子弟。或恋其家室故土。不必勉强遣行。其流寓等项应募者。自更无可系恋。于拨滇充伍。尤属相宜。著传谕良卿。妥协经理。并谕阿里衮。鄂宁。查明应补兵数若干。知会良卿。并将作何遣送拨补之处。彼此咨商。熟筹妥办。以收实济。阿里衮。鄂宁。良卿等。办理此事。总宜不动声色。祗如出自伊等之意。不必云奉旨遵行。更为得体。著一并传谕知之　　

○又谕、昨据额勒登额奏称、绿营兵丁。于扎筏过江时。辄行溃散。复将枪炮任意遗弃。数至千有余人。此等恇怯性成。罔知军律。实为法所不宥。但额勒登额营中。所带满洲轻旅。几及千数。前派伊等赴滇。原欲令其率领绿营。冲锋陷阵。使疲懦之众。皆知观感奋兴。庶可转移积习。额勒登额。乃将满洲兵丁。悉留军营。以为自护之计。而一切派遣。专令绿营士卒。独任其劳。不惟调度失当。抑且役使不均。复何以鼓舞绿营士卒。俾知踊跃用命耶。此则额勒登额之颠倒乖谬。深堪痛恨。著阿里衮等、将此宣谕绿营兵丁。尔等藐法瀢逃。本当尽行正法。然系额勒登额统领失宜所致。自当分别办理。现在额勒登额已令拏解来京。尽法处治。其所属绿营兵丁内。如有首先倡率逃窜者。情法更无可恕。自应严拏正法示众外。其余附和同逃之兵。罪在统领。此次姑从宽免。以观后效。可将此传谕阿里衮、并鄂宁、令其通行晓谕　　

○军机大臣等议覆、陕甘总督吴达善奏称、奉旨于赏给绿营为奴之额鲁特内。挑选强壮男丁。拨往云南边汛。充当马兵。现在挑选三百四十名。均年在五十岁以下。十八岁以上。酌分四起。间二日行走。即于额鲁特内。遴选明白能事者四名。作为头目。并派都守等官押护等语。查额鲁特兵。人本强壮。此内如曾经战阵。且精力尚强者。虽年逾五十。正堪挑选。以资出兵打仗。其十八岁以下者。虽系少壮。但或生长内地。未经临阵冲锋。且恐渐染绿营习气。该督等祗应拣选汉仗技艺。尽数拨往。不必拘定年岁额数。即由四川一路赴滇。更为近便。至程途窎远。兼以山路崎岖。若仅给予口粮。自行徒步炊爨。不免迟滞。应如所请。每名日给银一钱。四名共给车一辆。如遇险路。即以车价雇觅骡马乘骑。得旨、依议速行　　

○江西巡抚吴绍诗奏、本年轮应江西益免漕粮。若全行停运。不但兵弁舵水人等。概置空前。而南北货物阻隔。市侩亦恐借此居奇。请将南昌、饶州、南康、广信、各属漕三十八万八千石有奇。于今年豁免。其瑞州、临江、吉安、抚州、建昌、赣州、各属漕三十八万二千石有奇。改于明岁蠲免。得旨、著照所请行　　

○湖广总督定长奏、臣抵荆州、会办派拨满营马匹赴滇事宜。现在按起次第起行。臣即顺道查察汉阳汉川二县加赈事务回省。得旨。汝应仍往荆州。办荆州驻防及京兵往滇之事。鄂宝、不能妥协。一切汝极力为之　　

○调直隶天津镇总兵存泰、为甘肃巴里坤总兵　　

○庚辰。遣官祭黑龙潭昭灵沛泽龙王之神。玉泉山惠济慈佑龙王之神　　

○上至宁寿宫。视温惠皇贵太妃疾　　

○谕军机大臣等、据鄂宁奏称、额勒登额之兵。计日可至宛顶等语。额勒登额。前接鄂宁移咨。如果奋勉进兵。尚可与将军夹攻痛剿。今事已贻误。伊即至宛顶。接应将军而出。亦不足以为功。著仍遵朕前旨。将额勒登额、谭五格、拏解来京治罪　　

○兵部议准、湖广总督定长奏称、湖北卫昌营游击、驻鹤峰州。城守备、及右司把总、驻长乐县之湾潭。相距甚远。遇紧要事件。未免往返纡回。请将该守备。及右司把总、移驻州城。俾得就近办理。查湾潭地方。兵民无多。请即将原驻州城之千总。移于湾潭驻劄。从之　　

○云南巡抚鄂宁奏、二月十二日。接效力原任建水州知州徐名道禀称、差往大山投文之马夫董上勋。回到宛顶。据禀、伊同犭□罢夷二名。自宛顶起身。由暮董寒盖小路到猛腊。见将军明瑞大营。扎在坡顶。四围贼扎营盘七座。伊等住二日。不能进去。是以回来等语。查猛腊系猛育地方。离宛顶不过八站。而此八站。董上勋等。只两三日。即回至宛顶。则取道甚易。臣现飞行额勒登额、乔冲杓等、裹粮速往援应。得旨嘉奖　　

○又奏、知府郭鹏翀同知陈元震等、解至永昌。讯明恇怯窜逸属实。遵旨将该二员极刑处死。至吏目黄诏凤。系派往办事之员。竟随同逃匿。亦应请旨正法。其把总张杰、不过在营听差。陈元震既假参赞之谕。令伊护送印信。该弁自不敢不遵。实非窜逃。尚可宽宥。报闻　　

○铸给直隶省、分巡直隶天津河闲等处地方兼管河务兵备道、分守口北兵备道、整饬宣府张独多三厅等处、山东省、分巡兖沂曹兼管水利黄河兵备道、分守登莱青整饬海防兼管水利兵备道、江西省、分巡吉南赣宁兼管水利兵备道、分巡广饶九南兼管水利兵备道、浙江省、分巡宁绍台兼管水利海防兵备道、分巡温处兵备道兼管水利事务、湖北省、分守安襄郧兵备道兼管水利事务、甘肃省、抚治西宁兵备道、各关防。从各督抚请也　　

○添建直隶河间县仓廒十五间。从总督方观承请也　　

○辛巳。上御勤政殿听政　　

○谕、刑部奏、盛京将军咨送孔兴林、被王凤翔殴伤一案。据孔兴林供称、因衍圣公孔昭焕、令其前往铁岭县清查族谱。潜住同族之六十二家。致与王凤翔角口被殴等语。曲阜孔氏查修家谱一事。前因其差人至外省滋事。曾将孔昭焕议处。并下部议饬禁。如孔昭焕不知悛改。于奉禁之后。仍复遣人外出。即应严加议处。若系孔兴林假托奉差查访宗支为名。需索不法。亦当查明重治其罪。所有孔兴林是否实系圣裔。果否系孔昭焕差往铁岭之处。均著孔昭焕明白回奏。到日再降谕旨。至六十二系王凤翔家契买家人。王凤翔因往六十二家比丁。孔兴林辄与认为同族。将六十二藏匿。强出寻衅。是王凤翔之殴孔兴林。因其袒护六十二所致。与寻常争殴不同。不应予以笞责。刑部所拟。尚未得其平。朕办理庶务。悉惟折衷至当。即小罚亦期平允。从不稍令丝毫屈抑也。寻孔昭焕奏、孔兴林系臣远族。平素并未识面。实无差委外出之事。但臣难辞失察之咎。请饬部察议。得旨、该部察议。具奏　　

○又谕、现在滇省至京紧要文报。均能星驰无误。昨递鄂宁于本月十二日永昌所发摺奏。尤为迅速。著各该督抚、将沿途递报人夫。酌量分别奖赏。以示鼓励　　

○又谕曰、方观承奏、乾隆二十七年赈恤案内。所有应扣建旷日期。及粥厂内有接赈二十日。经户部驳令删除。恳请一体准销一摺。在该部议驳。原系遵照成例办理。但据方观承所奏、地方急赈。本有扣足一月之例。而粥厂亦以京师五城煮赈未停。是以随同接办。亦属地方实情。国家加惠闾阎。遇有偏灾。无不格外从优体恤。此案。该督既经通融筹办。自毋庸援例斥驳。所有应扣建旷日期。及应删减二十日米薪等项。均著加恩准其开销　　

○谕军机大臣等、永贵等奏称、乌什银两。稍有不敷。就近由辟展、哈密、调取银二万两。办送乌什。俟内地调取银五万两。由辟展哈密经过。照数截留还项等语。著照永贵等所奏交吴达善照数办银五万两。送往乌什。其先由哈密辟展调银应用。及内地银两由哈密辟展经过。照数截留之处。俱照永贵等所奏办理　　

○以四川建昌镇总兵路峨、为甘肃提督。湖南永顺协副将六格、为建昌镇总兵。直隶通州协副将达翎阿、为天津镇总兵　　

○以故科尔沁扎萨克土谢图亲王纳旺弟喇什纳木扎勒、袭爵　　

○蠲免直隶龙门、怀安、二县。乾隆三十二年水、雹、霜、灾应徵额赋　　

○蠲免安徽怀宁、桐城、潜山、太湖、宿松、望江、贵池、青阳、铜陵、东流、当涂、芜湖、繁昌、无为、合肥、庐江、巢县、寿州、凤阳、怀远、灵璧、凤台、泗州、盱眙、五河、和州、含山等、二十七州县。安庆、建阳、庐州、凤阳、长淮、泗州等、六卫。乾隆三十二年。水舅田地六万一千七百一顷有奇额赋　　

○壬午。上诣畅春园、问皇太后安　　

○谕曰、泰宁镇总兵满保、沾染绿营习气。不称总兵之任。著来京在头等侍卫上行走。所遗员缺。著布扎纳补授　　

○暂管山东巡抚布政使梁翥鸿奏、准军机处咨查。各省战船。悉心筹办。以归实用。查胶州、登州、成山、三汛。现存战船十。艍船二。分驻操防。未便议裁。且三汛均系大洋。各船俱系龙骨尖底。冲风破浪。驾驶便稳。亦无庸另行改造。报闻　　

○癸未。吏部等部议准、原任盛京将军新柱奏称、盛京五部主事。遇各驿站监督等差。俱可拣选。差竣保举议叙。惟将军衙门堂主事一缺。只许挨俸升转。查堂主事。系总办事务之员。较五部主事。倍加勤苦。而各差不与拣选。似未平允。请嗣后凡有驿站监督。内仓正副监督。及中江税差。将军衙门堂主事。准其一体开列拣选。其驿站监督年满议叙之处亦准照例保题。从之　　

○甲申。孝昭仁皇后忌辰。遣官祭景陵　　

○军机大臣等议奏、上年查办各省将军都统养廉。所有江宁将军应得银。因尹继善曾记另有盐规一款。未经报部。奏请行查。今据高晋等奏、盐规及地租二项。每年将军。得银三千零六十二两。合之原编随旗岁支名粮。通计四千五百五十两。为数过多。应酌定岁给养廉二千五百两。其江宁左右副都统。盐规及地租二项。每年各得银五百九十六两。合之原编随甲岁支名粮。通计各得一千六百七十余两。亦属过多。应酌定岁给养廉各五百两。至地租一项。应于每年徵收后。归驻防营内充公。其裁扣银。请存贮司库。归款办理。从之　　

○云南巡抚鄂宁奏、据总兵乔冲杓禀称、二月十三日。途遇总兵长清。哈国兴。询问将军明瑞信息。伊等不肯细说。竟驰往宛顶。见额勒登额。谭五格。并有副参游守满汉兵丁甚多。俱随二镇赴宛顶等语。查长清。哈国兴。系随将军明瑞之员。今俱冲出。必有他故。额勒登额等。前此已失机宜。后由小陇川一路纡迟。将及一月。始到宛顶。且既知将军大营所在。又不即日星驰前往。致明瑞悬军无援。此时不知若何。臣实痛心切骨。拟俟阿里衮到滇。即传旨将额勒登额。革职。拏解送京。谭五格。亦应请旨革职。拏问。得旨　　

○予故闽浙总督苏昌、祭葬如例。谥悫勤　　

○旌表守正捐躯之广西桂平县民何灶荣妻梁氏　　

○乙酉。上诣畅春园。问皇太后安　　

○幸丰泽园演耕　　

○还宫　　

○至宁寿宫。视温惠皇贵太妃疾　　

○谕、前据江宁将军富椿奏、据协领锡兰泰、八十等呈报。查出步甲明阿图。勾纺私铸民人刘七等。僦赁马甲额勒登房屋。将明阿图交地方官审拟。并将该协领等参奏。朕即以富椿所奏、不甚明晰。降旨令高晋查明此事。如实系该协领等查出呈报。则是干员。何得参奏。若地方官先行查拏。而富椿以该协领等查出具奏。则竟属欺诳矣。今据高晋覆奏、上元县知县杜世祥。拏获私铸民人。禀知将军。交协领锡兰泰等。将旗人明阿图、额勒登、拏交地方官查办等语。竟不出朕之所料。富椿含糊具奏。甚属无耻。著交部严加察议。锡兰泰等、亦著交部察议　　

○谕军机大臣等。据鄂宁奏、乔冲杓报称明瑞军营信息。已传旨阿里衮、此时不可轻进。鄂宁可速选派妥干之员。星驰前赴军营。告知明瑞。令其即速退回内地。切勿稍涉游移。伊悬军深入。外援不继。但能整兵冲出。即为妥善。若徒转战稽留。转与军务无益。并将朕盼望之意。切实告知。现在如续得明瑞确信。仍速行驰奏　　

○又谕、据李侍尧奏、粤东筹办解滇马匹。于通省各营及驻防处所。约可得马三千匹。现在调拨餧养。派委员弁。克日管解等语。此次调拨粤省马匹。为滇省续进官兵之用。最关紧要。务宜悉心经画。总以多多益善为期。至解往程途。此时又当从容顿置。且餧且行。不得过于催趱。以致马力疲乏。前已有旨。令该督前赴广西。会同宋邦绥悉心筹画。此时当已奉到。李侍尧可即饬令该省官弁。一切妥协办理。俾士卒乘骑宽裕。庶于军行有裨。将此传谕知之　　

○又谕曰、良卿奏、请将恩赏银十万两。暂存藩库。候大兵凯旋支给一摺。所办非是。此项恩赏银两。或酌量留为凯旋之用。乃系军机大臣前议。至现在正有续派兵行之事。则地方正须拨用。岂得复泥前说。且续派之谕先经传寄良卿。其同日另摺内。已声明奉到。何以尚为胶柱鼓瑟之奏。殊不可解。良卿前此奏请挑选兵丁子弟。以备防守调拨一摺。所见甚为当理。朕即降旨嘉奖。若本日所奏。则大为拘牵失当。甚乖事理之宜。总之诸臣之是非功过。彼此自难相掩。朕亦从不稍存成见也。良卿。著传旨申饬。仍将此详悉谕知。令其知所勉励　　

○湖广总督定长、湖北巡抚鄂宝、湖南巡抚方世俊覆奏、两湖办理兵差。蒙恩赏银十万两。若逐一传集散给。势难清楚。如不一例加赏。又觉未昭平允。查将来凯旋经费。先经奏明应于通省按粮徵收。今赏银留为办理凯旋。或续办兵差之需。既免此时按户查给之繁。复省将来按亩徵输之费。与普被恩膏。事无二致。在官在民。均属妥便。得旨、知道了。既有此项。目今办理。再不可稍资民力矣。慎之。勉之　　

○定长、鄂宝、又奏。京兵指日过境。奉旨先行筹议。查湖北境内十站。应照向例。于吕堰、樊城、宜城、丽阳、荆门、建阳、江陵、公安、分设八台。屯扎骡马接替。于各台适中处。安设八尖。惟马骡最为紧要。襄阳所属。地近豫省。尚易雇备。其钟祥、荆门、江陵、公安、所辖五台。应于郧阳。宜昌、德安、汉阳、黄州、施南等府。分别酌拨。至一切经费。蒙恩赏银十万两。现议留为凯旋。或续办兵差之用。诸可妥为储备。不致贻误。得旨、览。仍在尔等不辞劳。往来稽察妥办耳。勉之　　

○署贵州巡抚良卿覆奏、黔省随师余丁脱逃者。前已将拏获数目具奏　　

○现又据思南等府续获四名。饬审收禁。并滇省逃窜之绿营兵三百余名。一并上紧协拏。得旨览。所奏续获仅只四名。足见未实心严缉也。日久更无从得矣。今复获几名。可即奏来　　

○丙戌。谕曰、将军公明瑞。自蛮结大破贼兵之后。进至宋赛。因前路并无贼匪踪迹。而额勒登额等。又不能从猛密取道。会兵同进。遂由猛弄一路。破垒因粮。屡有斩获。继复由大山移驻小猛育。数日闲攻击贼营。连次取胜。此时若额勒登额。领兵由外进援。腹背夹攻。贼众何难靡溃。讵额勒登额。始于旱塔逗遛。老师挫锐。迨退回虎踞关。又因贼众尾至猛卯一路。转避贼绕从内地。由小陇川等处。纡缓而行。以数日可达之程。迟至二十余日。方抵宛顶。经鄂宁屡檄促援。一切置之不问。致老官屯贼众。转得并力拒我大军。是额勒登额。丧尽天良。有心贻误。其罪可胜诛乎。时将军公明瑞。方统众奋力剿御。以绿营兵丁疲病者多。不忍抛弃遄行。令将领等分整队伍。以次冲出。明瑞亲冒矢石。督师殿后。犹杀贼数千。我军藉以保护。而明瑞悉力击战。以致受伤身殒。其相随之都统扎拉丰阿、护军统领观音保、总兵李全、亦先后阵亡。闻之深为轸悼。在缅匪徼外么＜?麻骨＞。本不值兴兵办理。朕并无必欲剿灭之意。前降谕旨甚明。特以刘藻、杨应琚、舛谬失律于前。而额勒登额等、丧心偾事。又出意料之外。致将军大臣。奋勇捐躯。办理势难中止。现已特派经略、将军、参赞大臣、并调拨八旗劲旅。厚集继进。以期扫荡蛮氛。至明瑞等夙秉纯诚。尽心国事。效命疆场。并宜优加恩恤。以慰忠荩。明瑞、著照班第之例。从优议恤。其一等诚嘉毅勇公。即著伊子承袭。扎拉丰阿、观音保、李全、亦著一并优予恤典。俱入祀昭忠祠。该部详悉察例具奏。所有阵亡兵丁。并著行文该督等、查明恤赏　　

○又谕曰、明瑞应赔一切银两。俱著加恩宽免　　

</div>
    <div class="pagination">
<a href="清实录乾隆朝实录_page1071.html">上一页</a><span>...</span><a href="清实录乾隆朝实录_page1067.html">1067</a><a href="清实录乾隆朝实录_page1068.html">1068</a><a href="清实录乾隆朝实录_page1069.html">1069</a><a href="清实录乾隆朝实录_page1070.html">1070</a><a href="清实录乾隆朝实录_page1071.html">1071</a><span class="current-page">1072</span><a href="清实录乾隆朝实录_page1073.html">1073</a><a href="清实录乾隆朝实录_page1074.html">1074</a><a href="清实录乾隆朝实录_page1075.html">1075</a><a href="清实录乾隆朝实录_page1076.html">1076</a><a href="清实录乾隆朝实录_page1077.html">1077</a><span>...</span><a href="清实录乾隆朝实录_page1073.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
