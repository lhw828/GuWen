<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1511 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1511 页/共 1860 页
  </h1>
  <div class="content">
   ○己亥。谕军机大臣等、据李世杰奏、前往商邱县查封陈淮家产一摺。已于摺内批示矣。陈淮于陈辉祖偷换王亶望金两一事。知情徇隐。罪有应得。其家产自应查封。但该抚止须遴委司道大员前往。饬令据实查办。勿致稍有隐匿寄顿。不值亲去查封。乃李世杰奏称、星夜行走。迹近张皇。殊属失体。伊既前去。现在查办完竣。应速即回省。著传谕李世杰。此后遇事当存大体。毋涉轻率。　　

○又谕、据姚成烈覆奏、严缉伤差夺犯之要犯胡成性一摺。止将接奉谕旨。空文敷衍。而于如何饬属设法躧缉。及现在曾否就获之处。并未据实具奏。似于此等缉拏要犯之案。可以一奏了事者。殊属非是。著传谕姚成烈、将胡成性一犯。是否就获。并现在如何饬缉办理之处。据实速奏。至外省于接奉缉拏匪犯之旨。往往视为具文。仅以一奏塞责。而于脱逃之犯。并不实力擒拏。克期弋获。殊非肃法惩凶之意。并著传谕各督抚、嗣后遇有缉犯之案。务须严饬各属。勒限擒捕。毋得视为海捕通缉具文。致要犯久稽显戮。　　

○旌表守正被戕甘肃兰州民贺洪道养媳方氏。　　

○庚子。命皇子、及军机大臣、订正通鉴纲目续编。谕、朕披阅御批通鉴纲目续编。内周礼发明。张时泰广义。于辽金元事。多有议论偏谬。及肆行诋毁者。通鉴一书。关系前代治乱兴衰之迹。至纲目祖述麟经。笔削惟严。为万世公道所在。不可稍涉偏私。试问孔子春秋内。有一语如发明广义之肆口嫚骂所云乎。向命儒臣编纂通鉴辑览。其中书法体例。有关大一统之义者。均经朕亲加订正。颁示天下。如内中国而外夷狄此作史之常例。顾以中国之人。载中国之事。若司马光、朱子、义例森严。亦不过欲辨明正统。未有肆行嫚骂者。朕于通鉴辑览内。存弘光年号。且将唐王、桂王、事迹。附录于后。又谕存杨维桢正统辨。使天下后世。晓然于春秋之义。实为大公至正。无一毫偏倚之见。至于东夷西戎。南蛮北狄。因地而名。与江南河北。山左关右何异。孟子云。舜为东夷之人。文王为西夷之人。此无可讳。亦不必讳。但以中外过为轩轾。逞其一偏之见。妄肆讥讪。毋论桀犬之吠。固属无当。即区别统系。昭示来许。亦并不在乎此也。况前史载南北朝相称。互行诋毁。此皆当日各为其主。或故为此讪笑之词。至史笔系千秋论定。岂可骋私臆而废正道乎。夫历代兴亡。前鉴不远。人主之道。惟在敬天勤民。兢兢业业。以绵亿万载之丕基。所谓天难谌。命靡常。常厥德。保厥位。诚不在乎区区口舌之争。若主中国而不能守。如宋徽钦之称臣称、侄于金。以致陵夷南渡。不久宗社为墟。即使史官记载。曲为掩饰。亦何补耶。所有通鉴纲目续编一书。其辽金元三朝人名地名。本应按照新定正史。一体更正。至发明广义内。三朝时事。不可更易外。其议论诋毁之处。著交诸皇子、及军机大臣、量为删润。以符孔子春秋体例。仍令粘签进呈。候朕阅定。并将此谕。冠之编首。交武英殿、照改本更正后。发交直省督抚各一部。令各照本抽改。将此通谕中外知之。　　

○命馆臣于通鉴辑览入吴三桂擒桂王由榔事。谕、通鉴辑览附录之载唐王桂王。所以匹于宋之帝昺帝昰。以示万世之实录也。馆臣以吴三桂为叛臣。不书其擒桂王由榔事。而以属之爱星阿。夫爱星阿、固为定西将军领兵。而三桂彼时。实为平西大将军。且必应殄灭由榔。三患二难之议。发自三桂。即后之进兵。檄缅甸敺李定国、降白文选。皆出自三桂之筹画。其功固不可泯也。然其诸筹。岂实为我国家哉。彼时伊已具欲据滇黔而有之之心。由榔定国文选而在。伊岂能据之哉。盖自古权奸。无时无之。亦无地无之。三桂之必欲灭由榔。实犹近日之阿睦尔撒纳之必欲灭达瓦齐。达瓦齐而在。阿睦尔撒纳必不能据准噶尔。则彼之为我宣力。皆所以自为也。今昔相形。三桂之奸计毕露。又何不可功则功之、而罪则罪之乎。其依国史三桂传。尽载其入缅事莫删。昔许子将之相曹操。两言撮其要。而操亦喜。适所举二人。颇甚类之。亦在用之而已矣。又在先觉之。俾毋出我范围而已矣。　　

○旌表守正被戕四川灌县民杨先开妻刘氏。　　

○辛丑。谕军机大臣等。从前御批通鉴纲目全书。系原任吏部尚书宋荦、奉敕校刊进呈。是书续编发明广义内。于辽金元三朝时事。有议论偏谬之处。且三朝人名地名。亦应按新定正史。一体更正。现已明降谕旨。令诸皇子、及军机大臣、量为删润。以符孔子春秋体例。候朕阅定后。即照改本更正。但现在武英殿。并未存有是书板片。是否系宋荦当日刊刻。其板片仍存伊家。即检齐解交武英殿。仍严饬胥役人等。毋得藉端滋扰。　　

○江南河道总督李奉翰等奏、豫省开挖引河。共分二百五十余段。先经臣等、将子沟开放清水较准水平。督饬分段趱挑。业照原估续估宽深丈尺。一律挑竣。臣等复细加比较。兰阳头段引河。至商邱七堡尾段。直接旧黄河正身逐层低下。有建瓴之势。明春桃汛放河。自可一举成功。至兰阳堤外河滩。除留埂界外。现已挑土三十余万方。工程过半。督催官弁兵夫趱挑。约月底亦可普竣。得旨、览奏欣慰。　　

○壬寅。谕军机大臣等、据雅德覆奏、任克溥条陈各款。将闽省应行整理事宜。条列具奏一摺。内开海洋盗贼。聚众械斗。抗差拒捕之款。皆系闽省现在办理之事。此等积弊。惟在该抚平时实心整饬。有犯必惩。以海防营伍为重。则诸弊自可肃清。乃雅德自调任福建以来一切武备。任意废弛。又因总督远驻浙省。意存诿卸。而陈辉祖在浙。又一味营私牟利全不以地方为事。以致诸务委靡不振。即如该省漳泉二府。现在林耀、黄茂等、拒捕伤差之案。台湾地方。又有漳泉奸民。彼此械斗杀伤之案。该抚所司何事。今阅伊条奏摺内仍不过纸上空言。敷衍入告。并非有切实整顿经理之处。可见伊平日漫不经心。何尚得靦颜以本任应办之事。胪列条奏乎。除原摺批交该部议奏外。雅德、著传旨严行申饬。　　

○又谕、据萨载奏。查勘河湖洩水各路。分别筹办一摺。内称邳宿运河。已消水一丈一尺四寸中河已消水九尺二寸等语。昨明兴来京陛见时。面加询问东省河湖情形。据称微山湖水深二丈余。近来不过消去尺许等语。今据萨载所奏。邳宿运河。已消水一丈有余。该处一带运河。俱系微山湖下游。今水势既消去丈余。则上游微山湖之水。亦应消去四五尺。何以明兴前奏。湖水消去如此之少。或系该抚自东省起程后。此十数日内。湖水复又大加消落。亦未可定。现据萨载奏称。阿桂于十一月初间。即可自浙起程。著传谕阿桂、顺道至各该处详悉履勘。将湖水近日究竟消落若干。并如何分洩畅消之处。一并会同袁守侗、勘筹。妥议具奏。将此传谕阿桂等、并谕萨载、明兴知之。　　

○又谕、据萨载覆奏、江省拨赈银两。足敷应用。河工经费。在所必需一摺内称徐属各厅。今春因屡得豫工合龙之信。两岸埽坝。桃汛以前。即经镶做坚实。以备抵御。河工经费。在所必需。挹彼注兹。统计亦未能大有节省等语。今春该省。因闻豫工合龙之信。桃汛以前。即将两岸各工埽坝。镶做坚实。以备黄水复归故道后。顺轨流行。固属应办事宜。其所用料物。果系实用。自应准其开销。至明春开放引河以前。两岸堤工。俱系新经镶做。况本年并无抢险等工。更应一律坚实稳固。将来黄流归复故道时。无庸更事修防是此项经费银两。明岁自断无又行开销之理。著传谕萨载。将实在情形查明。据实覆奏。　　

○又谕、据雅德奏、审拟龙溪县民王三阳、昧吞苏禄国货价。并诬赖王四简欠银。嘱令扣留一案。已批交该部议奏矣。此案、王三阳侵吞苏禄国托售货价银两。又诬赖他人欠项。写信与该国王。令其照数扣抵。其为昧良嫁祸。狡诈不法。已属显然。业据该抚督率属员讯得确情。自应将王三阳、按律问拟。其所欠货价银两。并于该犯名下。照数追出。给还该国王收领。方为允协。乃阅雅德所拟寄覆苏禄国檄文。内有归咎该国王所托非人。又轻信王三阳一面之词。扣存他人银两。并嘱厦门同知。著追办理。均属未协等语。内地奸民。诓骗该国王货价银两。该国王何由豫知王三阳实系匪人。且接信后。将银两扣留。仍将原信寄交厦门同知查办。则是该国王并无不是之处。中国怀柔远人。自当示以大公至正。即债欠细事。亦当为之剖别是非。令其心服。今所拟檄文内。转归咎于该国王之办理错谬。是即明朝陋习。护内地民人。而贱外国。屈小邦。及至酿成事端。又怕人侮。屈意从之。殊属非是。除将原文、令军机大臣另行删改发回。谕以该国寄信厦门同知。有内地民人王三阳、负欠货价不还等情。转禀到本督部堂。当经立饬提拏王三阳到案、奏明大皇帝。将王三阳、严审究追。从重治罪外。查该国自雍正五年。奉表通贡以来。复节次遣使输诚。敬修职贡。大皇帝嘉尔倾心向化。恩礼有加。该国虽远处海隅。久在圣朝怙冒之内。今既有内地奸商。侵昧货银。自应著落严追。从重究办。已于王三阳名下。追出原卖货价银。除偿还该国扣收王四简、杨得意、共银一千一百零五圆外。尚余货银一百六十五圆。并王三阳、未卖小珠一粒。同寄送厦门同知燕窝五斤。一并附交该国收领。嗣后该国如遇销售货物。务须查明诚实殷商。现银交易。庶不受奸商诓骗。以副圣主怀柔远人之至意。著将此传谕雅德知之。　　

○广东巡抚尚安疏报新宁、惠来、恩平、三水、遂溪等五县。乾隆四十六年开垦。水田一百一十二顷三十亩有奇。　　

○癸卯。谕军机大臣等、据阿桂等审拟陈辉祖查抄王亶望赀财。私行抵换抽匿一摺。内称估册二分。前后估价互异之处。讯据王士浣等供、上年初次造具估册。本系按照底册名色。缮写草册发估。因国栋嫌估价太轻。自行加添。未免过多是以两县求我。于本年三月。回明盛住。减去银四千余两。另造估册。由司加印申送等语。前经盛住奏称、于王士浣、杨仁誉、补造估册。先后互异不能觉察。请交部严加议处。今阅王士浣等供、是补造估册减去银两一节。本年三月。早已回明盛住办理。此中情弊。已属显然。盛住安得诿为不知。况朕降旨。令盛住密行查访。系七月间事。何以盛住初次清字覆奏。并无一语提及。至第二次续奏。查出王站柱所造底册。与进呈不符。仍未将估册删减之处声叙。及阿桂等彻底查出。始以不能觉察为词。奏请议处。是盛住于此事。既徇隐于前。又复有心取巧。少年甚属不成器。姑念此案、由伊查出端倪。始行败露。是以未加严谴。盛住、著传旨严行申饬。　　

○又谕、据阿桂等奏、审明陈辉祖于查抄王亶望家财。私行抵换抽匿。分别定拟一摺。已批交大学士九卿议奏矣。此案大段已明。惟添换朝珠一节。阿桂等第就陈辉祖一面之词具奏。尚未得其切实供吐。著存记。俟陈辉祖解到时。再行严切究讯。至本日阿桂等奏到审拟摺。及各供单。俱著交大学士九卿阅看核办。并著传谕阿桂、福长安、即遵照前旨。阿桂、顺道至山东。会同查勘运河、伊家河、及微山湖水势消落情形。酌筹妥协。缓程进京福长安、即押带陈辉祖、国栋、王士浣、杨仁誉、杨先仪、张翥、高模、并案内应行质讯人犯迅速来京审办。至王站柱、既于此案毫无干涉。即令仍回河南臬司之任。将此由六百里传谕阿桂、福长安、并谕富勒浑知之。　　

○予故直隶总督郑大进祭葬如例。谥勤恪。　　

○甲辰谕军机大臣等、本年雨雪应时。京师及近畿各州县。业经得雪二次。即河南山东、山西、诸省。俱先后奏报得雪。本日农起又奏称、本月初四日。省城复得雪五寸。其势甚为宽广等语。因思陕西、与山西、河南、境壤毗连。何以并未见有奏报之摺。著传谕毕沅、是否于立冬后通省得有雨雪。及现在有无望雪情形。即查明据实由驿覆奏。　　

○福州将军永德奏、台湾漳泉二府刁民滋事。经水师提臣黄仕简按察司衔台湾道杨廷桦、先后带兵擒获聚众械斗杀官各首犯正法。该处庄民乐业。惟诸罗各庄。尚有匪徒煽惑。现水师提臣、率带官兵查办。查犯供内。有首犯谢笑、逃回内地之语。更未便令其窜逸。惟有严督各汛口。细心盘诘。并亲往督拏。不敢疎忽得旨、一切勉力妥为不可延缓。亦不可过急。　　

○乙巳。谕口大学士三宝嵇璜、尚书刘墉著在尚书房总师傅上行走。德保、曹秀先、周煌不胜总师傅之任著回原衙门办事。　　

○丙午。圣祖仁皇帝忌辰。遣官祭景陵。　　

○上诣奉先殿寿皇殿行礼。　　

○谕昨侍卫等直房失火。其该班坐更之侍卫等。不能先期防护。又不能及时扑救经领侍卫内大臣等、会同刑部。将该班坐更之侍卫安临等、分别按律定拟绞候发遣一摺已依议行矣。惟发遣人员内、阿哈察克系厄鲁特。念其无知。著加恩免其发遣。仍令在鹰狗处拜唐阿上行走效力。又李成勇、系提督李全之子。伊父在金川打仗阵亡。殊堪悯恻。亦著加恩免其发遣。仍留蓝翎侍卫。带革职留任所有应得之项。一概停其支给。俟八年无过方准开复。蔡本禧系汉人。与满洲侍卫有间业经革职亦著一并加恩免其发遣又谕原任工部尚书周元理前任直隶总督老成勤慎宣力有年嗣复加恩内用洊擢尚书后因老病乞休。特加太子少傅。以示优眷兹闻在藉溘逝。深为轸恻著加恩令江苏布政使前往赐祭一坛。以镶黄旗汉军副都统恒山保为正蓝旗满洲副都统。西藏办事大臣博清额为镶黄旗汉军副都统。丁未谕军机大臣等、据李奉翰奏豫省南岸堤河工程全行完竣一摺并绘具图说进呈览奏欣慰已于摺内批示矣阅图内新开引河尾至商邱七堡直接旧黄河正身处。有旧堤一道形势颇窄。水势到此恐不能畅注。因用朱笔标记此处须悉心酌量。或因引河太长到此欲其收束得势。以期归入正河。畅注直达自可毋庸拆动展宽。若测量引河至此下注之势。稍觉阻碍。则应于朱笔标记处所。将旧南堤拆去数十丈。俾河尾展宽。庶明春放河时。更为畅注有力。著将原图发交阿桂等阅看。并传谕阿桂等、查勘该处情形。是否应行如此办理之处。详悉据实覆奏。将此由五百里谕令知之。寻奏、新挑兰阳十二堡河头。外滩宽六十丈。旧堤原估开宽一百三十丈。与堤外河头。顺势相接。引河宽三十丈。至三十八九丈不等。商邱七堡河尾。开挑宽六十丈。旧堤原估开宽一百六十丈。较之以上各段引河口面。已觉加宽。但明春放河后。令黄水下注。伏秋大汛时。恐未能畅达。自应再加展宽三十丈。将来河成后。溜势顺注。设遇大汛。更资畅达。报闻。　　

○是日起。上以冬至祀天于圜丘。斋戒三日。　　

○戊申。谕曰、原任四川提督岳钟琪之孙、武举岳廷极、现在川省随营效力。著该部行文。调取来京引见。　　

○谕军机大臣等、据李奉翰奏、豫省堤河各工已竣。所有江南徐属。应行春修各工。必须早为估办。实力兴修。拟即起程回江。亲往各工。详悉查验等语。近经萨载回奏。今年不当有许多奏销之摺。称徐属各厅。今春因屡得豫工合龙之信。两岸埽坝。桃汛以前。即经镶做坚实。以备抵御等因。朕以此项经费。果系实用。自应准其开销。但两岸堤工。既系新经镶做。则明岁黄流归复故道时。自无庸更事修筑。曾经传谕萨载知悉矣。何以李奉翰、今又有徐属应行明春各工。必须早为估办之奏。此必系河工厅汛各员弁。藉端朦混。希图浮冒开销。李奉翰未能觉察。受其欺朦。不可不留心查访。如果该处各工。实有必须勘办兴修之处。是又与萨载近奏不符矣。著李奉翰、会同萨载。详悉亲勘查明据实覆奏。　　

○旌表守正捐躯河南汝阳县民徐开一女徐氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百六十八


大清高宗法天隆运至诚先觉体元立极敷文奋武孝慈神圣纯皇帝实录卷之一千一百六十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。十一月。己酉。上诣南郊斋宫斋宿。　　

○庚戌。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后陵。端慧皇太子园寝。　　

○谕军机大臣等、福建台湾地方。漳泉两郡庄民。聚众械斗一案。前经黄仕简奏明。带兵渡台。节经降旨。责成该提督、会同杨廷桦、二人。查拏辨理。此案首夥各犯。未获者尚多。黄仕简、此时在台办理。著遵照前旨。务将杀害汛弁。械斗杀人。放火抢夺各要犯。上紧缉拏。全数擒获。严速审办。但此事由于漳泉两郡民人。口角构衅械斗。从前把总林审、路由泉民快官庄经过。该庄凶民。探知林审系属漳州人。竟将该把总拦入庄内杀害。朕思黄仕简亦系漳州人。恐泉州民人。以提督偏护同乡。心生疑惧。此处亟宜留心防范。著传谕黄仕简、查办此案。应先行晓谕。以本提督系漳州人。必将漳州庄民内滋事不法者。先行严办后。再将泉郡凶民。按律惩治。以示公正。该处人心。愈加帖服。于绥靖海疆。抚辑愚民之道。更为有裨。将此由六百里加紧传谕知之。仍将现在查办情形。迅速由六百里加紧覆奏。　　

○陕甘总督李侍尧奏、兰州省城。旧系巡抚驻劄。原设左右二营。作为亲标。乾隆二十九年裁巡抚。将总督移驻兰州。于原有二营外。添设三营。改为督标五营。将添设之中营。驻劄城中。其前后二营将备兵丁。驻劄城外。各离城三里。窃思甘省边陲重地。总督亲标。应全驻城中。俾平时差操较便。有事呼应亦灵。查华林山建堡。将左右官兵分往驻劄。业经联络声势。所有城外两营。更应全驻城中。明春右营移驻华林。空出官署兵房。即可令该二营官兵移住。如不敷用。城中现有空闲官地数区。尽可起盖房间。应请将该二营兵丁住房拆移。均无需另筹建署。得旨、好。如所议行。　　

○辛亥。上幸瀛台。　　

○谕、凡祭坛行礼。派出查坛之王大臣等。皆在门外站班。虽属遵循旧制。但恐于管理坛内执事人员声音、行礼齐班。稽察难周。大典攸关。内外理应一体致敬。嗣后、凡派出之王大臣。若四人、著门外二人。坛内二人站班。轮流稽察。若二人、亦著一体分管。断不可稍有疎怠。　　

○大学士暂署直隶总督英廉奏、直隶各属。有旗租者。统计七十七州县。积欠旗租者。四十二州县。其积欠至二十年之久。数至二十四万余两之多。非实力清查。虚实终难明晰。臣拟派隔府。之清正道府四员。各带能事佐杂二员。将欠租州县。按照欠户花名底簿。逐一查傅本户。当面究讯。如有以完作欠者。立即严参重究。其有实在民欠。而人地俱存者。严催如数完纳。或因年岁歉薄。力难并缴者。应核其欠数多寡。分限二三年带徵。以纾民力。至有该本管道府结报水冲沙压地亩。应令委员等、逐一履勘。如有以熟作荒。即严参治罪。但查此项冲压抛荒地亩。即实有其事。亦例应随时查办。何以延至二十年之久。全未办理。请将该州县前此曾经详报除租。部驳有案者。准俟勘明部覆到日。核议酌办。如系历任各官。漫不经心详办。以至逃亡故绝。租银无著者。不准豁免。即著落二十年来历任州县、暨府道院司等官。按日摊赔完缴。以为玩视民瘼。因循怠玩者戒。得旨、所办好。依议行。　　

○壬子。谕、明年正月。筵宴宗室等。年已及岁者。皆有赏赐。其现在食饷。年未及岁宗室等。亦著加恩。赏给一月钱粮。　　

○谕军机大臣等、福建泉州府林耀等、夺犯伤差一案。先后拏获林耀等二十八犯。已据该抚审明。定拟具奏。交部核覆。按律治罪。但此案。林先和、系行劫盗首。实为通案渠魁。至今犹未就获。林允得、林文、林买等、均系紧要案犯。亦复在逃。不可不严行搜缉。务获正法。以警凶顽。泉州系沿海地方。恐该犯等因内地搜捕甚紧。逸入洋面。或转至台湾等处。及浙江宁波定海一带。俱未可定。著传谕富勒浑、雅德、严饬所属文武。实力搜缉。毋使远扬漏网。至江西、广东、皆与福建接壤毗连。恐该犯窜匿邻省。并著传谕郝硕、尚安、一体饬属搜拏务获。毋得视为海捕具文。获犯之后。即迅速审办。从重定拟。将此由六百里谕令知之。　　

○山西巡抚农起疏报、辅国公宁升额家、乾隆四十七年续垦牧厂荒地、二百三十七顷十一亩有奇。　　

○旌表守正捐躯河南太康县民李泽珩妻韩氏。　　

○癸丑。谕、京城德胜门外功德林。冬间贫民就食。较普济堂人数虽减。但常例赏银一千两。经费尚恐不敷。著加恩将京仓内小米、赏给一百五十石。以资接济。　　

○又谕、向年秋朝审人犯内。有业经缓决三次以上。人数积多。每届数年。敕令刑部堂官。量为查奏减等。以示法外之仁。今自乾隆四十四年十一月查办之后。至今秋谳。拟入缓决者。又积有八千五百余名。其数已为不少。著刑部堂官、将本年秋朝审缓决至三次各犯。照前次查办之例。逐一查明。各按所犯情节。分别减等发落。以昭矜恤。　　

○又谕、前因皇子等、及师傅。编辑明臣奏议一书。体例不合。其聚珍版排印。亦复错误。业经降旨。交部分别议处。但此书究系六阿哥、八阿哥、在京专办。过无可辞。著照例各罚尚书俸一年。其随同办理之皇子、及总师傅。并校缮之师傅翰林等。俱著加恩。免其议处。至武英殿管理排印之总裁提调等、所有处分。并著加恩一体宽免。　　

○谕军机大臣等、前因豫省黑豆。价值平减。曾经传谕李世杰、查照向例。购买二三万石。由水路运送至京。并传谕盛京将军、府尹等、将奉天应行运京黑豆。照常年例。止须采买一半。储备明岁秋间之用。今据李世杰奏、于附近水次之开封等府属。采买黑豆三万石。分为两次运送等语。京师既有此三万石黑豆。则奉天黑豆。即可照数减省采买三万石。俾民间豆石宽裕。市价平减。明年秋间。巡幸奉天。于扈从人等。均有裨益。将此传谕盛京将军永玮、府尹伯兴等、遵照办理。　　

○又谕、前因陕省并未奏报得雪。曾经降旨询问毕沅。兹据奏称、十一月初三四两日。省城、及西安、同州、凤翔、等府属。均得有瑞雪四五六寸不等。又初十十一等日。省城及附近各属。续降祥霙。积地盈尺有余等语。览奏殊为欣慰。但该省得雪。系本月初三四之事。彼时自应即行奏报。即使遣人赍奏。亦不过十三四日可到。何以迟至半月有余。始行驰奏。朕廑念民依。无时稍释。况三冬雪泽。尤为来岁丰年之兆。毕沅何不仰体朕怀。竟尔濡滞若此耶。毕沅、著传旨申饬。　　

○甲寅。上幸瀛台。　　

○乙卯。谕军机大臣等、豫省现在挑挖引河。俟明春桃汛时。即行开放。但黄河南岸堤内。前经阿桂等、勘定应行挑挖之处。自不能不占用民田。从前阿桂等筹议时。如何酌量兑换之处。未经奏闻。是否按地给价。抑或另将官地丈量换给。俾小民不致失业。因思南岸堤内。既开挑引河。明岁合龙竣事后。其北岸河身。必有涸出空地。可以垦种。以彼易此。小民自必乐从。且地亩钱粮。亦均有著落。李世杰、身任河南巡抚。一切民田庐舍。设法安顿调剂。是其专责。若一任小民自行占踞。则豪强者得以多占。而懦弱无力贫民。竟至无田可耕。且不肖官吏人役。得以藉此侵渔滋弊。殊非安集均平。整饬清厘之道。总以在南失地顷数。于北给地顷数为准。此事著交李世杰、悉心妥协经理。并著阿桂、督同妥办。以副朕轸念民生之意。著将此由五百里谕令知之。并将现在如何筹办情形。先行据实绘图覆奏。　　

○丙辰。谕军机大臣等、据富纲、李本、同日奏到。贵州桐梓县民梁凤珍、因与娄连开等、争土捏控。批府行县差拘。梁凤珍父子。率同佃户廖老五等。拒捕伤差一案。自应按律严办。不得稍事姑息。但查富纲摺内所奏情节。梁凤珍、既使其子赴省呈控。业经该抚批府提讯。自应到案剖诉。静听审断。何致有拒捕之事。即李本摺内。情虚畏讯之语。亦属悬揣。其究系因何抗拒。自必另有实情。著传谕李本、即行亲提此案犯证。秉公严讯。其中是否地方官回护前断。因该犯赴省翻控。遂致挟嫌威逼。并胥役人等。临时有需索滋扰情事。一并逐细根究。务得确情。究拟具奏。毋得稍存颟顸了事之见。况该省苗民错处。一切案狱。尤当审断公平。毫无冤抑。俾黎庶心服。地方自然宁静。富纲摺、著钞寄李本阅看。将此由五百里谕令知之。
  </div>
  <div class="pagination">
   <a href="清实录乾隆朝实录_page1510.html">
    上一页
   </a>
   <span>
    ...
   </span>
   <a href="清实录乾隆朝实录_page1506.html">
    1506
   </a>
   <a href="清实录乾隆朝实录_page1507.html">
    1507
   </a>
   <a href="清实录乾隆朝实录_page1508.html">
    1508
   </a>
   <a href="清实录乾隆朝实录_page1509.html">
    1509
   </a>
   <a href="清实录乾隆朝实录_page1510.html">
    1510
   </a>
   <span class="current-page">
    1511
   </span>
   <a href="清实录乾隆朝实录_page1512.html">
    1512
   </a>
   <a href="清实录乾隆朝实录_page1513.html">
    1513
   </a>
   <a href="清实录乾隆朝实录_page1514.html">
    1514
   </a>
   <a href="清实录乾隆朝实录_page1515.html">
    1515
   </a>
   <a href="清实录乾隆朝实录_page1516.html">
    1516
   </a>
   <span>
    ...
   </span>
   <a href="清实录乾隆朝实录_page1512.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
