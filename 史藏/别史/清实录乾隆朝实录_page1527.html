<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1527 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1527 页/共 1860 页
  </h1>
  <div class="content">
   ○缓徵河南祥符陈留、杞县、仪封、荥泽、考城、淮宁、西华、商水、项城、沈邱、太康、扶沟等十三县、乾隆四十六年水灾、地丁银二十九万八千两。仓谷六万二千一百六十石有奇。　　

○旌表守正捐躯江西奉新县民邓沐振妻王氏。　　

○戊子。谕军机大臣等、工部奏驳、何裕城题销运河一带抢修工程一案。已派福康安前往查勘矣。上年济宁迤南。湖河一片。堤岸俱在水底。既无从估办。又何从抢修。此项工程。实非情理所应有。但何裕城、受朕重恩。沈启震亦颇属奋勉。皆不应如此浮冒题销。此事究竟有无情弊。阿桂于春间曾往履勘。该处情形。自应熟悉。著传谕阿桂、即将此项工程。究系如何。其中有无浮冒之处。不湏回护。据实详悉覆奏。　　

○又谕、据英廉奏、数日以来。气体较前略健。起坐时刻。支持亦能稍久。拟于七月初一日起。在家阅画稿件等语。昨刘墉来热河召见。询及英廉病体。据称现在又患泄泻。三日未能见客等语。朕心甚为廑念。乃今日英廉又有气体较前稍健之奏。计刘墉在京起身。在发摺之前。或系所患随即痊好。抑系伊家人应对不明。以致刘墉误听。俱未可定。著传谕英廉、即将现在气体究竟如何。详悉覆奏。以慰悬注。至应办稿件。自应照前旨、在家办理。但秋审班上。须得练达重臣。方能坐镇一切。英廉到彼时。若果精力强健。照旧上班固好。如尚未能到班。先期再行据实奏闻。候朕酌量降旨。　　

○是月。湖北巡抚姚成烈奏、滨临大江之黄梅、广济、黄冈、兴国、江夏、黄陂、六州县、因上游川江、及洞庭湖水势涨发。宣洩不及。灌入内湖。以致低洼田亩。被水淹浸。现在查勘妥办。得旨、有成灾者。妥恤之。　　

○署河东河道总督兰第锡奏、黄河入伏后。水势长落未定。顶冲迎溜各工。不无平蛰。现已赶紧加镶。兰阳以下新河。现亦长水。漫滩水至堤根。仪封等处。地势较洼。前镶防风。尚形卑矮。现饬道厅赶镶高厚。以资抵御。其河尾北滩。破堤抽沟一道。宽五十丈。又河尾外。南滩裁湾取直。抽沟一道。宽三十丈。俱次第启放。宣洩甚畅。得旨、览奏稍慰。正要紧时。一切慎之。　　

○陕西巡抚毕沅奏、西安重葺省垣。办运灰甎木石等物。已得十分之三。各项匠作。亦陆续应雇来陕。从此一面兴工。一面办料。自可源源接济。不致迟误。今择于六月十八日开工。臣身担其任。惟有尽心讲求。核实妥办。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十三


大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。秋。七月。庚寅朔。享太庙。遣豫亲王修龄、恭代行礼。　　

○谕、据闵鹗元参奏、访查上年收漕时、青浦县知县杨卓、于该县生监倪溶等。揽收花户漕米。勾通漕书梅锦章等。包纳上仓。烹分余利。一任朋比作奸。毫无觉察。恐有受其把持别情。请旨革职究审等语。劣衿把持公事。串通蠹书。包漕渔利。最为地方之害。浙省久有此弊。以致闹漕滋事。酿成大案。该县与嘉兴接壤。相习成风。自应查拏究办。严加惩创。闵鹗元能留心查办。实力整顿。所参殊属可嘉。著交部议叙。至该县杨卓。一任劣监蠹书。把持包揽。必有串通舞弊情事。著革职拏问。交该抚提同案内各犯。严审定拟具奏。该部知道。　　

○谕军机大臣等、据徵瑞会同刘峨等奏、查明范清济产业。将从前范毓馪京中张家口旧有之产。仍照原交范清济册籍掣回。交与范毓馪嫡派长孙范重棨收管。其余凡范清济父子自置私产。及盐店铜局。尚有积存货本。一并解交内务府充公等因一摺。已批交该衙门议奏矣。至摺内所称范清济、情愿于查封产业之外。罚银八万两。设措交纳之语。此处殊不实。范清济所管范毓馪产业。既已归还范毓馪之孙范重棨。其自置产业。及盐店铜局各项。又俱经查封入官。则此认罚银八万两。又从何而来。即使众商帮凑。亦必范清济父子平日。或有寄存各商之项。今或代为缴出。若竟出自众商之力。则范清济历年亏欠官项。何不闻一人相助耶。此事始系徵瑞、因范清济亏缺官项甚多。奏请查办。今摺内称一切产业。已经官为查封。实在并无欺隐。乃忽又有银八万两。为之奏请交纳。其故殊不可解。著传谕徵瑞、据实覆奏。毋得稍为回护。俟奏到时。再交该衙门一并核议。将此并谕刘峨等知之。寻徵瑞奏、范清济亏欠官项。因其年迈。伊子不谙经营。引地多为他人渔利。今众商夥、见伊父子产业查封。帮凑银八万两。陆续交范清济赎罪。请限四年交纳。虽非范清济已赀。究属伊名下情愿认缴之项。并无寄顿隐匿。报闻。　　

○吏部议覆、升任广西巡抚朱椿疏称、思恩府新设督捕通判。系桂林府粮捕通判裁改。移驻思恩。嗣后缺出。应照桂林府粮捕通判例。归部铨选。其通判关防。仍照平乐、柳州、通判例。由藩司刊发。应如所请。从之。　　

○加赈山东利津、沾化、乐安、寿光、昌邑、潍县等六县。永阜、永利、官台、王家冈、富国等五场。乾隆四十七年。秋禾被水灾民口粮。　　

○辛卯。谕军机大臣等、据阿桂福隆安具奏、工部奏驳淮徐道属抢修工程一案。核对萨载、李奉翰、上年奏到原摺题册。与原奏前后不符。请交萨载、李奉翰、逐加确勘删减各摺。上年黄河未归故道。各该处抢修。虽经该督等专摺具奏。亦应较往年节省。乃止就年例抢修一项。较之往年。又几增一倍。则当黄水下注。伏秋大汛时。又当如何。此等情节。自干部驳也。又阿桂另摺奏覆、运河南岸抢修工程。究竟有无情弊。摺内称本年春间。查勘至济宁城南新店闸迤上。堤顶露出之处。曾记沈启震告知。有该处去年水大时。堤岸几至冲塌。极力防护。始能保固之语。果尔、该道亦应禀知河臣。专摺奏明。另案题销。不应列入年例抢修请销。致干部驳。著将阿桂、福隆安、奏到各摺。并工部奏驳原摺。发交福康安、萨载、详悉阅看。秉公确核。据实具奏。上年黄河工程。系萨载奏明估办。即可就近询明。核实删减。谅萨载决不扶同捏饰。福康安毋庸前往江南。再加履勘也。总之此二案未必有大弊。而声叙不明。河东不能辞其责。江南次之。尔等以为何如。将此由五百里谕令知之。　　

○又谕、丹巴多尔济、七月内伊父百日孝满。必前来请安谢恩。但丹巴多尔济、非他蒙古可比。伊父之丧。甫满百日。若来避暑山庄。正值看戏之时。于伊不便。且见伊前来。朕心转悲伤。著传谕丹巴多尔济、此时伊游牧中。正有应办事件。不必前来。俟朕八月十六日启銮时。著在边地首站接驾请安。伊母亦不必谢恩。百日服满后。即由游牧处回京。　　

○吏部议覆、江南道御史孟邵奏称、官员议处降级。以加级纪录议抵。向来原有限制。嗣后外省各官。有议处降级之案。其捐纳加级纪录。上库日期。查系在该督抚未经奏咨之前者。准其抵销。若已在该督抚奏咨之后。概不准抵销。以杜取巧规避等弊。应如所请。从之。　　

○壬辰。谕军机大臣等、据何裕城覆奏、彰德、卫辉、怀庆、三府得雨情形一摺。内称据阳武、内黄、汲、淇、滑、考城等县。均报于六月十五、至二十二等日。得雨自二寸至四五寸、及深透不等。并称询问村农。于六月下旬。七月上旬。如得透雨。秋成仍属丰稔。现饬再为致祷等语。览奏稍慰。已于摺内批示矣。该处大田。现在虽无妨碍。必须续得透雨。禾苗方足以资长发。本日据刘峨奏、顺德、广平、磁州等处。又于六月二十六七等日得雨。豫省河北三府。与直隶接壤。是否一律普沾。朕心实为廑念。该抚现已接奉谕旨。起程前赴山东。会勘工程。著即饬属查明河北三府。曾否续得雨泽。及是否深透之处。迅速覆奏。以慰廑注。将此由四百里传谕何裕城知之。　　

○又谕、据舒常等覆奏、两湖承缉逃兵。限满未获。例应降级调用文武各员一摺。前因金川军营逃兵未获者尚多。特再加恩展限一年。扣至明年九月为满。已明降谕旨。所有承缉各员。屡次邀恩展限。自应感发天良。实力奋勉。上紧查缉。庶不负朕格外矜全之意。若仍视为具文。怠玩从事。至限满时。未能多所缉获。则是该员等不知感激朕恩。自取咎戾。届期必照例予以实降。断不能再为曲贷。该督抚务严饬所属。实力查拏。毋得稍存懈弛。将此传谕知之。　　

○又谕、据刘峨奏准山西巡抚农起咨会、镇门口把总张孝等。串通兵丁。受贿纵放偷马贼犯马之玉等、进口一案。现在提犯赴省究讯等语。贼犯马之玉等、在蒙古地方。夥众肆窃马匹。至数十匹之多。情节甚为可恶。不可不究拏夥党。严行惩治。至守口弁兵。稽查匪类。系其专责。乃把总张孝等、竟串通兵丁。受贿纵放。尤属大干法纪。无论得赃之多寡。自应一律从重治罪。著传谕农起、遵照审办。至刘峨所称直属弁兵。难保必无贿纵情事。已密札宣化镇等、一体严密查察等语。守口弁兵。俱系镇将所管。未免心存回护。现在该督巳提贼犯马之玉等赴省。该犯系行贿之人。著即严切究讯。令其据实确供。如直隶所属守口弁兵。亦有贿纵情事。该督立即严参。一律从重治罪。将此各谕令知之。　　

○癸巳。谕曰、农起参奏大同镇标外委张孝、效力武举樊万里、先后署理镇门口把总。胆敢通同兵目。节次受贿。纵放大夥偷马贼匪马之玉等入口。实属目无法纪。现已斥革究审。其该管参将来格、并未禀报。及至饬查。又不即行究出实情。恐有徇隐故纵情弊。请旨革职拏问。并自请与失察之大同镇总兵富成、一并交部严加议处等语。来格著革职拏问。交该抚提同张孝、樊万里、及案内人犯。逐一严审定拟具奏。农起、富成、俱著交部分别严加议处。该部知道。　　

○谕军机大臣等、昨据刘峨奏、拏获偷马贼犯马之玉等、提至省城究审一摺。已有旨谕令严切究讯矣。该犯在蒙古地方。夥窃马匹。入口贩卖。直隶所属守口弁兵。亦必有贿纵情弊。未便仍交该省审办。且从前顺天府。有奏交刑部审讯之私赶马匹孙八等一案。正犯在逃未获。就现在贼犯设法研讯。或即究出孙八等之正犯。亦未可定。著传谕刘峨、即将此案贼犯马之玉、周雨、田以公、三名。迅速解京。交留京办事之王大臣、会同刑部、严审定拟具奏。沿途派委妥员。严密管解。留心防范。毋致有疎虞自戕等事。致干咎戾。　　

○礼部遵旨议奏、本年恭送玉册、玉宝、至盛京尊藏仪注。臣部、工部、各派堂官一员。司官一员。随同派出之亲王。敬谨送往。先期、工部设彩亭于太庙大、殿外。銮仪卫备黄盖龙旗御仗于丹陛下祇竣。届时、派出之亲王朝服。诣册宝箱匣案前。行一跪三叩礼。臣部堂官。并太常寺承办官员。具朝服。恭捧箱匣安设彩亭上。行一跪三叩礼。校尉舁亭。黄盖龙旗御仗前导。派出之亲王、并臣部、工部、堂官司员随行。由东长安门出。朝阳门外、俟彩亭更换行驾毕。行一跪三叩礼。行驾启行。王公以下。有顶带官员以上。朝服。按两翼齐集跪送。经过地方。文武各官、咸朝服。出郭跪迎跪送。经过桥梁道路。工部行文该地方官修垫。每站歇宿之处。地方官相度宽平洁净处所。搭盖彩棚安奉。带领兵丁巡防。其沿途应用之员弁兵丁。由兵部行文派拨。出关后。由盛京将军派员、率领满洲兵丁。护送行驾。至山海关外常家屯地方。派出之亲王、同皇子等。恭送行驾至盛京奉天府城外。除有行宫差使之大臣官员外。其余大臣官员。俱出郭跪迎。盛京工部豫备彩亭。更换行驾。奉天府府尹、豫备鼓乐派官导引。至太庙前。送往之大臣官员。率同盛京居住宗室官员。暨五部大臣官员。恭捧箱匣入殿内、遵照奏准位次。敬谨尊藏。皇子、亲王、行一跪三叩礼毕。即赴兴京跟随行礼从之。　　

○豁免遭风漂没之奉天锦州运通船户杜大来、米一千二百十三石有奇。　　

○豁除甘肃皋兰、静宁、固原、盐茶厅、张掖、古浪、宁夏、宁朔、灵州、中卫、平罗、碾伯、秦安、礼县、崇信等十五厅州县。乾隆四十五年。秋禾水灾额赋。　　

○江西巡抚郝硕疏报、新建、奉新、分宜、峡江、庐陵、永丰、泰和、永宁、金溪、铅山、雩都等十一县。乾隆四十二年分、开垦田地山场一十七顷二十九亩有奇。　　

○甲午。兵部奏、亲老改补近省人员。例准捐免坐补原缺。盖恐候缺需时。不得及锋自效。是以准其通融补用。乃此等人员。尚未养亲事毕。即行捐免坐补原缺。既得升用。又复占补近缺。未免过优。请嗣后亲老改近人员。于养亲事毕。方准捐免坐补原缺。其现在已经捐免。及捐免后业经升用者。俱俟养亲事毕。再行升用。得旨允行。　　

○乙未。谕军机大臣等、据刘峨参奏、中仓监督刑部员外郎赵元搢、喝令家人皂役。将民人计国相、殴伤身死。请旨革职究审一摺。此案昨据仓场侍郎参奏。巳交刑部审拟矣。该员由刑部司员。现任监督。本年京察一等。曾经记名。非不谙律例者可比。尤应安分守法。该监督之父。因取鸭起衅。与民人口角。已属失体。即有违犯等事。该监督止应移送地方。讯明究治。乃辄令家人等、妄拏擅责。鞭棍交加。以致计国相伤重毙命。恃势滥刑。殊属暴横。赵元搢即系刑部司员。未便专交刑部审拟。著交留京办事王大臣、会同刑部、严审定拟。即按照平人律拟抵。入今年情实。彼系刑部人。若致自戕。惟本部堂官是问。将此传谕留京办事王大臣、刑部堂官、并谕刘峨知之。　　

○丙申。工部议覆、江南河道总督李奉翰奏请、丰砀营铜汛工程紧要。必须添设弁兵。查有安阜营北岸汛。事务较少。可裁把总一员。铜沛营大坝汛。亦属事简。可裁外委效用一名。百总二名。河兵四十名。改归丰砀营铜汛添设。又里外河二营。汛地绵长。请将安阜营北岸汛、裁兵三十名。改归外河营南岸汛添设。中河营安东汛、裁兵二十五名。改归里河营清江汛添设。应如所请。从之。　　

○丁酉。谕、从前高晋、曾请移杨庄中河口于下游之李家庄地方。嗣经萨载奏、中河溜势畅达。应仍其旧。上届朕南巡时。亲莅履勘。杨庄河口。原可毋庸移改。高晋彼时。原为避黄河横冲抵溜起见。设或中河遇夏秋异涨。则由李家庄新河分洩。亦为有益。曾面谕萨载、斟酌妥办。去年微山湖水涨。运河水盛之时。曾由李家庄分洩得利否。现在河流已复归故道。杨庄中河口门。是否能畅达下注。应否尚须李家庄新河分其溜势。其粮艘及商旅船只。有无从新河行走之处。著传谕萨载、李奉翰、将中河口。及李家庄新河。各该处现在水势情形若何。详晰绘图具奏。　　

○谕军机大臣等、据德保等奏、贵州瓮安县土县丞宋遵仁、呈控伊家祖遗都挖山田地一所。先经作为苗田入官。将山地给还土官家。其后复令土民开垦。山地均作为官田。仍令伊家交纳差赋。屡在督抚藩司衙门控告未准。复经该县知县董梁、以擅告官庄。将伊父宋连、锁禁酷打。再董梁、徵收银两。加耗苛索。又折收仓谷。勒派餧马各款。请交贵州巡抚李本、研审究拟等语。此案土官宋遵仁所控各情节。如果地方官办理不善。及有苛派私徵等弊。自应彻底查究。倘该土司挟嫌诬控。希图洩忿。尤当严行惩治。以儆刁风。但所控系黔省官员。未便仍交该抚李本办理。著传谕刘秉恬、将抚篆交与富纲兼署。即前赴黔省秉公查审具奏。其原告宋遵仁、仍交刑部解往该省。以凭质审。将此传谕刘秉恬、并都察院、刑部堂官知之。　　

○又谕、据留京办事王大臣等奏、弘晸之侄延恒、与民人许鸣、讹诈地亩一案。其代写谕帖之王二、即王福清、审明拟以杖一百、流三千里等因一摺。王福清、著改发伊犁。给厄鲁特兵丁为奴。阅此造作谕帖一事。弘晸之主使明矣。何则、延恒年幼。焉知旧事。而许鸣又系汉人。亦岂得知。若无弘晸主使。何能造作墨墨聂等字句。若止系延恒与许鸣商谋。转令王福清编作谕帖。则旧佃花户姓名。延恒又何由得知。此事朕不肯深究。特行宽宥耳。并非不能看出此等情节也。著传谕王大臣等知之。　　

○吏部议准、前任四川总督福康安奏称、大挑分发一等举人。请分为两班。心地明白。试有成效者。即以知县补用。才识中平。尚堪学习者。先以佐贰借补。果能有志向上。留心吏治。再以知县调补。应敕各省督抚、通行查明。视其才识优绌。即照此分别奏明办理。从之。　　

○戊戌。谕军机大臣等、据图思义奏、乌噜木齐协领阿林、呈控永远枷号之官犯开泰、系彼处协领富通之甥。明亮到乌噜木齐之后。富通即托协领舒成、恳求明亮。将开泰交富通看守。因而开枷散居。其后富通赴京引见。欲交旗看守。开泰畏惧。投井身死。于是明亮屈参阿林、未能加意看守。舒成又欲息事。种种捏造案情完结等情。将原呈一并具奏前来。此事大奇。若止令图思义审办。恐不足服明亮之心。绰克托尚称历练能事。人亦公正。著将图思义原摺、及阿林原呈。钞寄绰克托阅看。令速驰赴乌噜木齐。会同图思义、将明亮等解任审讯。果系确情。即派委妥员、将明亮舒成等、押解来京候讯。富通六月内在热河引见。计其回程。现在不出甘省。著寄谕李侍尧、令其迎拏富通。严加讯问。如果属实。即拏解送京。倘有别情。即由彼解交绰克托、归案质讯。绰克托到乌噜木齐时。务须会同图思义、秉公审办。俟办结后。即著图思义署理乌噜木齐都统事务。候朕另降谕旨。海禄到乌噜木齐时。即速赴伊犁署理将军印务。命伊勒图来京陛见。　　

○又谕曰、图思义所奏摺片、钞寄阿桂福隆安阅看。明亮系阿桂保举擢用之人。且又与福隆安、系属弟兄。明亮果否敢行此事。岂能瞒伊等耶。著令详阅此案。熟思明亮平昔性情如何。有无此等乖谬事件。就伊等所见。据实详奏。毋得稍有瞻徇。寻阿桂奏、明亮前在乌什、云南、金川、与臣同事多年。日见历练。四十六年苏四十三之案。益觉长进。是以屡经面奏、明亮长于攻战。其人虽不甚明白。稍觉耳软。似此恣意谬妄、向所未闻。今图思义参奏确凿。或因原告措辞太过。或系明亮耳软。误堕富通、舒成术中。及至开泰投井。复欲避罪。适罹重谴。此即明亮无福。不能承受圣恩。若据明亮平时、尚不至此。福隆安奏、臣与明亮、平昔虽未同事。其品行、臣尚稍知。虽不甚明白。胆气颇小。据理而论。臣兄明亮、必不敢如此妄行。即使平素软懦。何不识轻重至于此极。或其时误听属员巧饰。随而妄行。亦未可定。今派绰克托严审。不日即可得实。报闻。　　

○护理广西巡抚布政使瑺龄疏报、镇安厅、天保、奉议、三厅州县。开垦旱田四顷五十一亩。水田一顷十二亩。又水田一百十三＜土韦＞有奇。　　

○巳亥。孝懿仁皇后忌辰。遣官祭景陵。　　

○谕军机大臣等、据李承邺等奏、开封省城。于七月初三日、雷雨交作。入土三寸。附省各邑禀报、同日得雨三四五寸等语。览奏稍慰。巳于摺内批示。该省正在望泽。得此甘霖。秋禾藉资长养。自为有益。但省城得雨仅三寸。若在春令。可称透润。伏暑之时。三寸不可谓沾足。且所报尚恐未必确实。是否于大田无碍之处。朕心甚为廑念。计此旨发往时。东省查勘工程。应已竣事。著传谕何裕城、即速回任。查明开封等处。曾否续得透雨。及秋禾实在情形如何。迅速覆奏。以慰悬注。　　

○以翰林院侍读张焘、为河南乡试正考官。编修秦泉、为副考官。侍讲庄承篯、为山东乡试正考官。编修周兴岱、为副考官。翰林院侍读曹仁虎、为山西乡试正考官。编修朱攸、为副考官。　　

○庚子。谕军机大臣等、据刘秉恬奏、到滇三载有余。恳请陛见等语。已于摺内批令准来矣。该抚现在已至贵州。距京较近。自不必仍回滇省。著传谕刘秉恬、于审明宋遵仁控告一案完结后。即由黔省起程。进京陛见。　　

○又谕、沛县移建城垣一事。前经萨载查勘。于旧城西南三十里之戚山。地势高爽。堪以改建。岁内自可办理完竣。有岁南巡。朕临幸徐州。阅视石工。荆山桥本属必由之路。沛县旧城新城。是否经过。抑或可以望见。相距御道几许。著传谕萨载、查明覆奏。详悉绘图贴说呈览。寻萨载奏、沛县旧城。在荆山桥之西北。相距一百二十四里。其移建新城之戚山。在旧城西南。相距荆山桥。亦有一百二十六里。与御道俱远。未能望见。报闻。　　

○又谕、据步军统领衙门奏、有大学士三宝家轿夫傅大、在西单牌楼大街醉闹。与卖羊肉回民满廷显、争殴。随有同夥轿夫蓝大、张大等。前往帮同殴打。并砍伤马玉儿等一案。已交该部严审矣。傅大身充轿夫。竟敢逞醉打闹。其同夥蓝大张大等。闻声踵至。同恶共济。竟用刀棍伤人。种种凶横。实属愍不畏法。至轿夫头目王二。当领催赵德往拏之时。尚复恃强揪扭发辫。与拒捕何异。尤属目无法纪。轿夫本系无藉之徒。最易生事。若不严加惩治。无以示儆。著传谕刑部堂官。将此案人犯。即照光棍律定拟具奏。　　

○又谕、详阅阿林呈控明亮一案。此事特因巴林泰、舒成等、任意唆使所致。著寄谕绰克托、如审明属实。将明亮拏解时。并将巴林泰、舒成、审明。一同解京。其事荒唐至此。则开泰投井一节。尚难定其真假。绰克托、务须留心详察。将开泰殒命确情。审明办理。再乌什地方。距乌噜木齐、不过四十站。绰克托、即速赴乌噜木齐。秉公研讯。迅速奏闻。　　

○又谕、据提督衙门奏、大学士三宝之轿夫傅大等斗殴一案。已交刑部严审定拟具奏矣。但三宝系满大学士。至令轿夫肆意横行。皆其平日不能严加管束所致。此等目无法纪之轿夫。三宝一有所闻。即应拏交刑部治罪。方为得体。三宝身任阁臣。不能约束轿夫。实属无能。著传谕三宝、将伊家轿夫何至肆行无忌若此。并又何至任其脱逃之处。令其明白回奏。　　

○以贵州黔西协副将刘纡青、为江西南昌镇总兵。　　

○辛丑。谕军机大臣等、据何裕城奏报、河北三府属。均于六月二十四五、七月初一等日、连次具报得雨三四五寸。及深透不等。惟辉县等八县。未据报到等语。河北三府。连次具报得有透雨。秋禾藉资长发。深慰廑注。至未经报到之辉县等八县。是否一律普沾。于大田有无妨碍。并此后有无续得雨泽之处。著传谕何裕城、再行查明具奏。　　

○又谕、详阅阿林原呈、盖缘明亮听信舒成调唆。以致乖谬若此。开泰系得重罪、永远枷号之犯。而明亮初至乌噜木齐。即受舒成嘱托。将开泰那离原看守之步营。交付富通。富通亦非本旗协领。而舒成又教将明亮谕帖掩匿。并不转交该旗。私于该衙门前寻觅营房。使与已出之妾盛姐同住。及盛姐原主佐领三齐克、由防所回家。将盛姐领回。开泰难以独处。而富通又令开泰搬往该处效力之原任都司董承元、寓所同住。如此辗转那移。致使罪犯偷安。情殊可恶。再阅其后。富通来京引见。禀问将开泰何处看守。而明亮批示、交本旗看守等语。明亮初受舒成嘱托。虽云交本旗看守。而并未将开泰交本旗看守。明亮岂得诿为不知。再该旗署协领玉禄、以开泰初系在富通衙门看守。今或交原看步营。或交本旗看守。禀请明亮。而明亮并不明白指示。反将禀帖交付舒成。舒成出传都统之言。令交本旗看守。玉禄即置之不管。继而次队协领福森布、使领催等与开泰带枷。伺候本旗领取。开泰闻信。始自畏惧。投井殒命。事至如此。枉法已极。而舒成又谓阿林系署富通协领事务。勒令捏报开泰病故。阿林不允。舒成又设法将看守开泰兵丁呈出。俟事寝息。仍给原粮。且另施恩。阿林始终不允。因怂恿明亮。枉参阿林。此实意外奇事。且巴林泰、身任领队大臣。祇知畏惧舒成。反行附和。尤属不堪。明亮受朕重恩。授为都统。而听信舒成谗言。徇情枉法若此。殊属负恩。此案阿林所控情弊。似无虚妄。并有开泰所生之子。现在佐领三齐克家养育之证。著传谕绰克托、将朕指出各款。详悉阅看。俟到乌噜木齐时。务须按款详究。遵照节次之旨。即速办理具奏。勿得稍有遗漏。　　

○理藩院奏、已故喀喇沁郡王扎拉丰阿之爵。应降为世袭罔替之扎萨克镇国公。令伊子丹巴多尔济承袭。得旨、丹巴多尔济、应照例承袭镇国公。但念伊父扎拉丰阿、效力多年。降为公爵。朕心不忍。著加恩袭封扎萨克固山贝子。
  </div>
  <div class="pagination">
   <a href="清实录乾隆朝实录_page1526.html">
    上一页
   </a>
   <span>
    ...
   </span>
   <a href="清实录乾隆朝实录_page1522.html">
    1522
   </a>
   <a href="清实录乾隆朝实录_page1523.html">
    1523
   </a>
   <a href="清实录乾隆朝实录_page1524.html">
    1524
   </a>
   <a href="清实录乾隆朝实录_page1525.html">
    1525
   </a>
   <a href="清实录乾隆朝实录_page1526.html">
    1526
   </a>
   <span class="current-page">
    1527
   </span>
   <a href="清实录乾隆朝实录_page1528.html">
    1528
   </a>
   <a href="清实录乾隆朝实录_page1529.html">
    1529
   </a>
   <a href="清实录乾隆朝实录_page1530.html">
    1530
   </a>
   <a href="清实录乾隆朝实录_page1531.html">
    1531
   </a>
   <a href="清实录乾隆朝实录_page1532.html">
    1532
   </a>
   <span>
    ...
   </span>
   <a href="清实录乾隆朝实录_page1528.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
