<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 121 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 121 页/共 242 页</h1>
    <div class="content">
○乙未。上御五凤楼。召六部诸臣谕之曰。人言各部咸通贿赂。朕固知尔等大臣、未必至此。然曹属贪污、亦尔等姑息瞻徇、不肯举发之故。尔等若果善善恶恶。正以绳之。则下属何敢贪污。尔诸臣或属旧臣。或系新拔。佥宜体国厚恩。坚持忠洁。以爱养斯民。民安斯国治。国治斯君臣同乐矣。若此之不思。仍蹈前辙。朕不分从前之有功无功、但就现在情罪。按法惩治。皆尔等自取也。又或有将部中审结之事、称冤申诉者。命复加审鞫、并未见尔等认过申理。如此、民冤何由得伸。国法何由得整。复谓吏兵两部诸臣曰。朕闻尔两部授官、凡行贿及私爱者、处以腹内善地。无贿而憎恶者、置之边远恶地。夫民之休戚。视吏之良否。如以贿授官、则良吏何自而升。民生何由而遂。自今尔诸部臣、宜饬躬率下。旌别淑慝以效忠奉职为务。诸部臣奏曰。圣谕及此。臣等何辞以对。嗣后各当洁己奉公。仰副圣怀。　　

○调刑部右侍郎张鼎延、为兵部右侍郎。　　

○免山西忻州乐平等州县、本年分冰雹水灾额赋有差。　　

○喀尔喀土谢图汗下戴青诺颜等、贡马。宴赉如例。　　

十二月。己亥朔。　　

○庚子。兵部议福建提标都司李淮、赴任违限三月。应降一级调用。得上□日、李淮、著降一级。照旧管事。以后违限官员应降级者、俱照此例。不必调用。　　

○以平南王尚可喜属下故三等阿思哈尼哈番班志富子际盛、靖南王耿继茂属下故三等阿达哈哈番张拱辰兄拱垣、各袭职。　　

○辛丑。先是、汉羌参议胡全才以守城功、升宁夏巡抚。后以擅给劄付、滥刑毙命、革职。至是、全才控辩。部议全才功大过小。应还参议职。从之。　　

○免山西太原府、平阳府、汾州府、辽州、沁州、泽州、所属绛州、太原等四十四州县、本年水灾额赋有差。　　

○户科给事中陈协奏言、古者记德劝功。莫重于谥法。迨于明末、高名上谥仅加于崇官近职。而独行沉沦、未闻表章。非制之善也。祈敕部集议。凡蒙恤大臣、宜访其行实、为舆论推服者。定议予谥。至前朝殉难诸臣、亦宜各加品秩。优以易名之典。以示阐幽之意。下所司察议。　　

○壬寅。谕户部清苑县民路斯行等、控告房地、被王仪等占夺投充。朕命九卿大臣等会审。据奏、路斯行等、三百余人房地、户部拨给王仪等未曾补还。原非王仪等带投。奈众民不告未得地土情由。谬执王仪等带投。屡次扰奏。以故屡受刑责。朕念王仪等八庄、与三百余人、皆系朕民。众民既已不得房地。又复屡受刑责。因将户部尚书车克等、及原任知县周玮、分别处分。今将王仪等所领八庄房地、退还受责之三百余民。仍全免九年地租。以示朕爱养小民之意。此外各地方、凡系户部圈给地土、不得妄援此例。渎告取罪。　　

○兵部议奏、总理銮仪卫事内大臣公遏必隆衔名、应为銮仪卫掌卫事。其满洲各官品级衔名、应与汉官同。从之。　　

○江西巡抚蔡士英奏报、官兵恢复安福、永新二县。下兵部知之。　　

○癸卯。河道总督杨方兴疏言、清口为淮黄交汇之处伏秋、淮弱黄强。黄遂内灌。前人置闸筑坝、原以防浊沙淤淀之患。自闸禁废弛、□山戊不□需挑浚。为费不赀。今请于清江、通济二闸适中处、寻福兴闸旧址。先行修复。启一闭二。以时蓄洩。□山戊不□可省无限挑浚之费。下所司议奏。　　

○礼科都给事中高桂疏言、甲申三月。流寇已陷京城。惟保定犹婴城固守。及城陷、以身殉国者。守土、则有知府何复、同知邵宗悬、太监方正化。乡绅、则有光禄少卿张罗彦、御史金毓峒、都指军刘忠嗣、武进士张罗辅、举人张尔翚、高泾、张罗辅一门、尤为惨烈。死者二十余人。当寇焰方炽。在在风靡。而保定一城、仗节效死于都城既破之后。忠义之风、真可维世。祈敕部详察褒录。得上□日、所司确议以闻。　　

○甲辰。厄鲁特部落巴图鲁诺颜等进贡方物。宴赉如例　　

○改武职从二品封赠镇国将军为骁骑将军。以镇国字义、同宗室封衔故也。　　

○吏科右给事中魏裔介、疏劾故明兵部尚书张缙彦。素行匪类。身任中枢一筹莫展。贼骑长驱匿不以闻。当都城破日为内监王德化发愤殴击。是其丧心无耻。虽阉宦耻与为伍。不忠于明朝者、必不忠于我朝。缙彦不应在起用之列。命吏部察议。　　

○乙巳。革河南汝南道佥事王家楫职。以巡按王亮教、劾其贪黩故也　　

○命江阴县□山戊不□解子鲚鱼、通行折色。著为令。　　

○初阳和参将彭有德已升杭州副将。至是阳和军民保留。部议准以升衔、仍留本任从之。　　

○丙午。以粤东渐定。钱粮不敷。彻靖南将军固山额真卓罗等、官兵回京。　　

○兵科给事中王廷谏奏言、皇恩褒忠无外。而在廷论列、仅举死难之臣。未及抗节之臣。窃按故明阁臣史可法、婴城固守。拥兵不下。科臣左懋第、受命请和。抗辞不屈。虽其逆颜强项、有负天高地厚之恩。而原其杀身成仁、实关纲常伦纪之大。是抗节与死难、迹似异而心则同也。伏请圣明裁酌。并赐褒录。命所司详访确议以闻。　　

○丁未。赠巡抚宁夏都察院右副都御史李鉴、为兵部右侍郎荫一子入监读书。　　

○陕西巡按王佐疏举节孝。华州民刘大器女年三□山戊不□丧父。十二□山戊不□、母病。矢天不字。因与两兄分产。均养寡母。迨兄嫂俱殁。女志益坚。抚育幼侄以至成立迄今年八十四

□山戊不□。蓝田县庠生张慈妻王氏。年二十七夫殁氏号恸。欲以身殉。不粒食者五日。翁姑勉慰之。始食。事翁姑养葬尽礼。训育二子、并列黉序。守节五十六年。俱请照例旌表。下礼部知之。　　

○宗人府等衙门议覆、工科副理事官三都疏言、每旗各设宗学。每学、用学行兼优满汉官各一员、为之师范。凡未封宗室之子、年十□山戊不□以上者、俱入宗学。有放纵不循礼法者、学师具报宗人府小则训责。大则奏闻。其亲王、世子、郡王、亦应选用满汉官各一员。讲论经史。贝勒以下、俱应勤加讲阅。以昭成就宗室人才之意。得上□日、每旗设满洲官。教习满书。其汉书、听从其便。　　

○己酉。喀尔喀部落喇吗达尔达尔汉诺颜等、来贡方物。宴赉如例。　　

○都察院左都御史房可壮等疏劾、宁夏抚臣孙茂兰贪婪刚愎物议沸腾。不宜膺节钺之任。命吏部察议。　　

○兵部题定一甲第三名。武进士初授官职、以都司佥书、管掌印都司事。著为例。　　

○兵科给事中王廷谏疏言、清盗源、必严窝主。如旗下庄头投充等辈。俱为法所不及。彼何惮而不为窝主乎。祈敕严加体访。有窝盗者、不论何人一体依律治罪。庶窝主畏法。而盗可潜销。得上□日著所司速议搜捕严法以闻。　　

○庚戌。上幸南苑。驻跸。　　

○辛亥。工科副理事官三都奏言部院衙门、分理庶务。必藉文移往来。正副事官晓通文义方不为胥役所欺。嗣后正副理事官有缺应不拘衙门慎选通达文理、练达事体者充之。毋得滥用以滋蒙蔽。命吏部议奏。　　

○户部左侍郎王永吉疏言、投充流弊。大害有五。而意外之隐忧不与焉。投充翼虎噬人。以致告讦纷争。司农司寇之堂、鬨然如市。甚至鸣冤阙下。捐生禁中。亵朝廷而紊职掌。一也。恶棍坐、享丰腴。良民反遭冻馁。平坟伐树。抛家弃产。失畿辅百姓之心。二也。旗下多一投充。则皇上少一土地民人。减户口而亏赋税。三也。诸王大臣、赐赉不妨从厚。若滥受投充、有并尊耦国之嫌。四也。旗下厮养、纵横乱法。督抚不敢问。有司不敢诘。废国家之成宪。五也。至于投充皆凶顽亡命之徒。根株蔓引。线索潜通。万一巨奸大憝。窜入其间窥探既久。恐生肘腋之患。又不止于怙势为非而已。章下所司。　　

○壬子。以尼勘、为大理寺卿。　　

○裁吏部理事官、副理事官、各五员。户部理事官、副理事官、各四员。宝泉蕃牧、五品官各一员。礼部理事官四员。宣读官二员。太常寺副理事官二员。迎送使七员。兵部副理事官三员。刑部理事官六员。副理事官四员。工部理事官一员。副理事官三员。宝源局五品官一员。都察院理事官二员。　　

○癸丑。达赖喇嘛至。谒上于南苑。上赐坐。赐宴。达赖喇嘛、进马匹方物。并纳之。　　

○陕西总督孟乔芳疏报、番僧阎左巴令真、入贡方物。应换给敕书。章下所司　　

○乙卯。湖北巡按聂玠疏举节孝。汉阳县民杜尚忠、刲股疗继母病。黄陂县民涂远还、刲股疗父病。亲殁、庐墓三年。汉川县民龙纳约妻王氏、夫病、刲股和药。夫殁、守节。事姑、克尽孝养。黄冈县民陶光先妻刘氏、自二十□山戊不□守节。历五十四年。蕲州民张忠禄妻瘳氏、自二十三□山戊不□守节。历四十一年。俱请照例旌表。章下礼部。　　

○戊午。上还宫　　

○升吏科给事中苏文枢、为礼科右给事中。高辛允、为兵科右给事中。　　

○补原任福建道监察御史李之奇、原官　　

○升山东右布政使胡章、为广东布政使司左布政使。工部主事张安茂、为浙江按察使司佥事、提调学政。　　

○发米九百石。银四百余两。赈京城饥民。　　

○广东巡抚李栖凤疏报、山贼攻陷香山县。知县张令宪父子、被执不屈。俱遇害。总兵官吴进功等、督兵恢巢□刀。旋复县城。下所司知之。　　

○李栖凤又题、暹罗国、请换给敕印勘合、以便入贡。下部速议。　　

○己未。调安西将军护军统领阿尔津、为定南将军。同固山额真马喇希等统将士。往征湖广辰常逆贼。赐之敕曰。今逆贼侵犯湖南辰州府、以尔阿尔津、为定南将军。同马喇希总统官属兵丁。前往湖南。辰州常德地方有贼之处、即行巢□刀灭。其荆州襄阳等处一并平定。朕曾谕续顺公沈永忠、提督总兵官柯永盛、协领额色等、驻兵宝庆。尔等相机。互相策应务期奠安楚地。凡事与梅勒章京等、会议而行。毋谓自知不听人言。毋谓兵强、轻视逆寇。仍严侦探、勿致疎虞。抗拒不顺者戮之。迫而后降者诛之。有先被贼胁从、闻大兵一至、即时迎降者。俱免诛戮。如有杀贼、擒赋、投诚者。仍分别升赏。必以安民为首务。须严禁兵将。申明纪律。凡归顺民人、毋得扰害。务体朕定乱安民之意。行间将领功罪、察实纪明汇奏。有犯小过者、当即处分。至于骁骑校、护军校以下、除死罪外。其余大小过犯、俱与众将商酌、径行处分。尔受兹重任。益加勉励。钦哉。　　

○庚申。巴喀胡土克图喇嘛等、表贡方物　　

○予一等阿思哈尼哈番绰贝、祭如例。　　

○江宁巡按上官鉝疏报、合肥县民曹维清、凶□山戊不□。减食供母。遭乱、负母山居。母有疾、侍药不懈。旌德县生员方士达、母丧、庐墓三年。事继母、曲尽孝养。高淳县民邢道悌妻袁氏、婺源县民戴元利妻郑氏、建德县生员王之冕妻孔氏、当涂县监生朱还淳妻谢氏、太湖县乡绅马人龙妾巢氏、当涂县民唐秉极妻曹氏、凤阳县民邵经妻黄氏、皆少寡守志。誓死不贰。或训子。或训孙。俱至成立。南陵县儒士秦邦钦妻宦氏、夫殁、守节事姑。训子凤仪、登贤书。孙仁管、才管、同成进士。和州乡绅班慈妻汤氏、蚤□山戊不□孀居。训子成立。高淳县民傅懋哲妻孔氏、年二十、夫亡。母欲夺其志、誓死不改适。抚幼子成人。怀宁县贡生高升妻刘氏、兵乱被执。欲污之。骂不绝口。遂遇害。太湖县生员余旦妻王氏、年十七、兵乱被执。持刃胁之。引贼刃自刎。太湖县乡绅雷永祚妻汪氏、寇陷城。阖户自刎。其妾刘氏、子廷谦、亦触墙而死。凤阳县民陈兆麒妻孙氏、有兵操刃、欲胁污之。氏力拒大号。得脱。遂自投缳。定远县民女徐纯懿、年十四。未嫁、夫死。誓不再字。父母殁、抚训二弟成立。亳州民张小四女、年十四。有邻人程申、欲强污之。女力拒大骂。为申所杀。俱请照例旌表。章下礼部。　　
</div>
    <div class="pagination">
<a href="清实录顺治朝实录_page120.html">上一页</a><span>...</span><a href="清实录顺治朝实录_page116.html">116</a><a href="清实录顺治朝实录_page117.html">117</a><a href="清实录顺治朝实录_page118.html">118</a><a href="清实录顺治朝实录_page119.html">119</a><a href="清实录顺治朝实录_page120.html">120</a><span class="current-page">121</span><a href="清实录顺治朝实录_page122.html">122</a><a href="清实录顺治朝实录_page123.html">123</a><a href="清实录顺治朝实录_page124.html">124</a><a href="清实录顺治朝实录_page125.html">125</a><a href="清实录顺治朝实录_page126.html">126</a><span>...</span><a href="清实录顺治朝实录_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
