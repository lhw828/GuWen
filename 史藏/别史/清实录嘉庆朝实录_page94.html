<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 94 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 94 页/共 523 页</h1>
    <div class="content">监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。八月。丙寅。谕内阁科道开列应升本内。例应将各科道条奏事件。摘叙事由。开单进呈朕留心披阅。往往奉旨准行者。开叙单内。而于降旨掷还。及经部驳各条奏、多不叙入。殊非核实之道。嗣后著都察院左都御史等、于科道开列应升吏部咨查明务须详细查明各该员条陈事件。无论准行与否统行咨覆吏部不得仅交各科道自行开报致有遗漏掩饰之毙。　　

○以歼擒湖南晒金塘苗匪功。总兵官富志那等下部议叙。　　

○以捐谷助赈。浙江盐商吴康成等下部议叙　　

○旌恤遇贼不屈全家被戕湖北安陆县监生徐宗宙、民人吴正刚等二十八名口如例。　　

○丁卯。谕军机大臣等、额勒登保奏冉学胜张世陇二逆。接踵至陕。高二、马五戴家营等股贼匪前此窜入西乡。势甚猖獗今冉张二逆。又复相继而至该处情形甚关紧要。恒瑞惟当与长龄纶布春等、并力剿捕断不可令贼匪窜过汉江以北又入南山老林。以致办理棘手。将此论领知之。　　

○又谕、玉德奏闽浙洋匪叠遭飓风。现在浙洋仅存凤尾水澳盗船十只。闽洋亦剩蔡牵盗船三十余只而两省兵船共六十八只现饬镇将会同搜捕等语。闽省盗船每多驶入浙洋。自因浙省土盗为之勾引。至附近海边居民。向有海俸之名。最为锢毙该督抚仍须不动声色。密为禁绝但不可稍涉张皇以致胥役纷纷四出查拏。扰累闾阎。将此谕令知之。　　

○额勒登保奏报、歼毙石子沟贼首伍金柱。得旨奖赉。护军参领格布舍总兵官丰绅杨遇春等下部议叙。　　

○以追击偷渡渭河贼匪功。擢知州萧光浩为直隶州知州赏蓝翎。兵勇等升赏有差。　　

○缓徵甘肃逼近贼氛之岷、西和、陇西、宁远、伏羌洮、通渭、漳、会宁、静宁隆德、华亭秦、秦安、清水、礼、徽、雨当、阶成文二十一厅州县、西固、三岔、二州同所属、本年额赋。　　

○戊辰。谕内阁、吏部议处给事中甘立猷降一级调用一摺。前据搜检王大臣奏、头场搜出怀挟之监生甘绍烈、照例办理朕于召见臣工时。即询知系给事中甘立猷之子。而甘立猷系原任尚书甘汝来之孙伊子甘绍烈。既有搜出怀挟之事。即应具摺请罪。乃迟至二日。并未奏陈。其意竟欲隐瞒朦混。殊不知朕于钜细政务。无不详加询访。此等事件。岂容混过。即臣工中经朕垂询。又谁敢代为隐瞒甘立猷既不能约束于先又恩隐饰于后实属非是。因降旨将该员交部严加议处。素闻甘汝来系旧日大臣中之有名望者。因令国史馆取进甘汝来列传阅看。俟部议上时降旨。兹据吏部将甘立猷照例议以降一级。其不行具奏之处。系属私罪所降一级不准抵销。实属咎所应得。且甘立猷平日居官声名平常。即著照部议降一级调用。至伊子甘绍列年甫十五六岁系初次观场。未识例禁。究因伊父失于管教所致。且系甘汝来曾孙。甘汝来从前在知县任内。颇为风厉历任居官亦甚持正。身后饰终之典。蒙皇考恩施优渥。而甘绍烈祇系年幼无知。且已经革去监生。枷责科罪。已足示儆。甘绍烈、著加恩仍准原名应试。以示朕眷念旧臣。准情宥过至意。嗣后大臣官员。务当课督子弟。严加约束。而为子弟者。亦当顾念家声。读书自爱。傥有不自检束轻身试法者不但将该生按例办理。必将伊父兄一并治罪决不宽恕。将此通谕知之。　　

○己巳。谕内阁、朕恭阅乾隆六年实录内钦奉谕旨。制治未乱。保邦未危。必以风俗人心为之本。人心正则风俗醇。而朝廷清明。国祚久远。胥由于此。圣谕煌煌。实为万世治道之准。我皇考承三朝重熙累洽之后。其时海宇安恬纲纪整饬。然犹朝乾夕惕。治益求治安益求安而于风俗人心之本。尤三致意焉朕寅绍丕基。勤求治理。惟恐弗克仰承谟烈。夙夜滋惧。况人心渐不如古。风俗日趋日下朕敢不敬念先猷。亟思化民成俗之道乎。夫化民成俗。必先使百姓勿惑于邪同趋于正。而后教化可行。孔子之教。万世尊崇此外如释道之流虽非正教。然汉唐至今未尝尽行沙汰且其服饰住持自成一类。即有滋事为匪者无难立时辨识。若近世所称白莲教其居处衣服与齐民无异。即一家之中同居数人其习教者与不习教者。无由分别地方不肖官吏。因有邪教之目。辄肆查拏往往藉端勒索。不问其入教与否。惟贿是求。甚至有乡闾椎鲁全不识字之人。任意妄拏指为邪匪。而实系习教传徒者。转置之不问良莠不分。激成事故。遂故赤子弄兵潢池。剿捕频年。乞今未靖其实从前查拏刘松。宋之清及刘之协因其潜蓄逆谋。并非因白莲教之故昨已将办理刘之协缘由。宣示中外。并亲制邪教说一篇申明习教而奉公守法者。不必查拏其聚众犯法者。方为惩办。原以此等愚氓。但能安静循分即不必过事苛求。初非欲留此白莲教之名。任蚩蚩者日趋于惑也。夫正学昌明。则歧途自绝。教化之行必先自上。朕勤求治理。日有孜孜惟期正朝廷以正百官。正百官以正万民内外臣工。果能咸体朕意。精白乃心大法小廉共襄郅治。凡有教化斯民之责者。平日实心训迪。默化潜移引之规矩之中。而消其暴戾之气。若地方果有不逞之徒。或行凶滋事。或纠众抗官。原当执法究治。何必问其所习何教耶。总之经正则庶民兴。庶民兴斯无邪慝。圣贤心法治法无踰于此朕所由绍闻衣德。愿与大小臣工端本善则共牖斯民于荡平正直之途也。将此通谕知之。　　

○又谕、刑部奏讯明三场搜出篮筐内带有策文之黄载华。实系车夫杨二误行装入尚非有心怀挟等语该生已将赴试。犹带策文在车记看。其非宿学可知且当入场时。不能留心检点实属疏忽。黄载华业已疏枷著革去监生。加恩准其原名应试至科场严搜怀挟原期选拔真才此次除二场搜出之章宇芝。实系怀挟照例办理外。其头场搜出之甘绍烈年幼无知又系甘汝来之曾孙。三场搜出之黄载华。讯非有意藏匿。是以加恩原名应试嗣后仁子等各宜勉敦实学自爱身名。不得因本年有准令原名应试之恩旨心存侥幸冀邀宽典。傥仍有轻身试法者必当按例办理。不能再为原贷也。　　

○补行嘉庆四年大计。福建、卓异官七员。不谨官四员。罢软官三员。才力不及官二员。浮躁官三员。年老官四员。有疾官二员。河南、卓异官八员。不谨官一员。罢软官一员。才力不及官一员。浮躁官一员。年老官十员。有疾官二员。东河河员、卓异官三员。才力不及官一员。有疾官一员。分别议叙处分如例。　　

○庚午。上御懋勤殿勾到新疆云南贵州广西、情实罪犯停决新疆绞犯一人。云南斩犯三人。绞犯三人。贵州斩犯六人广西斩犯五人绞犯一人余一百七人予勾。　　

○谕内阁、向来外省各督抚等发递本章。及摺奏事件皆先行跪拜亲授所差员弁赍捧。礼因宜然至在京王公。内阁。部院及八旗各营大臣等、应奏事件较多。固非外省可比。然亦应亲自递奏。乃近来王公大臣等。日久相沿。多不亲赴宫门。率令护卫、太监、司员、笔帖式章京、骁骑校等、代为递奏。殊非敬谨之道。嗣后各王公大臣等、于自行陈奏事件。务须亲身呈递。即各部旗衙门公递事件。亦应轮值堂官一人亲到宫门。递交奏事官员转奏、如有仍前派交护卫、太监、司员章京等、代递。并无一人亲到者。奏事官不准接受并将该堂官交部议处再各王公及部旗大臣等、于带领官员引见后。往往即在丹墀之下传宣谕旨。而引见官员亦在乾清门内拥挤听候。殊非体制此后每逢引见官员日。著御前大臣派出乾清门侍卫二三员。于官员引见后。告知带领引见之大臣官员等。令其退出乾清门。再行传旨即大臣中有在内廷行走者。亦应于宫门外传宣谕旨后。再行进内傥带领引见之大臣等、有仍在丹墀下传旨者即著御前大臣指名参奏将此通谕知之。　　

○谕军机大臣等勒保奏、七十五追剿樊人杰一股。在三溪沟地方、杀贼五百余名生擒男妇三百余名。所办尚好。至勒保于张子聪一股贼匪。由该县发给核谕、令民人罗崇等赍赴贼营。张子聪等并不听从。转将同往之罗芳等八人杀死此等首逆。往来窜扰。已阅五年。自知罪重。岂肯轻易投出。即投出者。亦难保其不心怀反侧。况贼匪等狡猾异常。安知非以投首为名。为缓兵之计。若勒保信以为然。驻兵不动。而贼转得乘机远窜。岂非予贼以暇。墯贼奸计乎。至汤思蛟。龙绍周等股如官兵逼剿紧急。贼势穷蹙。或其夥党有将贼首歼毙擒献者。勒保自当据实具奏。听候谕旨办理。将此谕令知之。　　

○壬申。上御懋勤殿。勾到广东情实罪犯。停决斩犯六人。绞犯二人。余二百二十七人予勾。　　

○谕内阁、镶红旗汉军都统奏、黄检未完官项二百四十四两零请在伊孙披甲黄坤应得钱粮内坐扣一半。陆续归款等语。黄检外任多年。声名甚属平常。伊名下应赔官项。前已在于族侄副都统黄文燝养廉内扣缴。今又有应缴官项二百四十四两零。因黄文燝不能代为完缴。又欲在伊孙披甲钱粮内坐扣披甲每月所得钱粮本属无几。若又扣缴一半。势必不敷当差之用。此项应缴银两无多。若黄检平日居官尚非贪劣。尽可豁免。乃黄检久膺外任。声名狼籍其应缴之项。仅止二百四十四两零。何至不能措缴。又欲在伊孙披甲钱粮内坐扣。居心实为狡猾。黄检、著交刑部审讯。将因何不即完缴有心延宕缘由。据实具奏。请旨办理。　　

○给山西永济县被水灾民一月口粮。房屋修费。并贷耔种。缓徵本年额赋。　　

○予四川阵亡伤亡乡勇丁上义等二百五十一名、赏恤如例。　　

○癸酉。世宗宪皇帝忌辰。遣官祭泰陵。　　

○上诣奉先殿寿皇殿行礼。　　

○予福建出洋淹毙兵丁赵廷材等三十名、赏恤如例。　　

○甲戌。上御懋勤殿。勾到四川情实罪犯停决斩犯三十二人。绞犯三人余一百三十六人予勾。　　

○谕内阁、本日勾到四川各犯。单内该督题缓决。经刑部改为情实者九起。朕详加披阅。一起绞犯刘顺、窃匪拒捕。刃伤事主原拟以情非逞凶伤因图脱拟缓。细核则系拒捕连戳多伤。行窃逞凶一起斩犯袁洪。负欠被控。伤差毙命原拟以情急图脱适毙人命拟缓。细核则系拒捕刃毙官差。目无法纪一起绞犯徐尚元、刃毙徒手。原拟以该犯惧殴吓戳伤由图脱拟缓。细核则该犯并未受伤。而死者被戳多伤。实属有心致死。一起绞犯赵仕才。凶拷毙命。原拟以衅由死者伤系他物拟缓。细核则系因索谢细故。逞凶拷逼以致毙命何得以伤非金刃末减。一起绞犯姜玉清。诬窃毙命。原拟以疑窃有因尚无殴逼凶情拟缓。细核则系该犯诬良为窃。又捏出人证以致被逼投河。情殊凶横。一起绞犯李袗、主使轮殴毙命。原拟以衅起死者理曲拟缓。细核则系该犯使令连殴。伤多致死。一起绞犯龚元潮、逞凶毙命。原拟以情非纠殴拟缓。细核则系殴扎伤多。凶残毙命。一起绞犯张荣。逞凶毙命。原拟以伤非致命杀出无心拟缓。细核则系戳伤倒地后。复行连扎。逾时殒命。一起绞犯刘进翼、强奸刃伤本妇。原拟以奸尚未成拟缓。细核则系恃强逼奸。因声喊用刃划伤。实属淫凶以上九案。均经刑部改为情实。所办俱为允协业已按名予以勾决。而该省原拟。均失之轻纵。或因四川现在办理军务。歼戮甚多。欲于狱囚稍从宽办实乖钦恤之意。朕于各省刑名。无不详核案情。傥有一线可原。必当稍从末减。若情节万无可宽。亦难曲加原贷。即如广东省现系宁谧地方。该省案犯较各省多至加倍朕详加察核。于法无可贷者。亦不能不予勾决四川省虽有教匪滋事。亦不因此将勾到各犯。有意从严。总之求其生而不得。则死者亦无所憾。实辟以止避之道。今四川办理秋审。总督勒保。在军营身任剿堵事宜。自难兼顾。而臬司先福。系综缴之员。阖省刑名。是其专责。乃于应入情实案件。并不悉心核拟。率行列入缓决。详请具题。失出至九案之多。办理实为宽纵。著谕令勒保。行知先福。传旨严地申饬。嗣后各直省凡遇秋谳重案。务当悉心究拟。固不可一味从严。而于情真罪当之犯。亦不可曲法市惠。庶罪名不致枉纵。谳狱咸得其平。将此通谕知之。　　

○又谕、刑部议驳御史辛从益奏请详核卑幼殴尊长之例。分别酌拟缓决可矜一摺所驳甚是。向来服制案犯如系逞凶干犯情节较重者皆立寘重典。原不待秋审时始行办理其归入秋审情实者本系情有可原之案。若系常犯皆可入于缓决可矜特因事关服制。是以督抚等按律问拟入于情实。法司亦照拟核覆。每省另册进呈遇勾到时。此等案犯。多不予勾。即如本年服制人犯。办过者祇广西省勾决一起。余俱改为监候。未办者可宽之犯必多。于明刑弼教之中。仍寓法外施仁之意。若如该御史所奏并非逞凶干犯者。即酌拟缓决可矜。是欲将服制之案。与常人一例问拟。且此等案犯。俱行拟以缓决可矜。则秋审时服制内竟无应归情实者。不惟办理多有窒碍。亦与扶植伦常之意未协该御史未谙律例。所奏不可行此后服制案犯。仍照现行定例办理。　　

○又谕、户部奏、请查各官赔款分别按限追缴一摺朕详阅单开、现任前任及原任各员应赔银两积至五百八十余万两之多。年来办理军务需用浩繁。目下大功将次完竣一切善后事宜。均需筹拨款项各该员等于应交官项。并不上紧措缴任意迟延其中多有已经宽展限期者。而原任各员子孙上年曾经通行查办。分别加恩减免。所余银两。理应按限完交。近日如丰绅济伦代伊父福隆安措交官项。前因无力完缴。日久未清。自上年加恩擢授户部侍郎。管理崇文门以后遂陆续全行完缴。尚属急公若盛住应交官项。曾经降旨宽免二万三千七百余两已属格外加恩乃此次单内。有伊在坝昌道任内未完摊赔银二千余两。盛住曾任户部侍郎。管理钱法堂事务兼署工部尚书。得项优厚。此项未完银两。仅止二千余两。何以宕延未缴。又宜绵在口北道任内。有未完摊赔银一千二百五十余两宜绵历任督抚有年伊子瑚图灵阿现复擢任盛京刑部侍郎。应交银两无多乃亦宕延不缴。又阿精阿、在直隶布政使任内应赔藩库借垫各款未完银一万四百余两阿精阿久任藩臬巡抚。伊弟阿明阿曾经朕施恩用为大员。旋经获罪今又擢用。何至不能完缴。又哈靖阿、在宣化府任内。未完摊赔银二千五百余两。哈靖阿外任有年。伊子成书复现任盛京户部侍郎。银数既属有限亦非力不能完交之人乃皆未经归款。实属昧良负恩。其余各员。似此延玩者不一而足伊等或久膺外任。积有家赀或现系大员。廉俸宽裕似此相率效尤。将应交官项。有意迁延岂竟迟至军务告竣后。又欲邀恩豁免耶。亦太不知先公后私之义矣。著照户部所奏、按单开各员。行文各该旗籍任所。饬令承追各员一体实力严催。其原有定限者。按限催缴。其原未立限者。于文到之日勒限一年完缴。如仍前迟逾不交。即著指名严参办理。并将承追之员一并议处。　　

○乙亥。谕内阁向来军机大臣出差。随带军机章京原以堂司统属。故令带往较事。乃年来出差及简放外任大员如阿迪斯。长麟。长龄等并非军机大臣。亦在朕前率意请带军机章京殊属非是大臣等奉派出差。各有属员可以随往。何必将素非所属之员。带往办事。至简放外任。向无随带京员之例。况军机章京现有定额。若出差大臣俱请带往。军机处安得有如许人员。且难保无军机章京向出差大臣营谋前往。沿途倚仗军机处虚张声势。此时军机大臣。实皆小心谨慎不敢作福作威。章京等亦皆奉公守法若屡派出差。恐小军机之故态复萌沿途又受苦累。是朕并非钦派各大臣出差。竟系派军机章京出差矣。嗣后出差人员。除军机大臣。仍准其随带军机章京外。其余如有率行奏请者。即将该大臣治罪另行简派。　　

○又谕、刑部具题、山东民人王狗谋杀林氏一本。王狗系林氏缌麻服侄。因借钱不与。将林氏用铁镢砍伤。攫取匮内京钱十千。刑部依谋杀缌麻以上尊长。拟斩立决。固属照例办理。但此案王狗因借钱不与。辄敢起意致死攫钱即系图财害命。向来图财害命之犯。俱按律拟以斩决。该犯系属服侄伦纪攸关。与寻常因财起意谋杀者不同。王狗著即行处斩枭示。嗣后遇有此等谋财害命。有关服制者。即著照此办理。　　

○额勒登保奏报、歼毙麻池沟贼首宋麻子等。得旨奖赉。赏四品顶带庆成。三品顶带。护军参领格布舍等、赏擢有差。　　

○姜晟奏剿办三厅苗匪在事出力人员。赏同知傅鼐、食知府俸副将阿林布等、下部议叙。弁兵赏擢有差。　　

○以广东罗定协副将喜明、为江西南赣镇总兵官。广西义宁协副将胡定泰、为甘肃河州镇总兵官。　　

○丙子。改江苏肃南通判、为萧南同知。邳北同知、为邳北通判。从总督费淳等请也。　　

○丁丑。上诣大高殿行礼。　　

○谕军机大臣等、徐添德股匪。在盛家土□康淌渡时。游击富庆、知县孙光先、俱在谷城城内。并未堵截贼匪。又贼匪窜至黄龙滩时。该处乡勇未能堵住。任贼西窜。巡检黄士杰、并未在彼督率拦截。乃于贼匪渡河后。禀称淹毙百余名。乡勇尾杀数十名。尤为无耻。此皆地方官不能防守之咎。富庆、孙光先、黄士杰、均著革职。交姜晟严讯速奏。　　

○明亮奏报、截剿谷城贼匪。得旨嘉奖。擢侍卫富翰、头等侍卫。双福、塔津保、二等侍卫。江鼎、乾清门侍卫。赏游击全禄、花翎。骁骑校花连布等、蓝翎。　　

○加赈安徽宿、灵璧、泗三州县、被水灾民。并缓徵怀宁、桐城、潜山、宣城、南陵、贵池、铜陵、当涂、芜湖、繁昌、庐江、和、含山、滁、全椒、来安、建平、凤阳、怀远、寿、凤台、定远、盱眙、五河、二十四州县、新旧漕粮额赋。　　

○戊寅。上御懋勤殿。勾到福建情实罪犯。停决斩犯二人。绞犯一人余七十七人予勾。　　

○谕内阁、朕恭阅乾隆六年实录。内载左都御史刘统勋条奏二疏。一以大学士张廷玉。历事三朝晚节当慎。外闲舆论。动云桐城张姚两姓。占却半部搢绅。此即盈满之候。为倾覆之机所伏。请令张廷玉会同吏部。将张姚两姓部册有名者。详悉查明若系亲房近支。累世密戚。开列奏闻。三年之内。停其升转。一以尚书公讷亲。承办事务太多。任事过锐。请量行省减各等因。词义极为严正。其时我皇考整饬纪纲。励精图治。大臣中尚无骫法营私者。即张廷玉、讷亲二人亦无款迹可指。而刘统勋独能抗疏指陈。豫防盈满。其意自己见及张廷玉、讷亲声势赫奕。形迹之闲。晚节难保。故为此防微杜渐之奏。迨数年后。张廷玉因事获谴。讷亲身罹重罪。果如老成先见。是刘统勋立朝风节。实能侃侃不阿。是以仰蒙皇考眷注优隆。用为大学士。身故后饰终备礼。易名之典。赐谥文正。而其子刘墉亦擢任纶扉。受恩两世。可见臣工建白。惟当于用人行政诸大端。剀切敷陈。以收兼听并观之效。不在毛举细故。敷衍塞责也。即如和珅从前专擅贪黩各款。若诸大臣、及有言责者能早为参奏。皇考必立将和珅惩治。和珅亦不敢恣意妄行。是转可保全末路。何至酿成巨案耶。嗣后臣工等居心立言。皆当以刘统勋为法。其大臣中有所管事务虽多。并无私毙者。固不必有意苛求。傥所管事务虽少。而有专擅营私不公不法等事。即当据实指参。以期肃清朝列。裨益政事。君臣一德。庶几可望郅治矣。将此通谕知之。　　

○广州将军崇尚、以病命回京。以都察院左都御史书敬、为广州将军。　　

○铸给额鲁特公托克多巴图管理旗务印信。从科布多参赞大臣策拔克请也。　　

○旌表守正捐躯河南淅川县民郑殿华妻桂氏。　　

○己卯。遣官祭贤良祠。　　

○谕内阁、礼部奏、四川酉阳州属秀山县、于乾隆五十七年设学未定拔贡之额、今据四川学政陈希曾咨称、已与雅州酉阳两旧学、一体各拔一名、系援照乾隆四十一年前任学政吴省钦咨部选拔彰明县学额之案、办理错误、照例不准一摺。学校事关名器。即增一童生进额。亦必遵例奏请。况选拔贡生。尤宜慎重。从前吴省钦遽行咨部、而部臣辄行咨准之处。均属错误。姑念事隔多年。吴省钦业已革职。礼部堂官亦俱已更换物故。均著免其查办。至学政陈希曾咨部选拔。亦有不合但系相沿旧案。除所增拔贡二名。照部议不准外陈希曾。亦著加恩免其议处。嗣后各省学政遇有添增贡额等事。务当循照增添学额之例。一体奏明请旨。不得咨部办理。以杜冒滥。　　

○又谕、前据玉德等奏、泉州府知府钱学彬。禀请改补京职一摺。朕披阅之下。即以该督等摺内既称钱学彬气局不能开展。遇事竭蹶。又云年壮才明。在任并无贻误。殊属自相矛盾。且外任内用京职。系属升擢。岂有不胜外任人员。转授京曹之理。当经降旨将钱学彬交部严议。并将该督等传旨申饬。本日复据玉德等奏到。钱学彬在知府任内。有任听家人李玉。勾串司狱舞毙婪赃之案。请将泉州府知府钱学彬。司狱庄铨。一并革职。归案审办。可见钱学彬在知府任内。实属不妥。且伊家人婪索番银。钱学彬若不知情。何以辄将取保呈词批准、不可不彻底根究。以期水落石出。钱学彬、庄铨、均著革职。交该督等提同案内犯证。审明定拟具奏、至该督等前于钱学彬平日居官政绩。漫无觉察。辄据该员呈改京职。冒昧陈奏。兹查该员任内。果有此等昏庸不职之事。是该督等察吏不明。咎无可辞。该督等自请议处。实所应得。玉德、汪志伊俱著交部议处。　　

○谕军机大臣等、前因赴陕协防兵丁逃回豫省投首一事。据吴熊光奏称。陕省粮台原发盐菜口粮。每兵每日共银一钱。自嘉庆三年十月祇给八分。本年王文雄在西乡时。共四十五日。并未发给盐粮。兵丁无食。再三央恳。始经粮台发给二十五日。尚有二十日未发。王文雄忽发出传条。将松筠赏过每兵银二两扣还粮台。兵丁等恐将未发之二十日盐粮银两扣除完款。难以存活。是以私自潜回本省。此事前据该兵丁等供。有四十五日盐菜口粮银两未经发给。今据发过二十五日。虽不尽相符。而陕省短发银两。自己属实。或系经管粮员克扣。或系王文雄所辖将弁等从中侵蚀。抑或系王文雄自行侵用。著额勒登保秉公审究。不可因王文雄前已阵亡。曾蒙优恤。稍存瞻顾。　　

○以吏部左侍郎禄康、为都察院左都御史。转吏部右侍郎文宁、为左侍郎。调礼部左侍郎多永武、为吏部右侍郎。刑部右侍郎高杞、为户部左侍郎。以库车办事大臣伊桑阿、为刑部右侍郎。转礼部右侍郎英和、为左侍郎。以内阁学士扎郎阿、为礼部右侍郎。　　

○以总管内务府大臣丰绅济伦、兼镶红旗汉军都统。　　

○调镶蓝旗满洲副都统扎郎阿、为镶黄旗满洲副都统。正黄旗汉军副都统那彦宝、为镶蓝旗满洲副都统。以护军参领格布舍、为正黄旗汉军副都统。　　

</div>
    <div class="pagination">
<a href="清实录嘉庆朝实录_page93.html">上一页</a><span>...</span><a href="清实录嘉庆朝实录_page89.html">89</a><a href="清实录嘉庆朝实录_page90.html">90</a><a href="清实录嘉庆朝实录_page91.html">91</a><a href="清实录嘉庆朝实录_page92.html">92</a><a href="清实录嘉庆朝实录_page93.html">93</a><span class="current-page">94</span><a href="清实录嘉庆朝实录_page95.html">95</a><a href="清实录嘉庆朝实录_page96.html">96</a><a href="清实录嘉庆朝实录_page97.html">97</a><a href="清实录嘉庆朝实录_page98.html">98</a><a href="清实录嘉庆朝实录_page99.html">99</a><span>...</span><a href="清实录嘉庆朝实录_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
