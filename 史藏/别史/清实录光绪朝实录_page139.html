<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 139 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 139 页/共 1316 页</h1>
    <div class="content">
○又谕、御史梁俊奏、近年降革迁调。藩司。每有减成扣发款项等弊。请饬妥议章程。以重库储等语。著该部议奏。现月　　

○孚敬郡王奕譓安葬园寝。遣惠郡王奕详前往恭代奠醊。现月

　　

○继格出差。以兵部左侍郎昆冈兼署刑部左侍郎。　　

○以刑部右侍郎长叙署镶蓝旗蒙古副都统。记注　　

○乙巳。世宗宪皇帝诞辰。遣官祭奉行殿。会典纂修官李端棨恭纂　　

总纂官熊方燧恭辑监修总裁世恭阅三月二十三日正总裁那恭阅四月十九日专司藳本陆恭覆阅壬子六月十四日　　

徐恭阅二签闰六月十九日　　

荣恭阅八月十七日副总裁唐恭阅九月二十二日　　

宗室宝恭阅三月二十七日

　　

郭恭阅四月十七日　　

熙月日初校修改上卷贰拾捌签薛秉任恭校陈恭阅三签五月二十六日覆校修改上卷叁拾肆签单镇详校宗室麒月日总校修改上卷玖拾陆签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之八十一　　

光绪四年。戊寅。十一月。丙午朔。上诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至乙亥皆如之。内

记注

　　

○谕内阁、仓场、顺天府奏、请拨通州粥厂赈米一摺。通州王恕园等处设厂放粥。现值灾歉之余。贫民众多。不敷施放。著加恩赏给籼米八百石。即由通仓支给。分拨王恕园等处散放。以惠穷黎。现月　　

○又谕。本日黄倬具奏谢恩。并陈经过地方情形各摺片。末一行奏字均未擡写。殊属不合。著交部察议。现月　　

○谕军机大臣等、户部奏、豫拨来年京饷一摺。据称历届京饷。均于年前豫拨。光绪五年京饷。拟在各省地丁盐课关税等款内。指拨银七百万两。请饬各该省于来年分批起解等语。京饷关系紧要。现经该部就各省缓急情形。酌量动拨。自应遵照定章数目。源源报解。以应要需。著该将军督抚监督等。务于来年开印后。分批起解。限五月前解到一半。十二月初闲全数解清。不准截留改拨。藉词延误。傥届限不到。即照奏定章程指名严□□□尔

□。原单著分别摘钞给与阅看。至山西省应解本年京饷。并三年以前欠解京饷。业经因灾展缓期限。来年京饷。若仍指拨地丁银两。诚恐力难筹解。著照所请暂行停拨。仍著该抚督饬藩司。一俟来年上忙开徵。即将光绪四年以前欠解京饷。陆续补解。毋稍延缓。另片奏、光绪五年内务府经费。拟拨两淮盐课银十五万两。两浙盐课银五万两。广东盐课银五万两。湖北盐厘银五万两。福建茶税银五万两。闽海关常税银十万两。九江关常税银十五万两。共银六十万两。请饬依限完解等语。著该将军督抚等。务于来年开印后。陆续径解内务府交纳。先将起程日期报部。仍限六月前解到一半。十二月初闲埽数解清。不准稍有蒂欠。将此由五百里谕知福州将军、直隶两江、湖广闽浙、两广四川江苏安徽江西福建浙江湖北湖南河南山东山西广东各督抚。并传谕粤海关监督知之。现月　　

○又谕、春福等奏、饷源匮竭。请饬部借拨实银。并请将指拨浙江湖北协饷。提解部库归款一摺。乌城库储罄尽。各省月饷。报解无期。现值冬防吃紧之时。需款尤急。自系实在情形。所请饬部于四成洋税项下。借拨实银四五万两。著户部酌量拨给。即交该城委员领解回乌。俾资接济。其浙江欠解银二万两。湖北应解银二万四千两。即著李瀚章、梅启照、潘霨、赶紧筹措。于年内尽数解还部库。以清款目。毋稍迟延。将此谕知户部、并由四百里各谕令知之。现月　　

○又谕、邵亨豫奏、匪徒滋扰。旋即剿捕竣事等语。本年八月闲。湖南永绥厅益阳县属境。迭有匪徒滋事。经该省防军暨地方文武。前往剿捕。将匪首拏获正法。地方现已安谧。办理尚为迅速。仍著邵亨豫督饬所属。严密摉捕。即将著名匪首。及此次在逃要犯悉数拏获。务净根株。一面举行保甲。认真清查。并随时体察情形。妥筹布置。以期消患未萌。不得稍涉大意。阵亡之都司刘昌秀。著交部照例议恤。将此谕令知之。现月　　

○又谕。桂清、毕道远奏、仓外匪徒日肆。请饬各该管衙门妥筹防范一摺。据称各仓向有匪人。偷盗米石。近闻该匪徒等。每于夜闲聚集数十人。白布缠头。各带顺刀。至各仓附近游弋窥伺。即遇兵役巡逻。而情势凶悍。毫无忌惮。并闻该匪徒等。或越城而进。事后仍越城而逃等语。仓瘐重地。该匪徒等竟敢聚集多人。持刀逞凶。肆行无忌。并敢偷越城垣。不法已极。仓外均有堆拨。城上亦有巡逻。何以毫无觉察。殊属不成事体。著步军统领衙门、顺天府五城御史一体严饬兵役。认真巡缉。遇有爬仓匪徒。立即捕拏送官究治。并将缉捕得力之兵役。量予奖赏。仓场侍郎亦应督饬各仓监督及花户人等。严密防范。毋稍疏虞。此等匪徒捕获到官。往往狡供避就。致多轻纵。嗣后获犯到案。著刑部从严究办。以示惩警。将此各谕令知之。现月　　

○乌里雅苏台将军春福等奏、山西历年积欠经费三十六万两。未能丝毫补解。本年应解经费。迄今已逾半载。尚无报解信息。官兵□山戊不□需。无款可恃。请饬部妥筹指拨有著之款下部议。摺包　　

○山东巡抚文格奏、修理临清州卫河西岸甎坝。并大营尖庄卫河北岸堤工。下部知之。摺包　　

○黑龙江将军丰绅等奏、总统巴彦苏苏防兵墨尔根副都统恩合、派兵摉青黑两山。并先后拏获聚党劫抢首要各犯六十九名。讯明正法。报闻。摺包　　

○予吉林节次剿贼阵亡受伤。甯古塔佐领委营总关泰等一百六十五员名。祭葬世职恤荫加等。摺包　　

○蠲缓山东郓城、濮、范寿张济甯、历城齐东、惠民滨、利津、蒲台、邹、阳谷、菏泽、曹、钜野、朝城、聊城、金乡、鱼台、甯阳、峄、观城、冠、馆陶、海丰、临清、章邱、邹平、淄川、长山、新城、齐河、济阳、禹城、临邑、长清、陵、德、德平、平原、肥城、东平、东阿、平阴、青城、阳信、乐陵、滋阳、曲阜、甯海、泗水、滕、汶上、单、城武、定陶、堂邑、博平、茬平、清平、莘、高唐、恩、夏津、邱、嘉祥、沾化、兰山、莒、益都、临淄、乐安、博兴、寿光、昌乐、临胊、潍、七十八州县。暨济甯、东昌、德州、临清、四卫。东平所。永阜、永利、王家冈、官台、四场。本年被水被虫被旱被鹻被风沙压地方新旧漕粮额赋有差。现月　　

○丁未。谕军机大臣等、御史周开铭奏、湖南匪势渐炽。隐患日深。请旨密饬办理一摺。昨据邵亨豫奏、永绥厅益阳县属境。匪徒滋扰。旋即剿捕竣事。当谕令该抚摉捕余匪。妥筹布置。兹据该御史所奏、益阳等处匪徒焚掠。哨长阵亡各节。情形大略相同。该省会匪滋事。虽据邵亨豫奏报地方现已安谧。而伏莽尚多。亟应严加防范。以遏乱萌。著李瀚章、邵亨豫、饬令地方官清查保甲。整顿捕务。即将著名匪首。严密查拏惩办。并督饬留防各营。随地随时。认真巡查弹压。以靖地方。毋得稍涉大意。致有疏虞。将此各谕令知之。现月　　

○旌表湖南益阳县贞女朱梅卿。长沙县贞女毛贞姑。临武县烈妇曾陈氏。现月　　

○戊申。谕军机大臣等、御史李鸿逵奏、捕务废弛。请旨严饬整顿一摺。京师为辇毂重地。岂容宵小藏匿为奸。乃近来内外城盗窃之案。层见迭出。并偷揭天坛外围墙檐瓦。广渠门迤南城垣。亦多拆毁情形。正阳门外一带。并有白昼抢人财物之事。该管地方官并不上紧严缉。破案寥寥。似此捕务废弛。难保无兵役包庇情事。著步军统领衙门、顺天府、五城御史、各率所属。严拏重办。若查有不肖兵役。私行包庇。即著照例治罪。以靖闾阎。将此各谕令知之。现月　　

○以冒领英毅军前营欠饷。已革参将曾万祥发新疆充当苦差。照章改发黑龙江安置。摺包　　

○缓徵安徽灵壁、铜陵、宿松、怀远、凤台、泗、盱眙、无为、寿、蒙城、东流、颍上、五河、望江、定远、贵池、天长、宿、建德、亳、太和、繁昌、青阳、庐江、涡阳、桐城、巢、当途、潜山、霍邱、阜阳、怀甯、太湖、芜湖、合肥、宣城、南陵、舒城、广德、建平、四十州县被水被旱被风被虫地方漕粮额赋。暨凤阳、含山、婺源、滁、全椒、来安、甯国、七州县被灾地方额赋有差。现月　　

○缓徵陕西大荔、蒲城、朝邑、富平、四县被灾地方额赋。　　

○己酉。谕军机大臣等、金顺奏、陕回窜入塔城境内。现在派兵截剿一摺。此股匪徒。穷蹙无路。抢掠偷生。扰及精河、塔尔巴哈台一带。金顺已派萨淩阿等带领马队前往截剿。锡纶亦督队迎击。匪踪出没无定。分股四扰。自在意中。现塔城一带。兵勇巳集。正可趁其奔窜之时。分投截杀。著左宗棠、金顺、锡纶、严饬派出兵勇前截后追。务使聚而歼旃。毋任一名漏网。其精河所属之大河沿。为贼出入所必经。金顺务须严饬依精阿等实力防剿。不得稍涉大意。将此由六百里各谕令知之。剿捕　　

○以办事荒谬。革哈密转运局直隶州州判童尚忠职。解营审办。摺包　　

○以亏欠官项。革甘肃补用知州陈懋林职。摺包　　

○庚戌。谕内阁、前据果勒敏奏、调任杭州副都统富尔荪、未奉谕旨。自行署理乍浦副都统原缺。并于用印事件。不照向章钤用将军之印。当谕令富尔荪明白回奏。兹据奏称、该副都统于八月初五日到杭州副都统调任。先于七月二十五日咨询果勒敏。乍浦副都统印信。应否择员护理。至八月初三日始接回咨。仍未将咨询情节。分晰见覆。迨初七日续接该将军咨会暂行代理之文。已在列衔奏到新任仍署旧任之后。因未离旧任。将到任奏咨事件。酌用乍浦副都统印信等语。富尔荪到杭州副都统调任后。其乍浦副都统印务应暂行代理。乃率用署理字□□羕。殊属非是。果勒敏咨覆迟延。亦属不合。均著交部议处。现月　　

○贝勒载滢之妻薨逝。赏银二千两。治丧。现月　　

○辛亥。谕内阁、前据彭玉麟奏、遵查湖北樊口地方。宜修补大堤建筑石牐。当照所请。谕令李瀚章等饬属办理。兹据李瀚章等奏、一面饬议举行。并称樊口建牐。惟于西阳畈附近一隅有益。而江湖盛涨之时。皆难宣洩。有害通省水利等语。所奏亦不为无见。惟建筑石牐。究非堤坝可比。但当察看外江内湖水势消长。以时启闭。既可宣洩盛涨。又可保卫田庐。未始不可两全。该督等所称下牐必在桃汛以前。放闸应俟霜降以后。殊属拘泥成说。至应如何严立章程。重惩需索之处。著李瀚章等督饬属员妥议办理。将来建闸以后。利病若何。仍准随时体察情形。据实具奏。现月　　

○安徽巡抚裕禄奏、寿春镇总兵郭宝昌之母郭曹氏。捐银四千两助赈。声称不敢仰邀奖叙。得旨、郭宝昌之母郭曹氏倡捐银两。协助赈款。实属急公好义。著裕禄传旨嘉奖。摺包　　

○又奏、盱眙县故绅原任四川总督吴棠等。前据该县绅耆浙江候补道王荫樾等呈请入祀乡贤。业经循例会题。兹据王荫樾等禀称系他人捏名公禀。俟确切查明。报部核覆办理。报闻。　　

○湖广总督李瀚章等奏、遵照部议续行裁减分驻汉黄各属之忠义升字两军防营勇丁五百一十三名。资遣归农。以节饷糈。下部知之。　　

○以劝办赈捐。赏山东济东泰武临道豫山、赠故安徽徽甯池太广道刘传祺、布政使衔。摺包　　

○以办赈出力。予安徽颍州府知府续庆等升叙有差。摺包　　

○以皖北收养邻省饥民。资遣完竣。予倡办赈捐绅士前江西九江镇总兵程文炳一品封典。江甯协副将李得胜之母李王氏、记名提督李承先之母李方氏建坊。摺包　　

○以误会开徵已蠲钱粮。革署山西应州知州方继智职。听候查办。摺包　　

○予故统带安徽防军记名提督徐登善祭葬恤荫加等。摺包　　

</div>
    <div class="pagination">
<a href="清实录光绪朝实录_page138.html">上一页</a><span>...</span><a href="清实录光绪朝实录_page134.html">134</a><a href="清实录光绪朝实录_page135.html">135</a><a href="清实录光绪朝实录_page136.html">136</a><a href="清实录光绪朝实录_page137.html">137</a><a href="清实录光绪朝实录_page138.html">138</a><span class="current-page">139</span><a href="清实录光绪朝实录_page140.html">140</a><a href="清实录光绪朝实录_page141.html">141</a><a href="清实录光绪朝实录_page142.html">142</a><a href="清实录光绪朝实录_page143.html">143</a><a href="清实录光绪朝实录_page144.html">144</a><span>...</span><a href="清实录光绪朝实录_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
