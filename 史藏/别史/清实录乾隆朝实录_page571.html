<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 571 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 571 页/共 1860 页</h1>
    <div class="content">○谕军机大臣等。直隶总督方观承、所奏马成龙贿买兵部假票、冒领车价一案。其供出之兵部贴写厉芳千、董谈九、书办朱君谋、已令步军统领严拏。解交刑部。不必发往保定。该督现获人犯。一并解部审明治罪。其厉芳千现经在逃。并著该督飞饬所属。于直隶一带严行躧缉。务期弋获。毋致远扬。并该犯等冒领车价。已逾四站。其良乡等州县。虽亦疑有假冒。赶追禀究。而当下即能盘诘得实者。则系清苑县知县周元理。该令自属留心办事之员。已交军机大臣记名。著该督将伊平日居官如何之处。据实奏闻。寻奏、周元理诚实端谨。于首邑事务。办理俱能妥协。前经保荐卓异。且在直有年。倘蒙擢用。乞俯念直隶需材。俾其驾轻就熟。奏入报闻。　　

○是月。福建将军暂署巡抚新柱奏、凶番焚杀兵民一事。文职则称生番。武职则称熟番。彼此互异。显有捏饰情弊。已有风闻。现饬查办。得旨。当详查严办。不可诿罪生番。亦有旨谕喀尔吉善矣。　　

○福建水师提督李有用奏、请移建军装库、火药局、于厦城内。以免蒸湿。以防火患。奏入、报闻。　　

○山东巡抚鄂容安奏、登、莱、青、等郡海运奉天米石。遵旨酌定数目。兹招商买运四万五千余石。拟再准运五万四千余石。数足即停。得旨、如所议行。　　

○陕甘总督黄廷桂奏、哈密孤悬绝塞。与准夷为邻。设兵防守。原非聚集游民之所查近年客民多至二千余人。除挟赀贸易外。有无业游民。招引兵丁。开场赌博。间有索欠争闹之事。现饬清查。陆续迁移内地。仍令安西道厅、不时访拏赌博打降等事。严办递回本籍安插。得旨、所办是。　　

○又奏、关中书院经费无多。请将督抚二标马厂清出余地租银。添拨以充公费。奏入、报闻。　　

○陕西固原提督齐大勇奏、庆阳等一十六协营额兵缺出。向例俱尽本标新兵拨补。无以鼓励合营兵丁。应请每出五缺。以一缺令该营兵拔补。以四缺仍令新兵拨补。得旨允行。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百十一


大清高宗法天隆运至诚先觉体元立极敷文奋武孝慈神圣纯皇帝实录卷之四百十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。夏。四月。壬辰朔。享太庙。遣怡亲王弘晓恭代行礼。　　

○谕军机大臣等、江西罗润珍在学政轿前递呈。并供在福建上杭县、见有李开花一案。前以鄂昌移咨闽省查办。并未奏闻。曾经降旨询问。今据署福建巡抚新柱奏、据知府曾曰瑛等禀覆在于上杭及交界各县、遍行踪迹。并无李开花聚众情事。且吊验长汀水陆马头客店、日逐所记簿籍。上年秋冬。亦并无过客罗润珍其人事属虚诞等语著传谕鄂昌、令再研讯罗润珍。何以有此妄供。据实奏闻。看来此事原属荒唐。但既经咨查办理。亦不可不究其虚实耳。寻奏、亲提罗润珍研讯。该犯心迷语乱。既供曾见李开花。及诘其实于何处见过忽又称并未曾见。不但情词恍惚。形貌竟属疯癫。报闻。　　

○刑部议覆、给事中朱若东奏、请定盗卖漕米、分别治罪、递加处分一摺。臣等会同兵部。议得运丁盗卖米石。系正项漕粮。自有监守自盗治罪本条。至盗卖盗买。不计米数多寡。旧例概枷号一月。未免无别。应如所奏。零星盗卖盗买行月粮米者。仍照旧例枷号一月。如一人盗买、及一帮盗卖至百石以上者。将盗买、及盗卖为首之人。枷号两月责放。失察运弁。自数石至数百石。同一处分。亦无区别。应如所奏。旗丁盗卖漕粮。不及五十石者。将运弁捆打四十。五十石以上者。降一级调用。一百石以上者。降二级调用。二百石以上者。革职。至捆打若照旧例回南发落。不无规避幸免。亦应如所奏。即交仓场衙门责处。从之。　　

○蠲免山东齐东、德州卫、惠民、蒲台、平度、宁海、丈登荣成、濮州、范县、聊城、东昌卫、乾隆十六年水灾额赋有差。　　

○甲午。上诣畅春园、问皇太后安。　　

○还宫。　　

○乙未。谕曰、工部侍郎德保、著回京供职。其提督山东学政。著金德瑛去。　　

○是日起。上以常雩祀天于圜丘。斋戒三日。　　

○丙申。谕曰、宗人府所奏王公等朝期摺内、康亲王屡次注写患病。康亲王年近八旬。步履艰难。亦系实情。著加恩免其入朝。嗣后王公内有年至七旬者。即照此例。　　

○丁酉。上诣南郊斋宫斋宿。　　

○戊戌。常雩。祀天于圜丘。上亲诣行礼。　　

○谕曰、宗人府王公等、平日办事草率。毫不尽心。今失火焚毁玉牒。伊等之怠玩可知。玉牒非寻常档案可比。著将该衙门王公等、交部严察议奏。　　

○己亥。上诣畅春园、问皇太后安。　　

○幸圆明园。　　

○谕军机大臣等、四川总督策楞等摺奏、办理郭罗克贼番抢劫喇嘛物件一案。堪布所开失物。或前无后有。或前少后多。种种先后悬殊。诚有得陇望蜀之意。但此等劫掠之案。祗在查得真盗真赃。以申法纪。得其大概足矣。非必将所失财物。全数追出也。即内地办理盗案。亦岂能起获全赃。一一清出耶。在喇嘛等、或不知办理本意将从前所失。全行开报。该督等若照开报之数。逐一向郭罗克查追。殊非办理之道。今该督又复咨查驻藏大臣。恐喇嘛等谓屡次行查。即应地方官照数赔出。而驻藏大臣。又复偏护喇嘛。则更不成体制矣。著传谕策楞等、将此意行文驻藏大臣等知之。　　

○庚子。吏部议准、湖北巡抚恒文疏称、汉阳为附郭首邑。政务殷繁。请将大冶县县丞、移驻汉阳。从之。　　

○辛酉。谕曰、玛世岱不胜总兵之任。著来京以护军参领用。所遗泰宁镇总兵员缺著那尔泰调补。宁夏镇总兵员缺著韩锜补授。　　

○兵部议准原署两广总督新柱等疏称、粤西汛弁。向例分年更换。今酌议、如一汛内有千把驻防外委协防届更替之期。或先换外委仍留千把驻防则次年更换千把仍留外委协防若一汛只有千把或外委一员专防应于更替两月前先令接防之弁、前往该汛向专防汛弁学习设有疎防惟旧弁是问。交卸后责成新弁从之。　　

○又议准、山东巡抚鄂容安疏称、宁阳县为南北通衢。请酌拨肥城、泰安、聊城等县额设夫十四名马二十八匹于夏张设立腰站。其抽拨夫马。统归泰安管理。从之。　　

○开采广西思恩县属干峝山白铅厂。从巡抚定长请也。　　

○壬寅。谕军机大臣等、喀尔吉善奏到、温、台、属县奸民。强抢米石。现委道府究明为首之人。用大枷枷号。遍游城乡两月。满日仍行收禁。按律从重定拟等语。此等强抢为首之犯。鼓惑乡愚。肆行不法。最为地方之害。必当示以重惩。方足禁遏刁风。即其罪不至死。亦不可拘泥常例。仅予枷号两月。应令永远枷号。俟一二年后。酌量省释。奸民庶知儆惕。大凡抢夺之案。多由富民居奇闭粜而起。地方官遇有灾伤。即当先期一面劝谕富民。出所有余。通融平粜。一面密为弹压保护。使两得其平。则奸民无可乘之机。地方自必宁静。迨抢夺己行。执法而绳其后。富者被劫。贫者受刑所伤实多。已无及矣。至事后办理。过严、则以求生迫急之灾黎罹于刑宪。实可悯恻。过宽、则强梁纵肆之徒。一呼百应。更虑酿成事端。该督抚办灾时、当一一豫向司道明示此意。使董率属员。善为体悉。方合机宜。现在青黄不接之时。尤当时时留心。将此谕喀尔吉善知之。　　

○吏部议准、盛京将军阿兰泰等疏称、广宁所属地方。相距程途不一。该协领、知县等、如遇要务公出。桥梁道路。有亟需修理之处。必俟伊等查验。未免稽延。请将前屯卫巡检。移驻白旗堡。从之。　　

○礼部议覆、广西学政罗源汉疏称、永宁州学出贡之期虽改。而廪缺未裁。欲疏通将来之贡。当权裁现在之廪。请将额廪三十名裁半。查各省小县廪缺。尚系二十名。若州学止十五名。殊未允协。酌议裁去十缺。俟人文兴起时、仍照各省州学廪额。复三年两贡之例从之。　　

○科尔沁扎萨克和硕达尔汉亲王额驸罗布藏故遣官致祭如例。　　

○癸卯。上诣畅春园、问皇太后安。　　

○谕军机大臣等、黄廷桂所奏、查出假冒火票棍徒张子文。现饬该州县。各选干捕。赴京躧缉。并移咨山西直隶督抚。一体查办等语。此事已在直隶发觉。其张子文一犯。业经清苑县盘获。现在解部严审矣。该犯自上年至今。往返数次。该督之访闻查办。于地方事务。尚属留心。但其摺内所称访闻者。或据属员禀报。抑系家人查访。可传谕该督、令其据实奏闻。此与本案办理之处。并无关涉。不过悉其实在情节耳。寻奏、前因宁夏道杨灏差禀、于固原州、闻有人持兵部印票。折支宁夏旗员赴任车辆口粮一事。恐系假冒。即饬咸长二县确查。禀称持票折支属实。并将该犯姓名。随责令有驿州县、一路躧缉。报闻。　　

○军机大臣等议奏、麒麟保、富昌、阿思哈等、议奏穆纳山办运木植事宜一摺。据称、蒙古山价。除京工用木。无庸议给外。挑剩给商余木。每料给银一钱。由内务府移理藩院、转给该扎萨克具领。现在指定山沟五处。划清界址。择八寸以上之木。委员督采。其七寸以上者。不许砍伐。约可取十万料。令商人乘时砍采。限九月内完竣。再山中八九寸至尺余成料。应俟京工行文。饬知需木若干。如数运足。即请封禁。其该商等砍得木植。全数运京候挑。余者给商变价。沿途稽察催趱。如有偷漏。拏究。木植到京。挑选官用外。查明给商数目。照各关额税银数。于内务府应给价内扣留。移交户部。归各关木税项下销算。仍先令各关监督、于运木过关时。登验确数。报内务府。并移知巡抚、将军、核对。至运道、黄河风水。难以克期。原议五月内运到。未免急促。今勒限六月内头运到京。所有从前朽烂者。委员督商挑选改削。按数定价。咨部交商承变。如有成料之木。仍运赴京工。再沿河蹬口。有节年拏获私砍偷运木植板片。共一万余件。饬商承领。选适用者先行解运。其零杂给商变价。以偿运脚。统以十分之七解京。三分给商。无庸交价。内务府亦无庸发银。其各关口亦不必再纳关税。酌令先解六千。限五月运到等语。查所奏给山价。划界址。扣关税。勒定限。并将存贮朽木。乘便改削。及入官木料。先行运工。自属确按情形。应如是办理者。但现据商人武琏等具呈。以山价照北口外之例。每株给银五分。小木妨碍坡道。或贴近大树者必须砍伐五沟之木。办运需时。请宽限二年。挑剩给商之木。恳于就近水次市卖。以济运价。应徵关税。随过随纳。改削旧木碎小者。一例听令市卖。否则不敢承办等语。臣等复传询岱文。据称、山木径一尺七寸者。亦有径一尺五六寸者甚多。该处距黄河水次甚近。运京虽属路远。而该商等意图重利。今经定议、不能任意沿途发卖。获利有限。是以不能承办等语。臣等查该商惟利是图。若如麒麟保等所议。勉令承办。将来傥有贻误。转得以具呈在前藉口。且现据该抚摺内、查明武琏、陈廷植等本非殷实可无庸令办。惟山中木植甚多。京工现在需用既不令该商办运。未便以封禁虚名。任听偷砍。臣等酌议麒麟保所奏。自于该商办公之余。尚有利益。应请即交与该抚阿思哈等、或就近于晋省召募殷商办运。或委员官为办理总期依限运京至陈廷植等、现办零积旧木六千余件。据称已经起运约六月内到京所有挑给三成之木已经朽烂。未敢领变。俟官用者到京时、据实开明运脚。任凭赏给等语。应俟运到时。仍照臣等原议。交该工查明。量给价值。报闻。　　

○贵州提督丁士杰奏、黔省营马。缘接壤滇省。水草恶劣。易致倒毙。一年所领马价。不足买补。查滇省各营马匹。定例三年外准倒十分之三。额外溢倒。俱于朋扣等项内、通融买补。并未著赔。上年督臣硕色查奏。仍请免赔桩。虽经军机大臣议驳。蒙恩轸念滇省兵力拮据。俯允所请。黔、滇、无异。请照此例。除十分倒三。分别年限著赔外。其溢额倒毙者。准通融买补免赔。下军机大臣议行。　　

○蠲免直隶。大兴、南乐、热河、四旗、蓟州、东安、永清、万全等、八州县厅。乾隆十六年分灾赋有差。被灾较重者。并分别赈恤。　　

○甲辰。谕、上年浙东被灾特重。赈恤多方。本省仓储。俱经动拨。江西、湖广、上年亦有偏灾。兼之协济邻省。拨用仓谷、为数亦多。俱应于今秋后买补。朕思各该省。今春米价俱昂。即西成丰稔一经采买。市价仍恐不能平减。京通各仓储积。陈陈相因。现在盘验。本欲少进南漕。使新旧不致交错。以滋弊窦。应将浙江、江西、湖广、三省今岁应徵漕粮。酌留本省。各该省万一水旱不齐。恃以无虑。即遇丰稔则以本地所出。留为拨补仓储之用。无藉采买新粮。于民食自为有益。著军机大臣会同该部速议具奏。寻奏、各省偶遇灾眚。拨动常平仓谷。定例秋收买补。但产米止有此数。一经采买。市价必昂。酌议将浙省额徵漕粮七十六万余石内、截留四十万石。江西额徵漕粮七十六万余石内、截留二十万石。湖广额徵漕粮二十六万余石内、截留十万石。该督抚等、查现需买补各仓。分别按额拨给。得旨。依议速行。　　

○谕军机大臣等、江西巡抚鄂昌、所奏查办广、饶、等府灾民一摺。内称分别等次。赈粥赈米。五日之后。渐可聊生。十日情形大定。半月以来。皆各欣然果腹。统计用米二万一千余石等语。此又不无言过其实。若果两郡各属穷黎。嗷嗷待哺。岂二万余石之米。遂能使欣然果腹者。不过因伊奏请亲往查办。故为此奏。以见其料理具有成效。而从前之民食匮乏。悉皆舒辂玩视之咎。与已无与焉。然究之所用米石。仅止此数。若非抚恤尚有未周。则必所奏言过其实。即所称欣然果腹之语。亦不可信矣。此等处必不能逃朕洞鉴。一经指出。其便何辞以对。封疆大吏。与小民同其休戚。此而不实心。谁当实心者。鄂昌所办。与其所奏。俱有外省习气。著即传旨申饬。至广、饶、等府乏食贫民。前经明降谕旨。令该抚妥协筹画。毋致失所。此时情形。是否实系调剂得宜。仍令据实查办。毋再粉饰滋咎。　　

○又谕、近因令德保回部办事。所遗学政员缺。已派金德瑛去。今日偶阅向年奏摺内、尹继善前任江督时、有江西学政金德瑛声名平常。现在确查之语。其后未经覆奏。不知其所指声名平常者何事。已传谕询问尹继善。朕思金德瑛果有纳贿营私大弊。当已败露。未必姑容至今。朕观其人。不过小局面。因系状元。于衡文当可胜任。是以又有山东学政之命。甫经降旨。岂因偶阅旧摺。即行彻回。况经今数年。或伊亦自知加谨。但尹继善从前既有此奏。不可不令鄂容安知之。该抚亦不必因此多方吹求。则又非朕意耳。寻尹继善奏、臣前任两江总督时、访闻江西学政金德瑛。考试衡文。舆论不甚帖服。故有是奏。及细加察访。江西文尚奇僻。金德瑛所取。未免平熟一路。是以不满人口。实无别项情弊。且臣旋即调任。故未覆奏。报闻。　　

○乙巳。谕、据浙江巡抚雅尔哈善奏称、金华、兰溪、等州县所属村庄。闲有一两处被雹。查明麦菜有被伤者。即借给口粮耔种。俾其补种晚禾等语。浙东金、衢、等属。上年被灾较重。全赖春花接济。今金华、兰溪、等县。又闲有被雹之处。麦菜受伤。灾余穷黎。生计愈滋拮据。所有借给口粮耔种。即著加恩赏给。免其照例徵还。以示轸恤该部即遵谕行。　　

○户部奏、借给八旗满洲、蒙古、汉军、并上三旗包衣、兵丁等库银。除交过本银。并宽免、病故、及移往外省坐扣外。实存利银二十八万七千九十九两零。得旨。八旗随围兵丁。借过帮银。未完十万二千余两。著加恩即于存库利银内抵补。免其坐扣交还。　　

○蠲免直隶武清、宝坻、蓟州、宛平、永清、四旗厅、东光、天津、静海、沧州、盐山、庆云、津军厅、长垣、东明、开州、宣化、怀来、万全、怀安、张家口、丰润、玉田等、二十三厅州县。乾隆十六年分灾赋有差。　　

○丙午。谕军机大臣等、浙省传钞伪稿案内、仇英供系提督内衙传出之处。屡经谕令该督抚等、秉公查办。今据雅尔哈善奏称、将谕旨备悉传知吴进义。透切开导。令其据实说出传送伪稿之人。坚称不知。且云年老有病。惟求转奏等语。如此、则吴进义竟系全然不知恩典之人矣。但雅尔哈善系将原供录奏。仍作不了之语。究竟此稿实在来历。是从何处得来。此案应作何归结之处。并未奏及。殊属含糊。著传谕雅尔哈善、令其遵照前后所奉谕旨。秉公办理。核实具奏。　　

○闽浙总督喀尔吉善等议覆、御史欧阳正焕请开南田墺田亩一摺。此墺孤悬大海。直接外洋。距宁波府属之象山县。并台州府属之宁海县洋面。自五六十里、至数百里不等。内有三十余墺。外有平沙。总名南田。元季流民。曾耕凿其闲。后为洋匪剽劫。又因地近日本。至明初即行封禁。迄今四百余年。民人屡请开垦。历任督抚委勘。利少害多。是以未允。臣等细加查访。实有应禁而不应开者。缘涂墺可垦之地。统计不及七十余顷。而山径硗田。必须筑塘蓄水。悬海坦沙。又须砌磡御咸。霖雨有沙压水冲之患。晴霁有旱乾之虞。即雨旸时若。而风潮之激荡。咸气之薰蒸。收获难必。且外洋招垦。多系无藉之徒。千百成群。难保不为盗匪。若安营防守。不特官廨营房。饷糈杂费。该地赋税不敷十之一二。抑且门户错杂。沙涂平坦。设险尤难。并非舟山、玉环、等处、有山溪之限者可比。况既经招垦。则日用米粮。硝磺盐铁。即应听其贩运。守口员弁。无从分别。更难保奸宄之徒。必无出洋济匪之事。下军机大臣议。并传欧阳正焕阅询。寻奏、喀尔吉善等议覆一摺。交该御史阅看。并询其是否确有所见。据称、乾隆十五年。因奉差至浙。询及地方人稠田少情形。得闻南田墺可垦之土甚多。因复细访。南田现属象山。初不等海外弃地。国家承平。海疆宁靖。一经开垦。则居民所在。更成土著。至于筑塘蓄水。本农功所不废。安营设汛。又国制之自然。苟虑法所难稽。则现在非无防守。且道涂平坦。即召民耕种。亦不至聚集为奸。窃以玉环、舟山、等处。前督臣李卫奏请开垦。在雍正六七年闲。其未垦以前。固犹今之南田墺耳。惟地方官以身任事。自于民生有裨。今该督抚亦称宜禁而不宜开。则原非无阡陌之利。可知。正焕虽系得之传闻。亦经再三细访。初未敢冒昧陈奏。然实未身履其地等语。查该御史虽似有所见。而实未身履其地。方今生齿日繁。地无遗利。况南田近在内洋。与海疆无关。自可听民开垦。然自明初封禁。至今已阅四百余年。即前督臣李卫奏请开垦玉环、舟山、二处。而此独未经讲求者。亦必确有不便之处。今喀尔吉善等既称细察形势。不应开垦。臣等愚见。似毋庸再行查办。报闻。　　

○吏部议准、云贵总督硕色等疏称、永顺镇现驻之猛赖汛。宜移驻旧乃。新关原设兵五名。亦应彻归此处。再拨把总一员。添兵五十名防守。从之。　　
</div>
    <div class="pagination">
<a href="清实录乾隆朝实录_page570.html">上一页</a><span>...</span><a href="清实录乾隆朝实录_page566.html">566</a><a href="清实录乾隆朝实录_page567.html">567</a><a href="清实录乾隆朝实录_page568.html">568</a><a href="清实录乾隆朝实录_page569.html">569</a><a href="清实录乾隆朝实录_page570.html">570</a><span class="current-page">571</span><a href="清实录乾隆朝实录_page572.html">572</a><a href="清实录乾隆朝实录_page573.html">573</a><a href="清实录乾隆朝实录_page574.html">574</a><a href="清实录乾隆朝实录_page575.html">575</a><a href="清实录乾隆朝实录_page576.html">576</a><span>...</span><a href="清实录乾隆朝实录_page572.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
