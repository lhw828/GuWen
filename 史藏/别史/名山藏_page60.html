<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 60 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 60 页/共 112 页
  </h1>
  <div class="content">
   汤和字鼎臣长身饶智幼孤育母姨家时嬉戏跨马持矟指使羣稚及长贫无与比肩卖豆浆久之作苦叹曰有身如此活于卖浆去之濠山后见高帝与壮士数人击劔嘉曰此我所矣领其子弟十余人繇高帝以从滁阳王为滁阳王畧地常前行和长帝三岁帝甥王馆和独委心推奉帝威名日着诸将多王部曲顾望未服和恭谨先受命和所从高帝立功者取滁和渡江下采石定太平生俘陈也先和所与诸将分兵立功者举溧句狥镇江躏张士诚于锡山蹂之于长兴絷之于姑苏拉陈友定于闽中取怀庆收泽潞入晋铲关陇袭定西定东胜宣大和林下灰山和所领诸将自立功者守常州括江阴克永新招方国珍捣夏明升斮盗姚大胆抎五开獠始封中山侯最后进封信国公没追封东瓯王赐谥襄武祠像功臣侑享太庙高帝中年倭时时寇浙东海上郡指挥方鸣谦者故国珍从子帝以其习海繇之问海事鸣谦对曰倭海上来则海上备之尔若量地远近置指挥卫若千户所陆聚廵司弓兵水具战船砦垒错落倭无所得入海门入亦无所得傅岸鱼肉之矣帝曰善于何籍军对曰兵兴以来军劲民朒民亡所不乐为军若四民籍一军皆乐为军也和平五开还年巳六十余时天下久定中山岐阳二王皆物故上亦春秋高不欲诸将娄典兵和心知其意因从容乞骸骨上惊曰卿何出此言然心喜诸公侯见上喜亦皆次第请上各赐钞万锭造第凤阳第皆壮上还谓和卿尚强徤为朕一行海上郡为倭备如方鸣谦所策者而后还归和因请与鸣谦偕行至台鸣谦以其客王文启见因为和图上要害城戌处上一如和请于是设指挥卫若千户所于浙东诸郡拣丁壮三万五千奇城之和自廵卫城功则尽发散州县钱及籍犯者家物工匠往往过所望而城城丁壮多入民家阙其墙根阶序之石及诸碓硙畾诸城下民多赁舂者浙人讴曰京囷巨仓公卒聊浪墙除碓硙公城堀礨文启谓鸣谦曰浙人讟矣公尚为汤公一言鸣谦入言和曰吾闻成远筭者不近量任大事者不细谨若以国之无备及于戈鋋蔓草生灶下虫豸生井臼安所得碓硙乎复有讟者老夫将手刃之不踰年卫城成稽军次定考格立赏令四民一军守之东属登莱成城五十九闽中并海城亦成既报命率其妻胡夫人若子陛辞赐勑曰天将康民则英才生草野当元之季天欲兴朕实遣尔和置朕左右伍霜师突炎暑两阵未决饥渴不时合变须以获生会如此勤劳三十余年矣天下大定尔年云迈营尔乡府挈家言归呜呼三十年于视若寻常一旦而归忽尔欷歔不能自禁久同患难致若斯之伤也又勑胡夫人曰惟朕臣和与尔夫人同朕乡里夫人勤劳启家克相立业功成名遂携眷归乡呜呼棤尔夫妇墨发而来令皓首矣相夫之功启家之劳朕当有报于是赐和白金二千两夫人千黄金三百两夫人二百钞万五千缗夫人五百文绮四十有副夫人三十是为洪武二十一年其又明年六公还乡赐皆等然不及夫人矣和与诸公侯岁一朝朝亦复有赐其后入朝中风失音车驾幸视惋叹良久即遣还命其女鲁王妃归宁侍疾疾良使其子鼎迎至至京师车八内宴赉有加御膳法酒相属二十七年复召之凤阳瘫甚令安车八内摩抚之叙布衣艰难之劳契和不能对稽首而上雪涕出藏镪俾营葬地明年卒年七十亲王遣奠有司穿塜治木具明器祥禫赐祭恩礼备隆开国功臣盖唯和最寿而最后死和沉毅不泄勇而善断不好兵书临阵乃决机相势和得赏赐不八舍多惠乡党父老贫无告者贵极公宰所与故交遣民意甚欢洽畜媵妾百余暮年皆资遣之和守常州时张士诚日遣游士啖以子女玉帛一无所动廵守严密国中事无泄张氏不得其间高帝因得以从容平汉荆楚间一日醉而诧其部吏曰我今守此而张氏日来尝啖我我政如坐人屋骑危可左右顾也语闻上上隐之和亦自媿和守常再拒破士诚军所谓躏锡山蹂长兴其大者上大封功臣始露其前语曰大酒过竟封中山侯和顿首谢而明年为征西将军与副将军廖永忠等以舟师自夷陵入峡攻夏又以不能即取归不即克夏氏耐吴友仁于保安为上所诮让蜀平永忠及傅友德受上赏和予彩八而而责数其逗挠而姑赐之和复顿首谢又明年和以偏将军从中山王北讨分道击贼战断头山败绩上以和数失利不任将特时令与太师善长建宫殿甓城郭上卒用微时绾寂交进封信国公云和有五子少子醴积伐至左军都督府同知征五开道卒其长子鼎前夭再传皆病废不及嗣爵绝有孙胤绩权奇有侠气正统中以千户与中书舍人赵荣使虏久之以裨将守延绥孤山堡虏入寇主将闭门不出胤绩力疾率麾下百余人死之和六世孙绍宗弘治中续封灵璧侯其世别见于勋封正德中浙江廵按御史英言和守备宁波城戍精坚倭至今不敢犯请立庙定海县从之登莱吴越海上父老至今指烽戍历历称汤信公微信公吾久鲸鲵食矣 

　　郎曰予观邓宁河之摧抑不怨汤东瓯之受责自谢而知功臣咻世之道焉不然开国诸公何林林也李沐则肺腑矣独二公者能与徐常褎然太庙之列耶 

　　李文忠　　沐　英 

　　○李文忠 

　　李文忠字思本少名保儿盱眙人父贞娶高帝姊渔泗水上岁俭时有所助高帝久之高帝姊卒保儿方十二贞闻帝起淮右携之军中见帝帝见贞衣被褛裂问曰大丈治生得苶苦乎对曰苦渔税保儿牵帝衣帝喜且泣赐以巳姓名曰文忠择师傅教之丁酉岁年十九以舍人领军援池击败汉戊戌岁升帐前总制亲军都指挥使司左副都指挥兼领元帅府事下青阳石埭太平旌德败元阿鲁灰破苗獠于濳昌化获妇女辎重甚多尽燔遣之厉士曰固不足惜努力破敌何止是进次淳安夜袭洪元帅降众千余与邓愈胡大海会取严州周人率苗兵水陆至出奇大败之积载斩馘乘流下濑以耀周人周军皆震拒却周军乌龙岭进取浦江访求郑义门避匿者按堵之令士毋得焚剠抚元降将员成蒋英刘震三万人于桐庐巳亥与大海克周诸暨禽人四千从间道破周军碧溪胥口使裨将何世明克周将分水斩首五百级进击之三溪斩首千余迁同佥枢密院事守严辛丑城严与胡大海援其子德济广信生擒汉将明道及宣慰王汉二释二之俘使并降其兄建昌将漙壬寅蒋英刘震叛金处抚定其人民迁浙东行中书省左丞开省金华总制衢处广信严诸全军马以虚声破周围诸全军乃与胡琛还定处英震走归周癸卯自严驰拒叛将谢再兴于义乌精骑出其后城新城以胡德济守之拒郄周将李伯升兵迁右丞乙巳伯升复以二十万众寇新城驰之未至可十里止营龙潭胡德济使人问道报曰众姑俟大军文忠曰众则彼也谋则我也畏众益众大军至亦众矣无众不众众乃在我下令曰彼众而骄我少而锐以锐当骄何忧不擒既擒辎重皆若有也傅阵仰天誓曰国大事在此一举敢重生以轻三军驰之直出其后冲中坚手格杀数人聚乘之德济从城中噪出又乘之斩首数万溪水尽殷捷闻征赐御衣名马将士赏赉有差追封文忠母为孝亲公主而封贞亲恩侯丙午下浙江使朱亮祖耿天璧克桐庐袁洪孙虎克富阳进克余杭且入杭州是时张士诚改周为吴其将潘原明惧遣员外方彛请降文忠曰师未及城员外约降无缓我乎彛曰将军之兵动如雷霆旌旗遥指莫不震惊及闻布德劳来秋毫不犯乃始还灵定魄择托而归岂有他意文忠见其诚引入卧内津遣之明日原明封籍府库事刍并执刘震蒋英以降用女乐导引入城文忠叱去之既入令诸军皆止楼樐上 【 樐露也上无覆屋】 造民居者斩一军借民釜立斩之召见诸元将悉送高帝军凡得兵二万粮二十一万马六百匹吴元年诰曰甥文忠幼育帐下比于吾儿弓马文艺靡不闲贯弱冠起军中佥院金华开省严陵平乌龙破苗獠援诸全陷阵冲锋如遇枯朽比者直捣临安克其坚城安堵如故朕自起准右奄至江左同心一力诸勋有之国戚戊如惟尔文忠亲则舅甥恩则父子谋画劳勚与诸勋并是用加尔荣禄大夫浙江行中书省平章作镇兹土复尔故姓尔其勖之洪武元年继汤和入闽悉平诸山寨二年以偏将军副常遇春帅师十万北征平定开平遇春卒军中承命领其众率师西与大将军攻庆阳至太原闻元将脱列伯孔兴攻大同急文忠曰大同受敌燃眉之候若待进止其势益炽阃外之事有利专之皆曰然遂繇代出鴈门次马邑擒元平章鄮帖木儿至白杨门擒其四大王且近敌垒天雨雪身自变量骑察闯近山无有伏召诸军阻水而屯其夜有黑云压营文忠曰云压营主有贼劫者令冯宗异等伏八万骑白杨门别令二万骑饱食无动夜半脱列伯果空壁来文忠以二万骑诱之皆殊夕战寅至辰度其饥疲分军左右翼自为先驱与宗异奋击大破之脱列伯之部将缚之降文忠手解缚延为上客元人降者皆喜孔兴部将闻脱列伯败亦斩其首以献进东胜州莽哥仓不见虏还于是元主退保应昌帝欲穷之绝其南向意三年为征虏左副将军与徐达复北出至兴和降其将进擒其平章竹贞于察罕脑儿败其太尉蛮子平章沙不丁朵儿只八刺于白海子之骆驼山进开平降其平章上都罕等而都督孙兴祖及燕山右卫指挥平定大兴左卫指挥庞禋海宁卫指挥副使孙虎等与胡兵战皆夕巳之遂趋应昌未至百余里知元主殂兼程进复遇元兵与战犬败之追至应昌围其城克之获元嫡孙买的里八刺及后妃宫女诸王达官所藏历代金玉玺宝圭册斚斧元太子与数十骑遁率精骑追之至北庆州见角端而还返过中兴降江文清等三万六千余人至红罗山又降杨思祖等万六千余人班师还朝上劳于郊其冬大封功臣上曰李文忠取应昌取最大封曹国公同知军国事食禄三千石加封孝亲公主为陇西长公主而封贞驸马都尉蠲河西数郡渔税曰以驸马故也四年西蜀平镇成都五年以征虏左副将军与徐达冯胜率十五万骑分三道并进文忠总东道与都督何文辉等出居庸捣尘昌取和林进口温河至哈喇莽来虏遁令军悉置其辎重胪朐河各持二十日粮兼行至土刺河虏将蛮子哈喇章悉骑渡河阵而待战数合稍却进至阿鲁浑河虏益众搏战马中流矢持短兵步战裨将刘义直前蔽之指挥李荥授以所乘马自夺虏骑乘之文忠策马横槊麾众更进士皆殊死鬬获虏人马万计追至骋海勒兵据险椎牛享士大纵所获马畜示虏平若虏迟疑不敢近引军还夜失道粮且尽士多渴死至哥儿麻思所乘马嘶而跑泉涌出刑牲祭之获故元官属子孙及军士家属千八百四十余人送京师是役也宣宁侯曹良臣骁骑左卫指挥使周显振武指挥同知常荣神策卫指挥张耀俱战殁是时文忠父贞尚在上即封为曹国公追封陇西公主为曹国长公主贞为人醇谨上燕见无时车驾时临幸之六年屯代出朔明年使诸将出代擒元平章陈安礼木屑飞于三不刺斩元将珍珠驴于顺宁阳门擒太尉伯颜不花于朔俘元国公邓孛罗帖木儿于白登转克大宁高州大石崖斩其宗不朵朵失里擒承旨伯家奴违裨将追斩元鲁王于毡帽山获其妃畧丰擒胡官十二人虏众百二十马驼牛羊万计十二年命督军河岷临巩得便宜行事擒获叛逃土酋城洮守之其明年召还参赞军国事十六年使兼领国子监事文忠沉厚诚恪临阵先士遇大敌益壮每战胜功推下及释兵近儒生逡逡书史其馆中客乃多词翰之士文忠常以客所言言上上怒高丽谓与丞相惟庸通欲讨之文忠谏又谏宦者太盛非天子不近刑人之义上大怒曰此儒生家言何从出尔口耶安所受之使人尽杀其客时文忠出归见馆客横尸牖下病悸不治上为族诛诸医及其侍婢六十许人追封岐阳王谥武靖配享太庙服满使其子景隆袭爵予诰曰贵戚之家保富贵者鲜矣贵戚之位忠臣义士之所矜重奸邪之所窥妬繇是有束手而倾不自重而覆呜呼守是位者必动止合宜语默无妄静观社稷安危察奸邪之所以若有邪臣党比则秘其事而幽其几以待一举而患难为之捍御朕姊子文忠命居群将之列功至公位呜呼非智非谦几累社稷身不免而自终其薨也三年矣以骨肉之亲兼着劳于朝野服制既终命尔袭爵尔其慎鉴前失永受朕训文忠诸子增枝前军左都督方英中都正留守皆上所赐名景隆建文中以征虏大将军监六十万兵比御靖难师阴应燕不力战燕王即位封太子太师增禄千石永乐二年坐法去勋号绝朝请人之谷王谋反造妖谶谓高帝十八子当有天下上疑景隆姓追怒之曰汝昔将大将而卖而君能保终忠我下之狱闭其家不令通饮食其家属皆发戍辽东初文忠好宾客游士道人张玄玄者数过其所及将别去留遗之蓑笠粟曰有急可披蓑戴笠出相呼景隆家既闭发而呼种粟即有获成祖见其突烟恠之既知心不绝文忠不深锢也至英宗中许开门出孝宗中世其玄孙璇南锦衣世宗中求其八世孙性续封为临淮侯其世别见于勋封文忠九世孙言恭能文交诸公间 

　　○沐英 

　　沐英字文英定远人故姓李又姓木乃姓沐也八岁父母死帝得之兵间时帝年二十五未子与孝慈皇后养为子姓之朱名之文英与懿文太子同食起英温有姿槩机颕过人人侍帷幄昼夜励勤目无迕视帝深器之年十八授帐前都尉守京口久之升广武卫亲军指挥使洪武元年以所部从取铅山下崇安会汤和攻陈友定于延平取之其故将子隆固不服英与裨将蔡玉夹攻生得子隆将谷保尽定闽地高帝曰母李尔李母朱我朱与之木姓而名曰英调守建宁节制邵延汀三卫三年授镇国将军佥大都督府事四年迁都督同知进荣禄大夫总天下兵马应决无滞最称上意九年徙填关西威望大着十年邓愈为征西将军英为副西伐蕃部川藏与愈三分兵抵昆仑山俘斩无筭得马牛十三余万开土数千里师还征西将军道卒代为将还京师上以子故封西平侯洮州十八族番酋三副使汪舒朵儿瘿嗉子乌都儿及阿卜商等虽尝遣子入侍而叛服不常命西平侯与都督佥事蓝玉等率河南陜西山西兵讨之至朵甘降其万户迄失迦夷其部落进至洮追击其十八族酋长职方其地吐蕃川藏皆从风降城兆守之击败三副使众并擒瘿嗉子封来献杀获数万获马二万牛羊十余万诸将论功而侯者凡十一人深入死虏以虎贲左卫指挥佥事赠官者一人口李实居三年元故将脱火赤及爱足屯和林扰边命英讨之英遣候骑侦知脱火赤兵次亦集乃路遂踰贺兰涉流沙七日夜至其境夜去穹庐四十里衔枚四其军自当前围擒得其全部以归还镇关中十四年与大将军达异道出古北口克灰山嵩高全宁四部取元将宣于胪朐河俘口千余还京其秋颕川侯傅友德为征南将军征云南英为副高帝为英易木曰沐曰南方火也以其克之勿用生之英至云南元梁王将达里麻以壮兵十万拒曲靖英谓颕川侯曰彼谓我师罢于深入未有虞心正可破心倍道进江雾不见人及于白石雾敛达里麻见英军江上大惊颕川侯欲济英曰未可也我军远来形势既露利在速战乃整师临流势若欲济达里麻果拥精锐扼水土英别遣一军从下流濳度出其后声建志达里麻军皆乱英使轻猛善没者先涉长刀蒙盾斸其军元人却数里趣师毕济整之颕川侯进战数合英纵铁骑入之连斩数十百人生捉达里麻捕甲士二万马万匹死者属十里颕川侯与诸将分兵进英从左副将军蓝玉趋云南梁王入罗佐山自缢死悉定云南地自定云南至出师数往凡百日东北出乌撒与颕川侯会得七星关以通毕节十五年狥建昌澄江临安沅江寻甸楚雄皆下之土酋明据大理搤下关左副将军玉使定远侯王弼繇河水东趋上关自率众抵下关而使都督胡海洋夜从闲道出点苍山后建志其上昧我军抵下关英骑涉河水齐马腹斩关而入抜之还与颕川侯傅友德合攻乌撒东川之复反者又东攻诸蛮之未服听者其诸蛮部云南者乘英东复反英引兵还与都督冯诚佥事谢熊剿杀之斩首六万生捕四千皆震服天子使傅友德班师而镇英云南英办方物揆贡赋瘱民数和力役疏其节目以简易其人麓川之外缅车里之外八百媳妇皆内面十七年移师剪除广南维摩余孽以通回州粮道廵抚甸安而还上曰朕有英而无南顾忧英奏云南地荒广请令军士屯粮上嘉英如赵充国也于是葺垒城池设营堡开屯田立传置二十一年百夷思伦发降复叛入寇马郎他郎甸之沙摩勒英遣都督寗正击破之斩首千五百余级顷之思伦发复以三十万众象百余大寇定边新附诸夷皆动英自将兵二万讨之选骁骑三万昼夜兼行旬有五日使冯诚挑以轻骑百余百夷以万人驱象迎战指挥张因以五十余人射什象追杀其酋长大呼而入斩首数百级诸军皆乘胜进英使军中列火铳神机矢为三行象来前行发不退次行发又不退三行发明旦缅人悉驱象来背栏楯竹箙钩金孑炉鎌左右杂摽英三其军冯诚前寗正左汤昭右下令曰闻炮齐战捷一级一队赏退一卒一队戮鼓之前行之矢发铳炮震动山谷中象皆挺透决骤英军怛呼而鏖战缅大纷挐戈甲戞摩飞血涂溅指挥张因与千户张荣祖乘胜追之尽焚其寨昔刺亦百夷之勇人也复来殊死战英望见左队少却曰取其队首来左帅顾见与其众死之大败缅人斩首三万级俘万人缅人战则其渠率缚身坐象褁革兠披铁甲于是皆身中百余矢殪象背上其众连日不得食死者相枕思伦发遁去英还师云南所过城邑争持牛酒郊劳威名纷纭蛮夷中其夏东川蛮复叛上命颕国公仍为征南将军英为左副将军普定侯陈桓为右副将军讨之谕其胁从越州酋阿资者先是其父龙海与广西赤部酋者满矣情通以叛英自将捣杀者满矣情俘男女千驱畜产称是龙海遂降徙之辽东至是阿资又叛英遣都督寗正从颕国公讨之杀其党火头弄宗等五十九人俘男女数百驱畜产千计阿资窘蹙与其母出降出冬入朝上宴之奉天殿赐黄白二金若钞绮甚厚造第凤阳寻遣还镇二十三年英使临安卫指挥王执讨平教化三部之不赋者又使贵州都指挥张泰讨普安酋密即之乱二十四年复征阿资叛诏平羗将军何福领西平侯兵而令西平侯还镇阿资亦旋降初英留镇之明年孝慈皇后崩英三日不入口哭几绝及二十五年哭懿文太子益悲上赐之黄封而遂卒年四十八赠黔宁王谥昭靖侑享太庙还葬都门外云南父老蛮夷酋长莫不流涕请立庙制曰可英子四人春晟昂昕昕尚成祖长宁公主春年十七从父征讨有功平定江西山寇先登授骠骑将军都督府佥事从征虏将军冯胜出沙漠二十五年嗣父侯镇云南平缅东川维摩阿的越嶲贾哈刺施甸蒲阿董越蛮阿资广南酋侬真枯顺宁酋猛丘宁远酋刁拜烂麓川酋刁干孟永宁卜八如加授征虏前将军年三十六卒建文君谥之惠襄无子晟嗣晟少凝重端悫读书敏记高皇帝甚重之弱冠授后军都督佥事亡何进左都督既嗣侯即代为云南大帅时岷王之国云南与晟交恶成祖召晟至京师面饬之贻王书此其父佐命开疆之臣麓川宣慰使不能制下为诸蛮所逐晟讨平之分其地为孟养木邦孟密三府镇沅威远二州干崖潞江清甸大候者乐五长官司置腾冲千户所潞江西以控之八百国之长使其犷帅以蛮众来犯晟发兵使别将逆击之自掎其后至蒙自蛮退走追之获其帅赐玺侑金币成祖四年征安南使晟为征夷左副将军率云南诸卫所土汉兵以行晟繇蒙自经野蒲斩木通道入夺猛烈棚华关隘造舟济师分遣所部据粤沕寺沙舁舟夜出洮水步骑夹之遂渡富良江与征夷将军新城侯辅兵合破多邦城栅捣其东西二都及盘滩收橹江仙侣等贼悉荡平之与新城侯追擒胡■〈大上互下〉于日南州奇罗海口入朝论功封黔国公赐宴御制诗褒美之再宴便殿还镇云南继与英国公擒捕安南余孽简定季扩等送京师寻抚降富州叛酋仁宗即位召还宴劳赐金币加太傅还镇宣英嗣位赏如之麓川思任发反晟与都督沐昂方政往往败绩政死贼中晟还至楚雄卒追封定远王谥忠敬滇人摄服晟父子威信庄之若主上每片纸下土酋土酋称令旨具威仪郊迎盟而后入启之岁时奉献不绝晟父子前后置圃墅田业三百六十曰吾日食其一可以周岁珍宝金贝充牣库藏后庭曳罗绮役使阉奴可数十百人而善事中贵通遗执政不绝晟之卒也子斌幼嗣公不能将其军昂以都督同知佩印代镇复讨麓川不利定西伯蒋贵等兵与合始平之昂得迁为左都督赐金币加等卒赠定边伯谥武襄斌嗣斌讨叛夷才以武嗣十一年薨赠太傅谥荣康子琮幼不克嗣昂孙璘以才举为右都督代镇卒璘弟瓒为都督同知复代镇前后凡十五年而琮始嗣公又明年始佩征南将军印为镇守尝捕获叛酋寻甸守安倘广西守昂前后平马隆丽江劔川顺宁罗雄等蛮临安之昌明铁箐赤石崖罗罗大发兵讨获贼帅师五等累赐勑褒奖加太子太傅嗣公凡三十二年而卒谥武僖琮无子以瓒孙都指挥诚之子昆嗣朝议谓黔国公得自晟昆亶宜侯不得为公云南守臣言南人知有黔国公也侯之恐为所轻昆十四岁而拜公爵寻以征南将军填守发兵平龟山竹箐蛮谕定孟养孟密之争寨者又合川贵二镇兵平米鲁乱再擒师宗州贼张良受南安乱酋那代三赐玺书再益岁禄百石加太子太傅昆能诗嗣公二十四年卒赠太师谥庄襄子绍勋嗣十六年而卒谥敏靖子朝辅好学有文嗣十一年而卒父子皆加太子太傅赠太傅二子融巩皆甫袭殇朝辅弟朝弼当嗣虐其嫂且锢之不使还南京相讦奏久之始得袭其淫恶益甚诏削爵移爵其子昌祚朝弼复欲杀昌祚逮至京锢于南京之故第竟死沐氏久镇云南拟于亲王督抚大臣谒沐氏皆及门下车藩臬以下逡逡为让天下久平缙绅士抑贬之万历中昌祚出佥事杨寅秋不避道昌祚笞其下人寅秋与昌祚讼于朝中朝之士不能无多求沐氏明旨屡切责云沐氏镇云南其卒也皆还葬都门之外所以得用阍其始镇太祖使阍监焉陵夷用阍人 

　　郎曰岐阳黔宁高帝肺腑岐阳好文今其子孙皆文予尝见支阳像髭须之外口四复有微须人言黔宁高帝外妇子也帝长黔宁十七岁时方贫困外遇妇人岂其然欤 

　　廖永安　　俞通海俞通源俞通渊合传　　张德胜　　桑世杰　　胡大海耿再成合传　　赵德胜 

　　○廖永安 

　　廖永安高帝水将也其先家黄州后徙巢父旺从高祖渡江子五人永清永宁永坚永安永忠元乱彭祖倡妖江淮闲永安与永坚为其万户元杀彭祖永坚往仕汉永安则与其弟永忠县人双刀赵俞廷玉玉子通海赵伯仲伯仲弟庸合肥人张德胜叶升无为人桑世杰含人华高以战船千余结水军屯巢湖扞盗庐人左君弼者亦故为彭祖将以书招永招永安等不从君弼率兵攻永安永安数不胜乃使韩成持书见高帝和阳愿以舟归时高帝久驻和阳众数万谋东渡江政不得舟得永安等书顾李善长大喜曰此天意自率兵至巢湖为永安援时桐城闸马场河等隘口皆为元中丞蛮子海牙水寨所扼仅一支港可以出舟又浅涸会天久雨港涨高帝舟差大过桥洞争一米舟皆出诸将大悦及黄墩双刀赵有反志永忠与俞通海张德胜密告高帝高帝以免既归和阳使永安与德胜通海将水军攻蛮子海牙于峪溪永安与通海德胜操舟若使风大破之是时永安矢伤鼻入江再与通海德胜攻海牙青沙坊获鬬船十五从还和与通海德胜破鲚鱼洲铁长官新生沙二寨获人马还从渡江连与元战夺元坞寨十余官军总管再从常遇春攻蛮子海牙于黄墎遇春分兵疑元用正兵与战邓愈中捣以奇兵载蜉蝣二艘脂蒭纳炮顺风纵火大败海牙军是时永安生擒其首目三十八人俘获万计与冯国用攻破陈兆先从克集庆官永安昭武大将军统军元帅从徐达转攻常取宣乘夜击走张士诚兵埠士诚诱新附青军攻达常州永安与达内外夹击大破之官同佥江南行枢密院事与常遇春自铜陵攻徐寿辉池州去城十里而军破其比门克之与俞通海桑世杰攻江阴伪吴水将定世杰死于军永安怒与通海急击之获定降其帅瑞官同知枢密院事与士诚兵战福山港大败之又破之通州狼山获其舰与徐达邵荣复宜兴乘胜击士诚将吕珍太湖舟胶不利永安麾兵皆退独身当珍见获士诚拘囚之不屈高帝嘉之遥授光禄大夫柱国江淮等处行中书省平章政章封楚国公而封旺为凉国公永安拘吴中八年竟死伪吴平乃还丧高帝迎祭于郊高帝开天之将七人焉廖永安俞通海张德胜桑世杰胡大海耿再成赵德胜也洪武六年七人者巳先后物故既祭功臣庙复配享太庙下礼部定谥号礼部臣议曰有元失驭四海糜沸英杰之士或率义旅或障一方泯泯纷纷莫知所属真主奋兴不期自至龙行而云虎啸而风若楚国廖永安等七人者皆熊罴之士膂力之臣或陷敌殁阵或遭变捐躯义与忠俱身先业陨陛下混一天下追功隆封爵禄及子孙享祀配庙庭秩报巳崇易名非夸臣谨以赴敌逢难谥永安曰武闵杀身光戎谥通海曰忠烈奉上致困谥德胜曰忠毅折冲御海威而不猛谥大海曰武庄辟土斥境武而不遂谥再成曰武壮折冲御侮壮而有力谥赵德胜曰武桓桑世杰业封永义侯与汉光武封寇恂景丹同即可为谥上可其奏八年皆加赠开国辅运推诚宣力武臣光禄大夫柱国同知大都督府事十三年改封永安郧国公永安亡子以永清子升为指挥佥事永忠自有记 

　　○俞通海　俞通源　俞通渊合传 

　　俞通海其濠人父廷玉耕于巢之野子三人通海通源通渊也彭祖为羣盗廷玉与三子从其部李普胜军普胜败廷玉率三子与其县人廖永忠等结船巢湖数与左君弼战不胜而归船于太祖黄墩之战通海鬬尤力廷玉通海爵万户从渡江抜采石取太平廷玉有谋廷玉通海爵军总管攻取边湖水阳泾县溧阳固城湖太平河三口廷玉通海通源皆有功巳通海与蛮子中丞战获一般贼帅二十余人巳火元中丞军于水陆取陈兆先定台城及镇江诸县廷玉通海通源皆有功廷玉迁元帅通海迁秦淮统军元帅寻迁行枢密院判官巳克江阴州宜兴宣城宁国廷玉通海通源皆有功巳通海与枢密判赵馘等趋水阳下句容克大甫口以舟师入太湖马迹山降其二将与吴将珍战施口以甲蒙士为俞将军自入行间与士卒杂战还克吴江与吴兵遇血战中矢眇巳廷玉援池枞阳通海与廖永安攻降伪吴将江阴栾瑞擒其水将定于石碑取通克太湖宜兴战败吴获风快船三铳首四十余人巳汉将赵普胜陷池据枞阳通海从廷玉击其栅江营追杀甚众获巨舰数百进复池廷玉通海皆迁佥枢密院事通海还攻普胜于安庆获汉黄旗斗船俘其师而廷玉战死巳通海战汉反谅于龙江走之追火其舟慈湖获其七帅又追之于采石矢中臂论功第一迁枢密院同知巳从征汉取铜陵安庆江蕲黄正昌复南昌通海通源俱有功巳与汉战鄱阳舟小汉巨舰压舟通海军首抵舰以脱铁盔皆裂遂火汉舟二十与廖永忠以飞舸追汉将定边以六舟深入鏖战进军罂子口据汉上流友谅死还论功太祖赐通海良田金币巳从攻正昌迁中书省平章政事守御庐峻垒深堑招戢逃窜庐人以宁巳从徐达征浙西克湖州抜旧馆分兵取太仓太仓民持羊酒迎降伪吴帅仁等率数千人将以百余舟入海既闻秋毫不犯皆罗拜为编氓兼收昆山崇明嘉定松江巳与吴士诚战渡桥败之提兵桃花坞荡其营而通海中流矢死通源领其兵助攻吴擒之通源袭兄任为江淮行省平章玫事从大将军徐达取中原克平山东河南燕冀秦晋大破王保保兵定西攻克兴元封安安侯巳从征沙漠甘肃镇守云南征剿南荒蛮夷皆有功通渊从西平侯征贵州封越嶲侯寻以罪削爵文皇帝师至白沟越嶲侯死初太祖为吴王时赠廷玉枢密院同知追封河间郡公通海之中矢眇也太祖为之祈及中流矢归车驾临问通海不能对太祖挥泪出其卒也临哭之哀从官卫士莫不感涕赠光禄大夫追封豫国公巳改封虢国公谥忠烈通海沉机简重劳不矜能严而有惠卒无子通源追坐胡惟庸党子不嗣通渊子亦夭死爵皆绝俞氏父子四人丁王者三也 

　　○张德胜 

　　张德胜合肥人与俞通海以巢湖水军来归从渡江与汤和击破埜先水军又大破埜先子兆先于方山擒之与俞通海大破汉将普胜于栅江营与徐达追斩汉将泰于濳山从高帝以水陵大军御汉友谅龙江从中大呼奋击大破之与徐达冯胜追及采石力战死年三十三德胜累功枢密院佥事至是追封蔡国公巳与永安等并加赠谥德胜死时子宣幼帝使其养子汪同蒙德胜姓袭其职名之兴祖兴祖数从大将军取汉伐吴平定中原以功自拜都督同知赐还故姓既命镇守大同兼晋王傅人告兴祖罪使从傅友德伐蜀自赎战死文州追封东胜侯宣拜神策卫指挥同知征散毛洞有功其后以军务之云南坐失彩谪戍金齿卒孙翚有战功 

　　○桑世杰 

　　桑世杰无为人少慷慨有大志与廖永安归太祖和阳从攻破采石新生沙砦及鲚鱼洲铁长官水砦从渡江克采石取太平从击陈埜先水砦与徐达会北门败之生擒埜先与廖永安俞通海以舟师大破蛮子海牙于采石从攻破陈兆先于方山擒之克金陵抜镇江有预功升秦淮翼元帅下金坛丹阳从围常州从攻宁国长鎗诸军与通海及枢判赵馘攻克水阳常州平升州判行枢密院事与徐达常遇春取马驮沙克大浦口攻下江阴太湖宜兴与通海永安攻张上诚江阴石碑海寇其帅栾瑞率伪州判锭等方整兵待战世杰跃马陷阵死之追封永义侯子敬封徽先伯 

　　○胡大海　耿再成合传 

　　胡大海字通甫泗虹人耿再成字德甫泗五河人也再成从高帝克泗荡滁大海杖策自滁谒帝一见语合为前锋高帝克和渡江恢拓江左二人者皆善疾力战丁酉岁宣州降复叛大海与丁德兴攻破复之而与邓愈自绩溪进攻徽击败元将八思尔不花追其万户讷于遂安元苗帅杨完者以兵十万来救大海前诸军斩其部将才戊戌岁克严大败遂安守将洪与李文忠击败杨完者攻徽舟师擒其将旺及升降其苗帅员成蒋英刘震李福李佑之贺仁德与李文忠取诸暨火九华山鲍万户寨迁行枢密院判官大海说邓愈曰兰溪者婺州右臂于严为近公引兵下之婺我有矣愈从大海言攻下兰溪进攻婺婺不下帝乃自往征则以再成为前锋大海见帝客王宗显帝曰客何自来曰乌江人帝喜客者吾乡人使侦婺还报曰婺将贰可下也帝曰有之守汝元将果贰开东门以纳师帝守宗显升大海佥书行枢密院事使规取徽衢处绍兴而以王恺为大海都事民赋军器咸属复使再成为行枢密院判官领兵西屯缙云其明年再成与大海出军樊岭攻走处守将石抹宜孙石抹宜孙复来收其残卒杀庆元令曾封再成复击败之石抹宜孙死竹口其又明年汉友谅寇龙江帝命大海捣其信州牵制之大海遣裨将俊往王恺自衢驰告曰信州汉门户也汉人倾国入寇守信重兵亡疑主公固命公捣其信州牵制之公大将也不自出军以属人即师之衂奈吾衢处何大海惊起拜恺因自往战灵溪败之帝使大海子德济守信又明年召大海还为中书分省参知政事镇婺如故升恺左司郎中大海镇婺威訾化孚掖颠摩疢婺人大宁初苗帅蒋英刘震李福李佑之贺仁德之降也李文忠实受之因以英震属婺佑之仁德属处大海置英震麾下甚爱之英震与佑之有异志约日谋为乱诸苗军皆不忍曰胡参攻待我素恩李福曰胡公信恩不杀主将则事不成因置酒八咏楼请大海观弩方出门上马蒋英袖铁槌击杀大海提大海首马上并杀其子关主而恺与总管高子玉皆遇害壬寅春二月七日也其日佑之仁德亦杀分省都事炎于处再成闻变政饭客府中从席上提劔上马迎骂曰俘虏奴何汝汝反钝吾劔耶佑之仁德前刺再成坠马遂与元帅朱文纲知府王道同死之事闻赠大海光禄大夫浙东等处行中书省平章政事柱国追封越国公配享晋卞壸庙再成追封高阳郡公亦庙祀之恺赠奉直大夫飞骑都尉追封当涂县男炎丹阳县男李文忠下杭蒋英获伏诛高帝使悬大海像市中刺英血以祭也洪武元年大海再成并祭鸡笼山恺炎及李梦庚祔既配享太庙并赐谥巳与廖永安等并加赠改封再成泗国金大海子德济及再成子天璧皆为都指挥有战功大海长身铁面两目煜煜军中夜望若夹灯然既卒诸军若梦大海坐胡床指挥若夜见火光满野汹汹若人马声则辄大捷生尝语人曰大海武人不晓读书惟是三知以行六军知不杀人知不火舍知不畧妇女再成行军有节制军出无犯人畦蔬者其守处也劳来安辑招伏翦渠处以忘战王恺当涂人常将军帐下将扰市恺执抶之将归泣言常将军将军怒召恺谯让恺曰公主上股肱也而帐下将扰民恺执抶之公宜以为喜诚不意公之怒也夫民者国本纷争之时朝向暮背公宜思之炎者孙炎句容人跛而辨诗酒自好尽茭当世豪杰刘基章溢皆所辟举基与言自谓不如也炎守处徒手无兵直以口古安反侧旁郡处之变也佑之属卒因炎炎绐卒我且降佑之知炎高持许当无意馈斗酒燖鴈与诀炎披帝所赐紫绮裘抜劔割鴈大酌狠骂死李梦庚故为高帝掌军簿书使守诸暨诸暨将再兴以泄军惧诛杀之以诸暨降张士诚德济乃从李文忠复焉与胡深去诸暨六十里城新城帝悦使守之洪武初德济从大将军西征庄浪失利大将军诛他将而归德济天子天子曰德济守信州复诸暨城新城有前功得蒙赫 

　　○赵德胜 

　　赵德胜濠人魁梧多力善运槊马上年二十八为元义兵长每战操短兵前驱无旌之者四谒元归德王忙哥太祖兴于滁德胜母在太祖军中乃弃其妻去忙哥来归太祖喜赐是名为帐前先锋从取铁佛冈攻三河破张家寨克全椒收六合与太祖共完梁垒矢中股捣乌下和平舍取仪夜袭陈也先营授忠勇校尉军先锋从渡江有金陵德胜功多先与徐达取镇江下丹阳金坛宣城有分功转承信校尉军先锋取广德毗陵复广德宣城取江阴吴兴有分功擢怀远大将军中翼左前元帅攻池州取青阳石埭无为濳山与汉战擒汉将及部卒四百汉友谅下龙关德胜戍虎口为前关与冯胜征高邮有分功升后翼统兵元帅从克九江攻黄梅广济克瑞福临江吉安诸州还下安庆进克抚从征彭蠡湖取淦汉降将祝宗康泰叛南昌杀守琛从徐达攻复其城扃夷于炮超授行枢密院佥事与都督文正参政邓愈共守之从常遇春平罗友仁于池攻破汉残将八阵指挥于西山俘获三千余人临江吉抚服复叛皆平之久之汉空国来为南昌围德胜开城门以千人逆战手射汉指挥退其兵友谅亲围南昌八旬有五日画夜攻击无不殚也德胜响应见奇无不设也汉圯我城德胜战且城出行城中蹶张宫步门没人腰六寸死汉亡赠德胜荣禄大夫江西行中书省平章政事柱国追封梁国公而先后死汉者十三人各赠有差为忠臣庙于豫章祀之以德胜为首十三人者右副指挥使刘齐统军元帅许圭右翼元帅朱濳战吉安死左翼元帅副使牛海龙突围中矢死枢密判官李继先急战掳死右副元帅赵国昭烧汉舰追者至投桥死洪都知府叶琛江西行省都事叶思成死于宗泰者也临江府同知赵天麟城陷丁百户徐明见诱战堕阱被获不降死千户张子明代父行间绐汉死千户张德山总管夏茂成锐鬬死天下既定肖德胜像功臣庙配享太庙赐谥武桓八年与廖永忠等并加赠德胜刚直沉鸷驭下严肃军中一号一令旗帜为之改观以能多捷奏德胜未尝读书机智如神闇合古名将平居笃孝友如修士子献指挥同知世袭德胜弟端亦从军屡伤身端子麟捕倭有功麟孙辅以征蛮功封武靖侯 

　　郎曰臣子之功君父所明从渡江之臣多矣独廖俞张桑胡耿赵七臣者高帝所首旌以享太庙抑天下将定竹破席卷易为力惟夫豪杰坌纷从戈戟矛矢中求成事盖论将草昧之初难哉难哉 

　　名山藏卷之五十六 

　　●名山藏卷之□□□ 

　　晋江何乔远　譔 

　　臣林记（洪武臣二） 

　　◆臣林记（洪武臣二） 

　　刘基 
　　李善长 
　　吴良　吴祯合传 
　　耿炳文 
　　廖永忠 
　　杨璟 
　　郭英 

　　○刘基 

　　刘基字伯温青田人曾祖濠祖廷槐父爚濠为宋翰林掌书每阴雨积雪登高丘而望其聚突无烟者赈之宋亡林融为宋举义元使使簿录融株连尽其里濠盛治牛酒延使者其家醉之胠其箧私记其渠率二百人而自火其室使者走火失录濠佯为使者游核第以所记二百人上基在元年十一举于乡十五成进士授高安丞揭曼硕见之曰此魏征之流将来济时器也进贤有老人邓祥甫者善天文见基惊曰公聪明绝世器识宏深当为一代伟人尽送所藏秘书于基基气甚豪不可一世士以屈强书生自命在高安以刚廉不合去方谷珍反省宪复辟基为元帅府都事基请兴兵捕斩之而元大臣受谷珍金谪基言锢之绍兴基时时往来云门诸山或为人择葬葬用粒粟法亦数数遇异人得其术会山寇起行省复召为都事基自募义兵剿寇与石抹宜孙守处累授行省郎中大臣录守江南功基不与遂弃官归隐青田山南田山下初基尝游杭饮西湖上有祥云起西北一湖皆光座客尽惊诧相与赋诗以为祥兆基独大言曰此天子气也应在建康十年后当有王者兴我当辅之座客谓基狂渐离席去基独与其门生沈与京放歌极醉罢基居南田山下读书作郁离子十八篇其丑物托类皆悲生民之涂炭叹国法之弁髦庶几藏器以遇真主其辞甚多其意一也郁者文也离者明也其九难篇仿七发七启而为之而其末归于讲尧禹之道论汤武之事宪伊吕师周召稽考先王之典商度救时之政明法度肄礼乐以待王者之兴客或说基曰今天下扰扰以公才畧据括苍并金华明越可折简定因画江守之此勾践之业也基笑曰吾正恶方谷珍张士诚刺促狐鼠乃与同辙邪天命有归姑待之吴公下建康定括苍基大置酒会亲客指干象曰上天命也岂人力邪客皆亡去基决计趋建康众疑未决基母富氏曰自古衰乱之世不辅真主讵万全哉会总制官孙炎以吴公命来聘遂繇闲道诣见陈时务十八策因说吴公曰明公因天下之乱崛起草昧闲不用尺土一旅凭借怹人名号甚光明行事甚顺应此王师也我有两敌国陈友谅居其西张士诚居其东友谅包饶九跨荆襄几天下半而士诚仅有浙西地南不过会稽北不过淮扬与明公寇势而侔威然士诚鼠伏狸候阴欲背元阳则附之此守虏耳无能为也友谅劫其君而胁其下下皆乖怨友谅剽悍轻死不难以其国当人之锋然实数战民疲位乖则不驩民疲则不傅故汉易取也夫攫兽先猛擒贼先贼今日之计莫若先伐汉汉地广大得汉天下之形成矣吴公闻基言大悦称先生而不名时诸将多从公滁濠闲力战有功基以儒生缓带称军祭酒陈友谅既杀花云于太平弒徐寿辉而夺之扬言东下声势大震诸将多恐议降议奔以人人殊基后至睅目不言吴公目基不言召入内问之曰寡人以国委先生今汉兵旦夕压境诸将纷纷先生默不言有意乎基曰请赐臣劔先斩议降及奔者臣乃言吴公曰寡人愿急闻其言而后赐基曰友谅恃太平之胜盛气东下我师缩朒不称势必败今明公初有建康图国之始与汉决雌雄在上一举胜则王败则虏奈何使诸将人人持所见夫骄易败也创易惩也败骄在彼惩创在我臣闻天道后举者胜王师得人为本明公若倾府库以兴士怒开至诚以固人心兴王之业在此时也且臣闲者望二国气敌衰我旺擒之必矣吴公曰善于是赐基劔令诸将尽拜基为军师有不服者斩之诸将竦然是以有龙江之捷公以克敌赏赏基不受公还攻友谅安庆不下基请弃安庆直之江州捣其巢穴友谅出不意丧魄夜遁武昌其丞相胡廷美欲以江西降而有疑意请无散所部属之他将公难之基自后踢公所坐胡床公悟竟许廷美以得江西既以母丧辞归处处有李佑之贺仁德之变杀主将耿再成括苍以东皆动摇基夜入城招谕其渠率传书内外安抚之诘旦大定基在处时时语人以吴公必有天下状处人与其邻近郡县翁然皆服方国珍通书于基基说之纳土国珍从之久之公与汉大战鄱阳湖公坐胡床督战基占气排公床连呼曰公更舟公更舟公仓皇起改舟则汉炮碎舟皆糜公与汉相持湖中三日基请移军湖口以金木相犯之日克之友谅果以庚寅中矢死久之诸将奉公为吴王置太史监以基为太史令吴王使徐达常遇春攻张士诚苏州围三百余日不下基曰苏城形如螺取螺者击首则缩击尾则出齐门尾也盘门首也击齐门盘门开矣诸将用其言破之既献俘王意欲杀士诚基密言曰元失其鹿天下共逐豪杰之士云合乌集谁不愿帝士诚非有弒王篡君之罪杀之无名且业巳称王一方其志气不小臣观其人非为人用者急则死耳莫若好待之王乃使李善长慰问士诚善长夜过士诚曰主公与足下共起逐兔之秋人各求所获非有宿怨深雠也足下于元又非有不讳之恶为世大罪也特以天无二日民无二王天下之势终当一耳主公推心置人待足下固甚厚足下若爱其余生顺天之命异日者亦得剖符裂土世为休臣士诚坚卧不起出言不逊善长大怒骂出是时改监为院基为太史院使巳为御史中丞仍兼官吴王即位为天子置汴梁为北都车驾行视之使基与善长居守基督察奸恶辇毂肃然宦者监工不肃即亦启皇太子逮治之中书省都事彬奸事觉基驰奏请诛彬既得旨李善长以省僚欲庇之会天旱请基缓其狱基不从曰除奸彬天必雨竟杀之帝还善长言基专恣左右畏基亦短之帝皆不问会有妻丧告归其冬手诏召还曰前太史令御史中丞基世居括苍怀先圣道天下初乱闻朕亲将金华旋师建业即别里闾捐丘垄应聘而起相从羣雄未定之秋居则匡辅治道动则仰观天象发纵指示无往不克曩者攻皖城抜九江抚饶郡降洪都取武昌定处城内变尔多辅焉彭蠡鏖战炮声激裂若雷临首军士大呼鬼神号怒自旦至暮如是凡四尔时在舟同我患难今秋告归久而未至朕心缺然今天下一家尔当疾来同盟勋册言非儒造实出朕诚尔遂命驾良慰朕心既至赉赐甚厚追封其祖父皆永嘉郡公洪武三年授弘文馆学士其冬授开国翊运守正文臣资善大夫护军诚意作禄二千石曰吾子房也上赋处州御史大夫章溢请加之宋赋亩五合上曰青田便亩五合而巳令伯温乡里世世为美谈四年春赐老归其秋手书付基曰近西蜀悉平称名者尽俘京师我之疆宇不少前王胡元以宽失天下朕今捄之猛然小人但喜宽恣谤骂国家扇惑非非莫能治即今天象迭见天鸣巳八载日中黑子见三年今秋天鸣云动日中黑子或二或三或一日更有之更不知灾祸自何年月日至卿年高静处万山中必有真知今遣刻期往卿问讯使行勿赉茶饭返之基悉条对而焚其草大要劝上国威巳立宜少济以宽大云基还隐南田山中饮酒奕棋而巳口不及功守令访见皆不得一日令微服为野人入山求诚意伯诚意伯方濯足水际而固从之因引入茅舍摄衣出为黍食令令告诚意伯曰不佞青田令也诚意伯惊起称民因别去其后令终不得以微服见矣初高帝尝与基论相基谓杨宪汪广洋胡惟庸皆不胜相惟庸衔之而瓯括间有地曰淡洋南界福建元末奸民盗鹾其间方国珍所繇乱基尝言上设廵简司守之而民作奸如故适盗周广三反温处吏匿不以闻基令长子琏径诣上奏不先白中书省惟庸以前衔使吏吁基言淡洋地有王气基欲得为墓民不与则请立廵简逐民家庶几动上听遂饮章以闻高帝夺基禄基跳而见市自引责而巳殊不辩竟侍帝京师不敢归家八年春病惟庸拉医来中其蛊遂笃帝命传送归临尽以天文书授琏曰服阕进之吾后世子孙毋习也且语琏爵当中绝五世而复始基之从帝也帝使冯胜从基授进止基告胜夜半出兵至某所见某方青云起即伏兵顷有黑云起者贼伏也日中后黑云渐薄回与青云接者贼归也蹑之可尽擒众初莫信既果然始以为神遂奉而得胜基赴京师道建德张士诚正入寇李文忠欲出击基止之曰不出三日贼当走至期登城望曰走矣众见其壁垒旗帜如故鼓方严基趣文忠疾迫迭则皆空而留其所掠老弱严鼓而巳遂追擒之他日入见帝欲刑囚语基梦以头有血而土傅之故欲刑囚基曰头上血众也土傅之得上得众之象应不出三日帝停刑待之果有海宁之捷帝悉付基囚使纵之基以先占奇智佐高帝有天下言奇事者悉归基亦闻曰帝初营中都而城之基曰临濠兴王之地当避国姓国姓音豕豕不可圈帝用基言而有意都焉基曰金陵山之险扼江之阻江南形胜帝王之都中都虽帝乡非建都地帝乃止帝之都金陵也使基相址既地基出帝移其址数寸明日入惊曰谁改臣址帝曰我也基对曰固当恐当终迁耳既成帝与基周观之曰美哉居乎承阳而纳阴永世之业也基对曰美则王大矣燕子得入焉帝曰吾以朱丝网誉铁网障栱燕安得入哉又一日帝与基周观之曰美哉居乎冠山而表江王气之聚也基对曰美则美矣鸡鸣山犹有王气帝明日幸鸡鸣厌之帝治方中钟山孙权之塜当其前基曰臣闻圣人治天下■〈骨比〉骼润泽枯槁荣茂孙权人雄也称王于吴弹压江东毋除残魄为陛下守门不亦可乎帝曰善其后成祖入靖难先即位于鸡鸣山乃知基所言燕者燕也鸡鸣山王气者燕王即位也初高帝问基卿几子对曰臣子二曰琏曰璟帝召见之曰阿琏明秀阿璟凝重基曰臣子琏有相才无相器臣子璟过刚不中终不得其死然琏为江西参政帝常欲相之亦为胡惟庸党所胁堕井死遗子廌七岁初基封止其身而巳惟庸败上念基欲使璟嗣璟让廌帝悦赐之衣服鞍马居室授合门使封廌为诚意伯诰曰昔者元运既隳海内分豪雄鼎峙当是之时士大夫甚众然亦泛然从人以至轻灭姓氏所以贤智之士树勋奠民必择人而归又若非义之从虽死不移噫虽死名彰巳朕初与羣雄并驱孰辨真伪尔祖诚意伯基括苍之士居勍敌之陲一闻朕命间道兼程星驰来归陈历数之有在议勘定之先机其为人也义气凛然莫之敢犯所以父子相继没于奸邪初授伯爵以终其身令特以前爵授尔增禄二百六十石共食禄五百石子孙世袭尔其敬哉廌四传孙禄皆幼不爵景泰中授禄翰林五经博士禄孙瑜弘治中始授卫指挥盖五世云正德九年赠基太师谥文成嘉靖十六年侑享高帝庙瑜仍嗣伯璟见别记 
　　即曰世言诚意伯读书山中山石忽裂伯窜入其中取出阴符经其后多验用伯死遗令燔尸扬皆谩诞不足信及观世所传基窃怪基以名世才佐高帝五百年之会不合徒多畸略小谋取屡中而口予居京师得与伯九世孙志学游为余言伯所佐高帝皆广论大义志学言其家有诸父年九十余具述如此因稍采而兼存焉伯奇智先占而不免胡丞相之毒何也迹其明哲保身视子房詀娭至文治武畧求古佐命之臣可谓兼焉 

　　○李善长 

　　李善长定远人高帝始下滁善长道傍谒从高帝郭子兴馆中为主文掌书记甚见亲时帝年二十七善长四十一矣高帝威名日盛子兴疑焉悉夺左右任事者置其麾下善长不从高帝从容问善长曰四方战鬬何时定乎对曰昔秦鹿失驭汉高帝以布衣起沛豁达大度知能善任不嗜杀人五稔而兴今有元之政与秦同虐海内怨畔羣雄猬奋此亦逐鹿之秋也主公起家与汉同符程义而动天下不足定矣高帝曰善汉高所用张良韩信萧何三杰者皆人杰也吾有徐达之武或可媲信先生当良何乎对曰留侯意数绝人善长何敢望良若供给馈饷使三军之士数千里不乏不敢后何矣帝既总和阳兵威名益着子兴该部曲与帝不咸善长常为帝居诸部曲闲帝城和阳使善长守之而出击元太子秃坚副枢绊住马民兵帅陈也先元兵乘帝出猝寇和阳帝趣归御之善长巳先击却元兵久之高帝东渡江有江左命将四伐皆善长飞挽转漕给军食自其以吴公起至有天下出征省濠幸汴皆留善长居守善长始为帅府都事累参知政事公为吴王以为右相国久之定官仪尚左为左相国汉吴既下率羣臣奉表劝进王即皇帝位拜银青荣禄大夫上柱国录军国重事中书左丞相宣国公兼太子少师天下巳平凡大典礼大刑赏大封拜大纂录及臣民之制百官之服色受民田数榷设科赋给恤死事者之后皆善长裁定洪武三年大封功臣高帝曰李善长虽不汗马贯札从戎行然朕起草莱提三尺率众数千居羣雄肘腋闲未有定期善长来谒辕门倾心恊谋从渡大江东征西伐日不暇给善长独守国转挽给器仗不乏抚和军民无有诼姗比于萧何诸臣中善长与右丞相达功最高封善长韩国公参军国事食禄四千石居达上身免二死子免一死四年今忺劳特许老七年移江南民十四万实凤阳给牛具官监垦荒善长为大监留凤阳数年上推恩擢善长弟存义太仆丞以皇长女临安公主归其子祺拜驸马都尉公主下嫁初定婚礼妇顺甚修时人荣之居一月御史太夫汪广洋陈宁糺善长自子祺尚主后凭宠自恣陛下病几旬不起居祺六日不朝宣前殿不施礼大不敬请付所司善长父子免冠请罪上赦之善长为人宽博有器畈中意忌不能平专处僚友多懻在上前凡事不先发时为小人覆过或时谴诃不当罪强为对上谓善长柔奸尝赐勑曰尔太师善长昔当扰攘挈家仓皇谋生无所朕时帅师滁阳尔迎于道朕待尔腹心用如手足朕无上智于尔尔或小疵朕置不问遂成命世之英今无谓朕忘乎朕报功之诚神人共知尔年虽迈精力可为何至比小吏枉功臣夤昏定拟诡辞符奏国有定律奏对不实者杖心欺者斩卿欺矣然大封有誓免尔三死今削禄千四百石尔其听之克谨后戒庶有嘉贞顷之复勑曰人臣修身洁巳静性存公言行确孚表里端一然后匡君求善以治生民未闻符同小吏构词肴非惟心欺诳一至事觉意在舍身受责恃顽强巧面对无知朕若怀猜笃疑尔何生焉前勑释尔所犯为尔冥顽复如是告朕悯相从之久姻亲之重枉法恕尔尔其怀之先是左丞相胡惟庸故衘诚意伯基基病使医蛊之久之事泄上问右丞相汪广洋广洋为不知也十二年广洋诛惟庸惧其明春惟庸子市驰马马奔入挽辂中伤死惟庸即杀挽客者上怒命偿挽辂者命惟庸但以金帛予挽辂家上不许惟庸复惧诳言所居井涌醴泉请临视宦者云奇知其谋乘舆将西冲跸抱勒仓皇言鴃不能出左右骤而杂捶奇奇毙右臂且折第指惟庸第不胜指犹指上悟登城觇之衷甲之士伏于惟问于是御史中丞涂节告惟庸及御史大夫陈宁反并其蛊死刘基事以善长弟存义之子佑为惟庸兄壻辞连善长若吉安侯陆仲亨平凉侯费聚时聚巳前死上宥善长仲亨不问也而诛惟庸宁及存义羣臣言涂节本为惟庸谋主见事不成始上变告亦并诛余党皆连坐始上自诛杨宪后专任胡惟庸为丞相丞相权至重诸司封事先白后以闻有不便者径去不奏四方奔竞日至丞相门武臣谀佞者多附丞相丞相家馈金帛名马玩好不可胜数功臣惟徐达刘基最重亦惟二人知惟庸奸无所与而善长以与惟庸姻属深相结也惟庸定远人其旧宅井中忽生石笋数尺祖父塜有夜光惟庸益自喜而御史大夫陈宁者茶陵人其始为小吏通经有治才从军至金陵馆军帅家上命诸将各言事军帅武人不能言密代为书上览称善召见擢江南行省掾史累官御史大夫宁知苏州烙人以趣饷上责其酷其子孟麟亦数谏宁宁怒杖死之上曰宁于子如此何有君父宁闻亦惧而当是时吉安侯擅自陜西乘传以归上怒责之责求盗于代平凉侯使抚苏州不任事酒色而巳召还责招降靼鞑无功亦被谴惟庸因阴谋诱胁二人往来交密二人过惟庸家酒酣屏左右言公等数被谴一旦甚之奈何二人惶惧无所出惟庸因告以巳意且令其辑军马以俟皆从之惟庸因与宁谋邀至省中阅天下军马籍令都督骧取卫士遇宝及亡命进等预为腹心而复令存义阴说善长善长惊悸曰尔何出此言灭族矣存义不敢应去之旬日惟庸复谓存义成事当尽捐淮西地王太师善长惊不许既叹息起曰吾老矣恣尔之所为存义还告惟庸惟庸喜因过善长善长延入内惟庸西南坐善长东南坐屏左右款语遥见颔首而巳而皆不得闻惟庸因使指挥贤下海招倭约掠库兵纳倭舟中因其入贡而以为援河南人封绩者故元臣来归上官之不受遣还乡又不去坐谪戍边惟庸遗封绩书请因以臣元引兵为内应葢上命廷录涂节所告亲临问之而其狱辞如此至上所下诏书第言丞相汪广洋御史大夫陈宁淫昏不率坐视废兴以致丞相惟庸夤缘为奸枉法惠罪挠政诬贤而巳始羣臣之请诛吉安侯及善长也上谓吾始识善长故吾里中长者言多合意因为吾掌簿书赞计划功成爵以上公吾女与其子陆仲亨年十七父母兄弟俱亡恐掠于乱兵持升麦藏草间朕见呼之相从有今日此吾微时腹心股肱以故皆不问于是复命善长为御史大夫二十一年肃清逆党榜列勋臣五十七人前善长如故又二年所善长年七十七矣耄不能饬下有言其私凿邑中水达淮便刍粟治第从信国公私假卫士三百信国公怒不与京民向通惟庸法当徙边善长受其赃数奏请给其亲上固疑之其夏会有星变古为大臣灾上大杀都民之怨逆者应之善长为请元曰就中亦有良民上怒曰善长事朕二十九年阴阳朕意凡事皆待朕发端念或有过则可归责于君父斯可居上公理天道应阴阳者邪善长昔为胡党得曲原乃为不良民求情而前是永昌侯蓝玉败元兵于捕鱼儿海获封绩善长庇之不奏有告之者至是下狱讯反状收绩往来私书有善长手迹监察御史复论劾善长追理胡惟庸事鞫善长家奴谦言惟庸为宁国知县时善长荐为太常卿惟庸以黄金二十斤为寿善长送家奴子忠等四十人于惟庸惟庸厚与金帛酬善长回回国古劔及白玉酒壶玉刻龙盘盏玉蟠桃杯仲亨家奴亦告仲亨及延安平凉南雄三侯私事羣臣奏善长等当诛上不许复使谳皆具伏上召善长流涕而语以开创君臣之际善长出遂自杀也存义之子佑及四侯皆赐死上命礼葬善长厚恤其家爵除善长既死羣臣无敢为上言者虞部郎中王国用上书讼冤曰臣闻君亲无将臣子诛意恶莫惨于逆天下所共声幽明之同紏也虽然臣闻世有轻重福人心之或然也窃见太师善长与陆下一死生毕谋智以得天下为勋臣第一生封公死封下男尚公主亲戚被绮绣福莫重焉当元之季异姓乌集超张奋霍欲如陛下者甚众然卒陛下得之天也其始异姓岂得奉头牖下哉莫不虀粉抎折为世大悲祸莫重焉夫人之亲其子孰与亲其兄弟之子安享万全之富贵孰与佹幸万一者之富贵不格明甚虽至病狂必不易也善长于惟庸兄弟之子之亲耳于陛下下之亲也即谓善长有病狂心欲自为臣犹未敢深理今谓其佐惟庸者万一成事不过勋臣第一耳矣生公死王耳矣尚主纳妃耳矣富贵亡增加佹幸焉是重福之所无择而重祸之所必至者也善长年四十一从陛下四方之事今七十余挺解摧頺鼓舞倦矣其子又托禁掖骨肉之亲夫为此者非其血气槁暴横动于中则必有深雠急变大不得巳而后父子之间或至相挟以求脱祸两者无一焉平居晏然忽起此端此臣所以为善长疑者也若谓天象告变大臣当灾则杀人应之岂天心与王宪哉善长巳不幸失刑臣犹恳恻为陛下明者愿陛下作戒于将来也其时大理少卿陈辉亦上疏如国用言上皆不之罪 
　　郎曰萧何虽买田宅自污而不治垣产曰后世贤师吾俭彼亦有以自高于人主善长当日月之下虽破私捐爱犹虑不足以承之也况有所狥比而卖惠于夫人进言虽忠服刑虽不衷欲繇以免难矣 

　　吴良吴祯合传　　耿炳文 

　　○吴良　吴祯合传 

　　吴良定远人与其弟祯俱以勇畈闻太祖起滁濠良兄弟以里中儿从行间常先驱多功军中有秘机良能没水遉伺而祯异服为间谍良既从常遇春破江阴太祖使为分院判官以五千兵戍之寻升指挥使江阴与吴士诚接境良以五千两败其众数万因以扼吴使不敢泝大江与汉人结连合从而高帝得壹意战荆楚间良戍江阴十年昼则披甲乘障夜则枕戈警备内外奸人不得出入暇延章缝论书史弦诵相闻自持淡食苦无所耆好太祖召劳之曰吴院判保障一方使我无东顾忧车马珠玉不足旌能儒臣宋濂等其歌诗美之既追吴巫子门过江阴劳军周廵璧垒叹曰卿非昔日吴起乎吴平加昭勇大将军苏州卫指挥使镇吴良在吴一如治江阴时矣洪武二年置全州守御千户所令领精锐往守之三年进镇国上将军佥大都督府事其年封江阴侯五年以为征南将军击广西右江诸蛮尽平其地进靖辰靖诸州五溪蛮入铜皷破五开收浑溪踣腾浪附笃莫越漂洞开太平服地青隆徒通洪州歼情洞崖山之众于铜关铁寨古州八万之蛮皆惧而降渠阳之民相与刻石纪功良女为齐王妃齐王封青州使良建宫留青二年卒追封江国公谥襄烈赐葬钟山阴命词臣撰文勒碑祯以天兴右翼副元帅从良戍江阴与俞通海擒士诚水将定于石碑从高帝追吴巫子门从大将军克吴姑苏元年为征南副将军与御史大夫和讨方国珍于明州入曹娥抵车厩战盘屿降之复与御史大夫航海入闽克陈友定西南水部三门其明年与御史大夫擒友定尽平闽归次昌国剿海寇叶陈二姓于兰秀山久之复以靖海侯督饷定辽完城练卒尽辽海未附地复以统兵都督佥事领江阴四卫舟师捕倭至琉球大洋获其人船诏复往浙东籍故方国珍所部三郡兵二郡亡赖人蔓引平民富家临海知县王士弘上书言状罢召还祯先良卒追封海国公谥襄毅初高帝为中山王造第表其里曰大功良兄弟醉而暮过之问从者曰第曷称大功曰无如魏国公所以赐也良曰我等与魏国公皆从陛下左拮右捍以有天下陛下独表达里大功谁无功乎上闻笑曰姑徐徐于是为良祯人建宅一区于江阴宅甚壮良子高建文中以总兵守辽东数以辽东兵攻永平成祖使人间高建文君疑之削高爵既即位复之使守大同八年上北征班师高称疾不朝纵家人给驿私役有司车牛擅以守边官随行坐免为民洪熙初尚以前罪谪戍海南 

　　○耿炳文 

　　耿炳文濠人与其父君用归高帝帝见质孙德崖军炳文左右甚至从渡江抜采石取金陵皆父子相从领军张士诚宜兴之战君用腾栅前死炳文代父将下桐川取长兴战败士诚将西门遂克之高帝名长兴州为长安州立永兴翼元帅府以炳文为总兵都元帅守之炳文击却士诚将原明上新桥与左都元帅刘成击却士诚将珍城西门久之改永兴翼元帅府为永兴卫亲军指挥使司以炳文为指挥使复与费聚击却张士信兵获其将兴祖炳文以都指挥守长兴孤城血战者十年当是时也北有吴良守江阴当江之门南有炳文守长兴扼吴之关士诚所以不得北窥而獐皇转战于其东西境久之从徐将军达取湖破苏以大都督府佥事从大将军征中原克沂益诸州郡以镇国上将军从克汴河南大同怀庆泽潞平阳太原复以其军从大将军征陜西元将张思齐李思道夹正功木甽而阵炳文乘隙伺进一日数挑战身不解甲蓐食者数月思齐奔凤翔思道奔泾阳而大将军因得入陜炳文从中取割冻葆供亿西入军洪武三年封长兴侯与大耐军大破故元平章乃儿不花于北黄河讨平曲靖并晏诸蛮于云南与定远侯弼北征哈刺哈获故元余孽及其妃后于捕鱼儿海歼妖盗于两当以征西将军剿平蜀寇献俘三千余建文元年以征虏大将军距靖难兵于真定靖难后刑部尚书赐左都御史瑛劾炳文衣服器皿僭肴龙凤玉带用丹鞓炳文惧罪暴卒子璇尚懿文太子女瓛后军都督佥事瑄散骑舍人擢尚宝卿先后获罪死璇瓛名见于别记炳文有伯父君美从克滁和炳文与费聚击却士信兵君美子瑞力战中矢死从弟忠亦有战功为参将 

　　郎曰高帝始取天下虑吴汉相结使吴良守江阴耿炳文守长兴先以剪汉羽臂汉毙然后并力向吴亦惟二臣称任使当时论者谓二人善守之日吴巳亡矣逆党肃清榜示勋臣俪于徐邓可谓□在上心者乎 

　　廖永忠　　杨　璟 

　　○廖永忠 

　　廖永忠永安弟也从其父旺及永安诸兄以巢湖水军来归高帝曰此黄口儿亦欲图功乎对曰得事明主効尺寸无论少壮矣高帝悦属永安水将以永忠副之从渡江抜采石太平芜湖擒陈也先破蛮子海牙及也先子兆先乘胜定建康克镇江宣城讨江阴海寇功与其父兄埒久之永安与吴战败吴人覊之高帝以永忠为枢密佥院领永安兵汉友谅入寇龙江永忠与张德胜乘胜追及于采石大呼奋击之复太平徙同知枢密院事从征安庆与俞通海辈击汉水寨破之长驱至江州汉将守江州甚严永忠度其城势架桥舟后反舟而行名曰天桥至其城下与女墙齐接而登克之复与赵德胜攻下瑞临吉安诸郡从征汉战鄱阳拚身当军出高帝舟于围以苇荻七艘火汉汉友谅竟中矢死从征降友谅子理武昌徙湖广行　书省左丞赐之镂金之额使悬于门而予之曰其镂文曰功超羣将智迈雄师从徐达常遇春征吴淮东御吴范蔡港尽平淮东诸县还与徐达常遇春克吴徙荣禄大夫中书省平章加征南副将军帅师出海道与征南将军汤和会降方国珍海上高帝即位徙兼同知詹事院事与汤和引兵转下福州略定闽中诸郡降元参政文殊海牙于延平执其平章友定复以征南将军与副将军朱亮祖从海道进取广东西谕降元右丞何真于东筦吉安侯陆仲亨既略定英德清远曲江连州肇庆诸县行至广与永忠会遂降元广州将卢左丞等尽有其地斩伪参政邵宗愚捕诛诸豪遣副将军朱亮祖驰谕九真日南朱崖儋耳三十余城进兵广西次梧降元达鲁花赤拜住行省平章者林与副将军追元尚书普颜帖木儿张翔于郁林死之浔贵诸州皆降乃使副将军出郁林与杨璟合围靖江克之执元平章也儿吉尼降平章咬住参政那海于南宁复使指挥耿天璧击败平章阿思兰于象州二广悉平班师还京高帝命皇太子率百官迎劳龙湾入见抚慰欢甚还命皇太子送归第洪武二年也其明年大封功臣而永忠使所善儒生探上意以此不得公封德庆侯其年以将军副征西将军和与颕川侯同伐蜀引兵至瞿塘荡舟踰关放之上流大破蜀师乘胜坻重庆次铜锣峡蜀明升出降天子曰廖将军破瞿塘下重庆降明升功不在颕川侯下加赐铄金而旌之平蜀之文永忠号令严明所至威惠洪武八年坐僣侈失人臣礼下狱死子权嗣权从御史大夫丁玉征松迭汤州从颕川侯征云南皆有功权子镛铭■〈金戊〉镛铭名见于别记 

　　○杨璟 

　　杨璟合肥人本儒家子乃喜武以军万户从定金陵以军总管从克镇江狥下金坛常州江阴以帐前副都指挥使从高帝亲征婺以行枢密院邻从击汉屡败之以湖广参政从徐达攻故汉将珏于荆州镇之讨湖广诸洞蛮降慈邾土酋垕进降故汉将义亨于澧以湖广行中书省平章为征南将军偕左丞周德兴参政张彬率楚中兵取广西进击永与元守将祖胜战击败其援将全州守思兰进与祖胜战南门获其将鉴围其城与镇抚吕琛指挥袁子明击败其援兵湘水获其万户武等千二百三十九人进取宝庆使千户王庭击败元将于茱萸滩转攻全州全守思兰遁皆下之尽降道宁蓝山桂阳常宁武冈诸州县其年永守将祖胜食尽自鸩死下永耒阳诸州进攻靖江屯师北关征南副将军朱亮祖以苍梧之师会于东门象鼻山决其濠水筑堤并城克其北门元裨将荣射书约降缒城出见璟与之白头百余异军夜入其城执其将也儿吉尼下令禁剽掠杀伤遣兵攻下柳郴二州以偏将军从大将军徐达征潞与元将札儿战韩店败绩从大将军征太原克之与左丞周觊定唐州之乱以平南阳入蜀招谕夏明升还复定慈利土酋垕之叛及绥宁乱民天佑众然久乃克之以营阳侯入蜀与夏战瞿塘不利陷军五千竟克保宁以副将军定辰州一十八洞九溪九渡蛮上数以潞瞿塘若久不克覃垕寨诘责璟久之璟死追封芮国公谥武信竟追论逆党除 

　　郎曰上有天下开中原则大将军诸人南方唯闽中二广下闽虽胡美要汤和李文忠沐英先后之其功分且皆传檄而定若二广底平廖杨矣 

　　○郭英 

　　郭英临淮人父山甫高帝微时过之山惊异留馔酒酣备陈天表之殊他日当大贵大贵毋相忘上去山甫语诸子曰吾视若曹殆非执耒者若皆可秉珪乃知繇此人谨事之因以子女入侍英兄名子兴以与滁阳王同名但名兴其始起事滁阳王从高帝渡江围常州昼夜冒矢石衣甲生虮虱克汉及吴往往褁创战从大将军取中原守于潼关与指挥于光乘胜击破元人来攻潼关兵追奔数十里元人不敢一迹南徙封巩昌侯卒追封陜国公赐谥宣武英长七尺精骑射年十八从高帝起以谨重见亲每直宿帐丁从渡江征无锡伤右胁攻破常熟伤左足攻安庆伤左臂攻高邮弩伤右膝屡立功上呼为郭四从战鄱阳身负金疮败汉禁江烧其船友谅中矢死或言英功英辞让从征武昌战保安门伤手足汉将陈同佥驰入高帝军高帝呼郭四英跃马立鎗贼高帝衣英赤战袍曰吾尉迟恭也从开中原以精骑三千破元通州从常将军取太原请夜劫王保保军濳以十余骑入营常将军引兵继其后大克之两与元伪王战俘获甚多箭伤面足累官骠骑将军河南都指挥使使镇河南上以英女弟掖庭故至英第饯之赐白金二十罂厩马二十二疋英至绥辑流亡远迩来归日以千计期年户口完增河南大治居五年移镇北平士女遮马数十里有泣下者既去生祠英英至北平元左丞允中等闻英诚德来降者九千余人上劳英上尊羊马授龙虎将军北平都指挥使居五年召还升前军都督府佥事是为洪武十三年其明年从颕川侯征云南领兵五万与都督陈桓趋乌撒道多隘诸军欲深入英曰攻远必自近遂先攻赤水河路时久雨河涨英令军中砍木为筏出不意宵济生擒乌撒并阿容诸蛮进克曲靖越州关索岭明年以骑兵五千攻江川椅子寨火之进降大理金齿克广南与西平侯攻安宁富民一日夜破靖州七寨伤左股取仁德姚安援楚雄明年与颕川侯平蒙化邓川诸州前后斩首万三千余级生擒二千余人收精兵人马数万船千余艘蛮民降者数十万户云南平论功封武定侯二十年与大将军冯胜讨纳哈出既旋师王保保弟詹同脱因来追英连战数十合伤左胁箭中右胁佯呼虏伤甲竟却之其冬为征虏右副将军从征虏将军蓝玉讨残古沙漠明年至捕鱼儿海逻骑侦虏营不远英令诸军小憩饮马衔枚卷甲倍道驰至虏王率十余骑溃围遁手刃其将蛮子太尉获其金宝珍玩图书马四万余匹降其将五万余深入生擒虏将咬咬司徒及曩宗太尉古达儿古不达刺王子等四万余人马驼万五千匹牛羊辎重无筭师还赐白金千两钞八百锭彩币四十匹明年春与诸将同加赐赉遣归乡又明年独召还赐坐欢语命统禁兵京军御史承祖劾英养家奴百五十余人擅杀男女五人不问也二十四年虏酋阿札失里寇边英充总兵讨之朵颜山俘其人口五百余马千余匹逐至鸦寒山三十年为征西将军生擒川陜贼高福兴及党四千余人于沔后河英兄弟爵通侯有功其女弟侍宫封皇宁妃一门贵盛而独其弟德成为骁骑舍人用甘酒自放上徙德成都督力辞上变色曰以舍人二兄一女弟故故提舍人等埒之舍人辞何说也德成免冠泣拜曰臣非草木不知上恩顾臣性懒慢甘酒不识缓急付臣事不理上杀我也人生不过畜钱刀食醪肉随意便了尔上曰善人皆如此可以措吾刑立赐黄封百罂金彩称之益厚遇德成德成尝赐宴后死罪免冠谢见秃颠上笑曰酒狂颠毛乃可数德成曰臣犹憎其多欲尽削之明日醉解大惊削颠披缁上笑曰舍人若佯邪乃实为之德成见其家二侯征镇四方奏俘献捷辄笑曰虚名亦可听艰苦亦可受曾如我饮中乐不英大小数百战身被七十余创擒斩俘获一十七万最为人孝友仁恕恭俭诚实毋卒庐墓哭泣不绝行师有纪推心任人甘苦同之其北征虏夜遇大风雪悉罢遣帐前环军所攻克州郡戒杀禁掠封府库簿籍无一钱尺帛之私家居简静不治垣产天文地理百家莫不通贯以俭素书史教训子孙事高帝四十余年小心谨慎眷爱虽隆自处下谦金鎗满体横直若刻画每阴雨痛楚被命出征即日启行英毅之气濒老不衰上晚节功臣尽独英与长兴侯备任使永乐元年年六十九卒遣官祭赙有加追封营国公谥武襄丈夫子十二人镇驸马都尉尚永嘉公主女九人二为辽郢二王妃孙男二十八人孙女十六人一为仁宗贵妃余多有勋荫贵配富贵寿考终始吉令人以比郭子仪云靖难后高帝功臣之世仅有存者武定侯与魏国西平三家而世宗中宗五世孙勋嗣侯见宠勋见世宗方更定郊庙礼仪上言臣始祖英与徐达诸臣开国之功同能比烈达诸臣物故会当庙建之初臣祖英卒永乐岁独不得与功非优劣以先后死也乞跻享太庙如达诸臣下廷臣议皆言不可户部侍郎唐冑上疏曰臣惟皇祖开基二年正月乙始立功臣庙于鸡鸣山六月丙寅庙成列祀二十一人死者塑像生者虚位臣谨按是时胡大海冯国用赵德胜耿再成丁德兴俞通海张德胜茅成皆死先栖神卞壸蒋子文等庙所谓塑像者也其见在诸臣如徐达常遇春李文忠邓愈汤和沐英华高吴良吴祯曹良臣康茂才吴复孙兴祖等所谓虚位者也是诸臣之功盖皇祖论祀之日巳合生死之臣先定之矣至于太庙从祀古者所谓尔祖从享祭于大烝其典尤隆当廖永安未除之先太庙配享凡十三人永安俞通海张德胜桑世杰耿再成胡大海赵德胜巳死七人洪武二年正月丁未巳跻在列九年始加封号赠谥而徐达常遇春李文忠邓愈汤和沐英等六王则各随其卒之年进侑此皆皇祖亲定以恊大烝英所得侯平云南也而非开国英侯之日太庙定祀十有六年矣此时且不得祀功臣之庙况敢望配享哉夫前代之举此者若汉高祖唐太宗于其身汉明帝于其父皆亲当龙虎风云之会目击乾坤再造之真鳞翼攀附之劳素孚于平居而山海倒排之机又烛于临境其翊戴之力虽皆不负山河带砺之盟而意气之兴则有出牝牡骊黄之外是以西汉元功十八东汉云台三十有二唐凌烟二十有四历其世代未有异议而欲参差之者我皇祖享祀之定寓褒旌于血食比之前代尤重且毖故其品题为尤精如六王元勋太庙功臣两联上爼俞通海以下六人与于配享皆取死事而茅成亦当时死事之臣乃惟与庙祀而巳相从开国凡五百九十三臣十二臣配享而外与于功臣之庙者仅取冯国用丁德兴华高吴良吴祯康茂才吴复曹良臣孙兴祖九人而巳而桑世杰者虽在配享又不得与于功臣之庙葢其有无差次之间可以神会而非口舌能言笔墨可尽者位列先后今尚不可轻移有无额数况得而增损乎若勋所引祖训首章得与于三公二侯五家之列其时以掖庭奉车之贵肺腑之托专言议亲不关庙祀也伏惟陛下寝英配享之议庶在天之灵慰圣祖当日之心额序之席悦诸臣素聚之魂而英平生谦让之精百世安食于其家庙不致忸怩非拟之旁则勋知孝而不知学之误亦可洗雪而礼乐崇隆统一圣明之世矣世宗不听竟进英侑享勋别有记 
　　郎曰武定侯侑享虽用勋故迹其当时所得毕世全功名可以知之矣异哉骁骑舍人诞焉自放于严主也唐冑之疏吾以比祝子鱼之欲长卫焉
  </div>
  <div class="pagination">
   <a href="名山藏_page59.html">
    上一页
   </a>
   <span>
    ...
   </span>
   <a href="名山藏_page55.html">
    55
   </a>
   <a href="名山藏_page56.html">
    56
   </a>
   <a href="名山藏_page57.html">
    57
   </a>
   <a href="名山藏_page58.html">
    58
   </a>
   <a href="名山藏_page59.html">
    59
   </a>
   <span class="current-page">
    60
   </span>
   <a href="名山藏_page61.html">
    61
   </a>
   <a href="名山藏_page62.html">
    62
   </a>
   <a href="名山藏_page63.html">
    63
   </a>
   <a href="名山藏_page64.html">
    64
   </a>
   <a href="名山藏_page65.html">
    65
   </a>
   <span>
    ...
   </span>
   <a href="名山藏_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
