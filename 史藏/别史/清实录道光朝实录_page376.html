<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 376 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 376 页/共 848 页</h1>
    <div class="content">○又谕、给事中邵正笏奏、两淮艒板等船私盐、侵害浙鹾、请饬妥议章程、协力堵缉一摺。据称江省常州镇江等府。毗连大江。为浙西引盐门户。顺治年间、于京口地方。设立官厅、盘验盐船。严拏夹带私盐。立法至善。乃日久视为具文。兵役得规故纵。以致浙西引地绌销。兼之上年江省奏开沿江孟渎、德胜、澡港、三河。便于舟楫往来。即有江北枭徒。驾驶艒板黑鱼腮等船、装载私盐。络绎进口。更有地方棍徒。勾引招接。私设秤手行家。到处贩卖。一遇官役查拏。冒称灾民。肆行强横。反向官盐商铺索诈抢夺。因此商无转输。店多闭歇。始于常、镇、两府。蔓延苏州、松江、太仓、各属。浙西引地。自上年七月以来。缺销十余万引。绌课数十余万两。且三河对峙。淮盐吕四等场。枭贩片帆飞渡。尤为便捷。请饬江浙文武大员、会同核议等语。著陶澍、程祖洛、林则徐、富呢扬阿、悉心妥议。或照京口船盐厅之例。在于沿江隘口。移驻一二员弁。专司盘验。或于三河之中。酌择一河通行舟楫。其余二河以及支港。概钉木栅。不准通舟。或修建闸座。派委妥员司其启闭。以资捍御。此外如镇属丹徒、丹阳、各口。滨临大江。淮私直达。亦著筹画堵截章程具奏。又据称常镇二府、盐行浙省。地属江南。与松所事同一律。必须地方官协力巡查。并著陶澍等督率员弁、一体认真缉私。如有稍分畛域。膜视浙鹾。准浙江巡抚据实参奏。将该上司一体议处。至淮场漏私营弁、有故纵情弊。尤须严加考核。其浙商亦毋许藉词诿卸。停运懈巡。总期于盐务大有裨益。寻奏、孟渎、德胜、澡港、三河。原为通潮灌田。拟请于澡港河之圩塘港口门。用黄石三条钉堵。每石中间三尺。俾潮汐可通。以资灌溉。其余各口、既难堵塞。计惟建闸设卡。派员启闭稽查。查三河案内、奏准建闸一座。现议在孟渎河小河口马桥地方建立。其德胜河魏村港、旧有石闸。可以修整完固。应照旧归河工案内办理。孟渎河新开之超瓢港口。筹款建闸。一时难以并举。应请于要隘处所。设卡派兵巡缉。是该三河虽有四口。而一口堵闭。不准通舟。两口建闸设卡。以资捍御。其无闸之口。添卡防缉。立法似为周备。至丹阳丹徒各口。滨临大江。私贩尤易出没。应于各隘口饬营防堵。设卡查验。并添派兵役。设立巡船。互相稽察。再查积惯匪枭。悉皆凶悍之徒。一遇摉拏。动辄持械拒捕。若非携带鸟枪。不足以资堵御而壮声势。所有常镇二属巡江兵役。应仿照江西省道光四年奏准成案。酌带鸟枪。傥遇大夥私枭。准其施放。得旨、依议认真办理。　　

○军机大臣会同刑部奏、审拟王法中结会传徒、究出另案教匪萧老尤、伪造敕宝、张贴揭帖一案。得旨、此案萧老尤即吉三白、先经听从已正法之孙维俭传习大乘教。于具结免罪后。复敢起意兴教。商令在逃之李如陵、伪造敕宝。张贴揭帖。种种逆词。任意编写。且牵列良民。诬以谋逆。平空陷害。狂悖已极。萧老尤即吉三白、著即凌迟处死。仍传首犯事地方。以昭炯戒。逆犯李如陵、著直隶总督严饬勒缉务获。解部另结。其失察之各地方官。著吏部查取职名、分别议处。　　

○山东道御史王协梦奏、京城估计各工银两、请照盛京工部估销册。将行取各项物件、核明例价、归入钱粮总数内计算。又工程行取物料。请先事关支。不准令商匠垫办。下部议。寻议、该御史请将例价载入估册。系为慎重工程起见。请嗣后营缮虞衡都水各司、及太常寺等衙门、行取物料。均如所奏办理。至在京寻常各工。原无垫办名目。应令承办各员、于开工之始。先事关支。傥遇亟需修办各项。如该御史所奏。恐多贻误。请仍照旧办理。从之。　　

○庚申。命于黑龙潭。觉生寺。设坛祈雨。上诣黑龙潭神祠拈香。遣惇亲王绵恺、诣觉生寺。定亲王奕绍、诣清漪园龙神庙。密云县白龙潭。惠郡王绵愉、诣静明园龙神庙。拈香。　　

○谕军机大臣等、据陶澍奏、江西省上年被水歉收。今岁青黄不接。粮价稍昂。南安、赣州、两府。地瘠民贫。风气尤悍。叠经该府等酌议平价。设法劝粜。并就近借谷接济。乃地方棍徒。乘此岁荒。挟制官长。竟敢集众拥入府堂。肆行喧闹。现饬速拏惩办等语。上年江西省被水灾区。节经降旨加恩赈济。并地方官设法平粜。为民筹食。已属不遗余力。何以南安赣州两府。偶值粮价稍昂。即有棍徒聚众、拥入府堂喧闹之事。该处民气强悍。棍徒藉荒挟制。目无法纪。此风断不可长。必应严行惩办。著陶澍、周之琦、即饬藩臬两司、督率该府县营、迅将首从各犯、按名查拏务获。从严惩治。毋任漏网。以靖地方而肃法纪。将此各谕令知之。寻奏、讯明南安府属棍徒伍哩沅、赣州府属棍徒郭二仔、起意纠众拥至府堂喊嚷。合依喧闹公堂为首例、拟斩立决。余犯依为从例办理。下部议。从之。　　

○两江总督陶澍奏、筹议淮北试行票盐章程。民贩纳税请票。应自十引至百引以上为一票。每盐四百斤为一引。于板浦、中正、临兴、三场适中处。建立局厂。由运司遴委妥员。每局一人于三六九日、各照票引盐。眼同民贩逐包称验。再于水陆交通之海州房山、大伊山、吴家集、设立三卡。由运司委员督查。如有查出多带。惟局员是问。卡员亦不得稽留需索。其余经过各关、及盐捕衙门。验票放行。毋得扰累稽延。至临兴场所属唐生、兴庄、柘汪、三疃。向设青口食盐店。今既改行票盐。应即裁撤。如有地棍土豪、私立盐关、索费包送。应严饬地方文武认真查拏。如有私枭偷渡黄河。应责成黄河北岸之邳北、宿北、桃北、外北、山安、海安、南岸之睢南、宿南、桃南、外南、海防、海阜等、十二厅营。督率文武汛官。即将渡船水手。加重治罪。畅岸运商。如有愿认旁近滞岸者。其畅岸应仍按原引完课。以免虚占票地。转致畅岸缺销。至文武衙门、往往私设陋规。书役更多需索。一经民贩讦告。或别经发觉。即严行究办。以除积弊而肃盐政。从之。　　

○广西巡抚祁＜?土贡＞奏、遵旨审拟永淳县民人王奉详等、拜会滋事一案。查王奉详编造盟誓。邀集陈亚由等十八人结拜弟兄。焚表推为会首。农添产、劳旌任、陈亚由、各自为首。邀集多人敛钱结拜一次。并无盟誓。陈亚由又出拜会歌词一本。劳旌培即向借钞。嗣在外索诈。被获提讯属实。劳旌培向陈亚由钞存狂悖歌词会簿。希图惑众敛钱。应照谋叛不分首从皆斩律。拟斩立决。王奉详、农添产、劳旌任、三犯。各自行起意。不序年齿结拜一次。皆属匪党渠魁。应照谋叛未行律。均拟绞监候。秋后处决。李洸彰等八犯。先后听从结拜。均依为从例。各拟杖流。甘有朋等九犯。均系被胁勉从。应于为从上减等问拟杖徒。逸犯陈亚由等、严饬该府县缉获另结。下部议。从之。　　

○以直隶清苑县官亏旗租、报作民欠请豁。革前任布政使降补道员屠之申职。　　

○辛酉。谕内阁、给事中王玮庆奏、题调要缺、请照例以候补正途人员题补一摺。州县为亲民之官。欲期经正民兴。必得理繁治剧之才。教养有方。乃可收实效而臻上理。如该给事中所奏、外省候补人员。各班拥挤。遇有题调缺出。辄藉词人地相需。曲为之说。将佐杂奏请升补。转将候补人员、概从抑置。致要缺州县、渐为佐杂升阶。殊于吏治大有关系。此等佐杂微员、不过职司奔走。有何经济。即才堪造就。非地方熟手、未能操刀而使割。何以知其人地相宜乎。至于河工佐杂。职任修防。于地方更未阅历。遽处以政务殷繁之任。措理未必能周。且拔补一开。各督抚得以意为高下。易启夤缘钻刺之门。此风断不可长。嗣后各直省督抚、遇有题调要缺。仍照例先尽正途候补人员题补。不准以佐杂应升人员超越。如实系候补无人。方准以佐杂应升之员补用。仍著于摺内切实声明。毋许稍有含混。傥所保佐杂各员、将来有贪酷劣迹。一经发觉。惟该督抚是问。将此通谕知之。　　

○又谕、御史邵甲名奏、请严禁地方官吏相沿陋习一摺。州县衙门、设立胥吏。藉资奔走之劳。而防范稍疏。弊端滋起。如该御史所奏、积弊相沿者有二。曰传纸。曰坐差。传纸之弊。民间遇有控诉、不候放告日期。辄出使费。将呈纸豫行传入。其使费视案情轻重为多寡。求准买批。是非淆混。而原被告之匿不投审者。藉此得遂其拖累之计。至坐差之弊。遇有催查事件。或传集案证。胥役等出资打点、指名求派。其费自数千、至一二十千不等。票差时、本官即坐派该役。无论久暂、不复更易他人。该役等惟利是图。遇案则冀其不结。以包庇捺搁为把持之术。即寻常催查。势必多方讹索、以盈其欲壑。此等积习。在洁清自好者、自能力加裁革。而贪鄙之徒、藉口补苴。恣意肥橐。皆在所不免。著各直省督抚、严饬各州县、务须湔除积弊。持正办公。其有似此官役交通、藉端牟利陋习。随时认真访查。从严惩办。不准稍事姑容。以肃政体而饬官方。　　

○以候补国子监祭酒程恩泽、为广东乡试正考官。翰林院编修邢福山、为副考官。编修汪世樽、为广西乡试正考官。张琴、为副考官。大理寺卿文蔚、为福建乡试正考官。工科给事中邵正笏、为副考官。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。五月。壬戌。总管内务府大臣奏、酌拟差旋回避人员补缺章程。查例载盐政织造钞关。由司员简放。俟差满回京、仍以原官补用者。遇缺补用等语。又查回避对调、定例中外各衙门一体遵照。惟臣衙门并无对调案据。近来回京当差人员。其得缺有奏明以五缺后补用者。有援案三缺后补用者。亦有遇缺即补者。并有奏明留缺扣补者。办理似未画一。请嗣后各处盐政织造钞关。差满并无降调处分、奉旨回京当差者。均请毋庸计缺、到京后即以原衔对品遇缺补用。如有降调者。仍照旧例补用。如因参罚处分回京者。按三缺后补用。至外任地方官员。遇有回避令回京当差之员。如由郎中或员外郎简放者、仍以原衔郎中员外郎扣留补用。如此明定章程。于铨补各缺、庶昭遵守。而该员等补缺亦有准期。至由卿员简放外任、缘事回京者。候旨遵行。从之。　　

○福建巡抚魏元烺奏、省城粮价稍昂。有刁民施六害等、纠抢米铺、赴臣衙门击鼓。称米店叶英擡价遏粜。喊嚷喧闹。其时参将福喜赶至。施六害、杨三三、逞凶向福喜掷石。当经拏获首从各犯。讯据施六害等供称、先后向盈丰米店买米。因店主叶英兑换破钱口角有嫌。起意搅闹洩忿。即商允杨三三、并添纠多人、抢米属实。嗣经查拏畏惧。赴巡抚衙门喊冤。希冀掩其抢夺之罪。施六害、合依刁民聚至四五十人、闹堂塞署、逞凶殴官为首例、拟斩立决枭示。杨三三、依同谋聚众、转相纠约下手殴官者例、拟斩立决。当即恭请王命。将施六害斩决枭示。杨三三斩决。余照为从办理。店主叶英、并无擡价闭粜。应免置议。下部议。从之。　　

○癸亥。皇后千秋节。宫内行礼如仪。停止筵宴。及在外福晋命妇进内行礼。　　

○谕内阁、昇寅奏、考试教习士子、抗不听点、请整饬场规一摺。考取教习。以备训课。该士子等自宜敦品励行。恪遵功令。方足树师儒之望。乃竟于入场时、恃众拥入。不候点名。显有枪冒情弊。似此不知检束。希图幸进。安望能教育人才。即期满录用职官。亦难期其官箴恪守。于士习官方、大有关系。不可不亟加整饬。著礼部即行知主考监试各员。于覆试时严行考核。其已经录取各士子。限两日内取具同乡京官印结。汇齐咨送。定期招覆。并令出结各员、当堂识认。如有冒名入场。及覆试文字不符正场者。立即扣除。傥不得妥卷。尽可缺额。毋庸滥取充数。昇寅奏、请于应取若干名之外。多取数十名。殊可不必。至所请每届顺天乡试后、于贡班荐卷中挑取数十名。会试后、于举班荐卷中挑取数十名。以备咸安宫等处官学、及国子监八旗教习之用。著礼部核议具奏。嗣后凡遇贡院考试。著都察院衙门、奏派满汉堂官各一员。专司稽查。如有士子不遵功令。承管各衙门因循疏懈。著即据实参奏。以肃场规而端士习。上年给事中刘光三、陈奏科场各条。经军机大臣等会议奏准遵行。已属周备。此后乡会试时、著承办各衙门、务须实力奉行。毋得视为具文。傥有因循滋弊之处。一经发觉。必将承管之员惩处不贷。　　

○谕军机大臣等、禧恩等密奏、驰抵衡州、得悉猺逆全行扑灭、及沿途访查大概情形一摺。览奏均悉。首逆赵金陇滋事。卢坤等调兵转饷。现已蒇事。办理实属妥速。朕已分别施恩。惟赵逆不能生捦。未满朕望。现据禧恩等沿途访查。有该逆匪乘雨夜两次图窜之语。虽系传闻异词。究竟羊泉之役。是否该逆图窜。即经官兵截住、并未窜出。傥雨夜昏黑。如有窜出贼匪。即难保无赵金陇在内。且卢坤所称受伤阵亡者、不下五六百人。是该逆困兽犹斗。已可概见。必不肯坐守羊泉。甘心烧毙。恐不免有逃窜情事。至罗思举、称赵金陇实系歼毙。所有奔窜匪犯。均经赶杀。并无一名漏网。傥别有赵逆滋事。情甘认罪。该提督身在行间。其言似属可信。但再能得一确据。更为放心。试思军兴以来。朕宵旰焦劳。随时指示机宜。务令勿留余孽。傥将来仍有一赵金陇。尚复成何事体。至赵金陇之子赵幅金、供称四月初九日。官兵攻入羊泉街内、伊兄弟同时被获。见赵金陇被官兵砍倒在地。而余犯又称初九日以后。赵金陇尚在该处杨姓大房居住。情节已属不符。著禧恩等飞提四月二十三四等日在羊泉生捦男妇各要犯。严讯确情。务期水落石出。总须还一切实凭据。不许稍有含混。其军需应付事宜。前据卢坤等酌议。业经降旨准行。著禧恩等于交查事件、办理完竣后。即赴长沙省城。调取案卷、按款核实详查具奏。以副委任。将此由四百里谕令知之。　　

○甲子。上诣绮春园问皇太后安。　　

○谕军机大臣等、据都察院奏、吉林长春厅民妇邓王氏、直隶昌黎县民人高泳太、失后呈控官盗交结、严刑陷害等情。已明降谕旨、交该将军等审讯矣。此案该民妇所控伊家被贼抢去骡马。控经该厅审实。有捐职土豪齐宪表、包庇盗匪。贿串不究。反将事主严押索诈。伊夫邓金幅、赴步军统领衙门呈控。咨交吉林将军查办。差役往齐宪表家拏获贼盗三名。齐宪表与该同知商谋、贿买罪贼马斌、杜二毛、认赃。迨经覆审。该二贼当堂供出贿买情弊。齐宪表复与问官通同朦蔽。将邓金幅等严行拷逼认诬。又高泳太控称齐宪表、因挟伊父高腾飞控告之嫌。贿嘱问官刑逼邓金幅、指称教唆。将高腾飞酷打诬服等情。案关棍徒贿结官员。窝庇盗贼。虐害良善。如果属实。大干法纪。不可不彻底根究。著宝兴、倭楞泰、亲提人证。秉公研讯。务得确情。按律惩办。毋得稍有朦混。致受欺蔽。以除奸慝而儆官邪。将此谕令知之。寻奏、讯得齐宪表委无贿买罪贼、嘱官刑逼情事。惟该犯私戴金顶。照律拟杖徒。邓金幅以被窃骡马。赴京越控。高腾飞以齐宪表恐系窝窃向告。致邓金幅一并添砌。均拟枷杖。下部议。从之。　　

○乙丑。谕内阁、给事中王玮庆奏、请饬严查保甲一摺。从来邪教之兴。固由地方官教化不明。而奸宄之得以潜藏。乡愚之受其煽惑。总缘地方官耽于安逸。于编查保甲一事。不知实力奉行。遂致日久有名无实。即如王法中、尹老须、萧老尤、等犯。溷迹城市。暋不畏法。而各该地方官、皆漫无觉察。竟同聋聩。如果平时认真编查。愚有奸匪、立即拏办。惩一儆百。何至蔓延日众。流毒无穷。若不严行申诫。则一味迨玩因循。吏治民风。将不可问。嗣后著各直省督抚、严饬所属州县、督率保长人等。于城市村镇户口。按名查造清册。发给门牌。详载姓名生业。仍随时挨户核对。劝谕化导。俾安恒业。傥有不安分之徒。即行拏究。并于春秋二季农暇之时。将迁移户口。详加改换。责令该管道府、每年抽查一次。以昭核实。至京师为首善之区。戢暴安良。尤关紧要。并著都察院、顺天府、严饬五城御史、督率司坊官、及京县地方官。一体详查。按户悬挂门牌。毋得稍有懈弛。庶习教匪徒、无所托足。闾阎自臻静谧。傥此次诰诫之后。仍前玩视。不知整顿。致令教匪潜藏煽惑。一经发觉。必将各该地方官重惩不贷。将此通谕知之。　　

○丙寅。谕内阁、据那丹珠等奏、本年南粮。镇江首帮船只。行走迟滞。现值运河水浅。各帮船必须全行起剥。始能抵坝。所需船只较多。请饬添备剥船。方敷轮转。著直隶总督、迅饬天津通永二道、多令民夫。赶紧疏穵深通。并添备剥船、赶赴杨村。以资调拨。其杨村以上、河形愈窄。所有军船在杨村起空。即饬令就近回空。仍令弁丁押送剥船赴通交兑米石。并饬坐粮厅查明起空军船、行至杨村以上者。即一体回空。以期迅速。无稍延缓。　　

○以福建省城粮价增昂。命拨各府属仓谷平粜　　

○抚恤琉球国遭风难夷如例。　　

○丁卯。上诣大高殿行礼。　　

○还宫。　　

○署镶黄旗护军统领福敬、正蓝旗蒙古副都统署正蓝旗满洲副都统八十、年老休致。以刑部右侍郎恩铭、署镶黄旗护军统领。内阁学士奕纪、署正蓝旗满洲副都统。理藩院右侍郎奎照、兼正蓝旗蒙古副都统。　　

○以祈雨三坛。斋戒一日。　　

○戊辰。上诣天神坛。遣惇亲王绵恺、诣地祇坛。惠郡王绵愉、诣太岁坛。祈雨。御制祝文曰。春泽承庥。方云共庆。夏霖諐序。倍惕渊衷。复值逆猺逞恶。不获已而诛夷。邪匪潜滋。必应除而究治。虽国法之难容。实天和之有犯。皆由德薄不能感化。才疏未克财成。以致乾旱恒旸。虞稼穑多槁之叹。赫炎不雨。悯人民一□尢妄之灾。敬思水旱之不齐。总因政治之多失。呜呼。自天申之。赦眇躬而万民是惠。列地利也。昭灵贶而三辅均沾。步祷神坛。心忧蔀屋。抒微忱而早苏民困。亟叩甘膏。企恩波而速敛风威。仰希神鉴。　　

○遣庆郡王绵慜、诣宣仁庙。凝和庙。成郡王载锐、诣昭显庙。时应宫。拈香。　　

○幸圆明园。　　

○己巳。夏至。祭地于方泽。遣睿亲王仁寿、恭代行礼。　　

○孝恭仁皇后忌辰。遣官祭景陵。　　

○谕内阁、京师入夏以来。雨泽稀少。近设坛祈祷。并亲祀天神坛。虔申叩祷。尚未速沛甘霖。宵旰焦思。时深殷盼。朕惟清理庶狱。亦感召和甘之一端。向来军流以下人犯、间予减等发落。上年恩旨各省办理减等。今因京畿望泽。再沛恩施。除积贼人犯、不必查办。并各省军流以下人犯、此次毋庸一律办理外。著刑部将直隶一省、及部中审拟军流等罪、已未到配官常各犯。详查案情。择其情稍可原者。无论远年近年。迅即开单具奏。候朕量加宽宥。国家明刑弼教。意本期于无刑。而犯罪之人。久羁缧绁。纷纷株系。桁杨相望。皆足上干天和。至刑部收禁人犯。尤当审度案情。其问徒以下轻罪人犯、以及干连待质、例应取保候审。今往往一概收禁。以致囹圄积滞。疾病颠连。甚或遭瘐毙之惨。朕甚悯焉。著刑部查明现在监禁人犯、此内凡轻罪及传案待质者、立即清理省释。毋稍稽滞。寻常案件、并著即行完结。庶冀祥和翕应。速沛甘膏。该部即遵谕行。　　

○展缓江苏上元、江宁、句容、高淳、山阳、清河、六县毗连灾区上忙额赋。并展缓山阳、清河、二县旧欠额赋。及河滩学租。　　

○庚午。谕内阁、前据昇寅奏、考试教习士子、抗不听点。显有枪冒情弊。当降旨令主考监试各员、于覆试时严行考核。如文字不符正场者、立即扣除。本日据汪守和等奏、会同御史严加覆试。除未投印结七名、临点不到一名外。其笔迹不符者。咸安宫官学二名。景山官学三名。宗室官学二名。觉罗官学三名。八旗官学四名。又默写原卷字句不符者。咸安宫官学一名。可见昇寅所奏属实。此次主考监试各员。认真办理。甚属可嘉。试思该士子等、如果平日敦品励行。认真力学。何至一经覆试。即纷纷败露至十五名之多。至未投印结、及临点不到各生。其为枪冒更不待言。姑念积习相沿。不自今始。朕亦不为已甚。俱著扣除。嗣后凡有大小考试。主考监试提调等官、俱宜认真办理。整肃场规。严定去取。毋博一已宽厚之名。而堕朝廷之法纪。该士子等亦当知愧知奋。恪遵功令。毋再行险儌幸。致干严究。将此通谕知之。　　

○辛未。上诣绮春围问皇太后安。　　

○谕内阁、户部奏、喀什噶尔改设领队大臣、请酌定养廉银数。喀什噶尔领队大臣一员。著照和阗英吉沙尔领队大臣之例。岁支养廉银六百两。加增养廉银二百两。　　

○又谕、御史鲍文淳奏、请汰漕委冗员、严禁需索一摺。漕督衙门设立委员。原为催趱船行。签盘米色。乃日久弊生。帮丁困于漕署之陋规、需索于州县。州县累于帮丁之加费、浮取于闾阎。近来帮丁领运。往往藉漕署规费名目。于酌给津贴外、勒索帮费。船数较多。费盈钜万。以致州县兑漕时。非令书吏借贷。即截串豫徵地丁。甚至藉口弥补。或折色增价。或斛收加倍。民间所纳粮石。一经官算。辄形不足。藉漕尾之名。肆追呼之扰。是州县因帮丁之需索。不得不取偿于百姓。而百姓之阴受其害者。不可胜言。至漕船过淮盘验。标弁委员、及书役长随人等、皆有陋规。盘验徒有虚名。规费则为实害。甚或藉名催趱。营求派差。纷驻河干。皆视粮艘为利薮。积习相沿。该漕督不过以此为调剂属员之方。不知漕委多用一人。即多一人之需索。于漕务民生、均有关碍。著该漕督破除情面。认真查察。无得被人朦蔽。迁就了事。务使盘验各项积弊、一律肃清。其标弁委员、除酌留定数以资差委外。余俱概行裁汰。傥仍意存见好。调剂闲员。不思塞弊源而苏丁困。别经发觉。惟该漕督是问。并著有漕各省分督抚、转饬粮道、严禁帮丁需索、州县浮收。如不能实力奉行。仍滋扰累。著即严行奏参。毋稍宽纵。将此通谕知之。　　

○谕军机大臣等、李鸿宾奏、猺匪土匪、串通穷猺抢劫、连次摉捕、并亲往查办一摺。览奏均悉。前因楚猺赵金陇滋事。广东调往各兵防堵楚猺。多派西路分驻隘口。东路各汛兵单。猺匪遂乘机窥伺。纠约乏食穷猺。赴村抢劫。四月初六日猺匪二三百人、至倒流汛焚抢。经汛兵抵御。伤毙猺匪数十名。十三日猺匪复聚。仍向倒流汛毗连之竹子坪抢劫。经副将王登科、派兵攻击。枪毙猺匪五名。十八日官兵屯住铁坑。闻后山新寨猺匪聚众。兵勇合力围拏。枪毙猺匪二十余名。夺获鸟枪等件。烧毁新寨猺房一百余间。又于二十四日、经官兵入山摉捕。先将老寨猺匪房屋尽行烧毁。官兵踰山陟险。行至大木根地方。见猺匪数百人。经炮轰散。旋又赶来。先后击毙七八十人。余匪退入山峝。东路猺匪、将次肃清。惟西路黄瓜冲等处猺匪。二月中虽已解散。至今出没无常。遣人查探。仍然意图抢劫。自应实力围捕。现在调往连州兵丁共六千名。兵力不为不厚。况湖南逆猺、已于羊泉全行歼毙。该猺定已闻风胆落。所有防堵要隘各兵。正可撤回归并西路。协力捦捕。该督现在行抵连州。即著督率提镇、激励将备兵丁。一鼓作气。聚而歼旃。勿留余孽。以靖地方。朕计日以待。务须赶紧妥速蒇事。毋稍迟延干咎。至摺内称访明房姓、唐姓、沈姓、各冲。皆有顽徒纠邀夥党。但无为首大头目。又有土匪无赖。捏造谣言。互相传播。恐吓众心。此等匪徒。总有头目为之统领。现据该省捦获纠抢猺匪房二等三名。造谣土匪吴学明等七名。立行正法。正可就该犯等生供、及续行捦获各犯、严切根究。务得为首正犯、缉拏惩治。毋许稍有含混。又另片奏提督刘荣庆、率据将弁等禀报、谎称猺匪一千余人、及二三千人之多。与庆林禀报互异。此等张皇谎报。最为军营恶习。著该督查明。如刘荣庆仅止轻信人言。其咎尚小。傥系任意添请重兵。并有疏玩情弊。其咎甚重。即著据实严参。其南韶连镇总兵得志、迁延迟缓。剿捕不能得力。已明降谕旨、将该镇撤任。仍留连州协缉。如果知愧知奋。再行据实具奏。新授南韶连镇总兵阿精阿、已谕令速赴新任矣。将此由四百里谕令知之。　　

○又谕、前据魏元烺奏、审办施六害等聚众抢夺鬨堂一案。已批交部议矣。兹据御史徐培深奏、该省审办此案。多有不实。据称福建省城米价。向祇每升制钱二十余文。本年春间渐次增长。有开设盈丰字号米铺、与买米人争论价值。互相嚷闹。肆行抢夺。将经过询问之理事同知坐轿拉碎。府县前往弹压。畏其势众退避。中军出谕。竟被掌批其颊。随拥至抚署。自辕门毁及暖阁。将抚署扁额坐轿执事等项烧毁。该抚出令官役捦获六人。人声沸腾。直欲进内夺犯。将军闻警。带兵到彼抚慰。署臬司王耀辰、禀将所获六犯释放。始得稍定。将军复与该犯等约信。许以减价、每升以制钱三十文为率。众始稍退。风声一倡。城厢内外米铺。无不抢夺一空。次日尚有数百人向抚署遥掷瓦石。该抚召兵自卫。始行全退。因议设厂平粜。并访拏滋事之施六害、杨三三等、正法。其余照例问拟。核与该抚原文情节、颇属不实不尽。如该抚所称事起仓猝。何至顷刻之间。聚集数千人。况以省会之中。酿此巨案。地方官不能觉察于平日。又不能弹压于临时。乃该抚以事起仓猝。为地方官开脱处分。而被抢之数十家、置之不问。亦属疏漏等语。事关聚众抢夺。毁署鬨堂。如该御史所奏属实。是该抚化大为小。姑息酿患。于海疆重地。大有关系。其虚实不可不彻底根究。著程祖洛到闽后、即将此案确实情形。严密查核。务期水落石出。不准稍有含混。其地方失察文武、应否宽免处分之处。著一并查明具奏。徐培深原摺。著钞给阅看。将此谕令知之。　　

○福建道御史梁萼涵奏、满汉教习、各省拔贡、及繙译文童、繙译录科各小场、凡在贡院考试者。请俱仿照大场规条、酌量办理。下部议。寻议、嗣后满汉教习、及各省拔贡、在贡院考试者。一体由步军统领衙门、于东西甎门点名处、各派武弁一员。兵丁十五名。先期册送点名御史查核。繙译文童、繙译录科、仍照旧奏派副都统弹压。至摉检向由五城五营拣派捕役。请于例派外、多派十余名。号军请由该管官照应用人数、册送监试御史点验入场。如人数短少。将该管官参处。从之。　　

○户部议准、两江总督陶澍等奏、筹定堵缉粤私章程。一、万安县所辖之良市口。为粤私入淮门户。应增设大卡。派委文武各一员。带兵二百名驻劄。原设现澜罗塘二卡官兵。应即移驻良市口。其吉安府城外原委该营官兵。无关紧要。应行裁撤。另由赣标各营。派委守备或千总各一员。兵五十名。并委文职丞倅一员。巡役二十名。均驻良市口会同查拏。以杜私贩绕道之弊。一、龙泉县之汤村塘。为攸县私盐经过。应添派守备或千总一员。兵二十名。佐杂一员。巡役十名。驻劄巡堵。一、泰和县之白羊坳。系粤私经过。尤为紧要。原设弁兵无多。势难兼顾。应酌委守备或千总一员。添兵二十五名。并派佐杂一员。巡役十名。分路巡缉。一、赣县茅店。系潮桥东江二埠私船经由之区。应设立官卡。酌派守备或千总一员。外委一员。带兵四十名。周流巡缉。一、赣县所属之攸镇大湖江等处。逼近淮界。私盐充斥。不特占碍淮纲。亦属有妨粤引。应责成赣南道、将粤省雄赣埠运盐过关时。核实查验。其转发各该处。亦令报数呈验。仍咨查粤省、是否与派拨盐数相符。查明核办。一、各处邻私。如果认真查拏。则枭贩何至肆行无忌。请嗣后每季将各县所销引目。及所获私盐。核其多少之数。分别记过记功。于年终咨部分别议叙议处。如有任听兵役、勾串贿庇。及承审盐案、含糊轻纵者。专案参究。从之。　　

○追予殉节捐躯江苏宜兴、荆溪、二县元吴江、吴清、明任皞臣、入祀忠义祠。从前任巡抚程祖洛请也。　　

○礼部议准前任江苏巡抚程祖洛疏报、采访宜兴荆溪二县贞节妇女陈蒋氏等、三千一百二十二口。请建总坊旌表。从之。　　

○壬申。上幸万寿山。诣广润祠拈香。　　

○谕内阁、前因京师雨泽稀少。清理庶狱。以期感召和甘。降旨令刑部办理减等。兹据该部酌议减等章程。奏请办理。著直隶总督、热河都统、顺天府府尹、查明应准查办各犯。无论已未起解到配、分别官犯常犯。逐项造册咨部核办。仍一面行令配所各督抚将军都统等、将直隶省及在京问刑衙门审拟遣军流罪以下到配各犯。迅饬所属赶紧造具清册。扣除往返程途。统限一月内、飞咨该部照例办理。　　

○又谕、吏部将拟准捐复降捐人员、开单具奏。朕详加披阅。除陆襄一员、准其降捐州同捕用外。其贵正元、黄进学、二员。虽俱系因公获咎。但思地方缉捕。最关紧要。贵正元于江西武宁县县丞任内、令解铜本银两、中途被窃。革职留于地方协缉。一年之久。犯无弋获。黄进学于山东平原县典史任内、承缉盗犯。仅止缉获夥犯一名。时越年余。仍未将首夥各犯全行获办。该员等事前既疏于防范。事后又不能上紧缉拏。其阘茸无能。概可想见。此等人员、若概准其捐复。地方官不知儆惕。必至捕务日渐废弛。缉捕不力。则盗贼愈多。何以除奸宄而安良善。贵正元、黄进学、俱著不准捐复。以示惩儆。　　

○又谕、陶澍等奏、革职知府、官声素好、请降捐通判、仍留安徽补用。嵩溥奏、因公降调同知、请捐复留黔各一摺。前任安徽池州府知府刘湜、因承审休宁县民潘蔚昆自戕后投河身死一案。不能虚衷研鞫。究出实情。奏参革职。原任贵州丹江通判准升普安直隶同知刘锡荣、因署大定府任内、有土目禄汶洸、殴伤张帼泰身死一案。督催提审迟延。部议降调。该员等应否降捐捐复。均应赴部递呈。由部核明分别准驳请旨。乃刘湜等并不到部呈请。辄由该督抚具奏。且刘湜自参革至今。四年之久。不肯回籍。何至听其任意逗留。所称该员历署池州、太平、庐州、安庆等府任内。勤求吏治。任事实心。前后甚属剌谬。显系该督抚瞻徇情面。为属员讨好起见。所有刘湜请降捐通判。刘锡荣锡荣请捐复原官之处。俱著不准行。嗣后各直省有应行降捐捐复之员。均著赴部具呈。听部核办。毋得再由各该督抚奏请。以杜徇私而肃官常。将此通谕知之。　　
</div>
    <div class="pagination">
<a href="清实录道光朝实录_page375.html">上一页</a><span>...</span><a href="清实录道光朝实录_page371.html">371</a><a href="清实录道光朝实录_page372.html">372</a><a href="清实录道光朝实录_page373.html">373</a><a href="清实录道光朝实录_page374.html">374</a><a href="清实录道光朝实录_page375.html">375</a><span class="current-page">376</span><a href="清实录道光朝实录_page377.html">377</a><a href="清实录道光朝实录_page378.html">378</a><a href="清实录道光朝实录_page379.html">379</a><a href="清实录道光朝实录_page380.html">380</a><a href="清实录道光朝实录_page381.html">381</a><span>...</span><a href="清实录道光朝实录_page377.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
