<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 149 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 149 页/共 263 页</h1>
    <div class="content">　　○辛亥诏今岁各处巡抚官不必赴京有事具实以闻
　　○在京各卫并顺天府军民二十余人共诉家有微赀买卖生理虽门面可观而其实不能自给今蒙户部责运边粮给以冠带乞赐怜悯诏户部臣曰朝廷以得人心为本边粮转运听其自愿安可强之
　　○户部言刑部论犯人隐藏牛车不运口外粮者既处以罪牛车宜没官诏免没官并宥其罪令运粮二次完日疏放○山西蔚州并广昌县俱缺粮户部请令右佥都御史祝暹于真定保定二府量起军民夫于易州仓支粮各万余石运给从之
　　○太子太保兼吏部尚书王直言比见  圣谕罢遣使命不欲与虏讲和专修武备臣有以知  陛下真大有为之君然使命不通难保其不入寇乞敕各处镇守总兵大臣发兵哨暸防护有寇则入堡无寇则力耕至于将帅才能不同智勇各异乞敕总督总兵大臣从长简拔各授以兵使之教练务令将识士心士知将意则缓急之间不误使令苟素无训练临期授兵凑成部伍臣恐参差不齐不得如意兵者凶器死生存亡系焉不可不谨  陛下于机务之余常赐宣召总督总兵大臣询其所任之人所行之事待之以诚隆之以礼使之督励将士有功必赏有过必罚则人人思奋虏患易除矣  帝曰天下虽安犹选才能任用况今虏酋谲诈边境未宁正宜选将练兵以备不虞总督总兵于行伍之中有智勇谋略当举用者具名以闻升赏朕必不吝
　　○太子太保兼户部尚书金濂言瓦剌脱脱不花王遣使进马及送使臣高能等来朝奏讨使臣以通和好  皇上欲绝其往来俱不遣使切思遣使通番行之既久已为常事若一旦不遣虏情怀愧托此为辞边衅一开遽难止遏况今边方士气未振兵备未举仓廪之粮尚少疮痍之人未苏若不审己量力远虑深谋遽欲出师讨罪雪耻复讐恐非万全之计昔汉高帝自将三十余万众往击冒顿而有平成之围今腹里人民悉皆凋弊不堪供运而边储有限傥有缓急诚为可虑伏望  皇上念  祖宗创业之艰难悯远近生灵之疾苦屈从群议俯就虏情暂遣使臣量给赏赐往脱脱不花王处转往也先营以答来朝之意延至二三年边廪充实兵备修举随宜用事可图万全  帝曰遣使之事朕自有定见卿但当以足国为务毋为后来边储无备张本所引平城之事恐非臣下所以愿望于国家者
　　○镇守大同西路左少监常力转奏右卫城池去边止五十里孤悬西北通贼要路近闻虏酋也先欲败盟南寇所虑边饷不足虽有良策战守难施乞早赐预备诏谕户部移文大同总兵官量起官军于本处仓运粮三万石给之
　　○金星昼见于巳位
　　○壬子方山王美垣初闻边报急令内使市盔甲自防召民壮为拥护至是又数留妓者与奸法司案其不遵礼法特下书戒饬之
　　○升行人司右司副陈钝为吏部稽勋司郎中以任满九载考称也以司务宋廉署工部虞衡司员外郎事从侍郎赵荣奏保也
　　○礼部尚书杨宁奏脱脱不花王遣使入贡近访知也先亦有人在内切惟丑虏猜忌最重彼也先未必不致疑于脱脱不花王乞将脱脱不花王使迟留数日宴劳锡与比也先使加厚若此则脱脱不花王与也先互生猜忌而扰边之患缓矣  帝曰柔远之道宜待以诚况脱脱不花王奏来欲令使臣速回不可羁留致彼有疑
　　○昌平侯杨洪言去岁五月内三千营调官军一千五百人往易州等处巡哨计今一年之上军士不免疲乏宜于本营如数遣人代回从之
　　○金星辰时见己位巳时见午位午时见未位
　　○癸丑  皇太后圣节免命妇朝贺
　　○巡抚四川右佥都御史李匡奏各处方面及府县正官旧例不许差遣然无事之时催徵钱粮追问刑名可委佐贰至或寇贼生发地方不宁事干军机重务岂可轻以委人必须躬诣其处相度事情从宜区画庶不贻患奏下户部请准其言从之
　　○命锦衣卫运草官军改运京粮一万石赴雷家站备用从工部尚书兼大理寺卿石璞奏请也
　　○以都督汪泉所占官民地共一万六千三百二十余顷俱还官给主私抽柴苇三万余并没官
　　○太子太傅礼部尚书胡濙等奏昨译出瓦剌番文一道令臣等详议以闻观其语意专在求讨使臣以为久远和好彼虽谲诈未保其终然始则奉送  上皇今又还我制使虏使络绎乎道驼马迭送于廷其归向之诚悔过之善亦有不可诬者夫厚往薄来致治之常经今彼使再来此不一报似非所谓厚往柔远也往年土木之事为臣子者罔不痛心切齿  皇上所以拳拳宵旰不能忘也然在边无储积之素在野有奔亡之忧所谓将军有生之乐士卒无死之心者也迩者边报稍急无一人敢言战者甚至张惶失措此系国家安危之大计伏望  皇上愍边境之艰难生民之困苦仰惟  宗社付托之重俯徇远人归化之诚量遣使臣往伸和好仍敕在京总督总兵等官操练军马修饬器械严切守备庶得在彼无可执之词在我有预为之计  帝曰卿等所言固是使臣不遣朕志素定矣
　　○增宣府精兵月粮有家小者给九斗无家小者给七斗复命人赐银一两运贮官库俟调遣出战日给用
　　○甲寅国子监祭酒萧镃乞致仕不允
　　○吏部言昨都给事中张让等奏福建浙江地方贼盗余党未平三司官已行谪降乞将府县正官亦通行查究黜罚从之
　　○设山东莱阳县马山埠巡检司置巡检一员
　　○命昌平侯杨洪充总兵官佩镇朔大将军印其侄都督佥事能升都督同知充左参将俱镇守宣府都指挥使信升都督佥事充右参将提督怀来永宁等处守备洪言臣阖家受禄万死莫报臣男俊任右都督见在三千营管操臣同能等赴边乞将俊存留在京诏俊仍管操但宣府有急令提兵往援
　　○给锦衣卫运粮余丁人口粮月三斗
　　○丙辰敕户部郎中汪浒近得山西偏头关并大同等处守备总兵等官奏称彼处见在仓粮多无实数有者多是空皮红黑腐烂之物或粗谷多于米今特命尔同进士赵谧莫灏驰往查盘若果粮有不堪数有不敷明白具奏处置尔等务从公道毋或徇情受嘱忽略不实致误边储如违必重罪不恕
　　○赏都督王祥等官军二百六十七人银两彩币绢布有差以辽东辽阳东山清河等处杀贼功也
　　○总兵官武清侯石亨等言近者宣府等处屡报声息蒙遣杨洪往宣府备之而大同怀来居庸等关亦俱系要害乞令臣亨往大同臣柳溥往怀来居庸一带调遣士马以剿残胡在京各营军马乞别委将官统理训练防护京城如此藩篱有备京师无虞  帝曰顷者以宣府地方密迩京师累报声息用是暂命洪往备之秋后事宁即令回京卿等统领军马操守京师如何俱欲分守边镇不允
　　○昌平侯杨洪奏口外官军因贼惊散及随臣赴京者共三千人先已二次遣回宣府止存家小在京逐月官支俸米一石军支米六斗养赡近日兵部移文欲并催发致使官军在边闻之常怀忧虞臣今奉命复往宣府充总兵官思得前项官军其家小若不安抚使其得所虑恐人各内顾何以杀贼乞赐省令人口数少自愿随去者听不愿去者兵部不必追逐户部仍给月粮俟臣到边区画稍定别奏处置从之洪又言宣府属卫连岁被兵士卒凋耗乞于京营调官军三千带去仍选精锐四万训练候臣到彼量贼缓急令来应援旗牌符验信炮军中必用之物阴阳生医生军中当用之人俱乞赐遣吏部听选官毛文掾史刘康乞授以都事之秩龙门卫总旗王自荣马真冠带民人王冕锦衣卫所镇抚朱文中俱乞随臣调用  帝谓兵部臣曰彼处粮草缺乏若官军数多恐供亿不敷尔兵部与洪计议量与一千人每人赏银一两及乾粮五升余悉准言毛文刘康姑令随去俟有功日方与升秩兵部言宜将三千营原随洪惯熟官军都指挥白玉等及先存留口外官军指挥柳春等共一千六百人令洪带去从之洪复上＜锍-釒＞曰切念老臣本以庸才滥叨大寄边方事重必藉众力扶持庶可成功苟畏惧罪责不敢尽言异日临事疏虞徒为追悔伏乞从臣前议授臣甲士三千及选锐卒四万以俟救援及将毛文等量授一职随臣理事臣当罄竭驽朽以图成功  帝曰官军只依兵部议定数领去毛文等悉许之
　　○徙守备小龙门口署都指挥佥事周晟守备天津关初左参将都指挥魏忠言天津关去龙门口六十里本口山高险峻而天津关路通境外至为紧要宜徙晟等守备故有是命
　　○敕五军三千神机等营总兵把总管队大小官员头目令团练官军五日一下教场伺候调用其余官军十日一次下教场点视不许私放有误调遣
　　○丁巳协赞延绥等处军务右副都御史马恭以老疾乞致仕兵部言恭虽称有疾而彼处官军累＜锍-釒＞留之宜令仍旧赞理从之
　　○诏军民人等有能于京仓领米运赴长安岭者每石官给脚价银四钱赴雷家站者给三钱五分囚犯先于怀来仓上米者改赴雷家站纳以二处新筑城堡俱缺粮故也
　　○南京龙虎左并龙江左卫运粮船有遭风漂没者总督漕运右佥都御史王竑请量减应运京仓米于通州仓纳省脚费以补其数从之
　　○召商于京场纳草每一百束官给价银一两三钱
　　○日生左珥及直气色俱青赤鲜明
　　○戊午昌平侯杨洪往宣府造连镮万弩牌为备边战守之具奏乞火药诏工部如其请与之
　　○大宁都指挥同知王昇署都指挥佥事刘信王振坐匿令史失火状妄奏赎徒还职
○山东都指挥佥事朱信坐侵盗军粮赎斩还职
　　○己未命山西布按二司各委官轮赴宣府大同收粮时宣府有侍郎刘琏大同有都御史年富然皆在城总督不能躬临监收是以各仓官攒作弊总兵官定襄伯郭登以闻户部请准狭西各边例于山西布按二司差官佐理监收故有是命
　　○革直隶淮安府满浦淮安南锁三坝官
　　○庚申致书迤北脱脱不花可汗曰我国家自  祖宗以来四方万国每来朝贡止加恩遣回并不遣使至彼以此四方和好永远保全如旧近年瓦剌累差使臣赴京朝贡朝廷嘉其诚意往往遣使回答岂期所遣之使不体朝廷厚待瓦剌之意多有在彼贪功贪利激怒可汗与太师致使前年暂失中国之和好两国人民多致伤害此朕与可汗所共知者也尚赖  天佑人民使两国仍和好如旧朕与可汗不可不思保守近得可汗差太尉完者帖木儿知院失连帖木儿等赍书并人事马及送辽东差往海西人员高能等还京朕甚嘉悦以礼厚加宴待赏赐来使升其官职给与冠带遣回并备马价礼物等件回答可汗就付完者帖木儿等领去交纳至可收之书中所言要照旧差使臣同去一节盖朕既知前者差使有弊如此今又不以与可汗言而复差使是朕不以诚心待可汗也可汗自今但差使来朕当加恩相待始终如一决不食言然高能等一起二十人可汗已遣人送六人到京尚有郎福等十四人未到如有在可汗处仍遣人送回辽东足见可汗敬顺  天道保全和好之盛心也惟可汗亮之其所赐可汗与妃二人有金银及金银器皿织金蟒龙文绮等物皮儿马黑麻都督等八十一人织金彩素表里有差俱付其所差来使归赐之○给庆成王女东藤县主仪宾刘钦禄米如例
　　○命浙江按察司副使于奎山西布政司左参议罗恪致仕以镇守等官言其年老有疾也
　　○设易州紫荆新城仓置大使一员
　　○巡按直隶监察御史李鉴等官奏奉命赴苏松等府查追尚书周忱递年妄费钱粮缘今责黄不接之时粮里之家消乏者多该追粮者一人无虑千百石各诉不足愿折纳银每一两作四石免致籴运奏下户部请准其言或有愿纳彩段者每疋折米十石亦听其便从之
　　○谪守备永宁都指挥同知黄宁于杨洪处击贼自效
　　○贵州都指挥佥事傅纲因抚安乌撒等卫至永宁逼取诸军官赂按察司佥事张淑以闻命巡按御史执问之
　　○辛酉升守备庄浪都指挥同知魏荣为都指挥使仍守备从太监刘永诚荐也
　　○四川盐井卫土官千户剌马白遣把事哭儿撒狭西岷州卫朝定等寺剌麻端竹监藏等来朝贡马及舍利佛像赐钞及彩币表里有差
　　○壬戌命工科给事中路璧复职以亲丧服阕也
　　○黜守备倒马关署都督佥事刘聚为为事官于总兵官杨洪处立功初兵部案聚卖放守关军士诸罪下巡按御史提问聚惧遂躬诣阙称复命侍班御史劾之三法司参鞫狱具且及其征福建贪懦状故有是命
　　○癸亥诏天下布政司南直隶诸府造军器输京师
　　○都察院右副都御史孙曰良镇守临清尝以老疾辞归不允至是召还京复申前请从之
　　○太监廖秀因讨贼福建遂留镇守数肆暴索诸府卫银帛至用引马棍杖伤候官知县单宇巡按御史许士达案举其状械至京罪当徒命锢于狱寻释之
　　○甲子调中军右都督杨俊于前军都督府理事○命署都督佥事李信协同都督张真等镇守浙江初信等于温州等处剿杀贼寇至是盗贼颇息故有是命
　　○升忠义左卫带俸署都指挥佥事指挥同知陈逵为都指挥佥事镇守通州
　　○礼科都给事中金达奏江南钱粮先被巡抚尚书周忱通同官吏侵盗花费动踰万计今事败露乃于民间追徵小民受迫鬻妻卖子而忱犹任巡抚之寄彼受诬累者能不切齿邪愿取忱回京以明黜罚之公少慰愁怨之望从之
　　○乙丑韩王徵钋奏曾祖宪王坟园在南京安德门外向山之原欲令人往祭以尽追远之情从之
　　○命山西税粮应运大同各边者量运七万石于腹里备用
　　○镇守天寿山都督同知王通奏新筑城完已移昌平县仓于内然无粮收贮军士仍赴通州请给不便奏下户部请令通于长陵等三卫倩拨官军四千人人赏银一钱令于京仓领米二万石运彼备用
　　○南京监察御史朱缙奏新江口操备战船多损漏不堪请敕南京工部修理从之
　　○丁卯蠲狭西凉州卫税课局负欠课钞以其地被贼惊扰商旅罕至故也
　　○定雷家站中盐例每引长芦盐纳米四斗淮盐五斗浙盐三斗
　　○南京各卫屯田在江北者去岁旱灾其该纳子粒命暂停徵
　　○日生晕色青黄鲜明
　　大明英宗法天立道仁明诚敬昭文宪武至德广孝睿皇帝实录卷之二百四
　　大明英宗睿皇帝实录卷之二百四
　大明英宗睿皇帝实录卷之二百五
　　景泰二年六月戊辰朔  太上皇帝居南宫
　　○钦天监先言是日卯初刻日当食至期不食
　　○户部右侍郎兼翰林院学士江渊言窃见今春土星入垣近日太白昼见今又日食于朔旦夫岂无其故哉其必纪纲不振法度纵弛而致之也伏望  皇上敬天法祖保邦致治君臣同心务敦实行则天变可消又往者星变大臣求退者朝廷未允或当退者冒添班列今乞将臣先事黜罢则如臣之滥冒者亦必自省知愧退避贤路然后慎简才贤以资任使庶能召天地之和来太平之效矣因具陈三事一建州朵颜野人女直海西等卫皆我迤东藩篱赤斤蒙古沙州等卫则我迤西藩篱昔  太宗欲征瓦剌必先遣使迤东迤西厚加赏赉以结其心故我师之出瓦剌远遁及正统已来瓦剌渐强东并诸夷西结诸卫以辙我之藩篱所以屡为边患今宜遣使厚赍金帛抚慰迤东迤西诸夷俾令去逆效顺革心向内则也先必自生疑忌然后选将益兵据守边地则不为其所窥矣一在京军职取其应袭儿男旗军取其当代壮丁赴营操备矣今又行取余丁尽括差操且京师之人无田产生业不过蝇营糊口兼要补贴军装令无一人以济家业可乎乞将应袭及当代壮丁常操外其余尽行释放生理一王振专权之日奔趋于门者非止一人及振诛夷之后倾诈之徒欲陷人重罪辄指为振党致令无辜受害者甚多乞敕法司自大赦以后有指王振之党告讦者悉皆放免庶狱无枉滥诏悉从之既而少保兵部尚书于谦等言在京各卫舍人八万之上止选得一千七百九十余人中间多有不系应袭而精壮敢勇挺身立功升官受赏者不可一例＜锍-釒＞放孤彼效忠之心乞将新选舍人仍留训练以备急用  帝复是之
　　○敕巡抚山东河南左副都御史洪英右副都御史王暹曰近者黄河冲决水失故道自临清抵徐州以南漕运艰难尔等即各督两处三司官从长计议相度地形水势画图计工量起军民夫河南＜锍-釒＞涤故道淤塞或取捷径分引水势灌注徐州以南山东因其水势缓处修筑岸口使分灌南北济宁临清闸河应用物料俱听尔等从宜措办务令水归漕河军民儧运商旅往来无阻尔等钦哉毋负朕命
　　○总兵官武清侯石亨言有母杨氏在蒲州寄住乞调其侄锦衣卫带俸副千户洞于蒲州守御千户所以便侍养从之
　　○安南国王黎浚遣陪臣贡金银器皿及方物赐宴并钞弊等物
　　○免湖广武冈州课钞以苗贼作耗故也
　　○先是总兵官武清侯石亨言近造船车蠢大请改为偏厢车一千两诏各营自造至是亨以各营官军艰辛愿将己所得禄米十年之数备料改造  帝不许命内官监为之
　　○夜金星犯毕宿
　　○己巳都察院左都御史沈固以老疾乞致仕从之　　○升应天府府尹李敏为户部右侍郎代周忱巡抚赐敕戒其凡忱所行法果有便于官民者不必轻易但痛革其为弊之人
　　○升通判邓珏为南京工部营缮司郎中检校郑灵为主事
　　○大同右参将都督同知许贵奏右少监韦力转衔军妻不与宿遂杖死其军又与养子妻淫戏射死养子又妄报家奴数人杀贼功得升指挥千百户镇抚下巡按直隶御史郑韶覆之有验第妄报升指挥家奴者不实都察院请命韶再覆从之
　　○庚午命南京太仆寺卿仲昌致仕从大理寺丞李茂考察其老疾也
　　○吏部郎中李贤言比虏使来索使臣明诏不允惟欲富国强兵报讐雪耻且命文武大臣共议长策臣虽不与共议之列伏读  天语感激奋发忠愤之心耿耿不寐夫主忧臣辱主辱臣死  皇上之志如此凡食君之禄者宁不畅然于心乎昔者鲁国有难漆室女忧之况列于侍从立于朝廷者其忧之当何如也臣闻虏寇东收女直等处西取回回部落又欲大举入寇窃料虏不过中国一大郡以天下之众不能取胜者未得其策故也且虏所以轻侮中国者惟恃弓马之强而已臣观今之拒马木止能拒马不能避箭挨牌止能避箭不能拒马惟有所谓战车者既能避箭又能拒马盖此车即汉时卫青武刚车之类青击匈奴深入虏地见单于兵阵必以武刚车自环为营兵法谓是车有巾有盖为先驱焉臣惟武刚车徒能避其弓马今之战车不但能避弓马又有取胜之道取胜者何火枪是也论中国之长无出于火枪前代未尝有也若用之得法虏之弓马弗能当也近来不能以此取胜者非火枪之过也用之者不得其法耳且使火枪者须要遮避其身以壮其胆然后发而取中不然则畏其箭来伤己手足失措虽能发枪不暇取中臣观车制四围箱版内藏其人下留铳眼上开小窗长一丈五尺高六尺五寸前后左右横排枪刅每车前后占地五步若用车一千两一方二百五十两约长四里四方共十六余里欲行则行欲止则止可谓有脚之城内藏军马粮草辎重以此御敌使马不得冲阵箭不得伤人彼若近前火枪齐发奇兵既出彼若远避我势自张我威益振况此时大同宣府辽东一带军民不敢出城耕作城外之地俱是虏寇驰骋之所若此等边城俱用此车遣将出师可以横行于沙漠可以深入其巢穴不然但用退敌驱之出境使我军民得以耕作营其衣食所谓长策莫善于此虽然此策固善又在将帅之智何如耳夫今之士卒犹古之士卒善用兵者申其号令严其纪律以作其气以鼓其勇使之畏威怀德效力用命以进死为荣以退生为辱虽赴水火不敢退缩惟知有将帅不知有敌人如此而不取胜者臣未之信也况朝廷于将帅特彰剖封之典于士卒频加赏劳之恩待之可谓厚矣然而不能为国家折冲御侮搴旗斩将以雪前日之耻以伸朝廷之威此忠臣义士所以不能安其心也臣闻天道好还胡虏自犯边以来肆其凶暴所向得利其志益骄中国之人被其残毒甚矣今又不知止足欲生衅端安知不自取败亡耶此虽在于人事之修或亦天道之必然也此臣所以拳拳以取胜之策为献伏望  陛下釆而用之命工部修造此车不为甚费所谓有备无患事乃克济者也章上  帝曰览贤所言有护国之心其令管军马文武官员采取而行
　　○辛未升浙江布政司副理问刘镛为台州府知府先是镇守侍郎孙原贞等言台州倚山滨海民俗顽犷词讼繁兴素称难治镛律己廉勤理刑明慎堪任知府故升用之
　　○四川朵甘思宣慰司宣慰使绰思吉吒思吧答思麻地面指挥佥事绰思吉监粲乌思藏些蜡寺绰吉监粲各遣人来朝贡马赐僧衣钞币食茶
　　○刑部尚书俞士悦都察院左都御史王文辞职先是学士江渊言法司刑狱诬枉致伤和气诏与明辩于是士悦文皆辞职而文以渊尝有所私嘱不从故奏词多指渊其略曰生民不安皆贪官所致问一贪官去任则一方获安然嘱一贪官弗从则众谤辄起因而上章耸动  圣  若欲臣委曲逢迎受嘱坏法宁死而不为也况老疾日侵不堪任使徒取讪议乞罢归田里  帝竟不究亦不许其去
　　○先是贵州布政司奏缺粮乞拨苏松等府折粮银十万两分送湖广四川二布政司籴粮接济巡抚贵州大理寺右寺丞王恂亦奏贵州米价腾涌虽奉户部榜文召□中盐然所定米数太重浙盐全无人纳臣已会三司官议令各□中浙盐者每引纳银三钱准给军用其平越卫见驻大军剿贼乞将云南盐开中少助边粮奏俱下户部言苏松银系供给京师之物难以拨运宜令南京户部召□开中淮浙盐纳银四钱五分浙盐三钱五分以其银运湖广四川二处籴粮其云南盐宜召□于平越卫每引纳米三斗从之
　　○山西代州除名布政使弋谦言自古任将之道务实不务名名者如李广李陵辈卒无成功是也实者如李牧赵充国辈卒建大勋是也任将之道岂可不用其实而尚其名哉曩者胡虏也先入寇震惊都邑如蹈无人之境我师竟不能少挫其锋盖由择将务名不审其实故也况今也先日有觊觎中国之心而我当国谋臣至今主将不闻有智愚之别兵士不知有简募之方观其堑山塞谷施设皆兵家之末务殆非所以安边固国之长筭也今欲安边固国必先推选良将盖将良则兵精兵精则技高技高则胆大胆大则勇生以守则固以战则胜又何患外侮之凭陵我绩之不集耶良将在在有之臣所知者前成山侯王通龙门卫致仕指挥甯懋真定府同知阮迁干此三人兵学筹策淹贯宏博而又屡经战阵深识机变昔从  太宗迤北征进累蒙教诲破胡秘计往者臣尝举荐通不意秉政大臣嫌通矜大挤令通修守山陵病国妨贤莫此为甚如蒙听臣猥见乞选在京精锐马步官军八万令通懋迁干等统领前往宣府大同会同郭登等再选官军四万训练精熟如胡马南侵登等守城通等领军薄伐必能剿灭残虏如通等受命无效臣受妄举之罪  帝览之谓兵部臣曰比者虏犯京师亦曾用通不见其勇谋超异后以山陵事重令通镇守亦非轻任今谦却言挤通且大同一方必用十二万人其余边陲须得几何方可备御少保兼尚书于谦等言今脱脱卜花王累遣人朝贡不曾犯边况天气炎熟边储缺乏不可妄举其言秉政重臣不悦王通意指臣谦宜将王通甯懋阮迁干量升职事令同石亨等统理军马及将弋谦亦量授职代臣谦总督军务庶彼得展布抱负弘济时艰  帝曰弋谦不揣己过只谈人非既已为民不必任用王通仍旧镇守山陵甯懋阮迁干令随石亨团操仁有声息即调当先杀贼有功一体升赏
　　○壬申唐王琼炟奏郡王郡主将有室家阙妆奁衣服欲遣人赍价往产有处收买从之
　　○命江西都指挥佥事冯凯子超代为指挥同知
　　○大同总兵官定襄伯郭登奏大同右卫缺粮请召□中盐纳粮户部请令大同右卫仓每引淮盐三斗浙盐一斗八升浑源州怀仁县仓每引淮盐四斗浙盐二斗五升俱米豆中半上纳从之○令广西官舍军民有愿出米升职补官者赴贵州都匀卫仓上纳从巡按贵州监察御史汪琰奏请也
　　○令口外官在京优给优餋者本色俸米俱折与银布折色仍旧支钞并胡椒苏木
　　○宣府缺小麦侍郎刘琏以闻诏于京仓运五千石给之
　　○给山东挑河夫口粮
　　○免狭西肃州卫去岁旱灾屯粮一万三千四百余石
　　○癸酉大同总兵官定襄伯郭登奏大同东西二路各有参将操守其本处并河南山西调来操备军逐一挑选年力精壮曳弓六十斤已上者为头拨当先破敌余者为二拨每队白牌一面通写五十人姓名以凭试验点闸五人为伍各带小圆牌一面互写五人姓名背刻军令一人有功五人同功一人退缩五人同罪令其誓于神祠结为兄弟遇战则同心奋勇有难则齐力救援每五百骑委都指挥一员管领使功无相挠责有所归然各军都指挥不相统属宜另选一员把总管操比见山西都司冬班操备都指挥佥事张瑛堪以把总乞量升把总  帝曰登所处边务甚善其升瑛署都指挥同知调注山西行都司听登委任
　　○升肃州卫指挥使胡杰为狭西行都司都指挥同知以杰父麒战殁也
　　○是日昏刻南京闻南方天鸣如泻水声
　　○乙亥命以直隶扬州府濒江新涨地土与坍江失田人户耕种
　　○令贵州军官子孙赴京袭职者沿途给与口粮时贵州连年弗靖公私困竭军官子孙赴京袭职者甚至母子沿途乞食流离艰苦贵州都指挥张锐以闻故有是命
　　○给五军营官军马一百六十九匹
　　○给  长陵  献陵  景陵三卫军器○丙子封梁庄王宫人张氏为夫人赐诰命先是庄王薨无嗣王妃魏氏继薨府中无内主惟二女皆张氏出故有是命仍命岁给禄米一千石养赡
　　○罢中书舍人徐颐为民颐直隶江阴县人家赀累万因拜太监王振为父振令黄养正代写楷字以进得除中书舍人以疾告归至是复至为言官所劾巡按御史又按其家豪横创违式第宅千八百余间下狱论当杖故有是命
</div>
    <div class="pagination">
<a href="明实录英宗实录_page148.html">上一页</a><span>...</span><a href="明实录英宗实录_page144.html">144</a><a href="明实录英宗实录_page145.html">145</a><a href="明实录英宗实录_page146.html">146</a><a href="明实录英宗实录_page147.html">147</a><a href="明实录英宗实录_page148.html">148</a><span class="current-page">149</span><a href="明实录英宗实录_page150.html">150</a><a href="明实录英宗实录_page151.html">151</a><a href="明实录英宗实录_page152.html">152</a><a href="明实录英宗实录_page153.html">153</a><a href="明实录英宗实录_page154.html">154</a><span>...</span><a href="明实录英宗实录_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
