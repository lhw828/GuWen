<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 83 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 83 页/共 681 页</h1>
    <div class="content">○康熙九年。庚戌。春。正月。己丑朔。上诣堂子行礼。还宫。拜神毕。率诸王、贝勒、贝子、公、内大臣、大学士、都统、尚书、精奇尼哈番、侍卫等、诣太皇太后皇太后宫、行礼。御殿。王以下、文武各官、外藩王、及使臣等、上表朝贺。停止筵宴　　

○朝鲜国王李棩、遣陪臣闵鼎重等、表贺冬至、元旦、万寿节、及进□山戊示□贡礼物。宴赉如例　　

○癸巳。喀尔喀扎萨克图汗、遣使进九白年贡。宴赉如例　　

○甲午。上诣太皇太后宫、问安　　

○乙未。世祖章皇帝忌辰。遣官祭孝陵　　

○丙申。河南巡抚郎廷相疏言、宋儒程颢、程颐、后裔、明时有五经博士二员。缘流寇乱后、荫袭久绝。今查有程颢嫡裔程宗昌、程颐嫡裔程延祀、应请袭职。从之　　

○丁酉。孟春。享太庙。上亲诣行礼　　

○遣官祭太□山戊示□之神　　

○辛丑。祈谷于上辛。奉太祖高皇帝太宗文皇帝世祖章皇帝配享。上亲诣行礼　　

○壬寅。顺天府进春　　

○癸卯。赐朝正外藩王贝勒贝子公台吉塔布囊等、银币鞍马有差　　

○乙巳。复设河南分守河北道分巡南汝道、二缺　　

○广东广西总督周有德、复具疏请回旗守制。允之　　

○丁未。谕兵部、前以辅政大臣遏必隆、明知鳌拜等、树党乱政、不豫行纠劾、故坐之罪。今思伊系皇考顾命大臣。且勋臣子。其咎止于因循瞻顾。未尝躬负重愆。特为宽宥。仍以公爵、宿卫内廷　　

○戊申。上诣太皇太后皇太后宫、问安　　

○封镇国公杜兰子弼礼克、为辅国公。授辅国公巩安子巴哈穆、辅国公化善子佛格、俱为三等辅国将军。多罗宣和郡王多尼庶出子鄂明、镇国将军辉塞子齐塞、辅国将军伊尚阿子锡布、俱为三等奉国将军　　

○复设湖广分守武昌道、分巡上荆南道、分守郧阳道、三缺　　

○己酉。初、直隶各省废藩田产、奉上□日免其易价、改入民户、名为更名地。内有废藩自置之地、给民佃种者、输粮之外、又纳租银。重徵为累。户部议以久载全书、不当蠲免。得上

□日、更名地内自置土田、百姓既纳正赋、又徵租银。实为重累。著与民田一例输粮。免其纳租。至易价银两、有徵收在库者、许抵次年正赋　　

○壬子。上幸南苑行围　　

○乙卯。以刑部郎中王震生、为江西按察使司佥事、提调学政。工部郎中董朱衮、为山西按察使司佥事、提调学政。刑部郎中杨毓兰、为山东按察使司佥事、提调学政。户部郎中王震起、为广西按察使司佥事、提调学政。刑部郎中钟朗、为狭西按察使司佥事、提调学政　　

○戊午。予故原任刑部尚书李化熙、祭葬如例　　

二月。己未朔　　

○壬戌。上自南苑回宫。诣太皇太后皇太后宫、问安　　

○癸亥。谕户部、淮安府属海州、安东等九州县。扬州府属高邮、兴化等四州县。水患频仍。康熙八年夏秋、又罹霪雨。尔部檄行督抚、即发仓粟、赈济饥民　　

○甲子。命内秘书院大学士魏裔介、礼部尚书龚鼎孳、为会试正考官。刑部左侍郎王清、内国史院学士田逄吉、为副考官　　

○谕兵部、武职官员、有训练兵丁、剪除盗贼、使地方宁靖、兵民相安之责、必谋略兼备、弓马娴熟者、斯称厥职。其不谙弓马、才力不及者。许不时纠察。已屡有谕上□日。朕出猎巡视地方、见涿州营守备刘逾光、涿鹿卫守备任先声、保定左卫千总周诚、弓马不娴。才力甚为不及。著察议具奏。此中有效力行间、得军功者。仍宽宥留任。阅此等将弁、系该督提镇于原补授时、不行拣选、及补授后、不行纠参之故。嗣后武职、务须遴选才能之人补授。将无才能者、不时查参。尔部严行直隶各省督提镇遵行　　

○丙寅。太皇太后圣寿节。上率王以下文武大臣侍卫等、诣太皇太后宫、行礼。照例筵宴　　

○命内国史院侍读胡简敬、提督顺天学政　　

○复设浙江分巡宁绍道、分巡温台道、分守杭嘉湖道、分守金衢严道、四缺　　

○予故护军统领科尔昆、祭葬如例　　

○丁卯。上诣太皇太后皇太后宫、问安　　

○遣大学士杜立德、祭先师孔子　　

○升光禄寺卿杨永宁、为太常寺卿　　

○以原任福建提学道沈令式、为广东按察使司佥事、提调学政。刑部郎中陈必成、为云南按察使司佥事、提调学政。户部郎中崔尔仰、为浙江按察使司佥事、提调学政　　

○戊辰。祭大社大稷。上亲诣行礼　　

○己巳。孝康皇后忌辰。遣官祭孝陵　　

○升护军参领苏虎济、为正蓝旗蒙古副都统　　

○云南贵州总督甘文焜疏报、定番州所属岗渡等、一百四十五寨苗蛮、倾心归化。请纳赋起科。下部知之　　

○庚午。户部议覆、山西巡抚达尔布疏言、里马虽已奉裁。相隔一年、始行解京。中间支放草豆等项银二万二千余两、请淮奏销。查里马裁于康熙七年四月、则夏秋草青、可以放牧。应如直隶各省营马例、减半支销。得上□日、钱粮既经散给民间、饲养马匹、难以复追。尔部议令如半支例扣算、果当与否、其再议之。于是户部更议如抚臣请。从之　　

○辛未。上诣太皇太后宫、问安　　

○壬申。谕刑部、盗案内论死者甚多。其为诬引株连、亦或有之。宜加详勘。至于夹棍、乃惨痛之刑。必不得已而后用。其慎之、毋忽　　

○调四川夔州总兵官马化麒、为福建海澄总兵官　　

○癸酉。升广西巡抚金光祖、为广东广西总督　　

○甲戌。予故蒙古都统三等精奇尼哈番隆峨、祭葬如例　　

○乙亥。以内国史院学士马雄镇、为广西巡抚　　

○丁丑。先是、内国史院大学士卫周祚。引疾乞归。上念其勤劳有年、给俸如故。俟病痊起用。至是卫周祚、以在籍支俸三年、受恩过当、具疏辞俸。得上□日、卿在任著有劳绩。回籍调理。特给禄以资颐养。可仍遵前命。祗受勿辞　　

○江宁巡抚马祜疏言、桃源县等处、连年水灾。请免带徵漕米。得上□日、漕粮例不蠲免。但该抚既称桃源等处、屡被水灾、民生困苦、与他处不同、著确议具奏。寻议、康熙六七两年分、未完漕米一万六千六百四十石、应准其蠲免。后不为例。从之　　

○戊寅。上诣太皇太后宫、问安　　

○己卯。升兵部郎中纪振疆、为光禄寺卿　　

</div>
    <div class="pagination">
<a href="清实录康熙朝实录_page82.html">上一页</a><span>...</span><a href="清实录康熙朝实录_page78.html">78</a><a href="清实录康熙朝实录_page79.html">79</a><a href="清实录康熙朝实录_page80.html">80</a><a href="清实录康熙朝实录_page81.html">81</a><a href="清实录康熙朝实录_page82.html">82</a><span class="current-page">83</span><a href="清实录康熙朝实录_page84.html">84</a><a href="清实录康熙朝实录_page85.html">85</a><a href="清实录康熙朝实录_page86.html">86</a><a href="清实录康熙朝实录_page87.html">87</a><a href="清实录康熙朝实录_page88.html">88</a><span>...</span><a href="清实录康熙朝实录_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
