<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 430 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 430 页/共 502 页
  </h1>
  <div class="content">
   ○以驻藏办事大臣崇实、为镶黄旗汉军副都统。　　

○以江西南昌、新建、丰城、进贤、金溪、鄱阳、余干、万年、建昌、德化、德安、湖口、十二县被灾较重。命平粜仓谷。　　

○展缓直隶固安、永清、东安、武清、甯河、卢龙、束鹿、安、天津、青、静海、沧、南皮、盐山、庆云、晋、无极、稿城、邢台、沙河、南和、唐山、平乡、广宗、钜鹿、内邱、任、永年、邯鄂、成安、肥乡、曲周、广平、鸡泽、磁、大名、南乐、清丰、丰润、玉田、南宫、新河、武邑、衡水、赵、柏乡、隆平、临城、甯晋、深、武强、饶阳、五十二州县被灾地方新旧额赋。给固安县贫民口粮有差。　　

○戊辰。高宗纯皇帝忌辰。遣官祭裕陵。　　

○谕内阁、本年秋朝审情实各犯。著停其句决。　　

○予故甯夏将军托云保、祭葬如例。谥刚恪。　　

○己巳。以神灵显佑。颁福建甯洋县关帝庙御书扁额。曰功被瀛堧。　　

○谕内阁、本年朕三旬万寿。特颁恩诏。德木楚克扎布、拉木棍布扎布、德木齐扎布、布彦诺谟祜、棍楚克林沁、多尔济那木凯等、或平日当差勤慎。或夺勉出力。自应各沛恩施。德木楚克扎布、著加恩赏穿亲王补服。拉木棍布扎布、著加恩封为郡王。及身而止。德木齐扎布、布彦诺谟祜、均著加恩赏用紫缰。棍楚克林沁、著加恩在御前上行走。多尔济那木凯、著加恩赏给头品顶带。以示朕行庆推恩之至意。　　

○又谕、本年朕三旬万寿。业经降旨、所有各省督抚将军副都统等、均著毋庸来京瞻觐。惟思各蒙古等素习敦朴。朕亦推诚优待。该王公台吉等。尤不可狃于繁文。况此次年班来京之各蒙古王公台吉等。尚未旋回。于六月闲。如仍令伊等来京祝嘏。正值炎暑。往返跋涉。尤不合体恤蒙古臣仆之意。著理藩院传谕御前乾清门行走之蒙古汗王公台吉等、于本年六月朕万寿圣节。均著毋庸来京祝嘏。以示朕体恤各蒙古之至意。　　

○又谕、都统胜保自简任钦差大臣。督剿皖省捻匪。尚知夺勉。迨护城一挫以后。军威不能复振。以致庐定不能克复。逆匪蔓延。日久无功。实有难辞之咎。著即撤去钦差大臣。以示薄惩。惟念该都统平素带兵勇往。曾立战功。现在豫省堵剿需人。著即驰往河南。督办该督剿匪事宜。即派关保为胜保帮办。袁甲三仍著署理钦差大臣关防。督办安徽军务。除翁同书本系帮办外。并派副都统穆腾阿、帮办军务。傅振邦著督办徐宿一带剿匪事宜。仍著田在田帮办。其山东剿匪事宜。即派德楞额督办。并派乾清门三等侍卫哈勒洪阿帮办。著即驰驿前往。傅振邦、无庸帮办袁甲三军务。关保亦无庸帮办傅振邦剿匪事宜。以期事权归一。各有专司。自此次分派之后。傥有贼匪由何路北窜。即将何路督兵大兵。严加惩处。决不宽贷。其有应行互相援应之处。仍不得区分畛域。尔诸臣其同心协力。尽歼丑类。迅速蒇功。毋负委任。　　

○以江西捐输军饷。永广新建县学额十名。高安县八名。南昌新昌二县各六名。丰城庐陵二县各四名。清江县三名。奉新县二名。泰和、金溪、南城、新城、都昌、德化、赣、七县各一名。　　

○蠲缓山东临清、齐东、齐河、禹城、长清、平原、东平、东阿、平阴、惠民、阳信、乐陵、沾化、蒲台、滋阳、峄、汶上、阳谷、菏泽、单、曹、钜野、濮、观城、朝城、茌平、莘、高唐、益都、博兴、乐安、昌乐、临胊、昌邑、邱、金乡、嘉祥、济甯、历城、新城、济阳、肥城、青城、海丰、郓城、莒、恩、临淄、高苑、寿光、潍、夏津、鱼台、章邱、滕、寿张、范、五十七州县。被水被旱被虫被雹村庄。额赋有差。　　

○庚午。谕内阁、惇亲王次子载漪、著承继与瑞敏郡王奕志为嗣。　　

○谕军军机大臣等、昨因安徽捻匪。时常出扰徐宿。及河南山东等处。降旨派胜保等分路督办。以期事权归一。各有专司。现在东豫各境。贼踪虽远。而该捻出没靡常。势极飘忽。北省地势平衍。无险可扼。仍恐乘虚纷窜。亟宜豫筹堵截。前经通饬各省。实行团练。以助兵力。现在徐宿地方紧要。著何桂清严饬该地方官。认真团练。俾傅振邦等、可以合力剿办。可至有兵力单薄之虑。河南归陈等属。曾经办理坚壁清野。山东曹单一带。团练向称得力。著瑛棨、文煜、再行严饬各该地方官。实心经理。不得因贼氛巳远。稍有懈驰。至山东曹州民团。修筑黄河北堤。限贼马队。惟考城地方。未经加筑。上年九月。该匪即由此窜入。扰及东明长垣。自曹境而东。直至宿迁。亦未修筑。若仿照曹州河堤。一律加修。认真挑筑。使沿河大堤。屹若坚城。亦可藉资守御。著何桂清、瑛棨、劝谕绅民。妥为办理。毋得视为具文。将此由五百里各谕令知之。　　

○辛未。谕军机大臣等、前因曹澍钟奏、粤西军饷支绌。当谕令骆秉章、设法将刘长佑、及刘坤一、各军饷银。暂行照数按月拨解。其四川、山西、陕西、所有报解、及奉拨粤西军饷银两。亦应赶紧筹解。兹据刘长佑奏、体察粤西民情贼情、均利速剿。惟饷需拮据。难以措手。请饬催各省协济饷银、依限起解。以应急需等语。自系实在情形。粤西连年被贼。兵饷两绌。现在石达开大股逆匪。仍蔓延庆远一带。若不及早剿除。恐奔黔窜蜀。必至句结为患。刘长佑一军。前经骆秉章派赴粤西援剿。粮饷均由湖南支给。自湖南未能按月接济。尚欠银数万两。粤西情形、万分支绌。刘长佑办理防剿。正当吃紧之时。势不能停兵待饷。劳崇光有统辖两省之责。自应通筹全局。设法兼顾。著就近接济饷糈。俾无缺乏。以资攻剿。并著骆秉章仍遵前旨。按月如数拨解。所有四川、山西、陕西、应行拨解粤西军饷。亦著赶紧筹拨协济。毋稍延缓。致误要需。将此由六百里各谕令知之。　　

○又谕、曾望颜奏、石逆谋入川境、亟应严防等语。石逆攻陷广西庆远府。偪近黔省都匀。意图由黔入川。该省合江、叙永、泸州、綦江、江津、南川一带。均与黔境毗连。设令窜入。不惟川省完善地方。遭其蹂＜兰＞。即陕西、湖北、亦将震动。于大局甚有关系。著曾望颜、严饬川南、川东、所属文武、一体侦探。相机筹办。并饬酉秀彭涪各防所文武、即将窜入黔匪。妥速剿办。以杜句结。其滇匪上窜。防御不力。业将督兵之提督皂升等、分别惩处。仍责令迅图埽荡。免致蔓延。至所称川省营员、晓畅营务者、均调赴他省出征。存营员弁、多不得力。亦系实在情形。现在所调陕甘官兵二千名。计日可到。剿办必能得力。惟陕甘地方。亦关紧要。此项官兵。未便久留在外。如川境渐就肃清。仍应撤回归伍。向来各省营伍。兵丁多不足额。钱粮半为营员侵蚀。甚至老弱充数。空籍冒粮。种种弊端。殊堪痛恨。川省兵丁多不得力。实由于此。该署督惟当严饬各营、挑选精锐。裁汰老弱。务使兵无悬额。饷不虚糜。傥有前项弊端。即或宽其既往。必当儆其将来。如能操练有方。即以本省之兵。供本省之用。足敷堵剿。不得专恃客兵援救。方为妥善。前据曹澍钟奏、石逆大股注意川境。已谕该署抚、如该逆窜出粤界。刘长佑一军。务须跟踪追剿。并谕骆秉章、饬令田兴恕萧启江两军。分途截击。曾望颜亦当侦探贼踪。饬属迎头堵剿。以歼丑类而安边圉。将此由六百里谕令知之。　　

○以四川铁蛇渡剿匪出力。赏军功唐友耕、五品项带。以千总用。都司马开昌、下部优叙。　　

○以剿办云南窜匪不力。提督皂升、按察使蒋徵蒲、下部议处。革参将顺福职。　　

○予四川唐家溪等处阵亡守备杨登阶、训导易良直、祭葬世职。　　

○壬申。世祖章皇帝忌辰。遣官祭孝陵。　　

○谕内阁、官文奏、请将拣发知府、降补同知等语。湖北拣发知府潘祥新、前经官文奏请改归京职。仍以郎中回原衙门即补。当经吏部核与定例不符。行令更正。兹据该督请以同知降补、著即给咨送部引见。其应否以同知降补。或可改补京职之处。著吏部于带领见引时。声明请旨。　　

○又谕、倭仁等奏、大计届期、未接部文、恳请展限一摺。奉天省本年大计。尚未接到吏部行知。著准其展至二月内具题。至此项公文。如系在途遗失。即著该部补录行知。以凭办理。或系该部发文迟误。亦著查明具奏。　　

○又谕、有凤等奏、川省土司屯番、吁恳进京祝嘏一摺。该土司等呈恳祝嘏。具见悃忱。但念路途遥远。跋涉维劳。均著无庸前来。仍照旧轮流各按年班日期来京朝觐。用示朕怀柔远人。优加体恤至意。　　

○谕军机大臣等、官文奏、改设长江水师专营、现巳抽足兵数、并筹办大概情形一摺。自九江克复。全楚肃清以后。即经官文核檄饬陆路提镇、及通省各营。视兵数之多寡。分别按成。于各兵出缺时。扣留额缺。共计扣出马战守兵二千名。以备充补水师。一俟皖省荡平。即改立水师专营。所筹自系为慎重江防起见。惟据该大臣称、以扣存兵额月额。提归新设水师之费。于常川操防养赡。尚恐不敷。仍须另议酌增。但不得过水勇征饷之数。现在水勇、每名月需饷项若干。仍著该大臣查明详晰具奏。至兵丁既有额缺。未便令其虚悬。著即行募补。酌拨杨载福、彭玉麟、两营调遣。以资练习而助攻剿。俟楚省撤防时。或设水师提督。或先派镇协统带。再由该督定议具奏。将此由五百里谕令知之。　　

○又谕、曾望颜奏、军务未竣、请续办按粮津贴、以资接济一摺。川省连年筹解京外各饷。暨本省粮饷。防剿经费等项。为数巳至一千数十万两。节经该督等奏请办理按粮津贴。源源接济。闾阎踊跃输将。实堪嘉尚。现在各路军务未竣。滇黔各匪窜入川境。防剿经费。所需甚钜。据曾望颜奏、请于咸丰十年。再行劝谕绅民。续办按粮津贴。实属万不得巳之举。第恐不肖吏胥。藉端扰累。著该署督严饬各属、查照旧章。遴选公正绅耆。妥为经理。不准假手胥吏。致滋弊端。其上中下户之分。傥该地方官高下其手。蒙混侵蚀。及有徵多报少等弊。即著从严参办。毋稍姑容。庶于借资民力之中。仍寓体恤民艰之意。此项津贴银两。俟收解完竣。即由该署督核计多寡。奏请加广学额中额。届时明降谕旨。以昭激劝。将此由四百里谕令知之。　　

○上以孟春时享太庙。自是日始。斋戒三日。　　

○甲戌。谕军机大臣等、曹澍钟奏、川省现在筹防、首以得人为重、胪举所知各员、并陈石逆贼营各情、及酌筹剿办等语。川省为完善之区。现在办理防堵事宜。全在调度有方。得人任使。以冀收指臂之效。除总兵马天贵、业经阵亡外。所有四川候补道程祖润、重庆府知府李庄、马边厅同知孙濂、丁忧知府李玉台、署酉阳州知州毛振寿、降调永甯道陈枚、四川提督皂升、以上各员、现在业巳带兵办理防务者。毋须咨调。此见著该署督酌量调遣。以资差委。至蒋玉龙现在贵州、颜朝斌在湖北。各该省军务未竣。未便遽调至川省。著无庸议。该署抚所陈石逆贼情。自系实有见闻。著曾望颜体察情形。先事务防。妥筹剿办。以保完善之区。曹澍钟奏片、著钞给阅看。将此由五百里谕令知之。　　

○予江南浦口阵亡游击萧胜南、守备梁奉年、把总周荣升、外委周天元、曾秀、祭葬世职。　　

○乙亥。享太庙。上亲诣行祀。　　

○遣官祭太岁之神。　　

○御长春宫。赐惠亲王、载垣、端华、僧格林沁、彭蕴章、穆荫、匡源、杜翰、文祥等食。　　

○谕内阁、御史陈浚奏、请饬地方官整顿捕务、以安行旅一摺。据称山沂州府。及江苏徐州府一带。近有幅匪盘踞。出没无常。自泰安府以北。至直隶雄县固安等处。又有骑马贼。往来肆行剽夺。近闻福建贡差。有在宿迁县、龙泉沟被劫之案。此外商民。恐被累者尚多等语。土匪扰害行旅。地方捕务。实属废弛。况本年恩榜特开。各省土子。踊跃观光。傥令中途失事。不能及期入闱应试。未免向隅。著直隶、江苏、山东、各督抚。严饬各该府州县、认直人缉捕。傥敢仍前玩泄。致有疏失。即著从严参办。以靖地方而安行旅。　　

○又谕、何桂清奏、遵保堪胜水师总兵、并可备器使人员一摺。升署京口协副将鞠耀乾、著记名以水师总兵用。俟军务告竣。再行送部引见。广东海门营参将李新明、广东水师提标左营游击赖镇海、江南京口水师右营游击郭定猷、均著俟军务告竣。送部引见。　　

○谕军机大臣等、恒福奏、海口地方、防兵不敷、请添调官兵一摺。据称沿海一带。地方宽阔。海汊纷歧。若夷人附岸而登。同时告警。其势不能彼此兼顾。拟请添调京兵二千名。及得力马队千名等语。自为思患豫防起见。惟现在已于直隶山东等省、备调精兵万余名。恒福请调各兵。著俟僧格林沁到津后。再行商办。其直隶应调兵四千名。著恒福于该省北路各营内、挑选精锐。勤加操练。以备调遣。本日已谕户部由库拨银二十万两。分批解往天津海口。支发军饷。以收饱腾之效。该督务须饬令粮台撙节支放。毋得虚糜。其直隶各属、应解旗租银两。为数甚钜。仍著该督严催解部。以抵此项拨款。毋任宕延。将此谕令知之。　　

○予江南阵亡知县丁炅、祭葬世职。　　

○命山东巡抚文煜、山西巡抚英桂、各挑官兵二千名。西安将军托明阿、挑官兵一千名。绥远城将军成凯、青州副都统恩夔、各挑官兵五百名。借各路军营调用。　　

○命热河都统常清、密云副都统玻崇武、各再挑官兵五百名。备天津防所调用。　　

○拨部库银二十万两。解往天津防所。以济军饷。　　

○以营伍废弛。并查办草率。革直隶山永协副将双庆职。留营效力。护通永镇总兵官海绶、下部察议。　　

○展陕西吴堡县原缓带徵兵粮。　　

○丙子。孝全成皇后忌辰。遣官祭慕陵。　　

○署钦差大臣袁甲三奏、天长踞贼。未即就抚。惟惧西路官军分剿。时思逃窜。得旨。该逆反覆无常。未必非缓兵之计。固应相机剿除。若仍真心悔罪。献城杀贼。亦可准其投诚。　　

○以安徽滁州来安解围。赏协领恒禄、副都统衔。游击朱元兴、蒋立功、巴图鲁名号。守备朱得胜、刘万金、拜殿元等、花翎。知州施照等、蓝翎。余升叙有差。　　

○以安徽凤阳剿贼出力。赏协领色普清额、委营总吉隆额、副都统衔。防御富珠隆阿、花翎。　　

○丁丑。谕内阁、吏部奏、遵议历任河南巡抚藩司各员处分一摺。河南一省。历年欠解京饷。为数甚钜。节经户部奏咨飞催。置若罔闻。实属任意延宕。前任河南布政使今升河南巡抚瑛棨、著降补陕西按察使。仍带降二级留任处分。现任河南布政使祥裕、著改为降二级留任。并降为三品顶带。前任河南巡抚调任山西巡抚英桂、升任直隶总督恒福、均著照部议降二级留任。以上各员所得处分。均不准其抵销。　　

○又谕、文煜奏、知县人地未宜、请旨撤任议处等语。山东乐安县知县朱源、前因抗粮案内。经崇恩查明。虽无浮收勒折。究属不合。奏请与日照县张德霖对调。嗣据部议以该员等、均有钱粮展参处分。与例未符。兹据该抚奏称、该员虽非激变。未便饬回本任。朱源、著即行撤任。调省察看。仍交部议处。其聚众滋事之李金鳌等、并饬严缉务获究办。　　

○谕军机大臣等、文煜奏、遵筹海疆布置情形一摺。据称山东海岸。迤长三千八百余里。武定等府。均属滨海。惟青州地处各府之中。拟令该满绿各营。勤加训练。何处有警。即由该副都统、及该营将官带往何处救援。其余文登等营官兵。同大沽口新设防兵。一体会筹堵剿。登标及文登营水师。为数无多。应暂行撤归陆路。仍由省派兵四百名。前往登州。交该镇曾逢年统带。并原有官兵。以一半守城。一半守险。并勤加了探。如该府所属、及莱州有警。亦即分拨策应。仍劝谕绅民。办理团练。互相保卫等语。所筹尚属周密。著即照所拟。认真办理。其各营官兵。应如何勤加训练。以期得力。即著文煜严饬该将弁等、实力讲求。毋得视为具文。以致临时贻误。至所称烟台等处。滨海居民。有不能办团者、即令迁进内地。自系为烟户稀少处设法。既难于团练。不若令其迁移内地。以免侵扰失业。前因各路军务未竣。曾谕令恩夔、于青州德州驻防兵内。挑选五百名。并令文煜、于该省各营内挑兵二千名。一并听候调遣。现在青州兵。既以防海。此外绿营兵二千名。及德州兵丁。仍著文煜会同恩夔、如数挑选。认真操练。傥捻匪北窜。即可用以堵剿。以备不虞。将此由四百里谕令知之。　　

○以陕西布政使庆廉、为河南巡抚。陕西按察使雷以諴、以三品顶带为布政使。　　

○以河南邓州绅民捐助勇粮。永广学额五名。　　

○戊寅。谕内阁、骆策章奏、营兵藉端滋事、审明定拟、并请将未能弹压之文武员弁、分别惩处一摺。湖南岳州营守备王兴基、千总安长庆、于兵丁疏忽门禁。既未能先事觉察。迨兵丁滋事。又不能即时弹压。著一并革职。以肃营伍。署岳州城守营参将荣山、不能督率备弁。整饬营伍。岳州府知府冯昆、因严城禁。枷责兵丁。尚系为慎重地方起见。惟未会同营员办理。致令兵丁藉口滋事。亦有不合。荣山、冯昆、均著交部议处。
  </div>
  <div class="pagination">
   <a href="清实录咸丰朝实录_page429.html">
    上一页
   </a>
   <span>
    ...
   </span>
   <a href="清实录咸丰朝实录_page425.html">
    425
   </a>
   <a href="清实录咸丰朝实录_page426.html">
    426
   </a>
   <a href="清实录咸丰朝实录_page427.html">
    427
   </a>
   <a href="清实录咸丰朝实录_page428.html">
    428
   </a>
   <a href="清实录咸丰朝实录_page429.html">
    429
   </a>
   <span class="current-page">
    430
   </span>
   <a href="清实录咸丰朝实录_page431.html">
    431
   </a>
   <a href="清实录咸丰朝实录_page432.html">
    432
   </a>
   <a href="清实录咸丰朝实录_page433.html">
    433
   </a>
   <a href="清实录咸丰朝实录_page434.html">
    434
   </a>
   <a href="清实录咸丰朝实录_page435.html">
    435
   </a>
   <span>
    ...
   </span>
   <a href="清实录咸丰朝实录_page431.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
