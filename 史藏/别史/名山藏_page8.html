<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 8 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 8 页/共 112 页
  </h1>
  <div class="content">
   典谟记十九 

　　◆典谟记十九 

　　孝宗敬皇帝二 

　　○孝宗敬皇帝二 

　　十四年正月二月内府针工局请比例招幼匠千名工部议往年尚衣监招匠千名兵仗局効之遂至加倍军器局司设监又効之亦招一千今针工局复请乞停止以节冗滥上曰五百宣大二边马灾遣祭北岳北镇以陕方用兵取回织造绒褐内臣选补团营壮军四月虏大举自盐池直抵韦州固原虏掠命太监苗逵监督军务保国公朱晖挂印充总兵官都御史史琳提督军务都督同知李俊都督佥事杨玉神英李澄充左右参将统领京营官军一万以御虏韩王偕灊薨南京户科给事中张宦等奏陛下初年禁绝奢淫以求固本而足边何比者横恩滥赐之溢出修饬缮造之泛兴祷祠游玩之纷举偶因内帑稍乏即命支取太仓耗散财物无此为甚臣等远闻近取太仓粮银四十余万明命不下于所部秘旨特奉于中官人心惊愕皆曰常费为经无名属浪未必尽出圣意或因左右之言夫今两边虏跳数战不利军资耗损请给相仍刍马毁毙买补方急正宜存省府库整饬边储奈何衅门大开夤缘连茹前费复兴前革复前进裁抑复宠遇前窜戮复崇礼大小臣工力捄此弊陛下虽不疏斥亦不采纳臣恐冗途日滋国计日诎乞下所部议请取自上断仍以金十余万还太仓非边饷军需毋轻动户部复议上纳之司设监太监鲜奏近充幼匠千名乞附籍锦衣月支米一石岁给冬衣布花户部议给米五斗花布免支上曰月八斗以南京鸿胪寺卿王璟为右佥都御史理两淮盐五月赈山西大同等处军民被虏家辽东镇夷堡火军民死者七百余人命镇廵等官痛修省抚民而饬边礼部言光禄岁办牲口不下十万近屡言不足天下物产有限额外费出无已以十万牲口而解送爽期民穷可见牲口十万岁供不足费繁可知年复一年何有穷纪伏愿裁近幸宴赏悉如元年之旧省无名浮费一准先朝之实上曰有处武岗州苗贼乱延绥游击将军张雄御虏有斩获命天下绘地理图进御太监李兴请建寺大兴县东皋村以祝圣更乞赐额护敕以僧录司左觉义定锜住持得旨升定锜右讲经额寺曰隆禧礼科都给事寗举等奏礼部请从之上曰已有旨置勿论七月秦王秉欆薨辽东廵按御史车梁言虏拥八千余骑直入长胜诸屯堡大杀掠老弱死少壮驱系去镇守太监孙振定西侯蒋骥廵抚都御史陈瑶匿报不实遣吏科右给事中锺渤等按问之初海西兀者前卫指挥尚古与海西诸夷有怨尚古入款于骥瑶骥瑶使人招之许之升官而海西诸夷怨不释请诛尚古骥瑶则又请诛之兵部议尚古入款固以求释诸胡之忿当时止当待其自贡不应遣入招之招之既来又不宜诛上命行锺渤并按以闻虏入甘州山丹永昌境虏数入宣府甘州复入蓟州朱晖史琳苗逵帅五路师出红城子墩乘夜捣虏河套虏已觉北徙还斩首三级得其驼马牛羊器械虏入平凉遣科道官清理天下屯田闰七月宁夏总兵郭鍧等分兵御虏盐池诸处先后有斩获行赏赉虏数竹蓟州御用监王瑞等赍送玄武像武当奏带随行官舍勇士人匠八十余人用黄马快船六十余艘科道交章谏不允吏部尚书岳兵部尚书文升力言上曰有成命第毋生事扰人八月置新化州虏分道寇固原诸处大有杀伤复二万骑掠宁夏东路万骑入韦州九月丙子朔日有食之以虏入宁夏固原切责苗逵朱晖史琳等初陕西有地震泉涌之变府部等衙门请革传升军官三百余人不允至是山西同日地震复以请上曰如旧非特旨夤缘乞者乃罢之庚寅月食汝王之国起奏纮为户部尚书都察院右副都御史代史琳总制陕西固原等处十月虏入延绥柏林堡吏部尚书倪岳卒廷议举兵部尚书马文升刑部尚书闵珪代之御史文森张大有曾津奏荐致仕户部尚书周经总督两广军务右都御史刘大夏上曰大臣进用自朝廷森等何得辄与下锦衣鞫讯之吏科给事中许天锡与科道官论救乃命赎杖还职而以文升为吏部尚书刘大夏为兵部尚书岐王佑棆薨升工部营缮所所副海等三十二人官各一级吏部言海等夤缘乞升当治如前旨上曰罢命日讲添周易一书暂停贞观政要刘健等言圣学日增廷臣相庆乃贞观政要多载唐太宗政治之迹事切而代近祖宗列圣率崇是书伏望少延天听仍旧进讲纳之十一月锺渤等还报长胜屯堡败状丧亡男妇千九百余畜产三千余且劾蒋骥陈瑶纳侮邀功致虏深入下刑部议副总兵孙文毅指挥使白玺皆论斩会广宁复师败骥瑶以捷闻言者攻之下廵按御史勘实于是刑部请逮骥瑶京师廷鞫之有旨命召骥瑶还以两畿山东西河南等处旱灾使刑部左侍郎何鉴大理寺右寺丞吴一贯往赈河套捣巢之役纪功御史王用报有功官军万余上兵部定拟升赏四千四百五十余人有旨再拟将大赉焉兵部覆奏捣巢虽有劳斩获仅三级若过蒙殊恩国论未协予夺不谨人有幸心惟陛下慎重命官军人等照原拟升赏内奋不顾身并被伤者二百十人各升署一级于是苗逵朱晖史琳等皆蒙赏赉有差兵科都给事中屈伸等奏虏住河套侵边诸臣虽曾领军扑巢斩首仅三且坐拥重兵僻守一隅致其无忌累犯宁夏固原等处杀死官军至千数抢掳人犯以亿计诏书切责冀其感奋师出踰时机会屡失令功过相准尚难赎罪而升赏不赀物议为之不平兵部所以执奏夫随征升级之人非绮纨子弟即厮养庸流一切蒙恩将生战士旋踵之心馁边将死绥之志御史陈珀等亦以为言并报罢封睦■〈木审〉为周王辽东大饥命户部济银五万谕吏部都察院明岁当考察其详咨黜陟母偏狥以山陕罹虏暂免一应科派物料 
　　十五年正月朱晖苗逵史琳以虏出套率师还京遣内臣劳之酒于榆河兵科都给事中屈伸御史林世远等劾奏晖等师出无功获首三级报功万余宁夏固原之警逗遛不援当治失机又何劳也兵部覆奏不允南京科道官劾奏方面官以下可罢黜者十有五人上嫌其多且无指实下吏部详访之及吏部与都察院考察上上曰斥过当再详如前旨皆言臣奉命以来尽心焉耳矣至于再三乃敢以请上曰朕念才难丁宁焉既云然其如拟赵王见灂晋王锺铉薨三月取回督造磁器内官于饶州戊子月食四月升致仕佥事章懋为祭酒祠宋文天祥庐陵以赵士赏等四十余人配蒋骥陈瑶至宥之使骥带俸旧府瑶对品调外刑科都给事中瑁监察御史允中言骥瑶命下之日中外沸腾咸谓前者大同失机总兵玺论死都御史汉斥罢骥瑶贪以启衅坐而丧师事败之日欺以罔上反得轻释无以息嗷嗷之议服玺汉之心请明正其罪为守边戒不允设内臣金齿腾冲兵部科道官请罢不允命顺天府赈恤都城内外贫民若残疾孤寡者虏入辽东清河等堡泾王之国祠宋朱熹于徽如建阳祠宋江万里于饶五月以灾异修省下羣臣言事刘健靖早朝以勤政日讲以视学即俭以省费刚断以决事纳之行取番僧国师领占竹于大慈恩寺礼部尚书张升谏不允七月录刘甚几世孙瑜世袭处州卫指挥便贵州贼米鲁及福佑等伏诛 【 米鲁者贵州夷妇普安州土官州判隆畅之妾也隆畅疑其□子礼通密杀礼出米鲁米鲁快怏遂通于营长阿保而礼妻适固亦为营长福佑所烝因相与谋致隆畅于死遂纠集夷众劫掠诸山营寨白昼支解人以为常有二人者以告廵按御史张淳御史适出廵米鲁等控马分诉求二人主名与对理御史不以告寘二人左右米鲁等截二人头于御史前径去御史偕镇廵议调兵剿之先发后闻旬日闲擒阿保父子及其党与皆尽惟米鲁亡入沾益州匿其侄土官安民家安民假以蛮兵五百复袭杀隆畅妾适乌以下十余人执其子隆珀隆王荅以去寻亦杀之福佑迎米鲁归故营攻劫诸寨大肆杀掠是为十三年冬明年夏廵抚御史钱■〈金戊〉委按察使刘福督兵往捕米鲁福佑集众万余拒杀官军甚众领兵都指挥亦被虏死事闻命兵部调遣云南四川湖广广西汉士官军十余万往征而以南京户部尚书王轼兼都察院右副都御史总制戎务贼闻轼且至益肆叛逆诱扇生苗数万攻围附近城堡云南布政梁方贵州布政阎钲皆困安南卫城中镇守太监杨友统调官兵八千人自盘江直抵安南城下贼始退避有告友曰公虽班师当北道盘江固守险阻待尚书至听其处分友以贼兵寡弱势无能为且利其贿赂需索己甚贼怒夜拥众入友营官兵无备皆不战溃杀戮溺死不可胜计领兵都指挥及布按二司官见杀者六七人虏支山寨置友足釜中煑之时时呼名大骂自是道路断绝白骨如山近县皆为骚然轼既抵贵州分八道兵以进后约镇守沐国公昆廵抚陈都御史金统领云南兵夹攻之寨菁峒笼皆迎刃破遂取友以归先后掠斩首级四千八百有奇俘获老稚千三百余人米鲁福佑寻等土官凤英所格杀时为是岁三月书之于此葢报捷之期也】 八月淮王祈铨薨封佑采为赵王南京大雨水坏屋拔树遣祭于天地太庙孝陵皇陵社稷山川之神九月庚午朔日有食之光禄寺具内外官员人等每日酒饭及西华门等处所畜鸟兽料食之数以闻上手批百二十条于是大放内苑杂禽兽命南京右佥都御史林俊廵视江西以弭盗虏犯辽东副总兵刘祥等御之斩首五十余级赐奖敕十月工部奏太监李兴请办二宵烟火物料有旨减半民受赐已今天示频仍灾变迭生乞通停罢许之十一月刘健等请上早朝勤政纳之十二月科道官交章言总兵副将守备任缺兵部参舆论推举制也山东缺总督备倭官兵部所推不蒙简月御笔亲批王宁陛下何至以宁一人坏祖宗法乞治其奔竞罪择月兵部举者上曰有前旨纂修大明会典成以南京太常寺卿杨一清为都察院右副都御史督理马政 
　　十六年正月已已朔上疾不朝二月辛丑始朝改郊以将郊始赐大学士刘健李东阳谢迁蟒衣人一袭戊申大郊祀铸弘治通宝钱三月置成步县传旨以寿宁侯姻党生员孙伯坚为中书舍人卢永春孙伯义为司宾署丞孙伯强为司仪署丞舍人朱臣梁路李衢桂实为锦衣百户吏兵二部执奏不允四月祭酒章懋辞免新命不许趣之五月增设四川按察副使一员整饬威茂兵备命翰林院编纂三皇五帝以来历代事迹以便御览六月减苏杭炽造三之一七月命修本草书上好医药常以剂赐臣民至是命修书焉申王佑楷薨置定州八月录故赠侍讲学士刘球曾孙祠官之九月以淮阳庐凤宁波诸府旱饥遣都御史王璟廵视浙江副使汪舜民于淮阳佥事阎玺于庐凤随宜赈济北直隶山东河南湖广有被灾郡皆如例恤之以凤庐二府滁和二州大旱灾发南京户部兑余米给赈选部属府州县正佐有风力者领事其进封张延龄为建昌侯十月祀元陈澔于都昌以修诗海珠玑书成传旨升文华殿办事源胪寺左少卿周惠畴等二十一人官一级吏部科道官交章言故事虽馆阁修书非重大者行赏而已诗韵小学无补治道一有微劳辄升级加禄医卜技艺滥觞何既乞回成命不允虏大入辽东长堡等处十一月升授朝天等官高士杜永祺等四十三人道官有差科道官奏杜永祺等或升真人或兼住持或荣以诰命或与之印信拥尊专宠非圣朝美事乞一切罢毋开后端上曰有旨已命内阁给与诰命封号刘健谏纳之十二月虏入宁夏大关口封彦汰为岷王旭櫏为韩王封闭沂州胡陵山矿穴 
　　十七年正月内批命卢龙卫指挥使胡震署都指挥佥事分守通州兵部尚书刘大夏兵科都给事中屈伸等争不允监察御史刘玉疏言幸门开则羣枉进言路塞则庶政隳孙伯坚等以传奉列文阶金琦等以传奉任武职传奉不已继之内批始者王宁今则胡震昔王宁命丁兵部言官犹交章入争胡震効尤今皆缄默此见圣志稍移羣心益靡甚可惧也上曰业用矣申严诬告禁升太常寺节崔志端为礼部尚书仍掌寺事科道官劾志端羽流不宜滥清秩上曰先朝有之业升矣二月加赐太保寿宁侯张鹤龄禄米岁四百石建昌侯张延龄岁六百石通前千六百石廵抚北直隶都御史缙以淮扬庐凤四府并徐州灾伤请折今岁兑粮十五万五千石备赈三年后补还上曰既灾重民饥以流亡其即如奏不用补也命造延寿塔朝阳门外大学士刘健谏上曰其即罢兵部尚书刘大夏等言江北南诸府灾甚陕西往岁困用兵江浙诸省亦多事乞命抚按蠲减租役专务生养上曰中外灾伤民困朕甚悯焉卿言深切时弊有当行者明白议拟以闻户部议覆吏部尚书马文升奏乞减光禄寺厨料十之二上曰岁荒民贫朕实痛心各衙门支用物料其务节约毋滥费虏掠义州三月壬戍朔圣慈仁寿太皇太后崩丁丑既朝退上以钱太后与裕陵异葬不合礼召刘健李东阳谢迁面议复讲祔庙礼曰好为朕处之连称心腹大臣呼先生既对上下板阶顾内臣启扉立送出戊寅又议之乃下廷臣集议既议上癸未又召议之凡三召对乃命特建庙奉享仍称太皇太后以伸朕尊亲之意壬午上周太后尊谥增设陕西苑马寺并行太仆寺寺丞各一员四月享庙乐设不作丁酉上大行太皇太后尊谥诏天下己酉祔葬于裕陵思恩府土官知府岑浚攻破田州府命两广总镇官调三广兵剿之上谕礼部曰朕服制虽遵遗诰中心痛疚月朔望其暂免升殿百官常服奉天门朝参凡节免宴百官母朱衣大节天下母庆贺使豫闻之闰四月重修阙里孔庙成御制碑文遣大学士李东阳往祭告立碑刘大夏为两畿浙江西河南山东请蠲夏税许之命它灾伤处抚按官皆勘实蠲免以南畿灾重停去年奏拟兑军粮米折银未征者并下户部裁减冗食复免山东诸府卫去年粮草命所司勘灾迟慢者罪如律刑科给事中杨褫言两畿河南山东自春徂夏不雨黄河以北旱风大作穷民昼夺嘉湖淮扬人相食乞痛敕百官同加修省从之遣大臣分祷天地社稷山川南京刑部左侍郎兼都察院左佥都御史樊莹廵视云贵考察复命上曰过多吏部酌其履历考语以闻既奏上留五人焉上曰庶政多弊害于军民上于和气朕甚轸焉有最要者以闻五月荆王佑栏薨吏科给事中许天锡言天视听在民民殃祸在政而政之蛊弊在人自古灾变未有多若今者天鸣地震水火之患昆虫草木之妖风霾星雹之异甚至昼晦八日赤地千里而盗贼纵横皇上敕中外寻求弊政矣今外臣方面以下三岁一考岁有抚按监临闲从科道纠劾惟两京堂上官不也即屡经弹奏率见优容五品以下惟十年考察而居官大约九载为期文或转升复除别改者乞今两京五品以下通行考察如例黜降以后每六年一考两京堂上官经弹奏者悉令自陈休致取上裁罢黜数人用儆有位臣又闻之古有灾异策免三公霖雨恒阴亦或避位今文武大臣既不能引咎避位陛下又未遽策免亦宜且暂革其公少之衔以昭忧勤之实俟天心既回乃复还厥职臣又闻祖宗朝之御内官也恩不泛施法不轻贷内外各有定额近年内府各监局掌印佥书多至三四十员外而各衙门管事不知其数留都亦然凭陵奢暴莫可弹举蠧蚀朝廷之命脉涂塈生灵之脂膏乞敕司礼监会同内阁悉行考察严加革裁以后三年五年着为定例上善之命所司速看详于是命六年一考察两京五品以下官着为令命以春秋祀宋臣刘子晕于建安六部上革弊要事上悉可其奏取回南京苏浙等处织造内臣以畿内山东等处旱灾命礼部左侍郎李杰祭告天寿山各廵抚官祭告北岳北镇东岳东镇东海之神文武大臣皆避位上皆慰留之敕吏部都察院曰朝觐考察三岁一行我祖宗法古图治盛典也比岁考察后籍籍奏诉葢因抚按官考语不实尔等询访欠周勤敏廉直者戒被抑贪黩夤缘者或苟容以致人无劝惩士风日坏夫生民休戚系有司有司不得人则民愁叹上干于天今四方灾异频仍率繇此明年正当朝觐考察期其预行各抚按官慎之重之尔等亦宜精白一心精别贤否庶几泽被生民上回天意钦哉升河池县为州申严勋戚家人以势扰民禁六月襄王佑材薨兵部尚书刘大夏自劾乞休不许召问故对曰民贫恐变本兵重地臣不足任之上曰夫征于民有常制乎对曰近恐多问兵曰贫等民因举铎木香材无艺之征与转漕番操了责私役诸苦上曰岂知至是其条闻既条上嘉纳之仍诏诸司议处各条弊政与分外之征以闻上问大夏曰岁储不给财安在对曰昔臣备员广东见广省岁廪与中镇岁索殊不相当上谛思久曰求如邓原麦秀者无宁已上谕刘大夏曰事有不可每欲召卿以非部事止有当行罢者卿以揭帖密进大夏对曰不敢上曰何哉大夏曰先朝李孜省可以为戒上曰国事也岂比孜省大夏对曰臣下以揭帖进朝廷以揭帖行是亦前代墨敕斜封之类也愿陛下外付府部内谘阁臣公是非焉上称善虏数入潘家口等处北虏小王子营大同宣府边外联络四十余里兵部以闻上曰边事重即推选廷臣有文武畧者分付诸边整饬之辛已召刘健李东阳于暖阁命语刘大夏谨备虏健请并整点京营官军听征慎选总兵官上可张懋健对须习战者上曰在方畧东阳曰京营军徒名耳故有十万今损过半古云足食足兵今乃两乏臣思及此寝食不下上曰军不堪削将宜恤士东阳曰近工役太多官军困以穷外卫轮班过期不至坐此矣上曰宣德以前内官监自有人匠营缮之事不及军也东阳曰陛下习典故幸甚朝廷养军故不为工役所以养其锐气上曰然语大夏夫先生辈腹心大臣国事不言朕恶从知之皆诺叩项出己健等拟户部侍郎顾佐等行诸边上复召面议曰佐恐弱健对户部尚书纮未任左侍郎俨方视尚书事是以拟佐上曰亡论在廷臣有才力者皆可留佐与俨于户部谋断相资矣乃遣在副都御史阎仲宇通政参议熊伟等往刘健等上御虏安边事宜上深嘉纳今亟行毋后虏入大同游击将军卫勇与指挥郑瑀御之军各殊死战瑀手刃数贼为所支解勇竟失利还虏入延绥宣府七月大同镇廵言虏掘墩杀军甚急上召刘健李东阳谢迁至暖阁曰墩军我赤子也被杀如此苦何可言朕与作主其即日出所选京军一万往征之健等对曰皇上垂念赤子宗社之福京军恐未可轻动也上再三言三臣皆不敢决东阳曰近北虏交通朵颜潮河川古北口甚可虑闻贼在大同稍远欲东正不知何处若彼声东击西而我军出大同未免顾彼失此须少待其定徐议所向刘健曰大同险远东镇尚可支潮河去京师一日切近宜先虑上曰今亦未便出军备而待耳皆称善而上意未释后三日召刘大夏面谕大夏力言不可上曰太宗朝频年逐虏何以不可出京军大夏对曰今刍榖乏而兵马疲将鲜材而士玩令何可望太宗朝抑太宗朝丘福兵亦尝陷臣恐军出不能弭贼且因害人徒费财物有损亡益戴珊曰大夏言是上曰几误乃更命工部左侍郎李鐩大理寺右少卿吴一贯通政司左参议□兰分往经畧边关陛辞退朝上召鐩等至暖阁面谕之赐金钞贯使悉心整理得以便宜行事选听征京营军二万因命御马监太监苗逵监督军务保国公朱晖挂征虏大将军印充总兵官都察院右副都御史史琳提督军务并令司设太监张林管领神鎗都督神英李俊充左右参将待报启行运太仓银五万于宣府户部上备虏事宜从之命多方计议长策闻上问刘大夏戴珊天下何时太平朕安得如古帝王大夏对曰难以急如近日与台阁议当行之将自治上曰阁臣刘健亦可第所交杂尝独荐一人于朕朕意殊不惬上不言姓名久之乃知为刘宇先是辽东致仕指挥使杨茂与其子钦匿名告故指挥佥事张斌使其孙都指挥佥事天祥掩杀虏廵按御史王献臣以奏亡何献臣坐它事逮上命大理少卿吴一贯锦衣指挥使杨玉往会御史余濂按之一贯复奏委山东左参政寗举副使钱承德佥事王忠指挥佥事赵承文转按斌天祥及其叔父洪指挥徐还及茂钦皆槩坐斩绞有差既奏得旨天祥等累疏讼冤而寻死上下都察院令廵按御史再勘别遣东厂具揭帖言献臣率尔入奏止凭茂钦言一贯又不自行第属举等勘报事多虚上召问刘健曰张天祥大狱也虽物故洪屡讼冤当明白健曰下都察院令御史再勘旨下矣上出东厂揭帖付健曰朕已令密访情如是今欲提入京师令三法司锦衣卫会审之健退具奏东厂揭帖不宜批业下都察院请待勘不许促拟旨健附奏猝改命非体也辽东去京师不远谁能掩是非请待勘乙巳上朝退面召健等盛气曰先生何阻朕健等对曰非敢阻也猝改命未合于政体且臣等欲少待亦为证在彼恐劳人动众耳上曰朕不敢私赏罚欲求情焉夫人狱也不明白边将肻効死扑杀贪功岂可纵之功而被诬　合伸理何得论动劳语久天颜霁曰须传旨丙午上从容问健昨先生辈云猝改命缉访事先朝殊有故猝暴疾也此亦未为暴今使东厂具奏批行则何如皆对曰不如传旨乃令拟旨进甲辰月食八月授张延龄特进光禄大夫柱国岁加禄米六百石通前千六百石丁亥召吏部尚书马文升都察院左都御史戴珊暖阁前曰明岁考察卿慎之上恐文升瞶再顾曰卿审否既对命左右掖下□吏科给事中蕣户科给事中葢言文升子珊妻妾近日赃事败露乞下廷理别委考察者文升珊各自劾上曰毋辞避下蕣葢镇抚狱究问既得素行实迹上曰蕣恶尤甚宜为民葢与冠带闲住刘健李东阳曰耳目之臣也陛下优容之上曰以优容言事臣可也考察不尔九月上召刘健曰廵按御史查勘边功多久不报边将或病死不沾恩人心靡激劝可令兵部与为期违者罪之上召刘健等曰大同总兵官江奏临阵用军法先生拟许之恐边将且轻戮皆未敢对健曰临阵用军法所从来矣人不効死难取胜上曰虽然命将出师可也边总兵御敌者第许以严法从重治李东阳曰奏而不许恐将难健曰昨兵部拟奏云寻常小敌偏裨出战皆毋得用军法此有斟酌矣上曰旨曰是将且玩其明白言之上谕刘健等曰昨讲官讲陈善闭邪释陈陈说不如云敷陈以善道启沃他他不如之皆对曰善上曰语日言官要明白透彻无有顾讳乃尽论思十月南京祭酒章懋乞致仕不许以刑部尚书闵珪缓解死囚召面责之罚其俸上召刘大夏曰闵珪谳重狱数忤朕对曰珪能执法而实効忠上曰古有何君何臣若此对曰舜皋陶上颔之上召刘大夏从容问裁抑内臣事左右顾内臣皆离数丈许大夏久不对上曰畏之乎犹疑朕听寺人之君语久起踉跄行上命左右曰朕与刘尚书话长尚书老掖出之上曰兵部所取中武举将才关焉其特引见赐宴令内阁主席三年一举不中者与再试秦纮乞致仕许之十一月虏八万余骑连寇庄浪张斌等逮至令法司锦衣会问于午门狱词异上命逮前诸勘官亲鞫焉曰虏也杀之何罪当以死皆对曰出一贯杨玉曰臣武人也而不知律上曰知人死乎问一贯一贯对臣固疑之上曰罪疑惟轻曷从重左都御史戴珊从容解上霁威乃命茂钦依律处决斌与辩释叙洪还功宥其罪除一贯玉五级濂举承德忠承文各二级调远方献臣降边方杂职十二月改思恩为流官封佑棨为淮王南京户科给事中戴铣劾方面以下合考察者吏部覆奏上曰考察不公科道宜纠今犹未也铣等先奏无指实其公之如前旨虏围灵州都指挥焦芳等力战却之令督理马政都御史杨一清兼廵抚陕西悉心御贼清腾骧四卫军人勇士是时上益明习国家事自三月以后每朝退频御暖阁召内阁大臣六卿长讲究典礼诹询治道综核庶职制驭四夷亲鞫大狱午门之下每一召对天颜开霁圣虑周详其于刘健李东阳谢迁辈皆称为心腹大臣或连称先生而不名论议层出或累数十语臣下即欲进一二语无闲不能竟其辞退而寻绎所云人亦不能悉记诸臣皆感激奋厉天下欣然望太平 
　　十八年正月辛亥月食虏三万围灵州别骑入花马池掠韦环等处复陷宁夏清水营延绥高家堡上谕兵部曰清水营堡要害地贼直入焚抄边弛甚矣其令户部侍郎顾佐往治粮饷廵按御史阅实闻复设广东按察佥事一员驻清远督捕盗左都御史戴珊乞致仕不允上召刘大夏既对大夏进曰珊在告臣往视之恐微诚不能动天求臣上达请许之乞身上曰渠倩卿奏乎卿尚语珊朕推诚付托家人父子也太平未兆忍舍朕去大夏告珊珊感泣遂出视事上召大夏珊议政毕赐白金二锭曰朕闻朝觐日文官有避嫌贿赂闭户不通人如二卿者日开门延客何害且命曰勿朝谢恐公卿闻而媿二月戍辰面谕户工兵三部臣于奉天门曰方今生齿渐繁而民闲户口军伍匠役月就耗损此皆官司不能抚恤暨清理伙方以致徙亡脱漏厥弊非一尔所部又因仍苟且不悉心究之今宜从长议处以闻乃命户部推素有才望大臣一人抚治流民于荆襄诸处上曰朕方图新政乐闻谠言祖宗成宪不可更也他诸军民利病切治体者毋大小官悉心陈之祠故都御史罗通于居庸虏围灵州久不克散掠内地指挥仇■〈金戊〉伏而要其归路总兵官李祥驰援战走之斩获甚多虏再入辽东清河等堡复入宁夏兴武等营延绥游击将军率所部分援胜之申严伐沿边树木禁虏入大同青公岭四月户部推抚治荆襄大臣拟起复刑部侍郎何鉴上召刘健曰户部推何鉴何不会吏部健对曰所部事也以前有之上曰此前人失也推举人才乃吏部事会吏部即他日不称无后词健曰则处置流民通令吏部会议否上曰是户部事推官则当会吏部南海县十三村遗贼复起廵按御史聂贤以闻上召问刘健镇廵官职盗乃不奏奏者御史可降敕责之上谓刘健言官言崔志端道士也不宜掌太常言都御史季麟丧师律言都御史锺凿潮河致伤人命言南京刑部侍郎抚卑谄夫道士掌太常向亦有之丧师律非一人罪锺可人也大臣宜刚正有气节果卑谄当退今亦无指实其皆命供职如故上曰太常寺奏铺户领物价中有洪武等钱市不通使何也健曰必自朝廷先之如赏赐折俸盐钞船钞之类兼用旧钱乃可谢迁曰请禁私钱李东阳曰铸钱徒费有司之慢也健等因奏今公私困竭之时铸钱最要他若屯田茶马皆理财事不可不讲东阳曰盐法尤重今坏尽矣诸边开中徒名耳商人无利皆莫肻上纳上问故健等因极论奏讨之弊东阳曰奏讨之中又有夹带奏讨一至夹带十商人无利坐此也健等又言太祖高皇帝时初行茶马欧阳驸马坐私贩茶斤论死高皇后不敢救其严如此今王府岁禄万石不薄矣今亦恒有奏讨亦恒求庄田税课朝廷念亲亲辄许之常额有限自后宜绝上曰善遂召户部尚书韩文令计议盐法旧制及诸弊端以闻户部主事李梦阳上疏言事末请裁抑外戚张氏张鹤龄延龄奏辩梦阳谤讪母后有斩罪十上下梦阳锦衣狱置对上问刘健曰夫李梦阳言事何若健曰小臣狂妄上默然谢迁曰无非心为国上颔之会科道官交章救上曰梦阳妄言其罚三月俸居有闲上问刘大夏近外事何如大夏曰释李梦阳中外皆欢呼上曰朕始欲轻谴此人左右辄曰梦阳奏涉皇后陛下即欲轻莫若少杖而遣之已顾大夏曰知其意否大夏对臣不知上曰杖必送锦衣死之矣渠辈快矣奈朕杀谏臣何翰林院学士张元祯上疏劝经筵讲太极西铭诸书上索太极图观之曰天生斯人开朕也五月上忧旱居斋宫见微雨端坐凝思欲下宽恤十五事未诏遂婴寒疾庚寅大渐遣司礼监太监戴义急召刘健李东阳谢迁入上燕服榻坐呼前三皆前叩头上命左右水布拭舌热既曰朕承统十有八年今三十六岁遘疾殆不兴故召先生健等皆慰藉上曰朕自知命也上曰朕守祖宗法不敢怠荒天下事多累先生执健手若永诀者曰东宫十五矣未选婚可急令礼部行之太监扶安李璋捧纸及砚义奉朱笔及陈宽萧敬李荣皆罗跪上口授义遗皆义谨书上执健手曰先生辈辅导之劳朕所备知东宫慧幼嗜佚先生劝之学成就之皆饮泣对辛卯上召皇太子朕不豫皇帝属尔务遵祖法奉两宫修德用贤毋有怠惰礼仪悉依先帝遗典祭素羞午刻有旋风起大扬尘云蒙三殿空中若有骑龙升者上崩六月庚申上尊谥曰建天明道纯诚中正圣文神氏至仁大德敬皇帝庙号孝宗十月庚午葬泰陵方掩圹有五云见陵上史臣曰上简言慎动悫诚充粹闇然而日章燕处必衣服冠虽置笔砚有常处曰凡事皆合如此又曰吾不自治谁能治吾日五鼓率起祝天每值水旱灾异辄斋心露祷减税缓狱郊祀奏乐有误召乐官诘之惇叙彛典动据太祖移置太宗永乐大典于宫中时时省阅小民章奏披览必尽有以人命讼冤者未尝不为覆讯宁失不经臣下逆耳苦口之言纷然杂进而含容茹纳未尝轻有罚谪虽小官末吏考察黜退如不得已尤轸恤武臣边帅在位既久见内外诸司弊端日积欲痛君厘革以复祖宗之故而旁询博访务穷根节含洪隐忍不欲太骤爱惜财用宫中进包索积累左右欲弃之特命送贮光禄备杂用宫中所畜牲口曰给粟豆皆有常籍笔记尤重名义论及后世青史恒为悚然中外方延颈跂踵翕然望治忽罹大变哭临之日赞毕臣民俯伏号恸顿不能兴梓宫所过道傍老稚无不悲痛主至土城行殿羣臣瞻望御容哭声訇天其得人心之深如此 
　　臣乔远曰帝仁心为质布政优优右威左德先赏后罚至于外戚太厚中贵太盛予赐太广冗员太多臣下发愤扼腕而帝宁与之为有余可谓如天之度末年而圣崩殂之日深山穷谷田畯红女无不哀吟思慕若丧考妣明自二祖而后诵宣孝二宗比成康焉 【 国家以左为上故言右威左德】 

　　名山藏卷之十九 

　　●名山藏卷之□□ 

　　何臣乔远恭辑 

　　典谟记二十 

　　◆典谟记二十 

　　武宗毅皇帝一 

　　○武宗毅皇帝一 

　　武宗毅皇帝御讳厚■〈昭上火下〉孝宗嫡长子也生二岁立为太子稍长英敏好骑射孝宗大渐召大学士刘健李东阳谢迁榻前执健手以托孝宗崩上以五月壬寅即皇帝位大赦诏天下以明年为正德元年论不谨侍大行皇帝药者罪虏大寇宣府命太监苗逵监督军务保国公朱晖佩征虏将军印充总兵官右都御史史琳提督军务往御之六月思恩府土官岑浚作乱总督两广左都御史潘蕃等讨平之裁华亭丹徒丹阳金坛四县治农丞庚申上大行皇帝尊谥庙号诏天下奉安孝肃太皇太后神主于奉慈殿八月尊王皇太后为太皇太后调练武等营太监繁等于耀武等营以尚衣等监太监祥等筦神机营自内皆兵部请如即位诏书裁革诸添设监鎗分守守备内臣户部请裁革各仓库监局筦事内官皆不许京师久雨九月许庆云侯周寿寿宁侯张鹤龄家人商人谭景清等买长芦两淮盐引十月祧熙祖庚午葬泰陵甲戌附孝宗敬皇帝太庙榆林军袁绥言十九事其一言今士大夫恒以忠厚简默自持居乡党可也若以事君则为容悦以临事则为因循闲有矫俗则羣讥共排必无所容而后已朝廷当明示意向厘正之其二文武有司清慎者甘恬退而近傲贪墨者巧奔竞而近恭上人好货喜谄是以清慎未蒙旌贪墨恒超擢用人者不可不加之意下所司十一月命太监兴司香太和山兼分守湖广科道官奏初诏革天下守备内官非旧额者墨未干遣兴无以示天下信不许十二月立仁寿宫十皇庄虏大入固原 
　　元年正月以太监刘瑾管五千营张永管神机营申军并显武营徐智管奋武营马永成筦神机营右掖王润筦神机营中军二司自内旨以太监牛总镇两广召还总镇太监经自内旨二月以都知监左监丞能守大同以御马左监丞彬守右卫自内旨乙丑耕籍田戊辰刘健谢迁李东阳自劾求退不许丁丑又不许乙卯又不许三月甲申视学祠宋徐应镳于钱塘以太监宏管神机营左掖三司景昌筦右掖三司调马永成中军二司孙和神机右掖自内旨尚膳监太监果乞监督京仓许之户部左侍郎陈清监察御史朱廷声乞如即位诏书不听四月五府六部臣请上勤政好学止骑射戒微行母淫于游上曰善广东盗禢玄祖等平刑科给事中汤礼敬言陛下更始之初灾异屡出旱潦蝻蝗星变天鼓之类迭见京邑近者雷电交作雨雹杂下当六阳用事之时阴气与抗得非邪佞幸用忠鲠疏远之应乎闻陛下宫中走马猎射以为游乐羣臣有所论列虽赐俞允未见克谨消弭之道伏愿思祖宗基业之大念先帝付托之重讲学勤政去冗禁滥必矜细行无忽小民左右咸选忠良起居悉内于正则中外又安至治可期报闻刘健乞休不许南京兵科给事中牧相十三道御史陆昆等上疏窃闻近日朝体纷更政出多门有不经内阁径从中断有虽繇议拟旋即改易有因事建明未蒙俞允刘健亲受先帝顾命未及一年抗章求退岂无所激大臣不可不敬惟陛下留念报闻五月以太监轲筦効勇营贤筦神机营右哨举镇守江西自内旨兵部尚书刘大夏乞归许之以太监魏彬筦神机营中军头司并奋武营调张永于三千营兼管三千哨马营以王润代永张恩代润自内旨六月以太监刘云守备南京麦秀掌南京内织染局刘璟镇守浙江岑章镇守辽东梁裕镇守福建张永镇守山东自内旨调神机营三司司设监太监张英筦神机营左掖并耀武营而以杨春代英以太监刘瑾为神机营把总同提督十二营而以马永成代瑾以赖义代永成自内旨以孙清镇守贵州王宏镇守蓟平山海等处自内旨授孔彦绳翰林院五经博士主衢州孔子庙祀辛酉雷夜击西中门柱夫月暴风大祀殿斋宫兽瓦坠郊坛树折刘健李东阳谢迁请禁奢靡戒玩戏罢弋猎以弭灾上曰朕将改过焉于是府部科道诸臣皆陈言刘健摘其要者五事请省置坐隅一曰单骑轻出宫禁二曰频幸监局三曰泛舟海子四曰鹰犬弹射五曰曲纳内侍所献饮食七月户科都给事中张文右给事中倪议给事中刘薛金陈言五事词多触忤其一言内臣迁改增添纷然乞减省以遵明诏上曰内臣镇守故事也朕予夺因才过焉文等其自劾文自伏粗率执奏如初上责其不敬人罚三月俸八月立夏氏为皇后大学士刘健等请早寝蚤起以励朝政减膳彻乐以畏天示亲告亲祭以共庙祀屏逐嗜好以存谅闇之礼上曰善九月免午讲刘健谏报闻命内官监左少监崔果王瓒织造于南京工部尚书鲁鉴给事中谐御史旻等谏止不听果乞长芦盐引万二千以行许之刘健李东阳谢迁不肻草敕五府六部科道官皆谏户部请予半上召健等曰其尽与之健等言不可退复谏乃从十月浚滏阳河夜以刘瑾掌司礼监事大学士刘健李东阳谢迁皆辞位上许健迁留东阳于是天下事一决于瑾以吏部尚书焦芳为大学士十一月户部尚书韩文坐失觉赝金降一级致仕户科给事中徐昂论捄遂并文皆削职除名十二月给事中艾洪李翀刘南京给事中戴铣李光翰任惠徐蕃牧相徐暹御史薄彦徽贡安甫葛浩史良臣李熙姚学礼张鸣凤陆昆蒋钦曹闵王昭道王宏萧干光各上疏言上狎比佞幸轻顾命巨上大怒廷杖之除名为民南京兵部尚书林瀚闻健迁去对客叹息应天府尹陆珩坐传示京师奏槀皆降三级致仕兵部主事王守仁监察御史陈琳先后疏捄皆降边方守仁杖景皇后汪氏薨都察院右佥都御史林俊乞致仕许之令工部尚书兼大理卿掌寺事杨守随左都御史张敷华致仕自内旨 
　　二年正月乙亥朔日有食之命甘肃镇廵官采办野味捕取土豹于边方诏上二节勿禁民闲作乐闰正月以故永平大长公主府第为酒醋面局外厂添议边关隘口守备内官南京国子监祭酒章懋乞致仕许之虏大入花马池二月海寇施天常平郑不佑枔薨三月取赵福等六十三人育鹰子内苑升皇亲夏助为锦衣卫指挥使夏臣指挥同知叶相何谦正千户叶椿叶镗夏杰百户皆世袭封皇亲都督同知夏儒为庆阳伯造新寺于内苑上习佛门焉因升大慈恩寺禅师领占竹为灌顶大国师大能仁寺禅师麻的宝哩塔西麻木木夕耶冉卜坚参大隆善护国寺禅师普肖藏卜为国师皆予诰刘瑾矫旨追论刘健等为奸党辛未朝退跪羣臣金水桥南宣敕曰朕幼冲嗣位仕赖廷臣匡弼不逮岂意奸臣范亨王岳徐智窃弄威福颠倒是非去岁私与大学士刘健谢迁尚书韩文杨守随张敷华林瀚郎中李梦阳主事王守仁王纶孙盘黄昭简讨刘瑞给事中汤礼敬陈廷徐昂陶谐刘艾洪吕翀任惠李光瀚戴铣徐蕃牧相徐暹张良弼葛嵩赵士贤御史陈琳贡安甫史良佐曹闵王弘任诺李熙王蕃葛浩陆昆张鸣凤陆干元姚学礼黄昭道蒋钦薄彦徽潘镗王良臣赵佑何天衢徐珏杨章熊卓禾廷声刘玉等彼此交通穿凿阿附伤残善类煽动浮言朕虽察审尚务优容后事迹渐露各反侧不安朕因其自陈俯遂休致之请若自偾则公言其谴责之繇今敕内未罪者吏部其一令致仕毋使恶稔夫人臣忠敬为本不闻以阿附为荣朕不暴明何从知悉继自今尚精白恪共母蹈覆辙自贻辱累四月命豫新明岁鳌山诸灯赐宁王宸濠音乐院免长乐等四人冠带敕各处镇守太监干预刑名诸政五月月食度天下僧道金万人宁王宸濠乞复护卫许之六月奉安孝宗主太庙修历代通鉴纂要成七月罢每岁修边役输资京师复开白塔河八月黄河清庆云见翼轸世宗皇帝生于兴命江南买果品捕禽鸟征商使致之修南海子殿宇桥梁造豹房上自此居豹房天下弗益委瑾九月锦衣指挥成藁城民增献地为皇庄纳之锦衣指挥同知于永善阴道秘戏止悦之以为都指挥同知自内旨升太监谷大用父奉张永父友俱锦衣卫指挥使赐贡狮子者撒马儿伍喇马力罕差纳麻为锦衣百户十一月赠太监丘聚马永成魏彬父俱锦衣指挥使与祭一坛册惟焯为秦王设尼山洙泗二书院学录各一员以孔闻礼为翰林院五经博士主子思庙祀于邹上景皇后册宝十二月虏入凉州加宁王宸濠岁禄二千石衮龙红文绮三疋绢一疋赏其承奉长史有差赐书旌王贤遍谕诸宗室册佑檡为郑王于永矫旨索回回女善西域舞者十二女人以进 
　　三年正月三月册佑櫍为襄王佑樒为崇王佑台为徽王赠刘瑾父荣为后军都督府都督同知母一品夫人增陕西河南山东山西四川乡试解额祠宋陈瓒陈文龙于兴化鬻武爵监生度僧道赎罪以经边上悦乐官臧贤贤请增造御乐库房许之宁王宸濠请追奖其先王之德上使谕祭焉伊王諟锵薨蜀王宾瀚薨六月大织造缯绮于江南以备内廷赏赐七月命乐工教乐以盛庆成之宴民闲有善眩戏者许进之京师荣王之国九月戌故兵部尚书刘大夏于边 
　　四年正月宪庙废后吴氏薨二月勒故大学士刘健谢迁为民着令余姚人母官京师赐刘瑾地作玄明宫益徙民坟斥之三月禁百官有名天者四月虏数寇大同大学士王鏊乞休许之命有司送诸府乐工于教坊修孝宗实录成六月乐平县姚源洞贼汪澄二等作乱八月升大隆善护国寺国师普肖藏卜为法王刺麻罗竹班卓班丹端竹班卓罗竹朵而只坚参俱为左觉义道录司左正一柏尚宽为真人自内旨九月两广江西湖广四川陕西多盗虏入延绥边十月月食十二月虏入花马池总制尚书才宽死之予赠谥阅武西内予国姓称义子者朱铎等十一人为锦衣卫百户朱玺等四人为所镇抚谪戍平江伯陈熊并其妻子于海南十二月追夺刘健谢迁诰命及故所赐玉带服文武官坐事为民充军闲住者诰敕并追夺之命选精通乐艺者八百户于乐院 
　　五年正月裁江西乡试解额禁万安新城人仕者选除为京官籍故尚书秦纮家二月四川蓝伍盗起四川盗突入陕西转掠湖广四月虏寇庄浪升大能仁寺国师冉小坚参禅师札巴藏播为法王都纲冉卜领占为佛子公葛端竹坚播札失为禅师大隆善护国寺刺毛绰即罗竹为佛子大慈恩寺国师乳如领占为西天佛子革职国师哈刺札为佛子刺麻也舍窝为禅师封致仕石都督神英为泾阳伯大理寺右评事罗侨舆榇直言下廷议莫敢是命降为教职安化王寘鐇反命泾阳伯神英佩平胡将军印充总兵官右都御史杨一清总制陕西延宁甘凉各路军务与御用监太监张永出师讨之师未至游击将军仇■〈金戊〉袭寘鐇遂平册让栩为蜀王五月湖广盗刘惟华洪景清等掠桂阳指挥邓旻死之百户于江力战击杀景清惟华并力刺江亦死六月升大隆善寺禅师星吉班丹为国师左觉义罗竹班等为禅师刺麻癿竹为左觉义三竹舍刺为右觉义伦竹坚参为都纲大慈恩寺佛子乳奴领占舍刺札俱为法王刺麻舍列星吉佛子也夫短竹为禅师大能仁寺刺麻领占播为都纲上自命曰大庆法王因铸大庆法王西天觉道圆明自在大定慧佛金印兼给诰命镌印曰天一添设赣瑞汀漳郧阳汉中保宁夔州及两广诸府捕盗通判各一员惠潮贼林贵等平劫郴永者广西猺贼平七月楚王均鈋薨总制军务尚书洪锺总兵官毛伦擒斩湖广贼杨清丘仁等平之虏掠临水堡添设守备于天津三卫以御盗四川流贼往来通巴广元袁龙闲改莆田人监察御史陈茂烈为晋江教谕八月太监张永自安化还上戎衣御东长安门文武大臣候桥东颂系寘鐇献其俘金鼓之声振上置酒劳永诸阉侍比夜刘瑾先退永密奏曰寘鐇以诛刘瑾为名致寇者瑾也因上其十七事曰瑾且反上曰负我负我永曰请亟之诸阉皆诋瑾上自执之夜系之菜厂降为奉御旦籍没之得伪玺一牙牌五百扇中置刀二及衣甲弓弩之属上大怒付狱下廷议诛之其党吏部尚书张彩及掌锦衣卫事指挥使杨玉掌镇抚司事指挥石文义于都察院狱黜大学士曹元及其奸党二十余人皆为民凡瑾所更置予夺者悉复故复革宁王宸濠护卫以庆王台浤不捄正寘鐇反革护卫及禄米三之一九月加张永岁禄米四十八石赏银伍百两纻丝五十表里封仇■〈金戊〉咸宁伯其余升赏有差上曰张永奉命出师讨畔定民还奏逆瑾消变甚大岁赏止其身未称其下兵部议兵部尚书王敞会诸臣议永敉宁中外两建奇功其兄弟并宜封伯以称国家报功意上曰是乃封永兄富泰安伯永弟容定安伯复陈熊平江伯以锦衣卫指挥使朱宁管南镇抚司事自内旨封义子锦衣卫指挥同知朱德为永寿伯太监谷大用兄大宽高平伯马永成兄山平京伯魏彬弟英镇安伯四川流贼蓝廷瑞鄢本恕廖惠攻破通江城廵抚都御史林俊等击败之廷瑞走惠被擒余贼人陕西十月升国师罗竹班卓丹端竹为灌顶大国师禅师领占陆竹为国师给番僧度牒三万汉僧道士各五千以广番教姚源洞贼汪澄三王浩八等劫掠乐平余干诸县破安仁霸州强贼刘七等诣州自首贳其死斩逆瑾亲属杰等十五人瑾侄刘二汉党张文冕杨玉等于市凌迟石文义张彩死狱中肆尸剉之复刘大夏太子太保兵部尚书杨守随工部尚书林瀚南京兵部尚书□□户部尚书□□太子少保吏部尚书艾璞都察院右副都御史皆致仕如故十二月重庆强贼曹弼等劫掠真州转南川綦江等县陷江津分廵佥事吴景率典史张俊拒战皆死之上王太皇太后张皇太后徽号以朱宁掌锦衣事都指挥佥事马■〈金戊〉指挥使朱安朱福掌南镇抚司事百户文达升正千户总旗麟铎俱副千户总旗文友琦小旗秀舍人仓俱百户舍人相招贤铭永俱所镇抚自内旨升御用监各免官匠锦衣卫副千户淮为正千户总旗谔雄为所镇抚文思院副使景为锦衣卫百户儒士沂为鸿胪序班人匠忠等三十四人为文思院副使祥等六十五人为皮作局副使各给与牙牌自内旨 
　　六年正月蓝鄢贼陷营山县佥事王源典史林俊死之以太监甄谨镇守河南王润镇守湖广毕真镇守山东商颷镇守福建张伦镇守云南李嵩分守居庸张凤守备紫荆许全守备淮安梁泰筦广东市舶自内旨二月以太监黎安镇守江西自内旨贼汪澄三等陷安仁县指挥养勋通判梁奎死之盗起畿甸青莱徐淮闲及江西福建令寘鐇自杀毁其尸增造豹房立僧寺禁中廵抚四川都御史林俊使指挥李荫击江津贼曹辅等大焚之起左都御史陈金总制江西等处军务以平贼三月霸州贼刘晨刘六齐彦明顾子美等流劫山东乐安滨州高苑城破之贼劫彰德入延津转封丘长垣曹东明等县百户张世禄死之江西贼入新淦万安新喻诸县山东贼入金乡县贼入博野饶阳南宫无极东明等县深冀定祁开等州大杀掠虏入河套寇沿边诸堡命惠安伯张伟充总兵官升廵抚大同右副都御史马中锡为左副都御史提督军务都指挥朱振戴仪俱充参将发京营军讨贼河南山东北直隶贼攻破滨州临朐临淄昌乐日照蒲台武城阳信曲阜泰安诸州县贼据乐安指挥朱泰击胜之贼入清丰滑贼犯阙里贼破郾城贼犯信阳指挥马振陈镇追击贼于应山皆死之四月贼破莱芜知县熊骖主簿韩塘死之刑部员外郎宿进上疏请察刘瑾余党之在内侍者羣小恶而谮之上怒廷杖进黜为民户部主事王崇庆疏捄下诏狱久之降寿康驿丞贼李龙等出蒙阴破长山参将李瑾追击之青城胜之青城围解贼破潍昌邑至于平度指挥张升知事杜德铭死之五月贼蓝廷瑞自盐亭县焚劫富村及柳边驿杀百户雄茂州知州汪凤朝死之转破梓潼绵魏城遂至剑判官罗明及其子介率义官一思政郑廷禄等御之城破皆被害贼趋江油官军遏焉乃返盐亭循南部去山东贼流入河南朱振击败之于胙城贼破平度莱芜遂抵高密贼杨谦等掠浚知县陈滞击胜之遁入太行山册吁渊为伊王教坊司左司乐臧贤以疾求退上勉留之升为奉銮河南贼入湖广破云梦掠黄趋江西掠星子复归湖广还攻河南商城转入颍六月虏寇延绥山西贼李华等起与刘六合刘瑾余党亡命者多从之掠壶关贼杨虎入山西破池水赵城祁大谷江津贼曹辅余党流入贵州石阡李崖井与贼任俸舟等陷婺川龙泉坪焚乌江屯寨贼杨虎等复自山西十六盘山口还破武安毁临洺镇掠曲周武城清河故城等县及于景复入文安亦与刘六合江西华林山贼陈福一等攻破瑞州府贼复入山东破武城县七月贼破枣强知县豸死之山东贼连破武城乐安阳信沾化海丰清城等县转攻乐陵知县许逵败走之贼破武安戴仪击之从临洺关遁去贼破南宫掠宁晋贼千余骑至阜城县焚其东南二门入之复入献焚虏而去江西贼破临江府八月命兵部侍郎陆完兼左都御史提督军务调宣府延绥两镇兵使副总兵许泰冯祯游击将军郄永领之并京营官军往直隶山东河南等处剿贼总制尚书洪锺廵抚四川都御史林俊等获贼首蓝廷瑞鄢本恕及其党与升赏有差福建贼破南丰湖广贼破永宁转入瑞州境江西贼破乐安执其知县主簿教谕等官贼刘六刘七等攻破大城静海二县大焚掠遂至青兴济沧贼复入青以张伟马中锡朱振玩贼不治下之狱九月贼杨虎等二千余人攻沧贼攻武城平原禹城临邑沾化荏平阳信蒲台乐安诸县皆破之贼破静海县冯祯破杨虎贼于阜城郄永破贼于枣强复与许泰破之于参老集及薛官屯蓝廷瑞鄢本恕余党三千余人复自陕西汉中流入宁羗沔等州县遂及略阳扶风知县孙玺死之 【 玺字廷信代州人明春秋慕荀息之为人举于乡初令诸城再令扶风蓝贼至都御史蓝章欲城略阳谓略阳知县严顺懦檄玺往城之玺至略阳将下令顺耻之惎邑人赂玺金求无城玺不听期一月城三面成蓝贼卒至顺曰城不可守矣曷亡玺又不听顺故令也城中人闻之哗欲亡玺抽佩刀斫坐机曰敢言亡者如机乃率城中人守之阅三日贼弗克攻欲去会贼执过急人杀之发公移知城中窘悉贼众环攻自辰至晡顺奔贼陷城入执玺玺骂贼怒脔杀之大掠三日去顺渡江还牍报曰与扶风知县同奔而溺水荡扶风知县尸都御史怒责求尸顺大窘与簿谋取江滨一尸棺之还其乡其家人启视之多髯而硕体非玺也乃走京师投匦辨事下御史王廷相乃得实奏上制赠光禄寺少卿荫子为国子生】 癸亥月食贼杨虎等破威新河二城贼刘六等破日照海丰寿张阳榖宁阳曲阜沂水泗水等十城广东福建流贼三千余人入江西永丰破乐安新淦广东猺贼破湖广雨品县升锦衣卫指挥使朱宁为都指挥佥事本卫掌印兼提督官较办事锦衣卫指挥使朱安堂上办事提督官较廵捕指挥使朱增南镇抚司管事崇王佑樒薨十月以朱宁为都督同知贼入长山典史李暹死之贼刘六等攻济宁州不克焚漕船千二百余艘贼刘六等寇曹州冯祯等击胜之虏大入大同贼破广平虏犯甘州贼方四自贵州复入四川陷南川綦江十一月贼自宿迁渡河攻虹命御马监太监谷大用总督军务伏羗伯毛锐充总兵官太监张忠管神鎗统领京营军与侍郎陆完会剿山东直隶等处贼遣大臣赈济两畿山东河南虏寇宣府以太平仓赏永寿伯朱德为私第户部尚书孙交谏不听以破贼功升陆完为右都御史冯祯郄永为都督佥事许泰为署都督佥事贼杨虎破宿迁县十二月贼入衡山郄永追贼于潍县斩首八百级流贼自章丘奔突广平曲周威又北奔新河南宫枣强冀转至衡水破之贼刘三等劫掠项城商水西华等县僣称总督元帅相戒毋妄杀诈为牌帖约官吏毋避黄河清自清河口至柳铺九十余里者三曰贼入归德夏邑永城虞城贼劫蠡攻束鹿破深 
　　七年正月贼犯霸州京师戒严贼入大城知县张汝舟主簿李铨迎战死之贼自安肃博野攻蠡及临城临城主簿张俊拒之斩其酋一人遂遇害四川贼麻六儿越百丈关以向川东副使冯杰御之苍溪死之赠死贼者上蔡知县霍恩西平知县王佐为光禄寺少卿廵抚四川都御史林俊复败方四贼于江津二月河南贼刘三赵风子邢老虎等连破州县报日急以都察院右副都御史彭泽同咸宁伯仇■〈金戊〉提督军务御马监太监陆誾监督军务司设监太监尹生监管神鎗以破贼贼掠利都指挥周琮死之贼入莱州界指挥佥事蔡显与其子淇英顺死之郄永追败贼李隆于陈村店刘六贼于宋家庄三月贼破裕州上蔡西平围唐副总兵时源败贼于阳武吏部尚书杨一清言今鸿胪寺钦天监太医院中书科锦衣卫镇抚司传升乞升并营缮文思院皮作局等衙门所副大使副使冠带匠官文华仁智二殿御用监办事官员监生儒士动以千计高者或至列卿其它较尉军匠不可胜计僧道录司号称国师真人法王佛子者出入禁闼供馈之盛拟于王侯方今水旱相仍盗贼充斥师疲而饷绝民困而敛烦闾阎鲜儋石之藏太仓无数岁之储廪粮柴薪日见难给乞大奋干纲速赐裁罢上命退五人余如故以太监张雄总督官较办事方四贼复犯贵州赐故西天佛子舍刺星吉祭葬贼陷砀山萧睢宁主簿金声丘绅死之贼陷梁山主簿时桓死之贼刘六复焚蕲黄等州县副总兵刘晖追贼滕峄大破之副总兵时源冯祯参将神周金辅击贼西平大胜之贼繇上蔡商水西走招集散亡复攻鄢陵西华长葛新郑己水巩围河南府三日冯祯死之贼攻夏邑县丞安宣死之江西右参政吴廷举等败贼连河寨四月贼杨虎自河南入山西泽潞辽诸州陵川壶关高平泌水阳城翼城曲沃襄陵洪洞赵城灵石介休平遥祁大谷诸县皆残破杀掠以千万计参将王杲遇贼蒙村死之五月贼刘六刘七等败于滕峄奔登莱陆完率诸将破之追之于淮上盗劫罗山主簿王续宗死之贼刘三等自遂平趋成皋永顺宣慰彭明辅等以土军追击破之抚州贼王珏等平吏部尚书杨一清等上言视朝听政经筵日讲帝王成规国家旧典也陛下月不过一二朝当讲辄罢而窃闻龙舆留驻豹房练兵花苑鼓炮之声震骇城市甚非所以示中外训来世愿自今戒无度之戏以保心体之和远不经之所以重社稷之身上曰朕知刘六贼杀总督南京粮储御史马炳然于夏口转劫汉口指挥满弼追之擒斩六十人其一中箭溺水死获其尸或曰刘六也河南贼趋徐州渡河副总兵刘晖等败贼于冠妖贼赵景隆起河南廵视侍郎丛兰使人击斩之遂解闰五月贼杨寡妇掠潍县佥事许逵击败之以太监崔安守备南京史泰镇守贵州自内旨获贼首方四磔于市咸宁伯仇■〈金戊〉等击贼光山大破之贼破泗宿睢宁定远诸州县贼自河南入罗田转掠黄陂都指挥陈表潘勋等击破之册荣戒为楚王以御马监太监张锐提督东厂贼刘六等繇邳南渡河至固始副总兵时源参将神周姚信金辅游击将军陈珣追击赵鐩贾勉儿刘三张永儿朱谅尽获之河南贼悉平贼廖麻子等掠福建贼刘七等入湖广敕彭泽仇■〈金戊〉仍率时源神周陈珣所部兵往剿之敕陆完陆誾兼提督河南军务率金辅姚信等所部兵以殄残贼六月方四余党奔宁羗遂犯沔贼刘七等自黄州下九江经安庆太平仪真以达镇江所过残掠以太监耿守分守辽阳自内旨黑眚见京师七月丁卯月食大帽山贼张时旺何积钦等平江西按察副使周宪讨贼华林寨败绩死之山东残贼复啸聚劫掠冠朝城宁阳邹费临邑高唐诸州县八月贼刘七等踰南京抵瓜州杀伤官军监察御史周广请罢朱宁逐番僧降为驿丞户部主事曹琥疏捄亦谪之 【 周广太仓人弘治乙丑进士历知莆田吉水以治行第一征为御史史廑两月上疏朱宁辈欲寘之死上不之罪得无下诏狱贬怀远驿丞宁怒未已使人遮道刺之广伪为头陀持波嗢啰行乞四百余里乃免武定侯郭勋镇岭南承望风旨伪以白金试广广拒不受一日摄广闭府门棰击之行省官莫敢技御史为言乃解久之迁建昌令再贬竹寨驿丞嘉靖初复为御史历南京刑部右侍郎】 贼刘七齐彦明自大江下孟渎陆完追至镇江与诸将尽歼之狼山九月调镇守蓟州等处太监宏于河南以太监忻代之罢云南镇守太监纶奉以太监裕堂代之自内旨江西华林山贼罗光权等平以贼平加谷大用陆誾岁禄荫弟侄各一人世袭锦衣指挥使进封仇■〈金戊〉咸宁侯升陆完左都御史彭泽右都御史皆加太子少保各荫子一人世袭百户其余荫叙有差赐义子百二十七人国姓则永寿伯朱德都督朱宁朱安为之首其次朱国朱福朱刚皆至都督最下镇抚旗舍列籍锦衣腾骧诸卫葢皆中官厮养市井桀黠偶悦上心遂蒙赐而朱采朱静朱满朱恩朱规五人者来自亡虏得幸于上云贼廖麻子陷铜梁荣昌遂趋内江遂宁安岳直入乐至中江金堂等县磔反贼赵鐩等三十七人上命剥为魁者六人皮以为鞍■〈革登〉骑乘之十月以太监许宣镇守凉州调凉州太监张昭于宁夏使甘肃镇守太监宋彬大同镇守太监梁玉互调换自内旨工部言豹房成造迄今五年为费不赀兹复增葢二百余闲国乏民贫仰望圣明或罢或减不听上曰盗贼剿平锦衣捕缉有功朱宁朱安朱谦朱刚朱国其皆荫为世袭锦衣卫指挥使故有传奉恩升者累功加叙焉十一月诏给终养御史陈茂烈月米三石兑调京营宣府官军令以春秋番换如班操例廷臣议不可不听大慈恩寺法王乞修造僧房许之工部谏不听十二月贼廖麻子攻破绵竹乐至金堂诸县指挥殷辅死之山西妖贼李五平 
　　八年正月江西贼王浩八听抚复叛以右副都御史俞谏提督江西军务代陈金讨之以降虏脱脱太等充御马监勇士兵部尚书何鉴谏不听虏围副总兵神周于大同命署都督同知许泰管操敢勇营都指挥佥事江彬管操神威营武平伯陈熹管操五军营左掖指挥以下不用命者得以军法从事泰彬两人者皆宣府边将二月贼廖麻子降太监谷大用张誾以监督贼平请视仇■〈金戊〉安化例使其弟侄得累功承荫下兵部议累功非例也平贼诸将若刘晖郄永时源神周等驱驰战阵万死一生议功不过都督等官而已始悬赏格封拜如安化也谓如仇■〈金戊〉独出奇谋削平僣乱者也今羣贼殄灭非一人功累功承荫居诸将右无以服诸将上不许令再议兵部请视朱宁例加升至右都督毋令过诸将又不许令廷议羣臣请如兵部后请若有余功别荫弟侄一人上曰门庭凶寇累征不捷二臣相继削平之其封谷大用弟都督佥事大亮为永清伯陆誾弟锦衣卫指挥使永为镇平伯各赐勋阶诰券禄千石贼王浩八等劫弋阳上饶等州县命仇■〈金戊〉领操团营官军以许泰副之三月试御史孟洋论劾礼部尚书靳贵大学士梁储下之狱降为桂林教谕虏攻朔州围马邑改太平仓为镇国府以居宣府军工部奏置府更仓非旧也且其位属干方干天门也上曰天门宜辟其如旨以贼廖麻子降复叛逮四川廵抚都御史高崇熙治之四川军余范藻作乱四月王浩八屯开化掠婺源休宁诸县大役军士为番僧修大慈恩寺鬻爵赎罪以充费游击将军阎勋击败廖麻子斩之五月御史贺泰谏赐义子姓外调之虏大入大同转趋朔州马邑顷之复入大同命仇■〈金戊〉充总兵官往御之六月河决黄陵冈户部尚书孙交礼部尚书传珪乞致仕许之科道官乞留不听虏入鴈门掠五台繁峙崞忻等处总督军务都御史俞谏等大破贼王浩八于贵溪桥擒之赠死刘七贼者叶县知县唐天恩固始县致仕县丞曾基息县致仕主簿那祥官七月广西盗李天宝等作乱廵抚都御史林廷选等讨平之八月江西贼刘昌等奔据玉山知县陈揽获之贼攻瑞金知县万琛死之都督同知朱安乞封赠三代如朱宁许之九月发太仆寺马价银万两于镇国府买补马匹自内旨姚源贼胡浩三等抚复叛俞谏等会剿平之上悦江彬赐之国姓并及领宣府军者裨将六人十月虏入宁夏以太监宋辅分守建昌行都司自内旨大慈恩寺灌顶大国师也舍窝死命造塔葬之工部及工科给事中执奏曰非故事上曰着为令虏掠辽东开原东乡贼艾茹七抚复叛俞谏讨擒之新淦贼张元三等作乱十一月赐大庆法王领占班丹番行童度牒听其度自便俞谏等奏擒贼首王重七等命械送京师十二月追赠刘基太师与学士承旨宋濂国子祭酒宋讷并赐谥 
　　九年正月诏所在有司存恤致仕廉吏不能自给者戊辰设庆成宴炬而后莅位土官岑浚余党覃恩复叛宁王宸濠献异灯先是元夕岁张灯费数万计至是上以宁王献召工入张干清宫灯着柱壁如昼以毡幕承檐贮火树焉火不戒延及外宫殿上见大焰悦之戏语曰桡棚大学士杨廷和梁储费宏以宫灾自劾请上亲庙祭诚慈养勤学修政受善任贤革禁中市肆以肃内令出西僧罢皇店停止工作以减免织造还兑调边兵以谨外防止曰其令皇店战下毋扰工作织造所司量缓急条奏户科给事中吕经言干清宫陛下正寝祖宗意欲万世圣子神孙法天行清海内也陛下舍正宫而处豹房忽储贰而蓄义子疏儒臣而昵番僧弃文德而宠边帅忽朝政而开酒店信童竖而事游佚天心赫怒显示谴告臣望陛下乘此震惊大明悔悟讲求消复之道讨论利病之源下所司户科给事中石天柱言先帝御宇十有八年清心守法始终不渝陛下所亲见今庙祭率多遣代两宫乘舆罕至前星未耀储嗣久虚朝仪阔绝君臣□隔而外列皇店内张酒馆宠信番僧从其鬼教招集边军同其服或容结为晜弟或纵禁中乘马燕饮无复尊卑饮食不计冷暖数离深宫驱驰于外下营过队日常不辍有时府卫之臣不知所在甚非所以为宗社生灵长久计也变不虚兆陛下宜急还宫思愆改往不报 【 天柱岳池人彭泽被诬当刑天柱陈泽功忤旨外调嘉靖初复职寻升大理寺丞】 其余廷臣言者皆不报监察御史刘天和王廷相坐忤镇守太监廖堂皆降为县丞二月贼首王浩八艾茹七等伏诛庚子上夜微行至教坊司观乐星庙永平诸府大旱饥令所在发仓库赈之四川贼喻思俸私平三月临川贼陈玖谭懿昌等为寇姚源贼梅宪三等复叛都御史俞谏等皆发兵击斩之立会子庙于嘉祥四月旱五月宁王宸濠复请复护卫屯田许之科道官谏不听大学士费宏阻之左右谮于上上责宏兄弟羣从胡为并处清华者宏辞立许之从弟编条寀亦附批致仕册厚耀为崇王六月江西大池贼张元二等平贵州贼邓先等平虏入西海子工部主事韩邦靖言诸臣顷因灾奱极陈阙失未见听纳前后以言获罪者未蒙召用乞开延揽采择之门以人心下锦衣狱黜为民诏自今言事黜谪者毋叙七月虏大寇大同怀安等处命太监张永总制军务都督白玉挂印允总兵官备御之使抚宁侯麒守紫荆宁晋伯岳守古北口崇信伯柱守居庸保定侯永福守倒马指挥使宽守黄花指挥同知英守龙泉赠司礼监太监张淮廖銮父为锦衣都指挥使其母皆为夫人予祭葬八月辛卯朔日有食之虏寇白羊口及浮图峪连营数十里复入宁武关忻定襄宁化杀守备指挥陈经军民死者相枕藉上设东西两官厅禁中视团营练兵焉以太监张忠领东边将许泰领西复设勇士营领以神周刘晖皆赐国姓为义子四镇兵号外四家复使江彬兼统之上自领中官善骑射者为一营曰中军江彬数为上言边乐上大适刀铳甲箭将游幸焉九月虏五万余骑劫掠万全右卫路准安超蔚州等处三万骑入平虏城南都御史丛兰总兵官白玉诈使饷于畛投毒焉伏而待之伏发虏中毒多死者上为毡宫以斋门庑帷幕至于溷毕具陕人造之一年乃成赠御马监太监于经父为锦衣卫都指挥使母为夫人经以开设皇店得幸自麋百万治冢造香山碧云二寺极宏壮上数临幸之赐祠额护功敕命镇国府参将宗斌杨玉京营参将左钦湛臣各领官军三千余斌玉上班则赴□操备下班则回镇听调钦臣上班则赴宣府御备下班则交兑回京俱以游击将军体统行事授太监张雄父千户为后府右都督带俸朝参母赠一品夫人上人虎圈虎伤焉编修王思谏降为驿丞十月刑部主事李中言曩者逆瑾窃权势焰熏灼陛下一悟必诛无赦天下皆谓陛下有尧舜汤武之资太平立可致也夫何大权未收储位未建义子未革小人日进君子日退士气日靡言路日闭名器日轻贿赂日行纪纲日弛风俗日坏民财日殚军政日弊奸逆既除善治未举者良以陛下之心惑于异端也夫以禁闼之严杂居邪道护国佛寺建于西华门内延住番僧与亲居处异言日沃忠言日远用舍颠倒政务乖废岂不宜哉我宪宗偶惑妖僧继晓随悟其诬即加斥谴孝宗即位重之诛戮人心痛快伏惟陛下追法宪孝博选儒臣讲求平治则天下之政次第举矣疏入不报者累日寻降为通衢驿丞 【 李中字子庸吉水人其先世宋时有名次鱼者称为复斋先生中既谪驿丞历官副都御史总督南京粮储卒于官为人庄严而意度安舒虽通籍贵仕所居不蔽风雨其学以求仁为主以闲邪为功以天命流行无事安排心中洞然四无畔岸为实际脱而好易益事嘿省其疏草目录书问及诗文行于世】 吏科给事中张原直言时事降新添驿丞十一月令太监钥守山西太监英守辽阳调浙江镇守太监璟总镇两广以市舶司太监堂代之调分守怀来太监熹守宣府以太监宝代之以分守大同右卫太监锡镇守大同以太监环代之自内旨命镇国府春秋两班及宣府备御并新选团营勇士四卫军皆于西官厅听操使朱泰朱彬提调之十二月建干清坤宁宫 

　　名山藏卷之二十 

　　●名山藏卷之二十一 

　　臣何乔远恭辑 

　　典谟记二十一 

　　◆典谟记二十一 

　　武宗毅皇帝二 

　　○武宗毅皇帝二 

　　十年正月乙丑将大祀羣臣待誓戒申刻乃免朝戊辰祀南郊已已二鼓还兵科给事中良佐言郊庙之祀省牲誓牲斋静以专宵夙莅事明信致享期昭假也尔者太庙之祭日暮行礼郊祀誓戒百官伫集终日忽免朝昏暗中执驾之人一呼而散宿卫之士羣噪而奔当临斋宫百官晨而候驾暮往至坛一鼓免朝随即行礼行礼方毕随即下营至于次日夜分乃返一切非时与制矣又凡节令大朝贺每至昏暮而司晨之官尚报卯刻传之四方所损非细乞自今敬时而慎礼不报京师讹言选女后宫民闲女皆不如礼而嫁人二月保安寺大德法王绰吉我些儿为其徒领占绰节儿绰供札失请得为正副使还居乌思藏比大乘法王例入贡并给与国师诰命得人番熬设广茶下礼部尚书刘春议不可令复议春执奏诏与诰命罢设茶敕是时上习番经被番僧服绰吉我些儿辈出入豹房参厕权貂及领占绰节儿等归辎重相属传邮烦费焉三月大学士杨廷和丁父忧上留之请终制三请乃许主事戴冠言朝政三事降为驿丞四月以太监守备黄花镇自内旨江西副使胡世宁上书言请防宁宁王奏世宁为妖言令锦衣捕治世宁闲道自诣遂下镇抚狱论戍边闰四月虏寇延绥宁夏五月京城内外多盗令提督广东市舶太监曹宏采奇香土物以进大护国保安寺右觉义班丹伦竹为其师祖大善法王星吉班丹乞祭葬礼部执奏无故事特许之六月朵颜夷分道内侵以都指挥同知桂勇署都督佥事充副总兵御之庚午月食既上微行西安门外越宿归七月廵抚江西都御史俞谏讨醴源贼徐九龄等平之虏入延绥焚圪塔等墩监察御史高公韶论劾兵部尚书王琼琼奏辨有旨令公韶首实御史凤鸣等疏捄不听降公韶富民典史重新太素殿及御马监锺鼓司南城豹房新房火药库天鹅房船坞太素殿侈于旧制八月虏大入固原九月虏寇陇州亦卜刺复寇洮岷以太监銮镇守陕西景镇守河南甫镇守湖广自内旨命御用监太监永同御马监太监大用总管神机并提督十二团营以御马监太监忠监督团营西官厅保管神机营中军四司立威营学管神机营右哨头司并鼓勇营十月以太监奭镇守山东调镇守贵州太监泰于云南以太监镇代之自内旨十一月嬖幸言西域胡僧有知三生者西人谓之活佛上使太监刘允往迎率指挥千户百余人甲士千以珠琲为幡幢黄金为七供赐法王金印袈裟及其徒馈赐巨万计勑以十年往返得便宜处置钱物益发官军护送之十二月癸丑朔日有食之虏入浑源应州马邑威远山阴等处戊辰月食命太监郭原镇守辽东刘祥镇守延绥宁城总镇两广许蒲镇守江西王保镇守四川自内旨赐都督朱宁及妻并三代诰命 
　　十一年正月监察御史程启充言自古圣帝明王勤惕匪懈所以畏天命人心励臣工威夷狄也正旦令节文武百官夷蛮之使待漏入贺迄酉而后礼成迨散朝则夜久矣臣工枵腹奔命前仆后踬蹂躏争归有将军赵朗竟死禁门其它小臣失簮笏毁冠裳至以得生相庆午门左右吏觅其官子呼其父仆求其主喧如市衢玩莫甚焉今郊祀在迩贺出有期伏望屏弃宴游益崇儆畏以肃臣民观瞻不报南京六科给事中懋等言直隶镇守太监于熹故违敕旨轻举烧荒损折官军为罪大矣廵按御史张经劾奏陛下置熹不问而独逮治经宁波民臣为市舶太监崔用事诈取民财奸淫妇女殃民甚矣知府翟唐勘臣不法陛下置不问而独逮治唐臣窃惜之伏惟敕下法司从公勘实果其被诬即垂宽宥不报顷之御史启言经及副使胡世宁久系狱乞出之夺其俸虏寇龙门等卫复寇高台云州二堡二月敕召杨廷和廷和请终制许之给故右都御史熊绣养赡米月一石令居庸关擒致生虎豹御史屠侨言居庸关东北陵寝地诸兵以守关为重不宜使擒生不报亦卜刺残虏复寇西海虏入清河堡三月都督佥事马昂之妹美己适人有身矣江彬以闻上召之昂妹善骑射解胡乐达语上嬖焉以昂为右都督赐第太平仓东马氏一门无大小皆赐蟒衣宦者呼昂舅科道官言昂骄淫废将不繇超荐旨从中下合朝惑骇昂兄弟子侄出入禁闱陛下降等削尊与其坐起睥睨熏灼外人盻畏陛下移于尤物蓄此祸水不韦李园其将复见昔王氏封侯黄雾四塞昂拜官之日异亦若是男戎曰幸女戎曰嬖马昂女弟殆女戎也皆不报其后上从数骑过昂饮酒酣召昂妾昂不应上怒起昂妹乃踈廵按直隶御史卢雍言宣府北邻丑虏气候风土大殊内地城中居室稠密下民安土重迁近者道路传言朝廷欲为离宫宣府以备临幸轻出万乘之重怨咨穷檐之心臣切谓不可不报大学士梁储请择藩属之贤者召入京师以备储选不报四月宁王宸濠造离宫城东北请名焉赐名曰阳春以太监清镇守河南自内旨五月河南大饥赈之赠故布政使陈选为光禄卿与谥自宫男子三千四百余人充海户人月予斗米以内官监旸镇守腾冲金齿自内旨六月命尚衣监太监智大织造于苏杭七月以御马少监升守备倒马关自内旨织造太监宣过沛索挽舟之卒千沛知县胡守约予五百补之以佣钱宣怒自至县捕吏守约与宣争宣还奏命逮守约诏狱既至勒为民出胡世宁调戌之虏突入白羊口边报急命左都督刘晖仍充总兵官太监张忠监督军务参将桂勇贾鉴各领官军御之渖王幼■〈土学〉薨八月大阅取太仆战马二万赈宛平县贫民之遭虏杀掠者虏寇宣府及清河鹻场地方九月虏犯龙门所上犹县盗谢知山起虏遁十月御史徐文华论太庙礼下诏狱黜为民镇守浙江太监堂奏佥事韩邦奇沮格上供诏逮讯锦衣狱既至黜为民十一月给事中徐之銮言迩者都民争言京师西角头新设花酒占房或云车驾将幸其闲或云朝廷实其利陛下主天也民物富四海何至竞锥刀倡优之馆请亟罢之不报湖广贼贺璋等平以修理象房毕工赏左都督朱宁工部尚书李鐩侍郎俞琳刘永白金纻丝有差旗较匠役与升赏者四十余人以刘恺李浩为礼部尚书张昱为鸿胪寺卿魏境为鸿胪寺左少卿自内旨降吏科都给事中吕经礼科都给事中潘埙一级补外自内旨科道官言今者用舍违宜爵赏太滥贪污窃位奔竞肆行尚书以传奉而骤得卿相以乞怜而苟安铨曹失职甚矣功次冒滥边备废弛党逆者得袭官失机者得幸免推举悉繇风旨是非不恤人言本兵废堕极矣经埙二臣给事吏兵不敢瘝官上负陛下所以参驳论列屡争可否兵部尚书王琼忌埙执驳太甚假手内降连坐及经陛下不察而隳其计臣恐从此软熟成风廉耻道丧耳目之司壅蔽敢言之气摧折也伏望回成命召使复职不报遣太监□烧造瓷器于饶州十二月丁未朔上视郊祀牲车驾暮出夜入边军驰骑拥门扈从诸臣多蹂践者命左都督刘晖充总兵官署都督佥事傅恺充左参将都督佥事张椿充右参将操练团营东官厅军复命晖选辽东精兵三千一百三十人以参将一人统之榆林游击将军杭雄充参将选补所部军如辽东数团操听调升都指挥同知神周为后府都督同知詹冕为都指挥佥事自内旨 
　　十二年正月丁丑朔晡鸣鼓漏下十刻乃朝朝散百官吏卒相失噪沸有践死者戊寅召内阁府部大臣及科道官左顺门召甚急曰已丑郊既将畋南海子皆谏已丑郊畋南海文武大臣追从驾方纵猎门闭立而待既晡使归候承天门漏下十刻驾还宫庚寅御奉天殿羣臣行庆成礼既夜宴辛巳赐所猎兽于诸大臣及五品以下二月织造袍服于陕西给事中任忠言陕西地瘠早寒民多穴居衣皮餔藿无他生计顷者沿边被虏杀掠耕牧旷废腹里有三四府仅完又以调集士马转输刍粮亦皆疲毙麰麦稿于春夏苗稼尽于雪霜逃窜流移十室而九近传取黄牛皮及织造龙衣费辄数万张太监往彼催办进贡诸物索督峻急臣近奉使实亲目之鸟穷则啄兽穷则攫臣不胜意外之忧民或啄以攫不报以太监吴经崔安守备南京自内旨虏入开原镇夷堡参将孙棠太监王秋等御之追至创忽儿河斩首八十六级三月癸已赐舒芬等进士及第出身有差先是上骑至东西华门阍者伏马首谏回辔屡矣是日从数人出北安行东市比夜乃归传制四月命许泰张彬张洪同新宁伯谭佑等监试武举六科都给事中石天柱等言近毁积庆鸣玉二坊民居有言欲造皇店酒馆有言欲营义子府第有言欲开设教场者老稚转徙哀号垂涕夫开设皇店数年于此商贾苦科索闾阎艰贸易朝廷得利甚微而下同垄断不罢即已复增设之则非恩也孰非陛下臣子从何有所谓义者高门垩庐居此嬖佞则非体也教场故宜城外在禁中者演习中官而已造镇国府内操边军已谬误矣更展拓之则非制也夫二坊之民近在西安门外也陛下于荒州遐部一闻穷苦尚降纶音纾厥愁困何至令肘腋下若禽兽惊骇毋所回避伏赐停罢不报六月乙已朔日有食之赐后军左都督许泰前军右都督张洪国姓七月上幸南海子驰一骑而已从近嬖数人部院台谏诸臣诣跪海子门请还跸上使慰之示还期至期不至诸臣汹汹欲再往诸大臣有言古者天子四时廵狩南海子阶序耳汹汹者徒摇人心诸臣乃止八月甲辰朔上微服出德胜门幸昌平欲出居庸关关御史张钦兵而立关门以拦驾三抗章乙已大学士梁储蒋冕毛纪追请还跸于沙河不纳丙午储及诸臣复请不报已酉上不得出关乃往东马房輚通州循南海子返丙辰上还豹房戊辰上夜视朝庚申梁储等请择宗室中亲而贤者一人使司香内殿以预储德王见潾薨丙寅上复夜出德胜门趋居庸辛未上度居庸门曰始张御史闭关吾今亦来此遂幸宣府令谷大用禁关癸酉梁储请还跸不报九月甲戌朔上驻宣府江彬营镇国府第以居士羣臣上疏不报壬辰上驻跸阳和城自号总督军务威武大将军总兵官丁酉万寿圣节羣臣朝服遥贺戊戌虏屯五万余骑玉林将入寇命总兵官王勋副总兵张輗游击陈钰孙镇军大同辽东参将萧滓军聚落游击时春军天城副总兵陶杰参将杨玉军延绥参将杭雄军阳和副总兵朱銮军平虏游击周政军威远庚子猎阳和大雨雹士有死者以百万金劳军夜星陨辛丑幸大同虏分道南下勋輗钰镇率部领御之上命春滓往为援政銮及参将麻循高时尾虏后调宣府总兵朱振参将左欲郝勋庞隆游击蕲英俱会于阳和参将江栢张昶为后应十月癸卯朔上驻顺圣川甲辰勋遇虏绣女村督兵步战虏南循应州去乙巳輗钰勋遇虏应州城北战数十合薄暮虏傍东山近围勋比晓大雾乃解丙午勋等遇虏涧子村大战诸将兵皆至虏以别骑迎敌不得合上率太监张永魏彬张忠都督朱彬等兵来援众殊死战虏秋郄军乃合即垒其处止乘舆丁未虏来功垒上督诸将战辰及酉百余合乃退戊申引而西上与诸将且战且进追至平虏朔诸边会大风雾昼晦乃还辛亥虏犯暖泉沟泥河儿上率兵驻老王沟虏退还跸大同左卫已虏复入玉林城西上复分军诸将军按伏待十一月癸酉朔上驻跸大同戊子还至宣府辛丑冬至羣臣朝虚朝班行乱十二月诸大臣请驾居庸关关有禁乃还闰十二月丁亥上迎春宣府以大车数十使僧与女共载女执球车驱之毂击僧首相触或堕上大乐焉大学士杨廷和服阕还朝与蒋冕请驾于居庸上止之 
　　十三年正月庚子朔羣臣朝不贺赐镇守浙江太监王堂生祠额并护敕京畿饥多盗命赈饥上将还京使中官预言上意于羣臣所以迎驾礼赐羣臣衣若马为御幄迎驾所赐衣一品斗牛二品蟒三品飞鱼四品及翰林学士至侍读皆麒麟五品堂官六科长皆狮翰林史官给事中郎中员外皆彪独御史豸羣臣鸠私金具羊酒金彩帛彩帐收十彩联千数帐联皆镂金文文称威武大将军百官列次不称臣乙已驾次怀来丙午大雨雪夜良久天子拥边骑戎衣里赤剑而骑炬光煜煜浴铁闲羣臣服曳撒大帽衣所赐衣系鸾带叩头迎道左既至幄天子下骑坐羣臣手进红梵夹陈羊酒白金彩帛杨廷和奉觞梁储注蒋冕奉果毛纪奉金花天子接饮曰朕手斩虏首一于榆河皆叩头贺遂起驰人宿豹房丁未大雪戊申驾出斋宫庚戍祀南郊复如南海子观猎辛亥夜二鼓驾还壬子御奉天殿羣臣行庆成礼夜分宴已未赐所猎兽如去岁庚申陈卤获器械诸物奉天门下令羣臣纵观之赐银牌一品白金二十两二品三品白金十镂曰庆功饰五采组贯朱四品五品及都给事中白金五两左右给事中四御史三镂曰赏功组贯青各被花红布葢赐如所进贺数翰林官不贺亦不赐是日申刻上单骑出德胜门复如宣府从者四人余以次追去杨廷和与羣臣谏不从二月已卯太皇太后崩壬午上至自宣府乃发丧朱彬遣百户英捉人于平谷御史董相杖系之彬以闻下锦衣狱已降为州判廵按山东御史王相禁缉非例供奉镇守太监黎鉴劾之逮系诏狱降为知县上曰大行皇后山陵开队道朕轻骑往视且徧祭于诸陵羣臣谏非故事陛下其将幸宣府工科都给事中石天柱刺血书疏以止上行皆不纳三月庚子上大行太皇太后尊谥诏天下以阳和卫都指挥佥事马炅守备仪真兵科都给事中汪玄锡等言炅起纳粟即有功宜换授总旗而已不繇兵部论荐越为守备体要大不可者不纳勒致仕左都御史彭泽为民逮治甘肃廵抚都御史李昆兵备副使陈九畴寻调都给事中石天柱王圹于外任以都知监太监刘岑守备开原王秩调守备山海关御马监太监黄玉分守潼关自内旨都给事中汪玄锡等言非制不报以太监俟钦守备万全左卫冯敬分守万全右卫叶森分守独石马营王忺镇守甘肃刘德分守凉州李昕监鎗宁夏自内旨戊辰上如昌平四月已已朔祭六陵队幸密云密云民讹言欲括女子敛财物进奉皆惊疑避匿哭泣相闻永平知府毛思义出教今大丧未举车驾必不远游我民其旷心奠业毋信奸徒满谰造言敢称驾至援民者太守捕治之或奏其言上怒执系锦衣狱已降为边远知州乙亥风霾昼翳日免白晕无光有仇杀人者官较获之兵部归功朱宁遂加宁岁俸官较友等十人皆升赏有差谷大用提督居庸关获孤旅三人逼掠之使自诬为奸细以闻皆不敢辩上嘉大用功加岁俸乙未上幸喜峰关过滦河见溪流沙回意有宝物命取之得异珠焉五月已亥朔日有食之上幸银山蓟遵化驻跸大喜峰口驾出口外至于溜津猎于古北渔于滦潵庚戌打鱼干偏凉汀乘舟至北释院口手打捕辛亥观海于泊河观鱼于佛住山致朵颜三卫夷纳质宴劳初上幸河西务指挥勋藉言供应科扰盗侵廵按御史刘士元按之至是勋逃行在所因嬖幸谮士元上怒命裸缚于行在军门讯之驾方跸于野束杨鞭之槛车入京并执知县曹悛等十余人并下锦衣狱羣臣谏不听戊申上还京赐羣小赐姓者朱山等十人俱为锦衣卫小旗赐西域番僧食茶八万九千余斤人许带六千斤下番不为例六月庚辰孝贞太皇太后梓宫发引结平台焉上晨出北安门迎皇太后御平台候殡复入宫率番僧梵呪遂亲奉梓宫以朝祖羣臣为祖祭上戎服驰过顾待从之马逸超骑而乘是夜宿清河癸未梓宫至山陵奉安于献殿遣驸马都尉元等分告于六陵上忽驰至陪祭官皆惊散遂饮献殿宿焉甲辰梓宫葬茂陵乙酉上奉主还京壬辰陪祭执事官候于庙酉初刻上乃至降辇升阶及门大雷电雨如注灯烛灭朝臣卫士奔避班行乱礼废奉銮臧贤请疾上眷留之调升绥德卫副千户钦为锦衣正千户更姓朱舍人鉴等十三人俱授锦衣卫小旗革守山海关主事即太监王秩掌之赐秩敕得与镇廵官议事自芦沟桥至涿多盗以太监张忠都督朱泰充总兵官侍郎王宪兼左佥都御史提督军务以捕盗调镇守密云太监于信蓟州以太监邢安代之以参将李青充副总兵自内旨七月遣清平伯杰等封渖世子诠□为渖王使十三出庚子晡告庙传制驾升殿忽大雨朝臣趦趄东角门卫士督促就班雨倾盆朝臣立水中拜兴无序未及宣制卫卒舁宝舆出夜深黑喧閧如沸羣臣靴注水朝大喧上自名寿曰近岁虏屡犯顺承平日久朕虑废兵特命总督军务威武大将军总兵官朱寿统率六军至于辽东宣府大同延绥陕西宁夏甘肃随布人马或守或攻内地河南山东西南北直隶傥有小寇亦便往翦削期于珍杀腥膻靖安民物其即书敕付之遂召谕内阁及大臣科道官于左顺门皆伏门下泣谏不纳时大学士杨廷和称疾不出上促梁储毛纪敕储奏不敢者再上怒诘责储曰何逆命储对臣草敕乃名君因伏地泣上大怒手剑良久罢上使御史差次应州功凡五万六千四百四十九人下兵部尚书王琼议当升赏者九千五百五十五人上曰朕亲临转率少击多振威全捷非若承命专阃者其如御史所差次六科十三道言是役也斩虏首十六级我军死者十二人重伤五百六十二人其闲未出国门者不可滥与上不纳于是加太盛张永魏彬张忠岁禄二十四石荫弟侄一人锦衣正千户升右都督朱彬三级荫一子如之给太监佛保等八人各岁禄十二石荫弟侄一人锦衣百户升参将神周一级荫一子如之其余总兵副总兵参将督饷侍郎廵抚都御史廵按御史管粮郎中主事及官旗军各升赏有差上曰总督军务威武大将军朱寿亲统六师剿除虏寇保众安民边境肃清圣武神功宜隆报之其特加公爵上曰从征臣士既论功矣尚念太监谷大用掌守关城勤劳夙夜萧敬温祥赖义秦文张钦蒋贵韦霦张淮李英典司机务慎重安详张锐并都督朱宁提督官较防察周密兵部尚书王琼并侍郎陈王王宪勤于筹议太监于经周昂奉命往来不懈都督朱宁朱洪宋赟练士马大用锐并敬等各岁加禄米二十石荫弟侄一人宁琼各赏银五十两纻丝四表里荫子一人俱锦衣卫世袭正千户经昂反加禄米十二石荫弟侄一人王宪反荫子一人俱锦衣卫世袭百户泰洪赟各升一级锦衣卫官舍朱政朱勋朱舍利朱得那左右效劳各荫为本卫百户世袭指挥使上曰内阁杨廷和梁储蒋冕毛纪运筹定议恊力成功各赏银五十两纻丝四表里荫子侄一人锦衣卫世袭正千户文武各衙门皆供事勤劳五府六部掌印官都察院左右都御史等官各赏银五十两纻丝四表里五府堂上见任并侍郎副佥都御史通政使大理寺卿锦衣卫堂上官各赏银三十两纻丝二表里左右通政参议大理少卿寺丞并科道掌印官各赏银二十两纻丝一表里兵部该司官郎中银十两员外主事各八两羣臣谏不听江西清军御史范辂与镇守太监毕真讦奏械辂京师既至谪之遣番僧觉义领占札巴等封乌思藏国酋为阐教王札巴等乞给马快船三十载食盐为入番买路资部科执奏诏特许之命都指挥佥事佐管事南镇抚司以锦衣卫指挥同知暹管事象房自内旨上曰朕念虏警特行边其令兵部治兵马户部治器械各遣侍郎一人率司属二人从朕丙午侵晨发羣臣知而送者五十余人乃使杨廷和居守丁未上度居庸复禁关遂历怀来保安诸城堡复驻跸宣府廵抚都御史王守仁讨岑浰二贼悉平之八月太监张忠管皇庄于武清羣小肆天津兵备副使胡文璧执治之逮系诏狱降为杂职乙酉上自万全右卫怀安天城阳和至大同驻跸焉九月大同镇守太监马锡以总兵叶椿第为献遂改为总兵府又改都指挥俊所置二店为酒肆榜曰官食皆使券而不兵庚子上至偏头关索女乐于晋府乐人腾妻刘良女善讴上悦而嬖之左右触上怒者阴求良女辄一笑罢于是近贵多掠良家子女冀上悦后车数十日有死者上曰总督军务威武大将军总兵官朱寿统领六师扫除边患累建奇功特加封镇国公支禄米五千石吏部其如敕因封右都督朱彬为平虏伯左都督朱泰为安边伯各食禄米千石予世复升荫太监魏彬等弟侄一十五人朱宁六岁子永安为都督锡蟒衣玉带皆以尘州功十月戊辰上渡黄河乙卯驻跸榆林月食十一月上下仿边帅体遣夜不持火牌调西官厅勇士四卫二营马队官军勇士六千二百六十八人马六千五百七十二匹赴宣大按伏征太监清少监汉等九十一人赴延绥家人匠役皆给传壬子上至绥德州幸总兵戴钦第纳钦女上将幸陕焉御史张文明谏文明外裁抑诸权幸而绥德知州栋复误上供太监张忠言上上怒命执械文明栋于京师十二月南京尚膳监奉御王敬进鲜过徐例于索折干钱不得与知州樊淮诟淮发其舟中夹带违禁诸物敬诣兵备余佑为解佑不应敬还奏淮佑殴辱之逮系镇抚司鞫治各降二级于边方戊寅上自榆林历米脂绥德渡河幸石洲文水诸州县戍子驻跸太原■〈棘上火下〉蛮攻破高庆符二县 
　　十四年正月戊戌上发太原壬子至宣府皆腰弓剑乘马风雪中三改郊二月壬申还京师羣臣迎驾如前岁礼上阅首虏器仗于外教场暮乃入赐羣臣银牌花红有差皆辞不允造镇国公牙牌诰券羣臣谏甲戌将郊誓戒羣臣以夜不能待传制而退乙亥夕乃使羣臣斋丙子上从骑百余人乘马入郊坛丁丑郊遂猎南海子是日地震风霾戊寅上夜还风霾止大学士杨廷和缴还居守敕上曰其留朕尚不时廵狩焉羣臣皆谏悉留中刑部主事汪金疏言上不可时廵者九宜戒者一其一谓九者不可利害较然独窃闻乘舆居起杯酌常随清昼己醺而左右复预既醉户醒罂甒续进时辄冷饮夫酒能令人乱性善忘致病伐生者也好恶愆违可否贸乱莫不繇此羣小窃权之心惟恐陛下一刻清明不克遂奸宁计玉体有所伤惫乞省臣言少垂睿戒不报调镇守浙江太监镗于两广镇守江西太监真于浙江以南京守备太监璟守备河南自内旨令左都督晖同安边伯宁监督团营西官厅管操御马太监钦禄保同太监增等监督勇士四卫提督团营御马监太监和同太监永把总神机营御马监太监永玉同太监大用提督勇士四卫营自内旨张忠朱泰王宪获涿芦沟之盗各荫子侄一人锦衣百户世袭其余参将而下三百八十二人升赏有差己盗首六人逸狱久乃得之兵部尚书王琼又曰朱宁功赐宁奖敕增岁俸五十石加荫子一级赐左都督刘晖神周都督佥事李琮国姓上将南廵焉曰总督军务威武大将军总兵官镇国公朱寿其加太师令往南北两直隶山东泰安州等处尊奉圣像供献香帛以为民祈福工部急修黄船马快待羣臣皆谏调镇守湖广太监甫于福建镇守贵州太监镇于湖广分守四川建昌太监辅于贵州自内旨三月以管家将千把总朱勇等四十七人俱填注锦衣卫带俸舍余朱郭纲等千一百人各充御马监家将勇士食粮领马骑操家将之名自此始太监马永成死赐祭葬建享堂碑亭若斋粮麻布太监亨为其门下乞升授皆许之凡九千余人令太监彬管神机营中军二司并练武营自内旨调分守怀来太监宝镇守陕西以守备万全右卫太监钦代之以倒马关太监升代钦自内旨丙午六科给事中十三道御史谏南廵不报皆伏阙俟命辰至申上恚甚使宣谕乃退丁未月望鸿胪寺请升殿视朝上曰朕病气不能朝矣己酉羣臣诣左顺门问安以御马监太监忠守备紫荆关金守备倒马关左监丞厚守备刘家口御马监太监春监督勇士营自内旨是时宁王宸濠久蓄异谋有言伺上南幸以轻舟伏甲迎驾将为乱而上行意决羣臣忧惧不知所出癸丑武选郎中黄巩具谏疏车驾员外郎陆震附名同上既入不报于是吏部员外郎中夏良胜礼部主事万潮太常博士陈九川三人为一疏翰林院修撰舒芬编修崔桐庶吉士江晖王廷陈汪应轸马汝骥曹嘉七人为一疏 【 陈九川字惟浚临川人正德中联举进士凡举乡试者鼓乐哗迎九川独步归逆旅舍既举进士与同舍生共驴出入己忽觉入仕之难三疏请告归师王守仁于虔台出授太常博士独与诸公谏南廵被杖嘉靖初元拔正德诸谏臣仍补太常己为礼部主客司郎中被通事陈绅诬害下诏狱谪戍镇海后解还求友四方讲学明道常曰人生无地非学无地非友即无地非讲习之处】 明日兵部郎中孙凤等十六人为一疏刑部郎中陆俸等五十五人为一疏又明日吏部郎中张衍瑞等十四人为一疏礼部郎中姜龙等十六人为一疏医士徐鏊自为一疏以医谏上大怒曰朕病未宁不问视乃出位妄言多诎谤巩震良胜潮九川鏊其执送镇抚司严治之凤衍龙俸芬等一百八人俱罚跪阙五日卯至酉官较时视之待日足闻丙辰行人司司副余廷瓒等二十八人复为一疏谏上愈怒令系镇抚司严加掠治明日大理寺寺正周叙等十人为一疏又明日工部主事林大辂等三人为一疏皆极谏上怒益甚命廷瓒等并巩震良胜潮九川鏊俱更梏八于跪五日廷暴之日足复系诏狱胥后命时京师人情震骇公卿大臣被唾骂投掷晨夕出入不敢待辩数日阴霾昼晦水溢南海子不了桥高四尺铁柱七根齐折如斩金吾卫都指挥佥事张英曰是大变故明验驾出必不利肉袒挟两囊土跪端门外卫士诘之曰至尊若出生灵无依英当随驾若遇变宁死此即自刃其胷卫士夺英刃不死亦下狱鞫治问英何囊土为恐洒血污帝廷土掩之耳法司坐英妄言拟斩诏杖之八十遂死户部尚书石砎请宽诸臣罪上怒诘责玠自服乃罢戊午杖孙凤等百七十人于午门各三十并陆俸张衍瑞姜龙舒芬皆调之外任诸臣言者皆及江彬彬阴助上怒杖甚楚刑部主事刘挍照磨刘珏死焉四月壬申杖巩震良胜潮九川叙大辂廷瓒鏊于狱中丁丑杖之阙下各五十巩震良胜潮九川黜为民叙大辂廷瓒降三级外补鏊戍瘴方其余部寺官继上疏者各杖四十降二级旬日闲震廷瓒及工部主事何遵刑部主事刘较评事林公黼刑部照磨刘珏行人詹轼孟阳刘槩李绍贤李惠王翰等相继死葢十余人亦竟不言南廵事 【 何遵江宁人恂恂若不能言正德甲戌进士督税荆南事竣行李萧然登舟波浪大起投诗江神江浪顿静其卒也父闻工部有三人谏死于狱拊膺恸曰吾儿其一矣讣至果然当遵被杖时人语遵杖者得赂则轻公亦自周旋遵曰囊既无钱法不可枉　李绍贤盱眙人以进士观政户部赍部银饷边火耗羡余悉籍付官为行人赍孝贞皇后遗诏往江北至徐州开读时羣阉势焰率吏视州卫职官偃然帝班首绍贤从容去阉席不得与职官同礼时缙绅得罪多缘迕羣阉绍贤畧无顾忌直奴视之】 已卯月食户部尚书石玠乞休许之以太监俊坐神机营左掖三司管操太监禄分守建昌行都司并川南道等处五月复代禄以太监钦以太监满司香太和山兼分守湖广行都司等处自内旨诏自今大汉将军试百户五年实授着为令试御史萧淮奏宁王宸濠诸图不轨状遣太监赖义驸马都尉崔元帅御史颜颐寿往谕之六月义等行未至宸濠杀廵抚都御史孙燧按察副使许逵以反改总督两广军务都御史为提督军务避上号也太监得玉为故太监敏乞恩荫授锦衣卫指挥及僧道医官凡八十人张忠复言御史张文明于上上亲鞫文明豹房文明自分死上忽悟释而谪之瘴边兵部集议请命将讨宸濠上曰朕亲征焉其遣安边伯泰挂威武副将军印充总兵官趋南京太监忠提督军务左都督晖挂平贼将军印允总兵官趋江西令熜督军务威武大将军总兵官后军都督府太师镇国公朱寿统各镇边兵亲剿之羣臣谏不听监察御史陈察上疏上怒夺其俸曰再言者极刑之削宸濠封爵属籍告天下提督南赣都御史王守仁与吉安知府伍文定等讨宸濠平之厂卫旗较妄言贼人刘学孟贵等为妖言聚众河南将为乱寻获之命三法司会鞫拟凌迟处死遂论太监张锐朱宁功加禄米岁百二十石荫升其弟侄一人三级八月命平虏伯朱彬提督东厂锦衣卫官较行事上故宠锐宁使锐居东厂宁居锦衣也至是命彬兼之定干清坤宁二宫磉敕荫与劳者太监张永而下二十七人有差虽其甥表亦与武臣则新宁伯佑平虏伯彬左都督宁文臣则大学士廷和冕储纪兵部尚书琼工部尚书燧皆得荫上曰朕统六师亲征反者仍托总督军务威武大将军总兵官镇国公名号其写敕与之杨廷和争不可上擿他事谴廷和亦及梁储起用忤宸濠者前江西布政使郑岳副使胡世宁癸未上发京师使梁储蒋冕扈从命太监张永率团营边镇兵五百人提督赞画机密重务兼核按宸濠反事平虏伯朱彬与左都督朱周提督赞画机密军务仍军门提督官较办事掌锦衣卫事左军都督朱宁量带官较随驾都督佥事朱宗同太监刘祥佛保统捕盗硬兵官兵五百人押船防运神器以锦衣卫带俸都指挥佥事朱政南镇抚司管事赐宣府右卫中所百户刘昱等四人国姓皆填注锦衣卫带俸臧贤坐为宸濠通贿于太监萧敬吏部尚书陆完都督朱宁三人者杖戍边既遣宁使盗杀贤于途以灭口丁亥上至涿留太监张忠私第王守仁捷至上不发而决南幸戊子至保定九月壬辰朔上宴保定府堂与都御史伍符为藏门之戏再不中投门于地使拾之罚符数瓢酒符醉上乃喜戊戌至临清山东诸镇廵官皆从越三日令进宴宴具草上视笑曰慢我太甚及宴都御史王珝献觞步缓上目之神周怵曰珝怚不测明日又宴都御史龚弘趋而进言姓名江彬叱之上亦自如太监黎鉴有所索于有司珝不可鉴头触珝遂鬬入泣上前上曰都御史何敢辄辱尔尔必有求王守仁将以宸濠之俘献自江西至杭上使张永止之上南征刘良女献簪上纳焉且以为召信上驰而失之至临清使召不至上夜乘轻舸疾归与良女俱载而南乙卯万寿节至德州不泊从官望拜于河渚十月已亥月食羣臣以宸濠就擒请上旋师不报壬午发临清十一月辛卯朔过济宁丙申至徐辛丑御龙舟自徐顺流下乙已至淮安幸监鎗太监张阳第渔清江浦累日赐所捕鱼于左右左右献金帛谢是时南京河南山东淮扬等处文武官皆来集或送或迎无贵贱戎装徒行道路闲江彬不时传旨有所征索拷缚郡县长吏如奴隶又矫旨大索鹰犬珍玩于民闲壬子冬至简羣臣称贺张阳第甲寅上屏侍卫徒步入淮安城幸总兵官顾仕隆第已未上渔范光湖十二月辛酉朔上至扬州太监吴经预夺民居改为提督府矫旨言上将刷处女寡妇焉知府蒋为民请命经大怒夜半遣骑卒开城门呼驾至馗巷列炬大摉妇女破屋坏垣必捽之寻分送之尼寺赎乃免壬戌上数骑猎城西遂幸上方寺自是数猎刘良女谏乃止令神周取鹰犬泰州括民百余为猎手大猎三日辛未命明年正月郊祀于南京梁储蒋冕再四谏乃寝戍寅上阅妓扬州抚按官进宴却之取燕直乙卯至仪真禁民畜猪曰近国姓犯者戍极边癸未渔仪真之新闸视大江命江彬摄祭大江神明日幸民昌本家复阅妓半送之舟中乙酉渡江丙戌至南京丁亥祭南京太庙戊子祭奉先殿既下拜不能兴者良久 
　　十五年正月庚寅朔谒孝陵丁酉迎春于南京备诸戏剧如宣府司礼监官秀过临淮知县吴鼎待之慢入言上逮讯之京师命改郊先师社稷之祭亦俟后丁戊三月太常寺以方禁猪请所以供牺牲上曰陵寝祭祀所从来也仍用猪以太监兰镇守山东兼管临清地方自内旨四月淮扬大饥人相食□□月食梁储蒋冕以圣驾久外乞罢免不报江西诸郡大水六月上微行至牛首山宿卫诸军夜惊失上所在七月■〈棘上火下〉蛮平夜有物堕上前如豕首其绿闰八月上有游苏杭泛江浙泝湖湘登武当之意梁储蒋冕手奏乞迎銮跪注行宫门外未至酉上遣中官内其奏命之起对曰未得乞中官传旨曰已知即回銮乃起羣党尚欲还纵宸濠于江天子与之遇而复擒之张永不可乃以大将军钧帖令王守仁重上捷音守仁约前疏再叙羣党功始议北旋壬辰上诣孝陵辞癸己受江西俘丁酉旋跸发龙江使宸濠舟尾御舟辛丑至仪真壬寅渔于江口次日如瓜州避两民家夕宿望江楼癸卯自瓜州济江登金山遂如镇江幸致仕大学士杨一清第明日复幸取其册府元龟文献通考以去又明日又幸焉乐作分题赐一清制诗十章命更定属和一进杯杯为阑门之歌上大悦及驾还凡五幸故大学士靳费方卒上入其家吏番僧绕匶诵经三匝 【 蕲贵丹徒人学于丁玑弘治已酉乡举第一明年会试第一廷试第三以编修侍武宗东宫在讲筵仪观修伟音吐洪畅援据开发义归于正正德中为礼部侍郎刘瑾讽令密书翰林宫殿最将有所升落贵不应衔之左迁光禄卿俄复旧久之以礼部尚书入阁贵静重简默对客论事恒不尽其辞至遇当言侃侃靡顾忌武宗尝遣近臣诘问开陈利害不少回互出未尝泄家居简俭作师俭堂以示子孙】 庚子发镇江壬子复宿望江楼癸丑上至扬州九月丁已抚按等官进金银牌各二轴一旗帐一彩帛若干匹设庆功之宴戊午发扬州庚申复渔范光湖太监丘得索知府蒋贡物加纠纆焉辛卯上驻跸淮安都御史萧兰总兵官顾仕隆进贺功金牌花红彩帐上戎服篸花鼓吹骑入城过山阳县学入之视廊庑肖像移时复入教官舍取通鉴诸书出止故尚衵金濂第癸亥重阳左右竞进菊至丙寅清江浦复幸张阳第三日渔积水溺焉出左右呼万岁曰龙也丙子至东昌戊寅万寿节至临清羣臣称贺镇守太监□□第十月庚寅至天津庚戍至通州十一月捕交通宸濠者吏部尚书陆完太监商忠等十二月平虏伯朱彬奏臣随驾南征奉总督军务威武大将军总兵官后军都督府太师镇国公朱寿指示方略擒捕宸濠及其逆党十五人乞典刑殛之上曰卿承受方略捕贼无遗地方安毖朕甚嘉焉其先加禄米岁石石荫一子锦衣世袭正千户功赏行别论召皇亲公侯驸马伯内阁府部大臣科道官于通议宸濠狱赐宸濠死燔之甲午上还宫大耀军俘数千人陈东西辇道陆完钱宁裸反接死者竿其首皆标白帜书姓名弥望数里上戎衣骑而阅正阳门下良久入诸俘自东安门经大内出丁已乃补郊初献上拜伏呕血扶归于斋宫踰宿驾乃入羣臣问安左顺门女直都指挥佥事速黑忒进小熊一特纳之太监于经侍疾顽慢上斥之使就学内书堂壬子力疾视朝降手敕改王琼为吏部尚书 
　　十六年正月上力疾诣奉先奉慈二殿及皇太后宫行礼出视朝已未祔孝贞纯皇后神主太庙辛丑乃补禫以不豫复改郊二月又改郊古田蛮贼平虏大入威远松山等堡三月癸丑朔日食清远四会二县遗贼复起回贼流劫山陕界中改团营西官厅为威武团练营以西官厅监督太监张忠安边伯朱泰平虏伯朱彬都督朱洪朱晖朱周朱琮提督之别辟练团营教场于他处兵部执奏不许乙丑上大渐于豹房召司礼监使达意皇太后曰前多误天下事重其与辅臣议处丙寅上崩殡大内慈寿皇太后命迎取兴献王长子于兴入嗣皇帝位四月入为世宗皇帝上尊谥曰承天达道英肃睿哲昭德显功宏文思孝毅皇帝庙号武宗九月葬康陵寿三十有一 
　　臣乔远曰帝在东宫勤于学问践祚之后犹未尝辍一时近幸蛊上冲年冀幸窃政然觉败之后即裁绳之可谓天德之刚矣我明传序于帝九世英宗而上皆尝经武遏乱至于宪祖孝考文教熙洽息马投戈惟帝留意戎事慨然有肃清海宇鞭笞夷虏之志郊畿之外复见旄头虎豹之清尘焉迹夫七萃之士频从三洲之诗已奏而辅导谋议之臣不懈于内奔走御侮之良戮力于外良民则俛首供饟饷无所怨咨节士则捐躯赴难无顾悔虽列圣功德之在天下亦繇委托得人纪纲不紊无急酷之政以伤民心者矣是以能保祖宗基业以遗之后皇者欤 

　　名山藏卷之二十一 

　　●名山藏卷之二十二 

　　臣何乔远恭辑 

　　典谟记二十二 

　　◆典谟记二十二 

　　世宗肃皇帝一 

　　○世宗肃皇帝一 

　　世宗肃皇帝御讳厚熜兴献王长子也宪宗十子长孝宗次贵妃邵氏子兴王兴王封楚安陆上生之年为正德二年翼轸见庆云楚分也正德十六年三月武宗崩无子慈寿张太后使驸马都尉元皇亲喜轮持遗诏召上时兴献王薨上已除丧年十五矣渡河弩舟父老相告曰昔圣天子生年此河清三百里者三日兹其征夫四月壬寅上至自安陆大学士杨廷和请从东安门入居文华殿俟劝进上曰此皇太子礼我奉遗诏嗣皇帝遂以癸卯受臣民笺于行殿入大明门日中即位颁诏除旧以明年为嘉靖元年丙午遣迎祖母邵贵妃母蒋妃于安陆命羣臣议兴献王主祀封号召故大学士费宏于内阁发御马监太监张忠于经苏缙充军孝陵卫降罚太监谷大用丘聚等有差赐故司礼太监王岳方亨官执廵抚宣大都御史寗杲于京师立故都督佥事马云叶旺祠于辽东贵州普安贼阿则阿工得就擒余党悉平五月追赠故谏南廵杖死者金吾右卫都指挥佥事张英兵部员外郎陆震工部主事何遵刑部主事刘挍刑部照磨刘珏大理寺评事林公黼行人司副余廷瓒行人詹轼刘槩孟阳李绍贤李惠王翰官秩有差其存者翰林修撰舒芬郎中黄巩孙凤陆俸张衍瑞姜龙员外郎夏良胜主事万湖林大辂蒋山卿大理寺寺副周叙寺正金罍评事郭五常孟廷柯郝凤升张仕镐传尚文蔡时姚汝皋太常寺博士陈九川行人陶滋巴思明李锡顾可久邓显麒黄国用熊荣杨泰王懋李俨潘锐刘黼张岳及它以危言废谪者皆复日精门灾闭大理矿礼部尚书毛澄上羣臣所议兴献王主祀封号请如汉定陶共王宋濮安懿王故事以益王次子崇仁王厚炫封兴袭祀上称孝宗曰皇考改称兴献王皇叔父上曰事大其再议上武宗皇帝尊谥庙号钱宁江彬伏诛大赉臣民军士起故左都御史彭泽为兵部尚书故户部尚书孙交为户部尚书右都御史林俊为工部尚书大学士杨廷和蒋冕毛纪乞休不许礼部尚衵澄再以兴献王主祀庙号请命再议辽王宠涭薨六月纵内苑禽兽大黜罚正德中内侍奸党戮宸濠逆党于市赐故锦衣卫指挥佥事牟斌韦玺祭赐故廵抚江西右副都御史孙燧故江西副使许逵赠荫谥词南昌曰旌忠两畿山东西河南陕诸郡大旱疫停织绒袍于陕罢遣抽分内臣七月存问故大学士刘健谢迁户部尚书韩文祠故太保尚书黄福于昌邑恤故礼部员外郎冯泾家使返葬泾故谏南廵杖死也虏寇庄凉洮岷诸处宁津盗起大同卒索粮哗欲乱斩其首五人以狥进士张璁献大礼议请考兴献王伯孝宗称上意上召杨廷和下礼部所上议曰至亲亡如父子卿等宜体朕心廷和请如议不报八月尚书澄再以前议请命□议录副都御史范镛后赐谥封德世子裕溶为德王赵世子厚煜为赵王除皇庄命四方灾异重大者立奏毋竢类闻九月母妃自安陆至止通毛澄请治王妃驾入王门上曰驾以母后入大明中门朝内庙上谕廷和等曰朕承祖宗鸿业君天下兴献王独生朕一人既不得承绪又不得徽称如罔极何卿等委曲折衷申朕孝焉廷和执议如初尚书澄三上羣臣议陛下以旁支绍正统考孝庙母慈寿不当私所生帝后之上曰事大其再议葬康陵杨廷和再乞休不许山东江西闽广流贼平是时母妃以尊称未定止通旬余上涕洟启慈寿皇太后愿避位奉藩如故羣臣惶惧十月辛已皇太后命称王为兴献帝母兴献后邵贵妃为太后壬午圣母入戍安边伯许泰海南十一月修武宗实录论平宸濠功封王守仁新建伯其余迁叙有差白水江■〈棘上火下〉蛮普法恶为变逮四川廵抚都御史马吴下狱戌故兵部尚书王□于边赠故翰林院修撰罗伦官赐谥张璁再为大礼或问以献重建干清宫成上自文华殿入居之罢广西香贡逆番写亦虎仙伏诛诛云南十八寨贼阿寺第十二月赠保安卫千户周麒官恤其母妻敕和称兴献皇帝兴献后为兴献皇太后杨廷和封还诏书曰不宜加称皇上曰哀哀之情不能自已其勉承朕命廷和执奏上曰卿之所言忠志大义朕之所奉昊天至思可勉录皇号毋泥于旧闻廷和复引古议抗章求退上优荅之吏部尚书乔宇等合疏诤上曰慈寿皇太后旨尔羣臣其承之存问故南京礼部尚懋 
　　元年正月已酉朔上朝不贺礼科给事中熊浃请尊兴献王为帝别立庙立徽号如恭仁康定以示不敢跻于列圣加上慈寿皇太后及武宗皇后徽称而尊母妃为太后徽号如慈寿以示不敢跻于太后下所司已未大祀南郊清宁宫后三小房灾羣臣以灾争大礼报闻礼西蛮贼梁公当寇临桂等州县甘州军乱杀廵抚都御史许铭三月上谕廷和上兴献帝册宝文称子廷和封还不报丁已上慈寿皇太后尊号曰昭圣慈寿皇太后武宗皇后曰庄肃皇后邵太后曰寿安皇太后兴献后曰兴国太后诏天下幸太学禁京师民靡五榖为酒麫论定策迎立功封大学士杨廷和蒋冕毛纪伯爵予世礼部尚书毛澄加太子太傅世锦衣其余有差皆力辞妖贼马隆平荔浦贼潘公银等流刼桂林阳朔间四月赐故颍国公传友德宣德侯金朝兴汝南侯梅思祖祠于云南五月止织生绫于浙江封驸马都尉元为京山侯皇亲喜昌化伯轮玉田伯修一切兴来功八月设和平县虏犯邠存问故大学士刘忠命辽东合祀故吏部尚书王翱于旌忠祠十月立陈氏为皇后十一月山东西陕西盗起分遣科道官行视发太仓银赈被寇处寿安皇太后崩礼部请服十三日而除上曰以二十七日及期犹不忍除也曰山陵未就其考宪宗朝丧钱太后礼毛澄言钱太后崩距葬不远故暂持凶以待今山陵尚未且将献岁不宜缟素临元会陛下孝思深挚靖止锺鼓毋御中门上乃勉具黑翼善冠素服乌犀带御西角门还宫仍素朔朢罢殿上又欲祔茂陵杨廷和曰不可乃地陵稍右焉给事中史道坐外补怨廷和上疏诋之廷和疏辩乞致仕乔宇彭泽等因劾道御史曹嘉极论大臣相为地阻言者路廷和宇泽皆求去上下道诏狱已外降之调嘉于远方辽东开原大饥免征桩棚马价虏掠偏头关 
　　二年正月上寿安皇太后谥曰孝惠皇太后礼部请上视朝鸣锺鼓鸣鞭服易浅淡上曰服则更矣鸣锺鼓鸣鞭朕方在疚未可也流贼掠考城指挥赵泰等及官军八百余人死之切责廵抚都御史周季凤等平贼自赎虏入沙河堡总兵杭雄等战却之浏阳贼起流刼袁州二月葬孝惠皇太后河南山东流贼平四月命兴献帝家庙乐八佾以灾异敕中外修省以宋儒朱熹裔孙墅为翰林五经博士奉祀于婺源祀故工部主事费瑄于吕梁 【 瑄于成化间奉命管洪筑石坝捍水通漕作石堤以便挽者岁省修堤草束役钱各三十余万又时旱疫瑄设法赈济全活甚众民思之私为生祠至是知州张淮以请礼部复议故有是命】 闰四月醮钦安殿上拜奏青词杨廷和谏太监崔文家人阳凤等索贿于工部匠铨不获因以他事嗾文杖铨垂死法司未决文为阳凤诉冤请改讯镇抚司许之刑部尚书林俊执不与上不纳明日复奏上怒责对状羣臣谏者八十人旱命礼部祷雨南京大疫诏有司加意抚赈五月唐王弥鍗薨存恤故大理寺丞黄巩家赐故太常少卿张衍瑞祭葬六月赠故兴化知府岳正为太常卿山东贼伦等掠淄泗诸县七月工部为皇后父都督同知陈万言造第尚书赵璜言第近禁且踰制请裁之上怒责对状下营缮郎中宽员外郎璘诏狱已乃释刑部尚书林俊乞归许之给事中刘最论劾太监崔文调外任既行东厂太监景贤摭奏最谪戍之八月进封寿宁侯张鹤龄昌国公加庆阳伯夏臣太子太保封陈万言泰和伯予券世袭吏部尚书乔宇言累朝外戚亡封公者伯万言亦非祖宗法不听九月恤故尚书章懋遗孤十月户部尚书孙交兵部尚书彭泽皆致仕十二月江南饥粥民遣太监织御衣苏杭杨廷和乔宇力止不听已责大学士冕忤慢不草敕趣之 
　　三年正月大赈江南饥二月给事中邓继曾言批荅朝旨顷多从中不出阁拟恐二二大臣不得图治左右羣小复窃权希宠如正德时上怒下诏狱谪之许大学士杨廷和致仕言官交留不听南京主事桂萼请考兴献帝庙大内如张璁言下羣臣议不可上曰朕承正统第欲兼报本生恩耳其参议闻遂召萼及南京兵部右侍郎席书主事张璁霍韬于京师昭圣慈寿皇太后圣旦免命妇朝贺御史马明衡朱淛言兴国太后令旦命妇毕贺为日未久慈寿皇太后圣旦辍不行臣恐臣民以此疑两宫上怒曰免朝自皇太后懿旨朕岂有间焉逮明衡等诏狱拷讯翰林修撰舒芬御史季本陈逅户部员外郎李应骢相踵谏捄上夺芬俸本等并下狱讯谪之三月敕曰圣母昭圣慈寿皇太后朕欲加称康惠加称兴献帝为本生皇考恭献皇帝兴国太后为本生母章圣皇太后室奉先殿侧祀献皇帝焉礼部尚书汪俊曰立庙非礼也兴者献帝始封之号请毋去兴曰兴献皇帝乔宇曰称本生可也第请毋称皇上曰朕尊正统亦胡可遗所生奉先殿侧室也非庙也修撰唐皋编修邹守益给事中张翀御史邓本公等先后上疏极言皆切责夺俸汪俊曰庙大内于正统臣不敢奉诏不许下羣臣议羣臣曰礼不得立庙则亦不可以建室不得主祭则亦不可以追孝请建献皇帝百世不迁之庙于兴不许乔宇等再疏亦不许定安陆州松林山曰显陵璁萼并上疏陛下入继大统与为人后者不同必称孝宗为皇伯考兴献帝为皇考武宗为兄乃名正言顺不在皇不皇也上悦汪俊乞休许之特以席书为礼部尚书两广贼平四月南京主事张璁桂萼郎中黄宗明都察院经历黄绾益上疏讥礼官羣臣诤益急上曰朕祗承宗祀孝养圣母岂敢违逆本生圣母方躬奉事本生皇考寝园远在安陆于卿等安乎奉先殿侧立一室再四命矣尚尔党同蔑朕冲岁其亟如诏旨已酉上昭圣康惠慈寿皇太后尊号庚戌上本生章圣皇太后尊号诏天下五月予蒋冕致仕 【 蒋冕字敬之全州人年十四举成化丁酉乡试第一丁未举进士选庶吉士正德丙子以礼部尚书仍兼学士兼文渊阁大学士丁丑加太子太傅礼部尚书兼武英殿大学士武宗多出廵幸留连塞外冕与杨廷和梁储毛纪疏请前后以十数既自为疏上之言尤危切车驾南征与梁储扈从一时中贵人永忠与都督彬泰挟上宠势张甚然不能亲疏驾还加少傅兼太子太傅户部尚书谨身殿大学士武宗崩与杨廷和迎立世庙于安陆当迎驾安陆时当内阁一人往次者梁储次者冕其时平虏伯江彬提重兵肘腋间中外汹汹虑变廷和欲以太后旨捕诛之念冕有志力欲倚以自辅佯为梁储曰公惫矣恐不任迎驾则请蒋公往储奋曰事孰有大于迎天子者乎敢惫辞储往冕留竟与廷和合谋捕诛彬世宗即位敕加伯爵具辞冕与杨廷和相得欢甚耿介抗颜侃侃大臣体廷和罢而前遣中官织造尚未具草冕卒不肻具草上责之引咎而已因移疾不出上优诏强之再三乃出居二年以议大礼不合乞归】 编修邹守益再疏争大礼修撰吕柟上疏极言时事并下镇抚司拷讯谪其官上命奉先殿西室曰观德殿造祭器如太庙遣大臣之安陆上恭穆献皇帝册宝改题神主迎入京师六月教乐内府太常卿汪举曰奉先殿诸陵故无乐献皇帝乐用之安陆家庙矣上曰奉先殿无乐见太庙故也皇考不享外庭不得缺乐舞勿轻率妄奏特命张璁桂萼为翰林学士方献夫为侍讲学士吏部尚书宇言内降恩泽被之佞幸小人非所以施臣士大夫不许羣臣大攻璁萼御史续陈相吏部员外郎薛蕙鸿胪少卿胡侍言尤切上并切责焉下续相蕙诏狱拷讯谪侍潞州同知七月许乔宇引疾乙亥先期谕礼部更定皇太后尊号曰圣母章圣慈仁皇太后去本生侍郎朱希周曰本生之诏未三月又复母之无以信天下不许吏部左侍郎贾咏翰林学士丰熙皆谏上怒姑宥咏下熙诏狱于是九卿大臣吏部左侍郎何孟春等及在廷诸臣皆上疏极谏跪伏左顺门大呼高孝二庙声闻上所上使慰止之不退至于日中上益怒命收系为首者修撰杨慎王元正首触阙继以哭上大怒尽系之已卯上圣母尊号诸大臣异同不赴者并切责之甲申献皇帝主至自安陆幄于正阳门导迎如车驾既入奉安观德殿上率羣臣上册宝大宝士毛纪乞休许之八月复史道曹嘉官调何孟春南京工部侍郎逮杖伏阙者编伍削职有差杖有死者遂下席书方献夫璁萼前后所奏疏命羣臣再议羣臣乃议如上旨九月丙子更定大礼尊号诏曰朕本宪宗纯皇帝之孙孝宗敬皇帝之侄而恭穆献皇帝子皇兄武宗毅皇帝上宾之日仰遵圣祖兄终弟及之训属朕伦序当立遗诏命嗣皇帝位昭圣康惠慈寿皇太后以朕入继三年于兹矣尊称大礼屡集延议辄引汉定陶共王宋濮安懿王为据至再至三朕心靡宁葢伯戕父子天经地义岂人为乎况汉宋二君衣裳垂御豫立为子朕入奉宗祀在宫车晏驾后实与不同以为继嗣亦非我圣祖初训岂徒礼官之失殆朕冲年不能□择之咎也朕祗奉九庙尊养二宫正统大义未尝有间惟恭穆献皇帝章圣皇太后朕父母也劬劳罔极位号未正因心之孝每用欺然已告于天地祖宗社稷称孝宗敬皇帝曰皇伯考昭圣皇太后曰皇伯母恭穆献皇帝曰皇考章圣皇太后曰圣母各正厥名情既允称礼无悖也夫笃近举远御宇家邦以孝言顺事成兴厥礼乐以名朕庶几古帝王之盛焉大同卒杀都御史张文锦回酋速坛满速儿等入围肃州命兵部尚书金献民兼都察院右都御史往御乃定之十一月苏杭织造太监勋志聪诬奏浙江布政使马卿杭州知府查仲道长洲知县郭波典史萧景腆皆逮问十二月大理寺右评事韦商臣言平狱臣职也窃见羣臣以议大礼忤旨调任者吏部右侍郎何孟春一人以为首谪戍者学士丰熙等八人决杖病疮死者编修王思等十七人 【 王思泰和人王直曾孙也弱冠举于乡求文信国像奉以出入正德六年进士选庶吉士授编修时有幸进为台谏所纠慨然乞别授或咎其立异曰鄙夫非尚同也乎哉九年上封事请亲享太庙孝养两宫不可嗜酒荒志好勇轻身维是任喜怒移威柄弛纪纲摧士气召天变言甚切至谪三河驿丞嘉靖初名还翰林至是以预伏阙号谏下狱杖朝堂越十四日遂不起思资禀荦奇磨礲切至视丰宴崇卑如刍狗吴廷举称之曰挺然其节似徂徕松温然其和似昆山玉吕柟称之曰闻过而喜似仲繇欲寡未能似蘧瑗】 以织造抗中使逮讯者布政使马卿知府查仲道等若而人以送迎忤中使逮讯者副使刘秉鉴知府罗玉若而人以京堂台宪官为所属吏民讦奏下狱者少卿乐頀华湘御史任洛副使任忠若而人此皆狱之大者臣敢僭为陛下评其失愿陛下复戍者之官录死者之后释逮系之邢正妄讦之罪天下称仁焉上曰商臣买直沽名降二级外调之大同卒再叛围代王王夜亡宣府以户部侍郎胡瓒总制军务捕治之总兵桂勇千户苗登计擒其首恶居二日卒复攻戮勇登家命瓒督诸将擒之土鲁番犯甘凉诸处金献民战败之 
　　四年正月大同卒平代王还代 【 大同兵素□悍自江彬擅调后益恣肆先是元年七月以粮饷弗给众聚欲乱提督侍郎臧凤廵按御史张钦捕得首恶疏请置法诏戮为首者五人余调极边哨守大同城百里许为小边小边之外为大边其地皆膏腴议者谓宜拨军筑五堡其地以御寇廵抚都御史张文锦欣然奏行分大军三之一戍之文锦故擒宸濠有功洊至是官顾其为人刚严诸军稍稍怨之又诸军士姻族赀产皆在大同咸不乐往参将贾鉴受文锦命督筑号令严峻众益愤怨杀鉴裂其尸奔中焦山文锦招之还因廉捕其首恶诸卒复怨纠堡焚大同府入行都司纵狱囚攻围文锦文锦走匿宗室博阳王所叛卒拥围王索之王惧出文锦遂杀之亦裂其尸闭诸城门焚镇守总兵公署出革任总兵朱振于狱逼令为主振素服帕首□能勿犯宗室勿掠仓库勿纵火杀人予能主若否不能众曰诺因胁副总兵时陈为奏乞宥廵按御史王官以事闻上咎文锦抚驭失宜激众致变命兵部左侍郎李昆宣敕曲赦之改宣府都御史李铎廵抚大同升都指挥桂勇署都督佥事代总兵以宣府副总兵靳英代时陈各趣令速往仍令团营内外官选录听征户部预备粮饷俱以密敕行事铎寻以母忧去升山西按察使蔡天佑代之时大同人心稍定属回虏犯甘肃方遣尚书金献民等西征叛卒闻之益自疑十一月辛未复相煽聚杀大同知县王文昌代王浚仗都御史蔡天佑疏请再降明旨抚谕宽宥乃诸叛卒称乱状天佑疏不敢尽言也兵部以闻于廷臣集议皆举户部左侍郎胡瓒诏瓒兼左佥都御史总督宣大军务复命都督鲁纲充总兵官调兵次大同近地相机抚剿瓒等以十二月辛巳发京师御史土官言重兵压境人心动摇乞且留瓒听其与镇抚官密图捕逆于是始言文昌见杀事上责官奏事推延不早闻者且敕与瓒等恊同赞决是月庚子桂勇与千户苗登正绅等计擒首恶郭鉴等十一名揭示敕旨斩百枭示随抚定之越二日堡军郭巴子等复起拒城残勇家属毁登绅等家于是瓒请率兵临境设法擒薙上责天佑等令擒贼自赎仍令瓒暂驻宣府俟事平班师召桂勇还以朱振代之是年正月天佑等擒首恶徐毡等四人瓒等遂班师三月庚午天佑复捕获郭巴子等四名助逆焦哑云等三十四名以事平闻命赏天佑等银弊有差而文锦恤典廷臣□为上言皆不许廵抚江西都御史陈洪谟言文锦边圉重臣付托不効诚宜加谴第事在朝廷诛夷自甘若假手士卒又从而怂慂之传之四方羣小藉日寝阶陵替国家纪纲所损不小乞量加优恤上谓洪谟出位妄言降旨切责之】 西虏寇甘肃总兵姜奭御之苦水墩败之敢致仕大学士杨一清为兵部尚书督抚陕西三边军务三月御史王懋郭楠先后乞优恤议礼臣之死杖下者上谪懋为边典史逮治楠民之修献皇帝实录仁寿宫灾四月黄屋显陵殿改陵署曰监卫曰显陵卫日本使宋素卿论死罢市舶绝其贡光禄寺署丞何渊请立世室祀皇考太庙下礼部议不可命再议张璁桂萼与议亦不可曰臣故言当考献皇帝庙京师耳不敢言祀太庙也五月上曰岂敢干太庙世室之建从古有之朕非敢僭拟帝王功德惟我皇考抚诲朕躬罔极难忘观德殿祀大内百官执事不得礼焉谓孝思何于是礼部请别立庙阙左不与太庙同门祭用次日上曰可四时献享朕率百官亲之名庙世庙世世子孙无迁也六月废庆王台浤为庶人七月追封下殇母弟岳怀王下殇女弟二人为常宁公主善化公主十月间宇温为唐王佑揆为淮王徽王佑台薨何渊复言世庙不与太庙同门则请同门于庙街上令亟议羣臣皆争竟从渊言十二月刊布太祖御制洪范序及御注无逸伊训三篇为一书曰书经三要闰十二月乙卯朔日有食之以大礼集议书成进席书太子太保诸与上议者皆升实授一级以璁萼为詹事府詹事献夫韬为少詹事降岷王彦汰为庶人 
　　五年三月畿内饥粥贷之天方国夷使贡玉奏求金带蟒衣主客郎中陈九川选其玉格奏不与覆提督会同馆主事陈邦复禁毋使贸易夷人皆怨通事士绅等故惮九川严诈夷书上之上下九川锦衣讯刑科给事中一贯等言陛下不逮士绅不下夷人所上奏独拷掠九川等两造不具不听竟坐九川戍黜邦偁为民五月丁酉月食召杨一清复入为吏部尚书武英殿大学士加少师兼太子太傅刑部尚书赵鉴致仕御制诗送之六月甲子召大学士费宏杨一清石贾咏于平台各赐诗一章七月以詹事张璁为兵部右侍郎伊王吁渊薨上曰观德殿前掩奉慈殿无以凖奉先朕意未称今欲改建奉先殿左也工部尚书赵璜言孝宗皇帝建奉慈于奉先殿石奉纪太后钱太皇太后邵皇太后同享焉太皇太后则献皇帝圣祖母皇太后圣母也建奉先殿左必并峙奉慈恐在天之灵不欲班之且奉先殿虽度高祖宗列圣所同也观德殿虽度卑献皇帝所独也今外有世庙之规内有观德之专勿更便席书曰建世庙民劳矣请宽之岁所上谕费宏曰纪皇太后不得配皇祖考宪宗是以建奉慈钱皇太后不得配皇曾祖考英宗是以奉慈同享之人未有无父母者观德掩且隘迁于东岂害礼也费宏曰陛下永言终慕臣等敢不奉诏制世庙乐用文武舞重举主连坐法以核吏治九月辛卯安献皇帝主世庙奉皇太后入谒十月御制敬一箴箴曰人有此心万理咸具体而行之惟德是据维敬维一所当先务匪一弗纯匪敬弗聚元后奉天长此万夫发政施仁期保鸿图敬怠纯杂应验顿殊征诸天人如鼓荅桴朕荷天眷为民之主德或不类以为兢惧惟敬惟一执之弗固畏天勤民不遑宁处曰敬惟何怠荒必除郊则恭诚庙严孝趋肃于明庭慎于闲居省躬察处儆戒无虞曰一维何纯乎天理弗参以三弗贰以二行顾其言终如其始静虚无欲日新不已圣贤法言备见传经我其究之择善必精左右辅弼责于忠贞我其任之鍳别必明斯谓之一斯谓之敬君德既修万邦则正天亲民怀永延厥庆光前裕后绵衍蕃盛咨尔诸侯卿士大夫下迨甿庶一遵斯谟主敬恊一罔敢或渝以保禄位以完其躯古有盘铭目接心警汤敬日跻一德受命朕为斯咸拳拳希圣庶几汤孙底于嘉靖复注范浚心箴程颐视听言动四箴颁示翰林臣封厚爝为徽王敕儒臣韵编尚书要事以为法戒编修孙承恩因櫽括古今君迹献诗六十章上嘉纳之赐名君鍳韵语十一月甲午月食张璁力攻费宏宏求去上两留之曰以教恊恭十二月时四方灾异迭奏水旱雷雨也震山崩以数省或氷雹大如人头卷裂民舍百数十家江南妇生子六目四面有角手足各一节独爪鬼声河南生牛犊一身两首郧阳牛产二身心肺胆各二江西虎具人手足大学士杨一清以修省上言敕曰覧卿疏者再论之至切朕凉寡冲昧日夜惟治未尽知民欲求直言言或不实朕过多不自悟其悉陈之庸开朕心毋忌以不尽切之敕羣臣曰比者坤舆弗靖干象失常风雨氷雹水旱之灾物怪人妖迭报层见静言思之疚实在朕尔文武羣臣亦宜洗心去垢交修成治旷职瘝官则有国典张璁力攻费宏宏五上疏上竟优容之 
　　六年正月总督两广都御史姚镆平田州改置流官今四品以上及六科十三道条民间疾苦具上便宜足消弭灾变者已丑大祀南郊以灾罢庆成宴四川横江贼阿狗戍平敕大学士费宏曰朕承统以来朝夕惟我皇考圣母尊称未定命诸礼官考详辄引近世继嗣之说名实不称废坏纲常赖天赐良哲正直之士力赞朕志尊尊亲亲各当其位位号已定庙祀已成可无全书贻诸来世特命尔宏与少师兼太子太师吏部尚书谨身殿大学士一清少师兼太子太保吏部尚书武英殿大学士少保兼太子太保礼部尚书武英殿大学士咏少保兼太子太保礼部尚书书为总裁官兵部左侍郎璁詹事府詹事兼翰林院学士萼为副总裁官詹事府少詹事兼翰林院侍读学士献夫韬原任河南布政司左参议浃福建都转运盐使司宗明翰林院修撰春编修承恩道南用宾治南京工部营缮司员外郎绾礼部仪刑司主事潢祠祭司主事存仁为纂修官汇成大礼全书称朕正名崇孝至意钦哉二月虏犯宣府中路参将王经力战死之初杨廷和草即位诏革罢正德中传升官锦衣卫千户邦奇在革中兵部尚书彭泽如诏革之邦奇怨追奏哈密失国繇泽廷和大学士费宏石珤皆廷和当并论廷和子兵部主事惇女壻修撰承勋等他事上方以议礼恶廷和遂下惇等狱令镇远侯仕隆等会鞫之给事中杨言言宏天子师辅百官之表小人得怨构之非远陛高堂之道且廷和有拥卫功即所拟诏不当上指心无他也去国亡何不得庇肉骨上怒朝系言并治之御史陈察陛呼曰臣察愿易言也狱上上责仕隆曲护褫惇职为民闲住承勋调言于外任宏因乞致仕皆许之仍召谢迁于内阁 【 石珤字邦彦藁城人与兄玠同登成化丁未进士被选庶吉士弘治已酉授翰林院简讨正德已已为南祭酒时阉瑾用事以励精为名士大夫当官亦附会振刷教法虽严济以平恕改北祭酒嘉靖初以礼部尚书改吏部黜陟公明不移权势辅臣有不悦者阴夺之权托辞以请命仍兼学士在内阁专管诰敕前此未有也嘉靖甲申奉手敕兼文渊阁大学士是岁为王邦奇所构不辩求去疏再上得谢僦民车归私第为翰林掌院时武宗狩宣大疏请回銮又疏捄谏南廵诸臣之得罪者前后所上封事如劝上清心省事法尧舜之恭已无为用汉文之与民休息又愿上力行王道辩别忠邪中人皆可用之才不必求备平易有近民之实不必务奇治有端绪不必责効于见卯事可包荒不必刻锲夫察渊人谓捄时药石为人沉厚寡默遇难事徐出一二语辄中窽会有不当者愤激见词免人或诮其过直少量久乃服之卒赠少保谥文隐隆庆初改文介】 三月虏复寇宣府入大白阳堡参将关山死之上以宣府一月两丧军逮治其当事者追录死事王经以郄永为宣大总兵起故兵部右侍郎冯清提督军务辽东大饥发太仓银给之改作观德殿成更名曰崇先四月洛容古田蛮贼反遣内官织造南京科道谏不听五月丁丑朔日有食之旱露祷暑辍经筵命翰林官撮经史大义日一进杨一清请进大学衍义上从之曰日一讲不得其精微其以五日进因制大学衍义序听讲诗二篇示羣臣田州岑猛余党卢苏王受复叛起故兵部尚书新建伯王守仁兼左都御史同姚镆讨之六月赐死宸濠者瑞州知府宋以方赠荫渖王铨钲薨七月礼部右侍郎桂萼请令科道官于考察拾遗之后互相纠劾如宪宗初年诏旨下吏部议吏部言宪宗初年无此诏萼近屡被论劾似欲以报复言官恐不足厌众心昭公论争者久之上竟切责吏部趣行如萼请吏科都给事中俊民御史隅等言台谏自相批抵开攻讦之门非盛世事亡已则请听吏部都察院再行考核不愿自相纠也上责俊民等方命朋规夺其俸已命部院覆考考上上曰朕闻兵科都给事中自璧一门三爨清议有乖户科给事中奇被劾勘问居位自如不此指摘乃以漫塞命具降自璧奇二级外调之桂萼请召用王琼治边吏部言琼坐甘肃事处死幸而脱戍其罪甚明萼欲召琼臣不识所谓上已之念其老姑与解戍御史胡松劾萼妄廌树党上怒外调之御史周在言陛下不用琼则萼荐诎矣萼留松谪是股肱耳目一体异视也上复怒下在锦衣卫拷讯萼荐琼益力上重违萼意先复琼官令需补八月套虏大入总督尚书王宪与总兵郑卿杭雄等大破之论功有差上又推叙杨一清先任之功特进左柱国兼华葢殿大学士支二俸改大礼全书名曰明伦大典湖广水蠲赈之九月吉王见浚薨山西妖人李福达故贼也亡命变姓名曰张寅怨家告于廵按御史马录录捕之急福达亡入京师以方术干武定侯勋勋寓书录为居闲录劾上勋书是时勋方附璁萼得幸廷臣恶勋竞言勋党贼请用连坐法上诘责勋勋惧赂上左右为飞语上动移系福达诏狱逮马录廷治之语有变上怒廷臣党同陷勋也无为国慎刑者如是则朕亲听焉杨一清言庶狱不足烦天子乃收系刑部尚书颜颐寿都御史聂贤以桂萼张璁方献夫三人者兼视三法司事复廷决三人新贵用事因欲破散不附已者立威乃大治诸臣颂福达冤出之上大怒曰羣欺至此耶戍录与故谳者极边夺颐寿及故都御史张仲贤大理寺卿汤沐官其它大小臣论戍削逐者四十余人而大学士贾咏亦以贻录私书致仕去上亲劳璁萼献夫赐服二品追赠其二世颁先后狱词于天下曰钦明大狱录以霍韬为翰林院学士方献夫为吏部侍郎桂萼为礼部尚书兼翰林院学士尚书兼学士自萼始封吁淳为伊王厚烷为郑王经枎为靖江王十月以张璁为礼部尚书兼文渊阁大学士兼掌都察院事如故制显陵碑文召南京刑部尚书李承勋为吏部尚书未至更以刑官非人特改刑部加秩太子太保命勉副敬狱上曰朕念谨政而闻过今锡卿一清璁銮萼人银记二用识密封自古明良儆戒交修朕之不明资嘉猷焉是时上重讲筵史局之职欲尽内外诸臣文学政事之材乃外徙翰林选外臣文学者入补之潞城青羊白坡贼陈卿等为乱十一月浚天津海口新河趣中外恤刑使者上爰书事竣刑部核而黜陟之上曰畿辅军民田土奸民多投献豪家豪家挞而逼之租税民失常产何以为命京师如此在外可知其推户部侍郎及科道官各一人往勘之在外御史按行母问皇亲王府功臣家一体核籍上雪露祷宫中代王俊杖薨十二月黄河清灵宝上曰盐钱二法大坏于私贩私铸何以济民足边闻京师市中私铸流行前代旧钱及我朝通宝悉阻格今何道令官课疏通私钱禁绝也者户部速议闻因命铸嘉靖通宝制钱上谕杨一清曰国家幸无大警然安不忘危团营第一重务也廷臣有蓄威习武者卿集举使治之既举不称上意上特改李承勋为兵部尚书兼都察院左都御史加太子太保提督营务勉以展诚而布忠命太医院判绅视杨一清目疾赍赐羊豕米酒诸物与札曰新春伊迩望卿退切卿日稍可便赴阁视事慰朕怀也一清言礼辨入朝君日出视之仰惟陛下励精图治不论疾风严寒昧爽设烛虽云宵衣之心圣躬得无过劳臣又窃闻陛下日将视朝皆先以鸡鸣礼奉先奉慈崇先三内殿朝退听讲阅奏殆无虚晷臣切惟三殿之建本以义起非庙也即为庙亦宜清静閟侐使神有依礼不欲数请第于朔朢四时节候一拜二叩如臣子常见君父仪又开导嗣储造端夫妇诚不可不重上曰卿言真师保爱君至意朕之蚤朝先官惰也子孙敬事先人敢以劳解但我太宗初建奉先时五庙日五拜而已今九庙神位奉慈三室崇先亲庙倍之有余节忌祭告礼又倍有余朕戍弱促喘穿绕登降实难如仪当如卿言朕大昏且七载矣深虑承传其于后与二妃具接之以礼御之以正惟多欲荒为兢兢聊谕卿知见朕心慎微云尔 
　　七年正月上将以丙戍祀南郊加张璁少保兼太子太保桂萼太子太保敕曰古者人君接大臣无时今且郊旦日扈从即谢于斋宫毋陛见令久任廵抚二月敕礼部曰古圣王制玄端以燕上下同之夫人修明而怠幽故圣王重焉朕酌古玄端稍加文采衬深衣用黄更名曰燕弁制成用之庶几深宫独处以戒燕也比者达官显士俗同市井走卒役厮滥拟儒流礼曰不知其名为罔又曰不学杂服不能安礼善与人同令从君出复酌其制名曰忠静许在京七品以上官及八品以下翰林院国子监行人司在外方面官及府州县正官儒学教官服之武官许都督以上服之庶几乎进思尽忠退思补过者也以回夷入寇哈密戍甘肃廵抚都御史陈九畴于极边黄河清灵宝者五十里遣太常祭谢御史周相谏系谪之三月以兵部右侍郎王廷相兼都察院右佥都御史提督延宁边防修理墙堑敕张璁曰见卿带不佳特赐玉带其以札报毋廷谢予谢迁老云南武定土舍凤朝文作乱以右都御史伍文定为兵部尚书提督云贵川湖等处军务调四镇土汉军讨之南赣都御史汪鋐进甘露赐白金文绮荐祖庙遣侯勋告郊坛上亦廷谢焉羣臣请贺上却之曰灾变屡生朕先天戒四月敕曰比者风霾蔽天旱潦连闻地震同日羣盗密迩京师夷虏跳梁咎实繇朕君臣共理皆天事也文武羣工宜加省悔大者会奏小者立改庶民怀无怨朕亦免于多戾虏入山西干沟墩号一万围游击邵定军命惠安伯张伟挂平虏将军印充总兵官备之五月思恩田州平六月明伦大典书成敕曰朕以末支膺天绍绪实惟我祖宗列圣积累垂延亦惟我皇考圣母鞠育诲导底于成立即位六日辄下议尊炭礼大学士杨廷和谬主濮议指示礼官尚书毛澄不能执经拟王附朕与为人后之伦朕思皇兄遗诏乃遵我太祖兄终弟及之训大义甚明朕继统非继嗣若如前云夺我父子大伦民彝冺乱屡命廷议廷和等力主定陶濮王不伦之典妄稽曹魏偏安私已之言鼓众要朋一倡百和期于必胜已而执礼之臣先后论列本圣稽经尊尊亲亲各得其序凡有人心孰不憬爽廷和等犹执迷不返将冕毛纪茫无救正转相附和都御史林俊起用远方着论迎合尚书乔宇六卿之道不秉正抗说乃与九卿等官交章妄持汪俊继为礼部尚书剿说如故吏部郎中夏良胜恃铨选之权胁持庶官坚厥邪志何孟春以侍郎掌吏部事鼓舞朝臣伏阙喧胜肆无敬忌朕初虽有非彼之意然而信道未坚屡以天性开谕使相体悉廷和等怙终违诏及朕稍长重赖诸臣正论见之已真诏令三更大礼始定比者大典书成备载羣言邪正具见奉天行罚垂戒后人朕今日事也然犹不欲已甚姑从宽轻衰次焉廷和贪天之功制胁君父国老定策自居法尚戮市特革职为民次则毛澄病故削其生前官职又次冕澄宇俊皆已致仕各革职冠带闲住林俊已故亦革去生前官衔孟春虽云贰卿情犯特重良胜虽云部属酿祸独深皆发原籍为民其余大小官员当时连名入奏然有人代署已不与闻者有心知其非口不敢吐者或与夫当时已正法典戍及民者兹皆不再究焉呜呼凡昔胁从诸臣自今毋怀忧疑勉思图新顾不美欤原朕弗敏弗聪亦追省夙愆不敢恕也开浚通惠河凤朝文平七月已卯追上孝惠皇太后尊号曰孝惠康肃温仁懿顺恊天佑圣太皇太后恭穆献皇帝曰恭睿渊仁宽穆纯圣献皇帝上圣母徽号曰章圣慈仁皇太后诏天下九月罢总督河道右都御史盛应期止开新河之役敕曰今灾伤比比川陕湖广山西尤甚不急赈大蠲岂父母哉往岁灾伤仅免存留粮数南之兑军北之边输如旧夫百姓所苦正在起运若存留之数又有禄俸廪粮之类不可缺者通融处补待熟带征多虚文耳其令灾重者尽蠲今年起运数稍轻者勘核停征或量与折纳冬寒在迩明春青黄不接之时尤为可虑府州县其速散仓上贫之家不足则益以官帑之闲空者起运如不可废即以两淮等运司盐价及诸他征未用者量补之更发送太仓银或补或赈母令失所户部宜推行朕意都察院令内外官员条奏捄荒良策及凡不便者十月罢讨芒部兵召伍文定还虏□万余寇宣府总兵赵瑛时陈等击却之陈皇后崩□□悼灵皇后发引山陵封观■〈火定〉为鲁王闰十月新建伯王守仁以讨田州兵转攻断藤峡叛贼平之青羊山贼陈卿等平御制十六字箴曰卓尔之见一贯之唯学圣君子勖哉勿伪十一月上曰寒风猛疾山中宜甚朕闻行殿护大行皇后梓宫者犹自赍粮梓宫重人命尤重也官军朝夕霜霰无衣褐何以支持朕念者裂已肤尚书承勋其与番班少苏之户部便给发人粮马料工部人给胖袄袴鞋一事毕还以闻敕曰朕散白金二十万给大同刍粟因思辽东宣府偏头陕西密夏甘肃皆边也户部即行诸廵抚考仓场告匮者给予之上曰朕闻河陕民相食户部不赈捄镇廵官不奏闻耶其以实对立顺妃张氏为皇后十二月敕曰朕酌古玄端为燕弁冠服推锡有位曰忠静尚念宗室未备未卒图之也光泽王有请实获朕心朕更酌之命曰保和冠服服郡王长子以上夫上下之分犹天地然各知其分然后能以和相保而国家治安也其将军中尉长史以下冠服一用忠静制郡县乡君仪宾非儒官比皆母得服亲亲有杀尊贤有等矣礼部颁图说诸王府其如敕 

　　名山藏卷之二十二 

　　●名山藏卷之二十三 

　　臣何乔远恭辑 

　　典谟记二十三 

　　◆典谟记二十三 

　　世宗肃皇帝二 

　　○世宗肃皇帝二
  </div>
  <div class="pagination">
   <a href="名山藏_page7.html">
    上一页
   </a>
   <span>
    ...
   </span>
   <a href="名山藏_page3.html">
    3
   </a>
   <a href="名山藏_page4.html">
    4
   </a>
   <a href="名山藏_page5.html">
    5
   </a>
   <a href="名山藏_page6.html">
    6
   </a>
   <a href="名山藏_page7.html">
    7
   </a>
   <span class="current-page">
    8
   </span>
   <a href="名山藏_page9.html">
    9
   </a>
   <a href="名山藏_page10.html">
    10
   </a>
   <a href="名山藏_page11.html">
    11
   </a>
   <a href="名山藏_page12.html">
    12
   </a>
   <a href="名山藏_page13.html">
    13
   </a>
   <span>
    ...
   </span>
   <a href="名山藏_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
