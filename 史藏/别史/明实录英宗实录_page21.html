<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 21 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 21 页/共 263 页</h1>
    <div class="content">　　○夜北方生白虹一道两头至地
　　○癸卯中元节遣卫王瞻埏祭  长陵  献陵  景陵
　　○甲辰越嶲卫印部长官司长官阿乔遣把事李阿得并黎州安抚司土官男马麟俱来朝贡马赐彩币等物有差
　　○太子太保成国公朱勇乞假往怀柔县展墓许之
　　○丙午  太宗文皇帝忌辰遣卫王瞻埏祭  长陵
　　○遣尚书李友直祭通济河之神侍郎李庸祭卢沟河之神以开筑功成也
　　○丁未命狭西布政司给兴平王女渭源县主及仪宾王亨岁禄如例
　　○降宁夏总兵官右都督史昭为都督佥事仍充总兵官参将都督佥事丁信为都指挥佥事仍充参将参赞军务右都御史郭智为监察御史仍参赞军务署都指挥佥事施云为指挥佥事仍旧管事仍敕以俟剿贼有功方复原职如再失机罪皆不宥先是昭等玩寇失机为兵部都察院所劾已降敕责之至是廷臣议其罪状以闻复有是命
　　○赏都指挥佥事宋晟等官军六千二十二人银绢有差以出奴忽地面获虏功也
　　○行在僧录司番汉僧官左讲经帖纳室哩等十七人援文臣例请给敕命行在吏部为之言  上以褒奖贤劳之典岂浮屠所得干不听
　　○戊申升行在广西道监察御史黄润玉为广西按察司提调学校佥事行在礼科等衙门给事中李性王寅吴信郎中刘永主事叶恩为浙江等处台州等府知府行在吏部会官举之也
　　○湖广安乡县县丞黄瑄言安乡河泊所永乐间以钞准课会修北京库令更准以铜铁朱漆缘所课非土产不便乞如旧准钞事下行在工部覆奏以为更课之令既下若复之恐皆援例但许以本土之物充课为宜从之
　　○夜月掩火星
　　○以秋成时月命直隶并各布政司所属府州县官修筑圩岸＜锍-釒＞浚陂塘以便农作仍具已修数目缴报俟考满日凭以黜陟各按察司巡按御史巡视有怠事科害者治罪从行在户部奏请也
　　○革云南思南府思印江长官司水银场局其水银令本司照数煎办
　　○行在吏部言前监察御史廖文昌丁宁受贿事觉下狱服罪当黜为民会选充行人使广西安抚夷民今事竣还部乞为处治  上以二人贪鄙斥之可也第有出使微劳授以县主簿俾图自新
　　○监察御史于奎等劾奏平虏将军右都督蒋贵以虏寇犯边奉敕带四十日粮料领兵一万出境剿杀贵止带二十日粮料其余关出粜卖以致乏粮及遇虏逗遛失陷哨卒  上命纪其罪缄劾章付尚书王骥示之
　　○癸丑行在六科十三道劾奏行在礼部尚书胡濙等罪初鲁王遣门正简宁楚王遣典膳林青诣阙俱赍王令旨领王妃冠服仪仗礼部辄从所请以闻  上问先朝故事有王府以令旨诣部领物例否令该司官具陈仪制司郎中刘孟铎等奏洪武永乐间案牍在南京无以检阅前例于是给事中御史劾濙等妄奏及王府官违制之罪  上宥濙等及王府官令勿再犯下孟铎等狱治罪
　　○乙卯升蔚州卫经历司经历夏宁为万全都司都事仍理卫经历事宁在蔚州九载任满官军数百人保其赞画有方出纳无私乞留之行在刑部尚书魏源＜锍-釒＞其实以闻遂有是命
　　○增设山西大同府怀仁县广丰仓以本县所收粮多故也
　　○行在户部言先令四川盐课提举司并郁山盐课司勘夔州府开县温汤柏木井盐有无利便延今七年该司擅自设灶煎办始言其利乞治其罪  上曰盐井既利令办课如额官吏罪姑宥之
　　○巡按四川监察御史姚勉奏四川都司及行都司所属松潘等卫系边境去处无官监收仓粮揽纳作弊多端无所稽考  上命增置四川按察司佥事一员巡收边储
　　○丙辰敕大同总兵官陈怀及迤西沿边诸将曰近得独石守备都指挥佥事杨洪奏已败兀良哈贼众生擒贼首朵栾帖木儿具言兀良哈往往寇大同延安等处今在四岭山又欲多领部属往迤西沿边抢掠尔等宜悉心哨备不可少怠贼若突入务相机剿灭之
　　○日生右珥色黄赤
　　○丁巳哈密忠顺王卜答失里遣指挥把失虎力等六十三人瓦剌顺宁王脱欢遣同佥朵男等四十八人剌竹地面头目打剌花那速儿剌遣使臣打剌罕米咱木丁七人来贡俱至甘州左副总兵都督任礼遣人送正副使把失虎力等十一人至京师宴赐如例余留甘州皆馆馈之
　　○土鲁番地面国师巴剌麻答失遣僧人格来贡马及方物赐如例
　明英宗睿皇帝实录卷之三十三
　　正统二年八月戊午朔封代王桂第六女为壶关郡主配秦安命安为宗人府仪宾锡诰命冠服等物如例
　　○迤西朵儿只伯泰宁福余二卫都督拙赤等四川酉阳宣抚司石柱宣抚司土官马真等湖广施州卫散毛宣抚司并腊惹驴迟长官司土官人等各遣人贡马及方物赐彩币等物有差
　　○设内黄县回隆庙巡检司以其地广人稠多盗贼也
　　○行在户部言湖广衡州府所属州县并桂阳守御千户所俱奏虫伤禾苗秋粮子粒无从办纳已移文巡抚侍郎吴政核实宜照数蠲免从之
　　○庚申罢行在兵科给事中金昭伯为民时考试明经儒士昭伯擅入午门欲代所亲为文事觉行在都察院拟昭伯赎杖还职  上以近侍官所行如此不黜之何以警众故有是命
　　○壬戌命故金吾左卫指挥同知王胜子兴金吾右卫指挥佥事曹答兰子俊万亿子得羽林前卫指挥同知王贵子受羽林左卫指挥佥事崔真子喜俱袭职金吾左卫指挥佥事史忙哥薛儿子能府军右卫指挥佥事戴福子广俱代职
　　○命大国师端竹领占完卜扎巴监参袭为禅师赐敕命封号银印袈裟
　　○日生晕色黄赤鲜明
　　○癸亥擢进士侯润为行在礼科给事中相佐行在兵科给事中王澍行在户部主事谢辅行在礼部主事萧维祯行在刑部主事李春林灏行在兵部主事区贤户部主事
　　○给淮王余干县强山地四百二十亩供王采薪用也
　　○甲子授迤西朵儿只伯使臣伯蓝火者正千户完者台副千户仍赐敕谕之
　　○修八里桥桥自京至通州往来之路其地平广车可兼行今为水所败故令修之
　　○初行在都察院右都御史陈智等劾奏行在大理寺左少卿程富右少卿贺祖嗣陈卣等遗失囚犯诉冤文牍辄以审拟合律上闻宜正欺罔之罪  上命富等自陈至是富等输罪遂贷之
　　○丙寅免直隶苏州府崇明县渰没地亩租税
　　○修苏州玉田县五里桥双铺桥以其西抵京畿东接辽东往来之道也
　　○丁卯释奠先师孔子遣少傅工部尚书兼谨身殿大学士杨荣行礼
　　○戊辰祭  太社  太稷遣卫王瞻埏行礼
　　○命行在都察院右佥都御史王翱理本院事翱自镇守江西召还故有是命
　　○行在兵部奏泰宁卫都督拙赤奏顺宁王脱欢遣部属剿杀阿台其言未可轻信宜严督辽东宣府大同宁夏甘肃延安绥德等处总兵官用心哨备  上命遣人驰驿报之
　　○辽东副总兵都督佥事曹义奏宁远卫指挥葛敬等失机纵达贼入境虏掠  上曰敬等本当治罪姑宥死降职令听差操
　　○掌直隶清河县事知州李信圭奏本县四月终霖雨坏麦五月终淮水泛溢漂流房屋孳畜甚众民不堪命乞赐赈贷其岁办买办物料等项军匠厨役浚河人夫俱乞暂免其额办商税课钞乞暂存本县给用  上命有司核实从之
　　○己巳命南京六品以下官俸三分给本色米七分折钞杂职官准行在官例给本色米一石从巡抚侍郎周忱奏请也
　　○行在大理寺右少卿陈卣公干四川回经安庆府同安驿与通判孟克谐饮酒至夜深克谐倚势逞凶逼开城门以归事觉六科十三道劾卣失大体请寘之法  上命姑宥之
　　○命府军前卫副千户石林之子璟入国子监读书时璟被选尚顺德长公主昏期尚远故有是命
　　○庚午遣顺天府官祭宋丞相文天祥
　　○撒马儿罕等处使臣马黑木秃敏秃等陛辞命赍敕及彩叚表里归赐其头目兀鲁伯曲列干等
　　○行在都察院左副都御史李浚劾奏守备辽东铁岭卫都指挥同知康福屡受贿赂私放军丁闻知事露邀阻实封请治其罪  上命姑宥之罚俸半年俾自改悔
　　○辛未瓦剌顺宁王脱欢等遣都指挥佥事阿都赤等二百六十七人来朝贡驼马赐晏并彩币钞绢有差
　　○升行在通政使司左通政柰亨为行在光禄寺卿行在礼科给事中李让行在户科给事中王贤俱为少卿行在鸿胪寺序班吕泰为寺丞
　　○给神机营官军马二千匹
　　○壬申迤西使臣阿蓝火者陛辞命赍彩叚表里归赐朵儿只伯及其头目敕谕之曰尔等比遣殿中阿鲁奏欲率众来归复遣知院伯蓝火者贡马具见诚敬数年来尔等屡寇我边朕宥不问今瓦剌顺宁王脱欢及哈密河州赤斤罕东并兀良哈等处俱遣使奏请合兵征讨朕以帝王视天下为一家不忍加兵以毒尔众尔果来归听就近边视水草便利处居牧永享太平若仍不悛朕将从瓦剌等所请尔悔不及矣
　　○命沈阳中卫界内置蒲河千户所铁岭卫界内置泛河千户所海州卫等处置四堡九墩分定辽左等卫官军实之从辽东总兵官巫凯等覆奏也
　　○京城鸣玉坊草场火烧草一万五千三百余束行在户部请令官吏人等陪补  上特免之
　　○夜有星大如杯色青白尾迹有光出参宿东北行至游气
　　○癸酉命行在工部左侍郎李庸为正使礼科给事中刘海为副使持节册晋定王诸子镇国将军为王第二子美垸为交城王第三子美垙为阳曲王第四子美埻为西河王第五子美垣为方山王第六子美塎为临泉王第七子美堣为云丘王第八子美堛为宁河王并册北城兵马副指挥许荣女为方山王妃
　　○兀者等卫野人女直指挥弗鲁忽等撒马儿罕并戎地别失巴里地遣苦出打剌罕等来朝贡马驼赐彩叚钞绢等物有差
　　○甲戌擢光禄寺大官署署正万节湖广都司断事司副断事周济为监察御史以理刑考称也
　　○升直隶松江府上海县县丞张祯为本县知县先是巡抚侍郎周忱至上海耆民相率诣忱言祯公勤和缓抚字有方且本县地广人稠粮税浩繁案牍填委非祯不能理今知县阙请以祯补之忱具以闻事下行在吏部覆奏以祯未历九载例不当迁  上以民情不可拂也特从之
　　○乙亥遣官祭山川城隍等神
　　○遣旗手卫官祭旗纛之神
　　○命武安侯郑能董修在京通州仓代左都督陈怀也
　　○监察御史郑嘉自山东清军还陛见奏对失仪被劾下锦衣卫狱已而宥之
　　○襄王瞻墡奏第四女母王氏及宫人徐氏家属王雄徐亮俱以女户隶锦衣卫乞就本府居住从之
　　○行在工部奏齐化门外积楠杉等木三十八万而四方运者日至覆庇不密多为风雨所坏乞发军夫修理厂房且监守之庶不虚费财力  上是其言诏发人夫一万以安远侯柳溥总其事
　　○巡抚狭西行在工部右侍郎罗汝敬奏臣见宁夏地滨黄河资其灌溉旱涝俱收米贱而物贵以此从宜定例大布一疋折粮八斗中布一匹折粮六斗大绢一匹折粮一石五斗中绢一匹折粮一石绵花一斤折粮二斗五升行之四年民以为便而所积仓粮亦足宁夏军马三年之用今户部委官主事张添赐欲依宣德间狭西所定例增米价减物价折收恐有损于民事下行在户部议狭西宜仍用旧例折收惟宁夏宜用汝敬所定新例折收从之
　　○夜有流星大如杯赤光烛地出文昌东行至浊
　　○丙子敕谕尚膳监及光禄寺曰比闻进宫中食物所用器皿扛索十还一二光禄寺不以奏尚膳监不以言重复造用甚费财扰民今后凡进食物必须印信揭帖备书器皿扛索之数与收领内官姓名尚膳监如数还之不足即以奏闻敢隐瞒扶同者悉坐以罪复敕官中六尚司知之
　　○给狭西绥德卫弓箭弦四万八百靖虏卫六万四千九百山西沿边官军九万六千又给甘州卫硫黄三百斤今备造火器
　　○丁丑海西劄真等五卫野人女直指挥吉当加等答失山等二卫女直指挥奴滕哥等并云南腾冲守御千户所龙川把关土人头目孟寿各来朝贡马赐彩币衣帽等物有差
　　○戊寅与庆王＜木旃＞书曰兹者甘肃总兵等官奏缺马闻府中马多可选取二三千或四五千付总兵等官给军骑操即遣人赍价奉酬庶几御寇有备边境获安足感盛德之助也
　　○擢进士邹冕刘福俱为行在礼科给事中
　　○赏万全都司官军绢匹有差以连三叉山口斩获达贼功也
　　○巡按河南监察御史薛希琏奏近因天雨连绵河水泛涨开封府所属祥符等县民居学舍田禾头畜多被渰没  上命行在户部遣官覆视仍戒三司官善加抚谕其一应买办并未纳钱粮勾军等项悉暂停止
　　○己卯宁夏总兵官都督佥事史昭等处庆王每值参将等官朝见必赐酒迟留出非度语且常沮讪边务扇惑土达官民尽占灵州草场放牧孳畜遣使不从驿道反由绥德草地往还类此非法者甚众乞赐戒敕并罪其属  上以昭言不可尽信然有当从者遂致书于王曰比闻宁夏总兵镇守等官朔望朝王必赐醉酒因误边事今后止之绥德密迩虏庭府中遣使须由驿道庶几无患灵州草场大路迤东宜与土达军民放牧迤西从本府放牧一如洪武永乐间例复敕昭等曰今达贼桀黠边备不可顷刻少懈比闻尔等朝王乃竟日燕酣一或有警其谁御之今后朝王一见即退无仍燕酣以误边事朕已遣书谕王无赐酒矣尔等其戒慎之
　　○夜月犯井宿
　　○庚辰命高邮州判官谢茂复职先是兵部右侍郎徐琦等考察茂用刑太刻不能恤民茂至京自诉为老人陆仁等所诬  上命巡抚侍郎曹弘等覆验果诬遂俾复职琦等坐考核不公罚俸半年
　　○命狭西布按二司官遇儹运边储除量存管事外其余并听镇守巡抚官差遣有托故不行者即具奏治罪从巡抚侍郎罗汝敬奏请也
　　○壬午免山东济南等府并顺天广平真定淮安推州等府所属州县正统元年水灾粮草粮三十三万九千九十七石有奇草二百万一百二十余束
　　○赏狭西官军银两绢布有差以米哈泉等处斩获达贼功也
　　○癸未赐周府永宁王有光子名曰子场汝阳王有煽子名曰子坣遂平王有熲子名曰子墌
　　○敕独石守备署都督佥事李谦曰朕以尔历练老成任以边阃尔宜敬慎以图报国比闻尔庸懦无为城堡不修军士不练往往出言诡妄沮坏边务又擅置庄田私役军余等事甚乖礼法论罪难宥今姑容尔改过自新尔其省之
　　○甲申广西总兵官都督山云奏义宁县蛮贼一千七百余人劫杀居民招抚不服  上敕云严督广西湖广广东官军剿之
　　○夜北方有黑气一道东西亘天西行而散
　　○乙酉敕行在工部曰今军器缺用尔工部其会同五府兵部锦衣卫司礼监将内府各监局往年退出诸色军匠择其精壮者令在营操备考弱者仍送原衙门与见在匠役成造军器尔工部司礼监各遣官提督务在坚利使可经久宜用物料在京各库支用勿复科派有司扰民每季仍以造完数目具奏以凭稽考不得通同作弊假公营私以取罪戾
　　○丙戌北京太仆寺并行太仆寺奏孳生马骡驹八万四百八十余匹当遣官印烙  上命驸马都尉王谊保定伯梁瑶往任其事赐敕戒之
　　○行在都察院右佥都御史曹翼奏肃州卫境外烟墩守了官军俱三月一替其官无家人者俸粮亦令赴甘州仓关支旗军月粮虽在本卫止得米五斗赴墩食用家小在营用度不敷以致失节失所者多风俗浇漓不可胜道  上以境外守了官军艰难官俸听本处支给军粮月给八斗俟有粮日更为处之
　　○行在户部言四川布政司奏缴所属宣德五年至十年税粮等项通关到部中有伪通关该税粮二万七千九百四十八石宜移文按察司逮部运官儹人等鞫其罪追粮还官并本布政司各府州县经该官吏俱治其罪  上曰府州县官究治如律其布政司官有干涉者奏闻区处
　　○旌表孝子裴俊节妇石氏等十九人俊山东聊城县民母丧庐墓谷真直隶元城县民父丧庐墓皆旌其门曰孝行石氏浙江奉化县人鄱阳县教谕宋原用妻蒋氏直隶江阴县人刑部主事李真妻刘氏直隶开州民王庄儿妻王氏浚县民谢守道妻厉氏怀宁县民张子贵妻章氏浙江上虞县民俞宗琳妻郑氏顺天府通州民王良妻扈氏锦衣卫军杨五十妻茹氏锦衣卫军何小保妻王氏留守后卫军孙阿虎妻李氏武德卫军马白厮妻赵氏直隶怀宁县民陈信妻陆氏常熟县民陈守恒妻夏氏清丰县民蒲矩妻闵氏内黄县民李兴妻唐氏内黄县民宋人礼妻陈氏江阴县民花叔芳妻皆早寡家贫守节治绩纴易蔬米以活其孤终身无玷俱旌其门曰贞节
　　明英宗睿皇帝实录卷之三十三终
大明英宗睿皇帝实录卷之三十四
　　正统二年九月戊子朔命凤阳陵户附籍太常寺祠祭署如故初供事  皇陵二十户洪武中赐以田土房屋免其徭税令隶皇陵卫后经兵流移悉取回祠祭署附籍既而凤阳府奏请附其土民籍仍免徭税有犯盗贼者黜之别籍当差至是陵户王和等言自祖父以来供事  皇陵祭祀今欲附籍府县概编里甲是弃臣也亦恐  皇陵之大供事不周  上命仍旧籍惟有罪乃与平民概论
　　○谪京卫指挥张胜等八人戍边卫胜等蚤朝钟既鸣潜坐于阙右门给事中章良民劾之下锦衣卫狱具以闻  上以胜等欺罔俱发甘肃充军立功赎罪
　　○遣官谕祭庄浪阵亡官军庄浪之捷虽大挫贼锋而洮州等卫官军被创至死者亦多  上闻之既优恤其家犹悼念不置故有是命
</div>
    <div class="pagination">
<a href="明实录英宗实录_page20.html">上一页</a><span>...</span><a href="明实录英宗实录_page16.html">16</a><a href="明实录英宗实录_page17.html">17</a><a href="明实录英宗实录_page18.html">18</a><a href="明实录英宗实录_page19.html">19</a><a href="明实录英宗实录_page20.html">20</a><span class="current-page">21</span><a href="明实录英宗实录_page22.html">22</a><a href="明实录英宗实录_page23.html">23</a><a href="明实录英宗实录_page24.html">24</a><a href="明实录英宗实录_page25.html">25</a><a href="明实录英宗实录_page26.html">26</a><span>...</span><a href="明实录英宗实录_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
