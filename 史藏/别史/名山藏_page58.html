<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 58 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 58 页/共 112 页
  </h1>
  <div class="content">
   ○徐沛山东诸湖 

　　徐沛山东诸湖在运河东曰水柜储泉以益不足在运河西曰斗门分涨以泄其余南旺湖属济宁州周围百五十余里运渠贯其中东岸为南旺东湖汶水自东北来界为二界之北为马踏湖南为蜀山湖俱属汶上县又南为马场湖属济宁皆绵延可七八十里又南八十里为南阳湖即独山湖属鱼台县围七十余里引沙河径其中入新河西岸为南旺西湖北三十里为安山湖属东平州属八十三里余百二十步南百九十里为昭阳大小湖大湖袤八十里小湖杀三之一连而贯围八十里余北属滕南属沛放水竹薛河从金沟口以达旧运河孟尝君封薛故名薛河也巳而河决乃弃沽头开新河于湖东南阳在东昭阳在西去湖水益远蒲湾泊或家湖属汶上赤山湖微山湖吕孟湖张庄湖四湖连注八十里属徐州引薛河出地浜沟入新河蛤蟃湖长二十里周湖如之连汪湖杀四之一柳湖犹是俱属邳州落马落长六十里茅湖次之黄墎湖杀三之一侍丘湖长三十里含基湖如之埠子湖袤增五十里俱属宿迁县大庄湖长十里崔镇湖三之□俱属桃源县杜村湖长十里万家湖如之俱属清河县是诸湖者运河之外也而藉以资运管家湖在淮安府白马湖长三里汜老湖三而十之即宝应湖也界首湖一名津湖里与白马埒俱属宝应县新开湖长三十五里湖东夹河是名康济属高邮州故名高邮湖也运经高邮九十里湖居三之一焉故东直南北为堤舟行其中西风与舟触辄败弘治六年户部侍郎白昂请更凿复河利牵挽既成赐名康济河也邵伯湖长十里有八属江都县是诸湖者运道之经也南道江北通淮岁修之费视南旺诸湖倍 

　　○山东泉源 

　　山东泉源百八十出济兖二府一十六州县新泰莱芜泰安肥城东平平阴汶上蒙阴之西宁阳之北九州岛县之泉俱入南旺分流是为分水派也泗水曲阜滋阳宁阳迤南四县之泉俱入济宁是为天井派也邹县济宁鱼台峄县之西曲阜之北五州县之泉俱入鲁桥是为鲁桥派也滕县诸泉近入独山吕孟等湖以达新河是为新河派也沂水蒙阴诸泉与峄县许池泉俱入邳州是为邳州派也皆所以济漕河也徐吕而下黄河经行无藉泉矣立春后东风解冻河边人候水初至凡一寸则夏秋当至一尺谓之信水二三月桃始花泮雨积川流盛长谓之桃花水春末芜菁花开谓之菜华水四月垄麦秀谓之麦黄水五月瓜实谓之瓜蔓水朔野之地深山穷谷坚脱泮监夏消尽而沃荡山石水带石腥并流乎河故六月中旬谓之石山水七月菽豆秀谓之豆华水八月荻薍华谓之荻苗水九明重阳纪节谓之登高水十月水落安流谓之复槽水十一十二月断水杂流乘寒复结谓之蹙凌水非时暴涨谓之客水皆当廵守而伏秋势耴盛则当昼夜防此其资国储者也若夫湖塘陂堰以至川原所过渠沟可引在郡国多有之民间往往藉溉浸舟行井饮之利善为政者或疏以便民或堤防之以捍患太祖初定天下诏民间有以水利奏者遣行视修治盖其重也记其要且大者附焉 

　　○沿海塘 

　　沿海之塘海盐为大海盐县势演海延袤一十八里北有乍浦山远峙三十里外南则秦驻白塔二山夹峙一嵎与乍浦相望势若拱抱而海盐居其西南之一湾潮水自东北来趋潴泄无归一遇东北风起怒潮奔腾摧击势不可当所恃为捍蔽者惟土石二塘洪武二年肇建石塘焉 

　　○川都江堰 

　　川都江堰自秦时凿江水灌成都田历代皆用铁石水溢辄复坏洪正九年彭州知州胡子祺易以竹木省费利溥民便之 
　　洪武十二年从曹国公李文忠言命陕西西安府穿筑城中遥引龙藐渠水从城东注入民获甘饮无咸卤焉 
　　二十三年修崇明海门二县潮决堤岸共二万三千九百三十三丈役淮扬苏常民丁二十五万二千八百余人 
　　二十四年筑上虞县海堤四千丈作者万六千一百六十人是岁修宁海奉化二县海堤共四千三百四十丈作者万一千六百余人 
　　二十五年浚潭阳县银野东坝河道至胭脂河坝共八千二百二十丈作者三十五万九千九百人 
　　二十六年凿郁林州南流北流中隔之江以通舟檝 
　　三十一年命长兴侯耿炳文发民兵修泾阳县洪渠堰又浚堰渠十万三千百六十余丈堰故灌田二百余里利及泾阳三原醴泉高陵临潼五县 
　　永乐元年嘉定县民程言东吴水利旧有钱塘吴淞娄三江所仰财赋数百万吴淞一江连跨苏松东抵沧海西接太湖淀湖之水溢则泄于海海湖则入于湖比年壅塞为平陵水脉不通五六月间旱高田概槁至七八月霖水涨溢又尽渰没民所以典鬻男女荡折产业甚至弃散逃走而负征敛上以苏州知府汤宗不治征下狱使原吉诣疏凿原吉上奏臣行视水利参考舆论得其梗槩盖浙西诸郡苏松耴下嘉湖常三郡土田下少高多环以太湖绵亘五百余里纳杭湖宣歙诸州溪涧之水注淀山等湖以入三泖拯治之法要在浚条吴淞诸浦港泄其壅遏以入于海臣谨按吴松江旧袤二百五十余里广五百十余丈西接太湖东通大海然当潮汐之冲沙泥淤积前代屡浚屡塞不能经久自吴江长桥至下界浦约百二十余里虽云疏通多浅窄处自下界浦抵上海县南跄浦口可三百余里灔沙淤泥洨芦丛生欲即开浚为力又大臣相视得嘉定之刘家港即古娄江径通大海常熟之白茆港径入大江皆系大川急流宜浚吴淞江南北两岸安亭巷浦港引太湖诸水入刘家白茆二港使直注江海又淞江之大黄浦乃通吴淞要道下流壅塞难即疏浚傍有范家浜至南跄浦口可径达海宜浚接大黄以达泖湖之水此禹贡三江入海胡道也上从其言事成复命复言水虽繇故道入海而旧河港未尽疏浚恐浅狭淤塞不足经久上复使治之命大理少卿袁复副原吉复浚苏州千潡浦致和塘安亭顾浦陆皎浦尤泾共二万九千二十丈浚淞江大黄浦赤鴈浦范家浜共二万二千丈而下流疏通是年复浚通州徐灶食利等港共万八千七十三丈件者万一千七百余人 
　　六年命平江伯陈瑄修海门县捍堤岸南北百三十余里作者丁夫四十万人 
　　十二年修寿州安丰塘水门十六座及牛角坝抵新俞铺堤万三千五百余丈 
　　正统十三年迭溪千户所以无井泉就水饮马沟为番蛮所困廵抚右佥都御史寇深凿饮马沟水入城边人以为功 
　　天顺二年修四川万工堰可灌田千余顷名万工以费工也 
　　八年廵抚陕西右副都御史项忠奏西安府城内井泉咸苦饮者辄病旧引龙首渠水从东门以入水道依山七十里而遥且水利止及南余三方皆不及成西南皂河相距灌一里许城穿一渠引水从西入令与龙首渠水相济阖城之民利焉可其奏 
　　杭州本江海故地水泉咸苦自唐刺史李泌引湖水入城中为六井然后民足水井邑日富兼可灌田宋守臣苏轼复凿为九渠后渐湮失成化十一年浙江右布政使寗良议钱塘门左涌金门右其闲有九渠之一直可因旧路复浚以通湖水且构桥置闸便来往御暴涨诏允其议民甚利焉 
　　弘治七年命工部左侍郎徐贯兼右佥都御史理浙西诸郡水利贯请以主事祝萃从时浙西水道自夏原吉浚治之后年久湮塞贯命萃浚吴江长桥一带导太湖水散入淀山阳城昆城等湖泖复开吴淞江并太石赵屯等浦泄淀山湖水开茆港白鲁洪鲇鱼口等处泄昆承湖水开斜堰七铺盐铁等塘泄阳城湖水各注于江海下流疏通乃开湖州缕泾常州百渎泄所受诸山湖水俱入于太湖又开各处斗门以泄运河水繇江阴入大江而上流亦通焉是役也计修浚河港泾渎湖塘斗门堤岸百十有五道作者二十一万六千二百八十余人给口粮一十五万三千五百七石论者谓祝萃之功为多 

　　郎曰自有治河以来议者龂龂乎棼棼乎稍有不行别议凿浚费不赀矣余观刘天和潘季驯所论则治黄河在循故道治漕河在沿旧制而已物有小大物之形也情则一而已矣泰山之于兵垤河海之于行潦宁异情者覆杯水于坳堂之上有所剽之则加溢矣有所控之则旁泛矣去其控者而剽可消也黄河虽大何以异此予读季驯治黄之议但欲循河故道束而湍之使水疾沙刷无留行而又近为缕堤缕堤之外复为遥堤使水益浅远以不至旁决盖嘉靖隆万之间季驯四治河河皆治 

　　名山藏卷之四十九 

　　●名山藏卷之□□ 

　　晋江何乔远　譔 

　　漕运记 

　　◆漕运记 

　　漕粮 
　　漕仓 
　　漕军 
　　漕船 

　　○漕粮 

　　漕者曹也合曹水而名漕运须曹水乃有济焉自宋礼凿会通陈瑄浚清浦江淮河汴沁泗沂汶卫白诸流如一脉注以湖塘沟泉而水蔑不漕聚矣国初漕运事兼属河臣世宗朝洪阻运滞运臣委责河运乃分运也者朝廷所以禄百官廪庶工食宿卫士饱关辅戎马国计之大者也米至京师易三镮而已而常五倍而致之不则无以实京邑充国费而明朝廷也予是以次漕粮漕仓漕军漕船焉而申之以漕规高帝始有天下用海运顾以给辽左一方而巳其时岁致七十五万石役者以八万文皇作都于燕初仍海运之故为一运别起淮仪历黄卫水陆灌输递抵都下为一运其北则德仓所储为一运三运岁合二百五十万石有奇八年谓不足特令江浙湖广三省各布都官自行督运运复三百万石有奇十三年会通河成海暨卫河罢运巳三省督运亦罢而用平江伯陈瑄言令民就便运于淮徐临德诸仓官军为之接运是名支运法凡运米预取干圆洁净呈户部检之后运如其米谓之样米米石斛率平概其后乃一平一锐宣德六年瑄复言支运法民与军均劳甚善然民往还殆岁不无病舍穑湖浙等军船远驾就兑劳费亦虚窃谓令民益耗附近兑军便章帝是其议令所在民支运者勿论有欲兑者度地远近给军耗米耗之云者以防摩荡屑越王额耗损且言乎代民而运准当运者所耗费也而又为之两锐其正米俗言两尖米也耗则平而不锐是曰兑运法兑之为言易也军与民交易也皆以为大便当是之时兑居十六支居十四岁费充羡无有虑不足者行之既久耗亦纳官军不复有失初意矣先是永熙之时漕法严明仓米即红腐鲜亏折者自兑运法行仓人垂涎耗余石索一锐未几耗亦纳官官取其锐自如军始苦之兼以有司征敛之后期晒曝之不宿运军逼不暇择且亦就中自藉为奸利于是兑米多恶而复有折曝之耗矣凡运米之锐永熙一之宣德两之要皆在领运时入庾则否入庾之有一锐也自正统始也谓夫贮庾久而耗焉此夫以锐为耗也乃收者复倍锐军益苦也宪宗初年上觉之以诘户部石耗一锐锐五升足矣倍之非苛削耶于是户部执曝扬之数取米石一其锐曝之得九斗有六升乃以升为耗当是之时法多米恶故事所呈样米徒虚耳廵仓监兑禁入土沙以为奉职矣其究也锐八升复不行概米之时淋漓斛上散漫地下高厚率数寸许其漫地者军复不得有之甚且有额外罚以此羡余虽积正粮实亏运军展转称贷不支矣七夫罢瓜淮兑运并改四仓之支运者俱令兑各附近水次其瓜淮者于原耗外益以脚米四仓故无耗者准量给耗米又复在军云末年定兑运改兑之额河淮以南以四百万供京师河淮以北八百万供边境别贮额外米于临德曰预备米预备米无当于漕以备漕米之拨补也先是宣德闲之定耗也例二米一他物盖仿洪武间附载土物之意用以资军便民至成化为改兑法则悉从本色听军易用然多滞不便弘治中姑议定折耗银曰轻赍其法兼算耗锐策赢缩而剖之以银兼米米从赢数银从缩数凡轻赍之银官给之大抵米以备远涉及显加之耗银之备佣僦铺垫之用要之正米无缺而止正外诸羡尽归旗卒官无利焉一时军卒饶逸漕运于斯为盛亡何漕抚李蕙请以赍余贮库听来年缺者贷而偿之上可其奏着为令正德闻督者不内议出而外议益益米石五升曰补蒸润耗损寻以有司夤缘为奸罢而轻贷之银遂不以时给即给亦祗填要路壑无从问余矣其后并轻赍银随正征足不者不得给通关而严淤阻禁改纳抑剥挽之直商水兑之法纷纷多事卫所官黠者乘之侵弊百出又其时流寇寘宁相继弄兵被兵地赋多减折一时言官请罢传奉革投充清功使食寡用舒竟不施行而国用诎矣世宗初漕总兵杨宏奏轻赍随军军人缓急有济若贮于漕库比至始给当其未给军人所费巳多而又羡之为扣夫轻赍亦耗米耳故为轻运舟便僦费乃取其羡米悬之筹非法也科道官交章驳之以为将开奸人破之端户部为两可其说请银至之日验贵给领如故第勿扣其羡以抵船料兼充诸什物之需大学士费宏言外卫军士终岁勤劳给京军幸有羡宜与之诏皆给军军驩然久之仓人复以八升锐为一时浥润费贮仓岁耗无出也户部尚书孙交酌请加三升为岁耗一升尽三升而止未三岁支者入实额待用上命着为例而是时自太监经历茶菓水荡儿等银下及仓攒门官新旧军斗一厘儿斛面等银莫不有额额合一十四万有奇又京卫有催攒起票掣解廵逻起米等银运官有掣银有长差药饵过淮纸札等银费皆不赀而运舟缺者敝者槩诸杂物方一切倚办轻赍虽军有利微尠矣顷之户部言轻赍之费仓为甚譬雀鼠之啮虮虱之吮虽禁不可止也上曰禁革下曰扣除不如其巳请令运官备列仓费前规听官给领之而给军遂废七年通惠河成粮运从河入省轻赍银一十一万诏给军三之一并令三岁后量减加耗以宽民十四年以上龙兴于安陆献皇帝陵寝在焉湖广显陵承天二卫运米三万一千四百石悉从改折其后数岁四方水旱灾伤请赈之疏踵至阙下京通二仓为竭持筹之臣非议折无复计矣上览漕总兵万表所上实运数除折免止米一百九十万石有奇降旨切责户部母得复减折久之表复奏天灾流行例当停免临德拨补其米有限故住年议折盖于灾伤停免之中曲为之处非无故也夫丰年米贱即取民所有民不为困连年全运军不为劳若灾应停免量减折色使民易出办运稍休息于国计似亦无害且漕粮畲河工之费其耗赍行月船料诸银总之率四石而致一石艰难险阻良不易得有如今者军米易银石三钱耳难得而贱用殊为可惜若以先年所折每石七钱者作二石给之公家之利既倍京军莫不鼓舞而粮储省积候支于米贵之岁京师之米价亦平矣疏入许其年运米减折三十万石是后仍许减折而数年之闲浙直中倭粮船多被焚者逋赋既甚水灾继之请折请饷亡岁蔑有久之南军以改折故粮不时给至于杀户部侍郎一人上从南户部尚书黄光升言虽灾勿折隆庆之初京通二仓无积巳甚复恉许折漕米百二十万石户部尚书马森请以曩者九钱例折之并扣其所省料银行粮相闲支放请复显承二卫漕额之半附载各总第免运如世宗旨而巳疏上上为询及太仓出入数森具数对因引书俭德永图之说为上规而上切责之五年河水溢粮舟伤者几八百艘明年漕抚王宗沐奏曰米有自性薪井之水火具则熟其体而可食阴阳之水火具则伐其性而易坏米贮水次且巳湿而兑矣船载半岁又经湿而蒸矣一太仓一晒二日是水火俱备也多而相压蒸热之后不出二年外米内粉甚者灰而不可用徒封仓廒而署之曰内几万石者而孰知其不堪京军拱卫实劳岂可但与一石之数不为虑其灰与粉也臣以为救漂流莫如改折且今岁漂流正以额派全运船少米多之故利害相伏夫安知求全者适以自寡耶于是议者遂请定例岁折一百万石而输京通二仓者仅三百万石矣户科给事中栗在庭言岁减一百万石京米翔贵万一事出非常运道梗塞畿民枵腹卫士脱巾胡以待之臣恐法久人玩即三百万石亦不能保其不挂欠不漂流户部请仍复运额报可 
　　右漕粮 

　　○漕仓 

　　仓之为言藏也京仓天子之内仓也通仓天子之外仓也徐淮临德仓置外所以备凶旱防不虞也徐州之仓曰永福广运淮安之仓曰常盈临清之仓曰广积常盈德州之仓曰常盈临清仓自洪武闲建谓夫南北间一部会也永乐初节级寄仓为转搬后因直达京师徐淮临德分贮之其初则建仓廒黄卫之湄受淮仓米转之直沽直沽又海舟所停泊处也其年既即直沽设天津卫置仓三年增置露囤千四百所于是淮仓自卫河太仓自海咸输天津仓而山东输德州仓天津德州二仓所受又总输之通州繇通州输之京此转搬法也五年增设通州左卫置左卫仓八年修北京骁骑等卫仓十三年漕河成益置仓水次受民纳令官军节级支运乃移德之广积仓于临清移原坐太仓海运粮于淮安府淮以北曰徐州仓徐以北曰济宁仓络绎临德以抵通京十六年复益通州卫通济仓岁凡三运其达京仓者二储通仓者一宣德四年益增修京通淮徐等仓益拓临清仓度可容三百万石工役以数岁正统元年定所增通州大运曰中仓曰东仓曰南仓曰西仓时岁运米五百万京什之四通什之六其年复增造三百万石仓于大运西仓之侧是时国家承仁宣之箦重以兑运方盛岁额日益广仓在赢溢主者见为多而不可较或窟宂其中朝廷亦不之问也四年以岁运至京师无可贮之增设府库左右金吾前三卫仓官军人等预支月米空廒以待而仓廒盛矣天顺四年即通州西仓之南草场置大运南仓五年复增通州大运仓百间而南仓设北东二门余仓皆三门门设守卫军一人办事官一人军一人然繇是设总督太监监督内官渐多事矣弘治中言者极言内官剥削之害请量裁罢之上方优容未发也至正德中食支益甚盖弘治之末仓场月支米二十八万至正德初年至三十三万矣是时监督内官强预收放收则贿赂公行放则半入泥沙世宗朝始尽罢革矣隆庆初廵仓御史蒋机言漕储通仓者三百三十余万石而京仓仅二百余万石根本之地出多入少非所以备缓急请无拘三七四六之例凡兑运者悉入京仓改兑者入通仓迢可之久之御史杨家相复言通仓诚多放一月则京仓省一月之给京仓多折银一月则京粮余一月之储非必减通仓而后可实京仓也户部请除改兑尽入通仓以省脚价其兑运入京仓者仍于中拨六十六万二千石足通仓原额诏如议 
　　右漕仓 

　　○漕军 

　　军也者出力以运者也洪正中海运给辽左七十五万石凡役官军八万余人运军悉许附载巳物资私用永乐初三运皆军军无运名惟所命之十二年漕渠绩罢海卫二运运军之精锐者尽集于漕始以运名军起淮历德以达都城一岁凡三至诏书时时休息之北都营建从户部言令运军留役者半如所留数调江南民于淮临诸仓给粮转运其后支运法行自淮之徐之淛直军自除之德以京卫军自德之京通以山东河南军军归有司毋得有所役使修治坏船图后运洪熙元年许附载巳物如洪武初例恤之也宣宗即位营建献陵缮治鲁府皆以运军助工凡役二万余人其时选下西洋征交址又二万余人漕伍废缺乃合江南民粮定拨淮筡者暂假粮户运赴通仓于是漕伍坐不即补民浸淫敝惫多至淹稽四年陈瑄与工部尚书黄福议江南民粮令就近上淮徐仓毋重苦民军缺补之诏从焉于是军士一十二万人复完又无他征发运制定而军人黾勉就运竟岁无休时时有摇摇之思居二年兑运法行军得民加耗之利民挈米授军劳以酒食宴乐即其土之有司亦以客礼礼军军驩而兑集久之老弱疾病力弗胜者时或亡去平江伯瑄请增至十六万人而取征诸卫所少壮不足乃以老弱充之未至而亡者六千人瑄复请精择必得之不得则旁及邻卫成国公朱勇言必大索亡者不然是亡得计也上深然之其时军内怀惠而外朿法视运事口其家而久之民忘畴昔谓军兑固然耳酒食宴劳甚衰简军见民简拣米相难溢量相稽逗遛百出凌民甚矣议者复请委官监临禁私兑自是有司权觭重迟速操柄乃在粮户正统初年颇加意运军其后有闽寇调征淛江江西二万余人土木之变复尽留山东直隶军京营操备江南运仍以属民景泰六年处州平凡刺入贡军运复而天顺初南京水军等卫运军犹然以更番操备为苦往往中道弃船亡初宣德中着令运军有讼事毕而后鞫之有罪者罢其役而运军好亡多□□空讼乃复定运米类遗正米漕抚乃令罚运外仍运正米无力者边戍之着为例然所罚之米又以累船重总漕都御史王竑请令当罚者募船鄂运至成化闲议者曰运军严罚而弓赏是徒督责之也乞自今粮船无损运以时至者三岁之后官擢一级军倍之饷诏从之时又定十二总焉十二总者湖广江西浙江北直隶中都山东各一南京江北直隶各二并遮洋一总为十二总以文正大臣各一人表里督之总有把总官辖诸卫所诸卫所有指挥等官领其军军船十人运正米三十有七石十人内又特选有力者一人为旗甲以统运自永乐至此制乃大定遮洋总者本永乐初所留海舟兑小滩粮繇海给蓟者也天顺初凿河通蓟无所事海云弘治元年左都御史马文升言船料部给所从来也今乃使军人三之夫既人军之矣谁与供料军非人乎哉春往冬旋方为明岁计而又僦募搬剥出息称贷然则正军逋而及余丁复逋非其情然诚苦之也附载土物以易薪水亦所从来也有司又从而征之运官重载自为利军士所附则见渔夺彼何以资生也乞令所司轸恤之毋侵迫上然之其后以轻赍银贮库军人渐瘠民与军兑者复怙有司势报向者相凌甚相戒闭绝令亡所舍一酒一肉弗与市易比军困而求兑则有司又不可得见稽候者数月而无名诸费方多正德中聂钦为湖广漕运把总善朘军媚事权贵人每轻赍银至辄与为赝券夺去漕抚患之令函封以往验算而给而钦复夤缘验封故裁军费厚献羡为功钦罢王佐为验封参将旗甲主之一时军驩然谓便而旗甲因人狡懦高下其手又无名诸费势不可减或作虚数欺因括所费籍之既至仓人按籍征如奉明例责故物而军又困矣肃皇践祚一时更新二三年闲斥贿总严科率私役之禁土宜许量载轻赍银给军羡勿问行粮随正米兑与运军翕然称庆而漕政久弊人难道故方杨宏奏发轻赍科道交驳户部大臣亦指无名诸费为前规淆浊复见京卫暨二仓亡赖虑无不蝇蚋于军身矣三十七年而后轻赍屡议大十三随船者运官司之其贤者名节省然徒为迁转地不贤者以实囊槖其仓费之羡听于漂欠莫之敢必军之负债挂欠乃遂为沈痼之疾无从救药四起而遁运官不能制连坐之议出矣于是并坐原选官重禁雇募终嘉靖之世先是成化中所定十二总嘉靖初用言者还水军左等八卫原以习知海道留者于江南俾与前一总分而为二其存淮扬等五卫益以北直隶全总暨徐州左泗州二卫仍为遮洋总仍十二而三十三年浙又分东西总之凡十三至隆庆初乃以遮洋所属相地之便分隶十二总下军额不亏而官省繁简适均卫总如比邻然无复南北褁粮之苦矣其后运军日以挂欠逃亡于是下州县务取殷实精壮者充运事每五船编甲行互相觉察法礼科给事中雒遵言运军有以粮米漂流报者岂无实侵盗谬沉舟自解顾行粮月粮不以时给轻赍羡余类为虚名迫于贫捆彖而为奸亦其所也宜录其勤劳而厚恤之报可 
　　右漕军 

　　○漕船 

　　漕必以舟矣高帝时河海舟兼造而海运为辽东永乐北部海舟与卫河舟岁造等皆于江浙湖徽近水产木处为团造所宋礼既凿会通河请改千料海船为二百料浅船以旗军万人领浅船五百繇会通河转运而海船稍踈既增造会通河浅船至千料海运罢其海船以运布花于辽及改为遮洋船通蓟永运五年令官军岁以十月息运修船附近地南京都留守司直隶卫所于淮安山东等都司于临清江浙湖广各卫所于原有司所采船料绞内其处正统元年诏设清江提举如卫河造船军士免其城操杂役凡造船之料部给之旧船三新船七景泰天顺间计船万一千七百七十五艘又产木处每隔岁辄令有司自行派造其后止解物料焉又其后料解渐缩而各省所采木在川广者亦以漂泊罕至至者复为监收官留难解户多死于是有解价之议而厂料愈不继船遂以无当成化中令船薄漂流者罪及提举然终不可得坚固其后停止解价取木价于荆杭抽分二厂而已而军士复有私办之额其合领船料工部又不以时给给之止于旧三谓运军操舟见为受成谩不慎护则所谓新七者量足其四以三属之运军以难之向者军士私办遂为公额矣弘治中以军士困参酌而益之以银军皆喜船议为之一振正德而后六七年闲船多料少大约不及期而坏又材木半出贳贷子钱展转相续而下自旗卒运弁以至主造之官无不盘据其中窜端廋迹盖料愈多而船愈无当嘉靖初年罢辽左运布花海船省银六余万更定各总造船处中都江北直隶五总北直隶山东遮洋三总于清江江西湖广二总于各该府浙江一总于杭江西九江等五卫芜湖金真江等六卫于苏船料不足者议抵赎锾抵盐引减折岁运以益之至隆庆未年船漂流益甚科臣往勘还报曰船薄而小并粮太重漕臣过也漕抚王宗沐奏运船市木岁责商人商人岂不利隹木哉一经南都则拔其尤者为黄马船料矣下瓜仪则市其隹者于民闲造作矣至其中空不堪者始萃于清江清江厂所委指挥等官出于营求而又甲乙相承莫可究诘夫以不堪之料付之营求之人而乘以不可究诘之势运船之弊横溃四出不亦宜耶谓自今厂署毋注选听工部择司官练达清谨者任之三年而代指挥等官悉罢委别于淮安卫山阳等县附注经历县丞四员俾专成造亦三年核其功罪而代又请岁解银湖广布政司责成粮储道必市美木木皆亲造拣选庶几乎船胜漕也诏曰可 
　　漕船之外为贡船运三曰马船曰快船曰黄船马船洪武时为备水战也驾以江西湖广二省宁国安庆太平三府水夫船为夫二十有六月廪比诸见军快船为运水军辎重设也驾以军余如马船之数役使则给行粮是二船者皆隶南兵部车驾司三年一更造黄船永乐初以从供鲜品者也驾以京卫军船为军二十行有工食居有月廪隶兵部十年一造五年一修而工部主之凡修船则军卒守之月廪如故宣德以后天下泰宁马快二船既无所用而定都北京荐新上供黄船亦不任载乃令三船并运然船浮于载司运者因以商货实之顾亦有定例往来既久动称上用河道旁午所过州县牵挽之卒以千百附近州县出银济之一岁闲自仪真抵通州费不下数十万里河军民甚困宣宗乃勑都督刘聚总督之运官自取用者有禁弘治末吏部尚书马文升言来京马快船弊害固多进鲜为甚夫敬奉宗庙固难缺礼乃所进鲜物若青梅小竹笋莲藕薹菜宣州梨盖太祖都南时所用今京师果品菜蔬雪梨青杏比南尤隹即稍俭省不累备物又臣任南京兵部时备知内府针工局递年将在京内官内使所用铺陈衣服合用绢布俱于在京该库开出装载马快船往南京织染局染造染毕兵部复拨马快船装运入京南京内官内使者此中做成衣服仍运南京岁以为常何往来至不惮烦若是今扬徐荒旱特甚乞行量为减省而南兵部尚书王轼亦言岁运诸物有在京给料可以自造者如鬻酒铜器膳盒染布绢衣被巾帽以及马槽是也有在京及在所他税可以取足者竹木板枋是也鱼肉果菜诸品有北产优于南者核栗银杏芥薹紫榚蜜煎樱榴柿鳓是也有味非殊异及虽甚上供不必以多为贵者苗姜芋女薾藕荸青杨梅枇杷鲥鱼糟鲜冬笋是也若此者皆可以岁省船且船未必岁修岁坏也量修而已即亦可他役守船卒毋縻月廪许之惟勿省苗姜诸物而巳而马快船自勑刘聚总督后勋戚内臣之家纷纷奏讨长芦等处钦赐盐利船动至数百总督虚设矣正德初兵部严奏讨禁立为限例然其时中官之势大张进贡使虚张船数益迫死小吏捽缚指挥占夫索贿横不可问而守船卒岁故令其量出银佐修艌其后贡使需索无厌水工柁手俱责卒雇募供给船大都以差占繁多三岁而坏坏则仍责守船卒修治不三修不更代言者乃请初造船时官给全价比其修船官二军一肃皇登极图治方锐南兵部尚书乔宇乘而极言领运内臣虚增船数罔利扰民之害请以永乐旧例裁之时所裁省弘治中什之四省正德中什之七上欣然嘉纳诸监局阉人不便也争请如正德中例兵部执奏上许如弘治中例而申严他诸行船禁九年停免荐新五船供应器皿船临时酌减者十五艘巳王廷相为南京兵部尚书复条上并省视弘治中例更减终嘉隆之世 
　　右漕船 

　　漕之兑运也自宣德始也乃立水次焉凡水次江南于淮瓜巳又于九江巳又令淮瓜运军过江就兑湖广于长沙汉口巳又于蕲州汉口城陵矶三处江西于吴城巳又于进贤河南于小滩山东于济宁巳又令河南山东俱于临清巳又令河南仍小滩凡当兑米征收以十月水次交兑以十二月踰十二月终次年正月粮与船至者三之一弗至者府州县正官督粮官领运指挥千百户等官俱听廵按御史逮问夺俸夺级以久近为次巳复申定罚例较前率先一月督粮自粮道而下领运自把总而下后期者无次并罚之凡样米解部山东直隶以三月为期江北直隶凤阳等处以五月为期南京江西等处以六月为期江浙湖广以七月为期违者系其在所廵按究其官吏巳令江北官军兑本府州县粮者过淮以十二月南京江南直隶官军兑应天等府州县粮者过淮以正月准以北山东北直隶二总兑本处粮及遮洋总兑河南山东粮者以正月及三月完报事皆属之攒运凡米至京仓月旦为期五月一日北直隶河南山东卫所至七月一日南直隶凤阳等卫所至八月一日南直隶过江支兑者至九月一日浙江湖广各卫所至后者夺俸先者进秩皆有差巳又令完期各前一月始四月终七月止又令更前一月及六月止凡漂流米二百石以内为小患二百石以外为大患小患报官大患以奏闻漂流损米罚治皆有分数然仍令之领运补完者复之不完者终身及子孙勿得复漂损紏劾及漕运抚总官听上之所处凡军有犯罚运粮赎罪亦皆有差次无力者发戌极远边卫巳复罚罢运第令如数纳米赎凡仓次给医药官若军有故者归其骸存恤之是之谓漕规 
　　郎曰国家漕政易民运为转搬易转搬为直达今而备矣熙宣成弘之闲往来络绎捷于流水何今运者与司运者交病也上德之而使无怨咨上下交清核之而使无混在司运者乎 

　　名山藏卷之五十 

　　●名山藏卷之□□□ 

　　晋江何乔远　譔 

　　钱法记 

　　◆钱法记 

　　高皇帝未即位之前置宝源局铸大中通宝钱与历代钱兼行以四百为一贯四十为一两四文为一钱置官治之即位以后铸洪武通宝钱当十当五当三折二若小钱凡五等富十钱重一两当五重五钱当三折二重如其当之数而小钱重一钱六年禁私铸八年罢宝源局造大明宝钞取桑穰为料制方高一尺阔六寸许以青色为质外为龙文花栏横题其额曰大明通行宝钞天下通行中图钞贯状十串则为一贯其下曰户部奏准印造大明宝钞与铜钱通行使用伪造者斩告捕者赏银二百五十两仍给犯人财产若五百文则尽钞文为五串余如其制而递减之每钞一贯准钱千文银一两其余以是为差曰一贯五百文四百文三百文二百文一百文凡六等每钞四贯易赤金一两禁民间不得以金银物怕交易违者治罪告发者就以其物给赏有以金银易钞者听凡商税课程诸色钱钞兼钱十之三钞十之七百文以下则用钱十年置各布政司宝泉局铸小钱与钞兼行十三年令在外在京各置行用库令民间钞贯伯昏烂者入库易换量收工墨价直二十二年令造小钱一十文至五十文以便民用每生铜一斤铸小钱一百六十折二钱八十当三钱五十四当五钱三十二当十钱一十六二十三年定钱制每小钱一文铜二分其余四等钱依小钱制递增二十四年令诸商税课程但钞贯有字可辩真伪者不问破烂油污水迹纸补即与受二十六年罢各布政司宝泉局其明年禁行钱专用钞永乐元年以钞法不通令民间有用金银交易者以奸恶论有能首捕者以所交易金银充赏五年令各色税程课程俱淮折钞以重钞法七年设宝钞提举司于北京八年铸永乐通宝钱于天下而钱复兼钞矣宣德正统中并重钞法至景泰四年听民闲钱钞相兼行使成化十三年严私铸钱之禁十六年严拣钱之禁但系囫囵钱即便行使勿拘年代远近弘治中民闲往往有盗铸钱者遂有新钱及铅锡薄小低钱倒好皮棍等项名色于是铸弘治通宝钱官吏俸薪并给通宝钱诸税课衙门一半收历代旧钱一半收洪永宣三朝制钱如无三朝制钱者折收旧钱二文以示惩罚正德七年令职官折色俸给十分为率一分折钱九分关银嘉靖三年令民闲用好钱每银一钱七十文低钱每银一钱者倍之四年令收税课每钞一贯折银三厘每钞七文折银一分六年铸嘉靖通宝钱每文重一钱三分与洪武钱相兼行使隆庆元年令民闲货鬻值银一钱以上银钱兼使一钱以下止许用钱国朝制钱凡历代旧钱每八文折银一分不许任意低昂四年铸隆庆通宝钱成命户部量放京官折俸 
　　郎曰余读邓元锡函史曰币有三品物理自然岂智计哉释金钱不用而欲以桑穰工墨之力善昏烂不可复之物为上币以权金钱宜其不行也且钞昏烂即当更造乃设官置局诸工墨费顾巨浩不赀此于利权何当哉此说是也民闲之用当其行时如行水及其壅淤虽日刑一人不能禁也相煽以风相锲以持莫知其然故善用民者顺之而巳予生长民闲幼时见民间杂铜于金错而镕之递有成色今则第用精镠而以物价为差又滇南之民多行海■〈贝巴〉此岂可积贮镕化者从其宜也今海内所在多用宋钱可见宋钱精且多是以能久闽广之间则银从西南夷来彼国山矿充溢地中不如中国开凿之余仅丝缕矣钞也者结绳之意也新国之制也乌能久哉乌能久哉 

　　名山藏卷之五十一 

　　●名山藏卷之□□□ 

　　晋江何乔远　譔 

　　兵制记 

　　◆兵制记 

　　当高皇帝初定天下都于南京豸毚貅百万尽萃京师其时尚有征胡之役命将出师则大将军领之事定之后凯旋献俘朿手还第盖此时天子自为将而大将军若偏裨然巳则训练军士以卫京师置京营隶元帅府巳则改五军营隶都督府五都督握兵籍而不与调发兵部得调发而不治兵防虑庂意至精密矣曰中军曰左掖曰右掖曰左哨曰右哨是为五军成祖迁都北京如南京之鄅则于中都大宁山东河南附近卫所摘发官军轮班上操营提督内臣一人武臣二人掌号头官二人大营坐营官一人把总二人中军坐营官一人马步队把总各一人左右掖左右哨官如之此则高皇帝五军之旧也此外又有千二营掌随驾马队官军是营也把总二人此外又有团子手营掌操练上直刀手及京卫步队官军是营也坐营官一人一司二司三司四司各把总二人上外又有幼官舍人营掌操练京卫幼官及应袭舍人是营也坐营官一人幼官营把总一人舍人营一司二司三司四司各把总一人此外又有殚忠効义营掌操练京卫报效舍人余丁舍人营曰殚忠余丁营曰効义是营也坐营官一人把总各一人此则五军营之支分也巳又得受降虏达子一千常立于龙旗宝纛之下以为三千营营分五司掌执大驾龙旗宝纛男字旗负御宝及兵仗局什物等件上直军为一司掌左右二十队勇字旗大驾旗纛金鼓等件上直军为一司掌传令营令旗令牌御用监盔甲尚冠尚衣尚履什物等件上直军为一司掌执大驾勇字旗五军红盔贴直军上直军为一司掌杀虎手马轿及前哨马营上直明甲军随侍营随侍东宫官舍辽东备御回还军为一司凡五司是营也提督内臣二人武臣一人掌号头官二人坐司官五人见操把总三十四人上直把总十六人明甲把总四人此则三千营之支分也巳征交址得其神机火箭之法立神机营掌操演神铳神炮诸火器亦分为五军中军坐营内臣一人武臣一人其下分为四司各监鎗内臣一人把司官一人把牌官一人左掖军如之右掖军亦如之左哨军亦如之右哨军亦如之巳又得都督谭广马五千匹当时谓之谭家马复置五千下掌操演火器及随驾护卫马队军是营也坐营内臣一人武臣一人其下分为四司各把司官一人此则神机营庂支分也居常则五军肄营阵三千军肄廵哨神机军肄鎗手如大驾亲征则大营居中营外五军分驻步军居内骑军居外骑卒之外为神机神机营之外有长围周邻二十里樵采其中间此三大营之制也当是之时一子以大兵临之其上营无不练之将将无不练之兵又有御前试验按月开报之条以赏罚行其闲所以兵休而不骄兵动而不困洪宣之世海内升平然宣宗犹时时耀兵边塞外士卒之进上步伐犹顜然于心目之闲至于正统恬安有年天子以冲年御宇将偷士窳也先犯边王振犹欲循先朝之旧奉天子亲征大驾一动京营兵不任受甲而车驾陷虏庭矣兵部尚书于谦固守京师深惟强兵之策乃于三大营中挟其骁锐分为十营营各万人队长统五十人队官统百人把总统千人都指挥统五千人训练之方则有八阵八阵分为六十四阵虽师仅十万未能尽复祖宗之故委曲条理有足观者矣天顺初年反景泰之政革罢团营八年而复成化初又复革二年又复复则从兵部尚书马昂议抽选京兵八万外卫八万外卫之兵分为二班班四万为瓜代合京兵为十六万立十二团营操练之曰奋武曰耀武曰练武曰显武曰敢勇曰果勇曰効勇曰鼓勇曰立威曰伸威曰扬威曰振威营各分五军三千神机三营五军营领内外马步官军三千营领内外马队官军神机营领内外步队官军而三大营之数不与焉是十二营军名曰选锋不任选锋者仍归三大营曰老家而团营之法稍变矣迨其久也私门役使之主帅棓克之上下相蒙兵益脆懦选锋之胜亡异老家至于弘治正德以后又有两官厅之制其法就十二团营挑选精锐别立总兵参将统领之此时十一团营可为老家而两官厅可为团营也嘉靖二十九年虏大入京城下上命兵部尚书丁汝夔理兵出战核其人不及五六万驱出城门皆洵涕不敢前 【 国语曰无洵涕注无声涕出曰洵涕】 即诸将领亦勃然色变虏退汝夔伏诛于是大学士严嵩李本请振刷图善后令兵部选武臣以充总督坐营之任吏部选才望大臣专理之令其简练人马上是之下兵部兵部侍郎王邦瑞言国初营兵不减七八十万元戎宿将常不乏人嗣是三大营变而为十二团营又变为两官厅虽浸不加初然原额军尚足三十八万有奇迄今承平既久武备废弛见在据籍仅十四万有奇而在营操练又不过五六万人而巳户部支粮则有兵部调遣则无比者虏入事棘战守俱虚见在军士率老弱疾惫市井游贩之徒衣甲器械临时取给其为耗弊可谓至极臣谓军伍不足其弊不在逃亡而在占役训练不精其弊不在军士而在将领今之提督武臣即十二团营之总帅坐营等官即诸营之主帅而号令把总之类又古之偏裨官其闲多属纨袴平时则占役营军予以空名之饷临操则四集市人呼舞博笑而巳先是尚书王琼毛尚温刘天和皆尝有意整饬将领恶其害巳从中阻挠阴坏正议而军士又骄惰厌律辄亡匿涣散倡为流言清理未半事复中止今皇上亲见其害矣臣愿遣风力科道官议核十二团营人马之数参考户部粮籍汰老弱留精壮逃亡者设法勾补占役者悉征着伍然后人给衣甲器械简谋勇将官加意练习而以科道官监视之上是之乃革去十二营两官厅第用京营把总兵官一员提督三营以复国初之旧时咸宁侯仇鸾方以逐虏幸上即使为之于是兵部会议条为六事其一请革内臣谓自古宦者不得典兵今三大营内有内臣提督监鎗等项不下二三十人既不知兵又专役占所宜裁革其一请处班军谓河南山东大宁中都等处原额班军士六万有奇每年春秋更番上班操备往往为各营借工私占之资自今请令于五月中旬赴京各都司统率入营一体操练至十一月中旬掣回休息不必两班赴官如此则每岁京营秋防之时可得十五六万人比之召募尤为省费上悉从之于是罢团营两官厅以复旧制更三千营曰神枢营其三营司哨掖等名及诸内臣并裁革而统以大将一曰总员督京营戎政厅给印曰戎政之印佐以文臣一员曰恊理京营戎政其下设副参等官二十六员凡团营两官厅之兵悉归五军营而宝纛令旗等项则仍隶神枢营遇用拨取无恒名巳又命募兵畿辅江北等处得四万人分隶神机神枢二营其副将各止设一员而增能战将六员分领操练大将所统三营之兵平日名练勇将用时各定职名五军营大将一人统军一万总主三营六副将十二参将十二游击将军十二佐击将军及坐营等官五军营副将二人各统军七千左右前后参将四人各六千游击将军四人各三千外备兵六万六千六百六十名神枢营副将二人各统军六千佐击将军六人各兵三千外备兵四万人神机营将兵亦如之巳又定三大营将领官军三大营将领副参游佐坐营号头中军千把总等兵共五百八十六员五军营官一百九十六员战兵一营左副将一员战兵二营练勇参将一员车兵三营参将一员车兵四营游击将军一员城守五营佐击将军一员战兵六营右副将一员战兵七营练勇参将一员车兵八营参将一员车兵九营游击将军一员城守十营佐击将军一员备兵坐营官一员掌收补新兵以备十营之缺大号头官一员监鎗号头官一员中军官十一员随征千总官四员随营千总官二十员选锋把总官八员把总一百三十八员山东领班都司二员神枢营官二百八员所掌战兵车兵城守兵及其余官如五军营之制其千总官则二十员选锋把总官则六员把总则一百五十七员河南领班都司则一员神机总官一百八十二员所掌战兵车兵城守兵及其余官如神枢营之制把总则一百二十八员中都领班署副留守则四员在京各卫军又俱分隶于三大营盖分之为三十小营合之为三大营云隆庆□年大学士赵贞吉上言高帝定万世之计令内外卫兵分隶五府其法制甚周谋虑甚深远永乐末年因聚府兵北伐旋师之后结营团操乃以三千神机二营附之因号为三大营其实皆五府兵也夫五府之兵因调发聚五为营既归即当散归各府矣所以久聚团操者以当时常有戒严征伐之事故尔不暇然犹以五军名营实未变五府旧制也沿至正统末年变为十团营矣正德中添置东西官厅矣然旧营之中尚存它家军之籍则五营之号未冺而未府之意犹存也夫我太祖分府以设将则权任不偏得将将之法我成祖分营以统兵则分数易明得将兵之法得将将之法则无前代重臣握强兵之寡得将兵之法则合兵法御众如御寡之方祖制尽善所当世守者也至嘉靖庚戌严嵩欲为贼将仇鸾之地遂请先帝特设戎政厅括内外兵籍铸总督戎政印而授之于五府之外别立一厅则尽变太祖分府之意矣以十万余众统于一人则尽变成祖分营之旧矣时无骨鲠伐奸之臣故鸾得肆觊觎之计使当日迟于伏诛时事未可测也国家与虏为邻往岁虏惊戒严官军俱列营城内怯弱如此盖皆繇轻变祖宗之法臣昼夜虑之窃为寒心私谓分府设将之制未易卒复而分营统兵之法犹可遵行盖将才难得以一人统十万之众非韩白不能以十万掌分委数人称职易耳请将见在官军九万分为左右中前后五营营择一将分统令其教习训练而以文臣廵核之每岁春秋遣官较阅其将之能否士之勇怯技艺之生熟纪律之严纵以奏闻而朝廷赏罚焉收戎政印于内府有事则领敕挂印令将于阃外事毕则缴敕纳印归将于营中将太阿之柄独持辇毂之□常健战守调戍惟所用之书奏上下兵部集议尚书霍冀议上营鄅如旧遣文臣廵覆较阅收戎印则如贞吉言然文正二臣世爵流官互相争长卒不能行也 
　　凡督理戎政等官景泰初以兵部尚书或都御史领之弘治初以都御史提督领敕行事后以兵部尚书兼提督嘉靖六年特设都御史一员专一提督军务领敕行事二十九年以兵部侍郎兼佥都御史赞理京营军务领敕行事又今总督官名总督京营戎政不得名总兵改赞理为恊理戎政 
　　凡操练洪武六年定教练军士律骑卒必善驰射及鎗刀步兵必善弓弩及鎗凡射十二箭内六箭远可到近可中者为试中远可到将士以一百六十步军士以一百二十步近可中以五十步凡射弩每用十二箭内五箭远可到蹶张以八十步划车以六十步凡用鎗以进退习熟为试中成化元年令大营提督官每月二次赴团营会操每年二月十五日上操五月十五日止八月十五日上操十一月十五日止 
　　凡轮操宣德元年调河南山东大宁都司中都留守司直隶淮阳等卫及宣府军士至京操备令每岁轮班往来原额春秋两班官军一十六万员名中都四万一千九百六十员名河南一万四千六百四十九员名大宁七万七百九十员名正统十四年令外卫轮班京操者前班三月还八月到后班八月还次年三月到河南山东北直隶强壮官军皆隶于前班 
　　凡行军号令永乐十二年令凡交锋之际突入贼阵透出其背杀败贼众者敢勇入阵斩将搴旗者本队巳败贼众别队胜负未决而能救援克敌者受命能其事出奇破贼成功者皆名奇功齐力进前首先败贼者前队交锋未决后队向前杀败贼众者皆名硕功行营及下营之时擒获奸细者升赏准头功哨马生擒虏贼一人者赏银三十两斩首一级者二十两凡与贼对阵须齐力杀贼不许聚为一处掣拽空缺如力不能支不能决胜无勇无谋及不尽力杀贼者全伍皆斩凡队伍巳定不许马军入步队步军入马队违者重罪如临阵混战如其本队插入别队者不论凡杀败虏贼须尽力进剿不许抢掠人畜财物凡行营之时遇有鞍马衣服器械不同者衣甲器械相同而喝问荅号不同者便即禽之凡夜行相遇即喝问有荅号不得者擒送辩验果是奸细照例升赏故不荅号及见而不擒者事觉俱治以重罪凡军中遇夜以各样大小铜角笛声为号不许声音相同各听号声识认队伍不许呌营违者论罪但夜间有諠哗者即问所起处及左右应声之人与该管头目皆以里罪治 
　　郎曰天生五材谁能去兵用之有巧拙行之有顺逆而巳故兵也者不得偃之具也四方有败必先知之征诛不可偃于天下于是则兵常强兵之持兵也如士人之操笔也士人一日不操笔则文战不习矣兵一日不操兵则武战不习矣此夫四方有败先知行征伐毋待其来而御之固国之本强兵之道也承平日久士大夫谈兵事所以弱皆曰将非人也士弗厉也器弗精也不但私门役使之而朝廷之上且以供土木之役畚锸之事也皆未曙其本始岳飞曰文臣不爱财武臣不惜死天下无事矣夫今日之武将非请赂不得非贿中官权门不得也文臣与之处非厚赠遗不得也非厚酬谢不得也彼以为巳氏也以列于士大夫缙绅之林固然也抑而不敢声若无口者也甲冑弱于缕绣靺鞈□于屦絇而将气巳丧也夫巳氏也以是得居其官也而又欲肥其家也舍士卒之外何人可朘削士寒饥也老弱也而后法不行矣法不行则技不精勇伍不充实武吏不得而振之文吏弓安得而问之也予平居闻督抚所以吮噆武将者十六七犹可云时平自怠弃至于国家有事犹然军事之成败疆土之存亡不寘念也呜呼士大夫如此其负国也如此其忍也繇不学也不学则不知道不知道而国事之坏随之矣旨哉岳飞之言也其论正臣也而文臣先之也
  </div>
  <div class="pagination">
   <a href="名山藏_page57.html">
    上一页
   </a>
   <span>
    ...
   </span>
   <a href="名山藏_page53.html">
    53
   </a>
   <a href="名山藏_page54.html">
    54
   </a>
   <a href="名山藏_page55.html">
    55
   </a>
   <a href="名山藏_page56.html">
    56
   </a>
   <a href="名山藏_page57.html">
    57
   </a>
   <span class="current-page">
    58
   </span>
   <a href="名山藏_page59.html">
    59
   </a>
   <a href="名山藏_page60.html">
    60
   </a>
   <a href="名山藏_page61.html">
    61
   </a>
   <a href="名山藏_page62.html">
    62
   </a>
   <a href="名山藏_page63.html">
    63
   </a>
   <span>
    ...
   </span>
   <a href="名山藏_page59.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
