<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 794 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 794 页/共 1860 页</h1>
    <div class="content">
○大学士伯管陕甘总督黄廷桂奏、由哈密至辟展。经过巴里坤。道远山险。今运送军需。及各项差使。俱由山南一路。颇为捷速。请即安设台站。其由巴里坤至哈密数站台马。仍留备驰递北路台站军粮。得旨、甚应如是。即速令改可也。　　

○又奏、现在各路兵丁、进往叶尔羌。口粮最关紧要。据舒赫德咨、阿克苏等处、现贮粮石、足敷一万四千兵丁四十日口粮。若调进官兵、于十月下旬到阿克苏。所解羊粮。足敷明岁。二月底支放等语。查阿克苏至叶尔羌。尚有十七八日路程。于哈喇沙尔库车一带。安台挽运。应用驼四五千只。现移咨吴达善等、令将哈密驼只、赶送辟展。并飞咨永贵、定长等。将辟展粮石。用所有驼只、酌量地方、安台挽运。运缺之粮。由哈密、肃州、拨补。得旨嘉奖。　　

○以直隶大名副将朱玑、为山东登州镇总兵。　　

○豁除江苏山阳县挖废地五顷五十亩额赋。并旧欠租银。　　

○乙卯。谕、据驻劄阿克苏城尚书舒赫德奏称、前遣散秩大臣伯克鄂对、同侍卫齐凌扎布、噶布舒等、前往和阗城。招抚回众。今据伯克鄂对遣人告称、和阗回人。奉到传檄。倾心投诚。即将逆贼霍集占遣往之数十人、攻击奔窜。随出迎三日。将伯克鄂对等、接入城内。其所属之哈喇哈什、玉陇哈什、搭克、齐尔拉、克勒底雅等五城伯克。一闻此信。亦俱前来投诚。今伯克鄂对、带领各城回目人等、赴叶尔羌投见将军等语。初将军兆惠、勒兵前进。大兵所至。如乌什、阿克苏、等城。相继迎降。而霍集斯伯克、复诣营投顺。愿效前驱。是贼首霍集占、势巳穷蹙。惟逃窜于叶尔羌。以图苟延旦夕。若不乘机直入。径捣贼巢。则以霍集占之奸诡狡诈。焉知不又煽惑诸城回众。今观和阗等城。奉到传檄。即皆相率倾心归化。且各遣人投见将军。是可见现在我兵之为贼回所拒者。不过逆贼霍集占、自知各城回众。俱已人心解体。断不能听其煽惑。因悉其老弱之众。以为孤注之一掷耳。则从前将军兆惠、乘贼不备。整兵疾驰。亦系乘机进取。势无中止之理。特以对阵时、未能得其地利。又兼马力疲乏。是以未即克捷。并非贼势猖獗所致也。况现今军营大臣、及侍卫兵丁等、闻信之下。无不切齿愤恨。星夜兼程前进。而肃州、哈密、巴里坤、大臣等。亦各将枪炮、军器、马匹、口粮、迅速解办。朕心深为嘉悦。观大臣、官兵、如此奋勉。同心协力。则人心上应天心。自必默相成功。殄灭贼众。彼势穷力蹙之逆回。我兵内外攻击。将军兆惠、至阿克苏时。遵屡奉谕旨。整顿兵力。来年进剿。即可集事。此次进兵。如蒙上天默佑。遇可乘之机。一举成功。亦未可定。伯克鄂对等、皆巳加恩外。将此通行晓谕知之。　　

○谕军机大臣等、伯克鄂对、与侍卫齐凌扎布等、招降和阗等城。前往军营。投见将军兆惠。殊属可嘉。著加恩授鄂对为内大臣。其各城伯克、应授散秩大臣、及三品、四品、总管者。候兆惠查明。奏请补授。仍俱赏戴孔雀翎。鄂对遣来阿克苏送信。及舒赫德所遣侦探信息之回人等。俱著酌量赏给银两。其阿克苏之阿珲、及总管等、愿助兵丁衣服。诚悃可嘉。著赏缎各四端。伊等所助冬衣。俱计值赏给。此时舒赫德、应巳领兵起程。军前效力人等。宜加鼓励。著发孔雀翎、蓝翎、各二十枝。预备赏赉。所有军营信息。作速奏闻。　　

○山东巡抚阿尔泰疏报、临胊、安邱、二县。乾隆二十二年、开垦旱田四项二十三亩有奇。　　

○丙辰。上诣皇太后宫问安。　　

○幸瀛台。　　

○谕、甘省因年来办理军需。兵民辐辏。米粮市价。未免稍昂。所有各营兵丁、应支折色。若仍照旧支给。兵丁不免拮据。著将该省满营官兵、除六个月照旧折支外。其六个月如有改支折色者。每石加赏银一两。其甘、凉、宁、西、肃、五提镇所属。并兰州抚标城守、固原提标、各官兵。除八个月照旧折支外。其四个月有改支折色。以及六个月本色马料改支折色者。每石俱加赏银一两。安西口外。每石著加赏银一两五钱。至陕省延绥镇属地方。偶被灾歉。著将明岁应关折色。亦照甘省甘凉各镇之例。一体每石加赏银一两。再甘省应纳草束。业巳降旨豁免。其满汉各营、折支草价。恐不敷采买。著将口外安西提属、每束加银一分五厘。口内宁夏凉庄满营、及甘、凉、宁、西、肃、延绥、六提镇属、兰州抚标城守、固原提标、每束各加银一分。以示体恤兵弁之意。该部即遵谕行。　　

○谕军机大臣等、永贵奏称、准舒赫德咨、合计官兵一万四千。陆续运送口粮羊只。可至来年二月等语。但天寒道远。所送羊只。必多倒毙。自不能尽符原数。而内地运粮驼只。计自辟展至库车。正月望后方到。仍须休息月余。再行转运。又不能接济二月以后之粮。请将运送耔种之驼。再派出二千只。作为两队转运。其屯田事务。酌量裁减停止等语。昨据舒赫德、合计兵数、及阿克苏、乌什、所购米粮、内地解送羊只、具奏。即谕黄廷桂、多为筹办。并停止增派屯田。以耔种农具车辆、转运行粮。永贵尚未闻知。又如各队新派官兵。裹带三个月口粮。俟满日再为支给。则为时又属宽裕。永贵亦未计及。故稍露畏难之意。然兹事岂能停止。至所奏各队官兵。策应兆惠后。稍为休息。俟来年夏令、再行进取。朕早降谕旨。但我兵既能与兆惠会合。声威大振。霍集占等逃溃之余。若能乘势擒剿。或伊等属人缚献。又岂可回驻阿克苏。而坐失机会。凡事惟在乘时决策。不可豫存意见。并传谕舒赫德、晓谕官兵等。加意撙节口粮。毋致糜费。　　

○礼部奏、乾隆二十四年元旦庆贺礼仪。得旨、是。照例行礼。奉皇太后懿旨。停止筵宴。　　

○丁巳。谕、扈从兵丁。所得帮银。向例系不出差者、津贴出差之人。由所借库银内扣给。固属伊等应出之项。但兵丁生计。全赖钱粮。若将帮银坐扣。伊等不无拮据。著加恩将此项银两、俱动官项赏给。现在应扣银十四万五千余两。亦加恩免其坐扣。俾伊等生计有资。以便学习技艺。该都统等、宜用心管束兵丁。循守旗人朴素之习。毋致糜费。将此通行晓谕八旗人等知之。　　

○谕军机大臣等、嵩阿哩所参都赉各款。现命刘统勋前往查审。今适有西安协领陈宗道、明舒、勒赫等、来京引见。朕面加询问。据称、所参皆系实有之事。可传谕刘统勋、即将都赉革职审讯。据实奏闻。　　

○又谕曰、绰勒多等奏、请借给官兵半年俸饷。巳加恩允其所请。但明年朕巡幸索约勒济。原为稽查地方。操演官兵技艺、及行围射猎之事。路经黑龙江。该处官兵、衣服军器。祇宜量加整顿。不可办理过当。至该将军等、欲稍竭悃忱。亦不过土产常物。不可格外进献。如径不进献。尤朕所喜。倘借端科歛官兵。是自取罪谴也。将此传谕绰勒多等知之。　　

○管理八旗旧营房王大臣等议准、管理旧营房果亲王弘瞻奏称、康熙年间修造八旗营房令满洲蒙古无房兵丁居住。未按佐领分拨。一佐领下。或住房二三十间。或数间。亦有无房者。殊未画一。今因房坏修理。已完一半。请均匀办理。满洲人多。应占三面。计一千五百间。蒙古人少。占一面。五百间。再查旧营房。满洲、每旗都统一员。章京一员。骁骑校五员。蒙古、每旗都统一员。章京一员。骁骑校二员。满洲、蒙古、合设营总一员。办事行文。一同画押。不无推诿掣肘之处。今兵丁等按旗共处。易于稽查。应令都统官员等、各管本旗。其营总、应添一员。分管满洲、蒙古、兵丁。从之。　　

○旌表守正捐躯之江苏江阴县民缪朝兴妻孙氏。　　

○戊午。孝惠章皇后忌辰。遣官祭孝东陵。　　

○谕曰、盛昌效力赎罪。兹已有年。著加恩复其公爵。前赴孝陵、更代禄庆。　　

○又谕曰、都赉所出兵部尚书正红旗蒙古都统员缺。著阿里衮补授。勒尔森、著转补吏部侍郎。所遗刑部侍郎员缺。著伊禄顺补授。伊禄顺未到京以前。刑部侍郎事务。仍著勒尔森署理。　　

○又谕曰、扬桑阿已经传旨革职。其所出西安副都统员缺。著达桑阿调补。达桑阿所遗镶白旗汉军副都统员缺。著长福补授。　　

○谕军机大臣等、昨命都赉前往西安。挑选驻防满兵。令松阿哩、扬桑阿、带领前赴军营。伊署理将军事务。今据松阿哩参奏都赉各款。已命刘统勋前往查审。松阿哩著仍留将军之任。所派官兵二千名。著达勒当阿、哈达哈、分领。前赴军营。　　

○又谕、据西安协领陈宗道等称、副都统扬桑阿、亦有修理衙署、动用官项之处。可传谕刘统勋、将扬桑阿一并传旨革职审理。其余副都统等、瞻徇同官。俱未经参奏。应并查明参处。寻刘统勋、钟音等奏、都赉擅修教场。侵扣公库银二千余两。并营私取利各款。审明属实。应按律拟斩监候。扬桑阿听从都赉。动用公项银三百余两。因新任将军查问。始行交还。应按律拟徒。至副都统乌裕齐、沈之仁、王炎等、瞻徇同官。不行参奏。应俱革职。从之。　　

○己未。谕、陕甘满汉各营餧解马匹。自去秋以及今春。各项借支官银。据黄廷桂查奏、计五十万九千二百余两。皆应行按限扣还之项。朕轸念边兵。用昭优恤。著加恩全行宽免。以示鼓励奖劳至意。该部即遵谕行。　　

○谕军机大臣等、崔应阶奏、请严伪造假□□□帚又□之禁一摺。省会地方。商贩辐辏。驵侩之作伪必多。造卖假□□□帚又□。诓骗财物。自属市肆之蠹。但此等事件。在地方官随时访查。严行究处。以示惩禁则可。若如崔应阶所奏。援照私造假银之例办理。则凡肆中假饰之货。不止一端。又安能一一为之比例。转恐多立科条。未免易滋烦扰。著传谕该督抚等、饬令所属留心查察。遇有此等情弊。即当重加惩治。毋得以律无正条。草率完结。使奸猾之徒。肆行售欺射利。或致伪药伤人可耳。　　

○浙江巡抚杨廷璋奏、本年杭、嘉、湖、三属偏灾。臣谬援照二十年恩旨、漕粮红白兼收。实失事理。今遵旨分别办理。得旨、览。朕一切惟据理据情办理。并无成见。若因此而有讳饰观望。薄待灾民之心。则图勒炳阿之例具在。然此犹属公过。汝为梁诗正求俸之事。何不奏及。想其中有难措词之处耶。据实明白奏来。　　

○大学士伯管陕甘总督黄廷桂奏、现在口外各路大兵。直指军前。需用口粮既广。应迅速挽运。已飞咨永贵、定长等。即将送到辟展驼运往。俟长运一次之后。再安台站。庶妥速不误。得旨、览奏俱悉。卿处虽如此竭力布置。不知办理之人。均能妥速否也。　　

○加赈浙江仁和、归安、乌程、长兴、德清、武康、等六县。湖州一所。本年水灾饥民。　　

○旌表守正捐躯之直隶青县民李五妻刘氏。　　

○庚申。上诣大高殿行礼。　　

○谕军机大臣等、将军成衮扎布等奏称、拣选达什达瓦之厄鲁特等、于四部落购办马驼。令其送往巴里坤等语。天气现值冬寒。喀尔喀等生计。亦多贫薄。若按照从前价值。未免不敷。可传谕成衮扎布等、购办马驼。加恩酌量增给价值。务使伊等毫无扰累。仍将现在办理情形具奏。　　

○辛酉。上诣皇太后宫问安。　　

○谕、黄廷桂奏、请亲赴凉州。查点餧养马匹。如膘分平常。请将绿旗都司、满营防御以下官员捆责等语。黄廷桂系满洲大学士。满营绿旗官员。俱应管辖。如关系军需事件。有不尽心办理者。八旗防御、绿旗都司以下各官。著黄廷桂即行捆责。　　

○赐副都统温布、图布巴图鲁号。由屯、克特尔克巴图鲁号。所给云骑尉职衔。准伊子等承袭。　　

○壬戌。谕、现在八旗所拴官马。著兵部免其查点。即交各该管大臣。此项马匹。旗人等各宜尽心餧养。不可致令疲瘦。嗣后著八旗大臣等、将官马膘分、每月具奏一次。伊等具奏后。倘朕遣人查点。马匹疲瘦。与所奏不符。定将该大臣等严加治罪。　　

○刑部奏、向例偷刨人参旗人。数至二十名、参至五十两者。发打牲乌喇等处。该犯本系彼处土著。恐防范稍疎。仍复偷采。应改发云、贵、川、广、烟瘴地方。销去旗档。交地方官管束。从之。　　

○又奏、各省偶遇灾荒。匪徒纠夥持械。夤夜劫夺财物。地方官每援照饥民爬抢问拟。藉口矜恤灾黎。实长劫夺之风。嗣后应照强盗律科断。若实系灾地饥民。抢夺粮食。并无器械。人数无多者。应令该督抚、酌量情形。援案声请。从之。　　

○旌表守正捐躯之河南济源县民牛祥麟妹牛氏。　　

○癸亥。谕、据吉庆等奏、潘浚控告牛兆泰一案。　　

○其别项事属虚诬。现按例审拟。内控盐道之壻张姓、持京札嘱托一节属实。请将王凯伯解任。牛兆泰革去职衔。张曾效革去监生。一并审讯。著照所请行。夫寻常书札来往。原所不禁。然严正自持之人。必不肯为。迹近腥膻之地。有耻者更避而远之。而频致寒暄之问。此在功令森严之时。人或鄙而笑之。少弛乾纲。将有送暖偷寒者矣。然朕断不肯以寻常书札往来之故、处分伊等。但侍郎程景伊札内。有承乏中枢。晨夕内廷。殊多旷废。今秋未与木兰之役。稍得专心职业等语。此亦可谓无可致之殷勤。诉衷情之充诎者矣。大约小翰林辈。方在本衙门行走。则以入直内廷为捷径。及积久受恩满志。又以晨夕入直为苦。此即韩愈所谓丁宁顾婢子者也。今程景伊自问。兵部之事。朕果赖彼以理乎。本不过旅进旅退。可有可无之人。伊岂不自知。而靦颜为此语乎。以此居心。安可授经皇子。著解退其在尚书房行走。俾专心部务。以观其作何尽职也。至裘曰修、与盐商牛兆泰、系属姻亲。寄书可也。而使盐道之壻、持书寄盐商。虽无嘱托之言。明有嘱托之意。军机处行走之人。尤当以慎密防闲为要。此何为者耶。裘曰修、不必在军机处行走。　　

○又谕、前经军机大臣、会同刑部议准、御史刘宗魏条奏、免死减等人犯。将发遣黑龙江等处者。改发巴里坤。原因边陲既定。而应发遣犯众多。莫若通融办理。挹彼注兹。其实不过奉行旧例而巳。乃此例甫定时。即有御史朱嵇、以递解多费口粮等项为词。奏请仍照旧例遣发。经朕传旨申饬。今御史李绶复称、巴里坤为屯田要地。不宜令薰莸共处。其词虽以慎重屯田为名。而其意不过为发遣之犯、下一转语耳。殊不思此等人犯。情罪本重。特因一线可原。是以从宽免死。发给种地人为奴。即古投畀有北之意。巳属国家法外宽仁。何尝令若辈种垦屯地。冀其务本力田也。若因其平日本非安分良民。在彼不免生事滋扰。则按律治罪。自有明条。且未定此例以前。遣犯发往拉林、黑龙江、等处者甚多。此独非国家根本重地。顾不虑其在彼滋事耶。至虑发遣人犯。日积日多。则巴里坤辟地甚广。李绶且以为不宜发遣。试思各省缘边内地。更有何处可以尽容此等作奸犯科之人。而转不虑其渐染良民者乎。该御史亦可扪心自问矣。摺内又称、不敢蹈明季科道陋习。不知以议定条例。并非必须改定之事。而彼此多方争竞。哓哓不已。不谓之陋习而何。朕办理庶务。一以事理为权衡。如其言果能当理。即随事采纳。从不肯豫存成见。若意在藉词耸听。致令条例日事更张。法难必信。此所关于政柄者甚大。朕亦断不能任其稍为尝试也。李绶摺著掷还。并将此通行传谕知之。　　

○兵部议准、漕运总督杨锡绂奏称、南漕拣发候推卫所千总、备委押运。查漕船每帮、有领运千总二员。轮年出运。遇有事故。各帮闲员。俱可酌委。请停止拣发人员。至前拣发各员。三运报满后。除寻常供职、照例咨部推用外。如有谙习漕务、出色之员。请送部引见。发标效力。三年后、遇缺题补。从之。　　

○刑部奏、各省汇题案件。例无定限。每多迟延。嗣后应令各督抚、于封印时、将一年内应行汇题各案查明。限次年开印后两月具题。迟即参处。从之。　　

○予阵亡靖逆将军三等公纳木扎勒、谥武毅。参赞大臣三等子三泰、谥果勇。并祭葬如例。　　

○甲子。谕、现在军前之蒙古王台吉等。及明年巡幸索约勒济经过地方之蒙古王台吉等。俱著加恩照乾隆十九年例、赏给恩俸。　　

○军机大臣等议覆、銮仪卫奏称、应补整仪尉之年满鹰狗拜唐阿。请分别满洲汉军缺分补。汉军冠军使、云麾使、治仪正、整仪尉、亦请照满洲例、补绿营员弁。查整仪尉二十九缺内。满洲、蒙古、十三缺。汉军、十六缺。鹰狗拜唐阿、满洲蒙古人多。汉军人少。请改汉军为十三缺。满洲蒙古为十六缺。分别补用。再銮仪卫之汉军官员。与满洲、蒙古、一例当差。嗣请拣选骑射可观者。照满洲例、以绿营官员补用。从之。　　

○吏部议准、浙江巡抚杨廷璋奏称、绍兴府属南岸塘工。最为紧要。应令该府通判、兼管海防。换给关防。改为在外拣调。从之。　　

○旌表守正捐躯之江苏阜宁县民杨必玉妻王氏。　　

○乙丑。上诣皇太后宫问安。　　

○江南提督王进泰奏、江苏总兵施廷专、前署江南提督。侵扣办公银两。请旨审办。得旨、施廷专、著解任。交总督尹继善、审明定拟具奏。　　
</div>
    <div class="pagination">
<a href="清实录乾隆朝实录_page793.html">上一页</a><span>...</span><a href="清实录乾隆朝实录_page789.html">789</a><a href="清实录乾隆朝实录_page790.html">790</a><a href="清实录乾隆朝实录_page791.html">791</a><a href="清实录乾隆朝实录_page792.html">792</a><a href="清实录乾隆朝实录_page793.html">793</a><span class="current-page">794</span><a href="清实录乾隆朝实录_page795.html">795</a><a href="清实录乾隆朝实录_page796.html">796</a><a href="清实录乾隆朝实录_page797.html">797</a><a href="清实录乾隆朝实录_page798.html">798</a><a href="清实录乾隆朝实录_page799.html">799</a><span>...</span><a href="清实录乾隆朝实录_page795.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
