<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 162 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 162 页/共 1860 页</h1>
    <div class="content">
○庚戌。谕曰。将军伊勒慎。参奏建造绥远城城垣房屋。甚属草率。修工人员、侵扣银两一案。经工部议覆、令王山及在工人员前往赔修。其果否侵扣工银之处。著查明参奏等因。奏准施行。昨据伊勒慎。以右卫官马缺少。及生息银两各件不明等事参奏、朕已派补熙前往。会同该将军察审。此事亦交补熙会同伊勒慎奏办。　　

○辛亥。理藩院进呈蒙古王等源流档册。得旨、蒙古王、贝勒、贝子、公、台吉等源流档册家谱。嗣后著五年一次、详明缮写进呈。将旧档家谱换出。　　

○兵部议覆、原任川陕总督鄂弥达疏称、宁夏镇所属韦州堡。原设把总一员。守兵九十名。向系花马池副将管辖。惠安堡原设把总一员。马守兵六十九名。同心城原设守备一员。马守兵八十一名。清水、红山、二堡。各设把总一员。守兵五十名。俱系灵州营参将管辖。今查韦州、惠安、二堡。塘汛越隔。应请统归花马池副将管辖。其惠安堡原设把总一员。马守兵六十九名。仍彻回灵州以符兵额。至惠安堡应设防守兵。即在花马池副将营内、抽拨把总一员。将韦州堡守兵九十名内、分拨惠安堡守兵四十五名。再灵州所属同心城营。汛地广阔。额设守备一员。马守兵仅八十一名。不敷分布。请将惠安堡彻回之把总一员。马守兵六十九名。添归同心城。至横城都司一营。所管汛地、仅二十余里。查灵州所属之清水红山二堡。与横城相近。请将清水红山二堡把总二员。守兵一百名。俱归横城都司管辖。均应如所请。又请将花马池营、未裁之新马兵。留拨惠安堡二十名。拨防韦州堡二十名。查花马池营所设新兵。于雍正十三年十二月内。经总理事务王大臣议定。陆续裁汰。自应遵照原议。不便以改隶营汛。将已经议裁之兵。复行留存。作为正额。其韦州惠安二堡。所需添拨马兵四十名。应令该督。于该协营额兵内、酌量抽拨。从之。　　

○壬子。遣官祭关帝庙。　　

○癸丑。上诣畅春园、问皇太后安。　　

○甲寅。上诣黑龙潭。祭昭灵沛泽龙王之神。　　

○户部议覆、漕运总督托时奏、嗣后出运漕船。额设屯田。只许得当年租银。不得层累叠加。立券豫支。至现在已加租之田。严饬各丁举报。力能回赎者。即退还价值另租。间有力不能回赎者。俟租价满日另租。倘此时隐匿不举。将来发觉。将田追给运丁。租价概不准算。至嗣后如有指称加租名色。立券私交者。将该丁革退。与出银租田之人。均依典军田例治罪。其田追给新丁。仍向革丁名下、追取租价入官。从之。　　

○工部议覆、稽察盛京事务兵科给事中瞻塔海奏称、盛京城外社稷坛。周围并无墙垣房宇。先农坛周围亦无墙垣。居人杂沓。不能洁净。应请交工部、于社稷坛周砌墙垣。建大门三间。坛后建房三间。以供社稷神牌。先农坛周砌墙垣。建大门三间。仍各派兵役看守。禁止居人往来。应如所请。得旨允行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百十六　　


大清高宗法天隆运至诚先觉体元立极敷文奋武孝慈神圣纯皇帝实录卷之一百十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。五月。乙卯。吏部议覆、广西布政使杨锡绂奏称、太平府属之龙州。原系土司地方。雍正七年。将龙州分为上龙司、下龙司、各设土巡检一员。嗣因地方紧要。微员不足抚驭。遂将太平府通判移驻下龙司地方。后因土巡检赵墉参革。承袭无人。遂令流官通判。兼摄下龙司印务。但下龙与安南交界。最为紧要。通判不足弹压。请裁去通判。另设知州一员等语。查下龙司土巡检。因承袭无人。是以令通判兼摄。并未议汰。今无故改设。易生百姓疑惧之心。殊非安辑苗疆之道。该布政使所奏、应无庸议。从之。　　

○丙辰。上御勤政殿听政。　　

○谕刑部。现今雨泽愆期。朕宵旰忧劳。无时或释。因思清理刑狱。亦感召天和之一端。尔部现在监禁人犯内、有一线可原者。著大学士、军机大臣等、会同尔部、详加分别具奏、候朕降旨。其轻罪人犯。有应减等者、亦著查奏减等。速行发落。　　

○吏部议覆、河东河道总督白钟山等奏称、豫省例应题补之沿河州县各缺。准不系沿河之州县官娴河务者题补。其河工汛员。果有明晰河务。才守兼优者。亦准咨送抚臣。差办地方事务。于民社河防。均收得人之益等语。伏思河工人员虽多。求其熟谙河务者、殊难其人。若于河工汛员内。明晰河务、才守兼优者。咨送地方。则河工乏人。转致掣肘。况河工效力。其中多有捐职。考职。本属虚衔。原以河务需人。不拘资格。准其收录。俟有劳绩。方准委用。若如该督等所请。是名为效力河工。实则为此等人员、开一补用地方官之捷径。事不可行。毋庸议。得旨、自停止捐纳以来。除授官吏、渐觉肃清。惟河工效力人员。进身之途尚杂。白钟山请将此等人员。咨送该抚委办地方之事。酌量题补。明系为河工人员。开补州县之捷径矣。部驳甚是。依议。白钟山著饬行。　　

○户部议准、川陕总督鄂弥达等奏、宁夏新、宝、二邑。县治已裁。田地荒芜。户口离散。招徕各户报垦。请照夏、朔、平、三县之例。每户借给牛具银八两。赏给口粮五斗。全支本色。夏秋籽种。无论旧存及新招。查明认垦田地。一并借给。所需银。于府库下剩银内给发。分作八年徵还。口粮籽种。于平罗县仓动支。分作三年徵收。得旨。著照所请行。该部知道。　　

○以太常寺少卿刘藻。为右通政。　　

○以编修梁文山、充日讲起居注官。　　

○丁巳。谕大学士等。入夏以来。近京一带。雨泽虽降。尚未沾足。朕心甚切焦劳。现在虔诚祈祷。闻得山东郯城至蒙阴。几及千里。俱成赤地。此语虽未必实。若果如此。则是上年被灾之处。该地方官不实心办理。民人逃往邻省者多。以致抛荒故土。未曾耕种。焉望有收。且两月以来。硕色未将雨水情形。详悉具奏、山东与河南接壤。河南二麦俱已登场。山东究属何如。至今总未奏知。试问封疆大吏所应办理之事。孰有大于此者。硕色岂竟不见及此乎。可传旨询问。令其速行具奏、寻据硕色奏覆。蒙阴收成分数。业经报到。确查二县各乡麦收。七分至九分不等。是两邑麦收、现有八九分。而时雨叠降。秋禾遍野。赤地千里之语。毫无确据。至登莱等处。必俟六月始能成熟。当此将熟未收之时。各属屡报冰雹。近又有蝻子萌动。现饬随时扑灭。得旨、所奏俱悉。稍慰朕怀。至蝗蝻一事。须竭力捕治。毋使滋蔓为害也。　　

○以詹事嵩寿。为大理寺卿。　　

○戊午。上诣畅春园、问皇太后安。　　

○谕军机大臣等。畿辅地方。虽陆续奏报得雨。但恐多寡不同。麦收分数不一。河南今年麦收大稔。彼地与畿辅接壤。舟楫可通。若直隶麦收。不足以供本地之食用。著孙嘉淦寄信与雅尔图熟商。发价籴买。运至直隶。以为裒多益寡之计。如此办理。则直隶民食充裕。而豫省之麦。又不能耗费于烧锅造麴无益之地。似为两便。尔等可密寄信去。　　

○户部议准、河南巡抚雅尔图奏称、豫省上年被灾州县。蠲剩钱粮。今届麦熟。自应各按被灾分数。照例分别两年三年带徵完纳。查民户大小不同。欠项多寡不一。如小户因数目零星。大户有志急公全完。或完至一半以上。及情愿以钱作银。以麦抵谷者。每麦七斗照例抵谷一石。钱按照时价科算。令各州县分限催徵之中。仍寓听从民便之道。其积年旧欠借谷。分作三年带徵者。亦请一体通融办理。从之。　　

○己未。江南河道总督高斌密奏、水利大臣汪漋。德尔敏。查勘上江水利工程。汪漋年逾七旬。动履维艰。但居官办事。实属老成。请敕令驻劄高邮适中地方。免其远行。只就近总察办理水利事务。德尔敏各处履勘。则两有裨益。德尔敏操守清苦。行走勤劳。甚是出力。再查上江水利钦差养廉。每年仅二千四百两。地方或有馈送。伊等俱不收受。实不敷用。恳恩加添。得旨、此奏甚公。可嘉之至。有旨谕部。谕曰。江南水利。朕命汪漋。德尔敏。前往经理。汪漋年老。跋涉维艰。难于远行查勘。著驻劄适中之地。总察办理。德尔敏年力壮盛。凡应履勘之处。亲身前去。著于每年应得养廉二千四百两之外。加添银八百两。以供道路资斧。可传谕江南督抚知之。　　

○吏部议覆、署理陕西布政使帅念祖奏称、道府州县等官。关系綦重。非病员所能卧理。若该员已经患病。详请离任。必俟委员验看。逐层申送。往返需时。势必误公。嗣后请于该员告病文到之日、一面即令离任。一面委员接印。并另委邻近地方官员。前往验看。有无规避假捏情弊。应如所请。从之。　　

○庚申。谕、湖广盐价一案。必须商民两得其平。始可遵行无弊。是以特降谕旨。令崔纪、三保、来京、会同大学士、该部、详妥定议。朕曾向大学士等面降谕旨。商民营运贸易。亦须酌量情理。若执一偏之见。绳之以法。必致有弊。可详记此旨。俟彼二人到京会议时。传谕知之。顷闻汉口地方。有拥集多人。向盐店强行勒买之事。果如此。则是以有益之名。受无益之实。愚民并不静听办理。妄行生事。自取罪戾矣。著总督班第。详切晓谕、俾各安本分。并将商民现在情形。秉公确查。据实奏闻。　　

○闽浙总督宗室德沛奏、署福建巡抚王士任。纳贿婪赃。讯证明确。相应列款纠参。得旨、这所参王士任。著革职。并案内人犯。著该督会同将军策楞。严审定拟具奏、福建巡抚员缺。著广东布政使王恕署理。广东布政使员缺。著程仁圻署理。　　

○辛酉。谕曰。顺天学政钱陈群。奏请增添顺天乡试南北皿字号中额。此奏甚属错谬。国家育材取士。自有章程。即正途人员所应得之缺。亦有定制。断无有因人数众多。而多添官职之理。目今进士之就选者、已觉濡迟。而举人之就选者。则在二十余年之外。已有难于疏通之势。若希图士子称扬感激。再增中式之数。则取者逾多。而用者益觉遥遥无期。彼中年中式之人。至老方得一官。精力衰颓。志气怠惰。国家何能收科目取人之实效乎。钱陈群身为学臣。不知政体。而为此沽名之奏、甚属不合。著交部察议具奏、　　

○钦差御史朱续晫奏、臣奉命到闽。会同督抚审理王德纯一案。署抚王士任、不愿臣等覆审。始而好言恳求。继又危言挟制。及至会审。多方阻挠。会稿时。又云何承玉一段。叙得日月太分明。因私立一稿。要臣照依改用。臣不肯从。及誊清稿时。仍然画奏、又以好言慰臣。恐臣奏也。又闻皇上初发六款交伊质审。郝玉麟属其不可审实。故审后未经奏明。先录稿寄信送郝玉麟看。此次会稿一定。伊又即日飞饬千里马。将稿送至苏州与郝玉麟看。且伊在闽数年。品望操守甚劣。因畏臣闻知。臣行至清湖地方。即密差心腹暗伴臣行。及到省城。防闲甚密。故未得详访其实迹。然细观其为人。机诈为心。既弃臣节而趋利。巧伪成性。复借钦案以营私。居心行事若此。岂堪封疆重畀。臣不敢不据实奏闻。谕曰。王士任由福建道员。朕屡加擢用、至巡抚重任。伊稍有人心。自当洁己奉公。感激图报。乃荡检踰闲。婪赃作弊。朕初不意其负恩一至于此。昨据德沛列款参奏、已降旨革职。交德沛等严审定拟。今观朱续晫所奏、则王士任之丧心病狂。小人之情态毕露矣。至郝玉麟身为总督。以王德纯贪婪不法之员。不但不行纠参。且题升知府。又于朕前以才情敏练。办事实心、具摺保奏、是诚何心。郝玉麟著交部严加议处。督抚为通省属员之表率。必操守廉洁。品行端方。庶几树之风声。可收激浊扬清之实效。况朝廷厚给养廉。使之用度充裕。更不应私收馈送。令属吏得以藉口。开巧取之门也。闽广风气。向号奢靡。而郝玉麟、鄂弥达、莅任既久。未能屏除一切。不知天下事当豫防其渐。始而食物馈遗。食物不已。必至玩好。玩好不已。必至金银。其为吏治官方之害者实非浅鲜。朕今用德沛。马尔泰。为总督。此弊乃得肃清。此亦人所共知者。郝玉麟、鄂弥达、皆皇考简用之总督。使当皇考时敢于如此。则早遭刑宪矣。今敢如此。是明欺朕年幼也。朕非不欲保全其始终。乃鄂弥达信用劣员王元枢。庇护劣员袁安煜。已经败露革职。而郝玉麟保举劣员王德纯。又复败露。国家亦何赖于此等封疆大吏耶。朱续晫据实陈奏、甚属可嘉。交部议叙。　　

○壬戌。孝恭仁皇后忌辰。遣官祭景陵。　　

○谕理藩院。现今察哈尔八旗袭补世管佐领、俱造具家谱进呈。甚属明白易看。嗣后归化城土默特袭补世管佐领之时。亦著造具家谱。一并进呈。　　

○吏部等衙门奏、直隶地方雨泽稍愆。实臣等奉职无状。有干天和。以致上廑宸衷。特颁谕旨。以政事或有失于宽纵。及失于严刻之处。今臣等据实直陈。再四思维。实无阙失。惟有交相劝勉。以仰副儆戒畴咨之盛心。至附近京畿地方。各属米价。均属平减。直隶被旱之处。现今该督将常、社、仓谷。借给口粮籽种。俾得及时耕耘。举凡利济闾阎之道。业已备极周详。查从前备荒各条。如缓徵以纾民力。发粜以平市价。或免税通商。采买拨运。应请敕下直督孙嘉淦。将地方现在情形。详悉筹度。将来倘有应行区画之处。即将前项所议各款、次第办理。得旨、依议速行。　　

○副都御史尹会一奏、前面奉谕旨。各部司官年力老迈、不能办事者。概行沙汰休致。今又奉旨、江西饶州府知府张钟年老。著照例以京员补用。查知府例补员外。现在沙汰年老司员。而忽有是旨。不惟无以服现在沙汰各员之心。且旬日之间。纶綍互异。何以昭画一之法守乎。伏思皇上日理万几。虽总明天纵。头能纤毫不遗。拾遗之任。责在臣工。嗣后请仿封驳之遗意。凡降谕旨。例行覆奏、务令述旨之大臣。斟酌无异。始行颁发。倘有前后不符。及未便奉行之处。许其面请较正画一。方称允协。得旨、此奏甚是。著内阁存记。至张钟可否仍补部员之处。大学士会同该部、验明具奏、　　

○癸亥。上诣畅春园、问皇太后安。　　

○户部议准、江苏巡抚张渠奏称、吴江、震泽、二县。长报滨湖共坍没田荡、八十五顷六十四亩有奇。新涨田荡、四百三十四顷四十七亩有奇。请将坍没田荡应蠲钱粮。照例豁免。新涨田荡应徵钱粮。照例入额徵收。从之。　　

○甲子。谕、今部院各将本衙门不能办事年老官员。查奏休致。朕思旗人俱赖俸饷度日、一经休致。必致失所。殊非朕爱养旗人之意。武职官员。因老病不能行走。休致者。视伊劳绩。或赏全俸。或赏半俸。以养余年。今查令休致文员。俱系现在行走之人。并非年老。全不能行走之员。虽不能在部院办事。若委以旗下看守坐堆之事。尚能行走。且藉此得俸养瞻。可以不致穷困。著将此等休致各员。交与各该旗大臣。照伊原官品级。与武职官员一例给发俸禄。暂令在旗下当差行走。俟伊本旗步军校。及看守坛庙尉吏。城门尉。缺出。即对品坐补。　　

○以兵部尚书杨超曾。署理两江总督事务。　　

○以轻车都尉准提保。为绥远城左翼副都统。那明为绥远城右翼副都统。　　

○铸给浙江衢州府司狱印信。从巡抚卢焯请也。　　

○江西巡抚岳浚疏报、雍正十二年南昌等州县、查覆实存垦熟田地二百六顷六十亩有奇。　　

○以刑部右侍郎杨嗣璟、为吏部右侍郎。以内阁学士张照。为刑部右侍郎。　　

○喀尔喀扎萨克郡王敏珠尔多尔济。喀尔喀扎萨克贝子策旺诺尔布、郭尔罗斯扎萨克镇国公巴图、并故。各遣官致祭如例。　　

○丙寅。湖南巡抚冯光裕奏、城步苗猺不法。现拨大兵征讨。剿抚固当并用。尤当审度先后缓急机宜。伏思首逆如长坪粟贤汝辈、亦属有数。其他诸寨胁从者多。大兵一至。其能悔过投诚者。免其剿洗。观望迁延者、不可徒事招抚。急攻其中坚。并力剿洗一二处、以振兵威。众苗望风胆落。抚之斯易。即用就抚之苗、剿不就抚之寨。以立功赎罪。并可验其真伪。再就抚苗猺。与招募乡男。其能出力攻寨者。凡寨中所有。尽行赏给伊等。官兵不用力者。不得强夺。再乾隆元年贵州古州之役。皇上赏赐官兵平安丸。治山岚时气甚效。今适当暑月。恐有时疫。仰恳赏赐、以备不虞。得旨、此奏甚合机宜。已有旨。事权归汝。汝可竭力督兵。灭此朝食也。至平安丸、亦赏给矣。　　

○又奏、城步县凶猺沈老野等。在竹岔山、据险聚众。明火执械。肆行无忌。城步、绥宁、二县民人。多被劫掳。督臣班第、不肯轻易调兵。现密扎飞谕辰永靖道。团练乡勇。协同汛兵作速围拏。请敕下新任提臣杜恺。酌派将弁。带兵往同剿捕。靖协副将姜煓曾。靖州知州刘尚质。玩纵苗猺。通同掩饰。殊属溺职。均请革职。留于军前效力赎罪。得旨、如此实心为国。实属可嘉。其姜煓曾等有旨谕部。朕并不将出于汝奏之处、形诸笔墨。汝仍应与督臣和衷办理为是。至此事督臣亦不过因持重而误听人言耳。无大过也。　　

○给朝鲜国赍咨官行知中枢府事李枢、银两。并恩宴一次。　　

○丁卯。夏至。祭地于方泽。遣和亲王弘昼、恭代行礼。　　

○谕、昨据湖广总督班第奏称、楚粤顽苗勾结滋衅。亟请用兵擒剿一摺。经军机大臣议覆、照班第所请派兵五千名。令镇筸镇总兵刘策名统领前往。会同辰永道杨辅臣。相机扑灭。仍令督抚提臣商酌调遣。再派官兵五千名。豫备调发分拨。朕已降旨依议速行。但思办理军务。贵于迅速。始不致坐失机宜。总督班第驻劄武昌。远隔重湖。闻报已迟。文移往返。多有担阁。而伊总理全省之事。又不便令其久住湖南。惟有责成于巡抚冯光裕。提督杜恺。就近部署。将现在派出官兵围捣竹岔山。将沈老野等剿擒。并将吴中林等。杨高山等。逐名勒拏。追出各案苗盗姓名。并广西咨移内各苗。尽行拏获审拟。凡有应行派兵运饷。及如何料理之处。一面咨会总督。一面举行。庶不致稽迟时日、且此案经广西抚提、广东总督、屡次移咨楚省督抚。该督抚虽叠檄饬催该地方官弁等。而靖协副将姜煓曾。靖州知州刘尚质。通同掩饬。希图苟且了事。况猺人在绥宁、城步、二县、明火执械、打劫居民之案甚多。该县壮捕无几。汛兵单薄。众寡不敌。该协坐拥重兵。管辖武、绥、二营。乃不发一骑一卒、前往协捕。姜煓曾、刘尚质、身任地方。而玩纵苗猺劫掳。本地邻邑。报案累累。殊属溺职。姜煓曾。刘尚质。俱著革职。留于军前效力赎罪。事竣之后。该督抚提。核其功罪。另行具题请旨。　　

○以兵部尚书鄂善、兼管吏部尚书事。调刑部左侍郎阿克敦、为吏部左侍郎。盛京兵部侍郎常安、为刑部左侍郎。安山、为盛京兵部侍郎。　　

</div>
    <div class="pagination">
<a href="清实录乾隆朝实录_page161.html">上一页</a><span>...</span><a href="清实录乾隆朝实录_page157.html">157</a><a href="清实录乾隆朝实录_page158.html">158</a><a href="清实录乾隆朝实录_page159.html">159</a><a href="清实录乾隆朝实录_page160.html">160</a><a href="清实录乾隆朝实录_page161.html">161</a><span class="current-page">162</span><a href="清实录乾隆朝实录_page163.html">163</a><a href="清实录乾隆朝实录_page164.html">164</a><a href="清实录乾隆朝实录_page165.html">165</a><a href="清实录乾隆朝实录_page166.html">166</a><a href="清实录乾隆朝实录_page167.html">167</a><span>...</span><a href="清实录乾隆朝实录_page163.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
