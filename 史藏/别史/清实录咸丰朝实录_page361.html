<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 361 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 361 页/共 502 页
  </h1>
  <div class="content">
   ○以广西临桂剿贼出力。予都司萧荣芳、以参将用。　　

○予安徽六安等处阵亡知府衔舒津、县丞严铭、防御卓立布、骁骑校王盛铭、李云、祭葬世职。　　

○己亥。谕内阁、张之万、著授钟郡王奕詥读。　　

○又谕、有人奏、知州声名平常、请饬查办一摺。据称、直隶易州知州李同文、性耽安逸。不理公事。私设班房。牵连无辜。并饬令商民私断铁钱。上年飞蝗为患。该州反令社书约地。各具无灾甘结。且有科派铺户居民。悬额颂扬。及令眷属入庙登城等事。州牧为亲民之官。似此匿灾苛派。扰累民间。必应严行惩办。李同文著即撤任。交谭廷襄提省讯究。如果属实。即著严行参办。以儆官邪。　　

○又谕、晏端书奏、请展缓乡试一摺。本年戊午科浙江乡试。因该省现办军务。不能依限举行。著准其展至咸丰九年。特开一科。补行文武乡试。　　

○又谕、晏端书奏、招商运米、请给照免税等语。浙江省米价昂贵。经该抚饬商购买。并咨闽广江南等省一体招徕。给照贩运。所有持照运米各商。经由水陆关口。准其暂免纳税。俟军务稍平。即行停止。　　

○又谕、晏端书奏、后起未兑漕粮、恳恩仍准截留等语。浙江军需紧要。所有该抚前请截留之漕粮九万余石。著仍准其截留变价。以济军饷。　　

○谕军机大臣等、前因桂良等奏、将各夷条约。恳请朱批。以释怀疑。已批示发给。兹据桂良等奏、业经接奉宣示该夷。惟咪夷已经起碇回国。＜口英＞咈夷尚有兵丁登岸。及占踞民房庙宇之事。且昨日＜口英＞夷开船六只。往下行走。探闻并非出口。后又有续到小火轮船一只各等语。该二国条约已定。复经批谕。著桂良等宣示该夷。庶即起碇出口。何以船只去来靡定。又有登岸占踞之事。不知意欲何为。情殊叵测。著谭廷襄密饬兵弁。严加防卫。并饬李志和、李麟遇等、整齐练勇。以备不虞。本日御史何璟奏、夷船逗遛不行。恐以和约怠我军心。而行其诡计。宜饬天津府知府石赞清、知县尹佩玱等、暗团民练。相机而应等语。所奏不为无见。并著谭廷襄酌量情形。妥筹办理。将此由六百里密谕知之。　　

○又谕、前于四月初七初十等日。将夷船到天津后大概情形。及该夷占踞大沽炮台。未能即时用武各情节。先后寄知黄宗汉矣。嗣因罗惇衍等奏、夷人出扰村镇。练勇迎击。于四月二十二等日。连次获胜。复经两次谕知黄宗汉、大意总在勿阻民团义愤。而官为转圜。使夷人畏民感官。方可措手。现在天津议抚。已有端倪。自大沽炮台被占后。夷船直偪天津城下。密迩京畿。势难用武。已经桂良、花沙纳、将所请各条议准。业已用印画押。彼此互换。其势难于翻悔。＜口英＞夷约内。索赔兵费四百万。咈夷约内。索赔兵费二百万。分年由广东关税内扣抵。扣完之后。再行交还广东省城。是黄宗汉本日所奏、该夷搭桥筑台。欲为长久之计。未必无因。且该夷所筑炮台。能使十里内外。不能驻足。此时罗惇衍恐急切未能攻城。著黄宗汉懔遵前旨。如团练力可制胜。万全无失。则听其进攻。不必阻遏。傥胜负尚未可知。则不可轻于一试。设有疏失。转令夷人窥破。从此用民剿夷之说。亦不足慑伏夷人。况黄宗汉所带兵勇无多。必须蓄民团之威。以为局外调停之助。若并此不足恃。则黄宗汉愈无把握。此系慎重机宜。并非遏民义愤。黄宗汉、与罗惇衍等、妥密商办可也。将此由六百里密谕知之。　　

○以湖北蕲州剿贼出力。赏守备李东山等、升擢有差。　　

○缓何南确山、西平、舞阳三县。被扰地方旧欠额赋。　　

○庚子。谕内阁、恒福奏、体察营制、请停营员改驻一摺。山西盂寿营游击。前议改驻平定州。兹据该抚体察情形。审度地势。查明盂县地方偏僻。北接长城。必得专驻参游大员。方足以资控制。且距平定州九十里。亦尚易于策应。所有盂寿一营。仍著驻劄盂县。实为适中扼要之区。毋庸更改旧制。　　

○谕军机大臣等、本日据福济奏、凤阳府县城池失陷。塔思哈带兵二千。现驻定远。黄元吉等、收集溃勇。拟劄红心驿。能否堵遏。尚未可知等语。捻匪先踞临淮。后陷凤阳。势成掎角。胜保现既行抵寿州。已派兵前赴怀远。距凤阳不过数十里。袁甲三如已抵临淮。距凤阳亦止数十里。捻匪既经攻陷府城。势已燎原。不可不先其所急。胜保系督剿三省捻匪大员。凡剿办捻匪各军。屡次降旨。统归该都统、会同袁甲三调度。尚何虑其呼应不灵。著即迅筹进剿。速克两城。不特匪踪北窜。亟应堵遏。即东窜之路。亦应迎头兠截。福济所派麟瑞等各军。在临凤一带者。均著胜保就近调度。分路夹击。以期得力。万不可专顾西路。致贼东趋。至麟瑞本归福济节制。李孟群系本省藩司。均应听福济调度。傅振邦一军。已准留于甯国军营。并未前赴徐州。洪泽湖等处。已有旨令庚长、添派兵勇。扼要严防矣。将此由六百里各谕令知之。　　

○湖北巡抚胡林翼奏、修理试院未竣。请将本年湖北文乡试展至九月。武乡试展至次年三月举行。下部知之。　　

○以克复江南江浦来安两城。赏总兵官成明、提督衔。协领博奇、以副都统用。参将马国升、守备余承恩、巴图鲁名号。知州黄泾祥、包良训、张富年、佐领隆山、都司李廷邦等、花翎。勇目蔡长年等、蓝翎。余升叙有差。　　

○以安徽凤阳府城被贼窜陷。道员黄元吉、参将吴秀、下部严议。革知府萧荣绶、知县李棻职。戴罪效力。　　

○以安徽全椒县城被贼窜陷。革知府蒋翰英职。留营效力。　　

○予安徽桃镇阵亡典史周士达、千总张一鹏、把总刘万福、祭葬世职。　　

○辛丑。谕军机大臣等、前据黄宗汉奏、传闻该夷向民间□□穴□又□索军器并有掳掠等情。民团曾与打仗。乃本日桂良等奏、各夷因和约已成。渐次起碇。一二日内。各船俱可退尽。惟夷酋来晤。提及广东之事。请桂良等回京奏明。如在粤吃亏。仍须带兵来津。并咈夷呈递照会称、闻黄宗汉在省城内外出示。令百姓剿灭番兵。该民人遇外国独行兵丁。即时毙命。是否总督所为。或有假冒其名。招灾揽祸等语。著黄宗汉就近照会粤省夷酋。告以大皇帝已允尔和好。我等断无与尔构兵之理。广州乡团。人数众多。闻与尔国兵丁寻讎争斗。或假冒本大臣之名出示。本大臣无从知悉。尔国但当约束兵丁。勿扰民间。自可相安无事。不致受亏。使该夷知起衅在彼。报复在民。与官无涉。庶不致于议和之后。别生枝节也。将此由六百里密谕知之。　　

○予安徽东流阵亡守备谢新有、千总梁宏太、外委郁德云、祭葬加等。世职如例。　　

○癸卯。谕内阁、和润奏、请将消弭重案捏造供词之厅员、撤任归案质讯一摺。奉天金州厅海防同知育淳、于旗妇徐范氏、因奸殴死孙成子藏尸灭迹重案。并未究出该犯妇谋杀本夫、及养媳等情。任意消弭。殊出情理之外。育淳著先行撤任。归案质讯。如查有贿属别情。再行从严参办。　　

○谕军机大臣等、官文奏、楚军水陆东征、筹策调度一摺。湖北官兵。克复九江黄安麻城。军威已壮。自应水陆乘胜进剿皖豫。先清江北。为直捣金陵之计。官文所筹各条。尚属周妥。九江地势扼要。官文等已拨兵五千驻守。江西兵勇。多赴浙境追剿窜匪。能否抽兵五千。同守九江之处。著官文等知照耆龄筹办。杨载福师船下驶。会合芜湖红单船后。亦即知照和春、德兴阿、饬令带兵之员。与杨载福和衷商办。江北一带。全滁和州之贼。急欲应援金陵。德兴阿已饬各营剿办矣。捻匪回窜怀远。临淮凤阳。先后失守。胜保现驻怀远。袁甲三亦折赴临淮。亟应迅图克复。节节南偪。李续宾由中路进攻。都兴阿由宿太进兵。杨载福直攻安庆。皖北之贼。当可次第肃清。所有楚军马步水师应需粮饷。仍由官文等豫筹拨解。至运送粮饷军火等项。著何桂清、福济、英桂、瑛棨、先期派员携带经费。探明大军进止。分段设站。随时转运。以利遄行。至所拨楚军饷项。收支各数。在皖者咨送皖省。在豫者咨送豫省。入苏境则咨苏省。各该督抚即饬承办之员。仍照湖北章程销算。以便稽查而免轇轕。楚军进剿皖豫。水陆各军。即责成都兴阿、李续宾、杨载福统制。他省带兵大员。不得调归统辖。以一事权而期得力。现在皖豫两省。贼势蔓延。官文等分饬诸军。水陆并进。实为全局关键。胜保、袁甲三、务与都兴阿、李续宾、同心戮力。迅殄逆氛。以收师克在和之效。将此由六百里各谕令知之。　　

○又谕、前因奉天牛庄没沟营等口岸。停泊海运漕船。当经降旨。准将该船携带二成货物。即在该处销售免税。现在天津夷船。将次退竣。著文彩、崇纶、确切探明。如各夷船尽数开行。海口肃清。即著飞咨庆祺、倭仁等、仍令原船由海道迅赴天津交米。由文彩等验收。苏省委员。即可毋庸前往牛庄。以归简便。将此由五百里各谕令知之。　　

○又谕、晏端书奏、贼窜寿昌、派兵攻剿一摺。寿昌为金衢严三郡咽喉重地。现被逆匪窜扰。情形甚为吃紧。虽经周天受调派各军。分路堵剿。而兰溪之小畈岭等处。已有贼踪。周天培一军。行抵兰溪。务当先清该处之贼。庶可即赴寿昌会剿。其李定太一军。经和春责成督办衢州防剿。据奏现抵遂安。著就近将寿昌之贼。先行剿除。现在和春患病。是否即可就痊。如尚未能即日赴浙。著将援军遥为调度。其各路要隘。应行防范。并著晏端书妥为布置。周天受督攻武义。业已得手。即可乘胜进剿。以杜下窜。至福兴由衢至遂安。既在途次探知贼踪内犯。并不暂驻寿昌。以示声威。实属畏葸无能。其往返几及两旬。是否故意眈延。著和春确查参奏。毋稍徇隐。将此由六百里各谕令知之。　　

○浙江巡抚晏端书奏、余杭剿匪出力人员。请加奖励。得旨。叶堃等既系本身应为之事。况已宽免处分。何得再请奖叙。未免有意见好。　　

○以剿办浙江余杭土匪出力。赏守备田庆槐、花翎。游击沈镇扬等、蓝翎。游击杨金榜等、升叙有差。　　

○缓察木多呼图克图等年班例贡。　　

○甲辰。谕内阁、前因夷船闯入大沽海口。炮台被占。当将署天津镇总兵达年、署大沽协副将德魁、革职拏问。直隶提督张殿元、副都统富勒敦泰、均革职留营。护军统领珠勒亨、革职留任。以示惩儆。所有达年、德魁、张殿元等、著谭廷襄仍遵前旨审讯。查明分别具奏。其珠勒亨、富勒敦泰二员。仅予革职留任留营。尚恐不足蔽辜。侍郎国瑞、所带京兵。虽未冲散。亦未能前进应援。并著僧格林沁分别查明参奏。　　

○谕军机大臣等、本日据巡防王大臣等奏、抚局已定、酌撤京兵、并拟查看海口情形一摺。现在天津夷船。全数退出内河。前经派出驻劄八里桥官兵。自应先行裁撤。通州以东各营。暂令照旧驻劄。各处调到官兵。将次抵京。亦可分别调度。其由天津至海口一带。即豫为防范。严密布置。著僧格林沁即行来京。面援机宜。所有通州各营盘。著派西淩阿照看。将此密谕知之。　　

○又谕、桂良、花沙纳奏、夷船全数开出内河一摺。＜口英＞咈两夷船只。已全数开出内河。俄夷亦经起碇。自必先后放洋。桂良、花沙纳、著俟各夷船全行放洋后。即来京覆命。其被官兵击坏夷船。该夷尚在修理。即著谭廷襄在津防范可也。将此由六百里密谕知之。　　

○命甘肃布政使胡兴仁、驰赴浙江。会同前任兵部侍郎曾国藩、办理军务。　　

○予直隶天津防夷阵亡游击沙春元、都司陈毅、千总常荣魁、恩荣、外委赵国璧、石振冈、护军校班金布、增锦、骁骑校蔡昌年、祭葬世职。　　

○予湖北华阳镇阵亡守备戴洪亮、外委郭得云、祭葬加等。世职如例。　　

○豁免湖北武昌、咸甯、嘉鱼、蒲圻、崇阳、通城、兴国、大冶、通山、黄冈、蕲水、蕲、黄梅、广济、十四州县被旱被扰地方旧欠额赋。及杂项钱粮。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百五十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。六月。乙巳朔。谕军机大臣等、袁甲三奏、行抵徐州剿匪情形、并片奏、酌度缓急、不能遽赴临淮各等语。捻匪窥伺徐郡。飘忽靡常。由北而南。节节进剿。自系正办。然必须与南路之兵、声息相通。始能互相联络。袁甲三既称临淮以此。贼圩林立。必须次第埽荡。著准其暂驻徐州。将附近该郡匪巢、实力埽除。即行进驻宿州。与胜保合力夹击。胜保到寿州后。闻凤阳失守之信。当已督兵前进。袁甲三不能遽赴临淮。想经知会胜保。该都统自当由怀远进兵。直薄凤阳。使贼踪不敢踰临淮而北。则南北两军。皆可会合。临淮一路。前经胜保奏、请令李孟群前往。帮同袁甲三剿办。业经谕知该藩司。本日据李孟群奏、欲候川饷解到。前赴庐州。商略进取舒桐。自系未经奉到前旨。兹已谕令速赴庐郡。与福济商定行止。先以北路为急。现在临淮剿匪。胜保已派何员前往。如仍须李孟群赴彼。即著咨明福济。饬令北来。毋任迟滞。袁甲三请饬傅振邦带兵赴徐之处。已谕和春、张国梁照办矣。将此由六百里各谕令知之。　　

○又谕、前因临淮失陷。并据胜保奏、六安等处、巳无须李孟群兼顾。曾谕该藩司、由定远一带、绕道前赴临淮。帮同袁甲三剿办。本日据李孟群奏、俟六安善后事宜、布置粗定、即当进攻舒桐、并拟赴庐、与福济面筹大局、惟须俟川饷到后、方能启程等语。该藩司筹攻舒桐。自系为肃清南路起见。惟捻匪自窜踞临淮后。复陷凤阳。势已燎原。自应先其所急。以杜该逆北犯。李孟群既须赴庐州。与福济会商机宜。著即启程前往。不得以守候川饷。致涉迟延。到庐后。与福济商定行止。或仍赴临淮。或援应滁全。均以遏该逆北窜之路。俟北路稍定。再图舒桐。其时湖北官军。当亦可以东下。两路夹攻。不难埽除巢穴也。将此由六百里各谕令知之。　　

○又谕、袁甲三奏、淮北贼势蔓延、请饬总兵大员、带兵助剿等语。江南徐州镇总兵傅振邦、前经和春遵旨、饬令带兵一千名。赴徐进剿。嗣因徐州军务稍松。复经和春奏明。仍令折回湾沚。现在淮北一带。贼众兵单。伊兴额又因接仗受伤。恐急切不能带队。当此军情吃紧之际。必得勇敢大员、前往督率。剿办方可得力。著和春等、即饬傅振邦、酌带兵勇。迅速前赴徐州。毋稍延缓。其邓绍良军营防剿事务。即著和春、另派大员、帮同办理。将此由六百里谕令知之。　　

○又谕、前因彭蕴章等奏、会议海运米石。分成改归河运。谕令有漕各督抚、各就地方情形、筹画妥办。本日据李钧、崇恩奏、东省运河形势。及运粮商船、绕湖绕坡行走处所。均巳委员详细勘明。并绘图贴说呈览。所筹办法。尚属周妥。惟此次所议。系指分成河运而言。若以全漕尽归河运。则为数较多。是否能照此办法。亦无窒碍。并著该河督等详细筹商。迅速具奏。至新漕起运。总在春间。河道应修各工。亟应于夏秋之交。先事绸缪。迟至冬令。即恐冰冻。难于兴办。该河督等所称、淤垫工段、及漫塌处所。即著择要次第施工。毋致临时赶办。致有草率。得此各谕令知之。　　

○以安徽薛家湖剿贼受伤。赏副都统伊兴额头品顶带。　　

○予安徽阵亡守备淩祥益、千总曹德胜、祭葬世职。如都司例。　　

○丙午。谕内阁、前因曾望颜奏、请将捕蝗不力之知县等惩处。当经降旨。将陕西蓝田县知县李梦荷、署华阴县知县毕赓言、革职暂行留任。兹据吏部奏称、核与定例不符。请旨遵行等语。李梦荷、毕赓言、均著照例革职拏问。以为玩视民瘼者戒。嗣后各省督抚、务须悉依定例。不准稍涉于宽。　　

○谕军机大臣等、昨命甘肃布政使胡兴仁、驰驿前往浙江。会同曾国藩办理军务。本日据胡兴仁奏、伊堂弟候选守备胡景陶、曾在广西、随同该藩司训练乡勇、屡经打仗、请饬令前往浙江、藉资差委等语。著骆秉章、即饬该守备胡景陶、酌带乡勇数十人。随曾国藩赴浙。如曾国藩业已启程。即著饬令径赴浙江。交胡兴仁差遣。将此由五百里谕令知之。　　

○又谕、前据桂良等奏、＜口英＞口□佛夷船、全数开出内河。俄夷亦经起碇。当经谕令俟各夷船全数放洋后。桂良等即来京覆命。现在内河既无夷船。其上岸修理之船。一经竣事。亦可放洋。既有谭廷襄在津防范。桂良等可以毋庸守候。著即迅速来京覆命可也。将此由六百里谕令知之。　　

○以黑龙江总管格绷额、为墨尔根城副都统。　　

○以伊犁徵收茶税出力。赏守备王重禄、花翎。章京国仁等、蓝翎。余升叙有差。　　

○丁未。谕内阁、和春奏、请将带兵迟延之都司革职、并将提督议处等语。贵州尽先都司游应龙、经和春饬令带兵、随同提督德安、赴庐州助剿。乃任听兵丁等、抗违军令。迟至两月。延不就道。实属庸懦无能。著即革职。仍留营随剿。以观后效。湖北提督德安、于旧部弁兵。既经指调。并不严催启程。亦属统率无方。著交部议处。　　

○又谕、图伽布奏、噶勒丹希哷图呼图克图之呼毕勒罕、呈请转奏、来京瞻仰天颜请旨一摺。噶勒丹希哷图呼图克图之呼毕勒罕、呈请进京瞻仰朕颜。实属至诚。著照所请。准其进京陛见。　　

○谕军机大臣等、前因僧格林沁奏、请饬调投诚义勇、赴营协助。当经谕令官文、德兴阿、即饬勇目詹起纶、刘正发、蔡连修等、带领义勇。赴通州军营。听候调遣。现在天津夷船已退。所调各路之兵。俱可陆续酌撤。所有前调之勇目詹起纶等三名。均著仍留各该大臣军营差遣。毋庸带勇前赴通州。将此由五百里各谕令知之。
  </div>
  <div class="pagination">
   <a href="清实录咸丰朝实录_page360.html">
    上一页
   </a>
   <span>
    ...
   </span>
   <a href="清实录咸丰朝实录_page356.html">
    356
   </a>
   <a href="清实录咸丰朝实录_page357.html">
    357
   </a>
   <a href="清实录咸丰朝实录_page358.html">
    358
   </a>
   <a href="清实录咸丰朝实录_page359.html">
    359
   </a>
   <a href="清实录咸丰朝实录_page360.html">
    360
   </a>
   <span class="current-page">
    361
   </span>
   <a href="清实录咸丰朝实录_page362.html">
    362
   </a>
   <a href="清实录咸丰朝实录_page363.html">
    363
   </a>
   <a href="清实录咸丰朝实录_page364.html">
    364
   </a>
   <a href="清实录咸丰朝实录_page365.html">
    365
   </a>
   <a href="清实录咸丰朝实录_page366.html">
    366
   </a>
   <span>
    ...
   </span>
   <a href="清实录咸丰朝实录_page362.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
