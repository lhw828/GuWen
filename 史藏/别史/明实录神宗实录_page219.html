<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 219 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 219 页/共 367 页</h1>
    <div class="content">　　○以光禄寺卿李三才为都察院右佥都御史巡抚凤阳等处地方
　　○升户部左侍郎陈蕖为户部尚书礼部左侍郎余继登为礼部尚书兼翰林院学士改南京右都御史赵焕为南京吏部尚书南京工部尚书郝杰为兵部尚书参赞机务升左庶子叶向高为南京礼部右侍郎河南巡抚藏惟一为南京兵部右侍郎是时大僚多缺吏部屡补牍以请辅臣亦以为言乃点用蕖等然多陪补也仍令未点者别推以闻　　○南京礼部尚书王弘诲引疾乞罢不允
　　○升鸿胪寺主簿焦衍丰左寺丞许龙右寺丞
　　○戊午左通政徐申以科臣李应策论劾命调南京用
　　○原任日讲官礼部右侍郎冯琦奏辞新命不允
　　○禁周府罪宗朝糸□堇于高墙  己未  仁宗昭皇帝忌辰遣忻城伯赵世新祀  献陵
　　○庚申以礼部右侍郎朱国祚补日讲官
　　○户部左侍郎陈蕖礼部左侍郎余继登并＜锍-釒＞辞新命俱优诏褒谕俾即视事
　　○兵部以秋防屇期乞预饬各边选将练兵峙饷除器以戒不虞且言矿使驿骚内地之奸民可虑武备废弛辇毂之伏戎宜防请行各省直及戎政巡捕一体申饬  上命边防倍加戒严内地讹言数起小民不安着各该抚按悉心绥缉有借言矿税乘机扰害者驱逐拿治整理京营缉捕奸细俱如议行
　　○延宁甘固四镇以阅视叙劳荫李汶田乐各一子国子生赉银五十两纻丝三表里汶仍赐敕奖励贾待问杨时宁刘葵各赉银四十两纻丝二表里待问给诰命时宁升兵部右侍郎蔡遇缺推用黄明臣王赋业麻贵马孔英等实授荫袭及赉金币各有差尹应元等各赉银升级内赵揖霍鹏刘宽遇巡抚缺推用达云茂先万世辅石尚文等各赉银有差
　　○辛酉大学士赵志皋十五＜锍-釒＞乞休且言近屡催阁臣未蒙点用外议咸谓以臣未去之故是以一病臣妨贤者路也  上曰国家多事朕在深宫日夜焦劳正赖卿与次辅同寅协恭赞襄不逮岂可坚持求去阁辅久缺便著会推在任在藉堪任及前推员数开具来用
　　○以太常寺卿郑国士为都察院右副都御史抚治郧阳等处
　　○户科左给事中李应策言近日派买珠宝杂料召商估直比旧价有增五六倍甚至有二十倍者都市喧传谓奸商魏良佐等贿郎中孙鋐等突增异价乞行勘估价旧卷及严查有无受贿情弊  上曰昨所派买珠石等项虽北往时稍多何至便费钜万常疑此中必有奸弊据奏奸商贿增价直明是赃官通同欺蔽盗国肥家着户部即行原估衙门备查估卷要见何时渐增何时大增孙鋐等曾否受贿核实以闻其商价会同多官从新酌估并查年前报到积余支剩有无虚实不许欺蔽　　○壬戌大学士沈一贯揭催点用庶僚
　　○兵部尚书田乐奏辞赉荫不允
　　○御倭经略邢玠条陈东征善后事宜十事一留戎兵议留副总兵茅国器等步兵一万五千游击季金等水兵一万副总兵解生等马兵五千而抚臣标下选兵三千及巡捕杂流等共计合兵三万四千一百人马三千匹分戍朝鲜一定月饷官兵盐菜及新造唬船每年共该银九十一万八千九百六十余两各文武公费廪银尚俟酌议一定本色合用米豆分派辽东天津山东等处除起运及见贮者尽数催发外另每年分派米豆十三万石俟朝鲜收成之后徐议停运一留司府议裁东西二监军独留中路海防道即以新推杜潜改任此外第设一同知一通判以省多官之费一裁饷司兵额既定出纳有经督饷司官相应议裁一重将领参将俞尚德宜复副总守备姜良栋左聪量加游击以隆责任且示鼓舞一添巡捕自鸭绿至王京自王京至釜山地方寥远寇盗克斥前议留捕兵六百名即以把总李开先杨拱二人统之分地巡警一分汛地朝鲜要害首釜山次巨济次竹岛及闲山南海应以水步兵分驻扼要以马兵居中驰援而总兵李承勋驻劄安东提衡水陆之冲至于明斥堠谨烽火如加德天城绝影岛等处所宜设立烽台多置火炮以使侦探策应者也一议操练屯种择于宽便处所设立教场天兵丽兵相兼操练训以教师将官月试为小操镇道季临为大操抚臣春秋二汛为合操酌定赏格以为鼓舞分附汛地内有荒芜屯土者责开垦屯种出于朝鲜牛具给于官帑庶足兵足食两得之矣一责成朝鲜中国之兵不能久戍乞  天语叮咛彼国君臣亟图绸缪一二年后殚力自完使东征士卒蚤慰室家之思事下部议
　　○内官牛云鹄等吓诈税课命锦衣卫逮治之仍著司礼监申饬各监
　　○乙丑升山西副使刘鲁为本省右参政升大理寺左少卿刘怀恕右少卿张鸣冈太常寺少卿史孟麟南京鸿胪寺卿张朝瑞南京尚宝司卿蔡悉南京太仆寺卿詹沂福建副使李元实狭西苑马寺少卿谢时泰四川左参议崔斗瞻河南右参议饶景曜福建按察使徐应奎河南右参政韩学信江西佥事骆日升江西副使戴燝湖广副使王应霖吏科都给事中项应祥户科都给事中李应策刑科都给事中郭如星贵州副使路云龙太常寺卿刘四科
　　○丙寅南京通政使杨时乔引疾乞归不允　　○丁卯命  皇长子暂辍讲俟七月初二日开读
　　○戊辰升谕德范醇敬唐文献为左右庶子兼翰林院侍读各掌坊篆中允袁宗道为左谕德兼翰林院侍讲掌司经局篆各纂修讲读如故
　　○宁镇谍报虏情命该镇用心堤备毋致疏虞
　　○己巳先是山海故有镇守府后革镇守改为军务衙门至是高淮献银五百两求为税店  上赐名福阳店
　　○庚午调左通政徐申为应天府丞
　　○福建巡抚金学曾再＜锍-釒＞乞休许之
　　○辛未追原任知县吴宗尧及各商吴榜吴时俸餋晦等银各有差余勒限严追宗尧未尽者命鲁保会抚按查审具奏知府胡士鳌同知燕祖召以庇宗尧各降一级调用赏告讦人原奏官程守训已革监生吴琯等以税监陈增之奏也
　　○壬申大学士沈一贯＜锍-釒＞恳简用阁臣
　　○贵州道御史涂宗浚＜锍-釒＞参辽东税监高淮言迩来税使横矣犹未敢擅议大政残琢缙绅未有如高淮之怀奸越俎恣无忌惮者也夫报功抚按之任也而淮辄侵之镇守  皇上未有旨也而淮擅假之至近日一＜锍-釒＞称虏患方深旧地难复贬驳抚臣自张智计若  皇上不察而听之必且以抚臣失筭不如内臣之计得也专任抚臣不如参用内臣之计善也镇守之事可执左券而取之矣不知抚臣复地之说久已议寝岂必借筹于高淮即使广集众思自有长计决不贻忧于宵旰且  皇上事事取法  皇祖其革除镇守一节神谟雄断高出千古书之史册万世以为美谈  圣心自有定主岂淮辈所能惑第其立心奸险舞智盗取尝试于  圣明之前其心为可诛其渐不可长耳伏乞严旨戒饬高淮以后止理税务至地方军兵边情专听督抚裁决不得一毫干预则小人窥伺之萌可杜而国家无疆之业可永矣
　　○升大理寺右寺丞王明为左寺丞起原任提学御史李尧民为右寺丞改礼部右侍郎冯琦为吏部右侍郎兼官如故
　　○总督邢玠以母老乞归侍餋  上谓玠劳绩懋著眷倚方殷何遽以侍餋为请况蓟辽秋防在迩宜亟还本镇用心督理
　　○升南京太常寺卿郑继之为大理寺卿
　　○赐武进伯朱世雍祭葬如例
　　○升狭西按察使曾士彦为河南右布政使
　　○兵仗局奉御刘福安奏奸商张佩包揽本局军器钱粮并无物料铺垫输局仍硬夺官银九千两  上命锦衣卫逮治佩等仍诏工部别佥殷实铺户承办工部言张佩所领预支银三万两该局尽数追入几及一年后来新佥铺户安从措办  上令该局追入者行令自办完日具数过部开除余照原题补给另佥铺户办送该局会同科道验收不得冒破  癸酉  穆宗庄皇帝忌辰遣抚宁侯朱继勋祀  昭陵
　　○甲戌大学士沈一贯题催考选行取官员
　　○乙亥户部覆总督仓场赵世卿＜锍-釒＞谓京储仓粮岁入岁出各有常数近因灾伤频仍改折数多输纳日歉于正额之中兼之倭虏交讧太仓告匮借支每溢于常数之外以致见在本色粮未不满三年之蓄臣等从长酌议乞行各该抚按严督司府州县以后额派漕粮俱要徵收本色依期兑运非遇大灾大祲不许擅请改折通仓粮米除本年应放四月外仍将八月分月粮再坐一月以抵京粮上年多放之数此后漕粮运到但遇借支本色俱要两仓均匀派支至于每年五月十月应放折色月粮虽属旧例然目今库无积贮势难全给合量给折色一月以储本色仍俟库贮稍裕依旧给放折色诏如议
　　○丙子先是户科左给事中李应策＜锍-釒＞驳万世德等所陈朝鲜善后十议大略谓倭夷已遁属国全复我之义声已著于天下矣生聚屯练在朝鲜当渐有成谋即欲恤其残荡量助兵饷何至竭中国以狥外夷也据议留兵三万余岁费饷银几百万米豆十三万石马三千此在全盛之时尚不能尽给而况今日匮乏之际乎因参世德前在天津虚冒罪状乞下户兵二部查议定夺给事中姚文蔚亦＜锍-釒＞论之户部会兵部酌议以为数年疲耗今始息肩尤宜内固根本不当更为烦费查得朝鲜当壬辰倭患之始请不过一万此时倭正在平壤也及癸巳倭败之后留兵不过五千此时倭未去釜山也盖该国兵荒之后不独苦倭之扰而亦苦我之扰故前后请留止于如此臣等以为今日善后之事仍当与彼国商之彼主也我兵也故宜先量彼饷之赢诎而后可酌我兵之去留戍兵欲少而精选将欲慎而重廪粮宜简约不宜杂冗而作奸犯科之徒更加严禁务令我兵与鲜人两无病焉而后可至于增马匹增补标兵创立巡捕以至管饷府佐悉宜停止仍乞敕谕该国自计绸缪不得专恃  天朝  上曰东氛既净本宜振旅悉还念该国凋残留兵协守宜简实精确岂得多费无节奏内事理著督抚同国王斟酌停妥来奏仍宣谕该国当乘时自强勿得恃援因循致误长久之计
　　○丁丑工部覆总河刘东星＜锍-釒＞以河工告成甄叙效劳官员郎中刘不盈副使郭光复等乞行巡按覆勘分别以闻从之
　　明神宗显皇帝实录卷之三百三十五
明神宗显皇帝实录卷之三百三十六
　　万历二十七年六月戊寅朔兵部言近日东师返旆先后入关沿途俱称安静惟川中土汉等兵营聚通州日夜击斗纷扰以俟总兵刘綎为词及查刘綎已久入关乃沿途尚尔缓进合无严催速来随营宣谕督率前发如营官果有扣克宜从公处分以服其心倘系各兵要挟仍申行军令毋得逗遛观望  上曰川兵留聚纷扰其素无纪律可知既称欲待刘綎便催令前来督发中间如有扣克要挟等情小则随宜处置大则军法从事不许迁延容缓罪有所归
　　○吏科都给事中项应祥等言臣于二十八日会推见诸臣所举以备六官者皆彬彬一时之选臣窃私喜庶几无幸窦无傍溪足为肃清仕路之一快也无何退食在寓忽接吏部画知单称会推南京户部侍郎李汝华刘元霖曾奉旨另推今改范仑吕坤二员臣见之不胜骇异臣思会时多官属目并无言及二臣者胡为一旦擅更至此夫用一大臣  皇上不专属之该部而必属之诸臣谓何爵人于朝与众共之俾该部不得擅其私也即以推举属之诸臣又以纠劾属之台省谓何少有邪曲人皆得而斥之俾诸臣不得逞其欲也今以议于廷者改于部定于众者更于独则用舍予夺一人司之足矣又安用此会推为也虽部臣心事无他臣非不谅之二臣之见推无他臣非不知之特此大体凌夷渐不可长万一他日当事者未必如该部见推者未必如二臣则藏奸作慝害可胜言也伏乞敕下该部以后凡遇会推须要三日以前发单知会至于临推有无干碍亦须预先料理登时改正不得仍于廷推之后擅为更置庶国法一而朝廷尊是非明而幸进可杜矣
　　○己卯以狭西督抚议裁黄甫川波罗宁塞守备改设参将升梁继祖张承胤各都司佥书继祖管波罗堡参将事承胤管黄甫川参将事起姜直为游击管宁塞参将事正兵营添设游击一员永兴威武柏林各添设守备一员
　　○经理朝鲜万世德会同总督邢玠以叙平倭功举督抚镇道部属司府等官孙矿等章下部议
　　○户部尚书陈蕖言珠宝异物人间无多往时内供稀阔今数不啻什伯鬻少用多则贸易者贵各商操赢乘急挟取重赀本部急于上供曲狥增价似非获已原任尚书杨俊民苦心拮据竟致殒身无容轻议郎中孙鋐杨应中等珠石各有所司受贿实无的据暮夜暧昧悬坐良难或商人为领头者始而借口价高欺官厚冒既而借口费广暪众扣肥游声噂沓飞语流传遂致科臣风间形之白简孙鋐等轻狥失察之罪自不能辞所当分别罚治其年前各官支剩积余有查盘巡视册卷具存臣等何敢欺蔽谨将顺天府节年买办渐增大增价值开列以闻  上曰科臣参论必有所闻及至查核称无的据杨俊民素称公谨姑不追究孙鋐等狥私轻信浪费国财各降三级调用以后会估尔部同顺天府列等定价不得仍前冒破各仓库支剩积余报数务要严查的实不许各官虚报及接管代补以滋欺罔有故违者科道指名参奏
　　○辛巳赐都察院左都御史刘焘祭葬如例仍以军功加祭一坛焘嘉靖十七年进士历任边海并奏虏功而擒徐明山馘曾一本尤其最著者云
　　○壬午大学士沈一贯题催考选科道
　　○巡抚辽东李植言顷者税监高淮至辽臣厚礼之淮举动偶有乖张或地方不堪之事臣一面温词婉语劝勉高淮一面晓譬利害戒谕商民恪为遵守淮在河西幸而不生变者臣就近委曲调停之力也比至开原严刑激变事在仓卒隔远不及调停而淮平空造捏归罪于臣借阻挠以激  皇上之怒假边事以挠臣等之权满纸机锋无非中伤臣待罪残边救疗无术忧郁成疾乞放归田  上慰论之令其调停矿税加慎秋防　　○癸未户部覆屯田御史赵之翰题以直隶山东河南等处垦田数多任事各官效有劳绩请将按察司等官顾云程等知府秦邻晋等移咨吏部纪录仍行文各巡抚严督司道将所属报垦荒地自万历二十二年起至二十五年止共计一万一千六百四十五顷五十六亩并今次续垦新地备查原系有粮无粮某年实徵银各若干已徵在库者曾否起解存留者作何支销逐项核实造册送部以便稽考催解庶台臣荐扬本部议覆不记空言  上然之
　　○南京江西道御史王藩臣上言臣闻之书曰尔有嘉谋嘉猷则入告尔后于内又曰辞尚体要孔子曰辞达而已矣窃以为人臣进言之法莫尽于此国初士人言呐于口实浮于名成弘前一切章奏无不简实江河世变莫甚于今憸夫妄逞胸臆辄负敢言稽之无据遂以风闻自解而人益得以风闻解臣切惑焉夫所谓风闻言事者如夷狄盗贼之儆奸雄不轨之谋天时水旱莫测之灾地方卒然不虞之变一有所闻便当驰奏盖欲明主早见预图有备无患即或言之无当亦不失为效忠至于议论政事则当详其颠末较其利害乃可以辩是非品隲官僚则当考其生平原其心术乃可以别邪正柰何恣情失口不顾公议论事则或可或否而谩无定见论人则乍蹠乍夷而泛无的据甚或托言假设而包藏祸心阳与阴挤而安排机阱求之莫测其端倪而听之谩无所适从以致  皇上不能无疑而纳练虚怀变为厌恶厌恶不已呵谴随之甚至诸凡章奏一概留中而行取大典且为停阁岂非以无稽之言乱听而故重为摧抑之也臣以为莫先定国是焉盖国家之事有重有轻有缓有急有利有害泛举则漫不决择偏执则失其权衡惟相提而并较则必有一定之是在焉于此明断而力持之则国是以定忠谠自开章奏不期正而自正矣
　　○赐江西巡抚都察院右佥都御史马鸣銮父鲁卿祭一坛
　　○甲申兵科右给事中刘道隆驳经略万世德叙功＜锍-釒＞以为倭寇荡平论功行赏持议固不可太刻而推恩亦何可太滥夫节钺大臣比邻同舟效有拮据之劳者可叙也而事非宣力止属寻常调遣者是不可以已乎共事司道其督兵转饷者固不可掩其尽瘁之劳而分藩授敕未必尽系防倭即不叙亦何损其望各府州县其诘戎备器者固不可泯其竭蹷之苦而专城拊循自有本等职业即不叙亦何害其贤其他协守参游以下多官并叙虽义存激劝无嫌覃恩第矢石捐躯者忠魂方栖于草野而优游制阃者姓字概列于褒章波涛殒命者义骨方葬于鲸鲵而从容坐镇者勋名悉驰于荐剡此中孰缓孰急孰轻孰重亦须斟酌次第以慰亡者死事之心而无灰生者任事之意也若乃各总兵大将等官艰关战阵虽云百死一生然就中功多于罪者固不可以罪而并掩其功而罪浮于功者亦不可因功而并释其罪盖国家用人既使胜而任其功亦必使败而任其罪然后乃可以使人也＜锍-釒＞下部议
　　○赐新宁伯谭国佐祭葬如例
　　○丙戌升南京国子监祭酒敖文祯为少詹事兼翰林院侍读学士允  玉牒纂修官
　　○丁亥大学士沈一贯以推升多壅＜锍-釒＞请简发吏部前＜锍-釒＞不报
　　○升协守宣府副总兵梁秀署都督佥事注御左军都督府　　○诏蓟镇防春客兵撤还休息其王兵南兵分布信地以防不虞
　　○命内官王虎兼理真保蓟永矿务
　　○己丑遣御马监监丞沈永寿往广东开矿徵税
　　○庚寅  皇第九女薨命礼部仿  泰顺公主例行
　　○狭西按臣毕三才＜锍-釒＞参违限寺丞查伟  上曰国家设官皆有职掌近来各官多推故延迟前已特谕申饬如何通不遵奉查幸托病回藉久虚寺职着吏部重加降调以儆尸旷吏部因上言一寺臣之缺冏务之废犹勤  圣虑致廑严旨矧中外缺官甚多难缕指数倘蒙  圣心念及又当何如夫已奉命而情牵内顾履任愆期以致旷废者臣下之责也若翘首待命而势从中格受任无期以致旷废者非臣下之责也臣愿  皇上推广德意省览章＜锍-釒＞逐日批发如臣部推举未当亦乞明示改推无令天工多旷不报
　　○户科都给事中李应策言臣查  祖制但有异灾蝗蝻即时奏闻盖虞少稽则缓不及济耳令各处奏报旱灾止下抚臣贾待问一＜锍-釒＞魏九贞曾如春汪应蛟等各奏报久而未发人窃惑之谓从前未有报水旱留中者嗷嗷之民倒悬莫解转徒沟壑含悲万状恐有他虞地方官所不忍言者伏乞  圣明轸念小民将各省直报灾＜锍-釒＞亟敕户部分别轻重蠲赈如例其省直有司果着救荒实迹许抚按优录以闻  上曰今年屡报灾伤朕心矜愓留＜锍-釒＞省览后见京师雨泽流通谓各处皆有收成览奏不觉恻然便着该部据揭覆议应蠲应赈应停等项行各抚按着实举行以示朝廷体恤德意
　　○辛卯升礼部仪制司署郎中减尔劝为狭西副使起原任湖副使刘任为山西副使升广东副使萧雍为河南左参政广西右参议袁应文为云南副使太常寺少卿南企仲为太仆寺卿狭西副使张泰徵为狭西左参政福建参政徐即登为河南按察使调广东右参政袁一骥为山东副使升广东雷州府知府伍士望为山东运使南京太常寺卿游应乾为南京大理寺卿
　　○壬辰蓟辽总督邢玠再＜锍-釒＞乞终餋  上谕以边寄重大宜移孝为忠所请不允
　　○户部覆南京国子监祭酒郭正域议比因司成典簿等官钱谷不习付之书役致有侵欺议将该监钱粮置立通知文簿分发厢厅协管互相稽查其师生全廪半廪银数明白开载炤单给发己未代领及有无短少俱令亲注缴查至于派徵椒油馔肉等银要照在监诸生实数行派仍行文上江两县每季总解簿厅以防私受房园租银各给佃户印票亲赴交纳不许书役私受以滋乾没官恩举贡入监即与支粮新附坐班一年酌量给廪俱查照会典开载事例遵行仍著为令报可
　　○癸巳赐致仕南京户部右侍郎余懋学祭葬如例
　　○甲午赐原任河南巡抚钟化民祠额名忠惠化民在河南赈饥有惠政礼部覆称其视国事如家事以民饥繇己饥既以全活万姓自当崇祀千秋云
　　○顺义王扯力克初自西海来归恪守贡市效顺颇坚后缘延宁出兵捣巢遂怀惊疑移帐北徙边臣多方抚谕业唯唯听命乃忽调诸台吉西送佛僧大同抚臣房守士上言虏情叵测宜再遣通官出边宜布威信力阻西行以杜边衅如执迷不悟果有阴助情形即革其市赏或捣其巢穴用示牵制以彰国威下兵部议
　　○兵部以川兵四散屡谕未戢恐始而误听招募既而遂生疑畏宜行顺天巡抚衙门严谕速归仍令刘綎简将率领商队前进归伍归农听其自便如故违抗令所在官司严行捕拏重者军法从事随营将领有玩愒掊克等弊据实参奏  上从之仍令通行与各抚按知之
　　○丙申三边总督李汶奏辞恩荫不允
　　○协守中路副总兵郭梦徵告病回卫以石门副总兵李芳先代之
　　○丁酉五军营左副将施朝卿行贿钻升事觉问戍广东雷州卫朝卿托故挨延三载不赴戍所兵部参其藐法抗违请依律改戍克期发遣从之　　○戊戌吏科左给事中程绍劾文选司郎中梅守峻坏法狥私大干清议因列其受贿鬻爵罪状章下吏部尚书李戴言守峻到司以来前后发觉高维忠冯仲魁等奸弊任劳任怨以致诸奸挟恨造言腾谤科臣輙据风闻形之论列今臣等查核＜锍-釒＞中所论列其升迁各官皆据资俸采官评考定各官皆依资格凭文义系臣等亲自裁决非守峻狥私也  上曰守峻既称以发奸府谤情殊可原卿等端诚必无曲庇守峻著策励供职不得因而避怨推事
　　○遣礼部尚书余继登往金山为香山公主卜葬地
　　○己亥赐太子太保户部尚书杨俊民祭九坛造葬如例　　○革常镇游击钱世祯回卫复四川总兵万鏊官改添注南京后府佥书以刘綎为四川总兵率兵赴蜀不得迟延
　　○赐恭顺侯吴继爵祭葬如例
　　○兵部题参川兵游击王之翰愆期不进潜入京师致营兵失伍离次乞革任别委曹希彬司懋官私相交代迟迟其行念其远征姑不深究令押兵速发并乞移文缉事衙门及前途地方严查申饬各兵回镇之日四川抚按具报日期以凭查核  上从之仍戒谕近来将吏往往在京假托潜藏心怀叵测着厂卫城捕衙门挨访缉拏有违犯者坐之
　　○大学士沈一贯题臣惟东征川兵不服发回四散东行闻其内土官多姓杨必应龙之族其兵必应龙管下之兵夫应龙今方议剿而此辈精健矫捷腾跃如飞流入畿辅又无纪律今大工正兴军匠喧杂倘此辈中有乘机混入或为细作或肆狂图惊动  宸严大非稳便伏乞  皇上慎重起居申严门禁京城内外倍加戒严至若兵部堂上见在止一本兵京营之中兵皆市徒官皆债帅无一足恃臣愿  皇上加意于此多选谋略文臣入为侍郎以备督抚不时之用多选忠勇武臣入补京营以备将帅不时之用而又明正赏罚大肃纪纲使人有所严畏遵守其厂卫缉事乃国家紧要衙门官尉人等别无恩泽仅藉三年类奏升赏使之鼓舞效力乃今久吝不与无以为激劝之资乞循例推恩  上览奏褒嘉命传示各衙门申饬举行一贯复上言臣此揭原为杨酋而发事关军机宜加密秘今若显传嫌示此酋以弱倘蒙  皇上特发一谕俾兵部遵行尤见  圣明孜孜夙宵图治至意  上然之　　○杨应龙陷綦江参将房加宠游击张良贤死之时綦江新募兵不满三千应龙以兵八万奄至张良贤率家丁五十人入其大众之中杀大酋鹿罕一人兵百余冒围突出仅损家丁十二人援绝城破犹巷战以死贼遂移檄重庆守臣恐缚送奏民何邦卿等归其质子尸厚贿之仅诿罪于一指挥以自解云
　　○己亥太常寺卿刘四科以恭遇时享请  圣驾亲临以展孝思  上曰朕心孝思无已但以连日偶中暑湿躬诣恐不成礼暂遣代摄岂敢自逸
　　○辛丑升蓟镇游击牛伯英为石门参将京营游击陈寅为南直隶镇江参将调山西参将谭经为神枢营参将
　　○丙午谕兵部大工未完门禁当慎着该管内外官员严加巡视关防你部里侍郎久缺着吏部加意遴选晓练机宜堪任的来用京营将官你部也选才堪将帅的来用京城内外地方如有异言异服无籍棍徒指称文武官吏潜住结党流言煽惑造作非为的厂卫城捕缉事衙门即便访拏具奏不得纵容其厂卫三年类奏升赏乃激劝恩典偶因提督管事升迁未定是以暂停着查炤旧例举行传示各该衙门知道
　　○丁未置贵州税课遣内官张庆往以辅臣沈一贯极言罢之时大小臣工谏者连章未已  上患之因谕次辅曰贵州税课差官非专为货财欲访彼中军民之利病起衅之繇耳既闻卿言复念兵事方殷已从停寝但大臣义同休戚尤当仰体调停镇静何乃纷纷渎扰其如国体何特谕知之　　○搉采肆出江南纷扰应天巡抚陈惟芝乞停矿税＜锍-釒＞六上不报至是绘图  孝陵风水争之＜锍-釒＞曰东南为财赋重区民劳而鱼赭臣抚兹三年忧深杼轴近大江南北所在开凿臣初惧貂珰横恣以厉民也及相山川形势匪厉民并以厉国钟阜紫金山  高皇帝卧弓剑之地二百余年王气钟焉山之祖也其牛渚石柱龙眠瓜步绵亘五六百里皆紫金之枝也枝凿则伤根谨恭绘  孝陵风水图细注源流  上览图即日报罢
　　明神宗显皇帝实录卷之三百三十六
明神宗显皇帝实录卷之三百三十七
　　万历二十七年七月戊申朔时享太庙遣定国公徐文璧恭代武安侯郭大诚靖远伯王学恺各分献
　　○赐南京太常寺卿张卤一祭半葬
　　○命礼部遣官捧敕旌奖沈王埕尧以抚按举其孝友善行也
　　○工科左给事中郭如星请罢选贡礼部覆议以为选贡非  祖制也其始欲以补岁贡之乏而其后遂至妨岁贡之途夫使与选者而皆才即散处庠序终当自奋贤科使与选者而未必皆才迟之十数年依然一老博士也而徒启幸进之窦国家亦安用之臣等窃以为停之便  上然之
　　○三边总督李汶条议边防大略谓延宁甘固四镇均系虏冲各宜部署兵马控扼险要申明约束激励将士督率任之镇臣调度属之督抚虏小入则该路极力堵遏大入则邻境飞驰应援而此外当亟议者七事曰录废弃以开使过之门宽文法以作血战之勇饬边墙以固藩篱之防急收保以防蹂躏之虞联辅车以壮率然之势控东虏以孤狐兔之援祛浮议以杜匿揭之害兵部覆议以闻诏如议
　　○辛亥赠原任河南巡抚右佥都御史钟化民为右副都御史
　　○四川按臣赵标上言刘綎所部土兵大半难用且先事骤聚反起戎心宜俟新督抚至日图上方略兵部覆议以为按臣所虑诚为有见试观近日入关情形便知他日临阵光景已该本部题举钦依归伍归农各从其便合再移文四川督抚悉心裁酌图谋万全其兵马钱粮或更置或增补亟行计处一切军机俱听便宜行事从之
　　○协理京营戎政兵部右侍郎王世扬请铸给关防以便调度部覆报可
　　○壬子兵部左侍郎许孚远屡＜锍-釒＞引疾乞罢命在籍调理痊日起用
　　○司礼监杨宇会同礼部尚书余继登等为香山公主卜地于洪达岭命择日兴工
　　○癸丑户部题近该总督邢玠咨请各兵月饷势若燃眉除本部动支解运外惟是东征以来运过本色以八十万计费过折银以四百余万计此皆额外摉括庾帑一空幸赖天威岛氛迅扫正宜节浮汰冗以苏物力今查前项开除各兵月饷多至二十二万有奇按月稽算则册上实数得无虚冒即逐名查核而中间事故截日不无扣存不可不察及查天津盐菜月定三钱朝鲜盐菜有九钱以至一两二钱者尤宜酌裁至于把总梁天胤借口募兵逗遛观望淮扬登旅虚费帑金几于四万及抵朝鲜倭已败遁今称十一月迄今又该补饷三万八十余两朝廷未得毫末之力而縻费已不赀矣艰窘帑藏何能堪此伏乞  天语叮咛督抚二臣酌内外缓急之办念时事掣肘之艰从长计议月饷再加稽查盐菜应否裁酌务在有禆国计罔实漏卮  上命银两准给发以后著督抚用心稽酌毋致浪费
　　○命四川总兵仍旧移驻建武协守副总兵驻松藩裁建武游击
　　○调曹希彬为合江游击　　○兵部上言异时将领往往视京营为间局多生厌薄顷奉纶音虑先根本  圣意所响谁不竞奋顾人才难得亦难知必搜罗之广甄别之精然后真才辈出今京营专制有总协巡视有科道日与诸将共事其所耳而目之者较之臣等尤为亲切宜令详加品隲或堪大将或堪偏禆或寻常备员或阘茸不堪据实具奏以凭覆请定夺以后营将但能淬砺超群听营臣不时特荐本部破格优擢用示鼓舞再炤兵将相须今营军虽号十二万而因循虚冒只有空名宜及此时多方选练勿挠干请则辇毂之下有将有兵其于居重驭轻之势非小补矣  上可其奏
　　○甲寅大学士沈一贯揭催考选科道
　　○勘科杨应文奏赞画丁应泰所参游击许国威侵克毫无执证会勘之日千军拥集共为申辩其枉可知但国威不静听处分乃哓哓＜锍-釒＞辩宜重加罚治  上命兵部议之
　　○户部题据顺天府回称大珠并青鸦骨等物严比各商无处寻觅今将见买价值会同巡视科道估明列款开坐具题伏乞  圣明俯念库贮已竭大加裁节  上切责以估价不均且擅除大珠等件显是该商贿买府尹降一级调用余经管官员降三级调外任用其价值著该部会同酌估奏请定夺
　　○云南进年例金各色五千两承运库监称成色不足  上责经管官侵欺冒破夺孟绍庆等各俸一年
　　○乙卯太常寺卿刘四科太仆寺卿南企仲以科臣程绍论劾梅守峻＜锍-釒＞内波及各自陈乞罢命俱炤旧供职
　　○兵科给事中刘道隆参内侍蔡学董敬等不法状命司礼监查明治罪
　　○丙辰初临清之变群情汹汹皆云马堂杀人斩首盘武示威天津汪巡抚以闻与山东抚按奏报稍异乡官工部郎中傅光宅＜锍-釒＞参马堂而语侵抚按谓奏不实山东按臣陈大谟不胜愤愤＜锍-釒＞驳傅光宅而顾似为马堂辩诬堂逐据以奏谓臣无杀人斩首之情抚按皆知之讹传者差官杨国治也于是  上命逮国治于理科臣郭如星复上＜锍-釒＞右光宅而左大谟  上皆寘之而敕抚按查为首倡乱者至是抚臣刘易从以首恶王朝佐一人抵法命即枭首本处以儆众心亦不复问余党也朝佐临清州民仗义轻生时捕首恶急众多逃亡佐挺身奋曰首难者我耳请独当之勿累无辜临刑引颈受刃神色不变诸株连者俱得免临清人德之为立祠祭焉
　　○丁巳湖广抚按奏奉国中尉华＜火勃＞等夥党行劫刑部覆请命禁之高墙
</div>
    <div class="pagination">
<a href="明实录神宗实录_page218.html">上一页</a><span>...</span><a href="明实录神宗实录_page214.html">214</a><a href="明实录神宗实录_page215.html">215</a><a href="明实录神宗实录_page216.html">216</a><a href="明实录神宗实录_page217.html">217</a><a href="明实录神宗实录_page218.html">218</a><span class="current-page">219</span><a href="明实录神宗实录_page220.html">220</a><a href="明实录神宗实录_page221.html">221</a><a href="明实录神宗实录_page222.html">222</a><a href="明实录神宗实录_page223.html">223</a><a href="明实录神宗实录_page224.html">224</a><span>...</span><a href="明实录神宗实录_page220.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
