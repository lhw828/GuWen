<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 123 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 123 页/共 523 页</h1>
    <div class="content">
○庚午。以岁暮袷祭。遣官祭太庙中殿、后殿。　　

○谕军机大臣等、此次贼匪何赞等、与青号余匪杨掌柜合夥。窜至忠州。经勒保飞饬张志林、同游击唐际盛、夏云龙等、带兵追剿。歼获贼匪二百余名。并生擒伪元帅何赞。所办尚好。此股贼匪、讯据获贼供称向在老林藏躲。近因山内冰雪甚大。难以存身。是以出来打劫等语。此等零星窜匪本无伎俩。惟是潜匿深山。苟延残喘。兵至即伏匿不出。兵退即四出抢掠。并无自行投出之贼。亦断不可复事招抚。著勒保督饬镇将等、分股搜捕。遇贼即剿。务将各处老林内、藏匿余匪。悉数殄除。断不可以此等散窜之贼。稍涉大意。将此谕令知之。　　

○辛未。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭端慧皇太子园寝。　　

○遣官祭太岁之神。　　

○谕内阁、明亮从前在金川等处、曾经屡次效力。嗣遣往湖北剿办教匪。亦尚奋勉。后因追击窜匪。旷日持久。是以将伊革职治罪。寻又遣往湖北。追捕徐添德一股逆匪。节次擒获贼目。歼除贼匪。加恩赏给四品顶带。补授宜昌镇总兵。本年因念伊年迈有疾。乘骑维艰。谕令来京赏给二等侍卫。令在乾清门行走。今闻患病。朕心深为轸念。明亮著加恩赏给副都统职衔。仍在乾清门行走。令其安心调养。俟病痊再行供职。　　

○壬申。上御保和殿。筵宴朝正外藩。科尔沁、喀喇沁、巴林、敖汉、苏尼特、阿巴噶、土默特、翁牛特、喀尔喀、乌珠穆沁、阿巴哈纳尔、鄂尔多斯、奈曼、杜尔伯特、浩齐特、土尔扈特、青海、王、贝勒、贝子、公、额驸、台吉、塔布囊等、并暹罗国正副使。随文武大臣、以次就坐。诸乐并作。上进酒。召左翼、科尔沁卓哩克图亲王拉旺、科尔沁扎萨克达尔汉亲王丹曾旺布、喀喇沁亲王衔扎萨克郡王满珠巴咱尔、巴林扎萨克郡王索特纳木多尔济、敖汉扎萨克郡王德亲、苏尼特扎萨克郡王车凌衮布、土默特扎萨克贝勒理藩院额外侍郎索诺木巴勒珠尔、科尔沁贝子鄂勒哲依图、土默特扎萨克贝子固伦额驸玛呢巴达喇、右翼、喀尔喀扎萨克亲王固伦额驸拉旺多尔济、喀尔喀扎萨克亲王车登多尔济、杜尔伯特汗玛克苏尔扎布、科尔沁扎萨克郡王和硕额驸索特纳木多布斋、浩齐特扎萨克郡王敏珠尔多尔济、喀尔喀扎萨克郡王蕴端多尔济、喀尔喀扎萨克郡王萨木丕勒多尔济、回部郡王衔贝勒哈迪尔、土尔扈特扎萨克贝子沙喇扣肯、至御座前。赐酒成礼。　　

○额勒登保等奏报、剿办通江贼匪苟文明一股、斩获多名。并歼毙贼目苟朝献等。得旨奖赉拔兵丁李贵、为千总。　　

○是年。旌表孝子、江苏等省程宗海等十九名。孝妇、甘肃省张杨氏一口。守节合例、宗室佛亨妻赵佳氏等八口。满洲乌尔登额妻伊尔根觉罗氏等八十八口。蒙古阿林保妻赵氏等二十八口。汉军张崨妻李氏等二十四口。内务府伊凌阿妻王氏等五口。各省驻防兆俊妻傅氏等九十口。直隶等省、陈铨妻康氏等七百四十五口。未婚守志、江苏等省、李碧溪聘妻茅氏等二十一口。百岁寿民、妇、河南许重华等十七名口。五世同堂、安徽贡生崔必选等十五家。各给银建坊如例。　　

○一产三男、江西等省、马复顺等六家。　　

○会计天下民数谷数。各省通共大小男妇、二万九千七百五十万一千五百四十八名口。存仓米谷。三千四十八万三千八百七十九石四斗一升七合九勺。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之九十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆七年。壬戌。春。正月。癸酉朔。上诣奉先殿行礼。　　

○诣堂子行礼。　　

○遣官祭太庙后殿。　　

○御太和殿受朝。作乐宣表如仪。　　

○诣大高殿寿皇殿行礼。　　

○上以高宗纯皇帝三周忌辰启銮恭谒裕陵。　　

○免跸路经过地方本年额赋十分之三。。　　

○赏跸路经过通三河、蓟遵化、四州县贫民棉衣二万件。　　

○是日驻跸烟郊行宫。　　

○甲戌。谕内阁、向来祭社稷坛应用上戊本年二月初七日系上戊乃钦天监所定祀期、择用十七日次戊于典礼未协。仍著查照向例于二月初六日上丁祭先师孔子。即于次日上戊恭祀社稷坛。该衙门敬谨豫备。嗣后祭社稷坛俱遵用上戊。　　

○是日立春。顺天府进土牛春山宝座。　　

○驻跸桃花寺行宫。　　

○乙亥。高宗纯皇帝三周忌辰。上恭谒裕陵。未至碑亭。即降舆恸哭。步入隆恩门。诣宝城前黄幄行礼。读文奠酒毕随冠服篚至燎所跪奠尽哀乃退王以下文武大臣官员、均随行礼。　　

○是日。驻跸隆福寺行宫。。　　

○丙子。上恭谒昭西陵。孝陵。孝东陵。景陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○诣裕陵叩辞。奠酒行礼。恸哭尽哀乃退。　　

○减直隶文安县额赋。谕内阁、上年直隶被水各州县。节经降旨加恩分别蠲免钱粮。内文安一县、被水尤重。复经降旨令陈大文实力查勘。嗣据陈大文奏、该县在河闲大城之下游。四面环堤。形如釜底。不独河水泛溢为灾。即雨水稍多。常被淹浸。查该县全境三百六十村庄。内苏桥等五十一村庄、各为大洼。乾隆三十八年。曾经钦奉恩旨、将此洼地视积水之多寡、定额赋之等差、历经遵办在案等语。文安县地势洼下。土瘠民贫。殊堪悯念除上年及本年应徵钱粮、俱全行豁免外。嗣后该县三百六十村庄每年额徵地粮。著加恩照庆云县之例。豁免十分之三。永著为令。内大洼五十一村庄地粮应徵七成银两。仍按年查勘。视积水之大小。分别减免。该督等仍当随时疏浚。不致积潦为患。以副朕轸念灾区、敷锡春祺至意。　　

○调杭州副都统成明、为凉州副都统。凉州副都统明禄、为杭州副都统。　　

○展赈陕西兴平、武功、醴泉、乾、四州县、甘肃皋兰、渭源、金、靖远、狄道、陇西、安定、会宁、岷、通渭、漳、西和、伏羌、宁远、平凉、静宁、华亭、隆德、固原、庄浪、安化、宁、正宁、合水、环、秦、礼、清水、秦安、阶、文、泾、灵台、崇信、镇原、山丹、东乐、永昌、镇番、古浪、平番、四十一州县、及西固州同、沙泥州判、红水县丞所属、上年旱灾贫民。　　

○是日。回銮。驻跸白涧行宫。　　

○丁丑。享太庙遣豫。亲王裕丰恭代行礼。　　

○遣官祭太岁之神。　　

○赏跸路除道及守陵兵丁一月钱粮。　　

○是日。驻跸烟郊行宫。　　

○戊寅。上还宫。　　

○以上辛祈谷于上帝。自是日始。斋戒三日。　　

○己卯。世祖章皇帝忌辰。遣官祭孝陵。　　

○谕内阁、朕闻上年江西正考官周兴岱、前赴该省。以侍直内廷。炫耀高兴。口称有奉旨查访地方之事。并擅出告示、收受程仪等情。恐未尽确实。当即亲书朱谕。密令张诚基秉公详查。并谕此事若虚。即差人覆奏。如果属实。即由三百里奏闻。傥张诚基查明实无其事。尚当明降谕旨为之湔雪。乃张诚基由驿奏到之摺。与朕所闻无异。当将原摺批交周兴岱明白回奏。兹据伊奏称、与江西地方官接见时。并未提及查访地方事务。惟素闻该省房官多有舞敝□大。是以于入闱前出示严防。阅卷时有呈荐草率者。面加驳斥。至巡抚司道及房考官向例致送程仪曾再四坚却、始行收受等语。朕＜闲＞派各省考官。专为抡才大典。原不干与外事。即周兴岱系内廷行走。伊陛辞时。亦并未令其兼查地方事件。今伊回奏摺内于此一节虽不敢自行承认。而其擅发告示。收受程仪衣服。业已属实。各省主考专司衡校。防敝□大系监临责任。今周兴岱擅出告示。即系有心炫耀。况该省致送正考官赆仪、较副考官增倍。若非周兴岱以供奉内廷在外夸张。何以该省官员畏其声势、馈遗从厚耶。周兴岱系户部侍郎兼管钱局二品大员。得项优厚。非如翰林部曹等官、职分较小者可比。奉命典试。自应洁己奉公。保全颜面。乃于该省官员馈送银两、辄行收受。并告以未带冬衣。致抚藩等添送衣裘。殊属卑鄙。岂可复玷内廷清秩。周兴岱、著退出南书房。仍交部严加议处。至外省地方大吏。节经降旨严禁馈送。今张诚基等不但仍沿陋习、致送主考程仪。并因周兴岱系属内廷。增多见好。且据张诚基摺称、该省弥补亏缺。将从前浪费省出归公。似此滥行馈送。非浮费而何。况周兴岱即向人炫耀。亦不过词气之闲、偶有流露。何致通省相率趋承。甚至周兴岱口称未带皮衣。即行馈赠。可见张诚基等平日办事。必非无瑕可指。虑其举发。故尔曲意周旋。仍蹈逢迎积习。张诚基、邵洪、衡龄、俱著交部议处。向来正副考官奉差出京。无论官阶大小。各按省分远近。赏给盘费。并准驰驿前往。行走已属从容。其职分较小之翰林部曹等官出闱后。督抚两司养廉优厚。或致送土仪。稍助路费。尚属地主之谊。至房考各官俱系州县。禄入无多。若破产馈送主考。必致卖举子通关节。而主考受房官之馈送。何能秉公阅卷。嗣后不得私自馈遗。考官亦不得辄行收纳。若考官系三品以上大员。即督抚两司、亦不准致送路费。傥经此次训谕之后。仍有私行馈遗收受者。一经查出即严行惩办。将此通谕知之。　　

○谕军机大臣等、前此据陆有仁查明、窜越江北贼匪。系胡定泰、李芳等疏防。当经降旨饬令详悉严查。昨又据惠龄等称、贼匪由段江石偷渡。统辖大员、系总兵刘瑞。朕即以与陆有仁所奏不符。恐稍有屈抑。是以仅将刘瑞解任询问。今据额勒登保查明、窜过江北贼匪。仅止三百余人。胡定泰带领兵勇二千余人。前往堵剿。因相距已远。不复跟追、贼匪遂冲卡过江。请将胡定泰革职作为兵丁效力赎罪。游击龚铎、未能先事豫防。并请革职于江岸枷号示众等语。此股窜匪。实由胡定泰等疏玩所致。著额勒登保亲提严审。如祇系现在所奏情形。即照原议分别惩办。俟大功告竣。再将伊二人发往伊犁。傥有别项畏葸情节。即当从重定拟具奏。所有胡定泰原带之兵。应派员接管。其所遗河州镇总兵员缺。著于军营出力人员内保奏数员。候朕＜闲＞放。至刘瑞在柳溪驻劄。距贼一百二十里。该镇闻贼匪窜越。即带兵抄截。尚无不合。刘瑞著不必解任。仍回防堵处所。将此传谕知之。　　

○命户部左侍郎英和、在南书房行走。　　

○庚辰。上诣南郊斋宫斋宿。　　

○四川总督勒保奏、近来贼势已十去其九。臣昨与额勒登保德楞泰会合。豫将善后大局通盘筹定。俟办完大股之贼。即将官兵分段驻劄。搜剿余匪净尽。方可徐议彻兵。又恐余匪零星四散。官兵踪迹难周。仍须激励乡团。协力搜捕。而旧日乡团。祇能各自为守。无官统率。终觉散而无纪。惟有遴委熟悉军务大员、分路总理其事。仍多派正佐各员、分定段落各专责成。申明约束。联络声势。兵力之所不到。则以民力佐之。民力之所不支。则以兵力助之。庶几侦探易周。而贼无潜匿之地奏入。谕军机大臣等据奏派委道府。分段团练。此事早应如此办理。兵与民同系烝黎。本无区别。伊等均各有室家。一遇贼匪。协力捍御。为公即以为私是设兵固以卫民。而团勇等守望相助。亦与兵无异。但须地方官认真团练。务使声势联络。用收实效。勿徒作纸上空谈。将此传谕知之。　　

○辛巳。祈谷于上帝。上亲诣行礼。　　

○御乾清宫。赐皇子亲藩等宴。　　

○壬午。谕内阁、周兴岱典试江西时。朕并未令其查访地方事务。若果有之。尤应倍加慎密。何得向人宣露。伊系内廷行走之人。即诸凡收敛。尚恐有人向伊探听揣摩。况复自行炫耀。擅出告示。词意夸张。以致通省官员相率趋承。赆仪从厚。周兴岱始虽辞却。后仍收受。且因未带冬衣。辄向地方官告及。殊为卑鄙。部议照溺职例革职。本属咎所应得。姑念其供职内廷。稍有笔墨微劳。著加恩降为四品京堂。遇缺即补。至巡抚张诚基等、平日居官果能清正。即周兴岱意气陵人。尽可置之不理。何至曲意周旋。既厚遗路费。又添赠衣裘。实蹈逢迎陋习。本应照部议降三级调用。但此事经朕降旨查询。该抚即和盘托出。不敢稍为徇隐。尚可少从末减。张诚基、邵洪、衡龄、均著加恩改为革职留任。嗣后督抚两司。于三品以上大员、奉差典试。均遵照昨旨。毋得滥行馈遣路费。违者严惩不贷。　　

</div>
    <div class="pagination">
<a href="清实录嘉庆朝实录_page122.html">上一页</a><span>...</span><a href="清实录嘉庆朝实录_page118.html">118</a><a href="清实录嘉庆朝实录_page119.html">119</a><a href="清实录嘉庆朝实录_page120.html">120</a><a href="清实录嘉庆朝实录_page121.html">121</a><a href="清实录嘉庆朝实录_page122.html">122</a><span class="current-page">123</span><a href="清实录嘉庆朝实录_page124.html">124</a><a href="清实录嘉庆朝实录_page125.html">125</a><a href="清实录嘉庆朝实录_page126.html">126</a><a href="清实录嘉庆朝实录_page127.html">127</a><a href="清实录嘉庆朝实录_page128.html">128</a><span>...</span><a href="清实录嘉庆朝实录_page124.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
