<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 62 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 62 页/共 848 页
  </h1>
  <div class="content">
   ○又谕、孙尔准奏、颜料例价不敷。筹款发商生息津贴采办一摺。安徽省每年额办颜料。向系潜山等十二州县分班按年轮办。近年颜料增昂。所领例价。不敷采买。自应酌筹调剂。著照所请、准其于司库公捐养廉银内、提拨银六万两。分发典商生息。每年所得息银七千余两。酌拨银五千两。津贴采买颜料。同应领例价给发。勒限办齐起解。此项息银。须至道光三年、始行呈缴。现在嘉庆二十五年、及道光元年、二年、应办颜料。准其于司库内、每年借给银五千两。俟有典息呈缴。除发给银五千两之外。其余银二千余两。归还现在借款后。仍将所余银两。留存司库备用。年终具奏一次。毋庸报部。至另片奏称潜山等十二州县、请免派添办等语。颜料遇有不敷之时。势不能不派令添办。况既经筹给津贴。该州县等自不得藉词赔累。嗣后著仍照旧章办理。该部知道。　　

○又谕、礼部查明各省送到册籍咨文。分别应存应删。开单具奏。均著照所议办理。至年久试卷日积日多。致紧要案牍。转无存贮之地。原应分别年限销毁。以清库贮。但恐经手吏胥、藉以售卖渔利。将来流传坊肆。易启考场剿袭之弊。著礼部妥立章程办理。无致别滋事端。　　

○谕军机大臣等、孙尔准奏、安徽省向有酌提各州县羡余、津贴潜山、灵壁、凤阳、三县银共一万一千两。请仍照旧酌提。于凤阳县应给数内减银一千两。共提银一万两。给发该三县办公等语。安徽省向提各州县羡余银两。津贴冲途州县。此项银两。既不在各州县养廉内摊扣。自应酌提给发。著照所请、每年仍酌提银一万两。饬令各属按四季解缴司库。由司发交潜山等三县。以资办公。俾免藉口亏那。该抚惟当不时稽查。毋使正项再有亏缺。将此谕令知之。　　

○乙卯。上御乾清门听政。　　

○诣皇太后宫问安。　　

○谕内阁、琦善奏、东省额兵无可抽裁。请将各兵红白赏银照旧动支等语。各省绿营兵丁红白赏需。前经兵部议以裁减名粮正饷充赏。山东原设兵额无多。且当曹州等处添设营汛。无可抽裁。所有红白赏银。仍准其循照向例。于地丁项下动支。该部知道。　　

○山东巡抚琦善奏、审明章邱县柜书王宗珂侵蚀钱粮一案。得旨、查办甚好。若此多年积蠹。必应重加惩创。著刑部核议具奏。　　

○以通政使司副使曹师曾、为太常寺卿。　　

○以故云南新平县属土县丞杨圣举孙大生袭职。　　

○旌表守正捐躯江苏上元县民吴大年妻朱氏。　　

○修江南上元县城隍庙。从协办大学士总督孙玉庭请也。　　

○贷安徽怀远、祁门、休宁、宁国、泾、和、全椒、来安、八州县司库银。修理营房。　　

○补造江南狼山镇标遭风击坏左营哨船。赏恤淹毙兵丁如例。　　

○丙辰。谕军机大臣等、前因盗砍树株案内要犯尹同、系该处积惯窝家。当经降旨交该都统等严拏。嗣据覆奏。该犯已闻拏逃匿。现又购线密躧等语。今又逾数日。何以尚未弋获。著庆惠等上紧缉拏到案。毋任远扬。本日又据刑部奏、审据冯石头等、供出尹同之弟尹金、系与尹同一夥收买木植。王学成供、有小曹村民人冯得祥、与未获之王小发、夥开木厂。亦系积惯窝家。该犯等在水次扎筏运卖。其开设木厂。系何字号。在何城何处。不难访问而知。著庆惠等、将尹金、冯得祥等、严密查拏务获。并将该犯等木厂字号。及出入帐目一并查收起获。解交刑部。归案办理。无稍延缓。致干重咎。将此谕令知之。　　

○命前任贵州布政使富信、以三品京堂候补。　　

○丁巳。谕内阁、本日吏部议奏、戚人镜严加议处一摺。比照不应重杖八十私罪加等议以实降四级。有意从轻。希图邀恩降留。若系编检。自必拟以革职矣。朕不能姑息于一人。而堕宫禁成宪。所有吏部堂官。均著交都察院察议。戚人镜官任翰林。且在内廷行走。何得不谙礼法。乃于考试之日。宫门未启。即行上阶坐候。已属谬妄。又不遵侍卫等管束。肆行喧呶。大干禁令。即著革职。嗣后无论文武各人员。再遇有宫廷禁地、不遵管束任意喧呶者。经该管王大臣参奏。朕必立将其人拏交刑部。按律治罪。若该管之侍卫章京等疏于约束。或该管之王大臣等徇隐不奏。一经发觉。一并重处不贷。将此通谕内外各衙门知之。　　

○又谕、蒋攸铦奏、请动款制换各营锅帐等项一摺。川省普安等镇协营额备锅帐。自乾隆年间制造以来。均有曹□少朽残缺。自应赶紧制换。以重操防。著照所请、所有普安等镇协营应制锅帐。除旧料变价、及巫山盐厂二营、额备锹镰锄斧等项、尚未满限、毋庸另制外。实共估需银二万一千九十两零。准其在兵饷建旷项下。动支给领。按数制换。事竣核实验销。该部知道。　　

○谕军机大臣等、据西林布等奏、酌拟操练章程一摺。和阗兵丁、除军台卡伦等处常差外。在城共计一百五十余名。该办事大臣等、于每月内拟定日期。分别操演骑射鸟枪。并合演大队。均著照所拟认真训练。俾技艺悉臻精熟。惟台卡兵丁、本有应当驿递及防汛差使。若按三月一次。更换来城。轮流操演。不惟事涉烦苛。恐差务亦多旷误。该办事大臣等、惟当照旧办理。毋庸稍事更张。其由叶尔羌转调满营当差甲兵。俱著一体操练。不得视为具文。日久生怠也。将此谕令知之。　　

○又谕、据穆通阿等覆奏操练章程、明示劝惩。使兵力悉归劲勇等语。叶尔羌为回疆边地。兵丁与内地不同。关系尤为紧要。自宜操练娴熟。用资保卫。朕详阅所定章程内。惟派守卡伦军台供差兵丁。每两月更替来城。轮流操练。事涉烦苛。该兵丁本有应当差使。若轮流更调。必致巡防差务。转多旷误。该办事大臣等、惟当遵循旧制。不必更张。其在城兵丁。定日操演。明示劝惩。俱著照所拟办理。将此谕令知之。　　

○添设四川重庆镇中营右哨千总一员。驻浮图关。拨督标兵一百名移驻。改重庆、川北、两镇中营游击为题缺。建昌镇左营游击为推缺。从总督蒋攸铦请也。　　

○戊午。训饬翰詹科道进士出身人员。谕内阁、国家设科取士。首重翰林之选。缘翰林为清要之秩。培养人材之地。不可不慎也。居是职者。自当顾惜廉耻。敦笃名义。苟且儌幸之事。岂学者之所当为。即如今岁考差。真才实学者固不乏人。乃竟有洗马陈玉铭、于宫廷考试。胆敢怀挟诗文。既经败露。岂能不按律治罪。稍从末减耶。若翰林等官不知自爱。动辄身罹法网。逮系囹圄。岂仅失朕之望。乃不忍行之政也。尔科甲出身者。皆系刻苦自励。有志于学之人。断不可心随境转。行与言违。凡修身敬事之道。克己慎独之功。以驯至乎俯仰无愧。可不时加省察乎。试思若陈玉铭者、畀以考试之任。尚可望其选拔真材。秉公衡文乎。授以牧民之责。又能望其尽心民事。奉公守法乎。言念及此。可忧可憾。今而后必当激励品行。黾勉学业。三畏四勿。岂不知者。永矢弗忘。以为士习之表率。而国家亦可收得人之效矣。尔多士其共懔之。　　

○谕军机大臣等、王鼎等覆奏、确访湖北殷万虚等窝贼匪犯情形一摺。据称殷万虚、殷世禄、在黄冈地方窝匪十有余年。附近村庄。利其保护。每岁皆输资以酬。互相守助。其高方瑶、系江陵县人。向充捕快。伊子二人。亦充捕役。交通贼匪。现在该省已于三月初间将该犯等先后缉拏。除殷世禄闻拏自戕外。殷万虚、高方瑶、俱经获案。供有夥贼数十人。及行窃各案等语。此等积年窝贼匪犯。地方官毫无闻见。自系各衙门捕役贿纵包庇。必应严办示惩。且窝贼十数年之久。通贼数十人之多。所供尽属窃案而无盗案。亦难凭信。著陈若霖等提集人犯。悉心严鞫。彻底根究。勿存化大为小之见。审明按律惩治。务期贼匪根株净绝。以靖地方而安良善。将此谕令知之。　　

○又谕、御史孙贯一奏、采办颜料迟延积弊一摺。据称安徽省采办颜料迟延。非尽关例价不敷。缘该州县赴藩库领价。仅得七成。司房书吏又复需索。势不能不包给该书吏。任听开销。层层累剥。至该州县摊款。系新旧任按期分赔。新任不为旧任垫补。旧任何能完此捐项。是以摊捐解完之日。即为颜料办完之日。请立定章程。严禁勒扣包办之弊。或令接办州县坐扣杂税地丁银两。赴苏采买等语。前据孙尔准奏颜料例价不敷。请筹款发商生息津贴。已降旨准行。今据该御史所奏。州县承办颜料。系藩司书吏勒扣包办。如果有此等情弊。殊属大干法纪。著孙尔准督同藩司陶澍、查明是否属实。其采买颜料。或即令接办州县坐扣杂税地丁银两。是否可行。著一并查明据实覆奏。将此谕令知之。　　

○己未。谕内阁、庆保等奏参缉捕玩弛之都司一摺。此案外洋盗匪。聚众二三十人。于旬日之间叠劫商船三次。捕务废弛已极。所有该管巡防之昌石营都司吴清、著先行革职。责成统辖之定海镇总兵陈梦熊、带同出洋追捕。勒限一个月。将盗匪全数弋获究办。如逾限无获。即将该都司严行治罪。并将该总兵一并严参。至另片奏称现获之滥眠玉一犯。是否即系此案正盗。著该督即行严讯明确。定拟具奏。　　

○又谕、庆惠奏、失察盗砍树株。请交部从重治罪一摺。庆惠前任马兰镇总兵。年分最久。失察盗砍风水山树甚多。甚咎甚重。著先拔去花翎。退出乾清门。此时且毋庸交议。仍著会同上紧摉查。并缉拏要犯务获。俟定案时再降谕旨。　　

○又谕、安福等奏、查明青桩内之景家沟、大小马蹄沟等处。新伐树株根盘五千八百余株。青桩外网子沟等处。新伐根盘五千八百余株。旧伐根盘三千五百余株。并称青桩以外大黄崖口、及大石湖。系出山正路。并无成材木料。亦无砍伐形迹。冯石头、高富等、所供上年盗伐树株之处。显有不实。现将私伐回乾树株之汛弁、及缉获案内逸犯。解部审办等语。青桩内外盗伐树木。共计万余株之多。所有历任马兰镇总兵及地方官。全然置之度外。从未查办。丧心昧良。可恨之至。前据刑部所讯冯石头等供。显系狡展。著该部再提冯石头高富等、并现在拏解之王九雨等五犯。严切根究。务期水落石出。以成信谳。其外委李贵、陈连、私伐红桩内树株。是否实系回乾。一并确切严讯。按律惩办。　　

○谕军机大臣等、据安福等奏、查明青桩以内附近白桩。间有居民耕种。杨家堡一汛山地。多系嘉庆四年查抄入官之产。并未设禁。六年始派兵四名驻劄。十二年移驻把总。拨兵二十八名。分设四拨巡防等语。杨家堡山地。既于嘉庆六年间禁止开采。派兵驻守。现在青桩内附近白桩一带。何以复有居民耕种。是否该处地方。从前不在禁止之列。抑系事后私行开垦。著安福等查明该一带居民。自何年在彼耕种。如果耕种有年。免其置议。傥系近年违禁开垦。即行奏明驱逐。其饬拏要犯尹同、至今尚未获解。著庆惠等务即督饬员弁。将尹同及案内各逸犯、迅速查拏。解部审办。勿得稍存疏懈。傥稽延时日。致要犯逃脱无踪。庆惠等不能当此重咎也。将此谕令知之。　　

○又谕、巡漕御史俞恒泽奏、临清闸外水势易致浅阻。请疏浚来源。修复闸坝。并据称南运河所受卫源本弱。该处居民。于百泉丹河洹河等处。开渠置闸。分灌农田。遇水小之时。河流遂形浅涩。乾隆年间议定安阳万金渠下游高平一闸。为全河水势所关。每年夏初。将该闸下板堵闭。俾洹河正流归卫。嗣复将卫河来源之百门泉、九道堰、并丹洹各河。于未经插秧之时。暂行封闭支流。令各水全力下注等语。卫河水势强弱。全在上游蓄洩得宜。庶济运灌田。两无妨碍。近来山东临清闸外。每届重运经临。总须穵浅起拨。自因来源水弱。正河未能畅流所致。著严烺、姚祖同、即查该省百泉丹洹万金渠高平闸等处。从前所建闸坝。现在有无倾圯。是否修复后照旧启闭。临清闸外河道不致浅阻。足利漕行。或今昔情形不同。于济运灌田。并无裨益。均著查明据实覆奏。将此各谕令知之。　　


大清宣宗效天符运立中体正至文圣武智勇仁慈俭勤孝敏成皇帝实录卷之三十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二年。壬午。四月。庚申。上诣皇太后宫问安。　　

○谕军机大臣等、庆惠等覆奏、严拏盗砍树株案内之尹金等犯。并称访得尹同弟兄。系承领伊母舅彭国彪本银。贩运木植。彭国彪系与尹同等同时潜逃等语。尹同一犯。本日业经步军统领衙门拏获到案。已降旨交刑部严审矣。其未获之尹金、王小发、均系案内要犯。著庆惠等仍遵前旨。严密查拏。毋任闻风远扬。其在逃之彭国彪。并案内各逸犯。著一并严拏务获。归案审办。庆惠等办理此事。固不可稍涉疏懈。致有不实不尽。亦不可滥及无辜。徒滋拖累也。将此谕令知之。　　

○又谕、本日都察院奏、原任河南陈留县训导朱成勋、遣子朱鉴堂、赴京呈控知县赵锦堂、给赈不实一案。已明降谕旨、交王鼎玉麟审讯矣。王鼎等于途次接奉谕旨。著即驰往河南省城。提集人证卷宗。秉公审讯。如此时业已经过豫省。即行折回省城讯办可也。将此谕令知之。　　

○山西巡抚邱树棠奏、请将知府赵秉襄、降补同知。得旨、朕看赵秉襄甚属无用。故特降旨于汝。虽接见数次。看其难胜知府。请以同知降补。汝祇知遵旨而行。毫无实据。将何以服其心哉。嗣后再行试看。如有不称职之处。即行具奏。再呈递封章之张之桐、案关悖逆。非寻常案件可比。不可迟延草率。务要彻底根究。一一详鞫。据实覆奏。不许因有触犯字句。即涉含混也。　　

○命翰林院侍读学士钟昌、普保、侍讲学士克勤、侍读胡开益、德兴、德春、编修祝庆蕃、陈用光、罗尹孚、周之桢、周凯、钱騋、鲍桂星、陶廷杰、程楙采、李裕堂、王炳瀛、李浩、秦恩复、程邦宪、牛鉴、周贻徽、郎葆辰、许乃赓、沈巍皆、蔡学川、汪琳、李钧、陈澐、王兆琛、杨九畹、胡达源、王丙、李逢辰、毛树棠、李煌、陈肇、徐法绩、刘学厚、张日晸、魏建中、慕维德、周曰炳、每日一员。以次听候召见。　　

○命已革翰林院侍讲戚人镜、在实录馆效力行走。　　

○辛酉。孝端文皇后忌辰。遣官祭昭陵。上诣昭显庙拈香。　　

○谕内阁、宗室奕俊、呈控奕礼倚势霸地一案。现据户部宗人府查明。奕礼地亩坐落天津县子牙河地方。屡经该县勘明。自乾隆年间各佃承种分粮。众证确凿。实非奕俊所控荒地。所有天津县曹家庄后身新河两岸地亩。著仍归奕礼照旧管业。奕俊怀疑妄控。于查明后犹复藉词执辩。殊属谬妄。著交该族长等严行管束。傥再生事端。定行治罪不贷。　　

○又谕、李鸿宾奏、漕船渡黄遭风一摺。江西铅山永建两帮三船。先后在黄河遇风漂没。人力难施。并淹毙人口多名。情殊可悯。著该漕督即饬粮道妥为抚恤。其漂没米石等项。照例全行豁免。所有已满十运二船。仅历八运一船。著加恩一体官给料价。赶紧成造。该部知道。　　

○谕军机大臣等、长龄等奏、官兵进剿番贼。连获胜仗一摺。各路将弁带兵进剿野番。连获胜仗。歼捦番贼多名。夺获牛羊马匹器械甚多。该督等督兵自东北赶至青海西南。齐慎等带兵紧顾西北。向前进剿。该野番等抛弃锅帐。分投逃窜。势已穷蹙。调度甚属妥协。朕心深为欣慰。著赏给长龄寿字松石翎管一个。四喜白玉搬指一个。黄辫大荷包一对。小荷包四个。以示嘉奖。发去洋瓷翎管十个。鲨鱼皮小刀五把。玉柄回子小刀五把。著长龄等分赏出力官弁。其各路已获牛羊。及嗣后续获性畜。除犒赏出力官兵外。无庸抵支军粮。即传示各蒙古王公扎萨克台吉等。查明报抢原案。将存賸牛羊均匀给领。俾资生计。各路伤亡弁兵。即著查明咨部照例议恤。长龄等务督饬各路官兵。赶紧剿捕。克期蒇事。方为完善。将此由四百里谕令知之。　　

○调陕西西安镇总兵官刘瑞、为汉中镇总兵官。汉中镇总兵官珠勒亨、为西安镇总兵官。　　

○壬戌。谕内阁、惇亲王绵恺、著在镶白旗。瑞亲王绵忻、著在镶红旗。　　

○又谕、帅承瀛奏、寺塔纤塘各工、请动项分别兴修一摺。浙江钱塘县境内之开化寺六和塔。为塘工保障。现因年久坍塌。自应修复。著该抚即将塔座御碑亭天王殿。再行派员勘估。奏明动项兴修。其北新关外官河纤塘。系舟楫往来要道。于农田水利攸关。亦系年久坍卸。据该抚委员查勘明确。其估需工料银七千八百八十三两零。著照所请。准其于司库耗羡项下照数支给。责令该县妥速修整完固。工竣核实验收。该部知道。　　

○又谕、托津等奏、会同妥议军政章程一摺。所议是。嗣后办理军政。凡旗营各员年逾六十以上不能骑射者。不准保列卓异。此内如有年齿虽老。精力尚健。不但步箭娴熟。而马箭亦属可观。或曾经出兵著有劳绩。或于旗营事务实心经理者。著该管上司出具切实考语保荐。另册报部。经派出王大臣查验属实。准其列入卓异。其年至六十五岁以上者。由该旗另造一册。出具能否骑射步射考语。交派出王大臣秉公校阅。分别去留。仍将应去之员。交兵部带领引见。至侍卫处、銮仪卫、及前锋、护军、火器营、健锐营、圆明园等营官员。年至六十五岁以上者。著将侍卫、冠军使以下。委前锋护军参领以上各官。另为一班带领引见。其八旗参领、副参领、佐领、印务章京、步军营翼尉、协尉、副尉、城门领、信炮章京、步军校、委步军校等官。亦著另为一班。与逾岁不射马箭之前锋校、鸟枪护军校、护军校、骁骑校、另为一册。由派出王大臣校阅。分别去留。仍将该员等步覆年岁详加考验。如未经该旗营归入计典参劾。实系龙钟衰迈者。该王大臣即据实参奏。勒令休致。仍归入计典六法人员内带领引见。其年齿虽老。精力未至衰颓者。另为一疏。奏请留任供职。用示朕循名责实、甄核持平至意。著为令。　　

○又谕、莫晋奏陈仓场盘查利弊、请酌归简捷以省纷扰一摺。著交大学士、军机大臣、会同九卿、核议具奏。　　

○又谕、萨秉阿等奏、请借款生息。资助旗籍举人会试。并分给骁骑校以下各员弁进京路费一摺。浙江杭州乍浦驻防八旗文武举人进京会试。资斧维艰。加恩著照所请。准其于藩库积存牧地租课闲款内、赏借钱一万串。发商生息。遇会试之年。每名除例给水脚银十两外。加赏钱四十串。其各满营骁骑校、笔帖式、领催、前锋、各员弁进京引见。向无例给盘费。亦著加恩在牧租生息钱文内、每名赏给钱四十串。均自道光三年为始。此项支借钱文。俟下届会试时。统计支賸若干。即以归还原款。再将新息另行起支。仍按年报部核销。该部知道。　　

○谕军机大臣等、据帅承瀛奏、请修钱塘县境内之开化寺六和塔工程。已明降谕旨。交该抚再行派员勘估。奏明动项兴修。此外座落殿宇。以及点景亭台等项。可去者即可拆撤。毋庸重修。徒滋糜费。将此谕令知之。　　

○仓场侍郎莫晋参奏、户部议覆章程。自相矛盾。得旨、户部堂官逐款明白回奏。　　

○山东曹州镇总兵官刘清、以年老休致。赏食全俸。以降补总兵官马应国、为曹州镇总兵官。
  </div>
  <div class="pagination">
   <a href="清实录道光朝实录_page61.html">
    上一页
   </a>
   <span>
    ...
   </span>
   <a href="清实录道光朝实录_page57.html">
    57
   </a>
   <a href="清实录道光朝实录_page58.html">
    58
   </a>
   <a href="清实录道光朝实录_page59.html">
    59
   </a>
   <a href="清实录道光朝实录_page60.html">
    60
   </a>
   <a href="清实录道光朝实录_page61.html">
    61
   </a>
   <span class="current-page">
    62
   </span>
   <a href="清实录道光朝实录_page63.html">
    63
   </a>
   <a href="清实录道光朝实录_page64.html">
    64
   </a>
   <a href="清实录道光朝实录_page65.html">
    65
   </a>
   <a href="清实录道光朝实录_page66.html">
    66
   </a>
   <a href="清实录道光朝实录_page67.html">
    67
   </a>
   <span>
    ...
   </span>
   <a href="清实录道光朝实录_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
