<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 555 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 555 页/共 1860 页
  </h1>
  <div class="content">
   乾隆十六年。辛未。九月。甲子朔。谕曰、硕色摺奏、贵州出师金川故兵家口。前照部定之例。不论有无子嗣。俱月给养赡半饷。续经题定。此内并无子嗣者。改为月给米折。合计浮支银两。按数缴还等语。兵丁等效命戎行。所遗眷属。自应优加体恤。若再按数追缴。未免生计艰难。情殊可悯。所有该省故兵家口。本年夏季以前。应追浮支半饷银两。著即加恩豁免。　　

○又谕、朕因浙省宁绍等属。被旱歉收。米价昂贵。绿旗兵丁。所得月饷。不敷买食。曾经降旨。将被灾各标协营兵丁。俱令借给米石。以资接济。但念该省今年旱灾稍重。各属米粮。一例昂贵。转瞬隆冬。穷兵衣食。未免多属拮据。著再加恩。将浙江通省兵丁。每名借给一季饷银。该抚于司库内动项借给。俟明年夏季后。分作四季扣还归款。以示朕格外体恤之意。并传谕该督提等、严饬营弁。毋致丝毫侵克。俾得均沾实惠。　　

○又谕曰、两广总督陈大受奏称、滇省委员永北府知事张彦珩、来粤买兑盐觔起运。于上年八月。本年三月。连报遭风漂没。至五月内。又于百色城外。捏报被烧。当即查验。并无盐觔被烧踪迹。随盘诘船户。据供烧系空船。盐觔已同运官沿途卖去。应听滇省题参究拟等语。各省委员。运办盐觔铜铅等项。皆公事所需。上关帑项。其间中途盗卖。种种弊窦。皆所不免。向来各省督抚。因非本省属员。无纠参之责。而委员亦自恃隔属上司。不行稽查。遂肆行侵盗捏饰。即如张彦珩之任意私卖。屡次捏报。希图侵混。若必俟移咨滇省题参。则此等贪狡劣员。益无忌惮。督抚虽有分地。其运官既已入境。即伊境内之事。如果有盗卖捏报情弊。一经查明确实。无论隔属邻省员弁。即应严参究审。其如何立定章程。严密稽查之处。该部定议具奏。寻议、委员采办盐铜铅。领解日。将盐包铜铅觔数。一面申报原委督抚。一面申报沿途督抚。入某境。即报地方官查验。出境时。该地方官具印结。申报该管上司。并知会接境。一体查验。如在境盗卖。及捏报遭风失火。该地方官申报本省督抚参究。不得诿之原委督抚。其经过地方员弁。俱照粮船谎报漂失、汛地文武各官、不亲确勘例。革职。再、地方官申报。而督抚不参奏者。照不揭报劣员例。降级调用。倘地方官借端勒掯。致出境稽迟。督抚亦应查办。该管上司照例处分。从之。　　

○户部议覆、云南巡抚爱必达奏称、滇省各属。徵收粮米。有定例折徵。及四年一大折者。有徵本存仓。及徵本拨运者。有米改条银。及条银改米者。俱有章程。即遇平粜所需。本邑万难买补。应于邻邑折徵处。改本拨补。通融办理。亦宜于开徵之先。详请咨明。题销之时。据实申报。不得但图便易。徵本徵折。私自更改。致与定例不符。所有赢余。亦不得任意支销。再、滇省距京辽远。必俟秋成后、确查丰歉。筹酌更改。再候部覆。往返半载。致误徵期。请于本年会计兵粮之时。将通融办理缘由。即行咨部。应如所请。从之。　　

○乙丑。谕、明岁二月。万寿恩科乡试。所有各省正副考官。著将应行开列人员。通行考试。以备简用。该部即遵谕行。　　

○又谕军机大臣等、原任江苏巡抚王师、应交直隶城工银两内。尚未完三限四限银、一万一千八百余两。此项前因其在藩司任内。有办理未善之处。是以薄罚示惩。今既已身故。所有三限四限银两。著加恩免其交纳。将此寄知方观承、并令该督转谕伊家属知之。　　

○丙寅。上御勤政殿听政。　　

○谕、今年秋审情实各犯。著停其勾决。　　

○又谕军机大臣等、昨据方观承查讯传写捏造奏章各犯。赴京提拏孟兰、到省覆讯一节。孟兰现住京城。原可就近缉获究审。无庸辗转移解。今既差员押赴保阳。可即传谕该督、将该犯速行质讯。如供出牵连待质人犯。尚多在枣强一带。仍著该督、一面节次根究。一面即行奏闻。若果如原供所称。此稿得自京城。则京城内必有应行踪迹之犯。著奏明交步军统领严拏根究。并将孟兰一犯。连供解京。就近质对审理。　　

○又谕、东省所属州县。前据准泰先后奏报。被水者七十余处。其间成灾不成灾。尚须分别确勘。而为地甚广。看来今岁外省偏灾。浙江最重。其次即系山左。该省积歉之余。上年秋成稍丰。而元气未复。今复被潦。亟宜加意抚绥。准泰摺奏、请留秋拨案内存库地丁银两。以备赈恤。第民食所需。米粮为急。如使升斗维艰。即得现银。何从告籴。但今岁各省漕粮。截留已多。东省赈务。著鄂容安尽心筹画。亦不必拘泥。其商贩可通。易于购买之州县。自可给予米折。其艰于购买之区。或应向邻省采买。或应动拨仓储。均令通盘计算。妥协办理。务俾灾黎得所。再、运河一带堤工。并东平决口疎防实在情形。据实严查。秉公究拟。速行奏闻。　　

○吏部议准、两广总督陈大受疏请、广东省裁汰肇高学政。归并广韶学政考试。关防应改铸提督广东学政字样。其原颁肇高、广韶、两关防。咨部查销。从之。　　

○户部议覆、云南巡抚爱必达奏称、滇省地丁。一概以银徵解。而奏销时、又以银七钱三捏报。请嗣后一以银数造册。再、一钱以下之小户。及大户一钱以下之尾欠。并折欠短封。请照放饷例。每银一分。收钱十二文。其五厘以下者。每银一厘。收钱一文。易银支解。如情愿完银者听。倘地方官以该省钱价之贱。勒收银两。及重戥浮收。即行参处。应如所请。从之　　

○兵部议准、船厂将军傅森疏请、船厂水手营四品官、及太平、永宁、两仓监督、各关防。伊屯佐领、及巡检、教官、各钤记。旧铸宁古塔字样。应照将军印信。四司、八旗协领、同知、等关防。一例改铸船厂字样。从之。　　

○福建漳州镇总兵王文敏、以病解任。调湖广宜昌镇总兵马大用、为漳州镇总兵。以原任陕西固原提督豆斌、以提督衔、管理宜昌镇总兵印务。　　

○以户部侍郎书山、为正黄旗满洲副都统。通政使富森、为正白旗满洲副都统。太常寺卿德通、为正白旗蒙古副都统。大理寺卿卞塔海、为镶蓝旗汉军副都统。　　

○丁卯。上诣畅春园、问皇太后安。　　

○幸静宜园驻跸。至己巳皆如之。　　

○遣官祭昭忠祠。　　

○谕、从前满洲旧俗。凡遇一切差役无不抒诚勇往。至于出兵行围。尤各争奋。以不得与为憾。今派往马厂官兵。出差不过数月。有何迫切之事。竟有波罗河屯私逃回京者。多至百有余人。该副都统、如果豫行晓示约束。兵丁何敢潜回。此该副都统等之罪。著将图拉、于宗文、佐领和尔屯、轻车都尉伊思泰、革职。拏交刑部治罪。但兵丁等如此任意逃回。亦甚不知法纪。如该副都统、豫行晓谕。而伊等如此委之而去。必将置之重辟。今因该副都统、不行豫先晓谕。以致官员内。尚有私自回京者。何况无知兵丁乎。著加恩免其从重治罪。交与内大臣班第尚书舒赫德、一一详细查出。传至都统衙门。会同该都统。严行鞭责。三年之内。停其一应升转。此次系朕施恩。从宽办理。嗣后伊等如自行知罪。奋勉效力则已。如尚不知改悔。再有似此者。必从重治罪。断不姑恕。　　

○又谕、近年八旗发往马厂之马。每多疲瘦。而今年为尤甚。此俱因马厂大臣官员等、不行稽察所致。相沿既久。将至旗人不谙牧放之法。若不即今整饬。则马不得实用矣。蒙古人、娴于牧放。且无别项差役。嗣后八旗官马发往时。著察哈尔总管、将一半派蒙古人牧放。即令其详悉指示旗人。至马匹如何护往。及牧马之蒙古。应赏盘费之处。著军机大臣。会同八旗大臣妥议。寻奏、牧场参领。请仍由京派往。其余官兵。拟定额数。一半派自各旗。令由京解马起程。一半派蒙古兵丁。并将出口日期。及齐集何处。知会察哈尔总管。豫行遣往守候。其弹压管束。于察哈尔左右两翼。各派副总管、参领、二员。每年再派散秩大臣一员。额鲁特侍卫二三员。协同管理。总管酌定班次。轮畨效力。办理妥协。奏闻鼓励。如不加意牧放。仍致疲瘦。官兵一并议处。其盘费银。散秩大臣、照副都统。副总管、参领、侍卫等、照京城参领。察哈尔官兵、照京城官兵。一体支给。再、蒙古远近不一。请由察哈尔起程日始。暨解马来京。回到本处日止。按照支领。旗员正月派定。行装需费。临期给予外。其春季俸。暂免坐扣借项。从之。　　

○又谕、今岁豫省河内等州县。河涨被淹。虽据该抚照例抚恤。但念该州县属。猝遭异涨。被灾稍重。穷民生计。尚多拮据。著将被水之河内、武陟、阳武、封邱、祥符、延津、滑县、所有漕项银米。加恩缓至明年秋成徵收。其中牟、仪封、郑州、荥泽、温县、陈留、阳武、封邱、兰阳、虞城、河内、武陟、原武、等十三州县。滩地粮银。亦著缓至明年麦熟徵收。以纾民力。该抚董率属员。实力妥办。务令穷黎均受实惠。该部遵谕速行。　　

○又谕军机大臣等、鄂容安奏、酌办豫省被灾州县情形一摺。所有一应赈借蠲缓事宜。业经办有章程。但鄂容安已调东抚。现令速行赴任。自不能复办豫省灾务。著传谕该抚、将现在如何分别筹办原委。速行详悉知会陈宏谋。如陈宏谋已经到豫。仍著觌面再为交明。陈宏谋系暂行署篆。俟舒辂扺任之日。再著陈宏谋一一告知。庶查办得有端绪。不至彼此歧误。再、东省民情。与豫省回别。中州俗尚淳朴。而山左则人多好勇斗很。又自负略能识字。遂至玩法逞奸。无所不为。非痛加禁革。则向来敝俗。势难望其改弦。著再传谕该抚、令其留心体察。加意整顿。但积习沉痼之余。若一时骤加禁遏。或致操之已蹙。转恐于事无益。务须徐徐剀切化导。俾愚顽渐知觉寤。则一二年内。即不能尽革浇风。亦必大有起色。总之牖民正俗之道。既不可姑息养奸。亦不可失之欲速。该抚身任封疆。其遵照谕旨。实力奉行毋忽。　　

○以翰林院侍读学士蔡新、为内阁学士。兼礼部侍郎。　　

○顺天府府尹顾汝修、缘事革职。以翰林院侍读学士广西学政罗源汉补授。仍留学政任。命兵部侍郎蒋炳、管理府尹事务。　　

○予故琉球国贡使毛元烈、祭一次。　　

○戊辰。谕军机大臣等、兆惠摺奏、讯问准泰供词。尚多支饰。兆惠未加诘问。不足以服准泰之心。即如供称和其衷面禀。先将讹传之人发落。和其衷自称意见相同。似和其衷原不欲彻底根究。但在当时、即果有此情节。而和其衷之面商无凭。准泰之涂抹发还。确有实据。即当诘其涂抹何心。发还何意。且和其衷系同办此案之人。并非从未见此稿。恐其张扬。彼既于发觉之初。即将伪稿呈明。则准泰亦应于奉到廷寄之日。将原稿发看。立将前案供明之官贵震、咨提严讯。则无著者即可有著。乃和其衷一接准泰札寄密谕。即自知前案办理之谬。据实奏闻。而准泰仍令不得牵涉前案。并不封发原稿。始终含糊。希图苟且了事。又属何意。此皆案内紧要情节。何以不行诘讯。著传谕兆惠、将指出之处。逐一研问。如已押解来京。一面即于途次。将此旨传谕准泰。问其是否心服。　　

○户部议覆、调任陕西巡抚陈宏谋疏报。大荔县被水冲塌民房。请动项修葺。朝邑县秋水被淹。沿河贫户。请赈一月口粮。应如所请。并饬将前报被水之蒲城、澄城、盩厔、兴平、长安、陇州、略阳、宁羌、武功、等九州县。确勘是否成灾。应行赈恤蠲缓事宜具奏。再、华阴、泾阳、安塞、三县。冲损渠堤石湃等工程。亦饬确勘办理。得旨。依议速行。　　

○己巳。谕军机大臣等、陕甘等处。餧养驼只。每年需用草料银两。原定价值浮多。前经西宁总兵张世伟、安西提督永常、奏明。历岁多有节省。因交尹继善、酌定价值。据尹继善奏、请将西宁草料。每岁减去银二千两。安西等处。每岁减去银三千两。并称张世伟任内节省之处。实因撒买草豆。减料餧养。驼只多有疲瘦。难以为例等语。已交军机大臣。俟刘顺来京。将实在情形。询明定议。现在该处餧养驼只。是否仍照张世伟任内、每岁节省银五千两办理。抑或已照尹继善所奏数目办理。若所减二三千两。而能餧养膘壮。虽节省无多。尚于驼只实有裨益。倘所养驼只。仍不免于疲瘦。与张世伟任内相同。则虽称稍为节省。究属虚糜帑项。有名无实。著传谕黄廷桂、将作何稽查办理之处。令其详悉查明具奏。寻奏、奉谕、即札行各提镇查核。据覆西宁、甘、凉、宁、肃、等处。自乾隆十四年冬后。均照尹继善减定数目办理。现俱餧养膘壮。细访亦无浮冒。但设法稽查。事无专责。难免弁役暗中克减。嗣请拴槽时、专派参游。责成经管。该提镇仍不时亲查。每季底、加委道员。公同查验。再据升任提臣永常咨称、安西战驼八百余只。于乾隆十三年奏准。一半长川牧放。一半于冬春二季。收槽饲养。每只酌减原数。领银十八两。为草料之价。现在遵办。其查验亦请照西宁之议。报闻。　　

○户部议覆、闽浙总督喀尔吉善奏称。福建延平府属、南平县县丞。移驻峡阳。建宁府属、瓯宁县县丞。移驻岚下街。所有离县辽远。附近峡阳之寿岩、吉田、塘源、建兴、梅北、安福、等里额徵米银。及附近岚下之梅歧、等十六图渔课。请归该县丞徵。嗣后田亩买卖推收。长远分隶。命盗事件。仍由县审转。户婚田土等项。责成县丞审理。再、该县丞既分理刑名。所有原设养廉四十两外。请加增一百二十两。即于分徵耗羡内支给。应如所请。其添建衙署。该督另疏具题。从之。　　

○庚午。上诣畅春园、问皇太后安。　　

○回圆明园。　　

○户部议覆、四川总督策楞奏称、川省乾隆十五年分。大小官员。共捐仓谷四百七十石有奇。查常平额储。部议以一百三万三千八百余石为准。如将此项捐谷。收入常平。统于溢谷数内粜卖。殊非劝输本意。请改归社仓收贮。同社谷一例奏报。应如所请。从之。　　

○辛未。刑部议覆、两淮盐政吉庆奏称、两淮运盐船户。偷卖商盐。并有将船凿漏。捏报淹销等弊。倘比照费用受寄财物律。未免情重法轻。嗣请依船户行窃商民例。分别首从计赃。照常人科断外。枷号两月。追赃给主。如无可追。将船变抵。再、盐船开行。商人遣人押运。名曰商厮。倘有起意通同船户盗卖。请依奴仆勾引外人。同盗家长财物。计赃加窃盗一等治罪。若非起意。止于通同分赃者。依盗家长财物。同窃盗计赃治罪。追赃给主。再、埠代明知船户不良。希图牙用。朦混装载。并任意克扣水脚。致船户沿途乏用。盗卖商盐。请照写船保载。恃强代揽。勒索使用。扰累客商例治罪外。枷号一月。令补船户变赔不足之赃。再、请通饬文武衙门。遇具报淹销火毁之案。倘勘讯不实。别经发觉。依不行查明给结、罚俸一年例处分。其实系遭风失水。而指索馈遗。及通同受馈而捏结者。亦照定例查参。均应如所请。令该盐政咨明本省督抚。及淮盐应行各省分。一体遵照。载入律例。从之。　　

○壬申。工部侍郎刘纶、丁父忧。予办丧银三百两。以礼部侍郎顺天学政张泰开、调补。仍留学政之任。　　

○予故广东提督黄有才、祭葬如例。谥恪慎。　　

○豁除甘肃宁夏府属灵州、水冲鹻废田地额徵、二千二百九十亩有奇。　　

○癸酉。遣官祭贤良祠。　　

○谕军机大臣等、据阿思哈奏称。滇省伪造奏稿一案。臣自当凛遵前旨。密访严拏。实力侦缉。断不敢稍有洩漏。略存将就之见。以致疎纵等语。此不过敷衍搪塞之词。谁不能作此语。足见其并未实心办理。此案从前虽由滇省发觉。近来如山东、湖广、等省。俱有拏获传抄伪稿重犯。至直隶古北口缉获各犯内。即有晋省出外生理之人。因所托名者。系晋省之大臣。其乡人喜谈乐道。则山西尤非他省可比。必有传抄乐祸之人。如果实力访查。自可不至漏网。乃该抚自接奉密谕后。不过以空言虚应故事。阿思哈秉性柔懦。平日遇事不能勇往。但如此等事。非可苟且塞责。独不见准泰之前车。可为炯戒乎。阿思哈著传谕申饬。如不实心查办。不能为该抚贷也。　　

○又谕、据恒文所奏、覆讯传播伪撰孙嘉淦奏稿各犯供情一案。办理甚属可嘉。但摺内此等悖理逆伦之辈。已越于天覆地载之中。即使立正典刑。亦无足惜等语。则未免失之太过。此案抄写传播各犯。情节种种不同。应分别轻重发落。前已将办理梗概。宣示各督抚。即如楚省查出之金汝政一犯。藏匿犯禁之书。又抄录伪造孙嘉淦奏稿。居心悖逆。情罪固为重大。自当从重办理。其余各犯。如有抄写布散。传寄他处者。即重枷永远示众。亦足以蔽其辜。不必概置典刑也。至得之传播。或系愚懵无知。误信为实有此奏。一时私抄者。即子枷责示惩。已足令愚民知所儆戒。朕办理诸事。轻重务得其平。固不可稍有宽纵。以长刁风。亦不可概律以大逆。置之重典。惟按其应得之罪。区别处分。庶几刑协于中。可传谕该抚知之。　　

○缓徵山东邹平、长清、新城、长山、东平、沾化、海丰、乐陵、曲阜、宁阳、济宁、寿张、阳谷、观城、朝城、濮州、范县、聊城、茌平、莘县、冠县、馆陶、临清、东昌、二卫。乐安、寿光、博兴、高苑、即墨、禹城、泰安、东阿、平阴、莱芜、肥城、阳信、利津、滨州、青城、滋阳、鱼台、汶上、嘉祥、金乡、菏泽、曹县、定陶、钜野、夏津、清平、高密、济宁、等五十二州县卫。水灾新旧钱粮。并帐一月口粮。　　

○甲戌。上诣畅春园、问皇太后安。　　

○谕、今岁山东被水州县。前据奏报。即降旨加意赈恤抚绥。所有本年应徵漕项。定例不准停缓。但恐该省被灾情形。与豫省相同。且从前积歉之余。元气未复。朕心深为轸念。特行格外加恩。著该抚鄂容安、详查被灾最重州县。若闾阎有拮据情形。其如何缓徵之处。速行奏闻请旨。该部即遵谕行。　　

○谕军机大臣等、杨锡绂摺奏、查办传播伪造奏稿一案。遴委县丞巡检等员、改装更名。先于冲衢大路。市镇寺院。潜行密查。如得有踪迹。再委大员驰往办理等语。所办甚拙而谬。此案发自滇黔。移咨湖北查拏。当经查获传抄之犯甚众。湖南居三省之中。入黔路所必经。岂独于该省转无传播之人。若能如恒文之迅速查办。逆徒自无漏网。乃拙于布置。似乎慎密从事。而不知多派微员。必且因而洩漏。逆徒必且闻风远窜。况朕已明降谕旨。人所共知。又何必改装更名。作此虚诈之状。果使实心办事。必不出此。杨锡绂著传旨申饬。如不实力加紧缉办。则纵奸之咎。断不能为杨锡绂宽也。　　

○户部议覆、广东巡抚苏昌奏称、粤东滨临大海。涨出沙滩。无碍水道者。向例听民报垦。至水口要津。支河港汊。有关水利之区。倘拦筑为田。则水道阻塞。急宜禁止。现南海、番禺、顺德、海阳、饶平、澄海、各县。所有民间圈筑桩坝沙滩。除于水道无碍。及不能挑浚者。听民照旧耕种。此外无论已未成田。并新涨浮沙。有妨宣洩处。应饬地方官晓谕严禁。毋得报垦升科。应如所请。从之。　　

○豁除甘肃灵州之羊马湖滩、沙碛鹻废地、额徵三千六百八十亩有奇。　　

○乙亥。谕、各馆进呈之书。皆经总裁阅定。况国史传信万世。更非纂辑词章之比。乃一经披览。开卷即有大谬之处。初非文义深奥。难于检点。亦非朕过为吹求。但使该总裁等、稍一留心。何至于此。著将总裁官傅恒等、交部察议具奏。皇考时。因大学士鄂尔泰、张廷玉、办理几务殷繁。遇有处分。免其交部。朕则以为居一职。即当尽心一职。如大学士傅恒、来保、日在军机处行走。朕交办之事虽多。亦不得因事繁自诿。此正朕教诲成全之意。诸大臣皆朕倚任办事之人。若谓即加处分。亦不过罚数月之俸。所损几何。苟存此心。朕益为诸臣愧之。　　

○大学士江南河道总督高斌、河东河道总督顾琮奏、阳武漫口。前奉谕旨。指示谆切。今察该处河形。虽系倒灌。然水已入袖。外滩河唇漫水。虽宽三百余丈。而两头深处。不过数尺。此处堵筑。施工颇易。随昼夜趱办。两头并进。已就柴工一百三十余丈。臣等筑坝处。正当朱笔画出图中挑引处。现工已将半。九月内可望合龙。不必另挑引河。得旨、嘉奖。　　

○以兵部侍郎裘曰修、为知武举。内阁学士兼礼部侍郎李因培、为武会试正考官。翰林院侍讲学士于敏中、为副考官。　　

○丙子。上奉皇太后谒泰陵。自圆明园启銮。
  </div>
  <div class="pagination">
   <a href="清实录乾隆朝实录_page554.html">
    上一页
   </a>
   <span>
    ...
   </span>
   <a href="清实录乾隆朝实录_page550.html">
    550
   </a>
   <a href="清实录乾隆朝实录_page551.html">
    551
   </a>
   <a href="清实录乾隆朝实录_page552.html">
    552
   </a>
   <a href="清实录乾隆朝实录_page553.html">
    553
   </a>
   <a href="清实录乾隆朝实录_page554.html">
    554
   </a>
   <span class="current-page">
    555
   </span>
   <a href="清实录乾隆朝实录_page556.html">
    556
   </a>
   <a href="清实录乾隆朝实录_page557.html">
    557
   </a>
   <a href="清实录乾隆朝实录_page558.html">
    558
   </a>
   <a href="清实录乾隆朝实录_page559.html">
    559
   </a>
   <a href="清实录乾隆朝实录_page560.html">
    560
   </a>
   <span>
    ...
   </span>
   <a href="清实录乾隆朝实录_page556.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
