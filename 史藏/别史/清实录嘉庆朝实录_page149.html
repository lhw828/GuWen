<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 149 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 149 页/共 523 页</h1>
    <div class="content">○予广东出洋淹毙兵丁林凤等一百二十三名。赏恤如例。　　

○户部议准、陕甘总督惠龄疏报、甘肃山丹县、开垦田七顷有奇。照例升科。从之。　　

○甲辰。谕内阁、本日宗人府刑部具奏、会审民人赵四等夥同图骗车辆骡只、杀死车夫杨五、分别定拟、并声明庆成保系闲散宗室、请旨定夺一摺。此案赵四起意与周八商同诓骗车辆骡只。旋邀韩四同庆成保至酒店沽饮。赵四道及东安门板桥河东地方僻静。欲于夜闲借接收生婆为名、将赶车人诓到彼处下手杀害。得车辆骡只卖钱分用。赵四随与韩四往买尖刀一把。赵四插带腰闲。至更余时。雇得杨五骡车一辆。赵四、庆成保、与杨五同坐车上。周八、韩四、在后尾随。行至中途。赵四捏称先往收生婆家说知令杨五在彼等候。时庆成保蹲在车边。韩四周八随后走到。赵四潜自走回。见杨五横身□党车辕。遂拔刀向杨五脊膂处所很扎两下。当即滚仆在地。韩四赶揪发辫。令庆成保按其两腿。赵四复用刀混扎。杨五立时殒命。其时周八因看守车骡。未曾动手。是此事实系赵四、韩四、起意图财谋命。其用刀叠扎时。杨五即滚跌倒地。伤重可知。即无加功之人。已足毙命。况车辆系赵四独自赶回寄放。拉骡行走。即以得财而论。亦系赵四情节尤重。自应将该犯坐以为首重罪赵四、著即处斩枭示。其揪扭发辫之韩四、系属加功。亦著按例即行处斩。周八、并未近前动手。著照拟斩候。仍入于本年秋审情实办理。至庆成保曾将杨五两腿按住。亦系加功。但该犯本非起意谋命。赃物亦未入手。且究系宗室。庆成保、著改为绞候。交宗人府牢固监禁。亦入于本年秋审情实办理。其寄放车辆讯不知情之佟大著即释回。本日敬阅乾隆二十二年十月皇考高宗纯皇帝实录。恭载谕旨一道。以人命关天。必期生死两无所憾。若徒为生者力为保全。则死者且重被冤抑。生者之命可惜死者独非命乎。在督抚州县等以为如此办理。可使该犯留一线之生。而部臣定拟。亦以已成之案。乐于从宽完结。不知事关刑狱。务期情罪允当。有意从宽。与有意从严。其为刑罚不中一也。恭绎圣训。实为敕法用刑之准。朕曾经屡谕内外问刑衙门、于刑名案件。惟当衡情定罪。不可稍存偏倚。适与皇考训谕符合。即如办理此案。亦以庆成保情节、较之赵四韩四稍有不同。是以姑从末减。嗣后内外问刑衙门、于一切谳狱。总当持平论断。固不可有意从严。亦不可有意从宽。以副朕明慎协中至意。特将此案办理缘由通谕知之。　　

○谕军机大臣等、本日据额勒登保奏、通筹三省大局一摺。阅之实深烦闷。益增焦急。据称设营筑城。实可制贼奔逃。试思现在零星散窜之贼。皆不过在深山老林潜匿。冀延残喘。即从前大股贼匪。亦并未敢攻扑城池。占据寨硐。此时即使择要兴筑。设兵驻守。贼匪知有兵防。早经绕道远避。官兵安能制其死命。况寨硐百姓各处散布。遇有零匪窜至。尚可就地擒拏。若如额勒登保所奏、城营修整。即可将附近寨硐百姓迁徙入城。是直将民田庐舍委之贼匪。而贼踪所至。无人抵御。更得来往自如。乃转称贼匪不敢由彼奔突乎。至所称兴筑工程、更可以工代赈一节。无论久经从贼习惯抢掠者。断不肯勤苦工作。图趁口食。即使果有穷蹙溃败暂思佣趁之贼。而有工时为民。无工时即仍可为贼。至如摺内称各处裁彻乡勇。送回本籍后不能谋生。现仍有随营觅食充当夫役之人。若以工代赈。兼可收养游民。设将来工程完竣。亦难保游民不仍散为贼。额勒登保又将如何安置乎。又据称统计川陕两省城营各工。约需银四十万两。如蒙恩给发督抚及时赶办。额勒登保并可就近查核督催等语。尤为纰缪。额勒登保总统师干。自应以戢暴安民为己任。乃不思办贼。转欲监工。岂经略重任。仅在监督工程。抑伊专办工程。又另派人前往代办经略之任乎。七年以来所奏之摺。从无似此次不通事体之至。且据摺内称、陕省兵勇共有三万余人。川楚尚不止此。统计零匪不过千四五百人。是各路兵力较之贼数多至数十余倍。何难迅埽余氛。力图蒇绩。昨经叠降谕旨。令伊于麦秋前将余匪一律肃清。乃摺内称秋闲定可观成。其意直欲迟至秋闲始能净尽。岂此数月内、额勒登保竟任零匪东奔西窜。唯以督工为亟耶。看来额勒登保竟不尽心办贼。殊负委任。本应全行黜革。始念八载勤劳。向著勋绩。著暂留任以观后效。先行革去御前大臣并紫缰。仍授御前侍卫。传旨严行申饬。额勒登保于汉文素非通晓。摺内以工代赈诸语。断不能解。此必系三省督抚、及不肖地方官、因军需不能报销。希图借此延缓。额勒登保受其怂恿。故为此奏。从前屡有人在朕前言及军务日久未竣之故。总由于此。彼时朕原不肯轻信。今阅所奏。竟不免有此情敝□大。额勒登保误听浮言。咎无可诿。但此事究竟系何人主见。并著明白覆奏。　　

○赠四川阵亡甘肃提督穆克登布、二等男。遣御前侍卫扎克塔尔、带领侍卫十员、往奠茶酒。予祭葬。谥刚烈。　　

○乙巳。孝贤纯皇后忌辰。遣官祭裕陵。　　

○改河南北岸上北同知、为祥符北岸河务同知。卫辉府粮河通判、为上北卫粮河务通判。南岸睢州上汛千总、为怀河营北岸阳封守备。下北厅属祥陈把总、为南岸睢州上汛把总。上北厅属祥封把总、为祥符上汛把总。添设祥陈下汛、封邱汛、外委各一员。从署东河河道总督嵇承志请也。　　

○丙午。以不入八分公永琨子绵仲、承袭三等镇国将军。　　

○旌表守正捐躯河南许州民马千里妻周氏。。　　

○免云南缅宁厅民应还常平仓谷。　　

○丁未。礼部以繙译会试中额请。得旨、满洲取中十三名。蒙古取中三名。　　

○己酉。谕内阁、此次大考翰詹。原因向来每隔数年。即大考一次。是以循例举行。其考列前三名者。予以超擢。此外考列二等各员。或量升一阶。或赏给缎疋。即考居三等后者。亦不过降等录用。或分别罚俸。稍示薄惩。此内有曾任大员。如李潢、吴省兰、周兴岱三人。其才具皆所素悉。岂尚复以一试定其优劣。如果有欲行罢斥之员。何难明降谕旨。又岂必以考校翰林加之澄汰耶。现在考试前列各员中。亦无朕所素识者。是大考黜陟。朕全无所容心于其闲。乃周兴岱见有大考谕旨。率行陈奏。恳请休致。试思周兴岱平日学问。虽不如李潢吴省兰。伊二人现俱考列二等。李潢在前。量擢赞善。吴省兰在后。亦照例候升。周兴岱若果与考。安知其不幸居前列。或转得邀升擢。即使考居后等。朕尚可加恩或不予降调。即降调亦不至于废弃。特因周兴岱自请休致。是以降旨勒休。咎实由于自取。但念伊父周煌、曾任上书房总师傅。周兴岱前在南书房行走。稍有笔墨微劳。著加恩赏给编修。准其在馆效力。　　

○又谕、那彦宝奏、查明交代迟延各员、请旨核办一摺。向来州县交代。例限綦严。乃查云南各属。竟有逾限数月及二三年以上未经结报者。共积至四十余案之多。滇省吏治废弛。已可概见。此总由已革藩司陈孝昇在任年久。诸事因循。既不严催于前。又不揭参于后。遂致各该员将交代事件。任意稽延。而该管督抚等亦不实力整饬。均难辞咎。自应逐案示惩。但现据那彦宝开具例应革职降调各员名单。不下七十余员。若概行褫职镌级。均另易生手。人数过多著将原单发交吏部。按其逾限时日。分别详议具奏。俟部议上时。再降谕旨。寻部议以照例议处请。得旨、吏部议覆、那彦宝参奏交代迟延各员一摺。将逾限年分久暂。分别革职降调。固属照例办理。但若概行褫职镌级。人数未免过多。所有逾限两年以上之唐祖樾、王子音、张登第、王禹甸、逾限三年以上之张德基、均著照例革职。其逾限半年以上之朱久括等十员、逾限一年以上之萧大经等六员、均著加恩改为革职留任。至失察之该管各上司、总督琅玕、前任巡抚初彭龄、俱照例降一级留任。其余翟槐等十三员、俱著加恩改为降三级从宽留任。余依议。　　

○命病痊来京原任直隶总督陈大文、以头品顶带、署吏部右侍郎。　　

○庚戌。谕内阁、给事中汪镛奏称、刑部接收步军统领以及五城送到案犯、将牵连待质之人、时或絷系在狱、并轻罪笞杖等犯、于讯供后不暂行发保、遂致久淹囹圄请敕部酌量案情、分别宁释、以寓矜恤一摺。所奏尚是。办理刑名事件。原应细核案情之大小。随到随办。遵照定限。依期完结。庶一应牵连待质人证。不至久羁犴狱。有拖累瘐死情事。所谓明慎用刑而不留狱。实钦恤之先务也。惟治狱固期敏速。然亦不可急图完结。致有草率。又不免有冤抑矣。其案内应行详加研鞫、并一切应备质讯之人。原当悉心推究。但勿令株连拖累耳。至接收人犯内。或应锁禁。或应散收。或应保释。自有一定章程。岂能任意轻重。其锁禁之犯。均按照情罪重轻。分用一路三路。成例本自昭然。并非漫无区别。此惟在该部堂官平日督率司员、于各司当月及承审事件。务当详核案情。分别妥办。毋任胥役等从中需索。牵累无辜。以副朕矜恤庶狱至意。　　

○辛亥。谕内阁、向来繙译乡会试。照文乡会试之例办理。＜闲＞派大臣及执事官多员以昭慎重。但此项应试人数无多究与文闱春秋两试有闲。本日据繙译会试考官緼布奏称、从前鄂尔泰曾经条陈繙译乡会试、请附春秋两闱、于头场考毕后、将应试繙译人等、随同士子进二三场、另号扃试、曾议准行、旋复照旧例另场考试等语。繙译乡会试归并文闱考试。除添派试官外。此外无庸另派多员。于一切支应较为＜闲＞便。而防范亦更周密。著礼部详查此例于何时准行。于何年停止。并嗣后遇有繙译乡会试。是否可以归并文闱春秋两试。及应如何酌定章程之处。一并妥议具奏。寻议奏事宜五条。一、年分宜通融归并。旧例乡会文场三年一举。繙译乡会试五年一举。彼此参差。难以归一。应如侍郎赓音所奏。改为三年一举。如遇恩科。亦一体加恩。一、号舍宜量为区别。繙译与文场事体各殊。若令同号而居。恐生别故。拟以内龙门左右两旁六号。为繙译举子坐号。庶与文场举子两不相混。一、试期宜量为挪移乡会试之敝□大窦。多在头场。拟请照鄂尔泰原议。于会试二场点进繙译头场。会试三场点进繙译二场。至顺天乡试头二场。人数众多。繙译祇考一场。应请于三场点进。一、阅卷宜酌复旧制。查乾隆七年议准、繙译试卷照回避卷例。请旨另派大臣阅看。拟定封进。恭候钦定中式。拟请每科繙译完场后。由监临知贡举封固送交军机处。请旨特派大臣校阅。乡试人数较多。照殿试例在文华殿阅看。会试人数较少。照朝考例在内廷阅看。一、关防宜有分别。凡内廷阅卷。禁籞森严。可不必再加防范。惟文华殿阅卷。地在外廷。且系住宿二三日。关防不可不严。拟请钦派满汉御史四员、巡视稽查。从之。　　

○旌表守正被戕直隶涿州民孙杰妻王氏。　　

○壬子。上诣安佑宫行礼。　　

○举行嘉庆七年大计。江苏、卓异官十五员。不谨官一员。才力不及官二员。年老官二员。安徽、卓异官六员。才力不及官三员。有疾官二员。年老官一员。湖北、卓异官五员。才力不及官一员。有疾官四员。年老官七员。云南、卓异官八员。才力不及官二员。有疾官二员。年老官四员。分别议叙处分如例。　　

○旌表守正捐躯河南叶县民苏保妻董氏。　　

○给广东会匪滋扰之博罗、永安、二县、难民耔种。　　

○癸丑。予湖北阵亡总兵官王懋赏、侍卫塔津保、参将常群、胥泗起、游击高承耀、副前锋参领皂禄、都司胡宗典、杨永顺、邹宗夔、马相、周长泰、黑达色、陆世元、守备张建业、郑宪恩、贾龙图、谢贵、方云超、倪联清、云骑尉韦正荣、骁骑校乌尔恭保、千总牛振标、赵胜得、马世龙、马国良、莫正魁、黎振华、李成俊、把总王朝宗、柴大贵、黄胜照、黄遇龙、苏林、刘成荣、韦应宗、农永明、高承桂、王开荣、杭圻、外委胡殿韬、陈元弼、刘光祖、黄玉林、周中和、萧步云、伤亡外委龚正宣、陕西阵亡游击傅廷刚、徐延龄、祭葬世职。披甲多栾保等三名、兵丁周连城等二百三十九名、乡勇余发祥等一百二十六名、赏恤如例。　　

○甲寅。调江西布政使广厚、为广东布政使。广东布政使康基田、为江西布政使。　　

○免湖北被贼滋扰之蒲圻、崇阳、黄陂、孝感、黄安、钟祥、京山、安陆、应城、随、应山、江陵、枝江、宜都、襄阳、□束阳、宜城、南漳、均、光化、谷城、郧、郧西、房、保康、竹山、竹溪、东湖、归、兴山、长阳、巴东、鹤峰、长乐、恩施、宣恩、来凤、咸丰、建始、荆门、当阳、远安、四十二州县、各卫所、及邻近贼氛之江夏、咸宁、嘉鱼、通城、汉阳、汉川、沔阳、黄冈、麻城、潜江、天门、云梦、公安、石首、监利、松滋、十六州县、并各卫所、缓带借欠银米有差。缓徵武昌、兴国、大冶、通山、蕲水、罗田、蕲、广济、黄梅、九州县、及各卫所、借欠银米。　　

○乙卯。命于黑龙潭觉生寺设坛祈雨。　　

○丁巳。上诣觉生寺拈香。　　

○改直隶涿州管河吏目、为北岸三工巡检。霸州管河吏目、为北岸六工巡检。沧州减河吏目、为沧州风化店减河巡检。专管河务。从总督颜检请也。　　

○命喀喇沁贝勒丹巴多尔济、在紫禁城内骑马。仍赏紫缰。。　　

○戊午。上诣黑龙潭拈香。　　

○陕西巡抚祖之望奏、办理商州匪徒完竣。赏出力寨首李维翰、俞禄万、廖凤池、八品顶带。　　

○己未。免湖北荆州驻防兵丁出师湖南借支整装银。　　

○辛酉。上幸静明园。诣龙神庙拈香。　　

○壬戌。以翰林院侍读学士成格、侍读学士莫晋、充日讲起居注官。侍读学士陈嵩庆、侍读吴鼒、侍讲王引之、署日讲起居注官。　　

○广西庆远府属永定土司韦尔昌因病告替。以其子兆熊、袭职。　　

○除江苏娄县坍没田一十三顷九十亩有奇额赋。　　

○癸亥。谕内阁、本日据绵恩等会同议奏、稽查禁门及行在扈卫各事宜一摺。已降旨依议。并饬令改正颁行矣。适恭阅皇考高宗纯皇帝实录。乾隆二十三年六月内。有疯颠僧人持刀入东华门一事。经军机大臣会同刑部议将未经拦阻之东华门进班护军参领等分别定拟。并将护军校护军等拟绞。钦奉谕旨、护军参领护军校护军等看守禁门。系其专责。似此疯疾之人。强行入内。当经以棍击毙。或以刃砍伤。俱分所当然。乃守御多人。竟不能一为拦阻。如军前遇敌。谅不过恇怯奔溃而已。尚能奋勇杀贼乎。此即应如所奏。亦无不可。但积习日久。实未尝经历此等事件。且人数众多。著加恩将拟绞之护军校努尔瑚讷、长玉、护军福森保等十六人、俱行宽免。发往拉林、阿勒楚喀、余依议。此系朕格外恩施。嗣后看守禁门之章京护军校护军等、各宜勤慎当差。严为守卫。傥训饬后。如仍前怠玩偷安。一经查出。必从重治罪。决不姑贷。不可因此次加恩。妄生希冀也。将此旨著八旗护军统领书于木牌。凡进班之处。俱行悬挂。悉令进班人等知之。钦此。仰见皇考准情定法、垂诫谆谆至意。因思前月逆犯陈德、手持小刀。直入神武门。于朕进宫时突出。逞凶拒捕。扎伤御前亲近王大臣。较之疯颠僧人持刀入东华门。其情罪尤为重大。然彼时未经拦阻之该管护军校护军等、均经拟绞。仰荷皇考特恩分别发遣。而此次逆犯陈德进东华门绕至神武门。该管护军章京护军等、不能先事查拏。经朕降旨分别惩处。止于革退枷责。其最重之贤福一人、亦不过发往热河披甲。实系朕法外施仁。逾格宽宥。嗣后禁城各门该管之进班大臣章京护军等、惟当各思感奋。按照所定章程。实力奉行。小心守护。傥日久因循。不思职守。致有废弛。必当重治其罪。不能曲邀宽贷。至前蒙皇考谕令将所奉谕旨书于木牌。悬挂进班处所。原欲使大臣官兵等触目警心。恪恭尽职。今阅时既久。此项木牌因已损坏。并不悬挂。以致进班人等不知儆惕。渐就懈弛。著前锋统领护军统领等、敬将前奉皇考谕旨、恭录一通。并朕此次所降谕旨、一并书于木牌。在各进班处所敬谨悬挂。俾知遵守勿替。以副朕训诫成全之意。　　

○德楞泰奏请奖励军营出力人员。擢知县刘迁、为同知。赏游击张绍绪、都司瞿心能、守备王正刚、花翎。把总胡魁等、蓝翎。　　

○加赏安徽按察使珠隆阿、巴图鲁名号。并朝珠银币。以在宿州剿贼出力也。　　

○旌表守正捐躯湖北襄阳县民牛定谷妻吴氏。　　

○予湖北阵亡兵丁陈有等四十一名、赏恤如例。　　

○甲子。谕内阁、给事中曹锡龄奏、请禁匿名揭帖一摺。据称律载凡投帖隐匿姓名告言人罪者。虽实亦置之重典。见者即便烧毁。无庸办理。即如陈德一案、为天下所共愤。近闻有匿名揭帖任意株连。致被告之人辗转系狱。如果属实罪无可逭。万一俱属子虚。则告者方萧然事外。而无辜者已受桎梏之苦。乞敕下法司仍照旧例办理等语。所奏全无良心。殊不成话。投匿名文书告言人罪一条。载在令甲。原指挟有嫌怨、因而讦人阴私、或捏造寻常款迹陷人得罪而言。至于指称叛逆。则非寻常款迹可比。前据诚存奏称、伊家拾有匿名揭帖。内称笔帖式兴德保父子曾与逆犯陈德熟识往来。现在尚有陈德夥党在外勾结情事等语。如此重情。若见者即便烧毁。无论事果属实。设别经发觉后。究出曾在某处投递揭帖。未经申理。罪不可当。即身为职官。见有首告谋逆之事。竟忍置之不理。于心安乎。譬如人詈己之父母。竟置而不问可乎。况良莠不齐。盛明之世。亦难保无枭獍之徒。即如陈德一犯、在禁城内持刀逞凶。又岂事理之所应有。乃今竟有其人。则投告此等重情事件。如诚存为满洲世仆。岂忍不奏。即朕亦不得不办。若所告果实。安得拘泥虽实不坐之条。竟置勿论。傥系告者有心诬陷。自当根讯确实。务得造言之人。治以诬告大逆之罪。庶使奸徒有所惩儆。是审理此等匿名揭帖。正所以申雪诬枉。严杜告讦。于律意本属并行不悖。况诚存初奏时。当经召见询问看伊人本朴实。自无妄希见好之心。且伊亦称此必系挟仇诬害者所为。当即谕令禄康等将兴德保父子传到。伊等请将兴德保解任。尚未准行。迨经军机大臣会同刑部堂官讯问兴德保父子实无与陈德往来情事复谕令详询兴德保父子、令将与伊等素有嫌隙之人。一一指出。以便根究得实。为之申理。亦并未将被告之人辗转系狱。致有苦受桎梏之事。该给事中不知详悉。遽以入奏。亦太不晓事矣。曹锡龄、著传旨申饬。并著将原摺掷还。至此案前经军机大臣会同刑部堂官在圆明园讯出大概情形后。于二十五日交与现在城内刑部各堂官在署审讯。今已阅五六日。尚未得有确实情节。颇属迟缓。仍著在城刑部各堂官速行研鞫。并著步军统领衙门详密访查。务将此案投递匿名揭帖之人。设法究出审明定拟、毋得再有稽延。致欲颟顸了事。　　

○是月。密谕玉德李殿图知朕闻姜开阳年纪老迈。记性日拙。精神日衰。藩司为通省领袖。岂可任其恋栈因循。汝二人速即公同密奏。候朕裁酌。又闽省漳泉二府。最为难治。而泉又甚于漳。总须培养出几个好府州县官来。庶几可望移风易俗。如知府王绍兰、守清政勤。冯国柄、民怀吏畏。徐如澜、精明强干。吴裕仁、善于控制。孙树南、勤于缉捕。此数人似乎可用。佐贰中柳成梅、亦得民心。高叔祥、官声颇好。朕所闻如此。汝等亦当留心体察。得一贤员。阖邑蒙福。庇一劣员。合郡受祸。近年以来。各省督抚奉公守法者居多。但止知洁己。未能用人。所以政不行而民益困。颇有大法小不廉之敝□大。有何益处。汝等患在不知人。斯所以不能安民。亟须勉之。朱批即速缴上。特谕。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆八年。癸亥。夏。四月。乙丑朔。享太庙。遣肃亲王永锡恭代行礼。　　

○谕军机大臣等、额勒登保奏截剿合夥股匪。虽稍有斩获。尚未办竣一股。额勒登保当严饬带兵将领。务将剿败所剩零匪、确探穷追。不留余孽。如能于四月内一律蒇事。则不但复还御前大臣、赏还紫缰并当再予加恩。功过惟汝自取。朕从无成见。况据覆奏现在带兵将领足敷分派。陕省征防官弁兵勇。尚有三万余名。较之千余贼数。几二十余倍。以多击少有何难办。惟三万余名兵勇内。随征者仅有六千余名。其余分拨防堵者、转有二万余名。在各路紧要隘口。自宜驻兵防守。但未必处处均属隘要。而兵勇等日久闲居。即趫健者亦转形疲弱。莫若于此项防堵将备兵勇内。挑选勇健者。派令随营搜剿。或就各该处地势察看。有可将卡隘量为移近、紧逼堵剿之处。则需兵较少。亦可腾出防兵、作为征兵于捕贼更为有益。此皆经略分内应办之事。额勒登保未见及此。即伊不能通盘筹画之咎。现在零匪虽属无多。而辗转奔窜。狡猾异常。此时惟当痛加剿戮。不必再事招抚。转致稽延。将此传谕知之。　　

○以甘肃河州镇总兵官皂保、为提督。江南河标左营副将仙鹤林、为河州镇总兵官。　　

○免陕西被贼滋扰之南郑、孝义、宁陕、西乡、洋、城固、宁羌、沔、褒城、留坝、凤、略阳、安康、汉阴、石泉、平利、紫阳、洵阳、白河、商、镇安、山阳、雒南、商南、咸宁、长安、盩厔、鄠、蓝田、渭南、郿、扶风、岐山、宝鸡、陇、汧阳、华、三十七厅州县、七年以前民欠额赋盐课常社仓粮。承办军需之咸阳、兴平、醴泉、临潼、高陵、泾阳、三原、富平、耀、同官、潼关、朝邑、郃阳、大荔、澄城、华阴、韩城、白水、蒲城、凤翔、麟游、乾、武功、永寿、邠、长武、淳化、二十七厅州县、旧欠银粮十分之五。并沿边转运军火之肤施、安塞、甘泉、安定、保安、宜川、延川、延长、靖边、定边、榆林、葭、怀远、神木、府谷、绥德、清涧、米脂、吴堡、鄜、洛川、中部、宜君、二十三厅州县、未完常社仓粮耔种十分之五。　　

○丙寅。上御勤政殿听政。　　

○谕内阁、四库全书内。恭缮皇考高宗纯皇帝圣制诗文。存贮诸阁。奎文炳焕。垂示万古。惟圣制诗自四集以后。文自二集以后。俱未缮写恭贮。理宜敬谨增入。此外如八旬万寿盛典、及续办方略纪略等书。亦应一体缮入庋藏。尚书纪昀、系纂办四库全书熟手。著即详悉查明开单具奏。　　
</div>
    <div class="pagination">
<a href="清实录嘉庆朝实录_page148.html">上一页</a><span>...</span><a href="清实录嘉庆朝实录_page144.html">144</a><a href="清实录嘉庆朝实录_page145.html">145</a><a href="清实录嘉庆朝实录_page146.html">146</a><a href="清实录嘉庆朝实录_page147.html">147</a><a href="清实录嘉庆朝实录_page148.html">148</a><span class="current-page">149</span><a href="清实录嘉庆朝实录_page150.html">150</a><a href="清实录嘉庆朝实录_page151.html">151</a><a href="清实录嘉庆朝实录_page152.html">152</a><a href="清实录嘉庆朝实录_page153.html">153</a><a href="清实录嘉庆朝实录_page154.html">154</a><span>...</span><a href="清实录嘉庆朝实录_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
