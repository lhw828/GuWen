<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1 页/共 1860 页</h1>
    <div class="content">大清高宗法天隆运至诚先觉体元立极敷文奋武孝慈神圣纯皇帝实录卷之一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

高宗法天隆运至诚先觉体元立极敷文奋武孝慈神圣纯皇帝讳弘历世宗敬天昌运建中表正文武英明宽仁信毅睿圣大孝至诚宪皇帝第四子也。母孝圣慈宣康惠敦和诚徽敬天光圣宪皇后钮祜禄氏、原任四品典仪官加封一等承恩公凌柱之女。仁慈淑慎。恭俭宽和。事世宗宪皇帝。肃范彤闱。勤襄内职。储祥毓厘。以康熙五十年辛卯、八月十三日子时、诞上于雍和宫邸。上生而神灵。天挺奇表。珠庭方广。隆准颀身。发音铿洪。举步岳重。规度恢远。嶷然拔萃。自六龄就学。受书于庶吉士福敏。过目成诵。课必兼治。进业日勤。动契夙悟。洎康熙壬寅、年十二、祗谒圣祖于圆明园之镂月开云。见即惊爱。命宫中养育。抚视周挚。备荷饴顾恩慈。亲授书课。教牖有加。偶举爱莲说以试。诵解融彻。奖悦弥至。命学射于贝勒允禧。学火器于庄亲王允禄。肄辄擅能。精传家法。每呈彀宫门。习围南苑。闿体审机。叠发奇中。垂髫英武。观者莫不钦为天授。而神枪宝韘。准的具存。贻诲有深焉者。其年秋、随侍圣祖巡避暑山庄。赐居万壑松风、读书其中。一日望见御舟泊晴碧亭畔。闻。圣祖呼名。即趋岩壁而下。顾谓勿疾行、恐致蹉跌。爱护殊常。狮子岭之北、为世宗藩邸扈跸时赐园。圣祖幸园中进膳。特命孝敬宪皇后率孝圣宪皇后、问安拜觐。天颜喜溢。连称有福之人。以上豫信也。木兰从狝。入永安莽喀围场。命侍卫引射熊。取初围获熊兆。甫上马、熊突起。控辔自若。圣祖御枪殪之。事毕、入武帐。顾语温惠皇贵太妃曰、是命贵重。福将过予。恩鉴之神。灼然知圣母圣子允能膺受多福。引贶方来。深信不爽者如此。雍正元年。癸卯、春正月。次辛祈谷礼成。是为世宗登极后初次大祀之典。召上入养心殿。赐食一脔。意巳为他日付托之本。志早先定。仰告昊苍。故俾承福受胙也。秋八月。御乾清宫。密书上名缄固。召谕诸王大臣。俾敬藏世祖章皇帝所书正大光明扁额上。使咸喻慎简元良之本怀。冬至月。届圣祖仁皇帝周忌大祭。命代谒景陵。隐然以主鬯钦承眷命所钟。勿忘自始五年丁未年十七赐成大婚礼于西二所、践阼后赐名重华宫者是也。爰偕孝贤纯皇后、竭奉欢养。尽孝殚诚。问视滋谨。退居之暇。典学时懋。惟以恬静冲和、内葆明德。八年。庚戌、汇书闱所制诗文为乐善堂集告成。十一年。癸丑、春正月。世宗谕阁臣曰、皇四子素为皇考钟爱。今年岁巳二十外。学识增长。朕心嘉悦。其集礼官、撰吉稽典。锡授藩封。钦定为和硕宝亲王。尔时睿虑渊深。册立不名。而为天下得人。贻以大宝。聿彰于此。每岁命代祀北郊。肃将告虔。甘泽徯应。庙荐坛祈。罔弗歆格。准噶尔之役。两朝未竟。陈师西北两路。上实亲聆运筹。黔苗不靖。继有兵事。世宗命综理军机。咨决大计。藉烛远谋。所为上下感孚。天人归与。殷怀厚望之所系属。惟上敬承斖勉。仰忆笃思者、阅数十年。盖上之福祚久长。良由圣祖深爱神知、默定于前。世宗垂裕谷诒、周注于后。用以继绳一体。锡天下臣庶无疆之庥。尝于召皇子皇孙大臣入见、宣谕再三。终身之慕、不啻目前。依溯景缅。惓惓罔斁。谨就聪听示述所及、暨仰读御集诗文所举临御以前之实事。敬陈简端。　　

雍正十三年。乙卯。八月。丁卯朔。　　

○己丑。世宗宪皇帝宾天。时驾御圆明园。先是、丁亥。圣躬不豫。仍办事如常。上孝思纯笃。与和硕和亲王弘昼、朝夕谨视。忧虑方深。戊子。戌刻。世宗疾大渐。宣召和硕庄亲王允禄、和硕果亲王允礼、大学士张廷玉等、入寝宫。是日、子刻、世宗崩。上趋诣御榻前。捧足大恸。号哭仆地。王大臣近侍咸举哀。寻请恭备黄舆、奉大行皇帝还宫、一遵圣祖仁皇帝大事礼仪。请上前导以行。于是谕内大臣海望、持合。符开门进城。同多罗履郡王允祹、入乾清宫豫备。公讷亲、内大臣常明、为后护。果亲王允礼、諴亲王允秘、和亲王弘昼、大学士张廷玉、随进宫。公丰盛额。乾清门侍卫等、随大行皇帝黄舆、进宫。庄亲王允禄、随皇太后及宫眷进城。圆明园阿哥弘曕、年甚幼。不必随进城。派显亲王衍潢、带散秩大臣二员、在园照看。　　

○王大臣奏、大行皇帝黄舆进宫时。上在乾清门内迎接。谕曰。若在乾清门内迎接、心实不忍。王大臣等不必固请。俾得稍尽此心。　　

○命果亲王允礼、掌紫禁城钥。　　

○上奉黄舆。途次哭不停声。传谕、进宫时若乘轿由乾清门入、心切不忍。可从内右门入。寅刻、上进宫。内侍将雍正元年缄藏乾清宫正大光明扁后封函、敬谨取下。捧至上前。上命待庄亲王允禄、果亲王允礼、大学士张廷玉、原任大学士鄂尔泰等、齐入。始启封。跪阅亲书御名。伏地大恸。庄亲王允禄等、请上止哀。钦遵大行皇帝遗命。恭宣诏旨。曰、宝亲王皇四子弘历秉性仁慈。居心孝友。圣祖仁皇帝于诸孙之中、最为钟爱。抚养宫中。恩逾常格。雍正元年八月间、朕于乾清宫、召诸王满汉大臣入见。面谕以建储一事。亲书谕旨。加以密封。藏于乾清宫最高处。即立弘历为皇太子之旨也。其仍封亲王者。盖令备位藩封。谙习政事。以增广识见。今既遭大事。著继朕登基、即皇帝位。上恭听毕。感恸号呼良久。寻谕、皇考遗命。著庄亲王、果亲王、大学士鄂尔泰、张廷玉、辅政。朕思鄂尔泰、系因病解任调理。今既辅政。著复任。　　

○大行皇帝黄舆进宫。上跪俟于隆宗门外。亲扶安奉于乾清宫。　　

○命履郡王允祹、和亲王弘昼、公纳穆图、内大臣海望、尚书徐本、都统傅鼐、侍郎普泰、杨汝谷、办理大行皇帝丧仪。　　

○谕总理事务王大臣。皇考遗命。以朕缵承大统。应行尊奉妃母典礼。著察奏。议上。谕曰、妃母尊称皇太后、是。至朕之元妃。岂敢遽尔称后。尔诸王大臣、既援引古礼。面奏再三。著请皇太后懿旨。奏入。寻奉皇太后懿旨。大行皇帝将大任付与皇帝。自应照典礼行。　　

○命总理事务王大臣、议奏西北两路军营、及苗疆军营、颁发遗诏事宜。寻议、恭查圣祖仁皇帝丧仪大礼记注内。称领兵之诸王大臣各官、于遗诏到日。俱摘冠缨。服素服。跪接进营。行三跪九叩礼。跪听宣读毕。兴。举哀。复行三跪九叩礼。官兵摘缨三日。至第四日、照常办事。今颁发大行皇帝遗诏。应先期行知将军大臣等、照前例行礼。得旨、依议。　　

○命大学士朱轼、回京办事。其总理海塘工程。王大臣等另议一人、奏请前往。寻请以大学士现管江南总河事务嵇曾筠、即赴浙江、总理海塘工程。暂令不必来京叩谒梓宫。并请以江南总督赵宏恩、暂署江南总河事务。从之。　　

○总理事务王大臣奏、工部堂官俱新补、请以旧堂官户部侍郎赵殿最、陈树萱、协办。并以礼部工部司员、职事甚多。请将别部司员、酌派协办。从之。　　

○礼部奏、奉升梓宫吉时。豫陈大驾卤簿。张幕。设供。俟皇上翦发。皇太后、皇后、妃、嫔、俱翦发、成服。自亲王以下、文武各官。公主、和硕福晋以下、三等侍卫妻室以上。及包衣佐领等男妇、俱齐集。内庭王等福晋、俱照从前大行皇帝谕旨、在内庭齐集。成服。举哀。申刻、大行皇帝大殓。上痛哭失声、擗踊无数。既殓、行奠献礼。侑食如视膳时。自夜中、迄是日日暮。上哀恸深切。哭不停声。竟日水浆不御。群臣伏地环跪。恳上节哀。上悲不自胜。左右感泣。咸弗忍仰视。　　

○以乾清宫南廊读书处为倚庐。席地寝苫。朝夕诣梓宫前、上香二次。供膳凡三次。自是日至启奠以前、有常礼。哭必尽哀。　　

○庚寅。上诣乾清宫东暖阁、问皇太后安。每日如之。　　

○遣官告祭奉先殿。　　

○命总理事务王大臣、议行三年丧。谕曰、皇考鞠育顾复深恩。昊天罔极。今忽遭大故。龙驭上宾。朕自念生平无纤毫报答。日夜号泣。痛入五中。况我皇考仰体圣祖仁皇帝付托之重。教养万国臣民。十三年来。旰食宵衣。苦心远虑。备极劳瘁。此朕所亲知亲见者。是以薄海内外。共享昇平之福。贻及子孙。不独朕心感切、仰报无由也。若服制一节、仍遵定例。朕心实为不忍。惟有行三年之丧。稍尽思慕之诚于万一。天下臣民、仍照定例行。著诸王大臣、即行会议具奏。　　

○礼部奏大行皇帝丧礼仪注、并事宜。谕曰、王大臣官员齐集之处、另行降旨。过十五日后、仍用蓝印。寻谕总理事务王大臣曰、大行皇帝梓宫前供献时。王公满汉大臣等齐集举哀、俱在乾清门外。朕心欲令王公满汉大臣等、在乾清宫丹墀下。得以瞻仰梓宫、以尽诸臣哀慕之情。或分班。或俱令同进之处。著议奏。议上。请自王以下、辅国将军以上。文臣大学士以下、内阁学士、副都御史以上。武臣公以下、副都统以上。及蒙古台吉额驸等。各分班次。于每日供献时。随进乾清宫丹墀下。举哀行礼。从之。　　

○谕、弘晊、弘晓、弘暻、弘晈、弘普、俱蒙皇考眷爱教养。非远派诸王可比。每日供献时。著随同诸王进内。公允祎、允祁、应与贝勒允禧、允祜、俱在乾清宫丹墀行礼。　　

○谕总理事务王大臣。嗣后供献时。著在乾清宫廊下、瞻仰行礼。　　

○谕、今晚供献。著和亲王奠酒。　　

○谕、供献茶膳所需器皿。俱著用皇考从前常用者。膳房人员、于供设不甚熟习。嗣后著伊等、将膳桌舁至乾清宫檐下。令总管太监等接供。　　

○命公丰盛额、庆复、管理乾清门出入人等事务。　　

○命公马显、侯张谦、在乾清门行走。　　

○命履郡王允祹、暂管礼部事务。　　

○谕诸王大臣、及外省文武大臣。朕以藐躬。受皇考付托之重。兢兢业业。甚以不能仰报为惧。凡皇考办理未竟之事。皆朕今日所当敬谨继述者。诸王大臣、均系受恩深重之人。各宜殚心竭力。辅朕不逮。黾勉奉公。俾庶绩咸熙。百度整肃。仍如我皇考临御之时。庶足以仰报圣恩于万一。至于外省文武大臣等。现有具本具摺者。既系陈奏皇考之事。即朕今日应办之事。若闻龙驭上宾之信。或将本章奏摺、中途赶回。另行更改。或到京后彻回不进者。经朕察出。定行从重治罪。　　

○谕部院八旗等处、启奏一切事件。俱著送总理事务王大臣阅看过。再交奏事官员转奏。若有密封陈奏事件。仍令本人自行交奏。　　

○谕内阁。凡朕所降谕旨。仍遵照旧例、缮写进呈。　　

○谕总理事务庄亲王等。雍正八年六月内、钦奉皇考谕旨。张廷玉、器量纯全。抒诚供职。其纂修圣祖仁皇帝实录。宣力独多。每年遵旨缮写上谕。悉能详达朕意。训示臣民。其功甚钜。鄂尔泰、志秉忠贞。才优经济。安民察吏。绥靖边疆。洵为不世出之名臣。此二人者。朕可保其始终不渝。朕万年之后。二臣著配享太庙。今朕欲将皇考此旨、入于遗诏内颁发。大学士鄂尔泰、张廷玉、屡行固辞。朕惟知遵奉皇考圣旨。复再三降谕。而鄂尔泰、张廷玉、又恳切奏请稽古典礼。然朕以为必应入于遗诏。鄂尔泰、张廷玉、既以稽古典礼奏请。著总理事务庄亲王、果亲王、会同徐本、庆复、鄂善、魏廷珍、备查古典。详议具奏。寻以明洪武二年李善长等从祀旧典。议得大学士鄂尔泰、张廷玉、配享太庙。应钦遵缮入遗诏。得旨、报可。　　

○总理事务王大臣奏、显亲王衍潢、在圆明园照看阿哥。今恳请进城。得旨、著另派一王前往更换。俟显亲王瞻谒梓宫后。再令前往换回。拟派宗人府右宗人公色尔臣、往换。从之。　　

○公讷亲、内大臣常明、传旨。一切圈禁罪人。如景山东北等处。俱著严加看守。　　

○调刑部尚书张照回京。以湖广总督张广泗、总理苗疆事务。谕令速往办理。以大学士迈柱、暂署湖广总督印务。　　

○辛卯。谕总理事务王大臣。皇考山陵。系第一重大之事。理应朕躬亲往。敬谨办理。今朕既不能亲往。则应令和亲王前往办理。始尽我二人为子之心。但朕弟年长者、止和亲王一人。且现在料理大丧仪。应否令和亲王前往、并令大臣一员、前往协办之处。著议奏。若和亲王前往、著照朕等昔日在皇考时出门行走之例。派好大臣上三旗侍卫等随去。寻议。大行皇帝山陵工程。请于恒亲王同辈诸王内、钦定一人前往、敬谨监看。再现在料理太平峪工程之礼部侍郎留保、不谙工程。应彻回。请另派工部尚书查克丹、前往总办工作钱粮一切事件。并派太常寺卿衔兼内务府御史偏武、内务府郎中王山、随往协办。得旨、依议。　　

○谕、颁发大行皇帝遗诏。旧例系大学士恭捧、安设于梓宫之东。朕今亲身恭捧安设。　　

○谕、派乾清门侍卫特赫恩、托鸾、护从和亲王行走。所有王之谙达等。俱准其进隆宗门、随至乾清门外。前派内务府官四员、仍著随从。　　

○又谕、圣祖仁皇帝龙驭上宾时。闲散觉罗等、曾恳讨孝服。皇考大事。亦著照前例行。　　

○命侍郎班第、学士索柱、在总理事务处、听王大臣差委办事。　　

○总理事务王大臣奏、大学士马齐、应否入大臣班内、进乾清门瞻仰梓宫。得旨、报可。　　

○谕直省督抚提镇学政司道等官。所有摺奏。蒙奉皇考朱批者。俱著恭缴。虽批朕安一二字者。亦不可隐匿。如违。照隐匿制诏例、从重治罪。　　

○谕内监等。尔等敬听朕旨。皇考大事。朕五内崩摧。所仰恃者、惟皇太后。著传谕侍奉太监女子、及内外一切太监等、各处执事之人。尽心竭力侍奉。务要皇太后宽心。此即尔等出力之处。凡国家政事。关系重大。不许闻风妄行传说。恐皇太后闻之心烦。皇太后仁慈。抚爱朕躬。圣心切至。凡有所知。母子之间、岂有不告之理。但朕与诸王大臣所办政务。外人何由而知。其应奏闻母后者、早已奏闻矣。宫禁之中。凡有外言。不过太监等、得之市井传闻。多有舛误。设或妄传至皇太后前、向朕说知其事。如合皇考之心、朕自然遵行。若少有违。关系甚钜。重劳皇太后圣心。于事无益。尔等严行传谕。嗣后凡外间闲话。无故向内廷传说者。即为背法之人。终难逃朕之觉察。或查出、或犯出、定行正法。陈福、张保、系派出侍奉皇太后之人。乃其专责。并令知之。　　

○命都统莽鹄立传谕。曰、皇考万几余暇。闻外间有炉火修炼之说。圣心深知其非。聊欲试观其术。以为游戏消间之具。因将张太虚、王定乾等数人。置于西苑空闲之地。圣心视之。如俳优人等耳。未曾听其一言。未曾用其一药。且深知其为市井无赖之徒。最好造言生事。皇考向朕与和亲王面谕者屡矣。今朕将伊等驱出、各回本籍。令莽鹄立传旨宣谕。伊等平时不安本分。狂妄乖张。惑世欺民。有干法纪。久为皇考之所洞鉴。兹从宽驱逐。乃再造之恩。若伊等因内廷行走数年。捏称在大行皇帝御前一言一字。以及在外招摇煽惑。断无不败露之理。一经访闻。定严行拏究、立即正法。决不宽贷。　　

○壬辰。谕总理事务王大臣、办理军机大臣。圣祖皇祖大故。蒙古王公台吉未出痘者。皇考皆降谕旨、未令来京。今亦应照前例、不令来京。已谕王大臣矣。但思军前现在彻回蒙古王台吉等。闻皇考大故。自必恳求立即来京、叩谒梓宫。伊等有甫自军前到家。亦有目下仍在途路者。若即令来京。恐莫副我皇考抚育众蒙古之圣心。如何酌令来京之处。著议奏。寻议、自军前彻回之巴林王桑哩达、翁牛特王罗卜藏、土默特贝勒阿拉布坦、科尔沁公拉麻扎布等、皆于今春奏请来京。蒙大行皇帝命伊等休息、暂止勿来。今已休息多时。应令来京。喀尔沁贝勒额驸僧衮扎布、敖汉贝子额驸罗卜藏、适自军前初到游牧。奏请来京。奉旨与年班应来之王等同来。查伊等系御前行走之额驸。且罗卜藏眷属在京。亦应令其即来。其余彻回王台吉等、仍遵初降谕旨。暂且不必来。得旨、依议因皇考大事来京蒙古王公台吉等、均加给盘费。　　

○谕总理事务王大臣、办理军机大臣。署大将军查郎阿、奏称前至肃州、与刘于义、将应办事宜商定后。伊进京请训。再赴任所等语。准噶尔虽经奏请遣使议和。但定界之事。尚未完结。不可遽谓和好。今遭皇考大事。准噶尔闻知、又生别心。亦未可定。两路大兵。尚宜防范。断不可疎忽。著查郎阿、仍暂掌大将军印。驻劄肃州。与刘于义、公同商酌办理军务。俟准噶尔使臣来到。事情大定之时。再赴西安。现今留驻巴里坤哈密兵一万二千名。倘有不敷堵御防范调遣需用之处。将彻回兵内、未经远去、可以赶令等候者。著查郎阿等、酌量办理具奏。若已经远去者、不必止住。如伊身有应往军营办理之事。即一面奏闻。一面前往。军务关系重大。将军大臣等、荷蒙皇考付托重任。将军务慎重周详、妥协办理。即属效力国家。即为仰报皇考殊恩。愈于叩谒梓宫。著密行移知查郎阿。不必请谒梓宫。其北路大将军平郡王等处。亦著密行移知。令伊等将军前一切事务、公同一意酌量办理。务令豫备妥协。坚固防守。　　

○谕总理事务王大臣、办理苗疆军务王大臣。黔省逆苗不法。扰害地方。元展成、身为巡抚。所办事件。种种俱不妥协。曾经皇考屡降谕旨。严行切责。朕侍侧时。备聆圣训。今朕受皇考付托之重。朕所办之事。即皇考之事。所用之臣。即皇考之臣。嗣后元展成、若仍不悉心经理。抚恤得宜。致从前被难之人。少有失所。必将元展成在军前正法。决不轻贷。　　

○又谕、苗疆事务。关系紧要。时廑皇考圣心。从前命朕与办理此事之王大臣等、屡经会议。备闻圣训周详。深悉其中情事。今遭皇考大故。朕心哀痛不胜。勉遵遗命。办理天下政务。朕思目前紧要之事。无有过于西北两路、及苗疆用兵者。除西北两路、巳经降旨外。其苗疆剿抚贼众。总在领兵将帅、合志和衷。方为有益。扬威将军哈元生、副将军董芳、俱受皇考天高地厚之恩。当此领兵重任。自当同心协力。两人合为一人。于一切军务、商酌妥协而行。至于奏报军务情形。彼此俱当据实。倘稍存意见。致有参差。地方不即宁谧。则伊等之身家不足惜。而贻误国家军务之罪甚大。朕必按法究治断不姑贷。　　

○又谕总理事务王大臣。梓宫前供膳时。闲散宗室觉罗、俱在景运门外齐集。朕意欲令伊等进乾清门内瞻仰。其如何分班之处。著议奏寻议、每供膳时。宗室各三十人。觉罗各二十人。轮班瞻仰。得旨、报可。　　

○癸巳。颁发大行皇帝遣诏。大学士鄂尔泰恭捧遗诏至乾清宫檐下。上恭受安奉于黄案上。跪行三拜礼。兴由乾清宫东门出。大学士由西门入。至黄案前。跪行三叩礼。跪捧遗诏兴。由中门出。上西向、跪于门外哀慕涕泣。敬俟诏出乃起。礼部堂官宣诏于午门外。颁示天下。王以下文武官员、俱齐集跪听。举哀行礼。　　

</div>
    <div class="pagination">
<span class="current-page">1</span><a href="清实录乾隆朝实录_page2.html">2</a><a href="清实录乾隆朝实录_page3.html">3</a><a href="清实录乾隆朝实录_page4.html">4</a><a href="清实录乾隆朝实录_page5.html">5</a><a href="清实录乾隆朝实录_page6.html">6</a><span>...</span><a href="清实录乾隆朝实录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
