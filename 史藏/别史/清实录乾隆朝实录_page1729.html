<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1729 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1729 页/共 1860 页
  </h1>
  <div class="content">
   ○谕军机大臣等、前因勒保题销军需本内。甘省所用鸟枪火绳。系以纸张制造。可见外省绿营器用。全无实际。恐各省火绳。意图省便。多有似甘省不用麻绳者。于军器殊有关系。曾通谕各省督抚、查明据实覆奏。此系九月十四日所降之旨。迄今将及两月。本日已据穆和蔺奏到。直隶密迩京师。较河南尤近。何以梁肯堂尚未具奏。殊属迟缓。著传谕该督、即行遵照前旨。查明直隶各营。是否用纸张拧造火绳之处。迅速据实具奏。勿再迟延干咎。　　

○以直隶清河道郑制锦、为甘肃按察使。　　

○庚辰。谕、据陈杰奏、温州瑞安洋面贼匪拒伤官兵一案。隔别研讯。方得实情。缘千总袁凤鸣一船。于九月二十日。遇盗劫取军器。外委林公柱一船。将军器搬藏山上。二十一日。千总郑宁。复被盗船围住。搬取军器衣物而去。外委金殿选。随即收船回泊。分巡之都司李春欗。停泊未驶。将遇盗实情。面禀护副将王愈安。该副将因贼船过多。两次被劫。随商同备弁、装点捏报。现将该将备千总等、摘去顶戴。追取劄付。咨明督抚办理等语。此案前据海宁奏到时。朕早疑及该都司等出洋巡哨。何以袁凤鸣等二船、被贼抢劫器械。余船并未协拏。恐有装点情弊。曾降旨令陈杰据实严查办理。兹据陈杰奏到。竟系护副将王愈安、商同备弁捏报。果不出朕所料。而其所报情节。将盗船数目、及遇盗日期。全行改捏。殊出情理之外。绿营懦怯性成。而水师弁兵为尤甚。每遇缉捕贼匪。率多畏葸不前。禀报时又复假捏情节。希图避罪。此等恶习。甚为可恨。王愈安、李春欗、袁凤鸣、郑宁、林公柱、金殿选、俱著革职拏问。交与福崧、陈杰、严审定拟具奏。　　

○辛巳。谕军机大臣等、本年六月内。据梁肯堂奏、喀尔喀盟长贡楚克扎布、差扎奇鲁克齐博罗特入贡。于多伦诺尔地方。被贼窃去制造经典银八百余两。并杉帽等物一案。曾降旨令该督通饬所属严拏。迄今将及半载。曾否将案内贼犯拏获。总未据该督奏闻。岂此等偷窃外藩来使之案。并不认真严缉。仅以一奏了事耶。著传谕梁肯堂、即行饬属查拏。务获赃贼。毋再玩延干咎。　　

○吏部议奏、户科给事中李翮奏称、吏员人等、著役时、籍贯本不认真。易滋弊混。且以胥役考满后。即得分发试用。官虽卑微。径实便捷。嗣后员人等报满后。应只准其归班铨选。不许加捐分发。应如所请。从之。　　

○壬午。谕、据秀林奏、查获商民张子敬等、私贩灰鼠水獭海龙香龟貂等皮张。除皮张入官外。将张子敬等解送原籍等语。商民张子敬等六人。胆敢违例私贩俄罗斯土产海龙水獭灰鼠等皮。实干法犯。秀林查获。尚属留心事体。著交部议叙。余照所请行。但此案商民所贩灰鼠皮二万余张。水獭海龙皮二百余张。香龟貂一千余张。明系由喀什噶尔、叶尔羌、乌什、入境。各该处大臣。所司何事。若私贩无多。情犹可恕。今至二万余张。直行偷越。该大臣毫无觉察。实属玩误。著将明亮等严行申饬外。仍将此项皮张究由何处贩来。令其查明覆奏。　　

○又谕、据伍弥乌逊奏、老兵默多尔亲、现年一百三岁。身体康健。洵为昇平嘉瑞。默多尔亲、著加恩交该部查例赏赉。　　

○谕军机大臣等、据步军统领衙门奏、湖南长沙县保正王泽远、呈控监生李敬思、生员李楷等、串通该县仓书黄克明等、勒派采买仓谷。短发价值。历控不办一案。事关蠹书骫法。派累乡民。该省总督藩司等、何以不为查究。恐亦有徇庇情弊。如果所控属实。自应从严宄办。若王泽远受人唆嘱。挟嫌妄控。亦当治以应得之罪。以儆刁风。著传谕吉庆、王昶、于审讯湖北李杜、赵学三、两案完竣后。仍赴湖南提集案证。将此案实在情节。秉公确讯定拟具奏。　　

○癸未。谕曰、原任淮徐道师彦公、淮扬道赵载元、前于失察高邮州书吏假串冒徵案内革职。咎有应得。本不应送部引见。但念该二员系河员出身。尚能熟悉河务。师彦公、赵载元、俱著加恩送部带领引见。　　

○乙酉。谕军机大臣等、浙江瑞安营巡船被盗抢劫军械一案。前据海宁奏称、千总袁凤鸣等、在外洋追捕盗匪受伤。失去军器。朕即疑有装点情弊。及陈杰亲往查讯。始知此案实在情形。该弁等连日遇盗抢劫。巡船并未出洋。署都司李春欗、亦未追缉。竟系护副将王愈安商同捏报。已降旨将该副将备弁等、革职拏问矣。兹伍拉纳奏报之摺。尚系据该营初报具奏。是以所奏情节。未能确实。现将此案交福崧、陈杰、严审办理。未获各犯。饬该抚及提督等、认真躧缉。浙江与闽省、海道本属相通。恐盗匪见浙省查拏紧急。窜入闽省洋面。或弃船登岸潜逃。亦未可定。著传谕伍拉纳、即行严饬水师将弁、并沿海各地方官。于外洋海口、严密堵拏。毋任远扬漏网。再伍拉纳另摺奏、署千总沈天衢、带领哨兵、在菜子屿外洋、拏获盗犯十七名。甚属奋勉可嘉。著该督即将沈天衢送部引见。以示鼓励。　　

○旌表守正捐躯湖北枣阳县民袁二娲妻卢氏。　　

○丙戌。上诣寿皇殿行礼。　　

○谕曰、大学士王杰、尚书彭元瑞、董诰、胡季堂、福长安、将军保宁或简任纶扉。综理部务。或出膺阃帅。宣力边疆。宜锡宫衔。用昭优眷王杰、著加太子太保。彭元瑞、董诰、胡季堂、福长安、保宁、俱著加太子少保。　　

○旌表守正捐躯。河南扶沟县民包常理妻陈氏。　　

○丁亥。谕军机大臣等、据陈杰等奏、瑞安洋面匪船、拒伤弁兵、搬取军械一案。现派兵船五十只。哨探贼踪。于浙属洋面。遍历兜拏。务将各匪船全行弋获。再游击钱梦虎、在洋巡缉。调派来温会剿。十月十八日。船至昌石营淡水门洋面。遇盗拒敌。官兵受伤。搬去枪炮牌刀。现饬副将刘潢、驰往查明。另行具奏等语。浙省洋面盗匪。肆行劫掠。胆敢拒伤弁兵。抢夺军器。瑞安外洋。甫有千总袁凤鸣、郑宁、巡船被盗之事。匪犯尚未就获。今游击钱梦虎、又在昌石营洋面遇盗。劫去军器。可见该省沿海一带。夥匪甚多。竟系福建、广东等省、查拏紧急。匪徒皆窜入浙江洋面。愈聚愈多。若不严行缉捕。恐致别滋事端。现在陈杰饬派兵船。出洋哨缉。贼匪闻追拏严紧。自必弃船登陆。窜匿岛岙。陈杰系属提督。地方非其所属。恐呼应不灵。缉捕不能得力。因思福崧曾任浙江巡抚。于该省洋面情形。较为熟悉。近日该抚历已抵任。省城并无要事。自当前往会办。以期盗匪速获。著传谕该抚、即速驰往温州。驻劄该处。此案即责成福崧、会同陈杰、督率文武各官。带领弁兵。于外洋及海口地方、严密缉拏。毋任远扬漏网。至钱梦虎遇盗一案。有无装点捏报情弊。并著据实查明办理。不可稍有讳饰。将此传谕福崧、并谕陈杰知之。仍著将查办情形。由六百里迅速覆奏。　　

○己丑。圣祖仁皇帝忌辰。遣官祭景陵。　　

○谕曰、保宁奏、潼绵营游击张思绅、驻防察木多台站。迄今未及一载。竟敢藉病乞休。其情甚属可恶。请将张思绅革职。枷号半年。再行释回等语。西藏一路台站。系边陲要地。向由内地派员前往驻劄。三年更换。今张思绅驻防该处、未及一年。遽行藉病规避。禀请休致。自应严惩示儆。著即照保宁所请、将张思绅革职。于察木多地方、枷号半年。满日释放。保宁系伊犁将军。暂署督篆。并不存五日京兆之见。于此等捏病乞休之员。不避嫌怨。即行严参办理。甚属可嘉。著加恩赏给上用大荷包一对。小荷包二对。以示奖励。　　

○谕军机大臣曰、保宁奏、署总兵袁国璜、已交卸建昌镇篆。自应循例进京。但边疆要地。驱使需才。请将袁国璜暂缓进京。留川候委。俟简放有缺。再令该镇赴京等语。袁国璜前在热河召见时。看其人尚明白。熟于川省营伍。是以令该镇驰赴川省、署理建昌镇篆。今据保宁奏请、留川候委。暂缓进京。袁国璜、竟不必令其来京。即著留于川省。俟有该省总兵缺出。候朕简放可也。将此传谕保宁、并谕鄂辉知之。　　

○是日起。上以冬至祀天于圜丘。斋戒三日。　　

○辛卯。上诣南郊斋宫斋宿。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十六



大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。十一月。壬辰。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵、端慧皇太子园寝。　　

○癸巳。谕、据穆和蔺奏、尉氏县民王从让、汜水县民高宽、孟县民刘万高、俱五世同堂、请照例赏赉等语。王从让、高宽、刘万高、俱年臻耄耋。膝绕曾元。洵属昇平盛事。所有应行赏赉之处。著该部察例具奏。　　

○谕军机大臣等、据福崧奏、宝山县塘工。形势险要。应于塘前酌添坦水。以资抵御。又施家港桩工亟须加桩。抢修完整。现饬藩司巡道。悉心确估。具禀孙士毅、长麟、覆奏等语。宝山地方滨海。向曾建有石塘。为全县保障。五十二年间。因风潮冲刷。将塘外土工倾卸。潮汐直抵塘根。形势单薄。业经兴工补筑。兹据福崧查勘。须再添筑坦水。方能永资巩固。其形势坐湾、及顶冲之处。亦应添筑坦坝。修葺桩工福崧现已调任浙江。所有此项工程。著传谕孙士毅、长麟、再行悉心查勘。将应否修办之处。据实具奏。其镇洋、华亭、等处据福崧奏、亦有应修工程。并著孙士毅、长麟、一并查勘具奏。寻奏、臣等抵镇洋察看各工。俱属完整。即遇风潮。亦可不致冲刷。其宝山县塘工。形势险要。石塘内现有积水。若不设法疏消。难资巩固。批、此系至要。勉为之。又奏、石塘南首。有土堤一道。外有洩水小河。城外居民。赖以灌溉。今拟将塘内积水。全行引归洩水河内。似于田亩塘工。两有裨益。批、好又奏、施家港桩工。急宜抢护。查该处本有碎石单坝二百余丈。自应如福崧所奏抢筑完整。桩木自不致朽烂。得旨、好实力妥为之。　　

○甲午。予故浙江巡抚海宁、祭葬如总督例。谥勤毅。　　

○乙未。上御乾清门听政。　　

○谕曰、尹壮图奏、近有严罚示惩。而反邻宽纵者。如督抚自蹈愆尤。不即罢斥。罚银数万。以充公用。因有督抚等自请认罚若干万两者。在桀骜之督抚。借口以快饕餮之私。即清廉自矢者。不得不望属员佽助。日后遇有亏空营私。不容不曲为庇护。是罚项虽严。不惟无以动其愧惧之心。且潜生其玩易之念。请永停罚银之例。将罚项改记大过若干次。如才具平常者。或即罢斥。或量予京职。毋许再膺外任等语。督抚等坐拥厚廉。以其尸位素餐。故议罚充公之项。令其自出已赀。稍赎罪戾。亦不过偶尔行之。非定例也。若敢藉此歛派。累及属员。则是贪黩营私。自蹈重罪。倘仅予以罢斥。改用京员。是名为严之。实以宽之。且各督抚必感尹壮图此奏矣。尹壮图虑有此等情弊。奏请将罚银之例。永远停止。固属不为无见。殊不知朕之简用督抚。皆因一时无人。而又非犯侵贪徇庇之过者以爱惜人材起见。偶有过误。往往弃瑕录用。量予从宽。即或议缴罚项。皆留为地方工程公用。亦以督抚等禄入丰腴。而所获之咎。尚非法所难宥。是以酌量议罚。用示薄惩。其案情重大。如富勒浑、雅德、闵鹗元、诸人。一经罢斥。即不能复邀起用。甚至骫法营私。贪婪败检。有若王亶望、陈辉祖、国泰、郝硕等。无不按律惩治。立寘典刑。未曾但示罚而复用也。此朕权衡情罪。一秉至公。或重或轻。惟视其人之自取。并非封疆大吏。身获罪愆。概得以罚锾幸免。但督抚中或有昧良负恩之人。以措办官项为辞。需索属员。派令佽助。而属员亦藉此敛派。以为逢迎之地。此等情弊。不能保其必无。尹壮图既为此奏自必确有见闻。今摺内、祗系空言。并无佐证。若遽以无据之辞治督抚以派累之罪。倘更诬人重罪。亦可不察虚实。如之严谴乎。著将所指之督抚何人。逢迎上司者何人。藉端勒派。致有亏空库项者何人。即令尹壮图指实参奏。朕必严加究讯。重治其罪。决不稍存姑息。朕从来不尚虚词颟顸了事。尹壮图不得以风闻取誉也。　　

○又谕曰、富勒浑、雅德、均已年迈。留在伊犁。亦不得力。施恩俱著回京。　　

○以侍讲学士马启泰为詹事。　　

○丙申。谕、据朱圭奏、歙县捐职府知事潘起煌、绩溪县耆民周瑞积、五世同堂。恳请恩赉等语。潘起煌等、年踰八秩。绕膝曾元洵为盛事所有应行赏赉之处。该部查照向例办理。　　

○又谕、本年东省地方。因夏秋雨水较多。田禾被淹。业将被灾各州县。优加赈恤。并将应徵漕米仓谷。一律缓徵。其勘不成灾地方。虽被水稍轻。究与灾地毗连。秋收未免歉薄。著加恩将钜野、濮州、朝城、海丰、阳信、利津、惠民、沾化、蒲台、青城、博兴、高苑、平阴、寿张、金乡等十五州县。应徵漕粮。与成灾地亩。一体分作两年带徵。俾闾阎得免追呼。民力益臻宽裕。该抚务须督率所属。实力体察。毋使吏胥等私徵中饱。以副朕加惠贫黎至意。　　

○又谕、据勒保奏、本年朝觐之和硕特多罗贝勒德勒克乌巴什。回至安西州地方。出痘身故等语。德勒克乌巴什入觐。归途出痘身故。朕心深为恻然。著加恩赏银三百两。办理后事。仍交乌尔图纳逊查伊子嗣承袭。　　

○旌表守正捐躯江苏震泽县民潘文彬妻程氏。　　

○丁酉。谕曰、尹壮图奏、督抚等藉交纳罚项为名。派累属员。致有亏缺。因降旨令将何人勒派。何处亏缺。一一指实参奏。兹据覆奏、各督抚声名狼籍。吏治废弛。经过各省地方。体察官吏贤否。商民半皆蹙额兴叹。各省风气。大抵皆然。若问勒派逢迎之人。彼上司属员授受时。外人岂能得见。徒以道路风闻。漫形奏牍。断不敢作此孟浪之行等语。朕披览再三。摺内并未指实一人一事。仍系摭拾浮辞。空言支饰。朕五十五年之间。简任督抚多矣。凡弃瑕录用之员。皆因一时无人。或所获之咎。又非侵贪败检。法难宽贷者。是以量予从宽。复加起用。若如王亶望、陈辉祖、国泰、郝硕等有贪黩营私劣迹。一经发觉。无不加以重辟从不稍存宽假即尹壮图摺内。亦复历数诸人。言其相继败露。伊等败露抵罪。并非尹壮图所参劾。其事不远岂伊未曾为官乎。至若李世杰、书麟、长麟等在督抚中、尚能董率属员留心民事尹壮图仅称为独善其身李世杰以老休致。不必复言。其现指较好之督抚、将书麟、长麟、频与闵鹗元相提并论。其意盖以书麟、长麟、既已复邀擢用。闵鹗元同系在巡抚任内获罪之人。尚在囹圄覊禁。故尔隐跃其词。用巧实愚。朕已洞鉴矣。朕之用人。权衡悉协至公。从不畸轻畸重。长麟平日办事认真。声名实好。审拟薛对元一案。祗系改易月日。于案内情节。及问拟罪名之处。并无错误。非闵鹗元有心徇庇劣员。欲化有为无者可比。即书麟、与闵鹗元、虽均系失察所属胥吏舞弊。然书麟于高邮假印一案。并未据陈倚道揭报。句容冒徵一案。亦系书麟在署理巡抚任内、经该县查出检举。即行饬属查办。及福崧接任劾参。摺尾尚会同总督衔名具奏。若闵鹗元则始终徇隐。袒庇属员。其咎较书麟为重。今尹壮图两次牵连言及。竟似罪同罚异。亦应宽释。是巧为闵鹗元作说客。非曰爱之。其实害之。著尹壮图明白回奏。伊二人之罪。同乎。不同乎。至摺内所称、伊经过之直隶、山东、河南、湖广、江、浙、广西、贵州、云南等省。商民半皆蹙额兴叹之语。竟似居今之世。民不堪命矣。朕临御五十五年。子惠元元恩施优渥。普免天下钱粮四次。普免各省漕粮二次。为数何啻万万。偶遇水旱偏灾。不惜千百万帑金。初助抚恤。赈贷兼施。蔀屋穷檐。共沾实惠。凡身被恩膏者。无不家喻户晓。小民等具有天良。方将感戴之不暇。何至蹙额兴叹。相聚怨咨。或系尹壮图往来途次。间有一二小民。为胥役扰累者。向其陈诉。尹壮图亦即当据实奏闻。朕必差大臣往办。但此系闻之何人。于何处见此情状。亦令其据实指出。即所言月选官传说缺分美恶。亏空数目。似属确有见闻。据以入告。而摺内又云仅属空闻。并未目击。究竟此等传闻之语。出自何人岂绝无姓名可指乎。伊壮图又请简派满洲大臣、同伊密往各该省盘查亏空。不但朝廷无此政体。且各省吏治不同。库项充盈者无藉盘查。即或偶有亏缺之处。一闻钦差起程信息。早已设法弥补。名曰盘查。仍属有名无实。合计天下州县。不下千余。即使经历数年。尚不能盘查周遍在尹壮图之意。亦知事有难行。不过自揣学问才具。均属平庸。内而不能升用侍郎。外而不能简派学政。至尚书督抚之任。更难梦想。欲藉此奏见长。或幸录用。又可假盘查为名。沿途吓诈。希得佽助。可以名利兼收。此等居心。岂能逃朕洞鉴。朕自御极以来。迄今已五十五年。寿跻八袠。综览万几。自谓勤政爱民。可告无愧于天下。而天下万民。亦断无泯良怨朕者。兹距归政之期。仅有数载。犹恐年耄倦勤。稍有弛懈。惟日孜孜。冀仰答昊苍鸿贶。每于召见内外大小臣工时。以朕办理庶务情形。时加咨访。佥称朕精神强固。办事日益勤励。若如尹壮图所奏则大小臣工等、皆系虚词贡謀。面为欺罔。而朕五十余年以来竟系被人朦蔽。于外间一切情形。全无照察。终于不知矣。著尹壮图将所奏直隶等省、亏空者何处。商民兴叹。究系何人。月选官议论某缺亏空若干。又系闻自何人传说。逐一指实覆奏。若果查询得实。朕从不肯颟顸混过。自有办法。尹壮图不可徒以空言无实。自蹈欺罔之咎也。　　

○又谕、山海关监督百福保奏、一年任满。比较盈余。短少银四万八千八百七十余两。请从重治罪。并将房屋变抵。其余银两。将应得俸银、全行坐扣完款等语。关税盈余。比较短少。该监督自有应得之咎。但念该处连岁歉收。商本不能转输。况今岁九关台等处。雨水较多。河流涨发。间被淹冲。以致货船到关稀少。盈余短绌。自属实在情形。且较之五十四年德纶任内、微有多余。尚非办理不善。百福保、著罚俸四年。以示惩儆所有短少盈余银四万八千八百七十余两。著加恩免其赔缴。其所请治罪并变抵房屋之处。俱著一体宽免。　　

○谕军机大臣曰、富纲奏、缅甸南掌回国贡使。目下已入滇境。拟俟贡使到省。略为停息。即派员伴送出关等语。回国贡使。既经该督派员伴送出关。足资照料。惟本年缅甸国王孟陨、遣使备表来京谢恩。前据该督奏委粮道永慧、参将百福、伴送来京已于十月初七日自省起程。是该国贡使。已有委员伴送。亦可毋庸该督亲自照料。富纲此时。有赴黔委审案件。尚需时日。即于明岁新正到京。亦不为迟。至缅甸所遣贡使。则必须年内赶到。著传谕富纲、即饬知伴送贡使之委员等妥为照料。务于十二月二十日以前到京。毋致迟延。　　

○广东巡抚郭世勋疏报、花县开垦田地六十二亩有奇、恩平县开垦田地六顷五十八亩有奇。　　

○戊戌。谕军机大臣等、前据尹壮图奏、各省督抚藉罚项为名。派累属员。致仓库多有亏缺。因令将何人派累。何处亏缺。逐一指实。复据尹壮图奏称、亏空各省皆有。请简派满洲大臣。同伊密往盘查等语。其实在何省亏空。共有若干之处。并未指明。仍系摭拾浮词。笼统具奏。所言本无确据。但尹壮图既请派大臣同伊前往盘查。朕亦不肯颟顸了事。已派侍郎庆成、带同尹壮图前往山西、确切盘查。核实办理。以服其心。盖因尹壮图原奏内称、现有罚项之督抚。即自矢清廉。仍不得不望属员佽助。如书麟为督抚之较好者。未免尚罹此失等语。是以即令其前赴伊所指书麟之省。由宣化行走。先至大同盘查。自北而南。直至省城藩库。将有无亏空之处。核实盘验。著传谕书麟、即行迎赴大同。听候查办。至此次派庆成前往晋省。自应驰驿。按品支予廪给。其尹壮图系自请盘查之员。本不应一体由驿行走。但恐其自备车马。未免濡迟。止著给予驿马。不必支予廪给。将此由五百里传谕书麟、并谕梁肯堂知之。　　

○又谕曰、伍拉纳覆奏、筹办浙省瑞安洋面盗匪拒捕一摺、内称本拟于冬间赴浙巡阅。今俟抚臣回任交卸抚篆后。即先由福宁一带。前赴温州等处阅兵。就近会同提臣陈杰、妥筹办理等语。浙省瑞安、及淡水洋面、盗匪劫夺军械之案。节据陈杰奏报、已降旨令福崧驰往温州。驻扎该处。会同陈杰、督率文武各员。严密缉拏。以专责成。今伍拉纳拟俟交卸福建抚篆后。亦前往会办。因思福建地处海疆。洋盗及械斗等案。较之浙省。更为难办。调任巡抚浦霖、虽任巡抚有年。但甫调闽省。于该处情形。诸未谙悉。伍拉纳此时未可遽离福建。著传谕该督、俟浦霖到任。将该省地方一切情形。与之讲求熟习。俟一二月后。伍拉纳再往浙省阅兵。会办盗案。亦不为迟。至瑞安洋面逸盗。及淡水洋面盗船拒捕之案。前已降旨令福崧、陈杰、严速查拏。并令将查办情形。迅速覆奏。现在曾否获盗。及督缉查办情形。究竟若何。未据该抚等奏报。并著传谕福崧、陈杰、遵照前奉谕旨。将是否擒获匪犯。迅即覆奏。寻福崧奏、盗匪拒伤弁兵。实属不法。臣现于十八日由尖山星夜起程。驰赴温州。会同提臣严行查办。得旨、宜速往严拏。今获几犯否。　　

○以故贵州思南府印江县属土县丞张洪功子希贤、袭职。　　

○己亥。谕、昨据尹壮图奏、各省督抚派交罚项。亏空仓库。而商民等蹙额兴叹。不能乐业。因两次明降谕旨。令其指实覆奏。并将朕用人行政大端。剀切晓谕。尹壮图亦自认措词失当。实不能指出确据。奏请治罪。是其逞臆妄言。陈奏不实。自问亦难以解免矣。朕之简用督抚。凡弃瑕录用者。或因一时不得其人。或所获之咎。并非侵贪骫法。始加恩量予从宽。以观后效。但以其素餐尸位。亦不可不予以薄惩。故令罚出养廉充公。以赎其虚糜廪禄之罪。若如尹壮图所奏。概免罚赔。则邀恩起用督抚等。如书麟之失察属员。长麟之恃才任性。既得免罪复官。又可坐享丰厚。使曾获罪戾之人。无所儆惧。何以饬吏治而肃官方。若从前王亶望等之侵贪罹罪。实由自取。何尝因有罚项。始致藉词婪索。在尹壮图之意。实亦知此。苐欲督抚等见伊此奏。以为见好市惠之地耳。至于天下官吏。自督抚以至州县。人数众多。贤愚不等。若谓其中竟无一贪婪玩法之人。朕原不敢深信。即小民等爱憎之口。或因吏胥侵扰。或因偶挟微嫌。间有一二人怨其守令。亦属事所难免。若谓普天之下。民不堪命。竟至疾首蹙额。互相告语。怨及朕躬。则断断无此情理。朕实不肯受其咎。我朝自定鼎以来。深仁厚泽。浃洽人心。朕览国史。顺治年间、睿亲王摄政。曾欲于边外筑城避暑。加派直隶等省银二百四十九万余两。以输工用。逮世祖章皇帝亲政。即降旨将所加赋税。尽抵是年额徵钱粮。概免派累。圣祖仁皇帝御宇六十一年。德政及民。恩周寰宇。曾免天下钱粮三次。漕粮二次。稽之史册。隆古未闻。我皇考爱养黎元。整肃纲纪。十三年中。惠民实政。不能殚述。朕诞膺景命。丕绍宏图。保赤诚求。无时不以爱民为念。普蠲天下钱粮者四。普免各省漕粮者二。偏灾赈恤。蠲贷兼施。以及修筑海塘河工。为民御灾捍患。为数何止数千万万。今已年跻八旬。励精图治。孚惠益下。犹日孜孜。罔敢暇逸。敬惟我国家圣圣相承。前猷式廓。惠此兆民。有加无已。朕自缵绪以来。益隆继述。凡泽民之事。敷锡愈多。恩施愈溥。此不特胜国所无。即上溯三代。下讫宋元。亦复罕有伦比。惟愿我万世子孙。以朕之心为心。以朕之政为政。勤求民瘼。益广仁恩。于惠民之政。总能有增无减。俾我大清亿万年景祚绵长。天下臣民。亦永荷无疆之福。此实朕之深愿也。夫以朕之爱养斯民。如此其厚。天下万民。无不身被醲膏。共知感戴。尹壮图于朕爱民勤政之意。懵然罔觉。忍为此蹙额兴叹之语。几于摇惑人心。岂伊自外生成。独非大清之民乎。且如迩日各省叩阍呈控者。不一而足。无不钦差大臣。前往审办。皆因朕平日爱民如子。未尝加派一县。枉刑一人。即民间鼠牙雀角之争。亦不令稍有冤抑。故赴愬求理。接踵而来。曾有人言。朕于此等小民不啻如慈父之养骄子者。是愚民感激深恩尚能咸喻朕意。尹壮图身为大员。曾乡曲小民之不若矣。今已令侍郎庆成、带伊前往所指书麟管理之山西省、切实盘查。若果有仓库亏缺。即当追问亏缺之由。严加究办。倘有代完巡抚罚项情弊。朕必将书麟、及佽助之属员、从重治罪。若所盘查仓库。毫无亏缺。则是尹壮图以捕风捉影之谈。为沽誉邀名之举。不但诬地方官以贪污之罪。并将天下亿兆民人、感戴真诚。全为泯没。而朕五十五年以来、子惠元元之实政实心。几等于暴敛横征之世。试令尹壮图清夜扪心。亦何忍为此耶。著将朕办理庶务之苦心。及尹壮图莠言乱政之处。通谕知之。　　

○又谕、本年齐齐哈尔田苗。被旱歉收。著加恩照都尔嘉等所奏、官屯人等欠交仓谷七千五百石。免其补交。　　

○庚子。以左赞善裴谦、充日讲起居注官。侍讲吴省兰、署日讲起居注官。
  </div>
  <div class="pagination">
   <a href="清实录乾隆朝实录_page1728.html">
    上一页
   </a>
   <span>
    ...
   </span>
   <a href="清实录乾隆朝实录_page1724.html">
    1724
   </a>
   <a href="清实录乾隆朝实录_page1725.html">
    1725
   </a>
   <a href="清实录乾隆朝实录_page1726.html">
    1726
   </a>
   <a href="清实录乾隆朝实录_page1727.html">
    1727
   </a>
   <a href="清实录乾隆朝实录_page1728.html">
    1728
   </a>
   <span class="current-page">
    1729
   </span>
   <a href="清实录乾隆朝实录_page1730.html">
    1730
   </a>
   <a href="清实录乾隆朝实录_page1731.html">
    1731
   </a>
   <a href="清实录乾隆朝实录_page1732.html">
    1732
   </a>
   <a href="清实录乾隆朝实录_page1733.html">
    1733
   </a>
   <a href="清实录乾隆朝实录_page1734.html">
    1734
   </a>
   <span>
    ...
   </span>
   <a href="清实录乾隆朝实录_page1730.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
