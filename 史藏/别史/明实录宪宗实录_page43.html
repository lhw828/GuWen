<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 43 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 43 页/共 152 页</h1>
    <div class="content">　　○庚申  命金吾左卫带俸指挥同知孔文子俊金吾右卫带俸指挥佥事张瑛子能阿行子进玉俱代职
　　○癸亥郑府左长史张铎奏郑王长子年长未请封及婚配父子日生嫌隙屡以启王輙忿怒纪善彭□王由又□王谅亦因谏劝遭辱况臣年老精力衰惫乞令休致仍乞改□王由又□等于他府奏至  上允其请乃敕郑王祁瑛曰淂长史张铎奏王与长子见滋日生嫌隙对众每言其母韩氏龌龊百岁之后难与同庙见滋是我为世子时生如何袭淂王爵闻人劝谏輙便忿怒不知果有此事否如或有之甚是非礼岂可传闻于人自今宜痛加改悔笃叙天伦为长子请封择配即便具奏施行毋徇一己之私毋惑下人之议且王独不见临川王父子之事乎义不两全虽悔何及王宜深思熟虑以为鉴戒庶克保全名爵无有后悔
　　○甲子  上以会举官多有未当谕吏部臣曰今方面多缺员尔等务选任淂人每缺推举两员来闻不必会官保举著为令
　　○命福建署都指挥佥事武成总督备倭○改淮扬二府舡料钞收米每钞五贯折收京粟米三升贮于近仓以备赈济候豊年住折仍令在京文武官成化六年俸钞亦暂住支以去年亢旱故也
　　○夜月犯泣星
　　○乙丑升福建按察使刘敷为福建左布政使湖广按察使项璁为江西右布政使四川副使宋钦山西副使王琳江西副使洪弼张刚俱为按察使钦河南琳山东弼福建刚湖广
　　○丙寅调福建邵武府知府盛颙于延平延平府知府冯孜于邵武时巡视福建都御史滕昭言邵武事简而颙之才有余延平事剧而孜之才稍缓请互调之故有是命○独石马营守臣奏初十日以来羊川等墩了见境外虏寇或二三千或七八千多至万余及朵颜卫夷人多近边潜住  上命兵部移文宣府独石大同密云镇守等官整兵防御
　　○丁卯赐詹事府少詹事兼翰林院学士柯潜母宜人戴氏祭戴氏受五品封例不该祭时潜父守制家居复遇母丧具本乞恩故有是命
　　○守备偏头关都指挥使冯庆以贪酗罢  命都指挥使戴广代之
　　○戊辰顺天河间永平等府大水
　　○己巳升吏部郎中张寰刑部郎中王克复陈俨礼科都给事中魏元户部郎中程泰礼部郎中孙洪山西布政司左参议王俭俱右参政监察御史陈相闵圭陈伟吴璘刑部郎中彭韶浙江按察司佥事辛访俱副使寰浙江克复圭伟江西元访福建俭俨相山东洪璘山西泰广西韶四川
　　○巡抚山东右副都御史翁世资奏罢老疾罢软贪酷官左参政马进等三百二员都指挥吴勣等一十八员
　　○庚午诏以直隶滑县并河南获嘉县积余仓粮赈济宁山卫缺食军余候豊年如数还官从巡视大理寺右少卿宋旻请也
　　○赏定辽左等卫官员旗军都指挥高名等五百一十二人银布有差以辽东辽阳等处杀贼功也
　　○吏部尚书姚夔言自六月以来淫雨浃旬潦水骤溢京城内外军民之家冲倒房舍损伤人命不知其筭男女老幼饥饿无聊栖迟无所啼号之声接于闾巷按周礼以岁时巡国及野而赒万民之囏厄以王命施惠然则被灾囏厄之民正王命所当施惠者乞分遣给事中御史锦衣卫及户部官督同五城兵马司取勘房舍冲倒者与米一石损伤人口者与米二石少赒囏厄之苦用广赈恤之仁  上从其言
　　○户部郎中万翼等奏榆林东西营堡及调遣京营各处军马六万有余日费粮饷草料以数万计其草束欲取之内郡则道路回远欲市之边境则价直腾贵加以岁饥民不聊生往往有窜入山谷者今又有催徵供亿之苦谁能安之况丑虏猝难殄灭聚众数万徒费财力请量留精兵固守以节边储以安民生事下群臣议于是兵部尚书等官白圭等言虏众寇边征之固非淂已而翼等以岁饥民困为虑亦宜从权处之然兵难遥度宜敕总督军务太监傅恭都御史王越等佥议如虏势可灭则并力进剿早图成功以省大费或虏势稍缓不可穷追即散遣原调官军陕西万人还本地操候偏头关二千人还黄河七堡就粮仍量留京营大同宣府诸处精锐骑兵万五千在边无儆令近堡牧放给以草价有警即拘入堡给以草束其余军马各委队长率领于环庆延绥旁地就粮不支草价听候调用凡事悉听区处以闻仍令翼等暂收草价及时措买以备秋冬之用  上是之赐恭等敕曰近郎中万翼等奏谓边方旱灾重以飞挽之役民力疲甚将有流移转徙之患欲量留精兵以安民生事下有司廷议皆以军旅之事难于遥制宜敕尔等处之敕至尔等其详审有司所议而因时处画如其余兵马可罢亦宜审处回奏夫军旅本以为民然民生困苦尤当轸念尔等从公议之毋徇己拂人庶边鄙可安副朕委任之意
　　○辛未以修葺清宁宫并各城垣增内官监军民匠役食米月一斗盐一斤
　　○命总兵官赵辅工部尚书王复太监黄顺督官军修理九门城垣＜锍-釒＞浚诸巷水道
　　○辽府仪宾刘达有罪革职达承府檄进香  裕陵因而挟妓饮酒官校廉淂其状下锦衣卫狱至是刑部议拟革职  上从之  命戴民巾随住
　　○壬申山东阳信县雨雷声如啸陨石一碎为三其色外黑内青○癸酉
　　孝庄睿皇后大祥遣驸马都尉石璟祭  裕陵
　　○云南木邦孟密罕八法遣陶孟放陇等来朝贡象马及金银器赐宴并衣服彩叚等物有差
　　○甲戌兵部尚书白圭议监察御史聂友良所陈备边五事其一欲于延绥地方设游击将军三人选陕西精兵万骑于虏寇出没之所筑立三堡分兵操守宜令狭西镇守诸官详议果所设兵将利于边务可免诸路调发之劳其二边将多轻率寡谋屡堕贼计欲榜谕各边深谋掎重寇至不淂輙发兵徼击则恐恇怯之徒淂以藉口害事非小窒碍难行其三欲简命指挥以上年力精壮者特命提督十二营内外文武大臣练试弓马操演战阵使谙晓韬略遇警用之宜如所言令总兵等官时加考验以备缓急其四清角□羊军伍甫至輙逃皆所司不善抚恤所致切中时病宜行诸道清军御史并按察司严戒卫所官俱善加抚恤如有故违以致失伍数多者听参奏处治其五宣府所属卫所多临边要地其把总掌印军政屯田指挥等官又征守要职近因逃卒数多令一岁再至宣府比较輙从骑士往返动以月余万一有警乏人防御宜移文宣府镇守巡抚大臣自后应合比较指挥千百户不必调取即令各城参将守备内外等官量加罚处有故纵私役重情听巡抚巡按实闻究治诏如所议
　　○乙亥兵部尚书白圭等议户部郎中万翼所言边事其言故事边境封疆之外军民不淂擅出耕牧尔岁守边诸将乃私令军士于界外开种沃地于各堡分牧头畜招寇虏掠因粮于我欲令巡按御史行边禁约宜移文延绥镇守诸官禁之违者听巡抚巡按奏治其言山东逃民见在神木葭州诸边营堡耕牧致生边衅俟无事之时欲审其籍贯给以口粮省令复业有居处成家愿编军伍者听宜移文巡按并三司分巡官如所拟行之其言各边将帅以损兵为失机寇至则婴城闭匿欲遣科道一人在边巡察凡遇有警敌众则固守而要其归敌寡则并力以歼其众然兵无定法宜移文守边官员有寇则相机战守寇众则互相应援不淂依违误事其言各边营堡守了官军羸壮贫富不同守备等官或包办月钱或占为匠役或令耕田取税中盐取利故有力者偷安自逸贫弱者久守墩台欲专遣御史一员往来点视凡守墩官军季一更代然今各边有警专人巡视恐致烦扰宜移文巡抚官严加禁约务使差役均平违者听巡抚巡按官奏治其言榆林东西地方胡寇出没之所欲增设营堡墩台量调守望军马宜移文镇守等官令详议可否以闻其言欲如旧制以奋勇当先者为奇功不次升赏以斩获首级为次功量加赏赉虽近年间以奋勇当先与擒斩一例升赏然皆斟量贼情功次多寡处之实非旧制盖奋勇数多恐赏至于滥宜仍如近例因功升赏当先官军有出众奇功听总兵等官拟奏区处其谓草枯之后欲远出烧荒以败虏谋秋成之后欲拘集编氓以防侵掠皆近已奏处又谓河冰既合欲依时凿冰以绝寇道榆林二路欲增设游击以专守御皆窒碍难行又谓榆林东西二堡在墩官军并逻卒劳苦特甚欲间岁给白金一两皮袄一件著为定例则恩典所出伏乞
　　圣裁  上皆是之其榆林守墩官军并逻卒见在御寇效力  命镇守巡抚官察其勤苦者特与赏劳不为常例
　　明宪宗纯皇帝实录卷之八十终
明宪宗纯皇帝实录卷之八十一
　　成化六年秋七月丁丑朔享  太庙奉  孝庄睿皇后神主诣庙享祀
　　○遣内官祭司门之神
　　○戊寅赏狭西延绥黄甫川等处杀贼有功官军大同右等卫指挥佥事杨恕等四千六百八员名银绢布有差银一万一千四百六十八两绢九百一十二匹布一万三百三十二匹
　　○免四川重庆成都顺庆并东川军民四府六州十四县税粮二十三万一千二百六十石有奇以旱伤故也
　　○平虏将军总兵官抚宁侯朱永奏虏寇阿罗出等久屯河套拥众犯边官军于张厚家川苏家寨等地遇贼转战十余合败之生擒二人斩首十五级获马四十五匹器仗九百二十六事夺还被虏人畜甚众兵部请敕太监傅恭顾恒总兵官朱永都御史王越副总兵刘聚游击将军范瑾等以奖励之上从其请赐之敕曰得奏具悉尔善于用谋官军勇于效力致此克捷诚为可嘉特兹降敕奖谕敕至尔等尤宜从长计议酌量人情事势相机战守毋恃此而忌致堕贼计慎之慎之
　　○己卯  今上皇帝生  上之第三子也  母曰纪氏
　　○升监察御史徐茂兵部郎中陈渤为福建布政司右参议监察御史杨琅刑部员外郎刘时敩大理寺右寺副杨德南京监察御史李瓛大理寺右寺正钟珹为按察司佥事琅瓛时敩俱山东珹德俱福建
　　○庚辰  仁孝文皇后忌辰  奉先殿行祭礼遣驸马都尉王增祭  长陵
　　○南京礼部左侍郎章纶奏乞省祭许之○兵部奏近者京城内外强窃盗数之成群肆行劫掠请严禁治之  上曰盗贼纵横皆兵马司及锦衣卫应捕官校不用心缉捕所致已往姑恕复怠慢纵容废职误事者听指挥朱骥等参奏究问降调边方其能擒获强贼有劳者具奏给赏
　　○辛巳命给事中御史督五城兵马具京城内外军民被水患该赈恤者数凡一千九百二十户户给米一石死伤者加一石
　　○免直隶淮安凤阳庐州三府滁州等州并直隶武平滁州六安仪真庐州淮安等卫所被灾秋粮八万八千九百九十石有奇草一十四万七千八百五十包有奇
　　○壬午升广西按察司副使周璹为广东按察使寻以巡抚都御史韩雍奏其在任乏清誉罢之
　　○楚府通山王季垟薨王靖恭王之子也母妃郭氏永乐戊子生初封镇国将军正统丁卯靖恭王薨袭封通山王至是薨年六十有四讣闻辍朝一日赐祭葬如制谥曰庄简
　　○甲申以  孝庄睿皇后神主将祔  庙遣秀王见澍诣  太庙祭告
　　○升吏科左给事中程万里礼科左给事中霍贵俱为本科都给事中
　　○免直隶凤阳府五河怀远霍丘三县杨州府通州夏税小麦六千八百二十石有奇以水灾故也
　　○己酉奉安  孝庄睿皇后神主于  太庙是日  上不视朝具浅淡服诣  几筵行祭告礼如仪司礼监官奉  神主如  太庙  上随行至庙门具祭服奉安  神主于寝庙祭祀如时祭仪百官陪祀礼毕赴奉先殿行安神主礼撤去几筵
　　○丙戌有  旨朕弟秀王之国凡诸合行事宜所司详具以闻越二日礼部以亲王之国礼仪悉如德王例条列具奏报可
　　○命都察院右都御史项忠吏部右侍郎叶盛赈济饥民右府署都督佥事李曰□永抚治屯营时锦衣卫指挥朱骥等奏京畿及山东地方旱涝相仍以故京城内外饥民多将子女牛畜减价鬻卖其势必至于攘窃劫掠又访得各处屯营达官人等亦随处群聚强借谷米或行劫夺乞简命在廷文武大臣亲诣京畿府州县及达官屯营所在设赈济抚谕使之得所免致流离转徙暴横为非事下户部议以为宜故有是命
　　○升南京刑部郎中章格为广东按察司副使刑部署郎中范镛为广西副使
　　○松潘副总兵都督佥事湛清等奏五月内麦市簇贼首麻惹儿等紏众劫掠三岔子等处议调官军剿杀至黄盛草场遇贼分兵夹攻就阵射杀麻惹儿子斩贼首五十二级并获其长枪等物
　　○辰时金星见于已随入井宿
　　○丁亥巡抚淮扬右副都御史陈濂奏罢老疾罢软贪酷官凤阳府知府张鄜等一百七员
　　○太仆寺寺丞沈铭分理保定府马政行县至博野受群长赂事觉问拟为民○戊子常德大长公主薨公主  宣宗章皇帝之第三女母曰  孝恭章皇帝永乐甲辰生正统丁丑册封常德长公主下嫁驸马都尉薛桓成化丁丑加封大常公主至是薨年四七有七讣闻辍朝一日赐祭葬如制
　　○  上以南北直隶及河南山东等处多水灾民生艰窘命兵部暂停御史印马俟来年并印
　　○  上谕吏兵二部臣曰五城兵马多不称职尔吏部会兵部并锦衣卫官简其不胜任者改调外任别选有风力者代之于是尚书姚夔白圭等选指挥张宁等八员堪任其傅润等二十二员不堪任因言兵马之设职专防察奸宄禁捕贼盗＜锍-釒＞通沟渠巡视风火其责颇重迩来内外官及诸势要不循旧制凡事无分公私大小皆属干理又从而凌辱之且占役夫甲弊非一端乞严禁前弊稍重其权仍增置副指挥二员分理其事有不职者黜之  上可其奏命自今兵马司务遵旧规行事内外官不得擅自差遣及占役夫甲违者许径自奏闻未几复奉圣旨京城内外盗贼纵横兵马司锦衣卫应捕官校不用心缉捕前事姑不问有再犯者降调边方有功者赏劳之于是指挥张宁等复奏内外官家属并勇士匠作人等往往恃势不肯坐铺兵马火甲为杂差所扰如刑部检尸锦衣卫分拨房屋市曹决囚南海子巡视及神木厂惜薪司大慈仁寺各处守门巡厂扫除皆有事其间至于内官放河灯之类往往追呼兵马急于星火稍不如意輙市辱之一日之内奔走无时官少事多不得职专巡捕乞每城增吏目一员弓兵二十名容令各官朔望朝参专理巡街巡夜兵部覆奏宁等所言皆是宜严禁之官旗匠役之家丁多者皆令坐铺市曹决囚锦衣卫分拨房屋止许委官一员同事奏入  上皆从之且诏自今兵马职任既专若复怠慢误事必重罪不宥时议者以京城坐铺一事甚为居人之害盖每铺立总甲一人以丁多者充之率三月一更每旦受事官府至晚不得息一月之间所经衙门二十七处谓之打卯官中供应皆取之更夫谓之纸笔灯烛钱不足总甲輙出私钱补之锦衣卫旗校夜巡需索酒食即不得輙加棰楚害甚于盗贫民苦之多卖屋僦居以图免坐铺而中外有势者各庇其私人当坐铺者尽为奏免守更之夫皆雇丐者充之夜闻盗起皆反关不敢出明日止报某处有盗或劫财或伤人与否而已虽曰因宁言其弊故在今则愈甚矣○礼部申明监生拨历事例时国子监监生互争拨历年月资次各援科条争辩不已祭酒陈鉴以两词具闻于  上乞敕礼部酌中定制以息纷争事下所司礼科参驭之而鉴不平上章辩之曰近拟监生周中等言于天顺七年九月以后入监成化五年五月间礼部行取依限复监共准坐监六年之上见今拨历监生与中等年月多有不及欲先拨历又据监生王端等言天顺七年三月以后入监成化四年二月初行取覆监除依亲外实坐监食粮已经二年之上欲照本监序出通知文簿拨历其周中等入监行取复班俱各在后实坐监未及一年却欲搀先拨历以此两词奏请定议今礼科輙参臣等除去通知文簿任私拨历以启争端且本监止凭通知文簿考验明白序出监生姓名揭于学门壁上万目通视凭此拨历何尝除去通知文簿而给事中不究其实妄为参语奏上下礼部覆奏旧例监生以坐堂月日浅深次第拨历近年以存省京储遣回监生依亲就学其在家月日亦准作坐堂之数及文移行取以出部日为始计程亦作实数此外事故及患病俱作虚旷已是定例今诸生不遵旧规妄意纷争宜令本监一遵旧例不分先取后取监生一皆查究年月明白除虚旷外仍以实坐堂与依亲准作坐堂月日通计浅深以次拨历若查旷监生增损月日许受抑者指陈而执治之其行取监生必待文移到彼原籍转给本布政司批文起送若途次不经布政司与南北直隶者转于本府批文起送其有预给县批及于放回原引托言买书游学至京欲搀先入监者俱执治之仍计其地里远近水程月日悉作虚旷其有从宦父兄者亦湏宦所保明起送然后听之  上允所议
　　○己丑监察御史郑已坐罪谪戍边已巡按甘肃颇矜傲文移有总兵等官一体遵守等语时定西侯蒋琬为总兵官憾之及已检阅军士谓琬与镇守太监颜义多役占当究其事未举而语泄琬乃奏已与随行吏人受属卫赂遗及往来肃府仪宾高嵩家饮酒嵩多用乐妇歌唱侑饮且嵩有所受业师亡而娶其妾赵氏俾出见奉觞又谓已所至骑从鼓吹甚盛数笞辱下人责其不能承奉诸事因命官往勘械已等至京仍命法司会问已嵩初俱拟为民诏以己不遵宪体特谪充边卫军琬所奏受贿侑饮事皆诬置不问
　　○庚寅升大理寺左少卿乔毅为工部右侍郎○升翰林院检讨张廉为吉王府左长史李显为右长史待诏李杰施靖为纪善中书舍人施昂为审理正李晟为审理副时吉王年长出府故也
　　○命给事中御史各一员同顺天府委官赈济附近被水流移来京小民每大口三斗小口一斗五升
　　○户部奏刑科给事中苪畿建言苏常等府民运之米以十分为率量免一二分仍行禁约收受之际毋得多取及行原籍官司量加优免差役缘民运之米所以供给内府之用及在京文武衙门官吏俸粮岁收仅给岁用例难减免其言禁约收受之际不许多取宜行各该衙门收粮委官如遇纳户运到粮米晒晾以乾为度不许多取斛面及行各该府县将各纳户杂泛差役量为减免一年以苏民困从之
　　○兵部奏大同胡柴沟等处杀贼有功官军共一千九百五十六员名宜加升赏但其中总兵官彰武伯杨信副总兵都督佥事徐恕参将都指挥同知张瑛乃是守边将帅职在运谋设策指麾将士以破敌立功其捕一虏斩一馘乃士卒之事岂可与之混同报功殊失大体然信等及太监韦正监丞罗付陈政俱督战内外重臣非臣等所敢专拟请自  上裁  上曰杨信徐恕张瑛本不当混同报功但既能败贼与韦正仍从厚给赏罗付陈政升一级余皆依例升赏有差
　　○镇守独石马营蓟州永平山海密云古北口居庸等关诸臣各奏言六月间骤雨弥旬山水泛涨平地水高二三丈许冲倒城垣壕堑堤坝丈以万计坍塌沿边一带墩台座以百计漂没仓廒铺舍民居并人畜田禾军器等项难以数计兵民横罹患害莫斯为甚欲将冲塌城垣墩台修理以备不虞奈工役繁多一时无所于办事下工部请令各随缓急修理诏悉从之
　　○辛卯中元节遣驸马都尉石璟杨伟分祭  长陵  献陵  景陵  裕陵文武各分官陪祭
　　○遣内官祭  恭让章皇后陵寝
　　○夜东方流星如盏大赤色尾迹有光自娄宿东北行至毕宿○癸巳巡视顺天等府右都御史项忠等奏顺天永平河间真定保定五府被水灾伤民多失所请停追马以苏民困严饬兵备以防不虞从之
　　○命造镀金银印给赐大慈恩寺妙胜惠济灌顶国师班著尔藏卜
　　○甲午  太宗文皇帝忌辰  奉先殿行祭礼遣驸马都尉石璟祭  长陵
　　○乙未命户部郎中李宽提督永平山海蓟州等处粮储兼理屯粮
　　○南京礼科给事中常显等劾奏守备成国公朱仪等役占军士当治以罪命俱宥之但戒无得再犯
　　○丁酉命故辽东东宁卫带俸都指挥佥事金荣子俊袭父原职指挥使贵州都指挥佥事金桂子琮代父原职为清平卫指挥使
　　○开设福建漳平县先是巡视都御史滕昭等奏龙岩县去漳州府治四百里与汀洲之上杭县接境山岭崎岖民性顽梗官府有所追徵勾摄公肆旅拒盖以乡落居民去县治甚远难以控制乞分县之居仁等五里及割上杭县民之去县治远而与其地相近者别为一县于地名小青坂立县治就将旧县原辖巡检司在其境者属焉从之○戊戌晓刻月犯昂宿
　　○户部奏准开中偏头关两淮运司成化四年盐十万引每引纳谷草二十束两浙运司成化元年盐六万六千八百六十余引每引纳谷草一十策从巡抚山西右佥都御史李侃请也
　　○己亥升兵科给事中刘恭南京兵部郎中李清俱为河南布政司右参议按察司佥事王齐监察御史陈选俱为河南按察司副使刑科给事中王谊监察御史顾浩南京监察御史李英刑部主事杨琛俱为按察司佥事谊浩河南英福建琛广东
　　○甘肃总兵官定西侯蒋琬等奏筑完甘州沙河拒敌堡周二百丈四十里店屯堡周四百一十丈
　　○建州左卫女直都指挥卜花秃等各来朝贡马及貂皮赐宴并金织衣彩叚等物有差
　　○庚子监察御史康骥奏请＜锍-釒＞浚张家湾横河口小湾套以泊运船修垫自京城抵通州往来要路以便粮运  上命俟年豊为之
　　○辛丑升山西行都司都指挥使马□为后府带俸都督佥事以胡柴沟杀贼功也
　　○鸿胪寺少卿石澄奏乞归省许之
　　○壬寅选训导张黼等二十五员充吉王府官定仓库名广实
　　○录故太子少保礼部尚书兼文渊阁大学士陈文子璋为中书舍人
　　○四川朵甘思宣慰使司都指挥佥事镇抚都纲番僧人等卓嵬等来朝贡方物赐宴并衣服彩叚食茶等物有差
　　○朝鲜国王李娎遣陪臣金国光郑兰宗等奉表来朝贡方物谢赐其先王谥号祭赙并令娎袭位及赐诰命冠服恩赐国光等宴及金袭衣彩叚等物有差李娎又奏伏蒙  朝廷遣使赐敕谕以建州虏情俾臣先事堤备  圣训谆切臣不胜感激谨依诏旨行令边将严加防备谨具奏闻
　　○工部奏通州至武清县蔡家口河口并堤岸被水冲开一十九处宜起债兵民并工修筑以便漕运  上从之命侍郎李颙董其役
　　○癸卯升南京锦衣卫指挥佥徐显隆署中都留守司正留守事时正留守缺员例应皇亲协守兵部以显隆名闻遂命之
　　○户部奏给事中韩文等勘实通州张家湾等处被水军民二千六百六十户漂损房舍六千四百九十座溺死军民六十余人漷武清二县通州左右定边等卫被水军民亦皆称是  上命所司赈济之
　　○甲辰调福建镇海卫后千户所为漳平守御千户所增置平南平西二驿
　　○命女户及孝义军优免杂差者三世后一体差操从南京给事中常显等奏也
　　○延绥总兵官署都督佥事房能等奏虏寇拥众入境官军于开荒川等处据险截杀追至三角城等处转战三十余合擒斩贼级一百有余并获其战马兵器
　　○巡按直隶监察御史张诰奏请修筑静海以南临清以北一带河口之被水冲塌者以便漕运从之
　　○平虏将军总兵官抚宁侯朱永奏虏贼万余自双山堡分为五路往南深入臣等会议太监传恭居中调度都御史王锐固守城池永与太监顾恒都御史王钺督同太监秦刚署都督房能率京营大同宣府官军出城增调都指挥康永等兵往截贼之西路通调游击将军都督范瑾参将都指挥神英与副总兵都督刘聚等兵往据贼之东路又调把总都指挥等官各据分地驻兵听用是日晡时会双山堡翼日把总指挥孙钺等至开荒铺遇贼迎战先仅二千余骑后乃倍之官军见其势众下马列阵既而右哨指挥蔡瑄等兵继至俱严阵以待间一虏酋耀甲策马拥众来突官军并力对敌战十余合前哨指挥杨琳等兵自东山黑屹山□答左哨都指挥柯忠等兵自西白马庙与臣等兵并至鏖战二十余合贼少郤官军乘胜驰之杀伤甚众贼遂溃追至四口川贼复登山聚敌官军直捣其前败之遗弃糗粮服器及所掠牛羊等畜蔽沟川野又追至牛家寨正遇都指挥吴瓒等兵贼见我兵少分三面攻围都指挥马仪等兵自张家山指挥李镐等兵自麻庄山至并力进战十余合指挥滕瑾等兵亦至战又数合刘聚范瑾神英等兵分据南山夹攻杀伤甚众就阵夺旗号拐子喇叭贼遂奔遁从新寺沟等处寻路出境刘聚等自烂泥河臣等自张家川分道追出境外日暮收兵前后生擒贼三名斩首一百六获贼马一千六十二射死贼马二百八十一骡七十六铠甲弓矢器械等物七千二百六十四旗号一缨头拐子二木喇叭四夺还牛羊等畜七千有奇审知虏酋阿罗出亦为流矢中伤脱身而遁余贼号哭散走边城老稚欢呼称捷奏至  上命升奏捷者一级赐敕奖劳永等曰得奏具悉足见尔等调度得宜致此克捷功能可嘉兹特赐敕奖谕敕至尔等务须同心协谋激励官军遇有贼情相机战守以收万全之功勿因小捷遂生怠心用兵之际尤须严谨哨探毋堕贼计勉之慎之
　　○乙巳赐秀王汝宁府税课钞
　　○巡视河南户部左侍郎原杰奏罢老疾罢软贪酷官通判侯云等二百四十三员都指挥吴迪等九十八员
　明宪宗纯皇帝实录卷之八十二
　　成化六年八月丙午朔赐秀王食盐岁一百引两淮运司支给本府内官内使随王之国者许于河南汝宁府官仓每员月支米四斗五月而止从王请视德王初之国例也
　　○免山西汾州去年秋粮二千五百七十石有奇以汾河水溢伤稼从巡抚都御史李侃之请也
　　○丁未释奠先师孔子遣太子  保吏部尚书兼文渊阁大学士彭时行礼
　　○府军前卫掌卫事都指挥佥事穆寗贵请老命都指挥同知谢宁代掌卫事
　　○南京监察御史郑节言六事曰敬天纳谏尚俭固本禁奸择材其纳谏略云国家必置谏臣犹人家必畜司夜之犬犬司夜而吠吠其形可也吠其声亦可也夫然后盗贼不敢窃发主人得以高枕而卧若厌其吠而诃止之己为不可况逐之远去使家无吠犬无乃大不可乎近年言事之臣累出补外实亦类是伏望  圣明悉令叙复且加超擢以餋忠直之气以遏奸宄之萌以彰  圣天子纳谏之盛羙＜锍-釒＞入  上以为泛言常事不必行下其章于所司
　　○巡抚贵州右副都御史奏敬奏备边在乎餋兵餋兵在乎足食贵州旧设二十卫所军十四万五千四百有奇今除屯田之外守城支粮者仅万五千人后因减其月粮逃亡愈多镇守等官交章累奏止加米八米既而总兵官毛荣具奏行臣等覆议明白而该部复行查勘展转岁月失边士心乞视旧例一概关支月粮粮或不足乃折以布仍行各边守臣抚恤士卒整饬边备如粮饷不足听其便宜处置及敕兵部查原额军数严加清解卫所岁终申报稽考如此则食足兵充而边境又宁矣＜锍-釒＞入  上命兵部参酌之
　　○戊申祭  太社  太稷
　　○赐修京城军士人月粮一斗盐一斤
　　○兵部言建州三卫都指挥恼里呵古里等奏右卫右都督纳郎哈无子乞命其叔卜哈秃袭职臣等切惟纳郎哈叛逆伏诛卜哈秃乃其与谋亲党罪在不赦而今悔过来朝众复奏保予夺之宜惟  圣明裁之  上曰卜哈秃既三卫保其诚实其授都指挥同知给与印敕命统束本卫人民再犯法不贷○己酉免狭西临洮府属县并巩昌等五卫去年税粮八万一千石有奇以灾伤故也
　　○吏科都给事中程万里等言南京大理寺卿夏时正比奉诏巡视江西考官之奏不具差人姓名盖其性习疏狂苟简自恣即此一事其他可知使其久于巡视必至处置乖方使其复任法司未免刑罚失当乞赐显黜而别选贤者代之庶几公论允协任用得人＜锍-釒＞入诏姑宥其罪仍谕所司移文示之
</div>
    <div class="pagination">
<a href="明实录宪宗实录_page42.html">上一页</a><span>...</span><a href="明实录宪宗实录_page38.html">38</a><a href="明实录宪宗实录_page39.html">39</a><a href="明实录宪宗实录_page40.html">40</a><a href="明实录宪宗实录_page41.html">41</a><a href="明实录宪宗实录_page42.html">42</a><span class="current-page">43</span><a href="明实录宪宗实录_page44.html">44</a><a href="明实录宪宗实录_page45.html">45</a><a href="明实录宪宗实录_page46.html">46</a><a href="明实录宪宗实录_page47.html">47</a><a href="明实录宪宗实录_page48.html">48</a><span>...</span><a href="明实录宪宗实录_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
