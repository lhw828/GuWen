<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 976 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 976 页/共 1860 页
  </h1>
  <div class="content">
   乾隆二十九年。甲申。十月。甲午。上御乾清门听政　　

○谕曰、乔光烈由司道擢用巡抚。于地方纠众罢市大案。不能弹压。而案内应行审究之署府王锡蕃。又复漫无防范。以致自缢。其徇庇怯懦。深负朕简任之恩。乔光烈。著照部议革职　　

○又谕、昨因新宁县罢市一案。该抚臬等、漫无防范。致应行质审之署知府王锡蕃。乘间自缢。该抚乔光烈。已照部议革职。按察使何逢僖。亦难辞咎。著来京。仍以吏部文选司郎中用。其湖南按察使员缺。著汤聘补授　　

○谕军机大臣等、明瑞等奏称、自京发往伊犁。令充步甲兵丁三十三名。请附于挈眷兵丁旗分。视其悔过自新者。将伊等余丁。一同挑选等语。此等发充步甲。俱系怙恶不悛之人。即给以钱粮。亦应减半。岂可与挈眷驻防兵丁。一体全给。至伊等不能度日。仍其自取。有何可悯。且自京遣发一匪人。伊犁转增一额缺。有是理乎。如此筹办。则凉州、庄浪、迁移之兵。又当作何办理。惟伊等子孙。罪不相及。拣补余丁。尚属可行。著将现在步甲三十三名。俱给与一半钱粮。其余丁准与旧兵一体挑补。明瑞。著传旨申饬　　

○刑部议准。陕西按察使秦勇均奏称、重犯自尽。司狱官例应降调。其已上扭锁者。即得免议。诚恐司狱各官。恃有免议之条。疎于防范。嗣后凌迟斩绞重犯。在狱自尽。不论已未扭锁。一例处分。不得幸邀免议。应如所请。载入例册遵行。从之　　

○伊犁将军明瑞等奏、前因伊犁以北。塔尔巴哈台等处。有越界游牧之哈萨克等。旋经该头目阿布勒比靳。约束迁移。臣等又派员查逐。虽寒冬雪盛。不能无潜来度岁之人。但来年正月。乌噜木齐大臣。移驻雅尔。自可沿途巡查。至伊犁西南沙喇伯勒、吹、塔拉斯、特穆尔图诺尔等处。今年七月。闻有潜往之哈萨克等、因办理等眷官兵。无暇前往。惟于前来留易人等、严加申饬。九月初。沙喇伯勒一路。有来投厄鲁特等五十余口。告称、闻贸易人等。有大兵即来驱逐之信。哈萨克等、昼夜迁移。我等始得脱出。观此。则哈萨克等、畏我兵威。不敢稍抗。但出入无常。亦非体制。今冬虽不必派兵。而来岁北边驻兵后。其西边一带。或每年巡查一次。或大示惩创。务令绝迹。臣等再行相机办理。报闻　　

○以光禄寺卿申甫、为大理寺卿　　

○以云南布政使永泰、贵州布政使钱度、对调　　

○旌表守正被戕之广西武缘县民蒙父离妻韦氏　　

○乙未。谕曰、庄有恭奏、武进县奸民俞念行。捏造部文。径行本籍。拏解期亲兄嫂。查封家产一案。已降旨交三法司核拟。所有留心密拏审究之知县王祖肃。查办妥协。其人可谓能事。有司官果能如此实力速办。地方奸匪。复何所容。迩来州县等官。因朕留心加恩鼓励。颇知奋勉。是堪嘉也。王祖肃、著该督抚等。于明岁南巡时。带领引见　　

○谕军机大臣等、纳世通等奏称、奉到颁给额尔德尼伯克敕谕。随派四十七等、恭赍前往。又豫备赏给缎布茶叶等语。从前纳世通奏报额尔德尼情形。意涉张皇恇怯。朕屡经训谕。至所派四十七等、皆未经练事体。恐贻外藩姗笑。今又豫备赏赉。尤为非体。此次敕谕。系加恩免罪。派人前往。尚当严词斥责。有何应行给赏之处。看来伊等从前相机办理。不过空言。非真有成算也。设额尔德尼。果有侵扰内地之力。何不与阿布都喇伊木。协谋举事。而坐视其败露耶。且伊果欲内侵。非赏赉所能止遏。如其无力。则斥责又岂能偾事。办理边务大臣。岂可愦愦如此。纳世通等、著严加申饬。再拖穆齐图等、前往霍罕。于额尔德尼未曾出迎。匿不具报。此次四十七官。官长保。至彼。额尔德尼。若仍不知恭敬。伊等当作何面斥之处。亦应豫为指示。曾否如此办理。并著据实奏闻　　

○又谕、原任布政使柏琨。著赏给副都统职衔。前往喀什噶尔。协同纳世通办事。扬桑阿在彼年久。著即回京　　

○又谕、据阿桂等奏称、嵩椿、成德、系现任将军副都统。现有应行审讯事件。请解任质审。嵩椿、成德、俱著革职。交阿桂等审明具奏　　

○以理藩院尚书新柱、为西安将军。以头等护卫德克精额、为西安副都统　　

○丙申。上御懋勒殿。勾到江西、安徽、江苏、情实罪犯。停决江西斩犯一人。安徽江苏绞犯各一人。余八十七人。予勾　　

○谕曰、乔光烈现已革职。何逢僖又降补来京。湖南仅有藩司赫昇额一人。又系新任。若照例将抚篆交该司护理。恐难兼顾。总督吴达善、现在湖南会审新宁县案件所有湖南巡抚印务。即著吴达善暂行兼署。俟图勒炳阿。到任交代后。再赴湖北。其湖北巡抚王检。现已起身赴任。王检到任后。常钧即赴云南新任　　

○谕军机大臣等、本日勾到江苏省情实案犯。有张大绪。胡盛。二人。皆以身充书役。办差滋事获罪。第核其情由。轻重各自不同。如张大绪。始则诳骗王长伶雇夫钱文。继复勾串吓诈。以致王长伶自刎。罪无可逭。业已予勾。其胡盛一犯。初因刘方理领钱迟缴。避匿不出。及至差追。又有妇女拦阻泼粪之事。且张氏死由自缢。该犯尚无逼赃肆恶情形。是以酌量免勾。此朕准情折狱一秉虚公。出入毫无成见。皆中外问刑衙门所共晓。惟是前此两次南巡。俱无此等情事。可见该二犯起衅之由。究因地方有司办理差务。不能严密防范所致。封疆大吏。不可不引为前鉴者。明岁南巡在即。该督抚等、自当体朕嘉惠元元至意。一切详慎妥办。特恐所属吏胥众多。倘董戒不周。稍有藉名滋扰之处。在伊等罪由自取。固惟执法从事。而督抚大臣。不知实心饬属弹压。使蠹猾之徒。复萌故智。累及闾阎。又岂旬宣德意。敬慎奉公之道乎。将此传谕户继善、庄有恭知之　　

○又谕、近因纳世通办理霍罕事务。殊乖体制。已屡加训示。因思喀什噶尔回人。应照蒙古情形办理。柏琨熟习蒙古语。著赏给副都统衔。前往协办。此特因边陲要地。多一人则有所商搉。柏琨至彼。纳世通固不当存推诿之见。柏琨亦不得以曾奉特遣。遂任意自专。除面谕柏琨外。仍传谕纳世通。务期和衷集事。办理尽善。则伊二人之功。不善。亦伊二人之咎。若稍存彼我之见。则为回人识笑矣。至奏事列名。仍著纳世通在前　　

○以署户部尚书托恩多。为理藩院尚书　　

○丁酉。吏部等部议准、山西巡抚和其衷奏称、归化城通判。为分办蒙古民事而设。但既有道员同知。尽可兼理。请将该通判裁汰。其蒙古民人事件。悉并归化城同知管理。其余清、和、托、萨、四通判。悉应仍旧。惟将承办事务。径报归绥道。核明移司。无庸另扣同知核转限期。从之　　

○以散秩大臣杨廷璋、为正红旗汉军都统　　

○以翰林院侍读张曾敞、充日请起居注官　　

○以故奉恩将军庆康子瑞凌、袭职　　

○戊戌。谕军机大臣等、崔应阶前奏、该省魏家庄大营。有四贤祠。陈家庄有晏子祠。其建祠时代始末。及诸贤世代事迹。并费县之万松山。有无故实可稽。著即确查详悉具奏　　

○以翰林院侍讲周升桓、署日讲起居注官　　

○以福建福州协副将富森布、为汀州镇总兵　　

○抚恤湖北汉阳、汉川、沔阳、文泉、黄梅、广济、监利、七州县。武昌、武左、沔阳、蕲州、荆州、五卫。水灾贫民　　

○己亥。上御懋勤殿。勾到河南、山东、情实罪犯。停决山东斩犯五人。余七十人。予勾　　

○谕曰、阿思哈奏、拏获凶盗王枪木扎等、审明定拟一摺。已交法司核拟。所有密缉严拏之祥符县知县席芑。滑县知县谢宝树。将积年恶匪。克期就获。尚属能事之员。不但前此失察职名。应行免议。且应酌量奖励。俾凡为民牧者。知所激劝。席芑。谢宝树。著该部行文调取来京引见。候朕降旨　　

○谕军机大臣等、甘省皋兰等被旱州县。前经降旨蠲免正赋。并令该督等、督同地方官。实力抚绥。自当率属遵照。妥协办理。何以迟延至今。未见摺奏及此。殊为疎漏。朕念此等灾黎。目下虽已优加存恤。而明春青黄不接之时。自应加恩展赈。第该省筹办米粮维艰。率由陕省购运接济。难免拮据。若于此时现办赈务。即为酌量银米兼发。豫留余米。以待将来加赈应用之资。擘画庶为允协。该督何未思及此也。除展赈月分。俟新春颁发恩旨外。著先传谕杨应琚。令明悉此意。并将现在督办情形。及所用粮石。作何前后通盘筹议之处。一并详悉速奏。寻奏、七月后叠获甘霖。布种秋禾。尚称中稔。其夏禾被旱。与夏秋被雹水灾各属。应需赈给粮石。经臣奏明。于陕省拨运十六万石。本省拨运二十余万石。再于各州县采买四十余万石。统计可得七十余万石。初赈全给折银。加赈银米兼散。内夏禾被旱各属。需加赈十八万余石。夏秋被雹水等属。亦需加赈十余万石。约尚余粮四十余万石。堪备来春展赈。暨出借耔种。现在督办情形。及前后通盘筹议。均与谕旨相符。报闻　　

○命内阁学士奉宽、在尚书房行走　　

○庚子。上诣畅春园、问皇太后安　　

○幸圆明园　　

○谕、据常钧奏、监利县孙家月堤工程。例应民修。今因该处滨江被水。民力未免拮据。吁请自修三分。暂行借帑七分。按三年带徵还项等语。此等堤工。虽向系民修之项。但今年江湖骤涨。该处现在尚加赈恤。闾阎物力维艰。深为轸念。所有现请借银一万二千两。加恩免其带徵归款。著在罚修堤费等项内动支。倘罚项不敷。即动拨正项亦可　　

○又谕、朕明春恭奉皇太后安舆。巡幸江浙。于正月初九日启銮。所有一应事宜。著各该衙门照例豫备　　

○辛丑。谕军机大臣等、山东巡抚。向来有岁进牡丹之例。此等花卉。京师皆能莳植。何必远道进献。嗣后著停止。可传谕崔应阶知之　　

○旌表守正捐躯之浙江西安县民杜邦庆妻邵氏　　

○壬寅。上诣畅春园、问皇太后安　　

○还宫　　

○赈恤江苏上元、江宁、句容、江浦、六合、海州等、六州县。被灾贫民。蠲缓本年漕粮漕项。各有差　　

○癸卯。谕军机大臣等、巴里坤现在移驻总兵。俟驻定时。著钟音回京富明安。既前往该处未久。著调赴叶尔羌办事。舒泰著往雅尔。更换讷苏肯回京　　

○军机大臣等议覆、大学士管陕甘总督杨应琚等议奏、乌噜木齐总兵。移驻巴里坤。应行裁彻大臣官兵各事宜。一、巴里坤原设提标中左右三营官兵。今改为镇标。应听该总兵管辖。其由各标营派往办差人员。应请彻回原营。一、巴里坤现无驼只。惟余马四百五十余匹应用军务文案。悉交该总兵接管。查驻劄大臣既彻马匹等项。应听该总兵管理。其库贮军械。屯田军台。效力赎罪人员。遣犯等事。均照原定章程办理。一、巴里坤原设满汉档房署笔帖式六名书役十二名。请各留二名。俟营伍字识熟习后再裁。一、乌噜木齐总兵。既经移驻。其印信应换给镇守巴里坤等处总兵之印字样。中军游击关防。亦一体更换。以昭信守。从之　　

○以故镇国将军谟云子崇敬、袭封三等辅国将军　　

○甲辰。上御懋勤殿。勾到山西、直隶、情实罪犯。停决山西绞犯一人。直隶斩犯一人绞犯二人。余五十七人。予勾　　

○谕、刑部所进情实官犯本内。将齐凌扎布出兵得功。及雯基曾祖阵亡之处。照例入于情实册内声叙。甚属非是。齐凌扎布之祖父。从前若有阵亡者。朕不得而知。今伊本身之事。则西陲用兵始末。朕日夜筹画。何事朕不熟悉。又岂待部中按例问之该旗。该旗按例咨达部中。部中又代为按例声叙乎。况声叙者。祇应阵亡之子孙。非指本身。即例亦不合也。且舒赫德、独非在军前办事。归而又在军机行走之人乎。其知齐凌扎布之事。应比该旗大臣为尤详。何待咨问。甚可笑也。若夫齐凌扎布之在和阗时。曾与噶布舒各守一城。乃遇逆回抢劫。不能力行拒守。遽弃城而出。视噶布舒之坚持不去者。岂可同日而语。使律以守土死绥之义。不特无功。且当有罪。特原其兵力本单。是以不复深加责备。均从在事优叙。此事在他人或未稔悉。若舒赫德。亦岂能以不知自解乎。即以犯人祖父阵亡。例当声叙而言。其中情罪亦各自不同。如存德以斗杀之案。本无谋故别情。故历年秋审。谅其祖父阵亡之劳。未予勾决。至雯基以知府侵税。数至万余。若竟以先世阵亡幸免。又何以处同案无可声叙之书敏乎。国家纵有原功免死之条。亦惟先论其犯案一非重大。特贷其子孙之一死则可。脱以其祖父一经阵亡。而凡属后裔。均可世世屈法从事。是以褒忠之过。适为诱人犯法之阶矣。且该犯即与声叙之例充符。亦当由部臣咨查事迹。列入本后。候朕定夺。设因该犯子孙具呈恳求。即为代奏。其别无亲属申诉之犯。又将任其挂漏可乎。于事体亦深为未协。再绿营将弁中。有曾经效命疆场。如豆斌。高天喜等、为国宣劳。其功既有足嘉。朝廷初无歧视。子孙遇有罪犯。非常赦所不原。亦当并蒙矜恤。今此例但行于八旗。亦非一视同仁之意也。嗣后遇有此等罪犯。在八旗。则由刑部先咨本旗及兵部。确查事迹。在外绿旗。则由督抚于审拟定宋之始。查明该犯祖父阵亡事实。列入秋审册内。以凭核定。著该部分晰规条。一一定议具奏。并将此宣谕各旗。及内外问刑衙门知之　　

○定离任官员督抚注考例。谕、前经降旨、各省离任候补之员。有因前任案件挂误降调者。令原隶之督抚。出具考语。送部引见。但此等人员。离任事故不同。多有迟至二三年及数年后。始行请咨赴部。其原隶上司。早经更易。代任者。又未悉其贤否。何从悬拟考核。盖由传谕之后。部臣未经分晰条例。殊多隔碍。嗣后著于该员等。甫经请咨回籍时。该督抚将该员居官如何。出具切实考语。即行咨明本籍督抚存案。俟例应引见时。径由本籍督抚查照原咨考语。叙入文内送部。无庸再赴原隶上司衙门。请咨注考。以昭画一。著为令　　

○四川总督阿尔泰等奏、九土司会攻金川情形。查绰斯甲布一路。进攻穆康寨、儒锡寨、日旁后山寨、攻克金川水磨九座。绰斯甲布兵亡失三十名。丹坝一路。同三杂谷土兵。抢金川凯立叶牛厂。博迪喇嘛寺等处。歼杀金蛮其多。丹坝兵伤损二十余名。小金川一路。在鄂硕觉、木达关、多噶尔等处。捉获男妇数名口。并骡马牛只等项。土兵带伤五名。革布什咱一路。至郭察地方打仗。伤土目一名。土兵五名。臣等酌量给赏。并谕各委员。驾驭鼓舞。设法进攻。又据各路禀报。金川番民斯达克塔尔、磋摩、两户。男妇十五名口。及班第母子二人。逃投小金川。阿咱纳塔尔等、男妇三名口。逃投丹坝。扎斯嘉等、男妇三名口。逃投绰斯甲布。诘问伊等情形。佥云。金川年成荒歉。各处添修碉卡。日夜防守。番民穷苦。供词约略相同。臣等饬令土司、将逃番安置窎远之处。以防其潜通信息。如有空闲田地。酌给安插。使番众闻知。咸思远害投生。以广招徕之路。报闻　　

○赈恤安徽怀宁、桐城、太湖、宿松、望江、贵池、青阳、铜陵、东流、当涂、芜湖、繁昌、无为、庐江、巢县、和州、安庆、庐州、建阳等、十九州县卫。水灾贫民。蠲缓新旧漕粮漕项。各有差　　

○旌表守正捐躯之广东东莞县民李全新女李氏
  </div>
  <div class="pagination">
   <a href="清实录乾隆朝实录_page975.html">
    上一页
   </a>
   <span>
    ...
   </span>
   <a href="清实录乾隆朝实录_page971.html">
    971
   </a>
   <a href="清实录乾隆朝实录_page972.html">
    972
   </a>
   <a href="清实录乾隆朝实录_page973.html">
    973
   </a>
   <a href="清实录乾隆朝实录_page974.html">
    974
   </a>
   <a href="清实录乾隆朝实录_page975.html">
    975
   </a>
   <span class="current-page">
    976
   </span>
   <a href="清实录乾隆朝实录_page977.html">
    977
   </a>
   <a href="清实录乾隆朝实录_page978.html">
    978
   </a>
   <a href="清实录乾隆朝实录_page979.html">
    979
   </a>
   <a href="清实录乾隆朝实录_page980.html">
    980
   </a>
   <a href="清实录乾隆朝实录_page981.html">
    981
   </a>
   <span>
    ...
   </span>
   <a href="清实录乾隆朝实录_page977.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
