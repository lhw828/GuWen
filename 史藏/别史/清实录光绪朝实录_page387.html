<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 387 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 387 页/共 1316 页</h1>
    <div class="content">○署安徽巡抚卢士杰奏、安徽当涂、芜湖、繁昌等处。被水抚恤情形。得旨、即著饬属查明被灾户口。妥为抚恤。毋任一夫失所。并将冲决圩堤。一律修筑。以卫农田。摺包　　

○两江总督曾国荃奏、提督李朝斌病请开缺。得旨、李朝斌、著赏假两个月。在营调理。毋庸开缺。摺包　　

○旌表节妇安徽桐城县生员汪铎妻孙氏。摺包　　

○己未。钦奉慈禧端佑康颐昭豫庄诚皇太后懿旨。侍郎薛允升奏、各省募勇太多。请饬裁减。并请内外各旗营。量加兵饷。认真训练一摺。著军机大臣会同户部妥议具奏。醇亲王奕譞、著一并与议。现月　　

○谕内阁、前据御史殷李尧奏□□□尔□江苏候补同知直隶州知州蒋瑛。在江苏游幕省分。两次蒙捐等情。当经谕令卫荣光确查具奏。兹据查明蒋瑛曾充江苏粮道、及苏州织造幕友。迨蒙捐知县丁忧后。仍屡充织造幕友。实属违例蒙混。蒋瑛著即行革职以肃官方。卫荣光虽有失察之咎。此次据实查覆。并无回护。著免其置议。现月　　

○谕军机大臣等、本年各省应解甘肃新疆军饷。前经户部指定银数。按期拨解。嗣因欠解甚多。复经该部叠次奏咨飞催。兹据将已解未解数目开单呈览。甘肃新疆军饷关系紧要岂容似此迟误。现在各省欠解银两。尚有二百六十余万。江西湖北等省欠解最多。尤属不成事体。著各该督抚等按照单开数目。赶紧筹拨。埽数解清。毋再延宕。原单著钞给阅看。将此由五百里各谕令知之。现月　　

○又谕、成孚奏、本年入伏以后。险工叠出。款项不敷。恳请南岸添拨银十万两、北岸添拨二万两等语。著孙凤翔、督饬藩司。于历年节省防险项下。如数提拨。并将前款未清银两。分期拨给。成孚务当督饬在工文武员弁。核实支放。即将各工妥筹修守。务臻稳固。将此谕知成孚。并传谕孙凤翔知之。现月伊犁将军金顺奏、绥定城工程修理完竣。报闻。摺包　　

○又奏、驻扎瞻德城礼字后营营官总兵段云阳、被棍责怀恨之勇丁吴三有等刺死。恳予扰恤。得旨、昨据刘锦棠奏、刘宏发所部勇丁。闹饷滋事。戕害营官等情。当经谕令金顺查拏溃勇。并将扣饷营官严行□□□尔□奏。兹据该将军所奏情节不符。且大西沟游勇。及李皮帽不法各节。并未奏及。实属有意含混。著仍遵前旨。将溃勇悉数查拏。从重惩办。并迅速查明起事缘由。据实□□□尔□奏。不准一字匿饰。所请将段云阳优恤之处。著俟奏到时再降谕旨。摺包　　

○两江总督曾国荃奏五月分雨水粮价。得旨、仍著饬属认真查明赈抚并设法疏导积水。以恤民艰。摺包　　

○河东河道总督成孚奏、伏汛水涨。抢办险工情形。得旨、即著督饬在工人员严整修守。加意筹防。毋稍疏懈。摺包　　

○署山西巡抚奎斌奏、汾阳等县被水情形。得旨、所有被灾地方著即饬属确查。分别抚恤。毋任失所。摺包　　

○庚申。两广总督张之洞奏、安置提督刘永福、必兼安插保全任使三义。乃为周妥。报闻。摺包　　

○又奏、省城洋船马头。去秋海防戒严。将沙路一支塞断。官商轮船。专由鱼珠一路行走。今和局已定。逆揣各国洋人。必欲请开沙路河道。请饬下总理各国事务衙门遇洋使干渎时。与之辩阻。实于海防有益。下该衙门知之。摺包　　

○辛酉。仁宗睿皇帝忌辰上诣寿皇殿行礼。遣官祭昌陵。内记　　

○谕内阁、高钊中奏、查明笃行朴学之士。恳恩奖励等语。湖北江陵等州县。生员傅听之等。笃志潜修。积学不倦。允宜量予奖励。以资观感。生员傅听之、孝廉方正生员刘伯允均著赏给国子监学正衔。候选训导张清瑞著赏教谕衔。贡生赖廷模、孝廉方正生员游恺、均著赏给训导衔。至所称生员卢靖、究心算术。有裨时务。著该督抚咨送总理各国事务衙门察看。现月　　

○又谕、沈秉成奏、分别举劾属吏一摺。直隶通永道薛福辰、办事精细。实心爱民。署霸州知州候补知县陈鸿保、熟习刑名。听断明允。均著交军机处存记。南路同知陶彦寿、久病未愈。著即开缺。甯河县知县丁符九、才庸年老。委靡不振。诸事废弛。著勒令休致。另片奏、广东候补知府彭翰孙、历署要缺。颇著政声。请旨录用等语。彭翰孙、著江苏巡抚给咨来京。交吏部带领引见。现月　　

○谕军机大臣等、前据岑毓英奏、鲍超一军先撤一半。其余一半撤回云南省城候饷当谕丁宝桢、先行筹拨银十数万两。由岑毓英派员迎提应用。兹据张之洞转据鲍超电称。该军住云久候虚糜。不如迎饷回川。请饬丁宝桢速解等语。即著丁宝桢迅速拨款。派员管解探明该军行抵何处。即行迎前交收。以应急需。毋稍延误。鲍超督饬各营官严行约束勇丁。勿任沿途滋事。俟饷银解到。即随时妥为遣撤。将此由六百里各谕令知之。洋务　　

○两广总督张之洞奏、遵查广东学政叶大焯闱姓□□□尔□款。请先行议处。得旨、即著将已获各犯研讯确供。并饬属严拏案内要犯。彻底根究。务令水落石出。不得稍涉含糊。叶大焯应得处分。著俟定案时再降谕旨。摺包　　

○以额驸公景寿为崇文门正监督。吏部左侍郎松溎、为副监督。摺包　　

○壬戌。谕内阁、御史恩隆奏、请将奉省大淩河一带牧群裁撤、牧地开垦等语奉天大淩河牧厂。曾于嘉庆道光年闲。叠奉谕旨。禁止开垦。圣谟具有深意。何得妄议更张。致滋流弊。该御史并未详稽典则。率行奏请。殊属非是。恩隆著传旨申饬。现月　　

○谕军机大臣等、有人奏、库伦办事大臣桂祥、办事乖谬。藉端勒捐一摺。据称桂祥信任贪劣属员。上年令甲首捐银七八千金。本年又以新设印房噶尔达六员廉俸无出。就地捐输为名。分赴各路勒捐甎茶。刑逼威吓。剥削商民。该大臣于新添笔帖式之外。将官兵随带奏调。多糜帑项。纷纷更张等语。库伦为边徼要地。桂祥身膺重任。宜如何体恤商民。撙节饷项。所奏如果属实。必应从严惩处。著绍祺驰驿前往库伦。将所□□□尔□各节。确切查明。据实具奏。毋稍徇隐。原摺著钞给阅看。将此谕令知之。现月　　

○又谕、御史恩隆奏、宗室锦燨地亩。质与佃户陈鸿＜闲＞。久未赎还。此项地亩。并未税契升科。致每年钱粮。尽归中饱等语。即著宗人府咨会顺天府查明办理。现月　　

○又谕、御史恩隆奏、本月十五日宣武门外南横街地方。回民聚众寻殴。三日尚未散去。六月初闲。棋盘街有刑部官役陈姓、率党寻殴。旋即散去。请饬严禁等语。匪徒纠众斗殴。屡经降旨严惩。今据该御史所奏。此风仍未尽绝。殊堪痛恨。著步军统领、顺天府、五城御史、严密查拏。随时禁止。以靖地方。现月　　

○又谕、御史冯应寿奏、近闻崇文门有让税名目。及三分余秤名色。并有私贩洋药烧酒等弊。请饬亟加整顿等语。著崇文门监督严密稽查。如有前项情弊。即行照例惩办。现月　　

○又谕、色楞额等奏、圆寂班禅额尔德尼入葬金塔日期一摺。班禅额尔德尼、为后藏喇嘛僧众表率。深谙经典。阐兴黄教。现徒众修理金塔工竣。于四月初八日入葬金塔。洵属祥瑞。朕心甚为畅慰。念切殊深。著加恩赏给白哈达一个。念珠一串。用副追念勤奋喇嘛之至意。将此交色楞额转饬该徒众祗领。献于班禅额尔德尼金塔之前。明发　　

○又谕、电寄张之洞、据奏安置刘永福事宜一摺。琼州孤悬海外。选将驻兵。诸宜审慎。刘永福到粤后。著张之洞传见。详加察看。将其性情才略。究竟何如。所部勇丁是否安静守法。据实电奏。候旨定夺。电寄　　

○云贵总督岑毓英奏、越与法战获胜情形。得旨、黄俊芳等招入滇境。务当妥为安抚。至滇省界内。如有越民擅入。随时弹压。俾行旅疏通。边方安靖。是为至要。摺包　　

○又奏、滇边各军酌量裁撤。得旨、办理尚属妥协。昨据张之洞奏、鲍军久候虚糜。不如迎饷回川。已谕令丁宝桢迅速拨款。派员管解。探明该军行抵何处。迎前交收矣。即著随时会商鲍超妥为遣撤。摺包　　

○江西巡抚德馨奏、遵筹饷需。裁汰局卡冗员情形。下户部知之。摺包　　

○命福州将军穆图善、来京陛见。以杭州将军古尼音布署福州将军。明发　　

○予云南阵亡游击刘泰清、及瘴故同知刘汝璆、记名提督李逢祥等一百一十二员名优恤。摺包　　

○癸亥。谕内阁、陈士杰奏、秋汛大涨。上游埝堤漫决。现筹赈抚情形一摺。本年六七月闲。山东黄河。因雨盛涨。长清县之赵王河大堤大码头民埝。刷开口门。约宽十余丈数十丈不等。其玉符河民埝。亦因山水冲决。并有淹毙人口情事。览奏殊堪轸念。即著陈士杰委员驰往查勘。赶紧筹款。将被灾户口。分别赈抚一面将未经抢筑各口。迅速堵合。毋稍延玩。长清县知县苏杰、著革职留任。候补游击戴守礼著革职仍留防所以观后效本年下游决口尚未堵合。兹上游又多开决。陈士杰督办无方实难辞咎著交部议处。寻吏部议上。得旨、山东巡抚陈士杰著照部议降三级留任不准抵销现月　　

○谕军机大臣等、电寄曾国荃等、李秉衡电奏、江西月协王德榜军饷。除各处垫解外。尚欠二十万余两等语该军待饷遣撤。著德馨。迅将欠饷如数筹拨。惟恐一时未能解到。著曾国荃、卞宝第、即饬湖南督销局。先行垫拨起解李秉衡传知王德榜一面带勇起程。一面派员迎提。妥为遣撤。其款由江西协饷归还。电寄　　

○湖南巡抚卞宝第奏、遵旨查抄已革台湾道刘璈家产。得旨、著将所抄该革员家产严密封存派员妥为看守。俟定案时再降谕旨。摺包　　

○绥远城将军克蒙额奏、现存军械。委员解送神机营。下该衙门知之。摺包　　

○以杭州副都统恭寿署杭州将军明发　　

○甲子。谕军机大臣等、现在筹办海防善后所有鼓铸制造事宜。铜铁两项需用甚殷。叠经谕令岑毓英等。开办矿务。事在必行兹据维庆奏、四川、云南、宜及时开办铜矿。胪陈九利。暨川省扩充局务。兼开铁厂。请饬分别筹办各摺片。尚多可采。丁宝桢平日办事认真。即著责成该督、会同岑毓英、张凯嵩按照该将军所陈各节并体察各该地方情形。先行筹款。实力举办核计确需经费若干。即行奏明由户部筹拨的款应用。原摺片均著钞给阅看。将此由四百里各谕令知之。现月　　

○又谕、电寄李鸿章、据电称左宗棠因病出缺。览奏殊深悼惜。所有该大学士身后一切事宜。著杨昌浚妥为照料。并著赶紧驰奏。候旨施恩。电寄　　

○乙丑。直隶总督李鸿章奏、光绪十年以前各州县亏短交代各员。实因军兴差繁请展限勒追。下户部议。摺包　　

○闽浙总督杨昌浚奏、查明已革副将刘光明□□□尔□案。请弃瑕录用。得旨、刘光明于所属弁兵派捐建祠各节。毫无觉察。获咎较重。所请留营之处。著不准行。摺包　　

○上以祭社稷坛。自是日始、斋戒三日。　　

○丙寅。以马江失事闻警退走。已革福建副将张升楷发往军台效力赎罪。　　

○予故西安将军多隆阿、故安徽巡抚李续宜、于安徽潜山地方建立专祠。列入祀典。并将故提督石清吉附祀。现月　　

○予马江阵亡员弁勇役守备梁梓芳等、六百一十七员名议恤。摺包　　

○协修官朱国桢恭纂　　

总纂官熊方燧恭辑监修总裁世恭阅一签五月初七日正总裁那恭阅九月初三日专司藳本陆恭覆阅癸丑三月二十日　　

徐恭阅三签十二月初三日　　

荣月日副总裁唐月日　　

宗室宝恭阅八月初九日

　　

</div>
    <div class="pagination">
<a href="清实录光绪朝实录_page386.html">上一页</a><span>...</span><a href="清实录光绪朝实录_page382.html">382</a><a href="清实录光绪朝实录_page383.html">383</a><a href="清实录光绪朝实录_page384.html">384</a><a href="清实录光绪朝实录_page385.html">385</a><a href="清实录光绪朝实录_page386.html">386</a><span class="current-page">387</span><a href="清实录光绪朝实录_page388.html">388</a><a href="清实录光绪朝实录_page389.html">389</a><a href="清实录光绪朝实录_page390.html">390</a><a href="清实录光绪朝实录_page391.html">391</a><a href="清实录光绪朝实录_page392.html">392</a><span>...</span><a href="清实录光绪朝实录_page388.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
