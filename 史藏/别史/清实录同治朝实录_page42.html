<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 42 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 42 页/共 505 页
  </h1>
  <div class="content">
   ○己亥。上诣观德殿几筵前行月祭礼。　　

○祭先农之神。遣豫亲王义道行礼。　　

○谕内阁、户部奏、京仓需米孔殷。请旨分别饬催等语。京仓米石。亟宜设法筹备。前据江苏巡抚奏请采办粳籼米各十万石。赶紧放洋。现在曾否采办足数。未据奏到。广东捐缴米价银两。现仅解到头批。其余尚未续报委解。至福建捐购米石。仅据运到二万四千余石。续报起运二千石。以后捐购若干。迄未奏报。实属玩泄。著各该督抚遵照该部奏案。将捐购米石。迅速筹办。分批运津。其应解米价银两。亦即赶紧委解。均不准稍有延宕。致误要需。至山东省额运新漕。迄今未据奏报起运确数。及开行日期。亦属因循延玩。著该抚督饬该粮道即将应运新漕。赶运赴通。不准稍有短少迟逾。其起运米数。及开行日期。并著先行奏报。毋得迁延干咎。　　

○又谕、户部奏、奉天运米船只。请仍由直隶雇备等语。京仓需米孔殷。著盛京将军玉明于沿海各属仓存粟米。筹拨二十万石。迅速解京。务期一律乾洁。不得稍有搀杂。所需船只著直隶总督文煜仍照历年成案。于接到部文之日起。限二十日。严饬天津甯河两县。将应备船只。赶紧雇齐。迅速派员、押赴奉天装运。傥逾限雇备不齐。即著该部将该县等严参撤任。仍交部严加议处。如船只到口迟延。停米待船。藉端需索。抑或奉省装兑迟延。致令停船待米。并著盛京将军、奉天府尹、直隶总督、随时查察。分别严行参办。以除积弊而重仓储。　　

○谕议政王军机大臣等、都兴阿奏、逆匪纠合大股。扑犯瓜扬。已窜至塘湖蒋王庙等处。离扬城甚近。官军稍一动摇。则里下河千里之地。必成灰烬。李世忠兵勇。号称十数万。不能遏贼北窜。李世忠当截贼粮道。则扬郡防守。可期稳固等语。逆匪分股渡江。扰及瓜扬。图窜里下河地方。亟宜迅速歼除。以保完善。李世忠所部兵勇。及就抚降众。兵力不为不厚。惟该提督收复天长六合。因议分兵驻守。藉口无从领饷。与都兴阿意见参差。是以彼此不相援应。都兴阿人虽老成。才具亦不甚开展。所统水陆各军。恐难深恃。现在瓜扬吃紧。里下河等处。在在可虞。曾国藩身任兼圻。责无旁贷。著即严饬李鸿章等军。设法督率淮扬水师战船。克期下驶。扬言规取金陵。俾该逆有所顾忌。不敢源源北渡。不但扬防可以稍松。即巢和等城。攻取亦易得手。毋得以都兴阿、李世忠分驻江北。必能和衷办贼。遂置下游于不顾也。杨载福曾否起程。当此军务紧急之际。该提督受恩深重。岂可优游事外。不思报称。仍著该大臣严催该提督刻赴军营。毋许藉词迁延。致负期望。将此由六百里加紧谕令知之。　　

○又谕、都兴阿奏、探闻浦口已失。贼由江浦六合。已至仪徵。蔓延数十里。已窜至塘湖蒋王庙等处。离扬城甚近。都兴阿调派海全等督率马队。会同吴世英步勇。分路迎剿。该逆分队回窜。离城一二十里外筑垒等语。现在贼势径趋扬郡。图扰里下河完善地方。都兴阿业经严密布置。镇静以待。其沿江上下。亦经黄彬等督饬炮船。扼险堵剿。所筹尚属周妥。都兴阿所部兵力。据称战或不足。守则有余。著即激励将士。实力守御。毋得稍有疏失。李鸿章赴镇之军。业已起程。一俟行抵镇城。南北声势。便可联络。并著袁甲三严饬李世忠调派得力兵勇。分投堵御。断贼粮道。并遏其赴扬之路。都兴阿方能出奇制胜。李世忠之兵。号称十万。守江浦者止千人。袁甲三惟当激以忠义。令其奋力堵剿。毋稍松懈。将此由六百里加紧各谕令知之。　　

○庚子。谕议政王军机大臣等、前因曾国藩奏、请将捏禀冒功逗遛不进之浙江臬司李元度革职。当经降旨将该员革职。仍交左宗棠差遣。兹据李桓奏上年李元度一军。先后克复新昌奉新瑞州。并收复上高新安等处出力。由该革员开单呈请奏奖等语。李元度前次赴援江西。既据曾国藩奏义甯奉新瑞州各处。皆系贼匪自行退出。该员并未打仗。辄敢捏禀冒功。是该革员。所保各员。必多冒滥。著曾国藩按照单开员名。详加查核。务使出力者不至向隅。无功者不得滥厕。以副朝廷整饬戎行至意原。摺单著钞给阅看。将此谕令知之。　　

○又谕、郑元善奏、请饬游击回豫。管带楚勇。并请饬催总兵募军来豫等语。豫省管带楚勇将领。止杨飞熊、杨长春、余际昌、三员。余际昌、杨长春、均因在杞县剿捻。力战受伤。余际昌刃伤过重。难期速痊。现在新蔡被围。汝甯吃重。防剿甚属紧要。楚营带队乏人。严树森前于调任楚抚时。曾经奏带游击李世玉赴楚。该员籍隶豫省。于本处情形。较为熟悉。著严树森迅即饬令李世玉回豫。管带楚勇。以资得力。已革总兵李续焘、候补总兵陈由立、二员。前经叠谕官文、严树森、毛鸿宾、饬令该员等于湖北湖南两省。各募劲勇三千人。并饬令即行赴豫。此时尚未据报起程。著官文、严树森、毛鸿宾、严催该二员。即行招募成军。兼程赴豫。听候郑元善调遣。毋许再事迟延。将此由五百里各谕令知之。　　

○又谕、郑元善奏、匪股西趋汝州。新蔡汝甯吃重。函商胜保分兵往援一摺。捻股由沈项周口。窜至西平舞阳郏县一带。扰及汝州。其由新蔡窜近汝郡之粤匪。啸聚韩庄。复全窜确山。扰及泌阳之沙河店王家店等处抢劫。远在宛南。该抚已有鞭长莫及之势。汝郡倍形吃重。新蔡被围两月。望援急迫。该抚请令胜保就近驰援新蔡。俟该县解围后。即移得胜之师。攻拔平舆贼巢。自系为肃清豫境起见。惟颍州甫解重围。布置尚难周密。恐胜保大军一移。败匪散而复合。则剿办更难著手。胜保自当仍遵前旨。乘胜进兵颍上。惟汝州新蔡。贼势甚重。豫省兵力单薄不敷堵剿。胜保督办皖豫军务。断难膜视。著即就近抽拨马步。驰往该处。会同豫军迅速攻剿。新蔡被围日久。危急万分。前已令杨飞熊一军驰回救援。著郑元善飞饬该副将迅速驰援。并设法策应。以遏该匪西窜之路。其确山泌阳一带窜匪。著即严饬护理南阳镇总兵徐荣柱调集标兵会同各地方文武严行扼堵。并飞咨楚军截击。以重边防。郑元善另片奏、息县土匪。围扑光山。经该地方官亲督练勇击退等语。所有在事出力员弁绅练。著准其酌保数员。奏请奖叙。毋许冒滥。将此由六百里各谕令知之。　　

○礼部以宗室会试中额请。得旨取中二名。　　

○以吏部左侍郎李菡为工部尚书。调礼部右侍郎杨武谷为吏部左侍郎。仍留直隶学政任。以内阁学士张之万为礼部右侍郎。仍兼署工部左侍郎。　　

○以广东罗定协副将文龙德为贵州镇远镇总兵官。　　

○予故工部尚书王庆云祭葬。谥文勤。　　

○辛丑。以神灵助顺。颁安徽颍州府关帝庙顾额。曰皖疆显佑。风伯庙扁额。曰功昭巽顺。火神庙扁额。曰离曜炳灵。　　

○谕内阁、基浦奏、昨日带领引见。到班迟误。自请议处等语。吏部右侍郎基溥。著交都察院照例议处。因思带领引见之各部院堂官。向例俱先期进内伺候。以昭慎重。乃竟有延误不到者。其各衙门堂官。遇有奏事直日之班。想更不能及早进内。因循疲玩。不问可知。甚至有恣意养安。不常至署。惟令司员等将稿件送至私宅禀商。以致公事每多积压相沿已久。丛脞堪虞。朕御极之初。即蒙我两宫皇太后谆谆训谕。修明庶政。无怠无荒。各部院大臣皆受先帝厚恩。股肱心膂。倚畀方深。此后务当振刷精神。各勤乃事。夙夜在公。力图报称。各以性耽安逸为戒。毋负我两宫皇太后勤求治理之怀。庶绩咸熙。百废俱。举其庶几焉。将此通谕各部院大臣知之。　　

○又谕、前任顺天府府尹蒋琦龄奏、请以端致本为先。据称恭亲王谦怀忠悃。中外共仰。惟延揽不遗群言。夹辅尤资同列。请饬军机处力矫从前附和之习。献可替否如疑难重大。不妨盈廷集议等语。朕奉母后皇太后圣母皇太后懿旨。国家政务殷繁。全赖集思广益。以资群策之力。近以军兴十载。事多丛脞。军机处为政本所自出。该大臣均系特＜??闲＞。与王同列。如遇事有窒碍。即当面折廷争。公忠共矢。如书所称汝无面从。退有从言者。引为鉴戒。方足以励大臣之节。断不可蹈从前阿附之习。罔图匡救。恭亲王自援议政王以来。悚惕谦撝。曾因王吁请。特谕大小臣各抒所见。以冀事臻尽善。王亦能寅畏为怀。率同军机大臣等每事详核。咸于帘前共取进止。惟际此时艰。自当以天下为己任。于延揽之中。寓裁制之意。方能事有折衷。不至政出多门。若稍涉避嫌。矫枉过正。每事必请集议。转致意见纷歧。于政事亦恐无补。甚非朝廷委任意也。王其力任艰钜。毋稍推诿。用劢相我国家。　　

○又谕、蒋琦龄奏请崇正学以端政本等语。我朝崇儒重道。正学昌明。士子循诵习传。咸知宗尚程朱。以阐圣教。惟沿习既久。或徒骛道学之虚名。而于天理民彝之实际。未能研求。势且误入歧途。于风俗人心。大有关系。各直省学政等躬司牖迪。凡校阅试艺。固宜恪遵功令。悉以程朱讲义为宗。尤应将性理诸书。随时阐扬。使躬列胶庠者。咸知探濂洛关闽之渊源。以格致诚正为本务。身体力行。务求实践。不徒以空语灵明。流为伪学。至郑孔诸儒。学尚考据。为历代典章文物所宗。理无偏废。惟不得矜口耳之记诵。荒心身之践履。尤在职司教士者。区别后先。薰陶乐育。士习既端。民风斯厚。海宇承平。奇衺不作。于以观政教之成焉。　　

○又谕、前因祁寯藻、景其浚、先后奏请疏通正途。以清吏治。当经降旨交吏部议奏。嗣据该部奏请酌量变通办理。已依议行矣。兹据蒋琦龄奏捐班军功。妨碍正途。覶列近日情形。请饬变通办理等语。国家设科取士。摉罗英俊。以备任使。虽所拔未必尽贤。而名臣硕儒。多出其中。良田涵濡教泽。读书明理。故能砥砺廉隅。用成伟器。若如蒋琦龄所奏即用人员。不但终身无补缺之望。几于终身无委署之期。至有以得科名为悔者。而捐班军功人员。上司每多喜悦。士气何由得伸。吏治何由整饬。此由封疆大吏。不能仰体朝廷养士作人之意。颠倒谬误。甚可痛恨。著大学士会同该部。将正途及捐班军功人员。再行分别变通。妥议具奏。庶正途人员。得以及时自效。用副振兴人材之至意。　　

○又谕、据蒋琦龄奏、津贴抽厘劝捐。流弊甚多。现虽未能停止。请勿为竭泽之渔等语。所奏自系实在情菁。前因军饷浩繁。度支未裕。借资民力。自当存体恤闾阎之意。乃官吏奉行不善。厘卡繁琐。且多侵渔。民何堪此。著大学士会同该部。应如何酌示限制。俾军饷无缺。民困稍苏之处。即著悉心妥议具奏。寻奏、按粮津贴。除四川山东。曾经奏明办理有案。其余各省有私自徵收者。该管道府。一并治罪。劝捐济饷。应分别上富次富。其仅能温饱之户。毋庸捐输。各省抽厘。叠经奉旨。饬令各督抚分别撤留。造册报部。仍请勒限严催。如再迟延即予严议。从之。　　

○又谕、蒋琦龄奏、请筹军实等语。所称招募本县良民为勇。令大县养勇四五百人。小县二三百人。于正供外。按粮酌派养勇经费。即由本县官统领。以本处绅耆掌管粮饷。督抚道府。递为统帅。令郡县互相援应等语。所陈办法。有无窒碍。是否可以一律通行。著各直省督抚各就该地方情形。斟酌利弊。悉心妥议具奏。　　

○又谕、前任顺天府府尹蒋琦龄奏、应诏敬陈十二策。如端政本、恤民隐、整吏治、筹军实、恤旗仆、崇正学各条。均已明降谕旨。并谕令大学士等及各直省督抚分别议奏。至所称除粉饰、任贤能、开言路、慎名器、亦均能剀切敷陈。足备采择。其诘戎行一条。据称军营欺饰之弊。非有策以杜其奸而慑其志。势难挽回。请定军报款式。并请派御史稽察功过等语。各路统兵大臣及各直省督抚等身膺重寄。其纪律谨严。赏罚平允。奏报军情。务从实在者。固不乏人。而积习相沿。铺张粉饰者。亦复不少。如该府尹所奏、接仗则掩败为胜。杀贼则以少报多。甚且以无为有。空中楼阁。悉由意造。是皆甘心为伪。罔顾时艰。溺职辜恩。实堪痛恨。嗣后军营奏报。务各湔洗恶习。事事从实。不准稍有虚假。傥敢仍前欺罔。一经察出。必当重治其罪。不能宽贷。其接仗地方。系属某村某堡。必将所隶州县奏明。以免含混。至监军为前代弊政。徒事侵挠。无裨实效。创立名目。流弊滋多。所请以御史稽察功过。著毋庸议。其挽颓风一条。据称宜罢有名无实之养廉。令督抚以下。各上其陋规之数。斟酌去留。俾足办公等语。我朝优礼臣工。于俸禄之外。复给养廉。顾名思义。岂宜裁撤。即使捐摊减拆。究属有胜于无。至清查陋规以资办公。皇祖宣宗成皇帝御极初年。因英和之请。谕令督抚等查核办理。旋因汤金钊等力陈其弊。降旨停止。圣训煌煌。尤宜永远遵守。该府尹所奏。殊于政体有碍。断不可行。　　

○又谕、御史何兆瀛奏、保举孝廉方正。请饬采访真儒等语。各直省保举孝廉方正。理宜慎重。若如该御史所奏。不加访闻。遽登荐剡。甚至夤缘钻刺者。糅杂其中。殊不足以光盛典。此次应举孝廉方正。著各督抚学政严密访察。务须人品学问。为乡里素所推许者。始准荐举。不得以名实不符之人。滥竽充数。以副延访真才至意。　　

○又谕、御史何兆瀛奏、考试汉荫生积弊。请照考拔贡生之例。亦在殿廷考试。并派侍卫监试。其有文理荒谬者。仍照例发回本籍读书。三年后再行赴部考试等语。自系为遴拔真才起见。第念荫生皆系大员子弟。平日自应认真读书。且陆续赴试。并无定限。果使文理未优。自不必亟于应试。惟关防理应严密。岂容有书吏包办。传递文字之事。嗣后考试汉荫生。除仍照旧章办理外。并著吏部严密稽查。毋许再有前项情弊。该御史所请变通章程。著毋庸议。　　

○又谕、都兴阿奏、请将带兵观望之副都统摘顶议处等语。江南逆匪。进扑扬州。经都兴阿派令京口副都统海全、由南路设伏掩击。乃北路伏兵。击贼获胜。而南路并未出战。又未策应中路。当此军务紧要之时。似此迁延观望。贻误事机。若不立予严惩。何以励军心而肃纪律。该将军请将该副都统撤销题奏都统职衔。摘去顶带。交部议处。殊不足以蔽辜。海全著即行革职。仍留军营带队。以观后效。　　

○谕议政王军机大臣等、前因都兴阿奏逆匪扑犯瓜扬。当谕该将军实力守御。兹据奏本月十一日。该逆直扑扬城。经马队兵马。分路抵御将逆匪击退。尚能以少胜众。稍挫凶锋。惟三＜?氵义＞河上下数十里。逆匪在在屯聚筑垒。时出窜扰。虽经詹启纶等连日剿办。多有斩捦。而贼势过众。未可远击。该将军当添拨兵勇。前往策应。并督饬黄彬等师船。于沿江上下数十里。往来轰击。务将逆垒逆巢。悉数削平。毋令久踞肆扰。并分兵保卫里下河完善地方。方为妥善。黄彬已于江岸扎营。添拨水师勇丁。登陆防守著都兴阿仍须不时严密稽查。饬令该总兵等毋稍疏懈。都兴阿现在督办江北军务。责无旁贷。如探闻何路警急。即当分兵驰应。其一切筹画布置机宜。务必悉臻周密。毋得稍存大意。将此由六百里谕令知之。　　

○又谕、胜保奏、饷糈支绌。熟筹变通。请捆运盐斤。以资接济等语。胜保一军。仅恃直隶河南山陕等省协饷。近来各省库储不充。未能依限报解。现虽力解颍围。兵勇饥寒不免。自属实在情形。该大臣请将淮北票盐。先行捆运十五万包。运至三河尖一带销售。并函商李世忠代为捆运。就近提取。解营充饷。著照所请妥为办理。惟不得漫无限制。致坏鹾纲。并著吴棠就近饬令两淮盐运使乔松年督催稽查。毋任偷漏。惟闻李世忠就场运盐。赴各岸销售。商民交受其累。该大臣务当督饬李世忠。约束部下人等。不得沿途骚扰。又贻口实。将此由五百里各谕令知之。　　

○又谕、胜保奏、直隶每月应解协饷三万两。本年仅解过一万两。直隶力量本异他省。前接文谦禀函、以后势难如数拨解。查系实在情形。请将该省月饷三万两。减去二万。仍月解一万两。并先将二三月之二万两。一并补解。以后不得再有拖欠等语。胜保一军。自援颍得手后。现在仍须节节进剿。待饷孔殷。著文煜严饬藩司文谦、将二三两月所欠协饷。赶筹补解。嗣后按照每月一万两。源源报解。不得稍有蒂欠。致有停兵待饷之虞。将此由五百里谕令知之。　　

○以户部右侍郎董恂兼署吏部左侍郎。　　

○以江西广信、玉山、广丰、各府县城解围出力。赏游击刘胜祥花翎。把总朱有怀等蓝翎。余加衔升叙有差。　　

○予山东兖州、沂州、济甯、各属阵亡殉难绅民妇女四千四百二十七名口分别旌恤如例。　　

○命五城煮赈展期两月。　　

○壬寅。谕内阁、宗人府奏、恩诏内应行查办荫生品级。请旨遵行等语。不入八分公以下镇国将军。辅国将军。宗室内为一二品大臣者。均准给荫。会典所载。例有明文。不入八分公嫡出子。与镇国将军嫡出子。均系应封辅国将军。品级亦属相等。惟不入八分公子弟。该衙门应荫品级。溯查道光元年。咸丰元年。两次查办荫生。均无办给成案。亦无因何不行给予明文。此次办理恩荫。若不一体给予。俾得共沐恩施。未免向隅。所有不入八分公子弟。著准其按照镇国将军应荫品级。给予七品荫生。以昭平允。此旨并著纂入宗人府则例。永远遵行。　　

○以记名副都统杜嘎尔为京口副都统。　　


大清穆宗继天开运受中居正保大定功圣智诚孝信敏恭宽毅皇帝实录卷之二十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。三月。癸卯。谕内阁、翰林院奏、前经撤销御史人员。应否再行保送请旨等语。翰林院编修彭瑞毓。曾经考取御史。因在南书房行走撤销。兹届保送御史之期。著仍准其保送。一体考试。　　

○又谕、贾臻奏、患病日深。请开缺。调理一摺。署安徽巡抚布政使贾臻、著准其开缺。所遣布政使篆务。著曾国藩、李续宜、会同酌委妥员署理。颍州城围甫解。抚绥弹压。均关紧要。贾臻在颍日久。诸事熟悉。仍著暂留颍州调理。一俟接替有人。再行交卸。　　

○又谕、瑛棨奏、请将负气争缺之道员议处一摺。陕西候补道唐李杜、因盐粮道缺。业经瑛棨派员署理。该员辄以未经委及。具禀讦控。迹近挟制。此风断不可长。唐李杜著交部议处。　　

○谕议政王军机大臣等、胜保奏、苗练围攻颍上逆巢。大破贼众。并遵覆苗练转圜情形。及请饬汪曜奎无庸赴临淮质算各摺片。苗沛霖进攻颍上。蹋毁贼营七座。业已四面合围。断其接济。仍著该大臣饬令捦获张落刑。以除后患。苗沛霖心本叵测。袁甲三等威望又不足以震慑。遂致甘心附逆。攻陷寿州。现畏该大臣声威。又阳为讨贼自效。此皆其诡谲之计。莫若趁该练首鼠两端之时。即将其党与王金奎等设计笼络。使为我用。则将来操纵由我。不至为所挟制。该大臣既知其跋扈不仁。更当深虑后患。本日复据袁甲三遵旨钞呈、张得胜所录粤逆余安碇致庐逆伪书三件。与前获苗练致陈逆信参证合观。春心实不足恃。该大臣素以忠义待人。恐该练转得售其鬼域之计。所有粤逆伪书三件。均著钞给阅看。该大臣不必声张。务当广施方略。为国家谋久远之策。断不可稍涉大意。贻误事机。现在豫省捻粤交乘。西窜泌阳。南趋汝郏。登封洛阳。尚有地险可扼。而新蔡之贼。由汝甯西窜。张曜兵力单弱。该大臣已抵陈州。即著派兵前往援救。力挫凶锋。宋景诗忽逃忽回。郑元善给予口粮。令其回皖。本属姑息。该大臣所称如不恪守营规。即正军法。极有断制。务当密存于心。断不可稍露形迹。致生疑贰。汪曜奎与金安清共办捐务。若不令前赴临淮。则案不能结。该道本非能办理营务之员。若偏听其言。代人受过。亦殊不值。著胜保仍遵前旨。饬赴袁甲三军营。听候办理。将此由六百里谕令知之。　　

○又谕、袁甲三奏、江浦浦口城围未解。贼扑六合县城。官军截击获胜。现在分筹战守一摺。据称前次六合击败之贼。复纠合大股。围扑县城。提督李显爵商令游击黄朝栋等挑选精锐。分道出剿。大有斩获。逆众遁至仪徵掳粮。李显爵等复密令兵勇乘夜出队。四面截杀。平毁及捦斩甚多。贼胆已寒。惟滑子口一带。尚有贼垒。江浦各处。道路仍未通行。讯据贼供欲窜扰仪扬境内。牵掣扬防之兵。而令江南之贼。攻打镇江。又据密探洪逆将各处余匪。调赴江北。拟由天长攻打扬州邵伯高宝等处。军情万分紧急。请饬都兴阿、吴棠、严密防剿等语。渡江之贼。势甚猖獗。虽经李显爵等督率兵勇。迎击获胜。而滑子口等处。贼垒尚多。且该匪屡扑扬城。亟宜协力剿洗。著袁甲三飞饬李世忠督率各路将领。严守天六等城。仍派拨兵勇。分投策应。务令与扬防各营。联为一气。俾该逆进退失据。则剿办自易得手。前据吴棠奏捻匪东窜。调拨官军堵剿。当可无虞。惟逆匪既有幅在长窜扰高宝之说。不可不豫为之防。著吴棠酌度情形。如清淮防务稍松。即著抽调兵勇。赴高宝一带驻扎。以为都兴阿北路声援。将此由六百里加紧各谕令知之。　　

○又谕、袁甲三奏、贼扑六合县城。官军截击获胜。现在分筹战守一摺。贼匪渡江以后。势甚狓猖。官军备多力分。亟应激励将弁。竭力堵剿。昨据都兴阿奏该逆直扑扬城。经马队兵勇迎击。稍挫凶锋。仍著该将军督饬水陆各军。严密布置。务将窜扰仪徵等处掳粮之贼。尽力剿洗。于李世忠毋存芥蒂。务与天长六合之兵。声势联络。则扬防益可稳固。惟贼匪已源源渡江。势极蔓延。非厚集兵力。恐难扑灭。且讯据贼供、有牵掣扬防兵勇。径取镇江之语。尤不可不豫为防范。近闻曾国藩业已雇就外国轮船。令李鸿章督率兵勇七千人下驶。计不日即可抵镇。著即严饬该道飞速前进。相机筹剿。扬州镇江。为南北要冲。何路有警。即向何路策应。现在军情万分吃紧。断不可稍分畛域。致有疏虞。其上士湾贼匪渡江处所。著曾国藩速饬彭玉麟等统带师船。前赴该处截击。断其江面往来之路。冯子材督办镇江军务。责无旁贷。仍著就现在兵力。随时侦探贼踪。竭力守御。毋稍松懈。将此由六百里加紧各谕令知之。　　

○又谕、沈兆霖奏、带兵出省日期。并现办撒匪情形一摺。据称戎属撒匪。闻官兵进剿。豫将癿思观等处山径穵断。以阻我师。该署督派令恭钊等、带兵分路进剿。并择要扼扎。以防窜逸。其循化四工撒回。闯入积石关者。亦经知府赵桂芳等堵击。匪众败退回巢。该署督现已督带员弁官兵。前往西碾一带。亲加调度。即著妥为调遣。赶紧进剿。庶顽梗匪众。大加惩创。得以迅速蒇事。一劳永逸。另片奏、请将已革知州朱百川、已革参将赵秉鉴、吕祥、均令在军前效力。降调同知严长宦、派令办理循河事宜等语。自系为军务起见。即著照所请行。惟朱百川、赵秉鉴、系上年办理撒匪案内革职之员。恐难得力。仍著沈兆霖随时察看。如该革员等始终不知奋勉。即著毋庸留营。将此由五百里谕令知之。　　

○又谕、骆秉章奏、克复新甯县城。及解垫江城围。并攻剿李逆获胜各摺片。据称逆匪蓝潮柱率败匪百余人。与郭张朱曹各逆合夥。窜陷新甯县城。经道员张由庚等剿击。将县城收复。败贼张蓝各逆。窜至董家场一带。与曹逆会合。攻扑垫江县城。道员曾传理督队赴援。贼解城围。屯于城北二十里之新场。经曾传理等进攻。叠获胜仗。该逆循至高滩。距鹤游坪百里。势将与周逆合股。石逆现已窜至涪州小河对岸。李逆踞铁山。负隅自固。凭卡抗拒。我军仰攻维艰。猝难得手等语。各逆经官军剿败。陆续合并。正可妥筹围攻之计。以收聚歼之功。石逆窜至涪州。业经骆秉章派令道员章源等扼堵。并调水师炮船。驶赴重庆下游。以截江面。现在刘岳昭既已抵夔。即著饬令迅速前进。与各军夹击。田兴恕如已到川。并著乘该逆未渡北岸。以重兵压击。毋令窜扰川东地方。李逆于铁山负险自固。该处山径纷歧。处处可通。著骆秉章即饬各要隘地方严堵。断其粮道。并迅速筹攻。以期一鼓歼除。马德昭前已降旨轩重甘肃提督。著骆秉章催令该提督即赴署任。毋庸来京。将此由五百里谕令知之。　　

○以陕西商南、雒南、团防出力。赏在籍主事吴庚扬等蓝翎。余奖励有差。　　

○以四川建武营被贼窜陷。旋即收复。革知县桂衢亨职。仍留任。署守备涂太平、革职逮问。　　

○以克复四川新甯县城。暨垫江解围。予知县曾传道等升叙有差。阵亡署知县国澍、参将刘永宦、典史耿凤翔等、祭葬世职加等。副将吕春元等祭葬世职。　　

○予安徽颍州阵亡都司张富等祭葬世职。守备涂金玉等祭葬世职加等。　　

○修盛京金州水师营战船。从将军玉明等请也。　　

○甲辰。谕内阁、李桓奏、请将才不胜职之知县。分别改补勒休降调一摺。江西湖口县知县韦恩霖、性情疏放。难期稳实。雩都县知县蔡恕德、性尚虚华。不而艰苦。惟均系举人出身。文理尚优。著以教谕改补。归部铨选。候补知县汪正准、年力衰颓。著即勒令休致。候补知县程烜、曲意钻营。候补知县德葆、举动轻浮。均不胜民社之任。惟年力均强。尚堪历练。著以府经历县丞降补。归部选用。
  </div>
  <div class="pagination">
   <a href="清实录同治朝实录_page41.html">
    上一页
   </a>
   <span>
    ...
   </span>
   <a href="清实录同治朝实录_page37.html">
    37
   </a>
   <a href="清实录同治朝实录_page38.html">
    38
   </a>
   <a href="清实录同治朝实录_page39.html">
    39
   </a>
   <a href="清实录同治朝实录_page40.html">
    40
   </a>
   <a href="清实录同治朝实录_page41.html">
    41
   </a>
   <span class="current-page">
    42
   </span>
   <a href="清实录同治朝实录_page43.html">
    43
   </a>
   <a href="清实录同治朝实录_page44.html">
    44
   </a>
   <a href="清实录同治朝实录_page45.html">
    45
   </a>
   <a href="清实录同治朝实录_page46.html">
    46
   </a>
   <a href="清实录同治朝实录_page47.html">
    47
   </a>
   <span>
    ...
   </span>
   <a href="清实录同治朝实录_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
