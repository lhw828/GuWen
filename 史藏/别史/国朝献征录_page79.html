<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 79 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 79 页/共 245 页
  </h1>
  <div class="content">
   李东阳 
　　今之三法司各有职洛阳翟公历两京为御史为寺丞为都御史以至尚书徧居而历试前后三四十年予所及见指不能数屈可谓贤且劳矣公既卒　天子念其劳遣礼官谕祭工部营葬事特赠为太子少保公讳瑄字廷瑞成化祭巳为浙江道监察御史巡　禁城□通州仓及济宁以南河道所至有声按应夭徽州诸府至宁国廉知有二豪虐焰甚炽有司庇之莫敢发公事竣且去忽厉声曰吾再至仓陈儿不□仓许小官不拆船罪且死府县皆连坐众相顾骇愕于是二豪者皆屏迹后复业改行焉改山东道掌道事兼总诸道奏牍名益起甲辰监礼部会试综理有法寻擢南京大理左寺丞评驳惟允丁未擢都察□右佥都御史巡抚山西兼督鴈门诸关内辑外捍务勤夙夜逆贼王良李金戊潜遣人出境构虏患且作公驰至忻州道阻贼众即督官兵擒之或请报捷公虑及无辜执不可以常奏　上降敕奖励加俸一级边储折银民困轮纳多流徙失业公奏减太半归者相属弘治辛亥迁右副都御史入理院事陈恤刑革弊数条　上以其深切时务多赐采纳丙辰进右都御史庚申迁刑部尚书皆在南京宽严中适每断大狱必审覆未尝苟决人皆以长者称之问疾作具疏乞休　上若曰瑄老成练达精力未衰宜善调摄以副委任后再具未上而卒葢其履历之大者如此公初以经学名累举得进士为奉化知县数年始以政绩被征虽若晚达竟臻显用公弟瑛举进士官至南京太常寺卿赠及二代公独歉其未伸本报后以都御史贵赠其祖考妣而下秩顾加重君子称为孝而平居承志致养友弟训子念故旧恤孤独凡义举皆其余事也公先世居鹿邑元季始迁洛阳以医鸣者九世曾祖伯常为医官祖罍　国朝永乐间征至南都因家焉考讳观被选为　皇太孙伴读后为太医院御医供奉　内局医不责报有德在人子铨继举进士为大理右寺副公年六十九葬聚宝门外某乡之原 

　　○南京刑部尚书陈公道神道碑（刘徤） 

　　刘徤 
　　公姓陈氏讳道字德修其先家汴之长葛靖康末有讳铎者自长葛避地于杭寻入广流寓番禺迄今为名族至讳天福者洪武初遣戍泗州生荣侨居盱眙因占籍焉公之祖与父也公幼有大志辛苦力学伯兄克正为河间县学教谕不远千里往师之河间畿内多名士因与之渐磨学业大进天顺壬午领南畿乡荐甲申遂第进士成化改元授吏部文选主事未几坐累调南京刑部历员外郎郎中清谨守法门无私谒都人因有板陈之号刑部诸司惟广东最称繁剧公为是司狱无留滞时庄懿周公为尚书雅重之推摠诸司章奏一时僚友有疑事咸就正焉丁酉值内艰服除改南京兵部武选甫余年擢知浙江金华府民多徤讼所蔓连动数十人累月不决公至询之不数语得其情牵连者随皆释之有巨豪屡起大狱官司追捕辄身负黄袱声言上诉众畏之如虎公召置于法即服辜无异辞府狱故在治外人得出入狡狯之徒肆为教诱公命限以高垣有古木当垣合抱民祠以为神伐之而公适有小疾或以神之灵恐公公不为动树竟伐而公疾良愈弘治戊申升江西右参政剸烦治剧益尽其心尝分守湖南道得吏民□刻害者十数人悉加重谴他郡邑闻其风咸惮之壬子迁云南右布政使踰年转陜西左布政使所至辄有能声乙卯进都察院右副都御史奉　敕巡抚河南公具疏陈地方利害谓彰德等府与山西直隶错处水旱之余民多为盗宜专设武臣陈州境邻直隶颕州数百里盗所出没宜增添县治黄河之决河南为上源而患及直隶大名府等处浚治夫役宜属之河南事下公卿议　奏多从其言又以宗室分封河南为繁衍而无籍之徒出入其第肆为揆置贻患甚大乞严加禁约以笃族亲亲尤人所难言迄今语地方事宜者赖之戊申　召为刑部右侍郎未几转左庚申南京都察院掌院事缺员佥以公举遂升右都御史以往踰年改南京刑部尚书公以久职刑名凡狱讼之轻重悉取桉牍颠末阅之详允而后行死狱必求其生而不可得始成狱故一时囚犯鲜有称冤者癸亥冬满三载将考绩过京值寒疾即上疏乞休朝廷勉留之旨未至前一日竟卒弘治甲子二月十日也年六十有九讣闻　诏赠太子少保遣官谕祭命有司营葬如例公为人沉静寡言与人交及取与皆不苟为政尚宽厚至于临大事治大狱不舍昼夜思之期于当而后巳尝以书示其子曰先正所谓煦煦为仁孑孑为义皦皦沽名庸庸保禄近世士大夫急于□取者往往涉此吾平生俱不及人独幸不在此列亦愿汝曹效之观此则公之所养可知矣子男三长大章成化甲辰进士南京太仆寺少卿 

　　○南京刑部尚书赠太子少保谥清简樊公□□状（顾清） 

　　顾清 
　　公讳莹字廷璧姓樊氏系本周樊侯山甫之后世望南阳十四世祖讳盛宋仁宗时户部尚书赠金紫光禄大夫子清历翰林学士尚书左丞参知政事资正殿学士谥文懿与弟河东节度使湍从高宗渡江侨寓常山之迭石自是为常山人曾祖逊国初举明经授辽东都指挥使司都事始迁绣溪祖浥永乐中荐授清河训导考文检别号素轩博学多艺能隐居不仕以公贵封监察御史与清河俱累赠资政大夫南京刑部尚书祖妣江氏妣徐氏俱累赠夫人公幼敏悟好学未冠知自克励屏居山寺潜心义理葢冬不炉夏不扇者凡三年景泰丙子一举捷乡闱天顺甲申登进士引疾归养久之拜行人司行人奉使西川馈赠皆不受土□作却金亭以表其清成化辛卯擢监察御史山东盗起奉玺书追捕不旬日得其渠首以归清理淮阳军所条画事宜至今为例己亥按云南以檄谕交人中其要害交人惧而纳欵中贵人左右挠法众为公难之公开诚与语为定要束有犯者痛绳之曰吾为尔息言也贵人悟而自戢后卒以善去德之终身丁素轩忧服阕知松江府松赋重役繁自周文襄后法在人亡弊蠹百出其大者运夫耗折称贷积累权豪索债无虚岁而仓场书手侵盗害人虚入诡出移新蔽陈众皆知之而未有以处公至昼夜讲画尽得其要领曰运之耗以众皆齐民靡所统一利归狡猾害及善良而夏税军需粮运纲用与凡供应织造走□等费皆出自秋粮余米既收复粜展转迂回此弊所由生也乃请革民夫俾粮长自运而宽其纲用以优以除常运本色外其当变易者尽征白银见数支遣部运者既关系切身无敢浪费卒事皆有余赀掌计者又出入有限无可蔽藏而白银入官视输米又率有宽剩民欢趋之于是积年之弊十去八九而田野之间无复睢突呌呶之患公方考寻文襄立法初意举其偏弊而通融之以为经久计如清水乡灶丁草荡以绝富人之兼并革收粮囤户以潜消粮长之侵渔取布行人代粮长运而听赍持私货以补不足皆有宽惠及民而公事沛然以集巡抚使下其法于他州俾悉遵之以母忧去在官不二载松民怀之至今弘治初命天下举异才南京工部侍郎黄孔昭以公应诏称其明慎廉洁堪任宪台吏部尚书王公恕闻之喜曰荐人当如是矣将骤用公庚戌起知山西之平阳明年即以为河南按察使时河溢境内漂流数万家公躬诣赈恤所全活甚众河南钱谷于北方为浩穰巡抚徐公欲考见本末而众难之以问公公曰视万犹千视干犹百夫何难顾某非职耳徐公以属公于是部吏钩考不旬日宿蠹一清众皆服之七月升应天府尹京府素称难治守备蒋琮尤怙宠作奸与言官奏讦连岁所蔓引罢黜甚众而事终不决公承命推鞫初若不与异者琮觇知之不为意最后及山陵龙脉事琮遂得罪去公在府屡治大狱举法不苛类若此是举众尤称快绝类王沂公之去丁谓而公恒自以不足也应天故有常例钱数千缗以给宴劳公至悉罢归之民及壬子乡试乃出其在宫者助场屋费升南京工部右侍郎寻改都察院左副都御史巡抚湖广兼赞理军务锦田贼与两广猺獞为寇聚众几三万人公谓贼如此理不可尽杀不开其生路将致死于我乃下令除首恶必擒余悉贳不问贼闻之稍稍散去遂得其倡乱十八人置之法而牒其余归本贯兵不血刃一方以宁于时巡属水旱连二十州而诸藩府缮修未息公私困弊□州等处且乏盐公奏通广盐收其余□□□□□给赈济又奏停绫纱纸□数□两奏□□府琉璃□料以常瓦□之□止安陆州展北城以益□府地凡省费数十万故年虽侵而民不甚病以疾乞休致总兵官镇远□顾漙上疏恳留谓公之在任官吏畏其威□民怀其惠疾不至甚政赖以和从之将失众望而公请不巳章三上许归就医药闲居七年未尝入城府家人遵教饬无丝毫过知衢州府沈杰御史石玠□恕等交章论荐而大学士长沙李公尚书钧阳马公华容刘公都御史浮梁戴公辈亟称之于朝辛酉以旧官起抚治郧阳改南京刑部左侍郎兼都察□左佥都御史巡视云贵时公年几七十矣单车屏从躬访利病虽岩阻炎瘴人迹所不到处一一履行奏劾镇守及巡抚官罪状黜不职文武吏千七百余员修城池励兵马赈贫穷抚流散威惠大行有为土官□其牛数头不还者闻公至走诉之公还其状曰汝弟归彼今归汝牛矣巳而果然且诣公伏罪公慰而遣之他士官聚兵雠杀且攻城有司不能制以白公公奋曰吾在贼敢尔邪不去当直捣其巢穴举其族覆之语闻即叙兵退其为蛮夷所畏服□□□为南京刑部尚书疏决无滞犴狱几空乙丑夏公□□若有所发寤即上章乞致仕五月　孝宗宾天公哀痛感切至于某月章四上乃得请有老成清慎之褒月米□夫之赐逆瑾用事木适其问隆平侯承袭事落职为民又以守松江日减官布以苏民困事责输米五百石公怡然受命然自是家益贫戊辰十一月十八日以疾卒又明年瑾诛诏书尽复公官秩而公不及见矣公为人诚悫简易不事边幅于世味泊然未尝有所好布衣蔬食仅适口体陋室敝庐仅取蔽覆乡邻老稚耕夫牧竖皆接以欵诚至或拍肩而与之问对葢其质任自然如此而聪明果决遇事立断通而有介正而不迂在言路抗颜直论闻者缩颈更二郡食俸饮水去之日一物不以自随宦途来往四十年水行单舸陆走双轮而巳一时正人君子交口称之而沮之者亦力公常先觉急流中辄勇退故不为所制而卒全其高居家孝悌事素轩公意承色顺未尝有忤伯兄早世抚其孤不异巳生子孙授以恒业爱而能劳农月盛暑坐□兠使舁行田间曰非徒视稼将以劝之也故公虽处高位而子孙皆朴愿勤学无贵骄气内教使然也为文章若不经意而词采秀发体裁简严遗稿数百篇皆可讽诵尤精藻鉴□□人材至松首浚日月河曰吾闻此河通状元出也明年钱福荐乡闱后一举遂魁天下其它后进经识拔者多知名卒三日门前地忽陷有声如雷亦可以见其所感矣公生于宣德甲寅正月初四日及卒享年七十五公既以忤逆瑾去官卒之后家复残于羣盗子孙草葬博望乡华棠里山之原己卯六月垔当就顺天试始克以其事闻诏有司治葬如制赐公祭者　赐徐夫人祭一赠太子少保又以公居官守义平易正直应古谥法合清与简以易公名于是舆论翕然谓直巳从命而不枉道以求合者于兹足以劝矣 

　　○南京刑部尚书潘公蕃传（戚元佐） 

　　戚元佐 
　　公名蕃字廷芳崇德人从父京师占籍留守前卫领顺天乡荐巳而成进士在成化二年三试录所荐上名字皆姓锺氏后乃奏复潘姓初授刑部主事历员外郎郎中以平允闻　沁源王与州官互讦持不解朝命下公莅视公廉知左右拨置王状因列其罪寘之死云南镇守太监钱能攫金蛮部危动边鄙由指挥卢安辈讇纳其愚以酿厉衅公往正卢安辈以法归请并治钱能士论壮之巳而出守安庆安庆民甚安之而郡人有要路者衔公改治郧阳郧阳初创界接陜洛流民归者如市公因抚以土著遂称善郡云巳历参政左右布政晋右副都御史抚四川公至蜀申饬军政幸功生事者悉治之常单车行视松茂夷人畏服莫敢轻出岁罢假道金以千计仍戒守将月出行边诸凡扞御抚辑积五岁而　天子无西顾忧巳转南京兵部右侍郎无几改南京刑部又无几陟右都御史总督两广故岭南隆镇抚臣势重自韩襄毅公以来而体极尊建牙吹角列戟拥从军门沉沉被组练而夹甲帐者几万人其戈矛子弟错纨绮而私自卫者又千人公性雅素至则量留给麾下使令者几人向相沿以千人自卫者□□□发其与诸□大吏约凡科条如旧无事更扰有以密封白事者一切禁罢之至其节制特严一号令出即大将不敢喘息方面而下稍违约束必召军正治以法不少贷故威宣远徼无弗以庄见惮也黎寇符南蛇等大肆祸于海□众号数万公前宿规方畧至是亲统兵逆击大破之生获首酋磔于市蛮氛以息于是论功擢左都御史时思恩知府岑浚思州知府岑猛皆土官其亲叔侄也争地雠杀至是浚攻陷思州猛穷走军门祈援公令人驰谕思恩曰人臣擅攻杀罪大逆不宥能罢兵我全尔思恩不能即杀浚也浚终不听叛形益张公筹其所居道里远近险易批亢乘危分六哨以进势不能支浚遂伏诛余者杀降殆尽丰湖十三猺寇及惠州古三仔唐大鬓等凭恃犷戾阻兵肆乱公督率部兵分为两翼左右掩击断其吭而笞其背于是纤古唐渠魁而遗党灰矣公在广五年屡大战伐前后斩贼首级仅一万三千有奇至节缩驿传省冗费无筭又奏裁其冗官二十七员岑氏之役疏请抚治机宜得旨上思州改设流官升池河县为州割归德州隶之南宁府尤可以控制两江而辑蛮方也正德改元公力陈求退不允乃召拜南刑部尚书是时逆瑾稔横公坚求去命乘传归先是岑浚既平公议以思恩改设流官岑猛失守府治当降同知而大司马刘大夏计独相左乃奏徙猛别府而思州亦从改革公去广岑猛复叛瑾素忿公遂用此为罪械公及大夏下之狱此其意将谓是甘心不难会公论皆不平谪戍河西后瑾诛　诏还归田归六年优游林野日与农人相对桑村径信其所之沾沾自喜人有规其为子孙计者公曰尔又欲舍巳而遗所不知何人耶公历官久未尝起一第时有尚书归来无第宅之谣谣公尚书归来无第宅税地种花兼种鱼举网打鱼鱼换酒花前醉倒老尚书公第笑亦不问谁所为也年七十九卒卒之日属其子曰吾素不善蓄没无余资葬从俭阴阳拘忌吾所不信须明霁时日下窆可也其子泣而从之后嘉靖十八年御史傅凤翔题请赠谥祭葬下礼部议礼部议如御史言而竟尼于谥二十三年　诏赐祭葬于石门乡 

　　○资德大夫正治上部南京刑部尚书赠太子□保立齐吴公洪神道碑（费宏） 

　　费宏 
　　公讳洪字禹畴姓吴氏居吴江之六子桥巳十世矣曾祖绍宗妣汤氏陈氏祖昂父璋以公贵赠中大夫太仆寺卿祖妣陆氏妣施氏俱赠淑人公少颖拔年十二补县学弟子员动必循礼尝与同舍生奉诏下属可开读旁近富人欲招致宴饮而其词涉倨同舍生以贫故弗校公曰此非所谓嘑尔之食耶谢不往学官有过严者诸生至愬于御史欲逐之公曰师与父同可叛乎卒不置名于是识者巳必公为远器矣年二十四举成化辛卯应天乡试又四年登乙未进士科初授南京刑部主事历员外郎郎中诸所听断都人屈服而疑狱大司寇必属之公公恒存钦恤囚病辄损俸为糜啖之丁未升贵州按察司副使葢冢宰李公裕在南台知公故也未几以内外艰归癸丑服阕改广东巡视海道海滨素称利穴或摄醝政则亦有私其羡而商以迟留及受飓风之患者至公秋毫无犯弊革且尽越人歌之御史王公哲欲葺诸公署而费遂无从出筹之公公曰盐司有旧引若干□为权豪所专不及于商今请以给商可得钱数十□其事济矣如其言而费遂给中官守两广者□□□各以一舟听役舟敝又令输金巳而两征之□□不堪御史汪公宗器将革之且欲追所得之金公曰□者不可追况未必能追乎第自今厘正勿病吾民足矣如其言而中官帖然有叔侄同行异宿其叔宿树下为渔人所杀投池中侄意其宿于别馆也讼馆人及池旁者数家械系且死众莫能辨公廉得其情乃以渔人偿死尽脱诸冤者人以为神官军滥杀邀赏诸死者之家以冤闻遣廷臣按验公与焉悉心推访尽正滥杀者之罪尤尚儒术所至进诸生试之凡经公赏识多中高第己未升福建按察司按察使濒行有阃帅以犀珠走间道为馈公谢之帅曰公去矣某无所干且人无知者何损公名公曰若意善矣然非知我者也卒不受闽俗嚚讼公听之必以其情民率悦服明年建宁延平大水民贫且互刼公辄以便宜发粟赈之汀漳军饷缺盗贼蜂起公取征商之羡赈之而民始安土徭戍者有所索守臣集三司议焉公曰不与则致叛与之则为例不若以贷为名而姑与之羣僚叹服富家之主尝乘兠他出以一奴随中道忽弃兠与奴返步遣归还则为典财者所害主家讼奴及二佣之舁者于官奴曰佣见吾归而杀吾主□曰奴引主去而杀之耳吏莫知所坐公曰三人者同发主家顾不畏其家属而中道杀主乎访其里妪知典财者有手血溅衣之迹捕其人寘于法布政司之吏有微罪镇守中官衔其使欲公重吏罪以为使累公厉声曰杀人媚人吾不为也辛酉入为太仆寺卿时方多事公正羣仆修马政边陲倚之乙丑进工部右侍郎督理易州山厂于薪炭羡余及公圃邸舍之息一无所取正德丙寅迁左侍郎入视部事会有党逆瑾怨司马刘公大夏而诬以重罪者　武宗下大臣议公力辩之人多公勇于附善不避权幸己巳冬部长缺资望及公而瑾方纳赂为有力者所得公弗意动未几遂有留都司寇之命宁河王邓愈之后有兄弟争所赐田宅者诏南京三法司核之其兄倚瑾为援而求胜焉公不从遂忤瑾令公致仕公曰是吾志也飘然归吴江杜门谢事惟日课子孙读书奴婢耕织暇则啸歌自乐里之后生考德问业及郡邑大夫从而谘政者公酬应无倦缙绅道于其境必求公之庐而礼焉辛未公之子山以刑部主事遭恩例进封公资政大夫公益自感激每贻书戒子竭忠图报今　上入正大统又进公资德大夫正治上卿家居十五年庙堂之忧无日不往来于怀遇贺万寿必夙与恐后吴中族寖盛公惧其久而渐疏如涂之人也作谱以明其宗嘉靖甲申得末疾继闻仲子严之讣遂不复省事溘焉而逝享年七十有八子四长即山今为浙江布政司左参政次岩与山同登戍辰进士官亦如之讣闻诏礼部赐祭工部为营葬事复赠其官为太子少保赐诰命以宠嘉之 

　　○资德大夫正治上卿南京刑部尚书刘公□□状（文征明） 

　　文征明 
　　公姓刘氏讳缨字与清号铁柯其先清江人裔出宋集贤学士原父其后有讳持矩者仕元为江西行省都事因徙家新淦之桥埠滩遂为新淦人　国朝江西内附持矩之子云芳尺籍徙隶苏州卫云芳子迪吉迪吉二子次曰谦海读书有行义代兄戍吴遂留居吴中公之大父也父曰宗政娶张氏以正德七年壬戌八月五日生公于吴城凤凰里磥砢英特资复颖异成化辛卯中应天乡试戊戌中进士己亥授湖广武陵知县公少多更涉习知民隐至于吏胥干没并缘请属之情咸悉其故故视事之始展采错事无不当允县多隙地民惰不知穊种又贫什器多不备公处业赈赡务尽民利由是民知力本先是有长赋者粟若干石郡坐以侵官帑法死公执不从当以失既而狱上上官阅其牍曰此良法家也卒从所儗明年庚子母张夫人卒公即日解官持服服阕改知山东兖州之滕县县小而僻素多盗洊被荒歉椎埋狼藉更数政益敝不治又其俗狼而好讼公抅摭精敏刃迎节解剖析明畅而车丸道要束皆中肯縏一时莫不惊服向化盗亦衰止藩臬使者咸称其□□为司徒许公进所知丙午　召入为河南道御史徼巡东城兼督视京仓不事摘抉而绳车丸攸当戊申　孝宗皇帝登极公多所论奏皆随事救正达于大体是岁奉　命按福建尝阅沙县囚有邓钊者坐谋杀父系狱同时冕张成富皆坐死公视其所荷校皆新翻阅牍词多支赘且事发无主名而牍尾云云类隐语曰岂据匿名书成狱耶悉索前后公牒果得匿名书于吏廨葢钊父以负贷自刎其姑之夫陈富利钊产欲夺之故为此陷之以冕等其所亲妮并及焉前时有司实文致成狱其后谳者不欲更异又恶骫法故首鼠其事公既阅实即破械释之一时称为神明莆田民有随母出嫁者刲股疗继父疾有司以孝闻公判曰弃本姓而冒他姓义巳不明亏父体以济父仇孝则安在众服其明识时海外诸番入贡者多挟赀货贸易于闽监泊者利其贿不禁或不时得贿即忿鬬成隙公谓此非来远道且伤　国体即下令绝不许通至今以为法庚戌还朝十一月满三载考最给　敕进阶推恩赠封辛亥再奉　命按广东广南并海有别渚曰澚番舶交易之地地有珠□世其业者十人豪民张政者先窜名番舶商海外诸国致番货直数十万夤结中人监舶者假以公牒得捕盗海上凭借声势张甚因欲渔夺十人者之业不得悉诬十人者为盗捕置狱中七人庾死余三人当论决公谳得其情并释三人抵政死指挥倪凤亦以捕盗椎剽海上忮害尤甚顾凤阴狡多养死士自卫急之恐变乃以计擒得之竟致之法镇守中官上言各堡俘获幼男寄养军士宜从宫刑给内用而实无其人比　诏取之则旋买良人子腐以充数腐且三百人毙者十五所须尚千人方买之海南公闻急渡海抵璚崖诸属核实驰还则所司部五百人方舣舟德庆公亟下守巡官验非俘获即日散遣于是其家人感恩咸谓曰刘公寔生汝汝后有嗣宜以刘姓姓之癸□还　朝十月再满考留掌本道事时外戚骄蹇结连中官用事纵横乱政公率同官上疏极言言侵中官中官故激怒　上逮系　诏狱罪且不测卒赖　上仁明笞而不问公前后两按大省劾罢不职官省吏郡县守令而下三十有六人诛舞文者百三十余人平反绞斩罪百二十三两侍经筵统署十一道印事皆集丙辰满九载升太仆寺少卿□□政废弛圉人多肆侵渔马耗不孳又私相盗鬻遇裱印率涤□旧文更入充数公立法辨审弊为之清又探稽孳畜利病得二十事条列以闻从之己未考满给　诰命进中宪大夫推恩加赠父母庚申拜都察院右佥都御史巡抚四川兼理松潘军务蜀去京师万里松潘又在荒外滨于诸夷栈道险绝氐獠出没为患抚镇大臣多不亲履其地缓急惟事调遣或控驭失所往往偾败公曰吾为大臣出镇万里可自逸以委劳于人耶且吾奉　命督理军务不历其地何以知要害险塞得其事情乃乘竹兠度绳桥徧行诸寨广布尔目以求其事端葢诸边戍守城堡俱在夷中夷人与吾人连结无事则邀胜取功事急则买和灭迹其事在夷者什三在我者什七公为科条禁诫事以敉宁又有所谓赏番者凡官府行边恐夷人出扰有司先事置彩币牛酒于路以贿之谓之买路公严加禁戢官军奉约束惟谨及是公行边军夷帖息莫敢动在蜀甫一年以子卒悲伤成疾上疏乞归　诏予告暂还抵家越三年乙丑御史龚元上言刘某旧抚四川老成谙练恊于民夷年力未衰不应间废会四川缺抚臣吏部即奏起之有　诏仍以佥都御史巡抚四川兼理如故会松茂迭溪木匠儿子诸□□□□□类连兵剽刼凿城烧栈势甚猖獗公亲驻境上相□设策会诸兵讨之衡击疏捕转战折北诸夷惧□悉投兵罗拜愿献甲马赎罪列柯空龙诸寒争□贼首以降凡降二十余寨前后俘斩千余人捷□降诏奖励赐白金五十两文绮二袭横梁哈三哨嘴谙河道逼诸阽诸夷每饷运辄为邀刼而卫士通番往往起衅蒲江关堡久巳颓废列柯诸番往来结纳肆为剽掠一时边患往往坐此公并议复之仍议各立分司设官守之自是讫公去边境不扰正德丁卯再满考进阶中议大夫勋赞治尹时有　诏裁革巡抚大臣凡十有一人公得　旨还朝寻奉　玺书巡抚湖广兼赞理军务先是公在蜀以夔峡水势湍急岁尝浥溢覆舟傍有小径盗出没其间商旅不敢行岁歉假贷湖峡大费转输议自夔抵荆辟为大道公私便利至是御史王璟以闻时逆瑾方用事恨公不先闻矫　诏逮公下　诏狱公上章自理会廷臣亦交章论救得释乃赴湖广荆王奏蕲州守余忠诸不法论死　诏公会三法司勘问公为奏辨得末减戊辰二月升南京大理寺卿六月　召为兵部侍郎初崇明盗起江南诸郡绎骚时承平久兵卫耗减残卒莫能支所在募民兵应敌号义勇军有司上其数请如官给饷公不可曰往时王都御史借关陇民兵讨洞蛮从便宜月给粮米人三斗后皆藉为军至今遗患于民国家军饷岂宜轻议事遂寝明年己巳公年六十有八上疏乞恩休致有□诏不允庚午升南京刑部尚书有豪非法杀人欲行丐免费且巨万顾公不可因公所知乘间言之公竟按如律公素长于法比然不为深文巧诋遇狱有疑率属吏再三谳必无生理然后付法至于誖谩渫恶必尽法无贷故所属咸执法不敢骫滥奸宄屏息辛未公年七十再上疏乞休不允越明年癸酉尚书满三载三月赴部考绩有　旨令复职凡三疏皆得温旨不允辞久之始得请仍月给俸米岁给舆皂以示优宠越十年壬午今　上入正大统改元嘉靖公年八十有一会　两宫尊号礼成覃恩进阶资德大夫正治上卿命有司具彩币羊酒存问明年癸未以疾卒讣闻命有司致祭工部营葬事如制公为人亢爽疏隽而闲于吏政精敏强暂事多迎解然其中有定识虽事出匆遽铢黍分齐较若画一彼沉思审处者或不及也故其翕张变化人莫能测而情法不悖所至威爱并立而能餙之以文在蜀大修学校尤敦行义餙祠祀唐西川节度使崔光远散骑常侍高适经略使李德裕宋知益州张咏修复他名贤祠墓尤多连按闽广皆值乡试为监临官精择典校尤严闲卫而不为苛琐惟详于检阅不令有遗在广尝阅落卷得一士以为奇列之首选榜出咸谓得人即今翰林侍读湛若水也侍郎海陵储公瓘称公经世之务谋国之虑往往在刑章讼谍外其为尹如侯览为御史如唐介其抚吴蜀文教如文翁水利如李镇静如张咏一时以为实录云公长身玉立须眉疏秀而举止轩揭辞吐琅然见者竦企晚岁家居益事严整客至未尝不见虽盛暑未尝不冠吉凶庆吊未尝不行四方书疏手自裁答尤笃于故旧或在患难必极力拯之虽犯谤不恤至人有过则多面折之虽贵显无所讳以故人亦有谗之者然卒不能没其善也素性朴俭既鼎贵非祭祀宾客食不重味尤寡嗜欲故晚岁神观不衰对客举旧事如引绳贯珠纚纚不能休年八十余篝灯作蝇头字精楷不异壮岁属纩之前一日犹对客谈洽无所苦抵暮与家人燕语如常明日觉体中不佳夜半迎坐呼水盥靧及旦奄然而逝寔三月十有六日也年八十有二 

　　○资德大夫正治上卿南京刑部尚书赠太子少保戈公瑄墓志铭（石珤） 

　　石珤 
　　嘉靖元年三月十八日致仕南京刑部尚书戈公卒讣闻诏赠太子少保赐谕祭二坛令有司营葬事子铎等以嘉靖二年十二月二十五日葬于御河西古堤之先茔乃奉太宰东光廖公状请予铭其墓按状公讳瑄字良玉其先浙江嘉兴人曾祖讳惟善永乐中坐事迁河间之景州家焉祖讳立考讳宁皆以公贵赠资善大夫南京刑部尚书祖母倪氏母朱氏皆赠夫人公生而警敏端重性不嬉狎年十五入州学文誉荐起成化辛卯举于乡乙未登进士授河南嵩县知县先赋税逋脱又矿徒不时发公谓此不可以急治也乃宽徭役广措置专务以德化民视岁之丰凶为补征之多寡积数年逋尽偿民不罹于罔政暇辄躬巡近矿民居谕以祸福使得自新矿患亦息邑人歌思之辛丑诏为广东道御史督通州仓剔抉宿弊癸卯以父丧去位服阕复除广东道御史会万妃舞宠公率同官上章论之　宪庙震怒挞之午门或尤其戆公曰进言受责何辱之有复上疏独论不报丙午巡按南畿弘治己酉命刷南京文卷所至着有风裁以继母丧守制癸丑复任推掌三法司事□□升四川按察司兵备副使抚治重夔保顺等府地故多盗负山出没公至明约束布威信虽偏乡僻邑必躬临抚绥召父老谆谆谕之俗为丕变又奏请于湖陜相出入之地若利州施州等宜统于一庶可责成　上从其言令易敕行事蜀人乃安壬戌升山东按察使剖决滞狱囹圄为空历城人有兄弟异居者弟盲人也置肆酟酒颇获利兄嫂屡疾之弟愤恚自缢弟妇奔告兄嫂辄怒并酒保缚之解弟缢死不殊以面轴提之绝乃以谋杀亲夫愬有司鍜炼狱成妇及保诬服公至鞫之云其夜有二军主于其家宜知状趣二军对区别研审得其情兄嫂抵罪弟妇及保得释人以为神乙丑升浙江右布政使正德丙寅转江西左布政使丁卯升南京都察院右副都御史戊辰改都察院左副都御史时丹山屠公掌院事公佐之有所执论屠公辄欣然称善尝奉敕清查牧马草场辨疆界严条约不为权势所怵时刘瑾专政疾其违巳追论浙江布政时事前后罚米七百五十石再陈休致不允改大理寺卿庚午升南京刑部右侍郎辛未改刑部左侍郎奉敕勘岷府事赐羊酒宝钞壬申升南京右都御史掌院事甲戌升南京刑部尚书乙亥三年考绩上疏乞休不允赐诰命己卯于是公六载矣复恳乞骸骨诏慰藉赐敕给驿还乡仍令有司月给米三石岁拨人未三名以示优异公既致仕优游山林乡邦宗族每欣然相过从视其言动以为楷式处兄弟待寡嫂抚孤侄曲尽恩礼婚丧有弗举者辄助之会上两宫尊号诏进阶资德大夫正治上卿公疾且革呼铎等语之曰吾起自布衣官八座寿踰七袠夫复何恨但君恩未报及吾曾祖坟墓在浙者未得沾一命有此耿耿耳言讫而逝距其生正德戊辰年七十有五公历事三朝四十余年清慎之节终始一致自为御史以至大司寇所举刺务存大体不为深文小苛以取时誉然听断羣狱是非曲直毫发不爽期于天下无冤民利害祸福非所计也天性开直贤而能让有劳而不伐故累经夷险卒能成其令名以寿考终可谓长厚君子哉 

　　○荣禄大夫南京刑部尚书陈公寿墓志铭（杨一清） 

　　杨一清 
　　公以嘉靖壬午九月二十一日卒于南京寓舍讣闻　上赐谕祭二坛命有司治葬事越几年某甲子其子良辅良佐等始遵遗命奉柩归其乡新淦以某年某月某日葬于邑某山之原良佐遣其子士贞诣京师乞予为墓志铭予惊曰此吾同年知巳友也谢世且久矣今始葬乎士贞乃出行状一通故春坊中允景君旸所述予按而志之曰公讳寿字本仁号蠹斋其先江西新淦人洪武间伯祖志敬坐事谪戍辽东丧明不能往一子当代役弟志弘念其兄养无所托请代戍遂籍于辽东卫乡人义之公之祖也父讳□俱以公贵赠通议大夫南京都察院右副都御史公补卫学生成化乙酉举山东乡荐壬辰登进士甲午授户科给事中丙午转左给事中丁未进都给事中弘治戊申吏部荐为大理寺丞寻调南京光禄寺少卿又擢南京鸿胪寺卿庚申被简命为都察院右佥都御史巡抚延绥癸亥满九载迁南京都察院右副都御史时正德丙寅刘瑾窃柄矫诏令致仕癸酉以廷荐起改都察院右副都御史巡抚陜西未几迁南京兵部右侍郎先是公屡上疏乞休俱荷温旨不□疏至九上乃升南京刑部尚书致仕有才望老成清谨素着之褒且令有司月给米二石岁给舆隶二名嘉靖改元诏进一品阶荣禄大夫以羊酒彩币存问于家时公之年八十有三矣其在户科奉敕阅视宣大边防劾去镇守中官之不法者巡牧马草场中贵有恃内庇侵克者公请置之法时贵妃万氏专宠后宫兄弟势撼京师中官梁方辈结妖僧继晓干挠国是公疏论之被逮系诏狱寻得释　孝庙登极上封事指斥贵近无所忌避及迁大理为忌者所指摘王端毅公尝疏辩之称其正色敢言其巡抚延绥适大虏在边羽书交至镇城昼闭道塞不行公分布兵马为十路各屯驻要害使相应援多遣觇卒哨探惟谨军势大扬虏分兵入寇躬亲申胃为将卒先□□□战三十余合擒斩八十有余未几火筛脱罗干诸□糺率部落精兵大至先以百余骑诱我诸将请赴之公曰虏众未可当也自出帐前拥左右数十骑据胡床麾指饮食如无事虏望见疑之遂引去既而诸路将领以公方畧邀击贼首大捷斩首若干级捷音上　孝庙降敕奖劳赐赉加俸初延绥守臣以虏势方炽镇兵不能支请发京兵比公屡捷而王师巳至□制者请破其巢未得命驻延绥久之战马三万日给草束所费不赀公议出境扬兵牧马即采草纾急众恐堕贼计公请以身先之保无事所省费若干万时同事者讽公注子弟姓名战籍中当有功赏公曰吾子弟皆不谙弓马竟不之许识者多之先是延绥守臣失事俱得罪代巡抚者难其人太宰倪文毅公荐公或以为疑倪公以问予予曰是固儒将当不负公知也比予经畧西事方欲与公周旋而南台之命下矣其在南京台谏以言事忤逆瑾尽被执械系京师公与兵部尚书林公亨大上疏论救公又独疏极言俱不报林公既得罪去未几公亦罢归瑾复搜剔公前任事风所司文致罚米若干石称贷以完家素无积至是益贫不能给朝夕瑾诛言官交竟荐之予在吏部会陜西巡抚缺人陜西兵荒之后兵民敝甚镇守太监廖堂与其弟鹏侄铠怙势以逞椎剥无厌祸且及士夫家人人重足立予谓必得忠鲠轻去就者制之乃荐公时堂称旨造绒毡帐幄数百间料价数十万两公至巳完解廉知其赢余数万两欲输内权贵檄所司留以备赈仍戒谕此后不得指进贡有所科取不然吾且执奏堂兄弟诉于所怙者欲图中伤公遂乞归四入疏不得请始复视事先是镇守爪牙恶少数十辈散遣于各郡县卫所渔猎滋甚公下令捕之皆逃归气焰大沮民稍安巳而改南台报至军民数千人拥集抚台泣留公公曰君命也出城之日号呼之声震地拥肩舆移日不得行陜之人至今能道之公释褐登仕籍至退休四十年有奇大半在闲散地食禄任事葢不甚久其建明树立多可述而廉名为尤着居常布素如寒士老无所于归诸子旅寓飘泊环堵萧然殁无以为殓凡数岁亲旧共佽助之仅仅归其丧官辙所至人怀去而思之在陜虽未久而得人心为最深若其孝于亲友于兄弟归故人之丧恤其孤诸事尤立政之本状巳具悉兹可得而畧云予又闻公在谏垣论时政指陈得失无所隐惟不喜弹劾曰吾父戒我勿作刑官枉人而言官枉人尤甚顾可轻耶于戏宋王素为谏官曰人材难得无事之时当为朝廷爱惜程明道为御史告于君曰使臣拾遗补过则可若搜索臣下短长以沽直名则不能公之心其类是乎铭曰不讦以为直不矫以过正惟赵清献之清张忠定之定有烨其光垂诸国乘有位有年有贤嗣胤以是报公孰谓天之难信也 
　　本仁少故贫甚落落自豪尝值上元灯节出市得遗金坐候夜分竟归失主众服其介从医□贺先生学所养益邃三举不遇乃遍历宣大关西诸镇欲持戈建功名积二年伏剑归辽左理旧业乃登成化壬辰进士升公南京都察院右副都御史正德初逆瑾窃柄矫敕令钤束台官不得妄言朝政开读毕公正色谕十三道曰言路其可阏乎时言官之气恃以益壮郑端简公晓曰予闻之贡禹云居官而致富者为雄杰夫汉俗近古犹若此又何责于后世之靡靡者乎其软默狥时以终其身者凡以利滑于心而不知戒也陈司寇立朝四十余年于权奸歘赩无所□倚屡起屡踣家贫不能归流寓南都敝屋颓垣不蔽风雨卒不能为殓具岂不为雄杰者所姗笑耶然缙绅先生慕其风槩愿为执鞭可以媿墨夫矣 

　　○资政大夫刑部尚书太子太保谥康敏赵公鉴墓志铭（严嵩） 

　　严嵩 
　　今上即位之初畴咨隽贤登于大僚维时赵公以茂德耆望简在帝心擢南京刑部尚书寻召掌北曹公抗颜执宪棘棘无少避虽微有窒迕而劲正不回无何引疾乞休词极恳切　上重违其志诏给驿以归有司具舆皂月廪皆逾恒品陛辞　上复制古体诗十韵亲洒宸翰以赐大臣谢事得赐诗近所未有葢异数云九庙成诏进阶荣禄大夫备礼存问公优游林下享年八十有四以嘉靖丁酉七月九日卒讣闻赠太子太保谥康敏遣官营兆恩礼备至可谓荣名完节福履令终者矣公讳鉴字克正青州寿光人也幼从父隶籍京卫遭母丧归免丧为学官弟子举山东乡荐登成化丁未进士授知萧山县在县廉爱有惠政去后民思祠之擢监察御史历视马政盐法奉命按宣大时虏酋火筛犯境朝命平江伯陈锐等帅兵讨之师久不进公疏劾之又陈方略甚悉于是兵将奋勇连战皆捷虏为遯去公为御史久数推京寺要职值逆瑾用事出公知安庆府旋改顺德府瑾诛乃擢浙江参政陜西右布政进右副都御史巡抚甘肃岁大侵公疏请出内帑赈之及贷富人货缗易粟随所在给以粥食全活甚众又令官给牛种劝之使耕次年遂大穰又浚渠招屯募民益兵边务大修又却土蕃复哈密夺地玺书嘉劳改视南京院事复命理闽浙盐法入视院事转大理卿公于法比素精核而宅心平恕为刑书会治诸巨狱种种按伏咸得其情逆濠之变宗室坐系者众公疏止坐元恶请释其株逮者以故获全者二百余人一日待漏直庐朝士有恃宠径入托之私者公叱之曰此岂汝寄请地耶声色俱厉闻者壮之公素性好士乐善虽面折不能容人之过而怒过弗藏故人弗怨之临事决议能以二三语折衷靡不服学士石熊峯称之曰清梗忠实时以为实纪云祖讳铎考讳福累赠如公官妣李氏赠夫人元配刘氏继许氏赠封皆夫人子岳以荫历官都匀知府次嵒国子生 

　　○资善大夫南京刑部尚书梧冈孟公凤墓志铭（刘玉） 

　　刘玉 
　　嘉靖五年三月初四日南京刑部尚书孟公卒于位具属以闻朝廷遣官祭葬公讳凤字瑞周别号梧冈其先孟氏寓维扬曾祖讳彦实始来□□附籍臧姓者遂从其姓至公而后改从其宗祖讳员考讳纪由举人任华亭训导初以伯子贵赠主事进员外郎妣李氏赠安人进宜人后又以公贵祖父俱赠右副都御史祖妣杨氏洎李宜人俱赠淑人公之生也与伯兄同袵宵梦吉祥预名之曰金梁玉柱弥月而降凝重开悟识者奇之伯兄讳麟登甲辰进士累官右布政使公少与兄同学日授数千言学殖益弘弘治己酉发解山东庚戌登进士第时朝廷重守令壬子选知嵊县嵊浙东巨邑齿繁而赋殷公劝农桑兴学校使之利安又砻石甃堤百八十丈以障水冲民甚便之于是材誉益彰抚巡交荐戊午征拜福建道御史丁内艰辛酉服阕改浙江道尝督马政监抽分巡视南城查点下场马匹事不惮劳翕然修举壬戌巡按宣大时北鄙多警公肃宪度以振戎备虏闻之不敢侵轶甲子巡按江西值宁藩潜畜异谋公一处以正折其机牙比及代不能少逞在道七年疏屡上未尝示人问之答曰扬人之过以为巳名予弗忍也丁卯升怀庆府知府即其治邑者推广之挈纲维布条约倡僚属以兴教化均徭干赋扶善抑奸开惠通河溉民田二千余顷暇则进诸生语以为学读书作文之要得人滋多辛未升山西左参政怀庆士民怀其德政为之立祠巡抚邓公奏欲留公壬申改河南左参政督理粮储属流寇猖獗提督彭公率官军追剿引公自辅公虽司犒赏稽馈饟而匡赞寔多寇寻殄灭癸酉督运至京输纳以速而余羡有归公私称便升河南按察使又即其持宪之素而作新之夙兴莅事书所行者于壁而日稽销之吏属警畏刑狱为之一清甲戌升山西右布政使属天官奏举方岳行旌异之典公首与焉寻转河南左布政使务持大体畧细苛旬宣之政既举而案牍出纳纤悉必明丙子升都察院左副都御史丁丑调巡抚顺天等府地方公督郡邑严察举饬兵戎罢庸懦畿徼以宁后以攘敌□屡有锦袭宝楮之赐戊寅改提督漕运公以漕政久弛悉心经画选能以任功剔蠹以袪害国赋以充庚辰兼巡抚凤阳等府地方威信素着禁令益行第以河溢徐邳田庐湮没　圣驾南巡之后储峙一空公乃奏免常租裁缩冗费民之死徙者稍用苏息又建徐节孝陆丞相祠延学者读书其中以作人材以厚风化三载考绩有貤封推荫之荣辛巳升刑部右侍郎适今　上入承大统旁求峻望以靖边邮命公以本官兼左佥都御史提督宣大三关等处军务公恐边储马匹不足以济具疏陈请　上嘉纳之给以内帑公至选将领作士气明赏罚谨烽堠虏惧弗复入间一入焉雨雹交作挫衂而去公曰此天威也有希功者执游僧乞丐数十人以为奸细公力辨于朝竟得全活癸未六载考绩进阶寻转左侍郎甲申升南京刑部尚书公精白一心以伸邦禁不狥于情不挽于势始或议之终乃贴然以服公入官三十七年历事三朝清慎勤固无一息之违而忠孝大节尤所致谨少奉父训以克有成仕而有禄恒以不及养为慊入道时迎李淑人京邸日致其欢疾则汤药必亲汲则丧祭以礼　康陵宾天哀毁如考妣然皆出于天性非有强勉处上敬而不阿处下严而不刻子姓姻婿未尝少假以私宗族乡党咸有恩意葢公之学知求于内故于寝门大书戒慎恐惧四字俾川人观省则公之修诸身达于宦业者槩可知矣年七十有□ 

　　○南京刑部尚书谥简肃方公良永墓志铭（彭泽） 

　　彭泽 
　　按状公姓方氏讳良永字寿卿别号松其先河南固始人有祖纮者在汉避莽贼之乱徙居江左有讳殷符者在唐平巢贼之乱官至银青光禄大夫国子祭酒御史中丞其子廷范赠金紫光禄大夫因仕闽徙居莆田廷范六子并贵称六桂公则礼部郎中仁载后也历宋元至今十有一世居莆之乌石山下为福望姓高祖讳大享曾祖讳孟章祖讳象辉考讳沣字朝深以字行号质庵妣陈氏皆以弟同年进士广东左布政使良节及公贵洊被诰敕封赠至通议大夫都察院右副都御史妣皆太淑人天顺辛巳九月十五日生公于莆幼有异禀能言即异常儿质庵公奇而爱之提学宪副任公彦常录补邑庠生领弘治己酉乡荐庚戊与布政公同登进士公观政户部承委督逋两广所司馈遗悉峻却之时忠宣刘公为方伯知而器之事竣与同郡孝廉陈先生联舟而北夜泊靳家庄寇猝至众怖矢常公意气安闲如平时孝廉服公之量遂定交焉是冬授刑部广东司主事讯鞫详明断决平恕事干权贵略不挠屈大为司寇惠安彭公恭敏白公所知三载考绩进阶承德郎转本部广东司员外郎庚申擢广东按察司佥事御史知公名檄摄学政未数月琼州贼符南蛇作乱众至四万攻刼杀掠守吏多弃城走公慨然请行忠宣公时总督两广军务遂委公摄海南兵备既至宣布恩信欲招降之贼未即听命遂调防海兵捕之授以方略前后俘馘千余人贼势大挫时有与公异议者贪功轻进我军挫衂三府乃济师分道并入公所统纪律严甚广右狼兵所过搔扰独畏公不敢犯居民按堵运奇制胜遂缚元凶及其余党悉平之计擒斩二千七百有奇所获生口牛马器械称是公于是役出入军旅中三易寒暑陈淑人念公成疾卒于官所弱稚呱呱公不暇顾念卒夷大憝福及生人琼人五祠祀焉御史有忌公者欲分以失利罪忠宣公时入为司马叹曰海南之功当以方佥事为第一顾坐以罪邪为白于上赐纻表里犒之其年海北道兵备缺吏部以公有风力又推补之公历二道每行部所至一切行李皆令官属籍记比还令启箧视之以绝点污琼州富民海姓者盗嫂事觉狱久不决知公严不可近谋遣人贻子侄为先容公知状立决之海康有知县王借势巨珰虐用其下既败犹将才自荐公□之指挥张坐赃当得罪行贿自营公立寘之法由是吏民惴惴奉法巨贼皆望风解散惟黄李等虑罪不服公讨平之境内肃然巡按御史华公琏首荐于朝会丁质庵公忧即日奔归斥去常例水□银与僚属赙赠一无所受戊辰服除赴京时逆瑾用事外官至朝见毕必造私第至匍伏拜跪觊悦其意公入朝为鸿胪官导诣左顺门叩头毕即令向东揖瑾公径趋出瑾巳衔之至旅寓或劝公循例谒瑾公厉声曰官可弃身可杀此膝不可屈竟不往瑾益怒及吏部拟除公河南信阳等处兵备抚民佥事奉旨此缺不系额设方良永这厮如何营谋补选着致仕去公自分忤瑾祸且叵测以得致仕为望外谢恩即行然是缺实祖宗额设　孝庙申诏必推补有风力者瑾之矫诬类此公既去瑾怒未巳会海南有愬人命事者瑾欲因此中公遂奏遣锦衣卫千户刑部郎中各一员往勘公恐惊动太淑人乃寓浙俟逮旅次巳而周郎中时敏力明无罪公乃归杜门不出绝口时事久之公同年党瑾者语所知以瑾且悔促公一来公焚书不报庚午瑾诛乃起为湖广按察司副使值蓝鄢诸贼寇蜀数省动兵时大司寇双峰洪公为总制□□□公为巡抚促赴军门谋议居蜀数月蓝鄢平公赞画居多回署司事首禁官衙私买按马头朱璧等牟利害民之罪宿弊顿蠲时河南剧贼赵鐩败走湖湘间削发自匿公以计擒之管家套所遣军人例授正千户　上赐白金犒之癸酉擢广西按察使在职半年理冤滞绳贪墨摧豪右风裁凛然有朱御史者挟势多为不法独心惮公假以殊礼且密令同官示以□公意公竟发其奸御史坐夺官去冬进山东右布政使是年公弟亦自参政升是官闽人兄弟同登进士又同掌方岳者自公昆弟始甲戌当岁考察吏部请依正统间例廷旌才行兼优政迹显著者上允之通十有六人公与列奉旨以彩币羊酒犒之寻转浙江左布政使入境首问民疾苦去奸吏数人出库贮羡余代民常供抑织造内臣之横所省不赀幸臣钱宁姓朱遣仆鬻钞十浙索银三万余两同列受其托者与镇守太监谋欲抑取于民公力诤之不得乃上疏乞致仕不允而宁趣价益急公乃极疏宁罪其畧曰民者邦之本财者民之心国家财赋尽出东南而浙居其半故爱国必爱民爱民必惜财而浙之民□当爱惜也宁出自贱氓□为厮养一旦假以义□之宠跻诸公侯之列势倾中外富拟封君其亲之也至矣为宁者粉身碎骨以图报称尚不能万分一乃忍攫取民财戕贼邦本以速不臣之罪有司追价急于星火或缘为奸倍而又倍椎肤剥髓民不堪命相与赴愬于监司监司欲言而未果民庶吞声而不言今四方羣盗甫息疮痍未濯边塞多虞馈饷不断浙东西诸郡自冬徂春雨雹为灾蚕麦不利待哺之民嗷嗷千里此何时也臣于此苟隐忍不言则巳敛之财必入宁手而民心伤矣心伤则本伤本伤则枝干凋瘁根柢蹶拔　陛下其能晏然于上乎宁受异恩不思报效反取邦本而动摇之略不顾惜此臣之所未喻也合无下之诏狱明正典刑为臣子悖逆之戒仍乞急敕巡按御史会同镇守三司将巳敛钞价尽给还民未敛之数随即停止并查究奸吏影射多科侵克之弊悉寘诸法则民怨未甚犹可慰解邦本未摇犹可培植臣死且不朽疏至通政司私以示宁宁惧留疏不下谋遣校尉三人来浙缉捕假势鬻钞者而自餙于上前乞下令散还前价公知宁必怨恨且中以祸又念太淑人春秋高遂决意求去连上二疏宁复从中径批不允且私授意以示无憾公曰是□牢笼我耳复拜疏辞吏部覆题乃准致仕时朝廷政事大小多决于宁自公卿以下多谄事之公疏至闻者吐舌宁疑公有私书拘赍奏者至其家启箧搜之无所得其遣校尉来浙兼令侦公所为久之无所得乃巳公抵家大理丞黄君巩以书来贺曰官钞一疏足以落权幸之胆而束其手拔浙东西数百万生灵垂死中而生之宇宙间数百年不可无此一举外内数千大小执事不可无此一人丈夫生世如朝露官爵如雨泡不可无此一着闻者谓知言云是时见素孝廉二公今兵侍山斋郑公与公先后家居皆负乡国之望恒相与游从惇行礼让为里俗先部使者及郡邑大夫恒就公谘问时政公悉心开陈畧不及私或阅邸报见时事日非忧形于色时逆濠结宁为奥援公策濠反必犯安庆谋据留都会门生林同知有禄除安庆公教之宜密为备己卯濠叛果如公策以有备卒败归人多服公先见濠既收宁亦伏诛天下望公复起未几　今上入继大统召用旧臣乃用言官荐擢公都察院右副都御史提督抚治郧阳等处地方先是朱御史节沈御史灼皆凑起公及是荐者愈众左都御史胡公世宁复荐公自代延议推提□操江又推兵部侍郎公以太淑人年踰八十力乞终养恐朝廷不即允复具一疏并进词尤切至　上重违其志暂许侍养进公阶通议大夫诰词有至孝孤忠始终一致清操雅望上下交孚之褒右都御史姚公镆复上章荐公忠节请于常格之外显示褒奖风励天下时白岩乔公为太宰九峰孙公为司徒立为查覆曰居官素谨家无赢余宜依廉官侍郎潘礼孝养御史陈茂烈例月赐食米以示优崇得旨方良永既居官素谨着有司月给米三石养赡各处地方致仕终养官员但有节行可称的都着抚按官一体优礼公辞免不允甲申太淑人以寿终　上闻遣官谕祭命有司营葬太臣未任得受恩数又以廉孝赐月米皆近所未有也丙戌服除知府杨公铨奏欲起用公至是家居又十三年矣　上知公贤虚位待之寻命总理粮储兼巡抚应天等府地方少师遽庵杨公以书贺曰江南巡抚久缺欲仗名贤以苏凋瘵新建伯阳明王公亦遗书曰任贤求旧此意久阔新命之下论者谓执事尚须一出丁亥七月敕至公乃治装行仅二仆从抵衢疾作公连上二疏乞致仕报未下先归莆舍太淑人墓下以俟闾里姻族分日来□□与欢洽若诀别者几月感疟疾乃还浃旬病革卒于正寝实嘉靖丁亥也距生享年六十有七公在病中犹闻廷推刑侍既没一月奏使还报二疏皆蒙温旨勉留又阅月而南京刑部尚书之命下公皆不及见矣公没后家人发视归装则深衣冠履诸殓具皆备预戒后人多格言其达于死生之际如此讣闻　上震悼下所司议恤典与祭一坛造坟安葬礼部复因巡按聂御史豹之请议公行应谥法赐谥简肃所作有私匡类稿若干卷 

　　○南京刑部尚书周伦传 

　　南京刑部尚书周伦直隶昆山人弘治己未进士初授新安知县选为监察御史以建言忤逆瑾罚米二百石输边瑾诛复原职历升副都御史南京工部右侍郎南京刑部尚书召入为刑部尚书寻复改南京刑部致仕嘉靖二十一年六月卒于家赐祭葬如例赠太子少保谥康僖 

　　○南京刑部尚书顾公璘传（京学志） 

　　京学志 
　　公讳璘字华玉应天上元人弘治丙辰进士授广平县知县入为南吏部验封司主事进稽勋郎中正德庚午出知河南开封府癸酉谪授广西全州知州丙子起知浙江台州府升浙江左参政嘉靖改元升山西按察使以病免庚寅起为江西按察使未行升浙江布政使壬辰召为都察院右副都御史巡抚山西疏乞终养忤　旨落都御史以布政使致仕丁酉再起为右副都御史巡抚湖广己亥升刑部右侍郎改吏部会　显陵肇工改工部领山陵事进工部尚书事竣还　朝改南刑部尚书公融朗阔达精于吏理能激昂任事初莅广平甫弱冠耳而关决敏利擿伏若神及为开封盗起燕蓟流刼中原所在绎骚彭公泽领兵压境上简公自辅公练兵转饷取具呼吸折冲戡乱谋画居多镇守中人廖堂恃逆瑾党圉夺自恣公每折其萌芽瑾诛廖罢去而王宏者尤誖谩继廖出镇公故不为礼有所征需一不荅岁时展谒长揖而巳用是积忤宏宏方恃钱宁为援矫　诏逮赴锦衣狱公抗言条对一无所承宁无巳遣逻卒阴探郡中无所得乃文致他比以上镌三阶徙全全僻远荒陋公不鄙夷其民而拊教之久之民用又安士兴于学甫三年移台州台武卫错居俗犷而喜讦胥吏并缘为奸公爬疏剔抉求得其利敝所在次第兴除之故事武卫诸城郡为修筑费率为主者干没恒岁一筑筑辄坏公钩得所侵渔悉没入为城费择人经理故所隶三城特完郡濒海贫民业盐自食苦逻卒窘之相贼杀不止公为弛禁俾得负贩出郡下而薄其税入往军饷不时给贫军多称贷驵侩得肆侵牟公支放有期军皆给足而奸民无所牟利矣郡南濒江多水患有中津桥且坏公修复之因筑石堤而楼其上凡数十楹人莫喻其旨巳夏潦水猝至居民得依楼以避所活以千计乃服公先见云公久于台悉浙中事宜继起参藩与左辖日益练达展采错事惟志所欲为若赋发科谪调补吏胥皆吏蠹蟠结前政所不敢问者公排根绝蔓振剔不少纵文牒紏纷随事剸裁司无留政御史按浙者皆敛手无所事事迨抚湖南提封数千里抚臣尊重受计坐理而巳公轺车徧历州郡跋涉险阻不为厌故事行部以藩臬守臣自随公悉谢去供顿次舍才足周用民不知劳念荆湖沃衍而流庸惰弛科输烦扰故所至劝农业平繇税民用安集而岁亦比登在镇逾年多所建白首言地瘠民贫兵食不足藩禄无节后继为难又以湖湘控扼边徼地大事繁御史按部岁一代势不得徧欲添差御史分莅湖南北以广询谋又言外臣多茂异比限以藩府戚属不得内徙非旧制乞越例推选以收滞才时虽不尽行闻者以为笃论　显陵之作经费不赀公长于料简程省弗懈视他所营率损费十五而功实倍之且规制宏伟民不告病晚典邦禁不肯骫骳狥人苟罹于辜必以法绳之而怨讟兴矣葢公负天下重望高视阔步遇权贵或傲然不为意而与山林文学行谊士乃讲均敌礼孳孳奖进之惟恐不给坐是忌者侧目虽晚跻大位卒困于谗以没惜哉平居事亲孝父病疽公巳五十余与同卧起吮濯扶掖肉血淋漓十指皆溃曾不肯委劳于人处羣从兄弟尤极友爱少学于李璠先生李死妻万氏不免饥寒公分俸资给又为其子置产旋置旋废而其子卒然以死乃迎万养于家死为敛葬而给其孙如子终其身不衰友人胡钦死妻方食贫养姑公俾里中上其事请表于朝文牒往来与一切费咸自公出至于里党族属婚丧缓急多倚成于公其于伦谊甚笃也为文不事险刻雄深尔雅诗尤隽永时出奇峭乐府歌辞居然汉魏风格自少巳有名世志举进士即自免归与陈侍讲鲁南王太仆钦佩及从弟宪副英玉相丽泽声望奕然出入所雅游若李献吉何仲默朱升之徐昌谷皆海内名流而公颉颃其间不知具孰高孰下也所历沅湘天台衡岳皆山水□□虽簿书鞅掌而不忘觚翰所至领客燕游感时怀古临观赋诗风流文雅照日英林壑有古高贤特达之风噫不可及巳所著曰国宝新编曰近言曰顾氏七记诗文曰浮湘稿曰山中集曰息园集曰凭几集曰登衡岳小纪总若干卷英玉名王卤木有奇节着寒松齐集并行于时 

　　○资善大夫南京刑部尚书赠太子少保箬溪□公应祥行状（徐中行） 

　　徐中行 
　　顾公讳应祥字惟贤号箬溪其先苏郡长洲人也高祖寿一生伯通伯通生克升世居长洲浒墅镇然皆隐约弗着自公考恬静翁成化间挟扁仓术行游悦长兴山水遂占籍焉娶乌程名家杨茂公女即公母杨淑人也自克升及恬静翁俱以公贵赠南京兵部右侍郎恬静翁名日永为人修洁周慎所至焚香读书即闇室无惰容而性复爱人喜施即诊治辄起又辄谢不责报以故虽在布衣闾闬诵义长者公居长兴数岁杨淑人梦有龙首而鹿困身者降其室神指曰麟也乃产公翁奇之名曰应祥葢成化十九年九月二十五日也及髫而嗜学绝不好弄翁愈益奇之乃躬为传而杨淑人相翁督课尤严以故其成独蚤而瓌伟特异弘治十七年公甫弱冠就计偕明年乙丑登进士丙寅　毅皇帝即位诏充輶轩使者纂　孝庙实录于南畿明年戊辰事竣授江西饶州府推官饶故剧郡会守及属邑令多乏并摄于公众方以少年少公及公视事迎而解即老吏吐舌惊服谓弗如也亡何姚源洞寇毒螫数百里虏乐平令汪和势甚汹滔计无所出公据老卒御羸马叩贼营垒贼大□出迎公为缓颊数语汪立脱而贼亦解去自是声名大起辛未以台谏征至京师以年少不应格补锦衣卫经历当是时钱宁为卫尉方贵幸睢盱朝着间而公益以礼法自严钩染之不得宁尝属公具疏草自免公故为峻语风之宁心动感公曰顾公为我矣属吏部进公大理卿公力辞乃得广东佥事得岭东道汀漳山寇起毒螫三省中丞王公伯安讨之公以奇兵挫其锋擒卤首雷振温火烧等千四百余级王公奏闻命下勘报而公故让功他省不报亡何金璋韩亚飒等寇海上公既督楼船横海覆其巢而湖广郴桂寇又继起公又移兵芟薙之前后获寇级千余仅迁俸二级半岁间三捷岭东晏然于是公武畧远振咸谓伏波再生矣己卯入贺万寿至京而江西宁庶人事起乃擢公江西副使分巡南昌道公驰传住则罪人巳得然乱后诸务废弛庶役不平疮痍未起讼牒猬集公乃夙夜经画内则综理簿领外则均平徭役招集流亡民始庆更生然公一意拊循不为傅会希合两台史兼之摭他事论公吏部廉知状竟格不下然坐是不调者六载丙戌始量移陕西苑马寺卿明年事明遂迁山东右参政连擢按察使右布政使为按察时疏慎谪戌戒酷刑杜株累严军政四事□上悦其言着之令甲寻超拜都察院右副都御史巡抚云南公极意经畧疏凡二十余章其大者如更定永昌府腾越州凤梧所诸卫署筑寻甸等府城垣添设永昌等府县师儒颁王氏乡约申明射礼宽军职袭替例宦贫不能自还及旅衬与子孙流寓者并传送之华夷无不感悦亡何以母杨淑人丧不候代奔还触新禁当罢既服除与尚书蒋公瑶刘清惠公麟及诸名公结社菰城岘山葢十有五年巳有终焉之志吏部都察院数为　上言故都御史应祥衔命万里外乃以母丧殒越径归于法非宜然先朝旧臣若以一生月弃之似非　朝廷教孝录旧之谊报可乃就公家起再抚云南诸父老尝以壮时及事公者故思公而时又苦旱公舆与雨俱至父老愈益喜时元江悖不就逮众方议用兵公持不可曰那鉴弃众灭亲直孤兽耳缓之则即就縳矣会公迁南京兵部侍郎去而代者急功卒至败没失一布政故中外咸服公先见云明年庚戌升刑部尚书公览刑书辄推案叹曰律未尽而定之以例凡以平法防滥云尔如以意为狱而当时为是三尺安在哉乃属郎精经□□□者吴君维岳陆君稳更定上请永者为例时李攀龙王世贞并陆沉署中鲜所推与公一见其文心异之过谓中行曰海内操觚家人人能矣乃若正始之音殆在兹乎公为尚书非久而给事中有论及公者葢公自内入时同年分宜公持国秉凡自外入者悉归恩政府而执礼卑卑甚于门生公自以同年耆旧不为加礼亦绝不与党分宜公嗛之乃以其旨授给事中给事中固分宜公里人也然摭公过不得乃谓鼻□不宜禁近调南刑部立朝仅百日耳然公未尝少望明年壬子引年　上复勉留癸丑十二月以三载满得请致仕为人隆凖广颡厚重宏深魁然廊庙之器也然天性廉约戆直不为安禄养交坐是忤俗蒙□而中实坦荡无他膓至经术吏事武畧并斤斤精□故贤士大夫翕然推重蹶而复起竟致高位公为儿时即能以礼自防不为利疚自筮仕至葢棺公门无私言顾独好读书无故未尝一日释卷以故九流百家无所不窥然必博证精解务当于心而后巳其平生□喜者九章勾股法自谓穷极造化得前代秘传而延陵唐中丞顺之同郡沈司封秱并就学焉其著作虽不刻意求工然亦皆有矩矱社中尝评其诗文似白少傅奏表似苏文忠笔札似赵文敏而公顾夷然不欲以才艺自居公少尝从阳明增城二先生游然公能自得师务在笃行实践不欲空谈性命哓哓驾说卒至畔去也余尝验公长者行三事往尝江西三佐省试号知人得士而贵溪公实公所举士及贵溪通显至相终不言公为锦衣时同郡施御史儒为中珰构击诏狱祸且不测御史弟及所厚欲属公赂卫尉求解公怒曰施公以守正婴祸若以贿生之岂施公意哉竟叱去然阴为排解者备至施竟得出身名俱完后以胡端敏公荐再起佥宪岭南然不令施知也新安汪太宰尝与公同官广东督兵捕寇而汪无功公辄推功让汪汪竟蒙显擢征入至太宰然公未尝德色焉其伟度长德又若此岂可与阳舜阴跖袭名扬巳者同日语哉公既还山杜门谢外事益以著述自娱春秋良日则与同邑刘清惠公暨少参韦公商臣监丞李公丙重修社事岩居川观歌咏大平相乐也葢今岁乙丑九月七日以疟卒于家距其生春秋八十有三公所著有人代纪惜阴录明文集要唐诗类抄尚书纂言归田诗选备查摘录授时历法测圆海镜弧矢筭术僧窻读易愚得藏其□ 

　　○南京刑部尚书谥荣靖翁公漙行状（孙应奎） 

　　孙应奎 
　　梦山翁公讳溥字德宏生而禀受朴茂无便獧童习年十六补邑庠生嘉靖戊子领乡荐明年己丑连第授太湖县尹至则捐苛剔蠹严巳惠下民大德公为立祠系去思焉癸巳秋召入拜吏科给事中慨然思所以靖献者值大同军杀主将廷议方未决公抗疏乞正法以定国是及事宁功罪失实复疏请选风宪官往核之其任事每如此乙未会试为同考试官所录多名士时吏部尚书结权党邪大逞胸臆以要上笼下公以予与左给事中薛宗铠者发其奸惧微诚不足以悟　主上乃亟上疏攻之者凡九人而大奸距脱内外称快矣时死事者二人谪降者六人公授江西龙泉县丞一无愠色丙申升庐陵知县及考绩升松江府同知皆勤慎共职辛丑升广东佥事札钦州平交趾乱甲辰升参议丙午升四川副使以平白草蛮功受赏戊申升参政复以平都蛮功再受赏巳酉升河南按察使未任升湖广右布政三越月转左使葢前此公不以为淹今此人不以为幸历久信孚公道不容巳耳辛亥夏四月□右副都御史敕令巡抚其地未几改抚江西至则值岁旱议赈贷明年又旱又上疏乞蠲租省驿传供应凡调停节省可惠民者靡不究心宁府自变后弋阳郡摄行府事至构争不息公疏请分管以平事权　上特俞允郡藩赖之癸丑入为兵部右侍郎甲寅转左侍郎两为捷音事升俸一级是年秋七月考绩晋阶通议大夫赠祖父珪铨如公贵皆兵部侍郎荫子忠入监乙卯为捷音事升俸给赏如前丙辰升尚书掌南京刑部事任踰月以病痰一夕卒于官讣闻　天子悼之谥荣靖赐祭二坛　诏有司治其葬公性坦豁有度与人常亲厚少间立巳鲜有□容雅好文艺每有感遇辄题咏□而成帙今有知白堂稿行于世 

　　○南京刑部尚书冯公岳家状 

　　冯岳字望之号贞所浙江慈溪县人嘉靖丙戊科进士丁亥除工部都水司主事差管器册厂裁革常例殆尽己丑监税芜湖剏寘木匣十数商至即税不停时刻令商自投匣中登记于籍封贮县库数愈常额尽行倾解从前监税者辄以墨败近着清名者寔自公始庚寅升本部营缮司员外郎辛卯丁外艰甲午服阕补刑部广西司员外郎公精于法律且心存仁恕凡招拟出公手者尚书不复改驳乙未升本部福建司郎中丙申差恤刑江右虚心详谳多所平反丁酉为山东济南府知府莅任阅狱见系囚繁甚次第断拟释放囹圄为空郡多巨盗党与窜名府胥中踪迹跪秘人莫之觉公廉得其实一日尽縳之远近惊以为神盗遂屏迹问老恤孤劝善兴学俗为之变戊戌丁内艰辛丑服阕补福建延平府治行不异东郡议减驿逓供应之烦计擒巨盗窍眉缺嘴阖郡底宁民有纳金鱼腹以贿吏胥者公命卒剖鱼金见府中慑服两郡尸祝至今不废乙丑升山东按察司副使滨行适巡按何公维栢抵延因论列忤旨被逮守巡慑分宜积威不敢为何公地公毅然周旋其事何得无恙闻者叹不可及比往莅司任巡按党公以□□持风裁藩臬诸君鲜当其意独加公殊礼事有非公所理者亦以相属会审录有囚年十四时与恶少游惮祖母过于防闲遂与恶少弒之或怜其年尚幼欲从末减公曰张忠定见婴儿掌父尚杀之况囚年十四乎卒入之一应袭指挥招数人饮饮散偶争于途交相拳殴一人死犯者家贫众利得金遂诬应袭狱成巳久公疑而谳之得其情罪坐犯者戊申升河南布政司左参政周府宗室繁衍禄不能赡且给不以时往往诣司喧噪公曰同其好恶天子所以劝亲亲也敝窳固至是耶第衙门体统不可不正遂启周王禁其妄入殚心区画及时支给罔不悦服河决为患至不可御公亲历决所授吏成法所费不踰万缗而堤固河宁民免垫溺庚戊升江西按察使不数日寻升本省右布政使时弋阳王修卤簿取司中金钱不巳且持令牌恐胁左使屠公大山无以为计公取长□司移文阅之有自备工价不烦有司等语及查各□自分封后未尝敢擅修卤簿公欲具疏奏闻王闻之惊多方祈免省费不赀辛亥升本省左布政使司□积胥盘□□白不隶名尺籍者不可胜数公一日坐堂上悉索而决遣之先是钱粮解司必预纳□□子分例 
【 积胥别名】 名为打对同然后投文输纳公知其弊每日留参谒官有才干者一二员听用俟解文一投即命官监兑给发批回对同之弊顿除在前钱粮出入左使司之右司无所事事公惟总簿书库藏悉委之右使在司三载未尝一入库中壬子升顺天府府尹到京陛见视事府中吏弊山积公殚心清理勋戚宦寺不敢干以私癸丑升右副都御史巡抚湖广地方兼赞理军务贪墨之吏闻公威望先时解职而去羣属供职百废具举甲寅升总督湖广川贵军务兵部右侍郎兼都察院右佥都御史公以郧阳居三省之中城垣未建无以捍御遂奏城之蜡尔山诸苗三苗遗种也屡讨屡叛公抚剿并行献俘于　朝奏建容美等十四司统辖之三省敉宁乙卯五月奏剿卭水苗捷有银币之　赐九月奏剿酉阳小平茶等苗捷蒙　恩荫子入监丙辰公以沅州为总督开府之处土城易壤奏易以石而增廓之巍然称巨镇矣　显陵殿工成载　赐银币三品秩满荫次子入监东南倭荡平公以调发苗兵功复荷银币之　赐播州苗酋阿项骁勇善战煽诱湄潭三牌诸苗为乱侵扰旁郡三省震动公奏剿平之授总兵官石邦宪等以方畧斩首数千级阿项奔突马蹶檎斩之诸苗悉平公亲诣贼巢视诸要害建筑屯堡列戍分哨为久安计捷闻　赐敕奖谕进右都御史兼兵部右侍郎仍总督三省军务丁巳二月疏乞休致　温旨勉留四月升南京刑部尚书　祖宗旧制刑部理畿内刑狱词讼具载会典迨后十三道多所侵越公具疏请复旧制时尚书郑公晓在北闻之亦具疏以请诸御史心怀愤愤然无可指摘乃巳公掌邦刑日亲部事不敢怠缓诸司勤职刑清讼理畿辅肃然己未公决意乞休或谓二品将满当有　恩泽曷少俟公不顾时赵公贞吉周公如斗辈咸力止公公曰圣恩罔报臣力当休吾志决矣恳疏以请　命下遂飘然归里先是南京军粮久不时给公深以为虑集参赞张公鳌太常卿赵公贞吉多方谋画张公缓其事公归未踰月狞卒横不可制而黄户侍罹其难识者服公之先见公家居焚香静坐手不释卷不问户外事岁时□□□　圣寿展省丘墓未尝轻出有司及欵门不例见儆心褆身老而弥笃置田供祭捐赀助学怜念故旧优恤脉寡治糜以食饿人建漏泽园二所给棺以瘗死者此类不能磾述归田后言官交章论□隆庆庚午赵公贞吉大拜必欲起公以辅新政公手书力辞赵公竟不能强也戊寅　皇上加上　两宫徽号　诏有司具彩币羊酒存问万历辛巳以寿终享年八十有七箧中所遗仅一缣至假棺以殓大臣清贞至此亦古今所希觏也讣闻　赐祭葬如例所著文集八卷恤刑稿四卷军门疏稿四卷军门行稿五卷藏于家 

　　○南京刑部尚书林公略传 

　　林云同字汝雨嘉靖丙戌会试第四人改翰林庶吉士读中秘书以不谒时宰授户部主事奉　命榷税九江岁计余金数百檄府收之竟不持一钱行转广东提学副使立五经书院简列郡士讲业其中转浙江右布政入觐旌治行第一转左使寻转副都巡抚湖广宗藩骄恣多齮龁悉裁以法廪廪敛避转抚台时严相子世蕃索私谢金云同不顾会所属知县贿迁台史云同摘发其罪状世蕃从中挤之坐听勘回籍　穆宗嗣服起南京右都御史南都积习侈靡力以挽回为已任刊立会约节浮费去苛礼一时丕变给事中石星陆凤仪以言事得罪　上震怒云同抗疏论救寻上疏请老荷　温旨勉留升南京工部尚书以岁涝奏免江南十县芦州田课十之五四年复上疏辞予致仕万历二年　今上新政复起南京刑部尚书恳疏辞不允至南按江宁知县侵没刑部库□事论如法越月复恳求去位奉俞旨褒嘉特赐乘传归卒赠太子少保谥端简 

　　○南京刑部尚书行庵陈公其学志铭（余继登） 

　　余继登 
　　大司寇陈公讳其学别号行庵登州蓬莱人也先为宁国宣城人五世祖迪当建文时为太子少保礼部尚书靖难兵起抗节不屈与其配管夫人并六子七孙同日死幼子珠生甫五月乳母芮潜置沟中得免至八岁为怨家所讦　文皇帝特宥其死诏戊抚宁寻徙登州遂为登州人又三传而生鼎即公父大竹公也登弘治乙丑进士为给事中以疏劾权珰系诏狱嘉靖初用言者起家累官应天府尹廉介刚正所至有声以公贵赠都御史公生有异质抟闻强记为制义会文切理一铲浮靡之习甲辰戊进士授行人诸士或广交修名公独沉静自守不事趋谒太宰许公松皋尝语人此君大有乃父风节丁未选湖广道监察御史纠弹不避权贵缇帅陆炳倚势作威纵诸校乘传驿骚道路以目至自立钱法禁民间钱不得行民为罢市又使其私人徐某结京山侯元专擅盐利以挠鹾政人无敢言者公数其罪亟攻之有诏下徐某狱而责炳元各对状事虽得释而权奸凛然敬惮之戊申巡按两淮盐法两淮盐利甲天下弊窦百出公廉得其窽要为四事上之悉报可公在维扬□以内无言不行职以外无事不言如增通泰之堰清过淮之税减余盐之价值禁江滁之私贩种种皆一时实政而緫兵李某纵容羣盗则有疏奉御王某骚扰驿逓则有疏于吕梁二洪夫则疏其额设之滥于河漕二大臣则疏其迁转之非　诏皆允之庚戌升陜西按察司佥事镇庆阳复升榆林参议虏惮公威名敛不敢纵公亦严为之备五载秋防边境无事所缮修边堡两镇赖之寻升肃州兵备副使时哈密诸夷倡乱躬擐甲冑出嘉峪关三百里直抵墩煌防其猖獗边关恃以无虞升本省参政守花马池秋防者三虏人慑服寻升山西按察使晋左佥都御史巡抚大同适虏酋俺荅兀慎入犯左卫公督将军刘汉等亲矢石并授方畧斩首捕虏过当虏遁去癸亥升右副都御史巡抚陜西适大虏入中部洛川等处公□参将孟鸾大败之斩首百余人先是韩藩初建岁□财六万而宗室日繁渐增至十二万岁额不及其年积逋至六十万至是奉国将军融燸等百四十人至会城大噪公不为动徐檄藩司借帑金四万七千分给之又疏请留赃罚盐钞年例课税诸银以赈其□并列其状得　旨悉如公议而废融燸为庶□□而融燸不受诏逐逮者且执平凉知府祈天叙殴之百姓恇扰竞言诸王子反卒之不动声色戢乱而正法者公之力也某年以本官总督南京粮储公条上三事皆切漕务至请本拆兼收民尤称便焉寻升户部右侍郎兵部左侍郎总督陜西军务以考绩升右都御史兼兵部左侍郎总督如故虏大举寇花马池等处号二十万公提兵御之斩获三百七十余人会别部偏将有失士马者词连公公归待勘事既白即以厚官总督宣大军务逆酋丘富等入犯弘赐堡公督赵总兵迎战败之斩首一百七十有八诏理京营戎政复升南京刑部尚书以积劳三上疏乞罢政　上悯其劳特予致仕公自蕃臬至制府身不离塞恒先后擒斩虏九百有奇招降二千三百余人奋获马牛器械甚众修完墩台凡二千四百余座缮修濠墙凡八十四里又五万四千余丈修筑营舍凡六千余间加一品俸荫子侄各一人赐金币者九声震夷虏而退归田里绝口不言兵事门巷萧然课耕读之外无一切声色之奉若初未尝显贵者耕入有余则倡族人剏大忠祠以祀少保京兆两公其又余则市学以周士清风笃行望庐者式焉两台使者荐□无虚岁　天子嘉之予月米特　赐诏存问万历二十一年正月十日以疾终于正寝得年八十有奇讣闻　天子悼惜俞宗伯议赐葬致祭如例仍谥恭靖 

　　焦太史编辑国朝献征录卷之四十八终 

　　●焦太史编辑国朝献征录卷之四十九 

　　南京刑部二（侍郎　郎中　司狱） 

　　侍郎 
　　郎中 
　　司狱 

　　◆侍郎 

　　南京刑部侍郎俞公士吉传
  </div>
  <div class="pagination">
   <a href="国朝献征录_page78.html">
    上一页
   </a>
   <span>
    ...
   </span>
   <a href="国朝献征录_page74.html">
    74
   </a>
   <a href="国朝献征录_page75.html">
    75
   </a>
   <a href="国朝献征录_page76.html">
    76
   </a>
   <a href="国朝献征录_page77.html">
    77
   </a>
   <a href="国朝献征录_page78.html">
    78
   </a>
   <span class="current-page">
    79
   </span>
   <a href="国朝献征录_page80.html">
    80
   </a>
   <a href="国朝献征录_page81.html">
    81
   </a>
   <a href="国朝献征录_page82.html">
    82
   </a>
   <a href="国朝献征录_page83.html">
    83
   </a>
   <a href="国朝献征录_page84.html">
    84
   </a>
   <span>
    ...
   </span>
   <a href="国朝献征录_page80.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
