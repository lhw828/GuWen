<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1826 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1826 页/共 1860 页
  </h1>
  <div class="content">
   ○兵部议覆、闽浙总督觉罗伍拉纳奏、漳州府东门外之埔头汛、关厢绵长。商贾辐辏。应移驻都司。酌添弁兵。以昭慎重。请将漳州城守营都司一。额外外委一。存城兵丁六十七。移驻城外。合原设之外委一。兵丁三十三。会同防范。每月与城汛弁兵更换。以均劳逸。改建衙署兵房。应如所请。从之。　　

○以左都御史窦光鼐、充经筵讲官。　　

○丁卯。谕、前据各省奏到本年乡试诸生内、有年逾七十八十者。业经降旨。分别赏给举人副榜。因贵州尚未奏到。是以未经列入。兹始据冯光熊奏、该省应试诸生内、有年逾八十者五人。俱能三场完竣。未经中式等语。吕文周、李仙品、刘子模、陆起凤、冯世禄、俱著加恩一体赏给举人。准其会试。　　

○谕军机大臣等、昨日毕沅呈进贡品内、有恭录御制上元灯词灯八件。外随册页二本。贮在青玉盒内。兹偶取阅册内所载巽封至未济八首。系朕豫作六十年上元灯词。朕几余适兴。豫行吟咏。于今年冬至月半间。始发交王杰录出。俟明年上元。方写入诗本者。外间何以早得传播。钞写制办。向来御制诗文。俱系王杰一手誊写。即使王杰之子、及家中门生幕客。将灯词私行钞录传出。或为事之所有。至册末所书。即系明年灯词御制序文。而册内又书写在后。毕沅由湖广总督降补山东巡抚。伊在湖广任内。有查办邪教事件。又自楚前赴山东。仆仆道途。所进贡品。亦必无暇自行制办。况此项灯词。冬至月间始行发誊。若该抚得有底稿后。再行缮写制灯。虽造办处就近制作。亦不能如此之速。自系有人在京代为办贡。以为争先出奇。见好毕沅。要其厚谢地步。内廷行走翰林。理宜小心慎密。从前康熙年间。南书房翰林如徐乾学、高士奇辈。往往有与外省勾结情事。恭阅雍正年间实录内。亦以臣工等、不知谨慎。屡加训诫。朕临御以来。于内外臣工。从不存逆亿之见。且办理庶务。大公至正。亦无不可共见共闻者。但以未经写入诗本之御制诗章。遽尔传播外间。由此而推。设遇有机密事件。亦可豫为轻洩。若高云从之将道府记载。私以告人者。甚至无中生有。若从前查嗣庭、邹鲁、胡中藻之造言生事。酿成巨案。不可不防其渐。著传谕毕沅、即将灯词序文。得自何人系何人代为承办。据实覆奏。朕不过欲明白此事。并不加责备。该抚亦不必心存畏惧。稍有讳饰。致干咎戾。仍即据实覆奏。　　

○戊辰。谕军机大臣曰、奇丰额奏、江苏行销长芦引盐之处。与两淮引地。彼此盐价不甚悬殊。若将芦东盐价骤行加长。必启淮盐侵越之弊。惟丰沛二县。较睢宁等处淮盐时价。尚少二文。应请每觔加添二文等语。芦东盐价。因钱贱未免亏折。经徵瑞奏请改卖银两。朕以商人获利浮多。致使小民受困。其事断难准行。现据军机大臣会同户部。遵朕指示议奏。免交帑利。其帑本银两三年后。分别展限完纳。俾商力大纾。而民间又毫无加价之累。业已依议行矣。今奇丰额所奏、江苏行销长芦引地。与两淮引地毗连。未便加价。致启淮盐侵越之弊。所奏尚系实情。至丰沛二县。酌加二文之处。不特无济于通纲。且使此二县民人。有加价之累。所奏竟可不必。该抚接到部文后。自可详绎朕旨。知朕爱民恤商。恩加调剂之意。将此谕令知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十六




大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。十二月。己巳。谕、明年元旦。恭诣堂子行礼还宫时。尚在日未食之前。不应作乐。　　

○谕军机大臣等、昨日毕沅呈进贡品内、有恭录御制灯词灯八座。又随进册页二本。偶取阅看。所载巽卦至未济八首。系朕于冬至月初间。豫作六十年上元灯词。发交王杰录出。俟明年上元。方写入诗本者。外间何以早得传播。钞写制办。本拟将灯词序文得自何人之处。询问毕沅。兹令军机大臣查询毕沅差弁。据称系举人刘在田、在京代办。随传询刘在田。据称系素识拔贡方楷、给与底稿。复询之方楷。据称伊在彭元瑞家代笔。因彭元瑞令其缮写。私行录稿。转给刘在田、图其酬谢等语。御制诗章。外间购求宝贵。争相传录。图属事之所有。即此次刘在田、方楷、私行钞写牟利。祇将伊等斥革示儆。免其深究。但彭元瑞于伊代笔之人。私将底稿钞录。转给他人。并未觉察。设遇有机密事件。亦似此私行传播。岂不大有关系。彭元瑞不能慎密之咎。实所难辞。嗣后当知谨慎。至毕沅向来所进之贡。不过寻常物件。自可照常备办。何必另求新奇见好。以致代伊办贡之人。因此多事。著传谕毕沅、嗣后务须留心谨慎。勿踵前辙。转令匪人藉端滋事。致蹈愆尤也。　　

○以故一等子七十一子玉兴、夏锐子永祥、一等男海常子恒康、各袭爵。　　

○庚午。谕曰、长麟等奏、荷兰国贡使、搭坐商船来粤。船商咭口□时、现已装货完毕放洋。业据咭口□时将入口出口船料税银等项。全数交纳等语。荷兰国贡使远来纳赆。恭顺可嘉。所有该贡使搭坐商船。除进口货物。照例纳税外。其应纳船料、及出口买带货物。著加恩免其交税。今此项出船料等税。业据全交。著长麟等俟该贡使回国时。仍行给还。以示柔远怀来至意。　　

○以故三等子博永武子该哈苏、二等男玛兴阿弟玛昇阿、各袭爵。　　

○补行四川省乾隆五十七年军政。卓异官七员。罢软官二员。年老官二员。才力不及官二员。分别议叙处分如例。　　

○辛未。谕军机大臣等、据惠龄奏、本年被淹成灾之京山等八州县。内有涸出较迟之处。不免有误春耕。仰恳天恩。分别酌借耔种口粮以资接济等语。湖北京山等州县。本年夏秋雨水稍多。偶被偏灾。前此降旨询问。原为明岁新正加恩。如有应行展赈、及赏给口粮等事。方可谓之行庆施惠。至酌借耔种口粮。祇系该抚自行办理。乃称仰恳天恩。措词殊属失当。惠龄著传旨申饬。除将原摺照所请行外。将此谕令知之。　　

○又谕曰、惠龄奏查看窖金洲情形。添筑草坝以卫沙市全镇各摺。内称紧靠沙市堤岸。现露顶冲九处。该处绅士等、请于汪家场起至拖船埠止。添建草坝一座。用资挡御等语。沙市大坝。既因江流冲射。势露顶冲。自应准其所请。添筑草坝。俾资搪护。所筑之坝。就近于窖金洲取土。从此逐年刨挖。洲身矬陷。芦根可期净尽。并省每年官为翻犁之费。尤为一举两得。惠龄现已调任安徽。著交与福宁、会同该抚董饬所属。妥为办理。母任胥役等从中干与。致滋弊端。至该处萧姓。因从前查办窖金洲时。曾将家产查抄。抄出之产。共有若干。作何支用。并著福宁、惠龄、会同查明具奏。再阅所进图内。窖金洲之上。绘有新淤洲一道。披阅之下。几疑窖金洲尚未除净上淤又有新涨淤沙。其实此洲名唤新淤。乃系旧时所称。图内未经声明。殊欠明晰。似又有新淤之洲。嗣后当书旧有西洲。方可不至牵混。将此谕令知之。　　

○补行四川省乾隆五十八年大计。卓异官十五员。不谨官二员。罢软官二员。年老官八员。有疾官四员。分别议叙处分如例。　　

○缓徵河南汲县、新乡、辉县、获嘉、淇县、浚县、河内、修武、武陟、延津、内黄、汤阴、临漳、安阳、温县、原武、阳武、济源、孟县、林县、武安、涉县、滑县、考城、封邱、二十五县。本年水灾地亩应徵新旧漕项银两。　　

○豁免贵州运京乾隆五十八年分沉溺铅一万二千八百斤。　　

○壬申。谕曰、长麟等奏、高要等县被水漫溢。业经照例抚恤。赏借口粮。明春无须量为接济等语。高要等县被水地方。节经降旨。加两倍赏给修费。并将新旧钱粮。缓至来年秋后带徵。第念该处甫经被水之后。若于来年一律徵输。民力不无拮据。所有高要、高明、四会、三水等县。领过赏借一月口粮。共银六千一百二十六两六钱。著加恩递缓一年。于秋收后带徵。以纾民力。该部即遵谕行。　　

○谕军机大臣曰、福英奏九江关税一年期满。盈余比较不敷一摺。内称上年湖广、安徽、淮、徐、一带雨多歉收。杂货滞消。以致船只稀少。川楚粮食、及簰把等项。贩运寥寥。本年税课。比最旺之五十七年。竟短少银一十五万八千二百余两。恳请治罪全数赔补等语。湖广、江西、安徽等省。本年收成。俱属丰稔。商贩往来船只。自应较往年为多。所收税课。亦应较旺。乃九江关商税。上年比较。已属不敷。而本年所收数目。短少愈多。若非该监督办理不善。即系书役家人。有私行透漏等弊。必须严密访查。以杜侵隐。苏凌阿曾任九江道。于该关税课情形。素所谙悉。且现署两江总督。江西即其所属。亦应顺便前往巡察。上年系令陈淮覆查。据奏无弊。今年未便仍令该抚往查。著传谕苏凌阿、即行前往九江。将本年关税盈余银两。因何短绌。有无捏饰之处。据实查明具奏。勿稍回护。俟奏到日。再降谕旨。　　

○两广总督觉罗长麟奏、定例沿海水师营兵。赴海协捕。本汛应食钱粮。留赡家口。该兵丁未免枵腹从公。查调兵协捕。应日给口粮银、弁八分。兵五分。请于藩库现存田房税羡闲款银两内、拨借二十万两。交商营运。作为巡洋兵丁口粮、及燂洗船只添补绳缆之用。下部知之。　　

○以故五经博士冉廷砚子传科、冉上成孙广淇、仲耀孙贻熙、各袭职。　　

○予故克勤郡王雅朗阿祭葬如例。谥曰庄。　　

○癸酉。旌表守正捐躯山东兰山县民王小拔妻王氏。　　

○甲戌。上御宁寿宫景祺阁。赐王、贝勒、贝子、公、额驸、大臣、及蒙古王、贝勒、贝子、公、额驸等食。赏赉有差。　　

○谕军机大臣等、前据梁肯堂奏、河间、天津、正定等二十州县。被灾八分之极贫民。请于明春展赈一个月口粮等语。因查山东省被灾地方。据毕沅奏请九十分极次贫民。展赈两个月。七八分极次贫民。展赈一个月。本年直隶被灾情形。较山东为重。何以该督所请展赈之处。转止一月。看来所定灾分。亦未必能确实。想该督或因经费不敷。意存节减。但朕惠爱黎元。遇有水旱偏灾。不惜亿万帑金。优加赈恤。岂可因该省经费不能充裕。致使小民稍有失所。况明年系闰二月。为日甚长。距春收较远。若仅展赈一月。宁足以资接济。著传谕梁肯堂、莫存为朕惜费之心。即将河间、天津、正定等二十州县内。被灾较重至九十分应展赈两个月者几州县。被灾次重应展赈一个月者几州县。即行详细确查。迅速具奏。以便新正颁发恩旨。如需请拨银两。亦即据实拟定数目奏闻。即于部库拨给。毋得稍存回护讳饰。致负朕痌瘝在抱至意。　　

○乙亥。上幸瀛台。回部吐鲁番多罗郡王伊斯堪达尔等十三人。土尔扈特多罗郡王巴特玛乌巴锡、固山贝子沙喇扣肯、和硕特多罗贝勒腾特克、杜尔伯特来使根敦扎布、及朝鲜国正使朴宗岳、副使郑大容、荷兰国正使口□德口□胜、副使口□范口□罢口□览等。于西苑门外瞻觐。　　

○丙子。上御抚辰殿大幄次。赐蒙古王、贝勒、贝子、公、额驸、台吉、及回部吐鲁番多罗郡王伊斯堪达尔等十三人。土尔扈特多罗郡王巴特玛乌巴锡、固山贝子沙喇扣肯、和硕特多罗贝勒腾特克、杜尔伯特来使根敦扎布等宴。　　

○谕曰、保宁著补授吏部尚书。所遗伊犁将军员缺。著明亮补授。俟明亮到彼交代后。保宁再行来京。　　

○谕军机大臣等、前因邪教案犯刘之协、另案关提至河南扶沟县。乘间脱逃一案。将穆和蔺革职。发往乌噜木齐效力赎罪。并将革令刘清鼐、及案内之解役人等。一并解京审讯。兹据军机大臣讯明刘清鼐供词。据称刘之协、于九月十五日脱逃。伊于十九日。奉到上司查拏刘之协公文。始知系邪教案内要犯等语。刘之协系与刘松倡复邪教之人。豫省为刘松原籍。既经穆和蔺查出。咨会甘肃究办。即应先行飞速通饬各属。将刘之协及早查拏。则该县得以早奉公文。即可将该犯克期解送。迺迟缓怠玩。延搁时日。致要犯得以乘间脱逃。由此观之。是刘清鼐疎脱人犯。皆由于穆和蔺之行文迟延所致。其罪实无可逭。前次仅将伊革职。发往乌噜木齐效力赎罪。尚属从轻示惩。计此旨到时。穆和蔺已可行抵兰州。著传谕勒保、即宣示谕旨。令其将因何不早为行文拏犯之处。明白登答据实具奏。　　

○丁丑。谕军机大臣等、上年＜口英＞咭唎贡使到京。曾请派该国之人住居内地。照管买卖、及该国船只照例上税各条。当令军机大臣面加驳饬。并于该使臣回国时。发给敕谕二道。谕知该国王敬谨遵照。想该国王震慑声威。接奉敕谕。义正词严。自不敢再行渎请。但夷性贪得便宜。恐日久复萌故智。所有前发敕谕。虽曾令松筠面向长麟告知。究未必能如缮写之详明。而该省又无档案可查。设将来该国复有仍前渎请之事。该督抚等一时办理。不能得有把握。著将上年颁给＜口英＞咭唎敕谕二道。钞录发交长麟等密为存记。并令入于交代。以便日后接任之员。遵照妥办。将此谕令知之。　　

○又谕曰、成林奏、恭赍颁赏阮光缵敕书蟒袍等件。前赴镇南关。于太平府途次。接据阮光缵呈称、接到照会。知天宠下逮。极应躬自赴关叩领。奈因患水痘。忌见风日。不能亲来。谨遣陪臣阮文用、吴时任、诣关代谢天恩。恭领御赏等语。阮光缵因患水痘。不能亲自赴关领赏。特遣其陪臣阮文用等前来代领。经成林向其明白宣示。并另具照会。交伊带付回国。所办尚好。著传谕姚棻、成林、再照会阮光缵、以尔父阮光平臣服天朝。恪守藩封。受大皇帝恩眷。至优极渥。尔冲年袭爵。克继前修。大皇帝深为嘉奖。是以叠颁恩赏。今尔因患痘。不能亲自诣关。特遣阮文用等前来代为叩领。恭顺有加。当经本部院奏闻。大皇帝以尔年幼患痘。殊深廑念。尔国王务宜加意调摄。以冀速痊。长荷天宠。此时尔所患水痘自已全愈。即速呈覆本部院、代为奏闻。以慰廑注。如此谕知该国王。自必倍感恩施。益矢恭顺也。　　

○戊寅。孝庄文皇后忌辰。遣官祭昭西陵。　　

○上诣慈宁宫、寿康宫、行礼。　　

○谕曰、吏部尚书金简、供职年久。勤慎小心。前闻患病。不时遣侍卫等往视。并派御医诊治。赏赐人参一斤。俾资培补。以冀速痊。兹闻溘逝。殊为轸惜。著赏给经被。以为饰终令典。并派皇孙绵勤、带同侍卫十员。前往奠醊。所有应得恤典。著该部察例具奏。　　

○谕军机大臣等、据永保奏、从前喀什噶尔所设回兵五百名。请添设回夷总管副总管玉资巴什、温巴什等头目。分别赏给翎顶。以专统辖等语。所办尚合体制。著照所请行。但回众内附年久。伊斯堪达尔、尤系朕累世臣仆。永保摺内有尔我字样。过分畛域。实属不合。永保著传旨申饬。　　

○己卯。军机大臣等议覆、哈密办事大臣雅德等奏称、哈密库贮火绳。多系树皮纸张所造。请遵例一体更换麻绳等语。查哈密库贮火绳十六万七千余丈外。应令免过多。除现存麻绳七万七千余丈外。应令该督等详查每年实需若干。应备若干。照数添办。不得多造。以致日久徽朽。得旨、所奏是。依议。　　

○调西安将军舒亮、为黑龙江将军。绥远城将军图桑阿、为西安将军。宁夏将军永琨、为绥远城将军。以热河副都统保成、为宁夏将军。　　

○是日起。上以岁暮祫祭太庙。斋戒三日。　　

○庚辰。谕、据图桑阿等奏、请改铸归化城副都统印信。及官员关防字样等语。库库字样。自应缮写库可。此皆从前不晓蒙古语之所致。除将此晓谕图桑阿等外。并著交该部。将应行改铸印信关防之清文。俱著改铸库可城字样。再青海译写清文。亦著改写库可诺尔。　　

○又谕、热河副都统员缺。著那奇泰调补。宁古塔副都统员缺。著庆霖调补。宁古塔地方紧要。兼办理参务。著交秀林、于该处副都统内、派委妥员署理。那奇泰、即著前来热河。保成俟交代毕。再赴宁夏新任。　　

○辛巳。以岁暮祫祭。遣官祭太庙中殿、后殿。　　

○谕军机大臣曰、李奉翰奏赶挑德胜闸月河。以济新漕运行一摺。又不免为属员开销地步。闸工建筑坚固。如果随时黏修。启闭合宜。何至有臌裂之事。今德胜闸因东岸墙石渗水。以致塌卸。须行拆办。并挑挖月河。又恐河流迅急。于下游添筑束水草坝。似此左右周章。徒滋劳费。而河员等转可从中沾润。现在新漕不久北上。亦祇可如此办理。著传谕该总河。嗣后务宜留心查察。俾工程一律稳固。勿任河员等藉词修办。致有冒滥等事。方为不负委任。　　

○调察哈尔副都统观明、为青州副都统。以正红旗满洲参领觉罗金良、为察哈尔副都统。　　

○壬午。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵、端慧皇太子园寝。　　

○遣官祭太岁之神。
  </div>
  <div class="pagination">
   <a href="清实录乾隆朝实录_page1825.html">
    上一页
   </a>
   <span>
    ...
   </span>
   <a href="清实录乾隆朝实录_page1821.html">
    1821
   </a>
   <a href="清实录乾隆朝实录_page1822.html">
    1822
   </a>
   <a href="清实录乾隆朝实录_page1823.html">
    1823
   </a>
   <a href="清实录乾隆朝实录_page1824.html">
    1824
   </a>
   <a href="清实录乾隆朝实录_page1825.html">
    1825
   </a>
   <span class="current-page">
    1826
   </span>
   <a href="清实录乾隆朝实录_page1827.html">
    1827
   </a>
   <a href="清实录乾隆朝实录_page1828.html">
    1828
   </a>
   <a href="清实录乾隆朝实录_page1829.html">
    1829
   </a>
   <a href="清实录乾隆朝实录_page1830.html">
    1830
   </a>
   <a href="清实录乾隆朝实录_page1831.html">
    1831
   </a>
   <span>
    ...
   </span>
   <a href="清实录乾隆朝实录_page1827.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
