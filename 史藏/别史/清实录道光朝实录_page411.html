<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 411 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 411 页/共 848 页
  </h1>
  <div class="content">
   ○己未。引见壬辰科散馆人员。得旨、此次散馆之修撰吴钟骏、编修季芝昌、业经授职。其清书二甲庶吉士高人鉴、贾臻、汉书二甲庶吉士蔡锦泉、汪振基、戴熙、易长桢、李光涵、单懋谦、李星沅、黄廷珍、周铭恩、宗室善焘、朱庆祺、花沙纳、严良训、罗传球、朱楷、王立中、方锴、邵灿、陆应谷、骆秉章、雷成朴、桑春荣、李方、赵德潾、劳崇光、陈爔、瑞常、许乃安、郭伯荫、舒兴阿、张星灿、俱著授为编修。清书三甲庶吉士赵长龄、汉书三甲庶吉士吴文林、俱著授为检讨。陈庆镛、丁彦俦、姚福增、宗室庆安、郭利宾、陈本钦、张道进、沉玉麟、吴光业、胡增瑞、钟保、曹楙坚、潘铎、方城、吴珩、李湘棻、俱著以部属用。汪道森、赵缙、刘荣桂、王朝楠、原珏、俱著以知县即用。　　

○吏部以大学士潘世恩、应定何殿阁请。得旨、著为体仁阁大学士。　　

○以理藩院尚书博启图、署工部尚书。兵部尚书那清安、署翰林院掌院学士。镶蓝旗汉军副都统哈哴阿、署镶白旗满洲都统。　　

○赏会试年老举人王家栋等十名编修、检讨、学正、职衔有差。　　

○补行道光十二年军政。山西卓异官六员、罢软官一员、年老官二员、才力不及官一员、分别议叙处分如例。　　

○庚申。谕内阁、恩铭等奏、南粮帮船行走迟滞。请严行催趱一摺。本年南粮首帮。此时甫经挽入直隶汛境。约计过关抵通。尚需二十余日。比较上三届无闰之年。行走已属迟滞。且本年系全漕之年。兼有搭解米石。粮数较多。若不及早催趱。俾军船接续前进。恐致临期周章。著直隶山东各督抚。严饬地方官及司漕各员。一俟南粮帮船入境。即实力催趱前进。毋许片刻停留。亦毋许一帮脱空。傥沿途河道间有横浅处所。必须加夫刮穵。添备剥船。以速运务而免迟滞。　　

○又谕、刑部奏、拟遣官犯李相清、越狱脱逃。外省监狱。不能小心防范。致有监犯逸出。已非寻常疏忽可比。况刑部重地。且李相清系已革头等侍卫。拟发乌噜木齐充当苦差官犯。乃不严加看守。任令脱逃。恐另有贿纵情弊。实属从来未有之事。足见该堂官等平日漫不经心。不以公事为重。玩泄已极。著先行交部严加议处。值宿提牢主事富海、司狱马常柱、著即革职。交大学士军机大臣严行审讯。并提同禁卒人等研究确情。按律定拟具奏。　　

○谕军机大臣等、前因荆州副都统善英奏、查阅营马短少。马乾银两藉词充公一案。当降旨交讷尔经额、麟庆、会同查办。现据杨国桢奏、麟庆之母。在河南省寓病故。麟应例应丁忧。该河督自黔赴楚。无论行抵何处。该督即行知令其赴豫穿孝。迅速回旗。所有营马短少一案。即责成讷尔经额秉公详查。据实参奏。不得稍涉颟顸。傥有不实不尽。惟该督是问。将此谕令知之。　　

○以大学士富俊、户部尚书王鼎、吏部右侍郎李宗昉、兵部左侍郎铁麟、朱为弼、刑部左侍郎史致俨、工部左侍郎吴椿、内阁学士恩桂、为殿试读卷官。　　

○以告病江南河道总督张井、暂署江南河道总督。　　

○以捐办热河粥厂经费。予候选教谕牛昌箓等、升叙有差。　　

○辛酉。上诣绮春园问皇太后安。奉皇太后临视皇后疾。侍送皇太后还绮春园。　　

○策试天下贡士许楣等二百二十二人于太和殿。制曰。朕寅绍鸿图。抚绥寰＜?宀禹＞。勤孜宵旰。兢业不遑。仰承苍昊垂庥。边陲厎定。疆圉乂安。惟益慎俭思艰。期无一夫不获。兹当临轩策士。式殷延访。用集嘉谟。选士兴贤。治之大要。古者选举献贡。以德行道艺教之。然后予以明扬。何时改为设科较艺。汉代惟贤良得人为最。制犹近古。至九品官人法立。而古意寖失。损难贻讥何欤。唐制科之外。择人者尚有四事。较汉魏为益详。宋之三科。以直言经学吏理为目。其后增以三科为六科。又增以四科为十科。条目若何。得人以何者为盛。夫专引知识。则嫌于私。止循资序。未必皆才。司马之言善矣。又何以建十科之议。而不果于行。盖代有贤才。才皆资世。用里选。则才由里选而出。用科目。则才由科目而出。此所重之势则然。士人砥行立名。宜如何端志洁身。以应旁求之典。考课之法。代有不同。上古之课臣以实政。既选天下之贤。专莅一职。而不置可否于其间。又设为考绩黜陟以课其官。官之长各自课其属。故法简易行。汉迄明之课臣也以名。事无大小。一听于法。虽豪杰不能自主。较之以资。取之以望。是以名励天下。而准之以法也。然得其人。则考察必当。非其人。则举劾失宜。甚且有借以伸恩怨者。岂任法非公。抑任人不易。两得之道。将何所从。今谓善最不同。等差攸别。何以儒馆之才。亦胜钱谷。谏诤侍从之职。亦任刑狱边防。将通才之易得。或求备之无妨。夫贤否彰明。则政治毕举。儒者学古入官。何以备敷言试功之典欤。训练士卒。莫详于振旅茇舍治兵大阅之文。周制所以卓越前古者。合在于是。西汉京师州郡。皆立教试法。其后何以州郡不行。唐三时劝农。一时讲武。犹古制也。何以自昭义步兵后。至宋代均未有州郡训练之条。盖练卒道在怀以恩义。一以号令。庶几临敌能得其力。练将道在待以诚信。运以机权。庶几任使克尽其心。然或始则法密而人故儆。继则法玩而势易怯者何故。今校阅之时。果能明贵贱。辨等列。顺少长。习威仪。养奇杰之气于礼义之中。使娴夫坐作进退之节。安之而不慑。则统驭有方。止齐有序。虽决胜于万里之外可也。岂第行乎一州一郡而已。明刑所以弼教。易言刑者五卦。噬嗑言明罚。而不言折狱。中孚言议狱缓死。而不言赦过宥罪。贲与旅何以一则无敢折狱。一则不留狱。可分晰欤。刑狱起于讼。而讼何以不言刑。皋陶刑官也。而教民祗德。伯夷礼官也。而折民惟刑。此何说也。自虞书有金作赎刑。周官乃有钧金之入。议者疑非圣人之法。抑有解欤。虞书之五刑。与周官之五刑。秦之五刑。与后世之五刑。同乎异乎。春秋书肆大眚。其义例若何。汉有任出之诏。魏有权行之议。宋有贴放之名。可一一举其词欤。乐有律。而刑亦有律。于义云何。狱者生人之大命。荡涤瑕垢。以彰至治。岂非为政之急务欤。夫明试以达贤能。考察以熙政绩。教练以简军旅。钦恤以重民生。胥制治保邦之要图也。多士稽古有年。其各陈谠论。毋有所隐。朕将亲览焉。　　

○谕内阁、前因直隶粮价昂贵。降旨令奉天、河南、山东、筹拨米石协济。已据奉天暨河南山东等省覆奏、或筹拨存仓米石。或动拨仓谷碾运。复经降旨令琦善察看各属。如已得有透雨。粮价渐平。即行停止拨运。兹据琦善体察情形具奏、所有奉天筹拨存仓粟米六万石。尚未碾动。著即停止。山东省筹议碾运仓谷十四万石。河南省筹议拨碾仓谷二十万石。先行拨运十万石。该二省或已起运。或已碾竣。著各尽已经碾动之数。运赴直隶交卸。该督即遴派明干大员。督饬地方官。将运到米石。在沿河之故城、景州、吴桥、交河、东光、南皮、沧州、青县、静海、天津、近河各州县常平仓内。酌定米数。俟该二省米船过时。就近分卸。严饬各州县加谨收贮。不准因公动用。一二年后。或须出陈易新。应令以米易谷。以期经久。如有亏缺。照监守自盗律治罪。仍按市价著追。俾知儆畏。　　

○又谕、钟祥奏、动碾各属仓谷。运赴直隶协济。所有装运官米各船。经过临清天津各关。请免徵船料等语。山东省筹议碾运仓谷十四万石。运赴直隶各属接济。著该抚即派委妥员。押赴直隶沿河州县分卸收贮。其装运米石各船。经过临清天津各关。准其援案免徵船料。　　

○又谕、吴荣光奏、续行密访文武举人私设水卡。勒索贩米船只。请褫革衣顶一摺。湖南宝庆府属土匪。结夥索扰商旅。先经该抚密委员弁拏获各犯。分别讯办。兹访有新化县文举人毛蔚、武举刘岳、潜通书役刘巨高、民人刘伟烈等、在宝庆之上渡江处所。私设小票。阻米索钱。同谋得赃。为害商旅。实属目无法纪。毛蔚、刘巨高、曾锦堂、杨洸少□虫、刘狮子等、俱已缉获到案。查拏甚属认真。必应严行惩办。文举人毛蔚、武举刘岳、均著褫革衣顶。交该抚提同案内人犯。严审定拟。在逃之刘岳、及刘伟烈等、著严饬地方官。迅速缉获归案办理。毋使一名漏网。其余未获之土匪二名。一并赶紧拏获。勿稍疏懈。　　

○又谕、多尔济喇布坦等奏、俄罗斯固毕尔纳托尔、将从前张格尔滋事时。由喀什噶尔抢掳脱逃之班济布等三人。解到审讯录供。或照前次办理。交杨遇春审讯。抑或解往各该处约束等因请旨一摺。著多尔济喇布坦等、即委中将班济布等三人。由彼解往甘肃。交杨遇春审办。俄罗斯固毕尔纳托尔、将此脱逃三人察出。即资助衣服等物。妥为护解。甚属恭顺。固毕尔纳托尔、著仍照前次赏给。　　

○又谕、前据特依顺保奏、伊犁抚民同知员缺。请以德恩调署。当经降旨准行。昨复据杨遇春请以宝锳升补伊犁抚民同知。自系未奉到前降谕旨。所有伊犁抚民同知一缺。著仍遵前旨以德恩调署。宝锳著即撤回本任。嗣后伊犁所属地方。遇有缺出。著该将军与陕甘总督拣选合例之员。会衔具奏。不得先后各自陈请。致有参差。该部知道。　　

○直隶总督琦善议覆礼科给事中握克精额条奏、买补仓谷章程。直隶连年中稔。又遇偏灾。仓谷短缺。尚非各员有心延误。现查常平社义三仓。共存谷六十一万六千三十余石。折交谷价银十二万二千八百九十两零。俟岁稔价平。再饬买补。下部知之。　　

○塔尔巴哈台领队大臣游盛德、因病解任。以二等侍卫额勒亨额、为塔尔巴哈台领队大臣。　　

○以捐修广西灵川县城垣予知县倪良耀等、议叙加衔有差。　　

○免湖南帮丁赔补因风漂没米石船只。赏恤淹毙人口如例。　　

○贷湖南新田县上年被难民猺耔种。　　

○壬戌。上幸万寿山。诣广润祠拈香。　　

○谕内阁、原任福建台湾府知府吕志恒、原署嘉义县知县邵用之、于上年逆匪分股肆扰。前往追捕。先后被戕。当降旨交部照例赐恤。嗣以该逆匪等起衅之初。辄以贪官污吏妄杀无辜为词。以致人言籍籍。特谕令瑚松额、程祖洛、将该故员等有无激变情事。确查具奏。兹据奏、原任台湾府知府吕志恒、居官尚属能事。而果于自用。台湾道平庆、以原署嘉义县知县邵用之不协舆情。饬令吕志恒前赴嘉义。将其撤任。吕志恒并未遵办。转以邵用之可靠申覆。又因驭下苛刻。出纳是吝。遂致谣言四起。并无别项劣迹。原署嘉义县知县邵用之、到任甫及半载。不能约束家丁胥役。民间啧有烦言。亦无贪婪实据。所奏甚为明晰。是该故员等平日实未有贪污淩虐激变情事。现已确凿可信。吕志恒、邵用之、先后被贼匪戕害。以死勤事。情堪轸惜。均著加恩依部议照伤亡例赏给云骑尉世职。所有应得恤赏。各该部照例办理。用示朕褒奖忠荩、善善从长至意。　　

○又谕、福建台湾逆匪滋事。提督马济胜、刘廷斌、会同剿办。歼捦贼匪多名。曾降旨将该提督等赏戴双眼花翎。交部优叙。兹据瑚松额等查明。上年冬间。逆匪张丙等、聚党分股戕害官弁。惟时全台官兵有一万四千余名之多。刘廷斌婴城固守。请调兵三万速赴救援。马济胜带兵二千渡台接仗。所向克捷。贼匪纷纷溃散。各股逆首。陆续就捦。大局戡定。现在摉捕零匪。克期蒇事。全台得臻安谧。朕思上年湖南广东剿办猺匪。提督罗思举、余步云、俱属奋勇出力。特沛恩施。加以懋赏。但湖南猺匪滋事。彼时有总督卢坤、驻营调度。即广东猺匪剿抚妥速蒇功。亦系钦差大臣禧恩、瑚松额等、会同筹度。指示机宜。兹者台湾一役。当瑚松额等未经渡台以前。若非马济胜身先士卒。有勇知方。能以少胜多。杀贼致果。则全局事势。不堪设想。是马济胜之功。较之罗思举余步云二人。尤为伟钜。必当优加懋奖。笃眷酬庸。马济胜著加恩赏给二等男爵世职。以示朕论功行赏、权衡至当之意。　　

○又谕、各关徵收课税。无论正额盈余。岂容丝毫亏短。兹据户部奏、查前任山东临清州知州降调县丞叶肇楠、少收临清关税银二万九千五百一十八两零。原任安徽道汪恩、少收芜湖关税银八千六百六十九两零。前署江苏常镇道钱俊、少收扬州关税银一万九千八两零。现任广西布政使郑祖琛、少收九江关税银。除已完缴外。尚未完银二千六百八十二两零。现任山东兖沂曹济道徐受荃、少收芜湖关税银。除现据完缴外。尚未完银二万六百一十两零。均属定限已逾。未据全数完缴。实属任意悬宕。著云南浙江广西山东各巡抚、并顺天府府尹、即将各该员应赔前项银两。各按途程远近。于文到日。勒限一年。严催完缴报部。傥仍逾限不完。即著严参惩办。又另片奏、前任山东临清州降调知州汪如潮、应赔银四万三千二百七十四两零。应在伊子汪世楷河南主簿任内著追。现已丁忧回籍。著浙江巡抚、饬令降调知州汪如潮之子汪世楷、即将前项应赔解两。迅速措缴。并将完不足数已回浙江原籍之前署江苏常镇道钱俊、未完银一万三千六百七十五两零。饬令埽数全完。以清款项。其前署山东临清州已故知州黎溶、应赔银四万三千九百七十两零。前署山东临清州已故知州商载、应赔银五十七两零。经该部节催各该员原籍。均未咨覆。著广东巡抚、顺天府府尹、即将黎溶、商载、二员有无子嗣、及有无官职之处。查明据实咨覆。以便照例办理。　　

○谕军机大臣等、长清奏、访查喀什噶尔情形一摺。据称喀什噶尔有无业游民、滋扰回众之事。该参赞现因霍罕恳设商头、及减撤防兵各事宜。尚未完竣。一时不能分身。俟议定后。即驰赴该处查办等语。所论极是。喀什噶尔为极边要地。连年遭扰。已形拮据。亟应抚恤辑绥。以复元气。当此善后甫定。岂容奸民肆行滋扰。若无业游民。竟行诱赌诓骗。甚至索诈强占等弊。尤属为害地方。该参赞于事竣后驰赴该处。亲身巡查督办。务将宵小匪徒严拏重惩。俾回众各安农业。不致衔怨。使其心悦诚服。回情帖然。斯为绥靖边疆之道。将此谕令知之。　　

○又谕、那彦宝奏、拏获首逆松坪土司马林、并家属等。委员解省。及筹办各情形一摺。此次夷匪滋事。前经剿办。清溪一带。全境肃清。各要犯均已就获。惟首逆马林、窜往黑吗溪等处。兹据那彦宝奏、带兵前赴越巂大树堡。探知马林确在黑吗溪藏匿。该处系暖带密宣慰土司岭华封所管部落。即檄建昌镇总兵万荣、传到岭华封、谕以生捦马林、将功抵罪。该土司懔遵办理。复恐马林党羽众多。中途劫夺。派署游击马庆封等、带兵八百名。尾随防范。并派熟悉夷情兵丁五名。改装潜同岭华封派往夷人。直达黑吗溪。暗中监察。于三月二十七日。该将弁等督率岭华封、将首逆马林、并伊妻女家属共八名口。拏解到营。讯取大概供词。即于四月初三日。派委署守备向仲清、解省审办。该逆夷肆意焚杀。分扰各境。并敢伤陷官兵。设险抗拒。实属罪大恶、极。兹首逆及从逆各要犯。全经捦获。并无一名漏网。著该督即将该逆及家属等讯明。就地办理。以彰国宪而快人心。其曲曲鸟野夷。是否随同滋事。大树堡一带各夷堡余匪。尚在摉捕。已饬杨芳赶紧前往查办。迅速竣事。勿留余孽。将此由四百里谕令知之。　　

○又谕、据那彦宝奏、拏获首逆马林、并家属等。委员解省。及筹办各情形。已有旨谕令鄂山讯明。就地办理。所有首从各要犯。业已全数捦获。惟曲曲鸟野夷。是否随同滋事。著杨芳于剿办峨边夷匪时。顺道查明办理。现在越巂大树堡一带夷匪。据那彦宝探明滋事各夷堡。均系黑吗溪、恰路果果、临日河、上下甘窝、仰天窝、菩萨岗、吗呷山、大维山、西街、片马、尼母猪、西羊肠、舒凶沙得一带熟夷。乌合蚁聚。并无一定头目。计有四五千人。该匪等自知罪大恶极。掘路守险。抵死抗拒。那彦宝已派副将何占魁等、带兵分路进剿。连次克捷。惟山深林密。将士攀援崖壁而进。必须摉清一路。再剿一路。大营官兵。现驻狮子山调度策应。与各路声息相通。杨芳业经驰往川省。自必沿途侦探明确。赶赴该处大营。著即督饬将弁。痛加惩剿。摉除净尽。妥速竣事。勿留余孽。毋许稍稽时日。将此由四百里谕令知之。　　

○又谕、据那彦宝奏、清溪县全境。汉夷杂处。土地参错。夷民现受土司之累。俱愿改隶汉籍。请将清溪夷地。尽归地方官管辖。汉夷一体编联保甲。交粮纳课。毋庸再设土司等语。边夷设立土司。原为约束夷民。各安住牧。今马林、罗木则等、竟敢首先倡乱。夷民受其逼胁。乘机蠢动。肆行焚杀。自因土司权能差调。易于煽惑所致。惟改归地方管辖。必须妥策万全。方可久安长治。著鄂山、杨芳、即将此事归入善后章程内。一并妥筹办理。务须布置得宜。杜绝夷患。以绥边圉。将此附报便谕令知之。　　

○以光禄寺卿祁寯藻、为内阁学士兼礼部侍郎衔。　　

○以新授塔尔巴哈台领队大臣额勒亨额母老。命留京。以乾清门头等侍卫扎勒罕泰、为塔尔巴哈台领队大臣。　　

○以台湾守城出力。赏福建知府托浑布、同知沈钦霖、知县陈炳极、参将珠尔松阿、游击升克托布、花翎。典史张继昌等、蓝翎。余升叙有差。　　

○癸亥。谕内阁、鄂山奏、典史摭款详揭知县。牵涉营弁。并典史旋即因病出缺。请旨分别革职解任审办。此案署盐源县事试用知县郑望溪、于该县典史沈秉铨经管盐井。何得率准灶长等禀词。违例图卖卤水。假公济私。因该典史向阻。将其推殴。并勒索银两。该营把总任国珍、串同过付。并据该典史所揭各款。如果属实。大干法纪。该典史因争卖卤水。经该署县推殴之后。甘心付银。并不即时具详。事后何以又复摭款详揭。该把总身任武职。亦不应干预其事。案关营私勒索。虚实均应彻底根究。以成信谳。并该典史因病出缺有无别故。总须严讯究办。以期水落石出。不得稍从宽纵。郑望溪著先行革职。任国珍著解任。交鄂山提同沈秉铨家属。及全案人证。严审确情。按律定拟具奏。寻奏、查得该县盐井。向系正月停煎。各灶户送典史规费银三百两。上年该县绅士禀请正月开煎。以所得之钱。修建书院。该县即传沈秉铨至署向商。该典史负气走出。托把总任国珍转恳该县停煎未允。初七日。该典史自至县署。愿捐银三百两修理书院。盐井照旧停煎。该县允行各散。嗣沈秉铨因无故耗费。每怀忿憾。写成详文。欲行禀揭。嗣即病故。伊妻因贫乏起意。将伊夫写就详文。顾人至省投递。以冀断追洩忿。今郑望溪业经革职。沈秉铨病故。应无庸议。任国珍讯无串同过付情事。应饬回任。余按问如律。下部议。从之。　　

○谕军机大臣等、昨据那彦宝奏、四川清溪县夷地。请改归地方官管辖。毋庸设立土司。当经降旨交鄂山、杨芳、归入善后章程妥筹办理。兹据鄂山奏、清溪峨边两处夷户。系嘉庆十三十九等年。改土归流。既因图占因地起衅。必须详查户口。将汉夷田土划清界址。并将汉夷交涉事件。严立章程。俾公平交易。不致久而生衅。至并未滋事良夷。及甫经投首夷人。均须妥为安插。取具保结。其越巂厅熟夷。支派甚众。土司管辖堡寨。亦多逼近野夷巢穴。若将土司概行裁汰。恐无统率。必致勾串猓夷。潜出滋事。已令臬司花杰、督同地方各员周历查办等语。夷民懒于耕作。田土悉给汉民耕种。久之汉民据为己有。夷民生计日蹙。无业汉奸。勾结滋事。渐至熟夷假充黑猓。夤夜抢掠。地方官相距窎远。责令土司查缉。类多推卸野夷。为历久相沿锢习。此次夷匪滋事之始。乃藉称曲曲鸟野夷焚抢。及获犯讯明。始行据实供出。现在剿办将次完竣。必须杜绝争端。埽除积弊。务令汉夷相安。方为经久之道。著鄂山仍会同杨芳。体察情形。通盘筹画。悉心议定章程具奏。总须因地制宜。俾得久安长治。以绥边圉。将此谕令知之。　　

○又谕、前因大学士、军机大臣、会同兵部等部、核议回疆经费。请将巴尔楚克移驻叶尔羌喀什噶尔防兵各一千名。先行裁撤。各城防兵内。并请酌裁二千名。当降旨谕令长清、将巴尔楚克分驻叶尔羌喀什噶尔防兵二千名。即行裁撤。兹据长清奏称、此项官兵到防未久。旋又撤回。未免跋涉增劳。查叶尔羌和阗二城。旧设防兵一千四百余名。现届班满应须更换之期。请即在此项裁撤防兵内。尽数扣留充补。尚有应裁六百余员名。饬令此次撤回之将备分起管带。各归营伍。所办甚是。即著依议办理。至各城酌裁防兵。亦著照长清所奏、俟一二年后。察看夷情实在帖服。再行统计各城兵额。酌量奏请裁减。该参赞务当通行各城大臣、督饬训练。毋稍疏懈。总期在防官兵。有勇知方。悉成劲旅。俾一兵得收一兵之用。是为至要。将此谕令知之。　　

○又谕、穆彰阿无论行抵何处。接奉此旨。著即来京。吉地工程。已另派阿尔邦阿去。将此谕令知之。　　

○云南开化镇总兵官鹤淩阿、因病解任。以服阕总兵官托克托布、署开化镇总兵官。　　

○甲子。皇太后临视皇后疾。上跪迎于天地一家春宫门外。侍送皇太后还绮春园。　　

○御勤政殿。召读卷官入。亲阅定进呈十卷甲第。　　

○谕内阁、本日殿试新进士前十本进呈。经朕亲定。已拆弥封填写名次矣。其余二甲三甲进士卷。著原派之收掌官四员。在内阁严密关防。并著监试御史各二员。每日轮流在内稽察。不许豫先宣洩。俟二十九日。前十名进士带领引见后。再行拆阅弥封。填写金榜。其新进士朝考。著改于五月初六日。在保和殿考试。　　

○又谕、吏部奏、议处刑部堂官疏防官犯越狱一案。李相清以拟遣官犯。胆敢于刑部堂重地。越狱脱逃。该堂官等漫不经心。玩泄已极。现在该犯尚未弋获。吏部请将该堂官等均议以降三级调用。本属咎所应得。姑念一时简用乏人。所有户部尚书管理刑部事务王鼎、刑部尚书明山、戴敦元、左侍郎凯音布、史致俨、右侍郎姚元之、均著加恩改为降四级留任。不准抵销。　　

○铸给塔尔巴哈台哈萨克等佐领图记。从参赞大臣布彦泰请也。　　

○乙丑。追予贵州嘉庆二年苗疆殉难士民胡万章等七十四名口旌表如例。　　

○以安徽桐城望江等县被灾缓徵。拨建德县漕米二千九百石有奇。协济本年应解江宁驻防八旗兵糈。从巡抚邓廷桢请也。　　

○丙寅。上诣绮春园问皇太后安。　　

○谕内阁、陶澍奏、各省漕船行走迟滞。请严行催趱等语。本年系全漕之年。各省帮船。自应及早趱运。上年曾经降旨饬令有漕各省。早兑早开。总于四月初十日以前。全数趱至清江。渡黄北上。本月据恩铭等奏、请严行趱提。前已有旨饬催矣。现在御黄坝外。清高于黄。正可乘此机会。衔尾北上。兹据该督奏称、江南苏松太仓等属。碾兑不易。兼有搭运买补粮石。船多且重。势难跟接长行。浙省情形。亦复相似。江西湖南各船。经历江湖。间因风暴。未能迅速前进。漕粮为天庾正供。经过地方。不容片刻停留。著沿途各督抚严饬文武员弁。不拘帮次。遇船即提。断不准藉词延宕。务要催趱不遗余力。勒令于夏至以前全抵坝口。傥再玩延。著即据实严参惩办。毋稍怠玩。致滋贻误。懔之。　　

○旌表守正被戕直隶多伦厅民杨三堂弟媳郅氏。　　

○丁卯。谕军机大臣等、御史帅方蔚奏、直隶各州县。每当夏秋之间。大雨时行。田亩多被淹浸。道路亦且淤阻。或遇雨泽偶愆。又复难资灌溉。皆由沟渠不立所致。今南方民田陂塘渠堰。多系民修。直隶水利事宜。谱可令民间自行修建。势不能尽仰官办。现在停赈之后。应令民间次第修举。其赴工就役。各视地亩多少为差。大小沟渠。相底地势。随宜疏浚。务令水有所归。不使漫溢为害等语。国家久停力役之征。至开挑沟洫。乃因利利民之道。总在各该地方官。平日留心讲求。董率有方。自然旱涝有备。著琦善察看地方情形。是否可行。悉心妥议具奏。该御史摺。著钞给阅看。将此谕令知之。寻奏、直隶连值灾歉。民困未苏。未便遽事兴作。将来如果秋成丰稔。俟农隙时察看情形。劝谕疏浚。听民自便。亦毋庸按地派夫。致滋扰累。得旨、所奏是。著依议行。
  </div>
  <div class="pagination">
   <a href="清实录道光朝实录_page410.html">
    上一页
   </a>
   <span>
    ...
   </span>
   <a href="清实录道光朝实录_page406.html">
    406
   </a>
   <a href="清实录道光朝实录_page407.html">
    407
   </a>
   <a href="清实录道光朝实录_page408.html">
    408
   </a>
   <a href="清实录道光朝实录_page409.html">
    409
   </a>
   <a href="清实录道光朝实录_page410.html">
    410
   </a>
   <span class="current-page">
    411
   </span>
   <a href="清实录道光朝实录_page412.html">
    412
   </a>
   <a href="清实录道光朝实录_page413.html">
    413
   </a>
   <a href="清实录道光朝实录_page414.html">
    414
   </a>
   <a href="清实录道光朝实录_page415.html">
    415
   </a>
   <a href="清实录道光朝实录_page416.html">
    416
   </a>
   <span>
    ...
   </span>
   <a href="清实录道光朝实录_page412.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
