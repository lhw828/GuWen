<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 70 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 70 页/共 111 页</h1>
    <div class="content">　　○太常寺少卿尹同皋＜锍-釒＞言当今仕路逼而为躁竞流而为偷窳臣谓躁竞偷窳人情之所必趋也偷窳至于躁竞人情之所必至也惟冢宰可以制也一曰天下机务咸隶六曹使为冢宰者真以铨序流品均四海自任为司农者真以入严考成出严冒滥自任为宗伯者真以振起文明表正士风自任为司马者真以杜绝钻营克诘戎兵自任为司寇司空都察院者真以除奸慝剔糜费激浊扬清自任则九列之职可尽也一曰京卿皆有当然职掌自起废途开几无坐处岂百年之身而堪夜行不休者此后京卿有缺必真系资深望隆膂力方刚堪备九列开府之选者方授则京卿之职可尽也一曰枚卜衣钵专付秘馆经筵日讲于一刻披陈之际必求开导之方成均乐育风化所自出于三章废隳之余力求振顿之法亦在诸臣好为之至于隔科一选原属偏枯与其隔科而广为收不如随科而精为取一曰省台精神各宜归并  君父以济时艰论人论事自有大体形骸方隅俱无所用至于考选旧制原为急缺风宪官员而设近减俸诸说俱宜停止祗守四年四月之例犹有所据耳一曰各库各仓各边郎关津之出放无不啧有烦言而最甚者尤在吏兵两部嗣后各部堂官当随事体察从公查核贤者优处不肖者劣处一曰督抚在边方者日与监司武弁猫鼠同眠在腹里者复一意浮沉百方侵削此后此官须万分慎简非威望足以慑夷虏清正足以风顽懦力量足以经营四方者必不可轻试一曰吏治民生军机夷情抚按事皆监司事地方有一贤监司执纲在手事事振顿此后须加咨访有贪秽阘葺者抚按紏劾不及俱连坐一曰国家命脉在郡邑人心迩虽加派徵调为苦若有贤者犹能濯烦苛而纳之宁谧止因劝惩失真人人解体谁复留意者此后抚按举劾不当监司开报不公咸一体究治至州府之迁升必照资俸推知之考选必守旧例非特重器抑以养人之廉隅一曰年来文体渐弱士风渐下诸臣不思挽正每科辄建议加额乃额加而选法壅滞至于入学之额先年各有定数近曳白之人咸作青衿名器之辱甚矣是在礼臣力饬之一曰广文甄陶有效精神堪远驭者抚按荐举该部擢用已二百余年近以升授有司为禁赤县神州广矣甲科果能包举否此后应仍照旧例凡有荐者便宜升授有司一曰恩荫  祖宗朝非有大勋劳与真正军功者不授天下名爵少则贵难则贵须查核劳绩官品不厌珍重一曰被论被察各官劣状累累近随察随补随参随荐得失并在一时是非茫无定据将何以励世磨钝乎此后凡被察被论非相倾相陷极冤极枉应补官者俱以一年为准其改教等例尤宜严禁可矣一曰年来选法无一途无弊而佐贰首领等官为甚臣曾为该部思一长计如一州同也即从万历四十五年逐年逐月逐日序起至目前二月止刊成书册凡听选者人给一册持归听上首选去方推之杂项各官一以此行之如铁案然后无那移以杜别衙门之干渎一便也以遏吏书之诈骗二便也以湔该部之物议三便也以保听选者之钱命四便也此不过官吏数日之劳可不为乎至于选除地方仍用掣签之法弊端虽多然舍签而弊更大也一曰自辽饷紧急户工二部争广为途巧为说以攫取致诸奸夤缘为利弊孔百出至效劳一役各衙门咨送及该部假借名色有不可胜数者今后吏员初纳转考三考省祭加纳等项须查其历来转折该部司官会同户工二部司官巡视科道将见候选各项员役与纳银原文原簿磨对一番无论有人无银者为弊即籍贯不明年月不合字迹改洗印文糢糊孰非弊窦者有一于此必重加究遣此后除每月磨对外至年终又一大对奸伎俩庶几可穷至于效劳一途须先从该部减起臣愿新冢臣将大小各官年月资俸细细查出一面发抄一面刊书人给一本选除以此纷纷之行头无益之点卯可尽割推升以此纷纷之名色无据之功次可尽裁惟会大僚与边抚边道及有事地方各官不必拘拘然而非其尝也其最当著力处曰各官之任宜久首当下手处曰仕进之人宜简人惟简官惟久则立法严明躁竞者改而为恬静偷窳者改而为励精职掌尽而天下治矣得旨这条陈内外大小官方洞于指掌有禆铨政著吏部知之
　　○吏部覆南京科道拾遗疏宣府巡抚王之臣候边抚员缺推用偏沅巡抚李仙品回籍听勘太常寺卿李应魁以原任布政使调用顺天府丞杨廷筠准年老致仕
　　○兵部尚书赵彦摉班军折价银共一十一万九千八百余两助工
　　○录原任左春坊左赞善顾绍芳日讲劳赠左春坊左庶子荫一子入监读书
　　○升尚宝司司丞范凤翼为尚宝司少卿
　　○改南京工部郎中刘志选为尚宝司司丞仍支正五品俸
　　○起原任淮扬道浙江按察司副使熊化为狭西副使分守关西道
　　○改浙江按察司佥事曹履吉为河南按察司提学佥事
　　○升南京福建道御史陈本为云南按察司佥事
　　○以洪水游击王国靖为甘肃清水营游击将军
　　○庚申工科给事中郭兴治请议枢辅孙承宗去留  上以关门事体重大著该部会同九卿科道确议具奏
　　○太常寺卿邹德泳乞休命加刑部右侍郎致仕
　　○升山东按察使钱士晋为河南右布政使分守河南道
　　○改原推四川布政使司右参政陈仪于云南
　　○改原任河南按察司副使汪庆百于广东南韶兵巡道原任山东按察司副使庄祖诲于云南管粮储道
　　○辛酉  上视朝
　　○户部左侍郎陈所学疏请罢归命加户尚书致仕
　　○壬戌  武宗毅皇帝忌辰  奉先殿行祭礼遣远伯王永恩祭  康陵
　　○巡按福建御史乔承诏差竣请告部覆得旨乔承诏错举解经邦已有旨回道考察如何托病请告著降三级调外任用
　　○兵部覆登抚武之望＜锍-釒＞言登莱巡抚之设扼奴酋之潜渡成津关之犄角联属国之声气防内地之奸徒任綦重而法宜严此地武弁与杂流最多非平辽委官则内地差遣非坐登买米则奉文领银最可恨者本以军需为名而银既到手辄自花销本以差解为任而一出都门遂难诘问开鞘盗银诱骗商货强夺民船违禁私贩诚有如抚臣所言者甚则市井狙狯漏网余孽金紫累累争衡道府而抗违部提法令亦不能行臣谓欲清奸宄先汰武弁欲汰武弁先查虚衔除海外毛帅部下各官得以便宜行事外若在登镇仍遵题准事例督抚委加名色概不许管军管饷若系部委劄付非奉钦依额设者不论副参游都俱素服角带听兵部约束即有钦依加衔军前效用者领兵假以体貌服色事完则一马一伞不得前呼后随乱人耳目此历来旧例非今日特加裁抑也违者听登抚道参拏申饬凡自海外而来者毛帅给以印信批文备开委干何事及随行人等姓名至登莱则登抚与道府得以查识之不许其招摇市城宿娼酗酒至京师臣部与五城得以约束之不许其潜匿禁地作奸犯科其自登莱而往者登抚院道给以印信批文备开委解钱粮等项及随行人等姓名更严违禁之物即遇劫遭风务行审实毋使诈诬以害平民院道之文东镇查验毛帅之文登镇查验如无批照不论官  人等一例重究海外诸将领若有事于登镇俱听登抚弹压而节制之年终甄别另开一款奉公守法者优荐擢用恣肆者参治从之
　　○癸亥  上御皇极内殿策试举人华琪芳等制曰朕惟自古顺治威严之世其君臣未有不同心一德交儆无逸者若虞廷之都俞吁咈殷宗之严恭寅畏周文之自朝至于日中昊不遑暇食盖其盛矣故书称无怠无荒四夷来王言图治必励精而化远先孚近也我  太祖高皇帝谕群臣有曰凡事勤则成怠则废贤人君子尽心如此朝廷岂有废事  成祖文皇帝谕群臣有曰朕每外朝毕则取经史览阅未尝敢自暇逸卿等宜体朕此心相与勤励无厌斁也煌煌圣训直追踪虞帝媲美殷周矣则夫廓清靖难之烈固本于一念之忧勤欤朕以冲龄践祚抚有鸿图蚤暮亲贤春秋典学亦惟是广询治道思缵述允扬之为兢兢而已迄于今日业及五年凝精罔敢少懈勤政尝如不及乃凤仪麟育河清玺出似天为降鉴矣而水旱频仍灾祲不已则儆于之天何凛凛也请缨志壮露布功高似众咸用命矣而覆军旋报鸷伏叵测则衡命之众何纷纷也将朕之轸志徒殷德意尚未沛欤抑有司习为窳忄□有奉行之未力欤将朕之宵旰徒廑推毂犹未当欤抑边吏安于寝堂实政之不修欤夫竭百姓之指膏以填三军之溪壑则内病撤貔貅之保障以培闾阎之命脉则外病兹欲内外兼利聿臻至理遵何道而可尔多士学古通今目击时艰尚筹所以振起积玩之人心鼓舞积颓之士气果有禆于安壤其尽言而无讳
　　○大学士顾秉谦等具＜锍-釒＞推礼部右侍郎来宗道张鼐丘士毅周炳谟彭凌霄南京国子监祭酒李思诚俱堪充  实录副总裁左庶子周延儒编修南居仁充纂修官得旨  实录关系甚重这推补各官著上紧任事其张鼐诈病要名养资骄慢又先年＜锍-釒＞内曾洗补字样失填好生欺侮朕躬大不敬无人臣礼著革了职仍追夺诰命
　　○太常寺卿卢大中乞休得旨卢大中恬节素著准于南部推用
　　○黔将鲁钦刘超等深入水西兵溃总督贵州蔡复一以水利师溃列诸将罪复具疏自劾  上令矢心料理勉策后效
　　○贵州总督蔡复一＜锍-釒＞言昔李纲援太原兵溃极论节制不专之弊今蜀则一柄两持滇则舆瓢无主正犯此病李化龙之督三省也赐剑诛副将以下总兵失事径行解京今臣敕书只云赐剑以重事权所诛自都指挥始总兵参游取死罪招繇戴罪杀贼四字是总督威令在黔已轻而又安得重于滇蜀也臣六＜锍-釒＞请益饷计部未有一应九月请用监司郡邑诸臣吏部至今未覆行间著数惟用人理财二者穷促如此何以措其手足夫人与权相附者也人有代更而权无二今惜其权使黔能独办贼则总督可无设矣无总督之实而赘此名事败则曰是提冲五省而讨贼不效者也臣受此黮黯不足惜疆埸之事岂堪再误耶得旨黔势孤危滇蜀当协力进兵以资特角总督节制事权该部还确议具覆
　　○巡按贵州傅宗龙＜锍-釒＞言二事一曰专总督之权以合三省之势一曰派整暇之饷以裕大举之需得旨黔师溃以轻进非关事权这议置蜀黔抚臣暨节制事宜粮饷数目该部作速议妥具奏
　　○甲子起升原任蓟辽总督文球为兵部右侍郎兼都察院右佥都御史协理京营戎政
　　○起升原任大同巡抚董可威为工部添设右侍郎协理工程事务
　　○以工部部尚书管添设右侍郎事白所知管本部左侍郎事
　　○升南京兵部添设左侍郎薛贞为刑部左侍郎管右侍郎事起升原任南赣巡抚唐世济为南京刑部右侍郎
　　○升太仆寺卿区大伦为南京户部添设左侍郎
　　○升南京太仆寺卿申用懋为右副都御史巡抚顺天地方
　　○升山西按察使张晓为右佥都御史巡抚宣府地方
　　○起补原任户科给事中陈胤丛于吏科工科给事中陈尔翼于礼科原任御史李嵩于山东道高弘图于山西道张捷于福建道马逢皋于山东道杨春茂于贵州道张素养于云南道
　　○太仆寺添注卿黄龙光乞休许之
　　○兵部疏题劣转添注将官王应登等五人得旨停止添注文武宜一体遵行本内五弁未经参劾该司官如何竟自出缺俱著留用
　　○工部尚书管左侍郎事白所知以殿门鼎建应行事宜列款上请得旨大工肇兴钱粮最急各省直逋赋及开纳银两拖欠木价务要勒限解部以济急需各款俱依议著实举行不得延缓误事
　　○原任南京兵部郎中叶大受奏臣癸亥被察因御史王允成与吏部尚书赵南星交昵与臣宿憾诬诋乞勘明得旨王允成情弊显然叶大受不必行勘著以原官改北部用
　　○下汪文言镇抚司革甘肃巡抚李若星职为民追夺诰命以文言称若星用银五千两谋巡抚也
　　○镇守云南总兵官黔国公沐昌祚于天启四年十二月初一日卒该省抚按以闻
　　○乙丑兵部尚书赵彦言黔兵复败黔事可虞乞申饬当年诸臣惩前毖后一曰鼓士气自东西用兵以来奔溃成风率繇将领剥削日盛不能得士卒之心当事法令不严无以制将帅之命在督臣告戒清革俾士卒支领尽沾实惠又约束领兵官进前者有殊荣退后者显戮如是而军感恩不逃将畏威不逃又河患功不成贼不灭也一曰定庙谟黔兵兴至今胜败反覆者皆始谋不慎而临事轻率也今逆酋罪恶不容不讨而再举岂可尝哉合行督臣因时制变细心参酌某将谋勇可任前锋某将机变可任策应某将坚精可保辎重某地冲要可以进取某地山险可以埋伏某地适中可以救援审彼已察形情无轻挑浪战庶桑榆之效可收矣一曰明协援四省协剿屡奉明旨申饬督臣之疏谓求蜀出兵渭河而蜀不应求滇出兵沾益而滇不应向闻两省以缺饷为辞今饷臣已解饷十万于蜀并留协济黔饷三万九千余矣按臣又分黔饷三万以资滇矣分其饷而不与以兵殊不可晓乌蒙芒部与安效良奢崇明为安酋所饵合四省之土司以抗我我独以孤军撑持于危难中贼众而我寡再请严敕蜀滇两省速发援兵与黔会合师期各分信地或岛其穴或扼其背或击其胁使贼首尾不能相救斯为万全之策一曰别顺逆自有版章之议遂起兔狐之悲夫向有安氏以制猡夷者今可收土司以制安氏令安氏缚一邦彦以保宗祊更收众目把以坚安位母子之效顺若安氏怙终负固便当裂其土以封助顺之土司而我无爱焉诸土司如班麟贵之输米遏贼沙源沙如玉等之搴旗自效蒙诏凯里张向义之声岑云漠等联入援之势土司忠义亦尽有人柰何舍以夷治夷之术而他求挞伐哉惟愿特谕四省将吏宣布德威逆酋如安邦彦奢崇明奢寅计在必擒外其余安位而下予以立功自赎之义解彼合从结党之谋从征土官世职亟与褒嘉一曰严节制前抚失陷诸将掉臂不顾竟从宽典今日之逃溃非前日之□口山高□矢乎督臣已捧尚方之剑何难违制之诛当查审一二首倡者得其实情立斩徇众人人畏法甚于畏敌区区小丑何难定哉一曰慎调募黔之募兵业已三逃土兵又多顽冥如施兵不可调久有徵验今各营散亡大半必出调募二著然募必附近之有名籍者毋以惯逃之无赖充数调之土司必有忠义者毋以骗饷之猖夷招衅又为之饱其腹作其气有勇知方一可当百但闻贵阳斗米七钱转运复艰非多与额饷无济缓急又善用间谍广行招徕尤今日之当讲求者也得旨黔师未有成筭轻率失事镇道已有旨分别议处这条款行彼处督臣道将一体施行卿部以后推升务要选择智勇兼全的不可用债师充数致误军机并会户部酌议粮饷定额暨协剿协济事宜具奏
　　○刑部侍郎饶伸奏挐问贪官鲍观光等于城隍庙问过各犯极口辩冤款中所开无一可质欲悬坐定罪终无以服各犯之心乞发各该抚按御史究赃回奏得旨抚按参劾即系实证何必又行彼勘结还著该部照依原参款件追赃以济军需
　　○户科给事中薛国观言募兵御史游士任所任中军胡维宁冒饷之事皆臣目击手经不敢不言南京宪臣熊明遇倾身为士任求解夫明遇先任兵垣疏议西虏东奴无虞厥后三韩沦陷是以言误封疆至营求速化无何而跻崇阶即一宗室之谋叛尚不能缉灭于未形其余不称职之繁言又勿论矣乞逮维宁究问立置大辟罢斥明遇以为人臣执法之戒得旨熊明遇革职听勘胡维宁遣锦衣卫扭解来京究问
　　○嘉魏忠贤修肃宁城荫弟侄一人都督佥事仍于本县建坊赐敕旌表从崔呈秀请也
　　○巡按贵州御史傅宗龙奏苗寇日益披猖地方受害已极乞敕偏沅抚臣移镇偏桥勿复回沅凡思石偏镇等处俾练兵万余人平时以之剿苗大征即统为督臣后劲庶苗患宁而西贼之气亦渐夺矣报可
　　○新建伯王承勋给假在籍以正月病故讣闻于京锦衣卫左所副千户王先通＜锍-釒＞称伯父承勋并无亲生嫡庶等男惟臣系正派应袭亲侄王先达又称系承勋次男应袭亦具＜锍-釒＞言先通乃臣祖王正亿来历不明之裔乘间谋爵得旨王先达先通两＜锍-釒＞奏请承袭著该部查审明确具奏
　　○改湖广布政使司右参政周士昌于贵州兼按察司佥事监督军前事务起升襄阳知府储显祚为贵州按察司副使管本色粮运起降云南按察司副使张允登为贵州按察司佥事督理屯田鼓铸稽核军马钱粮加升湖广按察司副使胡一鸿为本省布政使司右参政兼按察司佥事分巡靖州辰沅等处改按察司佥事叚伯介为镇宁监军道加平越府知府曹进可本省按察司副使衔仍管知府事从贵州总督蔡复一等请也
　　○丙寅赐进士余煌等三百人及第出身有差
　　○丁卯赐进士宴于礼部
　　○命后军都督府都督佥事沐启元袭祖爵挂印充总兵官镇守云南等处地方仍著和衷抚按协力援黔以报国恩
　　○平辽总兵官左都督毛文龙讨借京营龙尾机炮以应征剿急需巡视科臣刘先春等奏请  上命准发一千门外仍多造以备京师城守该部酌定钱粮具奏
　　○礼部左侍郎薛三省＜锍-釒＞言  累朝纂修实录皆移文在京各衙门修辑事件文册送馆参订以备六曹编纂之所未备此成例也顷者开馆纂修  皇祖实录前院臣钱象坤周如磐简查故事已经行文催取者两年而各衙门寂然不应昨秋臣叨掌院事更详列款目复行催儧迄今犹复如前不应也阁臣及臣每于朝会时面促皆藉口年久案牍无存各衙门案牍收藏有库典守有人万历四十八年间并不闻册库有回禄之灾即鸟鼠啮啄风雨沾浥岂至悉化乌有而何乃以此为口实盖各衙门直视纂修为史局之事不关其职掌故了不经意若此窃思  实录与会典相关会典又与诸司故实相关会典不修者已四十余年此必修之书也修则各衙门必详简故实先为草创而后主者讨论润色萃为成书此时而各衙门欲藉口于无存恐无是法且会典所载必证诸  实录今日  实录所不收他日会典将何所凭据即今日  实录所收与他日各衙门故实稍有异同会典又将安所折衷故今日文册虽为  实录亦所以为会典各衙门政非为史局载笔实自为会典属草昨年内府册库尽烬  皇上传敕各衙门补造以进此虽二百年前之遗事犹当寻求始末毋敢缺佚况在在四十八年内者安得遂诿以无存乎今即二百多年之往迹不能一朝遽徵此乃四十八年之近事政可终□就绪实录之文册盖又为大府之底本各衙门更非代为纂修者伤乎也念从败楮中翻阅精详从冗牍中芟取要领不无大费心目诚人情所苦然了一事而三事皆办则暂劳者正所为永逸又何烦之惮而不亟为纂辑哉得旨会典全据  实录纪载宜详各衙门文册著速付史馆以备采择不得推诿误事
　　○戊辰  上御文华殿讲读
　　○  上传许念敬既已拏到著锦衣卫拏送镇抚司与汪文言一并究问
　　○刑科给事中林宗载＜锍-釒＞一切钱粮差部官分催不如责守道督催有不完者或降或罚彼其威令素行于下又以爱功名之心遵功令其徵输必前矣如是而部臣之分遣可罢也至加派完矣有未敷者终不离屯田一策若关上文武诸臣中有慨然独任于榆关之外相其闲旷画地屯种臣以为有七善焉简其精壮者以操练汰其庸弱者以力耕相养相护人无冗冒一也除地为田凿地为沟水可以灌溉沙可以堆山或纵或横彼此相错可以止虏骑之直突二也山崖沟畔遍植杨柳有事可依以自蔽当暑可以藉休息盛长可取材备用三也依田筑舍以编军营什之伍之各有次苐不至越次相冒易于查阅四也出入相依渐久渐熟昼战相识夜战相闻五也所入既多军实自裕加派可以渐减六也日拓日远行道即兑昆夷自喙七也若其农具之无从给牛种之无从需则不一劳者不永逸不大费者不大省司农看何项可以那移或  皇上念后日之节省量发帑以济之至黔中师溃不在我弱而在我贫此督臣蔡复一迫切拊心之语为今日计惟如所请以湖广加派杂项等银并附近邻省堪动钱粮户部亟宜催翰协济以为救黔平贼之资也得旨逋饷差官滋扰不若责成守道屯田既有七善何不著实举行黔势孤危全望邻省协济亟宜马上星驰督催
　　○云南道御史王大年＜锍-釒＞紏蓟辽总督吴用先荐原任大理寺少卿范济世南京大理寺寺丞谢启光湖广按察使岳骏声湖广布政使俞维宇得旨荐举诸臣皆以原官起用谢启光改北大理寺寺丞吴用先不堪总督著冠带闲住
　　○升江西按察使蔡侃为云南布政使司右布政使湖广布政使司右参议廖起巘为贵州按察司提学副使
　　○己巳太仆寺少卿王尊德奏言黔师大溃黔事大危请如督臣所议饷二百万照数齐发并总督一节应即于云南贵州四川偏沅衙门或升转另设或就见在移用得旨总督事权宜重已有旨会议著总督移驻遵义黔抚另推仍传与各土司逆酋成擒即将水西分与投降把氏暨我有功土司断不复为郡县其土司中有素称忠顺的各宜养精蓄锐听候调遣事平大加升赏目今黔饷告急户兵二部便先凑银三十万两以济然眉差廉慎司官速解
　　○庚午赐状元余煌朝服冠带诸进士宝钞
　　○弘政宣治二门兴工遣工部尚书白所知祭告  后土司工之神
　　○辛未  孝和孝后忌辰遣新城侯王昇祭  庆陵
　　○赠原任太子太保户部尚书李汝华少保荫一子入监读书
　　○升刑科右给事中陆文巘为兵科左给事中工科给事中郭兴治为户科右给事中刑科给事中解学龙为工科右给事中
　　○升河南布政使司右参政王元雅为山东按察司按察使专理辽饷
　　○壬申  上御文华殿讲读  上传兵部将官柴国柱速催到京备用
　　○  上传刑部陶朗先追赃时日已久如何不见奏报  上传锦衣卫游士任究问原参赃银并胡维宁窝匿人家姓名如何不见具奏
　　○户部尚书李起元奏言帑臧日匮度支日难谨据台诸臣所陈及臣所见闻者上陈在科臣郭兴治则言盐政一事闻两淮之内有补库折价银有行积引食盐银不过一清查可得四五十万又闻南北纲割没银新旧引割没银亦不过一清查可得四五万至于关引行引加带挑河种种名色不知几十余万以两淮推之长芦河东可知以前件推之别项沉没可知与其徒饱盐官盐役之腹何如取佐养军养马之资此自然之利所当细为摉剔者在台臣崔呈秀则言广积储莫过于通盐法惟新旧不通则盐壅而课亦与之俱壅广为变通之术岁可收利百倍外又有谓查解补库折价可得银三十五万两者有谓议解行积引食盐银银可得银二十三万余两者有谓南北纲盐割没宜尽入岁解可得银四万余两者有谓新旧引各食盐割没宜添入岁解可得银一万两者有谓旧引行尽用积钞关引可得银五万两者有谓纲法行尽应补行积引上纳余银可得二十五万两者有谓议行加带纳饷银以清积课可得银二万二千两者有谓议归舞阳行芦盐以塞私贩可得银五万两者有谓宜议定京掣之期以杜零星影射者有谓边钞给价宜议预关引目者诸所条议凿凿有据然大要不出两臣摉剔变通二语伏乞敕下廷议差一廉智大臣往董其事畀以专敕督理天下盐筴钱法臣部差一司官为之赞理令就彼中权宜行事一一摉剔变通或将二十三万两以为铸本其余尽令解入臣部以补缺饷并严敕各处巡盐御史与盐运司官各摉索上闻再加调停酌行得旨这摉括等项银两数多有禆国课便会议停妥著实举行专敕廉智大臣一员往督其事巡盐御史暨运使司官也要摉索一体急公共济时艰不许仍前隐匿乾没自取罪戾
　　○户科给事中周汝谟＜锍-釒＞言东西缺饷不得已于杂项中稍可取赢者有八曰鼓铸曰盐政曰屯种曰税契曰典铺曰散官曰冗役曰邮传夫鼓铸之利子母相侔铸百万铜则得百万之息近虽四行开铸而既苦乏本又艰市铜然未有本具而铜不凑者其要惟在于得人如淮扬议铸借本盐课同官郭兴治条两淮补库折割没等项清查得百万于中量借更为便易而所差部臣宜廉干精敏日夕督治及约束炉头诸役毋使奸商市猾窟穴其中而泉府之岁入从可知也盐课军国所需今逐岁清查已无余利而稍为通融宁无良法宜咨行盐臣召商集议于新旧中销之规推广诸商增课之说务求至当别开辽饷一项俟事平而停止可也所谓屯种者未辟之新亩非就买之旧畬也今海内旧屯清应清理而豪强兼并经界混淆籍犹未去可按而稽惟是关外荒土沿海污菜悉听附近军民随地开垦而姑少徵其子粒将亩有亩利顷有顷利日计不足岁计有余矣税契者筭缗也往时不过数厘而未见缩今加以三分而不见赢盖轻则输重则匿耳或于三分内再为酌量督县官逐里示谕随买随税随收而匿税不准管业民未有不乐从者矣此以减而得增之法也典铺之分徵有难易盖冲大邑铺多而本饶即百千亦不为厉僻壤下县徽商裹足数金犹难取盈故不独酌其轻重而且定其有无庶输者无难而徵者自易此不平而平之法也散官之秩富厚者动以衣冠为荣故  祖宗以来每有军兴辄拜散官名色今宜颁行郡县凡富民输粟若干给以官号量免差徭计州县之大者可得数十人小亦可得数人外如儒士之衣巾武弁之加衔僧道之授秩推而行之各有所入此不亦予以虚名而收其实利乎衙门冗役近止行抽扣之令而不及裁革使彼失之于官而偿之于民非法也合无将应用胥役之外令司府州县等衙门逐一减去扣下工食以资军需则役者无不得食而无食者不至于空役矣邮传之费处处不赀今议非公差不得借用一勘合非公干不得轻用一牌票抚按逐月吊查应付冒滥者参奏必使著实行之以上八款或已行而见效或将行而未决乞严行申饬有仍前怠玩不遵奉条格习为故事者必罪之无贷则法立而人知遵守措于不涸之仓固其所也得旨这条陈各款有禆国计著该部确议具覆
　　○铸换华亭县印
　　○升光禄寺寺丞王孟震为尚宝司卿
　　○升湖广布政使司右参政陆问礼为浙江按察司按察使温处兵备道山西按察使耿好仁为山东右布政使分巡济南道山西布政使司右参议李釆为云南按察司副使分巡临沅道
　　○太常寺卿吴士奇程启南侯执蒲各自陈乞休俱令致仕
　　○升都指挥佥事史开先为宁塞营参将
　　○癸酉大学士顾秉谦等题适臣等讲筵回至阁中有中书官郑崇光等陈说前门叚印当等铺一时俱关且有逃去者盖为陶朗先扳扯借贷各铺银两以抵赃欠问官不经奏请擅拏商人勒写文契诸商无奈暂尔应参既得脱去相率逃避夫朗先有赃则拷比严追无赃则奏请凑办或摉括于室家或变卖其田产焉有克落帑金取偿商贾不候明旨公行强暴如今日之刑官者哉辇毂之下骇人耳目萧墙之患遂亦叵测有闻入告臣等之职也伏乞  皇上速行禁止晓谕商人还归本铺各安生理仍责问刑部令其回话庶大狱不兴而近忧可免矣得旨陶朗先匿赃不吐扳害无辜刑官未经奏请擅拏勒契以致商人闭门逃避成何法纪该司官姑且不究即著晓谕诸商各安生理退还文契赃银仍于本犯名下严追务在速完
　　○补原任御史晏春鸣于广东道
　　○革见任忠顺营都司安从孔原任定州营游击今升西路甘州副总兵汪济民俱回卫以直隶巡按宋师襄论劾贪弁也
　　○甲戌  上视朝
　　○黔师之溃总督蔡复一御史傅宗龙皆以事权不一欲以黔督节制四川云南吏部议四川总督朱燮元尚书也黔督蔡复一侍郎也两总督难相节制适总理河道尚书朱光祚予告吏部会推朱燮元代光祚九卿皆画题御史杨维垣后至不肯画题云朱燮元升后万一安酋犯蜀恐有疎失贵州侍郎难以节制四川尚书即以朱燮元为贵州总督亦可吏部以会推辩驳具陈以请得旨蔡复一已经败挫著回籍听勘朱燮元准以原官往代其任黔抚蜀抚作速推有干济的来看其总督驻劄节制仍确议具奏
　　○刑科都给事中周之纲疏言吏部原考察贪酷等官均宜行原籍提追不可任其延缓而四川佥事徐清尤贪毒异尝宜尽没所有入官果有掠归贵州子女审明具奏又言游士任所用牙爪胡维宁宜细查其来京情繇张思任缉拏未到责地方官毋以空文回复得旨各省直拏问贪官立限追赃徐清贪淫尤甚著行该抚按严加穷究其私掠贵州子女审明具奏胡维宁已有旨张思任久拏未到务在必获以彰法纪该部院知道
　　○原任通政使司左参议冯时行＜锍-釒＞议省饷之策有八榆关马匹发三千余匹寄养矣若止留三千匹其余尽发顺永等州县寄养如有急用不数日可调岁可省草粮银二十余万至太仆寺所辖各州县见解马匹每匹三十两但借解价二年可得饷银十余万两策一也自榆关以迄通州天津登莱四处军士逃者亡者不必募补岁可省万余两其不系钦依等项员役咨送请托耗粮者不下千余人若尽数澄汰岁可省十余万两策二也饷不过发银耳军马在关者斗米动至二钱草束三分是二十万之银尚不能籴十万石以银十万皆付临清德州天津通州等处令漕粮截留者发米十万临清等四处共发小米十万借解辽东秋成则以十万之银令四处仍买小米二十万石还仓是仍有十万银米在不过费仓庾一借耳即二十万三五十万皆然策三也欲减饷必汰兵汰兵回籍彼必鼓噪惟以法选兵选其精晓枪棒铳弹善射大力者一万可当三万虽久练不加于此得此六万遇兵刃相接自可致胜其不入选者尽数汰之彼将何辞六万之外饷皆可省策四也运米之费每站照例给价令各州县递运速而且便其不运米州县稍令帮贴至关或照工部运米军价每四轮车一辆可载米三十石二轮车一辆可载米十五石小车一辆可载米六石日有千石出关米价不腾且出关遇警车傍挂牌即系偏厢车前施艺即系武刚不劳造车不费车夫可为一战之助策五也海运虞险又费造船缓急莫定试仿南方运木之茂连络堆垛上安荆囤或板屋盛米每筏可运米万石前游数船为洩造船可省风浪磕触俱可无虑又足助城堡烧毁者造屋制器之用至鸭绿江又有高丽楼船且彼粮亦可籴道多可假乘隙而入奴不知备策六也屯田内地不过得粮数万即屯金州亦不过得粮十数万石若山海以东从广宁至三岔河迤北弥周环千里牛种出关为势甚便辽民之在内地者分令屯种且关上兵马若选二万精兵择一能将委令防护其余尽发屯牧在奴酋隔三岔河不易过在西虏受款又易防屯多则饷多所积屯粮用供军需可省截漕与籴米及脚价之费不赀策七也朝鲜新封令助毛师进剿于南西虏屡被要挟空费市赏若我兵进剿令其助力于西照格赏劝如或负约谕以破奴后革赏纵迟疑未进或未能立功有此先声亦足寒建酋之胆以夷攻夷不费中国之饷策八也此八者倘采择行之必有补于征剿顾臣志愿请缨者恃有此车也辽东屡败军士站立不住夫岂无车因无臣车之奇也臣车五百辆分为十阵仿古孔明八阵图书中五为九中又一阵大将握奇指挥九阵而为十也每阵随小车十辆各载八石庶可克期进剿矣乃臣敢谓半年可平奴酋者亦料两军相对兵刃交接不过半日胜负立见彼负逃回我胜追逐有粮相随兵不留行十阵可抵黄龙岂待旷日持久哉然奇车五式不比京营偏厢武刚冲车俱有活动兵器可以制敌拙者可使之巧弱者可使之强况又有选兵之法可必全胜也谨将五车拟作小样并绘平辽奇车阵势图说随本上进以闻得旨车样著兵部发与关上照样制造以资防御
　　○赠原任国子监祭酒周如砥礼部右侍郎荫一子入监读书
　　○起原任户部尚书李长庚以户部尚书管右侍郎事兼右副都御史督理辽东粮饷兼巡抚天津等处地方备兵防海
　　○升太常寺卿傅振商为都察院右副都御史巡抚南赣汀韶等处四川左布政使闵梦得为都察院右副都御史巡抚偏沅等处地方兼督贵州兵饷江西右布政使魏浚为都察院右佥都御史巡抚湖广等处地方
　　○升南京兵部右侍郎岳元声为左侍郎山东巡抚副都御史王惟俭为右侍郎
　　○升傥甸守备刘崇礼为武寻游击将军
　　○丙子升河南归德府知府张宗衡为山西按察司副使
　　○起原任顺天府府丞吕纯如刑科右给事中汪庆百江西道御史徐扬先大理寺寺丞刘廷宣光禄寺寺丞秦聚奎南京太常寺少卿陆卿荣
　　○通政使司右通政韩范自陈著致仕
　　○起补原任河南按察司副使王景于湖广上江防道
　　○升福余卫头目那安打来阿卜亥为都指挥佥事以在边忠顺故也
　　○丁丑颁赐阁臣顾秉谦等甜食
　　○兵科给事中陈维新疏言黔局有缓著有急著有实著自有水西郡县之说遂坚众土司以党逆之心彼之种类难绝我之力量未全宜收合余烬绸缪全力且勿轻言捣巢以落其深箐穷崖之计故语剿减于今日此缓著也自王伦叛逆遵义破残奢日纠五姓之民以翌逆彦万一乘残猝据西南半壁可奈何合无如按臣温皋谟所议遵义距蜀窎远难及割付贵州以一事权此急著也四十八头目原有矢心效顺者传谕土司颁赏擒逆固以夷攻夷之妙策当事者亟为相机示恩显购密联从兹感而受抚穷而就槛总未可知此虚著也会城斗米七钱濒危莫继宜敕部议处仍将楚漕暂拨或发附近地方买办但须酌运饷之法不可令楚民累苦太甚又查正统景泰年例从按察使应履平及巡抚王恂请俱以贵州乏饷许彼处犯罪者诣缺粮处输米赎罪又从御史黄镐许土官军民人等纳米补官一时称便此二项似可踵行若夫调募不可不慎施兵业有明徵既听报选土著则宁精勿滥此实著也至于滇蜀距黔辽远一一责以某日用兵几何约会某地果能于千里外三面刻期乎大剿未集之先止宜分据信地顿兵耕守是即协援欲剿邦彦先制其党滇师宜出沾益毕节控御乌撒则阳顺阴逆之安效良尚敢公然资叛乎川师宜镇永宁赤水则观风向应之乌镇蒙镇雄尚敢明为声援乎遵义但以一师窥龙场彼奄奄余息之奢寅既不敢动而后黔中以大兵临之又何虑水西不斩逆彦以献如此而西南之局庶乎可结耳此臣于四著外更审全局而定为照应之著者也命该部酌议具覆
　　○锦衣卫北镇抚司掌司事许显纯等勘问汪文言之狱辞连赵南星杨涟左光斗魏大中缪昌期袁化中惠世扬毛士龙邹维琏邓美周朝瑞黄龙光顾大章卢化鳌夏之令王之采钱士晋徐良彦熊明遇施天德等以移宫建议者为立名躐等之资整顿铨政者为偏听招权之藉布买命之金而杨熊之刑停启贿赂之门而升迁之法滥总归之文言得力于父事王安结纳权要浊乱朝政请敕下法司研鞫得旨仍发显纯严刑究问杨涟左光斗袁化中魏大中周朝瑞顾大章遣缇骑逮至京究问追赃赵南星等俱削籍抚按提问追赃具奏
　　○法司会谳李承恩言承恩蔑视礼法擅用至尊服御漆盒瓷器之皆龙藉口先公主之遗尚可言也赭黄五爪之龙袍共验为新鲜之色是何物乎若依僣用龙凤文者律似为太轻合从重论引盗乘舆服御物例则尽法矣伏念承恩实  肃皇帝亲甥虽犯大辟亦有八议之条臣等敢不奏请得旨是但既拟重辟如何又引八议该司官姑不究
　　○刑部奏问过安顺府训导周国光当安酋攻城派守东门乃持贼帜挥众出降又挺身从贼与运筹宜按谋叛不分首从律处斩其妻子应付功臣之家为奴从之
　　○升礼部仪制司郎中周应期为福建按察司副使清军驿传道南京吏部考功司郎中李一鳌为山西按察司副使岢岚兵备道南京吏部稽勋司郎中沈维毗为湖广按察司副使郴桂兵备道辰州府知府张光奎为山东盐运司副使
　　大明熹宗哲皇帝实录卷之五十七
　大明熹宗哲皇帝实录卷之五十八
　　天启五年四月戊寅朔孟夏  上亲享  太庙
　　○诏清查捕营占役凡水夫灯夫菜户大马影占者逐一查明具奏
</div>
    <div class="pagination">
<a href="明实录熹宗实录_page69.html">上一页</a><span>...</span><a href="明实录熹宗实录_page65.html">65</a><a href="明实录熹宗实录_page66.html">66</a><a href="明实录熹宗实录_page67.html">67</a><a href="明实录熹宗实录_page68.html">68</a><a href="明实录熹宗实录_page69.html">69</a><span class="current-page">70</span><a href="明实录熹宗实录_page71.html">71</a><a href="明实录熹宗实录_page72.html">72</a><a href="明实录熹宗实录_page73.html">73</a><a href="明实录熹宗实录_page74.html">74</a><a href="明实录熹宗实录_page75.html">75</a><span>...</span><a href="明实录熹宗实录_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
