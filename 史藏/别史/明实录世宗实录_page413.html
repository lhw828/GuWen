<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 413 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 413 页/共 518 页</h1>
    <div class="content">　　○己丑夺肃府金坛王真洵禄一年真洵所亲张瑞者犯死罪洵衣小衣持刀率其妾婢官校四十余人自州狱劫出之御史尹敏生以闻诏切责真洵夺其禄令所司补瑞验治
　　○庚寅  睿宗献皇帝忌辰  永孝殿行祭礼遣豊城候李熙祭  显陵  显陵工成  诏工部右侍郎陆杰回部管事给事中汝进论杰素犯公议不宜任部事遂及尚书甘为霖樊继祖谓此三臣必且朋恶相济请具赐罢出章下所司杰为霖因各＜锍-釒＞求退不许
　　○辛卯乌思藏护教王朵甘思宣慰招讨等司各遣使朝贡赐宴有差  诏免正一嗣教张彦真人頨明年入觐
　　○甲午占城国公沙日底斋差玉叔沙不登古鲁等奉金叶表文贡献方物赐宴赏彩币纱绢如例仍以锦币等物报赐其王
　　○丙申发太仓银二万两于榆林宁夏二镇以备客兵粮饷
　　○戊戌发太仓银三万二百两于宣大三关充募军费
　　○己亥  孝庄睿皇后忌辰  永孝殿行祭礼遣玉田伯蒋荣祭  裕陵
　　○大同总兵官周尚文言本镇选兵五万四千五百余缺马二百三千乞赐补给兵部议以尚文前后请给已倍他镇大仆见马数少宜量发寄餋马二千匹令尚文以步骑相兼分布防守诏如议
　　○庚子
　　○立秋时祫享  祖宗列圣于  景神殿命成国公朱希忠代
　　○狭西车禄等族头目劄节等哈尔占族番人约子等慧济扯巴寺番僧马你完卜等招慈等六寺番僧恶行等各贡马及方物宴赏如例
　　○辛丑  孝穆皇后忌辰遣定国公徐延德祭  茂陵
　　○礼部言近日士民冠服诡异制为凌云等巾竞相驰遂陵僣多端有乖礼制诏中外所司禁之
　　○壬寅吏部尚书许赞等以大学士翟銮为礼部主事张惟一求改吏部大学士严嵩为监生钱可教求为东阳县知县＜锍-釒＞讦之并以所嘱文选司郎中王与龄私书封进因言此各其一事其他不可胜纪臣等违抗积罪如山非恃  圣明覆庇则二权奸主于中而群鹰犬和于外臣等不为昔文选司郎中王嘉宾之远黜得为近日御史谢瑜之回籍幸矣伏望  圣明于清间之燕省谕二辅浑厚博大姑容臣等少尽职业仍下惟一可教法司议正其罪以为奔竟权门者戒＜锍-釒＞入下内阁于是大学士翟銮等各引罪自理銮言张惟一臣主事顺天时所取角□羊元后廷试二甲第一科第既优且其人质实无伪向值吏部司属有缺臣曾荐推一学于行赞并有一秉与郎中与龄臣窃自谓此亦以入事君之公且其事年余矣嵩诿可教帖非出己请逮可教锦衣卫究明诈伪因言臣与赞无嫌窃推今日讦臣之故盖由赞等不思  圣明日览章＜锍-釒＞毙蠹莫逃凡所整正悉出
　　○宸断乃意为臣等所故为深憾而图所以中之也彼＜锍-釒＞明曰省谕辅臣浑厚博大则真情已毕露矣然赞柔良岂角□羊为此弟受制司属不是由耳  上乃手批吏部＜锍-釒＞曰览所奏固欲革求搀之意然汝等果一人不承奉一帖不接受亦不必有此讦发且许赞非如此为之者本之王与龄强豪胁持与同党报复之耳銮帖既久嵩帖已伪俱无大私请纵获私贿之实但当奏决于上何为便詈曰权奸中引王嘉宾谢瑜之名又以浑厚博大为言怀私怨忿明矣许赞等其体心尽职王与龄令为民员外吴伯亨主事李大魁周秩俱调外任钱可教送镇抚司究问谕銮嵩勉尽辅赞加以清慎忠平佐朕勿避己吏科给事中周怡上言曰人臣事君无分崇卑内外必以尽心体国为忠协力济事为和舍己从人为虗忘讐序贤为公乃可以共成治理固未有卿辅大臣争于朝抚督大臣争于边而可以修内治御外侮者也近如内阁大学士翟銮严嵩与吏部尚书许赞互相抵讦及查近日总兵张凤周尚文与总制侍郎翟鹏督饷侍郎赵廷瑞俱各不和此最不祥之事误国大祸日前立见臣请得而极言之盖风教之大礼让为先礼让之行朝廷大臣为首朝廷者万方之所宗仰大臣者群臣之所楷模朝廷有违言之隙则谗譛之衅长于人大臣有动色之争则攻斗之祸流于下由今溯昔未有易者  陛下临御以来二十三年于兹矣由初年求治之锐以及今日忧民之切宜乎天地位万物育四夷来王而太平有象也今  陛下日事祷祀而四方之水旱灾伤未能销岁开纳银之例而府藏未能实蠲租之令数颁而百姓未能苏选将练士之命而边境未能宁者其故何也盖由  陛下劳心焦虑于上而下未有将命之臣耳且今何时也内则财力匮竭而百役烦兴外则夷狄骄横而九边虗耗为辅臣者宜同心竭力夙夜在公凡可以利国家惠民生安边徼者无不精思详虑乃为股肱正义夫何銮嵩凭籍宠灵背公立私播弄威福市恩脩怨闻在内阁有违言失色入见  陛下各有私陈皆诋是一臣已不和矣何望其协恭和衷以事上而率下也且自辅臣以至九卿百执事均之为耳目手足听命心志以共成一身者也辅臣真知人之贤不肖宜明告吏部进之退之不宜挟势营私以不可服人者属之进退吏部宜有贞心直节如烈女义士使人望而知畏不敢以非法相干不宜依阿苟从一启顺端而后不可逆也今嵩威灵气焰輘轹百司市权揽势凡有陈乞云集其门先得其意而后闻于  陛下中外之臣不畏  陛下惟知畏嵩也銮则依违委靡不能主其气势之弱虽不足驱人之趋附而名位之先亦不足为嵩之妨碍赞两世三居吏部可谓世臣虽曰小心谨畏而直气正色不能预销权位要求之心弱亦甚矣夫以卿辅大臣阴排阳挤互相诋讦臣恐憸邪细人忠间抵隙翕翕訾訾互相佐附媒孳启衅构害忠良国之大患故在于此往时论劾辅臣御史如谢瑜童汉臣相继假公事而罪谪之去矣其伊敏生喻时等亦已露于声色直言敢谏之臣于权贵虽不利于朝廷则有益今皆摧折之臣恐谏臣之口自是箝闭矣  陛下之臣虽有如祷杬欢夔谁复言之即今入秋宣府已报虏警而文武总督大臣互时意见平时既藩藩捍格不相和协则临敌对垒必且甲可乙否其不误事败谋者鲜矣夫初设文武总督欲其权力足制三军之命臂指相使耳今乃各自为大而耻相下各自为是而耻相用岂所以为卫国御寇谋邪大敌在前而文武构隙非国之福伏望  陛下离照乾断毋惑近论毋忽远图戒辅臣毋务脩怨以窃威福戒吏部毋务依阿以轻黜陟戒辅臣毋辱将臣以离士心戒将臣毋怀小愤以误大事优容言官博采群策先务和德于上俾大臣公忠为国虗己忘仇各务和让于下群臣肃雍百姓泰和人和薰蒸神之听之终和且平区区外侮不足言矣＜锍-釒＞入  上以怡言诸臣不和负君致祸甚正然本心则是谤讪曰朕日事祷祀不如先务和德于上人心薰蒸神之听之夫朕事  天体神多荷洪庇四方之广岂得尽无水旱至论海内康平则汝等有位者当勉脩职事为公家忠计宁独咎在朕躬且内外诸臣不和不即特紏奏何乃至今方言之令具实对状怡因具＜锍-釒＞请罪诏枤之阙下逮下诏狱命如扬爵例锢系之已而嵩銮以怡言退嵩仍办御史谢喻事非己责  上曰周怡王与龄诸人结固作威必求胜乃已故怡讪朕日事祷祀不能神之听之之应者时甚不故纵是卿恶谢喻以他事指为报怨者犹可未如周怡因同类而敢上毁其君可乎岂可负朕简任以中交击之计宜尽心辅致不准辞赞亦自陈乞罢  上谓赞素性柔和属官构陷非出本心令供职如故寻十三道御史徐宗鲁等言二臣狥私嘱托攻讦饰办情
　　○宸断以正国体诏责其党比求胜夺宗鲁俸三月其余二月
　　大明世宗肃皇帝实录卷二百七十五
大明世宗肃皇帝实录卷二百七十六
　　嘉靖二十二年七月甲辰朔分遣神乐观乐舞生赉香帛诣先圣帝王陵寝所在令有司致祭
　　○礼部请申明昔年所奉禁革尼僧  圣谕凡中外一切游聚尼僧俱勒令还俗婚配罢毁所居浮屠庵院违者重惩如令诏可
　　○是日宁夏地震
　　○旌表陕西孝子张元琛等二人节妇孔氏等十八人烈妇刘氏等五人
　　○迁山西广武驿于马邑县改广武驿为军站隶代州振武卫
　　○乙巳下狭西道御史阎邻镇抚司逮问以侍班迟误也
　　○丙午太医院三皇庙成名其殿曰景惠门曰咸济遣礼部尚书张璧祭告
　　○金星昼见
　　○丁未  仁孝文皇后忌宸  永孝殿行祭礼遣安仁伯王桓祭  长陵
　　○荫故太子太保户部尚书武英殿大学士靳贵孙弘为尚宝司司丞
　　○以采木免四川叙州马湖夔州三府及铜梁县湖广荆州府及澧靖二州贵州思州铜仁镇远黎平都匀五府各正官来朝  敕广西柳庆右参将都指挥同知王良辅充副总兵官镇守广西地方
　　○己酉  命翰林院侍读华察右春坊右中充兼翰林院修撰闵如霖主应天乡试
　　○庚戌  敕广东都司掌印都指挥佥事张坦充右参将分守广西柳庆地方以万全都司佥书署都指挥佥事马铠掌本都司印
　　○总督宣大侍郎翟鹏等言尚以虏众驻套时扰延绥诏调本镇游兵一枝援之近套虏东渡而独石迤北之众亦皆移营南向谋寇山西请止所调游兵以戍本镇后河西有警仍当督发援之诏游兵免调令分布要害从宜战守寻延绥狭西抚臣张＜羽惠＞路迎各报虏警复请前兵诏督臣视虏缓急量分援调之兵应之
　　○辛亥升广东右布政使胡松为本司左布政使
　　○礼部言每岁封王妃册服冠帔即令使臣赍赐玉谷等圭往往以成造后期待其奏请会关非礼请以后册封王妃玉器诸仪得与册服同赐以全礼制从之
　　○壬子升礼科左给事中卢勋为吏科都给事中工科右给事中王梦弼户科右给事中林庭坣俱左给事中礼科给事中章允贤兵科给事中安宅俱右给事梦弼户科庭坣工科允贤吏科宅刑科
　　○癸丑是时久旱  上躬祷穹坛是日大雨文武大臣侍从等官各具＜锍-釒＞贺  上答曰天降甘泽朕心仰感卿等其竭诚辅赞遂制感雨吟以示儒臣学士费采因撰颂奏献优诏褒答之
　　○以江西都司佥书署都指挥佥事李绪掌广东都司事
　　○甲寅占城国使臣沙不等古鲁等援例奏乞冠带又以其国数被安南攻掠道阻难归乞遣官护送出境俱许之
　　○武靖伯赵世爵卒赐祭葬如例
　　○乙卯升广东布政司左参政柯相为浙江按察使
　　○丙辰狭西好地平等族番人多巴等巴咂等族番人巴颠林成等各来朝贡马及方物宴赉如例
　　○丁巳兵部覆成国公朱希忠奏言近者部议追收马匹桩银欲比照边方驿马事例一年者追银五两二年以上递减十年以上免追意在劝惩过于损益臣请再行酌处自后军官倒死马匹领餋一年者旗军罚银三两千百户以上至都指挥递增一两二年五年至十年以上每等递减五钱走失被盗递加五钱庶桩银适轻重之中官军守画一之法从之
　　○戊午中元节遣英国公张溶西宁侯宋良臣安平侯方锐分祭  七陵长宁伯周大经祭  恭仁康定景皇帝陵寝驸马都尉谢诏祭  孝洁皇后陵寝
　　○哀冲太子坟所中官祭  恭让章皇后陵寝
　　○己未总督宣大军饷户部侍郎赵廷瑞以御史金城论其赴任迁延召买迟滞上＜锍-釒＞乞罢不允
　　○庚申以秩满荫礼部左侍郎兼詹事府少詹事翰林院侍读学士孙承恩子克弘大理寺卿戴金子淮为国子生
　　○是岁河南备御宣大班军多后期不至巡按宣大御史金城以闻诏下领班都指挥同知滕瓒等不到指挥李世卿等于按臣逮问未到诸军令抚臣亟檄赴边
　　○辛酉  成祖文皇帝忌辰  永孝殿行祭礼遣驸马都尉谢诏祭  长陵
　　○升海西夷人都指挥佥事王中为都督佥事先是辽东抚按官言中先年冒贡害人朝命绝其入贡近中侦报虏情有功乞许其入贡仍加升赏以示激劝诏升中都督佥事令约束部落入贡并谕以旧罪朝廷业已置之宜益修忠顺以图报劾
　　○壬戌总督军饷户部侍郎赵廷瑞言宣大三关摆守驻劄官军不下十五六万以三月计之约用粮六十余万石草九百万束今所发帑银不足用欲将宣大三关见贮年例主兵粮银及军门赃罚赏功银借支四十万两分委部寺等官随军调度从之
　　○南京六科给事中张永明等劾南京国子监祭酒龚用卿阘茸污滥宜罢下吏部议太学风教所关稍涉瑕玷即难居师席用卿当罢诏改南京别衙门用
　　○以旱灾免狭西巩兰靖等州卫伏羗金宁安等县税粮有差
　　○甲子辽东镇抚官孙禬等类上沿边补获首功员役内有赞画何濂郑绍名科臣参其冒滥  上令巡按御史勘实具闻濂绍严相审究
　　○丁卯
　　○以  万寿圣节遣太常寺官分祭灵明显佑等宫庙
　　○夺狭西都指挥佥事陈谟以下三百四十五人俸三月以军马器械墙堡损废为巡按御史周南所劾故也
　　○戊辰
　　○以  万寿圣节建大醮于朝天宫七日命成国公朱希忠等分祭各宫庙先是  上谕礼部曰朕生辰且至因思去岁宫变非赖  天地洪恩垂安有兹辰朕将举  大报兴供事诸臣其体朕诚勿怠至期建醮英国公张溶奏有白鹤四十余只空中飞舞  上温旨劳之各赐白金彩币有差
　　○致仕礼部尚书兼翰林院学士温仁和卒赐祭葬如例赠太子太保谥文恪仁和四川华阳县人弘治壬戌进士改庶吉士授翰林院编修正德二年以忤逆瑾调户部主事瑾诛复编修擢侍读允经筵讲官迁左春坊左谕德  上登极直日讲迁翰林侍读学士充  武庙实录副总裁累升吏部侍郎掌詹事府东阁管理诰敕＜锍-釒＞请终餋丙申召经理史馆拜工部尚书改礼部掌詹事府俱兼学士  献皇后梓宫南祔命充监礼使辛丑主会试引疾再＜锍-釒＞乞休诏给驿归至是卒仁和历侍  三朝以醇谨称  上以经筵旧臣常有意大用之眷待甚渥竟以不合于执政见阻然其进退终始以礼无忝儒臣云
　　○免广西所属镇安府等衙门土官岑真宝等来朝以猺獞作乱从提督官奏留防御故也
　　○己巳发太仓银四万二千两于宣大三关赏延绥宁夏固原辽东调征军士
　　○辛未  皇后令节免命妇朝贺宴王府进贺人员
　　○壬申中书舍人陆炜乞应顺天乡试许之中书真授者法不得试炜管锦衣卫事都督炳之弟也
大明世宗肃皇帝实录卷二百七十六


大明世宗肃皇帝实录卷二百七十七
　　嘉靖二十二年八月癸酉朔  上谕礼部曰朕本凉薄之资上承  皇天下眷以宗人缵洪基乃不思仰答  天恩罔戒闱榻致遭幽恶犯害轻辱遗体大荷  天慈得复生世凡尔民臣宜顺命以赞其君兹当朕生日之期祗举报恩之典十日遂命英国公张溶等分祭各宫庙
　　○以苗寇免贵州麻哈安顺永宁三州永从清平二县正官来朝
　　○乙亥以山东临清州新城工完升巡抚佥都御史曾铣为右副都御史赏银三十两纻丝二表里先任巡按御史何允魁赏银十五两今任巡按御史杨本深遇京堂缺推用仍赏二十两纻丝一表里余各升赏有差
　　○丙子以浙江嘉兴湖州二府京运粮米浥烂夺参政江汇把总周乾等俸两月
　　○山东泰安州知州马逢伯奏献瑞麦嘉禾  上曰禾麦之祥民食所关  天地洪恩不可不敬其择吉奏请  玄极宝殿献于  祖庙会西苑亦献瑞谷礼部尚书张璧因请  上御奉先殿群臣致辞称贺  上曰瑞在稼穑非珠玉不可食者比况禁苑之秀又当雩祷礼成  上天恩赐岂可轻视不然何多年不见也仰承洪眷尚未奉谢玄恩受贺不可也已之
　　○丁丑致祭先师孔子命大学士翟銮行礼
　　○先是礼部以  圣节庆贺请  上曰去年大厄  天赐重生感恩承眷敢不祗受第朕中心仰戴方思上报生生卿等宜将顺朕命协心和气各共乃职勿扰朕心至是礼部复请  上曰卿等再三请贺具见忠恳第朕仰感  天恩与卿等祝君之心正自不异遵君命以申君念则上下皆顺去年大变不有天春今日安得朕身既蒙大造则来岁之贺岂无日也如前旨罢免  敕广西都司掌印署都指挥佥事杨沂充左参将分守广东雷廉高肇地方
　　○治辽东叆阳失事罪下副总兵刘大章于巡按御史逮问先是巡按辽东御史贾大亨言辽东夷患迤北则在开原迤东在叆阳汤站去年虏入抚臣孙禬以北事责成总兵赵国忠以东事责成副总兵刘大章有分域有专责矣国忠提兵趋开原适与虏当斩获虽少军威亦振乃东北贼犯叆阳者大章每遇輙败莫能制之遂假抚处之名私许贸易致虏邀杀通事挟求添贡遂于今年六月大入汤站堡初任副总兵九聚追之未及而指挥孙腾武死焉究其祸本则寔由大章餋寇致之耳且建州诸夷肆逆者因得利而富饶素顺者亦见利而从恶今穷征远讨虽未可遽议至于闭绝绝交扼险剿杀则断在当行而不容有二三之说者也部覆得旨令抚镇官会按臣协议若各夷谕诚纳贡许如往例贡市倘稔恶不悛湏督兵讨之孙禬勤于调度令仍留抚地方与赵国忠等悉心防画以责后劾而逮大章治罪
　　○升赏山丹凉州卫曾纲堡等处获功阵亡官军王汝玉等六十人有差
　　○戊寅秋祭  太社  太稷  命成国公朱希忠代
　　○以西苑献瑞谷赐督农户部尚书陈经采币洋酒
　　○己卯秋祭  帝社  帝稷命成国公朱希忠代  命左春坊左中允兼翰林院修撰秦鸣夏左春坊左赞善兼翰林院修撰浦应麟主顺天乡试
　　○庚辰  孝康敬皇后大祥遣定国公徐延德祭  泰陵
　　○巡按狭西御史伊敏生核报十八年虏犯镇番地方功罪参先任守备指挥刘宇等防御疏虞镇守甘肃太监廖斌纵舍人廖文高明夺功妄报请各正其罪  上命按臣逮刘宇并廖文等验治以廖斌去任姑贯之
　　○锦衣卫镇抚司指挥同知崔玉自以缉捕积劳历升是秩乞免查核兵部议以自奉诏以来东厂锦衣卫尚膳监御马监相继祈免每蒙允从是以玉等敢于劾尤輙怀希觊乞赐寝格以杜幸门得旨玉等待科道官查核以报
　　○辛巳以明日  万寿圣节遣安平侯方锐告  景神殿遣定国公徐延德西宁侯宋良臣安仁伯王桓分祭  七陵玉田伯蒋荣祭  恭仁康定景皇帝陵寝驸马都尉谢诏祭  孝洁皇后陵寝中官祭  恭让章皇后陵寝
　　○泰宁等卫都督歹答儿等差头目升合儿等进马贺  圣节赐宴给赏如例
　　○壬午  万寿圣节命成国公朱希忠摄行拜  天礼于  玄极宝殿  上不受贺文武百官于奉天门行五拜礼仍各上表称贺免文武群臣宴并官吏军民人等各赐节钱钞宴赉天下诸司进表官及王府进贺人员四夷朝使有差  孝慈高皇后忌辰  景神殿行祭礼命安平侯方锐代
　　○丙戌祭夜明于夕月坛遣遂安伯陈鏸行礼
　　○己丑初辽东巡抚孙禬与户部郎中张天麟不和诏徵远调用吏部推湖广左布政使顾遂代禬遂未赴任有旨以禬勤于调度令巡抚如故吏部因请以遂改用  上责其赴任迟延不以边寄为重命降一级调外任寻降山东布政司左参政
　　○庚寅发太仓银十万两于辽东
　　○升赏广东琼崖陵水等处山巢获功阵亡官军千户孙敏等五千三百八十七人
　　○改狭西阶州千户所为阶州守御千户所隶狭西都司先是所隶秦州卫相距千四百余里文移迂滞有言其不便者兵部议覆改之
　　○辛卯升右春坊右谕德兼翰林院修撰黄佐为南京国子监祭酒
　　○甲午  宪宗纯皇帝忌辰  永孝殿行祭礼遣安仁伯王桓祭  茂陵
　　○以得瑞麦嘉禾遣英国公张溶摄奏  玄极宝殿安平侯方锐祭  帝社  帝稷京山侯崔元告  景神殿先是奏谢诸礼已得旨遣官既固礼部请贺遂欲亲行令草其仪上之寻以疾不果命代如故而  帝社稷坛旧不设奠玉至是钦降乐章命奏奠玉帛祠臣请借  太社稷玉帛献从之
　　○升贵州按察使敖英为四川右布政使
　　○乙未遣遂安伯陈鏸祭风云雷雨岳镇海渎山川等神于神祗坛
　　○文武大臣侍从等官各＜锍-釒＞贺瑞谷成国公朱希忠辅臣翟銮严嵩及翰林诸臣仍各奏赋颂并优者答之
　　○丁酉狭西敖儿等六大族番人石落萧等利族等三大族番人箸萧等各来朝贡赐宴给赏如例
　　○黜福建按察司佥事侯廷训为民初廷训分巡上杭贪滥酷虐巡按御史徐宗鲁按其事劾之诏廷训回籍听劝廷训辩讦不置至是巡按御史高崶核上廷训诸贪虐状俱实故黜之
　　○戊戌革宁夏副总兵陶希皋延绥游击张鹏兴武营协同赵廉等任以巡按御史周南论其不职也
　　○故事南北直隶决囚原系刑部编定外号为一籍用印给各府分贮每遇秋后则刑部先期奏请遣官赴内府领精微批文以批号比内号底簿号同赍诣各地方会同巡按御史审决二十一年刑部题遣主事戴楩往北直隶吴元璧往南直隶江南吕颙往南直隶江北楩等各请批文輙行而失与内号相验于是元璧至镇江府与原给外号验不合不可以行事而楩亦称批号与籍号不同各为巡按御史参劾刑部覆闻得旨精微批号乃朝廷用防奸伪关系匪轻该部关领不审以致所遣官员不能举正更易致误决囚大事所奏都察院按治以闻都察院覆元璧等宜纳赎还职  上以元璧等所领舛错不行奏请举正而隐蔽如此令都察院查原差各官俱调外任遂调楩顺德府元璧杨州府颙河南府俱通判
</div>
    <div class="pagination">
<a href="明实录世宗实录_page412.html">上一页</a><span>...</span><a href="明实录世宗实录_page408.html">408</a><a href="明实录世宗实录_page409.html">409</a><a href="明实录世宗实录_page410.html">410</a><a href="明实录世宗实录_page411.html">411</a><a href="明实录世宗实录_page412.html">412</a><span class="current-page">413</span><a href="明实录世宗实录_page414.html">414</a><a href="明实录世宗实录_page415.html">415</a><a href="明实录世宗实录_page416.html">416</a><a href="明实录世宗实录_page417.html">417</a><a href="明实录世宗实录_page418.html">418</a><span>...</span><a href="明实录世宗实录_page414.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
