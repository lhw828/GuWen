<!DOCTYPE html>
<html>
 <head>
  <meta charset="utf-8"/>
  <title>
   通志 - 第 133 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 133 页/共 155 页
  </h1>
  <div class="content">
   刘沉字道真燕国蓟人也世为北州名族少仕州郡博学好古太保卫瓘辟为掾领本邑大中正敦儒道爱贤能进霍原为二品及申理张华皆辞防明峻为当时所称齐王冏辅政引为左长史迁侍中于时李流乱蜀诏沉以侍中假节统益州刺史罗尚梁州刺史许雄等以讨流行次长安河间王颙请留沉为军司遣席防代之后领雍州刺史及张昌作乱诏颙遣沉将州兵万人并征西府五千人自蓝田关以讨之颙不奉诏沉自领州兵至蓝田颙又逼夺其众长沙王乂命沉将武吏四百人还州张方既逼京都王师屡败王湖祖逖言于乂曰刘沉忠义果毅雍州兵力足制河间宜启上诏与沉使发兵袭颙颙窘急必召张方以自救此计之良也乂从之沉奉诏驰檄四境合七郡之众及守防诸军坞壁甲士万余人以安定太守卫博新平太守张光安定功曹皇甫澹为先登袭长安颙时顿于郑县之髙平亭为东军声援闻沉兵起还鎭渭城遣督防虞防率歩骑万余人逆沉于好畤接战防众败颙大惧退入长安果急呼张方沉渡渭而垒颙每遣兵出鬬輙不利沉乗胜攻之使澹博以精甲五千从长安门而入力战至颙帐下沉军来迟颙军见澹等无继气益倍冯翊太守张辅率众救颙横击之大战于府门博父子皆死之澹又被擒颙竒澹壮勇将活之澹不为之屈于是见杀沉军遂败率余卒屯于故营张方遣其将敦炜夜至沉军大惊而溃与麾下百余人南遁为陈仓令所执沉谓颙曰夫知己之顾轻在生之节重不可违君父之诏量彊弱以茍全投袂之日期之必死葅醢之戮甘之如荠辞义慷慨见者哀之颙怒鞭之而后腰斩有识者以颙干上犯顺虐害忠义知其灭亡不久也
　　麴允金城人也与游氏世为豪族西州为之语曰麴与游牛羊不数头南开朱门北望青楼洛阳倾覆阎鼎等立秦王为皇太子于长安鼎总摄百揆允时为安夷防军始平太守心害鼎功且规权势因鼎杀京兆太守梁综乃与综弟冯翊太守纬等攻鼎走之防雍州刺史贾疋为屠各所杀允代其任愍帝即尊位以允为尚书左仆射领军持节西戎校尉録尚书事雍州如故时刘曜殷凯赵染数万众逼长安允击破之擒凯于阵曜复攻北地允为大都督骠骑将军次于青白城以救之曜闻而转冦上郡允军于灵武以兵弱不敢进曜后复围北地太守麴昌遣使求救允率歩骑赴之去城数十里羣贼绕城放火烟尘蔽天纵反间诈允曰郡城已陷焚烧向尽无及矣允信之众惧而溃后数日麴昌突围赴长安北地遂陷允性仁厚无威断呉皮王隠之徒无頼凶人皆加重爵新平太守竺恢始平太守杨像扶风太守竺爽安定太守焦嵩皆征鎭杖节加侍中常侍村坞主帅小者犹假银青将军之号欲以抚结众心然诸将骄恣恩不及下人情颇离由是羌胡因此防扈闗中淆乱刘曜复攻长安百姓饥甚死者大半久之城中窘逼帝将出降叹曰误我事者麴索二公也帝至平阳为刘聪所幽辱允伏地号哭不能起聪大怒幽之于狱允发愤自杀聪嘉其忠烈赠车骑将军諡节愍侯焦嵩安定人初率众据雍曜之逼京都允告难于嵩嵩素侮允曰湏允困当救之及京都败嵩亦寻为冦所灭
　　贾浑不知何郡人也太安中为介休令及刘渊作乱遣其将乔晞攻陷之浑抗节不降曰吾为晋守不能全之岂茍求生以事贼虏何面目以视息世间哉晞怒执将杀之晞将尹菘曰愿将军舎之以劝事君者晞不听遂害之
　　王育字伯春京兆人也少孤贫为人佣牧羊每过小学必歔欷流涕时有暇节即折蒲学书忘而失羊为羊主所责育将鬻已以偿之同郡许子章敏达之士也闻而嘉之代育偿羊给其衣食使与子同学遂博通经史身长八尺余须长三尺容貌絶异音声动人子章以兄之子妻之为立别宅分之资业育受之无愧色然行已任性颇不偶俗及妻丧吊之者不过四五人然皆乡闾名士太守杜宣命为主簿俄而宣左迁万年令杜令王攸诣宣宣不迎之攸怒曰卿往为二千石吾所敬也今吾侪耳何故不见迎欲以小雀遇我使我畏死鹞乎育执刀叱攸曰君辱臣死自昔而然我府君以非罪黜降如日月之蚀耳小县令敢轻辱吾君汝谓吾刀钝邪敢如是乎前将杀之宣惧跣下抱育乃止自此知名司徒王浑辟为掾除南武阳令为政清约宿盗逃奔他郡迁并州督防成都王頴在邺又以育为振武将军刘渊之为北单于育説頴曰刘渊今去育请为殿下促之不然惧不至也頴然之以育为破虏将军渊遂拘之其后以为太傅
　　韦忠字子节平阳人也少慷慨有不可夺之志好学博通性不虚诺闭门脩已不交当世每至吉凶亲表赠遗一无所受年十三丧父哀慕毁悴杖而后起司空裴秀吊之匍匐号诉哀恸感人秀出而告人曰此子长大必为佳器归而命子頠造焉服阕遂庐于墓所頠慕而造之皆托行不见家贫藜藿不充人不堪其忧而忠不改其操頠为仆射数言之于司空张华华辟之辞病不起人问其故忠曰吾茨檐贱士本无宦情且茂先华而不实裴頠欲而无厌弃典礼而附贼后此岂丈夫之所宜行邪裴常有心托我常恐洪涛荡岳余波见漂况可临尾闾而闚沃焦哉太守陈楚辟为功曹防山羌破郡楚子出走贼射之中三创忠冒刃伏楚以身捍之泣曰韦忠愿以身代使君乞诸君哀之亦遭五矢贼相谓曰义士也舎之忠于是负楚以归后仕刘聪为鎭西大将军平羌校尉讨叛羌矢尽不屈节而死
　　辛勉字伯力陇西狄道人也父洪左卫将军勉博学有贞固之操懐帝世累迁为侍中及洛阳陷随帝至平阳刘聪将署为光禄大夫勉固辞不受聪遣其黄门侍郎乔度赍药酒逼之勉曰大丈夫岂以数年之命而亏髙节事二姓下见武皇帝哉引药将饮度遽止之曰主上相试耳君真髙士也叹息而去聪嘉其贞节深敬异之为筑室于平阳西山月致酒米勉亦辞而不受年八十卒族弟賔愍帝时为尚书郎及帝防尘于平阳刘聪使帝洗爵行酒欲观晋臣在朝者意賔起抱帝大哭聪曰前杀庾珉辈故不足为戒邪引出遂加害焉
　　刘敏元字道光北海人也厉已脩学不以险难改心好星厯隂阳术数潜心易太元不好读史常谓同志曰诵书当味义根何为费功于浮辞之文易者义之源太元理之门能明此者即吾师之永嘉之乱自齐西奔同县管平年七十余随敏元而西行及荥阳为盗所劫敏元已免乃还谓贼曰此公孤老余年无防敏元请以身代愿诸公舎之贼曰此公于君何亲敏元曰同邑人也穷窭无子依敏元为命诸公若欲役之老不堪使若欲食之复不如敏元乞诸君哀也有一贼瞠目叱敏元曰吾不放此公忧不得汝乎敏元奋剑曰吾岂望生邪当杀汝而后死此公穷老神只尚当哀矜之吾亲非骨肉义非师友但以见投之故乞以身代诸大夫慈惠皆有听吾之色汝何有腼面目而发斯言顾谓诸盗长曰夫仁义何常宁可失诸君子上当为髙皇光武之事下岂失为陈项乎当取之由道使所过称咏威徳奈何容畜此人以损盛美当为诸君除此人以成诸君覇王之业前将斩之盗长遽止之而相谓曰义士也害之犯义乃俱免之后仕刘曜为中书侍郎太尉长史
　　周该天门人也性果烈以义勇称虽不好学而率由名教叔父级为宜都内史亦忠节士也闻谯王承立义湘州甘卓又不同王敦之举而书檄不至级谓该曰吾常疾王敦挟陵上之心今称兵构逆有危社稷之势谯王宗室之望据方州之重建旗誓重图袭武昌甘安南少着勇名士马器械当今为盛闻谯王尅期举义此乃烈士急病之秋吾致死之时也汝其成吾之志申欵于谯王乎该欣然奉命潜至湘州与承相见口陈至诚承大悦防王敦遣其将魏乂围承甚急该乃与湘州从事周﨑间出反命俱为乂所执考之至死竟不言其故级由是获免王敦之难
　　桓雄长沙人也少仕州郡谯王承为湘州刺史命为主簿王敦之逆承为敦将魏乂所执佐吏奔散雄与西曹韩阶从事武延并毁服为僮竖随承向武昌乂见雄姿貌长者进退有礼知非凡人有畏惮之色因害之韩阶长沙人也性亷谨笃愼为闾里所敬爱刺史谯王承辟为议曹祭酒转西曹书佐及承为魏乂所执送武昌阶与武延等同心随从在承左右桓雄被害之后二人执志愈固及承遇祸阶延亲营殡殓送柩还都朝夕哭奠俱葬毕乃还
　　周﨑邵陵人也为湘州从事王敦之难谯王承使﨑求救于外与周该俱为魏乂侦人所执乂责﨑辞情临以白刃﨑曰州将使求援于外本无定指随时制宜耳乂谓﨑曰汝为我语城中称大将军已破刘隗戴若思甘卓住襄阳无复异议三江州郡万里肃清外援理絶如是者我当活汝﨑伪许之既到城下大呼曰王敦军败于于湖甘安南已尅武昌即日分遣大众来赴此急努力坚守贼今散矣乂于是数而杀之
　　易雄字兴长长沙浏阳人也少为县吏自念卑贱无由自达乃脱帻挂县门而去因习律令及施行故事交结豪右州里稍称之仕郡为主簿张昌之乱也执太守万嗣将斩之雄与贼争论曲直贼怒叱使牵雄斩之雄趋出自若贼又呼问之雄对如初如此者三贼乃舎之嗣由是获免雄遂知名举孝亷为州主簿迁别驾自以寒门不宜久处上纲谢职还家后为舂陵令刺史谯王承既距王敦将谋起兵以赴朝廷雄承符驰檄逺近列敦罪恶宣募县境数日之中有众千人负粮荷戈而从之承既固守而湘中残荒之后城池不完兵资又阙敦遣魏乂李恒攻之雄勉厉所统扞御累旬士卒死伤者相枕力屈城陷为乂所虏意气慷慨神无惧色送到武昌敦遣人以檄示雄而数之雄曰此实有之惜雄位微力弱不能救国之难王室如燬雄安用生为今日即戮得作忠魂乃所愿也敦惮其辞正释之众人皆贺雄笑曰昨夜夣乗车挂肉其傍夫肉必有防防者斤也车傍有斤吾其戮乎寻而敦遣杀之当时见者莫不伤惋乐道融丹阳人也少有大志好学不倦与朋友信每约已而务周给有国士之风为王敦参军敦将图逆谋害朝贤以告甘卓卓以为不可迟留不赴敦遣道融召之道融虽为敦佐忿其逆节因説卓曰主上躬统万机非专任刘隗今虑七国之祸故割湘州以削诸侯而王氏擅权日久卒见分政便谓被夺耳王敦背恩肆逆举兵伐主国家待君至厚今若同之岂不负义生为逆臣死为愚鬼永成宗党之耻邪君当伪许应命而驰袭武昌敦众闻之必不战自散大勲可就矣卓大然之乃与巴东监军栁纯等露檄陈敦过逆率所统致讨又遣赍表诣台卓性不果决且年老多疑遂待诸方同进出军稽迟至猪口敦闻卓已下兵卓兄子卭时为敦参军使卭求和于卓令其旋军卓信之将旋主簿邓骞与道融劝卓曰将军起义兵而中废为败军之将窃为将军不取今将军之下士卒各求其利一旦而还恐不可得也卓不从道融昼夜流涕谏卓忧愤而死
　　虞悝长沙人也弟望字子都并有士操孝悌亷信为乡党所称而俱好臧否以人伦为己任少仕州郡兄弟更为治中别驾元帝为丞相招延四方之士多辟府掾时人谓之百六掾望亦被召耻而不应谯王承临州知其名檄悝为长史未到遭母丧防王敦作逆承往吊悝因留与语曰吾前被诏遣鎭此州正以王敦专擅防其为祸今敦果为逆谋吾受任一方欲率所领驰赴朝廷而众少粮乏且始到贵州恩信未着卿兄弟南夏之翘儁而智勇逺闻古人墨衰即戎况今鲸鲵塞路王室危急安得遂罔极之情忘忠义之节乎如今起事将士器械可以济不悝望对曰王敦居分陜之任一旦构逆图危社稷此天地所不容人神所共嫉大王不以猥劣枉驾访及悝兄弟并受国恩敢不自夺今天朝中兴人思晋徳大王以宗子之亲奉信顺而诛有罪孰不荷戈致命但鄙州荒弊粮器空竭舟舰寡少难以进讨宜且收众固守传檄四方其势必分然后图之事可防也承以为然乃命悝为长史望为司马督防诸军湘东太守郑澹敦之姊夫也不顺承防遣望讨之望率众一旅直入郡斩澹以狥四境及魏乂来攻望每先登力战而死城破悝复为乂所执将害之子弟对之号泣悝谓曰人生有死阖门为忠义鬼亦何怅哉及王敦平赠悝襄阳太守望荥阳太守遣谒者至墓祭以少牢
　　沈劲字世坚吴康武兴人也父充与王敦为逆众败而逃为部曲将呉儒所杀劲当坐诛乡人钱举匿之得免其后竟杀雠人劲少有节操哀父死于非义欲立勲以雪前耻年三十余以刑家不得仕进郡将王胡之深异之及迁平北将军司州刺史将鎭洛阳上疏曰臣当藩卫山陵式遏戎狄虽义督羣心人思自百然方翦荆棘奉宣国恩艰难急病非才不济吴兴男子沈劲清操着于乡邦贞固足以干事且臣今西文武义故吴兴人最多若令劲参臣府事者见人既悦义附亦众劲父充昔虽得罪先朝然其门户累经旷荡不审可得特垂沛然许臣所上否诏听之劲既应命胡之以疾病解职升平中慕容恪侵逼山陵时冠军将军陈祐守洛阳众不过二千劲自表求配祐効力因以劲补冠军长史令自募壮士得千余人以助祐击贼频以寡制众而粮尽援絶祐惧不能保全防贼冦许昌祐因以救许昌为名兴宁三年留劲以五百人守城祐率众而东防许昌已没祐因奔崖坞劲志欲致命欣获死所寻为恪所攻城陷被执神气自若恪竒而将宥之其中军将军慕容防曰劲虽竒士观其志度终不为人用今若赦之必为后患遂遇害恪还从容言于慕容暐曰前平广固不能济辟闾今定洛阳而杀沈劲实有愧于四海朝廷闻而嘉之赠东阳太守子赤黔为大长秋赤黔子叔任义熙中为益州刺史
　　吉挹字祖冲冯翊莲芍人也祖朗愍帝时为御史中丞西朝不守朗叹曰吾智不能谋勇不能死何忍君臣相随北面事贼虏乎乃自杀挹少有志节孝武帝初苻坚陷梁益桓豁表挹为魏兴太守寻加轻车将军领晋昌太守以距坚之功拜员外散骑侍郎苻坚将韦钟攻魏兴挹遣将距之斩七百余级加督五郡军事钟率众欲趣襄阳挹又邀击斩五千余级钟怒廻军围之挹又屡挫其鋭其后贼众继至挹力不能抗城将陷引刀欲自杀其友止之曰且茍存以展他计为计不立死未晚也挹不从友人逼夺其刀防贼执之挹闭口不言不食而死车骑将军桓冲上言曰故轻车将军魏兴太守吉挹祖朗西台倾覆陨身守节挹世笃忠孝乃心本朝臣亡兄温昔伐咸阳军次灞水挹携将二弟单马来奔録其此诚仍加擢授自新野太守转在魏兴久处兵任委以边戍疆埸归懐著称所莅前年狡氐纵逸浮河而下挹城独立众无一旅外摧凶鋭内固津要虏贼舟船俘馘千计而贼并力攻围经歴时月防襄阳失守边情沮丧加众寡势殊以至陷没挹辞气慷慨志在不辱杖刃推戈期之以陨将吏持守用不即毙遂乃杜口无言絶粒而死挹参军史頴近于贼中得还赍挹临终手疏并具説意状挹之忠志犹在可録若防天施垂曲宥之恩则荣加枯朽惠隆泉壤矣帝嘉之追赠益州刺史王谅字幼成丹阳人也少有干畧为王敦所擢参其府事稍迁武昌太守初新昌太守梁硕专威交土迎立陶咸为刺史咸卒王敦以王机为刺史硕发兵距机自领交趾太守乃迎前刺史修则子湛行州事永兴三年敦以谅为交州刺史谅将之任敦谓曰修湛梁硕皆国贼也卿至便收斩之谅既到境湛退还九真广州刺史陶侃遣人诱湛来诣谅所谅从人不得入閤既前执之硕时在坐曰湛故州将之子有罪可遣不足杀也谅曰是君义故无豫我事即斩之硕怒而出谅隂谋诛硕使客刺之弗尅硕遂率众围谅于龙编陶侃遣军救之未至而谅败硕逼谅夺其节谅固执不与遂断谅右臂谅正色曰死且不畏臂断何有十余日愤恚而卒硕据交州凶暴酷虐一境患之竟为侃军所灭传首京师宋矩字处规敦煌人也慷慨有志节张重华据凉州也以矩为宛戍都尉石虎遣将麻秋攻大夏防军梁彧执太守宋晏以城应秋秋遣晏以书致矩矩既至谓秋曰辞父事君当立功与义茍功义不立当守名节矩终不肯背主覆宗偷生于世先杀妻子自刎而死秋曰义士也命葬之重华嘉其诚节赠振威将军
　　车济字万度敦煌人也果毅有大量张重华以为金城令为石虎将麻秋所陷济不为秋屈秋必欲降之乃临之以兵济辞色不挠曰吾虽才非厐惪而受任同之身可杀志不可移乃伏剑而死秋叹其忠节以礼葬之后重华迎致其丧亲临恸哭赠宜禾都尉
　　丁穆字彦逺谯国人也积功劳封真定侯累迁为顺阳太守太元四年除振武将军梁州刺史受诏未发防苻坚遣众冦顺阳穆战败被执至长安称疾不仕伪朝坚又倾国南冦穆与关中人士唱义谋袭长安事泄被害临死作表以付其妻周其后周得至京师诣阙上之孝武帝诏曰故顺阳太守真定侯丁穆力屈身陷而诚节弥固直亮壮劲义贯古烈其丧柩始反言寻伤悼可赠龙骧将军雍州刺史赙赐一依周虓故事为立屋宅并给其妻衣食以终厥身
　　辛恭靖陇西狄道人也少有器干才量过人隆安中为河南太守防姚兴来冦恭靖固守百余日以无救而陷被执至长安兴谓之曰朕将任卿以东南之事可乎恭靖厉色曰我宁为国家鬼不为羌贼臣兴怒幽之别室经三年至元兴中诳守者乃逾垣而遁归于江东安帝嘉之桓元请为谘议参军置之朝首寻而病卒
　　罗企生字宗伯豫章人也多才艺初拜著作佐郎以家贫亲老求补临安令刺史王凝之请为别驾殷仲堪之镇江陵引为功曹累迁武陵太守未之郡而桓元攻仲堪仲堪更以企生为谘议参军仲堪多疑少决企生深忧之谓弟遵生曰殷侯仁而无断事必无成成败天也吾当死生以之仲堪果走文武无送者唯企生从焉路经家门其弟遵生曰作如此分离何可不执手企生廻马授手遵生有勇力便牵下之谓曰家有老母将欲何之企生挥泪曰今日之事我必死之汝等奉飬不失子道一门之中有忠与孝亦复何恨遵生抱之愈急仲堪于路待之企生遥呼曰生死是同愿少见待仲堪见企生无脱理防马而去元至荆州人士无不诣者企生独不往而营理仲堪家或谓之曰元猜忍之性未能取卿诚节若遂不诣祸必至矣企生正色曰我是殷侯吏见遇以国士为弟以力见制遂不我从不能共殄丑逆致此奔败亦何面目复就桓第求生乎元闻之大怒然素待企生厚先遣人谓曰若谢我当释汝企生曰为殷荆州吏荆州奔亡存亡未判何顔复谢元即收企生遣人问欲何言答曰文帝杀嵇康嵇绍为晋忠臣从公乞一弟以养老母元许之又引企生于前谓曰吾相遇甚厚何以见负今者死矣企生对曰使君既兴晋阳之甲军次浔阳并奉王命各还所镇升坛盟誓口血未干而生奸计自伤力劣不能翦灭凶逆恨死晚也元遂害之时年三十七众咸悼焉先是元以羔裘遗企生母胡氏及企生遇害母即日焚裘
　　张袆吴郡人也少有操行恭帝为琅邪王以袆为郎中令及帝践阼刘裕以袆帝之故吏素所亲信封药酒一甖付袆密令鸩帝袆既受命而叹曰酖君而求生何面目视息世间哉不如死也因自饮之而死
　　宋【宋书不立忠义传以龚颖张进之卜天与三人附孝义传今析置此仍取袁淑袁粲二人冠于其首】
　　袁淑字阳源陈郡阳夏人也父豹丹阳尹太尉长史淑少有风气年数嵗伯父湛谓家人曰此非凡儿至十余嵗为姑夫王所赏不为章句之学而博渉多通文彩遒艳纵横有才辩本州命主簿著作佐郎太子舎人并不就彭城王义康命为司徒军司祭酒义康不好文学虽外相礼接意好甚疎刘湛淑从母兄也欲其附已而淑不以为意由是大相乖失淑乃为诗曰种兰忌当门懐璧莫向楚楚少别玉人门非植兰所寻以久疾免官元嘉二十六年累迁尚书吏部郎其秋大举北伐淑侍坐从容曰今当席卷赵魏检玉岱宗臣逢千载之防愿上封禅书一篇文帝曰盛徳之事我何足以当之出为始兴王濬征北长史南东海太守还为御史中丞时魏军南侵至歩文帝使百官议防御之术淑上议击之其言甚诞淑喜为夸侈每为时人所嘲始兴王濬常送钱三万饷淑一宿复遣追取谓为使人谬误欲以戏淑淑与濬书云闻之前志曰七年之中一与一夺义士犹或非之况密迩旬次何其裒益之亟也窃恐二三诸侯有以观大国之政是用敢布腹心迁太子左卫率元凶将为逆其夜淑在直二更许劭呼淑及萧斌等流涕谓曰主上信谗将见罪废内省无过不能受枉明旦便当行大事望相与勠力淑及斌并曰自古无此愿加善思劭怒变色左右皆耸动斌惧曰谨奉令淑叱之曰卿便谓殿下真有是邪殿下幼时常患风或是疾动耳劭愈怒因问曰事当尅不淑曰居不疑之地何患不尅但既尅之后为天地所不容大祸亦旋至耳劭左右引淑衣曰此是何事而可言罢劭因起赐淑等袴褶又就主衣取锦裁三尺为一叚又中裂之分斌与淑及左右使以缚袴褶淑出还省绕牀至四更乃寝劭将出已与萧斌同载呼淑甚急淑眠终不肯起劭停车奉化门外催之相续徐起至车后劭使登车辞不上劭命杀之于奉化门外槐树下时年四十六劭即位追赠太常孝武即位诏赠侍中太尉諡曰忠宪公又诏淑及徐湛之江湛王僧绰卜天与家长给廪
　　袁粲字景倩淑兄子也父濯州秀才早卒粲幼其祖哀之名之曰愍孙伯叔并当世荣显而愍孙饥寒不足母琅邪王氏太尉长史诞女也躬事绩纺以供朝夕愍孙少好学有清才随伯父洵为呉郡拥弊裘读书足不逾户其从兄顗出游要愍孙愍孙輙称疾不动叔父淑雅重之语子弟曰我门不乏贤愍孙必当复为三公或有欲与顗婚者顗父洵曰顗不堪正可与愍孙婚耳时愍孙在坐流涕起出早以行操见知初为州从事文帝安北参军孝武即位稍迁尚书吏部郎太子右卫率孝建元年文帝讳日羣臣并于中兴寺入关斋中食竟愍孙与黄门郎张淹更进鱼肉食尚书令何尚之密以白孝武孝武使御史中丞王谦之糺奏并免官二年起为廷尉大明元年复为侍中领射声校尉封与平县子三年坐纳山隂民丁承文货举为防稽郡孝亷免官五年为左卫将军加给事中七年转吏部尚书左卫如故其年皇太子冠上临宴东宫与顔师伯栁元景沈庆之等并摴蒱愍孙劝师伯酒师伯不饮愍孙因折辱之曰不能与佞人周旋师伯见宠于上上常嫌愍孙以寒素陵之因此发怒曰袁濯儿不逢朕员外郎未可得也而敢以寒士遇物将手刃之命引下席愍孙色不变沈柳并起为谢久之得释出为海陵太守废帝即位愍孙在郡夣日堕其胸上因惊寻被徴管机密歴吏部尚书侍中骁骑将军愍孙峻于仪范废帝裸之逼使走愍孙雅歩如常顾而言曰风雨如晦鸡鸣不已明帝泰始元年为司徒左长史南东海太守愍孙清整有风操自遇甚髙尝着妙徳先生传以续嵇康髙士传后以自况曰有妙徳先生陈国人也气志深虚姿神清映性孝履顺栖冲业简有舜之遗风先生幼夙多疾性疎懒无所营尚然九流百氏之言雕龙谭天之艺皆泛识其大归而不以成名家贫尝仕非其好也混其声迹晦其心用席门常掩三迳裁通虽子寂寞严叟沈防不是过也修道遂志终无得而称焉又尝谓周旋人曰昔有一国国中有水号曰狂泉国人饮此水无不狂惟国君穿井而汲独得无恙国人既并狂反谓国主之不狂为狂于是聚谋共执国主疗其狂疾火艾针药莫不毕具国主不任其苦于是到泉所酌水饮之饮毕便狂君臣大小其狂若一众乃欢然我既不狂难以独立比亦欲试饮此水矣愍孙幼慕荀奉倩之为人白孝武求改名为粲不许至明帝立乃请改为粲字景倩其外孙王筠又云明帝多忌讳以反语袁愍为殒门帝意恶之故令改焉二年迁领军将军仗士三十人入六门其年徙中书令领太子詹事三年转尚书仆射寻领吏部五年加中书令又领丹阳尹上于华林园茅堂讲周易粲为执经又知东宫事粲负才尚气爱好虚逺虽位任隆重不以事务经懐独歩园林诗酒自适家居负郭每杖防逍遥当其意得悠然忘反郡南一家颇有竹石粲率尔歩往亦不通主人直造竹所啸咏自得主人出语笑欵然俄而车骑羽仪并至门方知是袁尹又尝歩屧白杨郊野间道遇一士大夫便呼与酣饮明日此人谓被知顾到门求进粲曰昨饮酒无偶聊相要耳竟不与相见尝作五言诗曰访迹虽中宇循寄乃沧洲盖其志也七年为尚书令初粲忤于孝武其母乗舆出负砖叩首流血砖碎伤目自此后粲与人语有误道眇目者輙涕泣弥日尝疾母忧念昼寝夣见父容色如平生与母语曰愍孙无忧将为国家器不患沈没但恐富贵终当倾灭耳母未尝言及粲贵重恒惧倾灭乃以告之粲故自挹损明帝临崩粲与褚渊刘勔并受顾命加班剑二十人给鼓吹一部后废帝即位未亲朝政加粲兵五百人元徽元年粲丁母忧葬竟摄令亲职加卫将军不受中使敦逼相望粲终不受性至孝居丧毁甚祖日及祥诏卫将军断客二年桂阳王休范为逆粲扶曵入殿诏加兵自随府置佐吏时兵难危急贼已至南掖门诸将意沮咸莫能奋粲慷慨谓诸将帅曰冦贼已逼而众情离沮孤子受先帝顾托本以死报今日当与诸防军同死社稷因命左右被马辞色哀壮于是陈显达等感激出战贼即平殄事宁授中书监即本号开府仪同三司领司徒以州解为府固不肯移三年徙尚书令卫军开府如故并固辞服终乃受命加侍中进爵为侯又不受时粲与齐髙帝褚渊刘秉逓日入直平决万机时谓之四贵粲黙然寡言不肯当事主书每往谘决或髙咏对之时立一意则众莫能改宅宇率素器物取给好饮酒善吟讽独酌园庭以此自适居负南郭时杖防独游素寡往来门无杂客闲居髙卧一无所接谈客文士所见不过一两人顺帝即位迁中书监司徒侍中如故时齐髙帝居东府故使粲鎭石头粲素静退每有朝命多不即从逼切不得已然后方就及诏移石头即便顺防有周旋人解望气谓粲曰石头气甚乖往必有祸粲不答又给油络通幰车仗士五十人入殿时齐髙帝方谋革命粲自以身受顾托不欲事二姓密有异图丹阳尹刘秉宋氏宗室前湘州刺史王蕴太后兄子素好武事并虑不见容于齐髙帝皆与粲相结诸将帅黄回任伯孙昙瓘王宜兴彭文之卜伯兴等并与粲合升平元年荆州刺史沈攸之举兵齐髙帝自诣粲粲称疾不见粲宗人袁达以为不宜示异同粲曰彼若劫我入台便无辞以拒一如此不复得出矣时齐髙帝入屯朝堂秉从父弟领军将军韫入直门下省卜伯兴为直閤黄回诸将皆率军出新亭粲谋尅日矫太后令使蕴伯兴率宿卫兵攻齐髙帝于朝堂回率军来应秉伯等并赴石头本期夜发其日秉忧惧不知所为晡后便束装未暗载妇女就粲由此事泄先是齐髙帝遣将薛渊苏烈王天生等领兵戍石头云以助粲实御之也又令腹心王敬则为直閤与伯兴共总禁兵王蕴闻秉已奔叹曰今年事败矣时齐髙帝使蕴募人已得数百乃狼狈率部曲向石头本期开南门时已暗夜薛渊等据门射之蕴谓粲已败即便散走齐髙帝已报敬则敬则率所领收蕴杀之并诛伯兴又遣军主戴僧静向石头助薛渊自仓门入时粲与秉等列兵登东门僧静分兵攻府西门粲与秉欲还赴府既下城列烛自照谓其子最曰本知一木不能止大厦之崩但以名义至此耳僧静挺身暗往奋刀直前欲斩之粲子最觉有异大呌抱父乞先死兵士人人莫不陨涕粲曰我不失为忠臣汝不失为孝子仍求笔作唘云臣义奉大宋防名两毕今便归魂坟垅永就山邱僧静乃并斩之初粲大明中与萧恵开周朗同车行逢大开驻车恵开自照镜曰无年可仕朗执镜良久曰视死如归粲最后曰当至三公而不终至是如言最字文髙时年十七既父子俱殒左右分散任伯等其夜并自新亭赴石头其后皆诛粲小儿数嵗乳母将投粲门生狄灵庆灵庆曰吾闻出郎君者有厚赏今袁氏已灭汝匿之尚谁为乎遂抱以首乳母号泣呼天曰公昔于汝有恩故冒难归汝奈何欲杀郎君以求小利若天地鬼神有知我见汝灭门此儿死后灵庆常见儿骑大防狗戏如平常经年余鬬场忽见一狗走入其家遇灵庆于庭噬杀之少时妻子皆没此狗即袁郎所常骑者也齐永明元年武帝始下诏命袁粲刘秉改葬粲省事莫嗣祖粲常所委信与刘秉等宣密谋至是齐髙帝谓曰汝知袁粲密谋逆何以不唘嗣祖曰小人无识曲蒙袁公厚恩不忍仰负今日就死分甘官若赐性命亦不忍背粲而独生也戴僧静劝杀之髙帝曰彼各为其主遂赦焉用为省事歴朝所赏后为梁豫章王师龚頴遂宁人也少好学益州刺史毛璩辟为劝学从事璩为谯纵所杀故佐吏并逃亡頴号哭奔赴殡送以礼纵后设宴延頴不获已乃至乐奏頴流涕起曰北面事人亡不能死何忍举觞闻乐蹈迹逆乱乎纵大将谯道福引出将斩之道福母即頴姑也跣出救之得免及纵僭号备礼聘之又不至乃收頴付狱胁以兵刃执志弥坚终无回改至于蜀平遂不屈节其后刺史至輙加辟引歴府参军州别驾从事史元嘉二十四年刺史陆徽表頴节义竟不被朝命终于家
　　张进之永嘉安固人也为郡大族少有志行歴五官主簿永宁安固二县校尉家世富足经荒年散财赡乡里遂以贫罄全济者甚多太守王味之有罪当见收逃避进之家供奉经时尽其诚力味之尝避地堕水沈没进之投水拯救相与沈沦久而得免时劫畧充斥每入村纵暴至进之门輙相约勒不得侵害其信义所感如此元嘉初诏在所蠲其徭役孙恩之乱永嘉太守司马逸之被害妻子并死兵冦之际莫敢收藏郡吏俞佥以家财冒难棺敛逸之等六丧送至都葬毕乃归乡里元嘉中老病卒
　　卜天与吴兴余杭人也父名祖武帝闻其有干力召补队主从征伐封关中侯歴二县令天与善射弓力兼倍容貌严毅笑不解顔文帝以其旧将子使教皇子射元嘉二十九年为广威将军领左细仗元凶入弑事变仓卒旧将罗训徐牢皆望风屈谢天与不暇被甲执刀持弓疾呼左右出战徐牢曰殿下入汝欲何为天与骂曰殿下常来去云何即时方作此语只汝是贼手射劭于东堂防中逆徒击之臂断乃见杀其队将张之朱道钦陈满与天与同出拒战并死孝武即位赠天与龙骧将军益州刺史諡曰壮侯车驾临哭之等各赠郡守给天与家长禀子伯宗殿中将军明帝泰始初领幢击南贼于赭圻战没伯宗弟伯兴官至南平昌太守直閤领细仗队主升明元年与袁粲同谋伏诛天与弟天生少为队将十人同火屋后有一坑广二丈余十人共跳之皆度唯天生坠天生乃取实中苦竹剡其端使利交横布坑内更呼等类共跳并惧不敢天生乃复跳之往反十余曽无留碍众并叹服以兄死节为孝武所留心大明末为弋阳太守明帝泰始初与殷琰同逆被斩齐【齐不立忠义传以邱冠先一人附孝义传今析置此仍以张冲一人附其下】
　　邱冠先字道元吴兴乌程人也少有节义永明中位给事中时求使蠕蠕国尚书令王俭言冠先虽名位未升而义行甚重若为行人则苏武郑众之流也于是使蠕蠕蠕蠕逼令拜冠先执节不从以刃临之冠先曰能杀我者蠕蠕也不能以天子使拜戎狄者我也遂见杀武帝以冠先不辱命赐其子雄钱一万布三千疋雄不受诣阙上书曰臣父执节如苏武守节如谷吉遂不书之良史甄之襃防万代之后谁死社稷建元四年车僧朗衔使不异抗节是同诏赠正员外郎此天朝旧准臣父成例也今僧朗反葬冢茔臣父湮弃絶域语忠烈则亦不谢车论荼苦则彼优而此剧名位不殊礼数宜等乞申哀赠书奏不省
　　张冲字思约呉郡吴人也祖邵宋吴兴太守封临沮伯父柬袭封位通直郎柬勇力手格猛虎元凶弑立以为辅国将军孝武至新亭柬出奔坠淮死长子式嗣冲出继伯父敷冲母戴颙女有仪范张氏内取则焉冲少有至性随从叔永为将帅除盱台太守永征彭城遇寒军人手胫冻折者十七八冲足指皆堕永明八年为假节监青冀二州行刺史事冲父初卒遗令祭我必以乡土所产无用他物冲在镇四时还吴国取果菜每至蒸尝輙流涕荐焉仍转刺史永元二年为南兖州刺史迁司州裴叔业以夀春降魏又迁冲南兖州刺史并未拜崔慧景事平徴建安王寳夤还都以冲为舒州刺史一嵗之中频授四州刺史至是乃受任封定襄侯梁武帝起兵手书喻意又遣辩士説之冲确然不回东昬遣骁骑将军薛元嗣制局监暨荣伯领兵及粮运送冲使拒西师元嗣等惩刘山阳之败疑冲不敢进停住夏首浦闻梁武帝将至元嗣荣伯相率入郢城时竟陵太守房僧寄被代还至郢东昬僧寄留守鲁山除骁将军僧寄谓冲曰下官虽未荷朝廷深恩寔防先帝厚泽防其树者不折其枝寔欲微立尘效冲深相许诺共结盟誓分部拒守遣军主孙乐祖率数千人助僧寄援鲁山岸立城垒明年二月梁武帝围鲁山城遣军主曹景宗等过江攻郢城冲中兵参军陈光静等间出击之光静战死冲固守不屈病将死厉府僚以诚节言终而卒元嗣荣伯与冲子孜及长史江夏程茂固守东昬诏赠冲散骑常侍防军将军元嗣等处围城之中无他经畧唯迎蒋子文及苏侯神每日禺中于州听事上祀以求福铃铎之声昼夜不止又使子文导从登陴廵行旦日輙复如之识者知其将亡僧寄病死孙乐祖以城降郢破围二百余日士庶病死者七八百家鲁山陷后二日程茂及元嗣等议降使孜为书与梁武帝冲故吏青州中从事房长瑜谓孜曰前使君忠贯昊天操逾松竹郎君但当端坐画一以荷析薪若天运不与幅巾待命以下从使君今若随诸人之计非惟郢州士女失髙山之望亦恐彼所不取也不从卒以郢城降时以冲及房僧寄比臧洪之被围也赠僧寄益州刺史
　　梁【梁不立忠义传今録张嵊江子一沈峻韦粲四人以为编】
　　张嵊字四山吴郡吴人也祖永宋南兖州刺史父稷尚书左仆射稷初为剡令至嵊亭生之因名嵊字四山嵊少敦孝行年三十余犹班衣受稷杖动至数百收泪欢然雅有志操能清言初父稷为青冀二州刺史州人徐道角等夜袭城稷遂见害嵊感家祸终身蔬食布衣手不执刀刃不听音乐弟淮言气不伦嵊垂泣训诱起家秘书郎累迁镇南湘东王长史寻阳太守王暇日元言因为之筮谓嵊曰卿后当东入为郡恐不得终其天年嵊曰贵得其所耳时伏珽在坐曰君王可畏人也还为太府卿呉兴太守侯防围建邺遣弟伊率郡兵赴援城陷御史中丞沈峻违难东归嵊往见之谓曰贼臣慿陵人臣効命之日今欲收集兵刃保据贵乡虽复万死诚亦无恨峻固劝嵊举义时邵陵王纶东奔至钱塘闻之遣前舎人陆邱公版授嵊征东将军嵊曰天子蒙尘今日何情复受荣号留版而已贼行台刘神茂攻破义兴遣使説嵊嵊斩其使仍遣军破神茂侯景乃遣其中军侯子鉴助神茂击嵊嵊军败乃释戎服坐于听事贼临以刃终不屈执以送景景将舎之嵊曰速死为幸乃杀之子弟遇害者十余人景欲存其一子嵊曰吾一门已在鬼録不在尔处求恩于是皆死贼平元帝追赠侍中中卫将军开府仪同三司諡忠贞
　　江子一字元亮济阳考城人晋散骑常侍统之七世孙也父法成奉朝请子一少慷慨有大志家贫以孝闻苦侍养多阙因蔬食终身起家王国侍郎奉朝请上书言事为当轴所排乃拜表求入北为刺客武帝异之又唘求观书秘阁武帝许之有直华林省其姑夫左卫将军朱异权要当朝休暇之日賔客辐凑异不为物议所归欲引子一为助子一未尝造门其髙洁如此为遂昌曲阿令皆着美绩后为南津校尉弟子四歴尚书金部郎大同初迁右丞兄弟性并刚烈子四自右丞上封事极言得失武帝甚善之诏曰屋漏在上知之在下其令尚书详择施于时政左戸郎沈烱少府丞顾璵尝奏事不允帝厉色呵责之子四乃趋前代烱等对言甚激切帝怒呼缚之子四据地不受帝怒亦歇乃释之犹坐免职及侯景攻陷歴阳自横江将度子一率舟师千余人于下流欲邀之其副董桃生走子一乃退还南洲收余众歩赴建邺见于文徳殿帝怒之具以事对且曰臣以身许国常恐不得其死今日之事何所复惜不死阙前终死阙后耳及城被围开承明门出战子一及弟尚书左丞子四东宫直殿主帅子五并力战直前贼坐甲不起子一引矟撞之贼纵突骑众并缩子一刺其骑骑倒矟折贼解其肩时年六十二弟曰与兄俱出何面独旋乃免胄赴敌子四矟洞胷死子五伤脰还至壍一恸而絶贼义子一之勇归之面如生诏赠子一给事黄门侍郎子四中书侍郎子五散骑侍郎侯景平元帝又追赠子一侍中諡义子子四黄门侍郎諡毅子子五中书侍郎諡烈子子一续黄图及班固九品并词赋文章数十篇行于世
　　沈浚字叔源吴兴武康人也祖宪齐冠军长史广陵太守浚少渉学有才干仕梁歴山隂吴建康三县并有能名太清二年累迁御史中丞时台城为侯景所围外援并至景表请和求解围还江北诏许之遣右卫将军栁津对景盟歃景知城内疫疾稍无守备因缓去期城内知其背盟复举烽鼓噪后数日景复进表请和简文使浚往景所景曰即日向热非复行时政欲立効求停君可见为申闻浚曰大将军此意意在得城下风所闻久已乏食城内虽困尚有兵粮朝廷恐和好乖贰已密外军若台城倾覆勿以二宫为念当以死雪耻若不能决战当深壁自守大将军十万之众将欲何资景横刀于膝瞠目叱之浚正色责景曰河南王亲是人臣举兵向阙今朝廷已赦王罪结盟口血未干而复翻背沈浚六十之年死生有命岂畏逆臣之刀乎不顾而出景叹曰是真司直也然密衔之又劝张嵊立义景后得杀之韦粲字长倩京兆杜陵人车骑将军叡之孙北徐州刺史放之子也少有父风好学仗气身长八尺容貌甚伟初为云麾晋安王行参军后为外兵参军兼中兵时颍川庾仲容吴郡张率前軰才名与粲同府并忘年交好及王为皇太子粲自记室迁歩兵校尉入为东宫领直后袭爵永昌县侯累迁右卫率领直以旧恩任寄绸密虽居职屡徙而常留宿卫颇擅权势诞倨不为时辈所平右卫朱异尝于酒席厉色谓粲曰卿何得已作领军面向人大同中帝尝不豫一日暴剧皇太子以下并入侍疾内外咸云帝崩粲将率宫甲度台微有喜色问所由那不见办长梯以为大行幸前殿湏长梯以复也帝后闻之怒曰韦粲愿我死有司奏推之帝曰各为其主不足推也太清元年出为安逺将军衡州刺史皇太子出饯新亭执粲手曰与卿不为久别二年召为散骑常侍还至庐陵闻侯景作逆便简阅部下得精卒五千马五百匹倍道赴援至豫章即就内史刘孝仪谋之孝仪曰必如此当有安可轻信单使妄相惊动或恐不然时孝仪置酒粲怒以杯抵地曰贼已渡江便逼宫阙水陆阻断何暇有报假令无岂得自安今日何情饮酒即驰马出部分将发防江州刺史当阳公大心遣使要粲粲乃分麾下配第八弟助第九弟警为前军粲驰往见大心曰上游蕃镇江州去都最近殿下情计实宜在先但中流任重当湏应接不可阙镇今宜张军势移镇盆城遣偏将赐随于事便足大心然之遣中兵栁昕率兵二千随粲粲悉留家累于江州以轻舸就路至南洲粲外弟司州刺史栁仲礼亦帅歩骑万余人至横江粲即送粮仗赡给之并散私金帛以赏其战士先是安北鄱阳王范亦自合肥遣西豫州刺史裴之髙与其长子嗣帅江西之众赴都屯于张公洲待上流诸军至是遣船度仲礼与粲合军进屯新林王游苑粲建议推仲礼为大都督报下流众军裴之髙自以年位髙耻居其下乃曰栁节下已是州将何湏我复鞭杖累日不决粲乃抗言于众曰今同赴国难义在除贼所推栁司州者政以久捍边疆先为侯景所惮且士马精鋭无出其前若论位次栁在粲下语其年齿亦少于粲直以社稷之计不得复论今日贵在将和若人心不同大事去矣裴公朝之旧齿岂应复挟私以沮大计粲请为诸君解释之乃单舸至之髙营切让之之髙泣曰吾荷国荣自应率先士卒顾恨衰老不能効命企望栁使君共平凶逆前谓众议已定无俟老夫尔若必有疑当剖心相示于是诸将定议仲礼方得进军次新亭贼列阵于中兴寺相持至晚各解归是夜仲礼入粲营部分众军旦日将战诸将各有据守令粲屯青塘当石头中路粲虑栅垒未立为贼所争颇以为惮谓仲礼曰下官才非御侮直欲以身徇国节下善量其宜不可致有亏丧仲礼曰青塘立营逼近淮渚欲以粮储船乗尽就泊之此事大非兄不可若疑兵少当更差军相助粲率所部水陆俱进时昬雾军人失道比及青塘夜已过半垒栅至晓犹未合景登禅灵寺门阁望粲营未立便率鋭卒来攻军副王长茂劝据栅待之粲不从令军主郑逸逆击之军败贼遂入营左右髙冯牵粲避贼粲不动犹叱子弟力战兵死畧尽遂见害年五十四粲子尼及三弟助警构从弟昻皆战死亲戚死者数百人贼传粲首阙下以示城内简文闻之流涕谓御史中丞萧恺曰社稷所寄唯在韦公如何不幸先死行阵诏赠防军将军元帝平侯景追諡忠贞子谅以学业为陈始兴王叔陵所引为中録事参军兼记室叔陵败伏诛
　　陈【陈不立忠义传今取鲁广达一人以备其篇】
　　鲁广达字徧览扶风郿人安南将军吴州刺史悉达之弟也悉达自有传广逹少慷慨志立功名虚心爱士賔客自逺而至时江表将帅各领部曲动以千数而鲁氏尤为多仕梁为平南当阳公府中兵参军侯景之乱与兄悉达聚众保新蔡梁元帝承制授晋州刺史王僧辩之讨侯景广达出境接资奉军储僧辩谓沈烱曰鲁晋州亦是王师东道主人仍率众随僧辩景平加员外散骑常侍武帝受禅授东海太守后代兄悉达为吴州刺史封中宿县侯光大元年迁南豫州刺史华皎称兵上流诏司空淳于量进讨军至夏口见皎舟师彊盛莫敢进广达首率骁勇直冲贼军广达堕水沈溺久之因救获免皎平授巴州刺史太建初与仪同章昭达入硖口招定安蜀等诸州镇时周图江左大造舟舰于蜀并运粮青泥广达与钱道戢等将兵掩袭纵火焚之仍还本镇广达为政简要推诚任下吏民便之及秩满皆诣阙表请于是诏留二年众军北伐畧淮南旧地广达与齐军战于大岘大破之斩其敷城主张元范进尅北徐州仍授北徐州刺史十年授都督合州刺史十一年周将梁士彦围夀春诏遣中领军樊毅左卫将军任忠等分部趣阳平秦郡广达率众入淮为掎角以击之周军攻陷豫霍二州南北兖晋等各自防诸将并无功遂尽失淮南之地广达因免官以侯还第十二年与南豫州刺史樊毅北讨尅郭黙城寻授平西将军都督郢州以上七州诸军事顿兵江夏周安州总管元景征江外广达命偏师击走之至徳二年为侍中改封绥越郡公寻为中领军及隋将贺若弼进军钟山广达于白土冈置阵与弼旗鼓相对广达躬擐甲胄手执桴鼓率励敢死冒刃而前隋军退走逐北至营伤杀甚众如是者数四及弼攻诸军乗胜至宫城烧北掖门广达犹督余兵苦战不息防日暮乃解甲面台再拜恸哭谓众曰我身不能救国负罪深矣士卒皆涕泣歔欷遂就执祯明三年依例入隋广达追怆本朝沦覆遇疾不疗寻以愤慨卒尚书令江总抚柩恸哭乃命笔题其棺头为诗曰黄泉虽抱恨白日自留名悲君感义死不作负恩生又制广达墓铭述其忠概初隋将韩擒虎之济江广达长子世真在新蔡乃与其弟世雄及所部奔擒虎擒虎遣使致书招广达广达时屯兵都下乃自劾廷尉请罪后主谓曰世真虽异路中大夫公国之重臣吾所恃赖岂得自同嫌疑之间乎加赐黄金即日还营广达有队主杨孝辩时从广达在军中力战陷阵其子亦随孝辩挥刀杀隋兵十余人力穷父子俱死
　　后魏
　　于简字什门代人也明元时为谒者使喻冯防及至和龙住外不入使谓防曰大魏皇帝有诏湏冯主出受然后敢入防使人牵逼令入见防不拜防令人按其项什门曰冯主拜受诏吾自以賔主致敬何湏苦见逼也与防往复声气厉甚既而防止什门什门于羣众之中廻身背防披袴后裆以辱之拘留之后随身衣裳败壊畧尽虮虱被体防遗以衣服什门拒而不受和龙人皆叹曰虽古烈士无以过也歴二十四年后冯上表称臣乃送什门归拜治书侍御史太武下诏曰什门奉使和龙值狂虏肆虐勇志壮厉不为屈节虽苏武何以加之赐羊千口帛千疋进为上大夫防告宗庙班示天下叚进不知何许人也太武初为白道守将蠕蠕大檀入塞围之力屈被执进抗声大骂遂为贼所杀帝追愍之赠安北将军赐爵显美侯諡曰荘
　　汲固东郡梁城人也为兖州从事刺史李式坐事被收吏民皆送之至河上时式子宪生始满月式大言于众曰程婴杵臼何如人也固曰今古岂殊遂便潜还不顾径于式妇闺抱宪匿蔵及捕者收宪属有一婢产男以婢儿授之事寻泄固乃擕宪逃遁遇赦始归宪即为固长育至十余嵗恒呼固夫妇为郎婆后髙祐为兖州刺史嘉固节义以为主簿
　　王元威恒农北陜人也献文崩元威立草庐于州城门外衰裳蔬粥哭踊无时刺史茍頺以事表闻诏令问状云先帝泽被苍生元威不胜悲慕恋心如此不知礼式诏问元威欲有所诉听为表列元威云闻讳悲号窃谓臣子同例无所求谒及至百日乃自竭家财设四百人斋防忌日又设百僧供至大除日诏送白防袴褶一具与元威释服下州令表异焉
　　娄提代人也献文时为内三郎献文暴崩提谓人曰圣主升遐安用活为遂引佩刀自刺防死文明太后诏赐帛二百疋时有勒部人蛭防寅兄地于坐盗食官马依制命死防寅自诬已杀兄又云实非弟杀兄弟争死辞不能定孝文诏原之
　　刘渇侯不知何许人也禀性刚烈大和中为徐州后军以力死战众寡不敌遂被擒瞠目大骂终不降屈为贼所杀孝文赠立忠将军平州刺史上庸侯赐绢千疋谷千斛有严季者亦为军校尉与渴侯同殿势穷被执终不降屈后寻逃还除立节将军赐爵五等男
　　朱长生于提者并代人也孝文时以长生为员外散骑常侍与提俱使髙车既至髙车王阿伏至罗责长生等拜长生拒之阿伏至罗乃不以礼待长生长生以金银寳器奉之阿伏至罗既受献长生曰为臣内附宜尽臣礼何得口云再拜而实不拜呼出帐命众中拜阿伏至罗慙其臣下大怒曰帐中何不教我而辱我于大众夺长生等献物内之丛石之中胁以兵曰汝能为我臣则活不降则死二人皆瞠目厉声曰岂有天子使人拜汝夷狄我宁为魏死不为汝臣阿伏至罗弥怒絶其饮食从行者三十人皆求哀阿伏至罗乃给以肉酪唯长生与提又不从乃各分徙之积三嵗乃得还孝文以长生等守节逺同苏武甚嘉之拜长生河内太守提陇西太守并赐爵五等男从者皆为令长
　　晁清辽东人也祖晖济州刺史颍川公清袭祖爵例降为伯为梁城戍将梁师攻围粮尽城陷清抗节不屈为贼所杀宣武襃美赠乐陵太守諡曰忠子荣賔袭刘侯仁豫州人也城人白早生杀刺史司马悦据城南叛悦息胐走投侯仁贼虽重加购募又严其捶挞侯仁终无漏泄朏遂免祸事宁有司奏其操行请免府籍叙一小县诏可
　　王荣世阳平馆陶人也为三城戍主方城县子梁师攻围力穷知不可全乃先焚府库后杀妻妾及贼陷城与戍副邓元兴等俱以不屈被害明帝下诏襃美忠节进荣世爵为伯赠齐州刺史元兴开国子赠洛州刺史胡小彪河南河隂人也少有武气正光末为统军于晋夀孝昌中梁将樊文炽等冦边益州刺史邴蚪遣长史和安固守小剑文炽围之蚪命小彪与统军崔珍寳同往防拒文炽掩袭小彪珍寳并禽之文炽攻小剑未陷乃将珍寳至城下使谓和安曰南军彊盛北救不来岂若归欵取其富贵和安命射之乃退复逼小彪与和安交言小彪乃慷慨谓安曰我栅不防为贼所虏观其兵士势不足言努力坚守魏行台传梁州遣将已至贼以刀欧击言不得终遂害之三军莫不叹其壮节哀其死亡文炽寻奔败禽其次将萧世澄陈文绪等一十一人行台魏子建壮其气概唘以世澄购其尸柩乃获骸骨归葬之
　　孙道登彭城吕县人也永安初为梁将韦休等所虏面缚临刃廵达村坞令其招降乡曲道登厉声唱呼但当努力贼无所能贼遂屠戮之又荆州被围行台宗灵恩遣使宗女等四人入城晓喻为贼将所获执女等廵城令其改辞女等大言天军垂至坚守莫降贼忿各刳其腹然后斩首二州表其节义道登等并赐五品郡五等子爵听子弟袭爵遣使诣所在吊祭
　　郭琰字神寳京槃人也少丧父事母以孝闻孝武帝之居藩邸琰以通侠被知及即位封新丰县公除洛州刺史孝武西入改封冯翊郡公授行台尚书潼关大都督大统中齐神武遣大都督窦泰袭恒农时琰为行台众少战败乃奔洛州与刺史泉企城守力穷城将陷乃仰天哭曰天乎天乎何由纵此长蛇而不助顺也言发涕流不能自止兵士见之咸自厉愤竟为东魏将髙敖曹所禽复谓敖曹曰天子之臣乃为贼所执敖曹素闻其名义不杀之送于并州见齐神武言色不屈见害沓龙超晋夀人也性尚义侠少为乡里所重永熙中梁将樊文炽来冦益州刺史傅和孤城固守龙超每出战輙破之时攻围既久粮矢方尽刺史遣龙超夜出请援于汉中遂为文炽所得许以封爵使告城中曰外无援军宜早降乃置龙超于攻楼上龙超乃告刺史曰援军数万近在大寒文炽大怒火炙杀之至死辞气不挠大统二年诏赠龙骧将军巴州刺史
　　乙速孤佛保北秀容胡酋也少骁武善射孝武帝时为直阁将军从入关封蒲子县公并赐弓矢大统初梁将兰钦来冦遂陷汉中佛保时为都督统兵力战知将败乃先城未陷仰天大哭曰此马吾常所乗此弓矢天恩赐我岂可令贼得吾弓马乎遂斩马及弓自刎而死三军莫不壮之黄门郎赵僧庆时使汉中闻之乃收送其尸致长安天子感叹诏著作録之
　　周【周有孝节传取李棠杜叔毗二人为编今析杜叔毗附于孝友仍以栁桧与李棠置此】
　　李棠字长卿渤海蓨人也祖伯贵魏宣武时官至鲁郡守有孝行居父丧哀戚过礼遂以毁卒宣武嘉之赠渤海相父元胄员外散侍郎棠幼好学有志操年十七与髙干兄弟举兵信都以军功除征虏将军后仕东魏及髙仲密为北豫州刺史请棠为掾先是仲密与崔暹有隙暹时为齐文襄委任仲密恐其间已每不自安将图西附时东魏又遣鎭城奚夀兴典兵事仲密但知民务而已遂与棠谋杀夀兴率其众据城遣棠诣关中归欵文帝嘉之拜棠武卫将军封广宗县公位给事黄门侍郎加车骑大将军仪同三司散骑常侍从魏安公尉迟迥伐蜀棠应募先入蜀喻之至成都萧防问迥军中委曲棠不对防乃笞辱之冀获其实棠曰尔亡国余烬不识安危奉命喻尔反见踬顿我王者忠臣有死而已义不为尔移志也防不得其要指遂害之子敞嗣栁桧字季华河东解人也五世祖恭仕后赵赵乱徙居汝颍间遂仕江表父僧习与豫州刺史裴叔业归魏歴北地颍川二郡守桧性刚简任气少文善骑射果于断决年十八起家奉朝请居父丧毁瘠骨立服阕除阳城郡丞防城都督大统四年从文帝战于河桥先登有功授都督鎭鄯州八年拜河湟郡守仍典军事寻加平东将军太中大夫吐谷浑入冦郡境时桧兵少人懐忧惧桧抚而勉之众心乃安因率数十人先击之贼溃乱余众乗之遂大败而走以功封万年县子时吐谷浑彊盛数侵疆埸自桧鎭鄯州屡战破之数年不敢为冦十四年迁河州别驾转帅都督俄拜使持节抚军将军大都督居三载徴还京师时桧兄虬为秘书丞弟庆为尚书左丞桧常谓兄弟曰兄则职典简牍襃贬人伦弟则管辖羣司股肱朝廷可谓荣宠矣然而四方未静车书不一桧唯当蒙矢石履危难以报国恩耳文帝谓桧曰卿昔在鄯州忠勇显著今西境肃清无劳经畧九曲国之东鄙劳君守之遂令桧鎭九曲寻从大将军王雄讨上津魏兴平之即除魏兴华阳二郡太守安康人黄众寳谋反连结党与将围州城乃相谓曰尝闻栁府君勇悍有余不可当今既在外方为吾徒腹心之疾也不如先击之遂围桧郡郡城卑下士众寡弱又无守御之备连战积十余日士卒仅有存者于是力屈城陷身被十数创遂为贼所获既而众寳等进围东梁州乃缚桧置城下欲令诱説城中桧乃大呼曰羣贼乌合粮食已罄行即退散各宜勉之众寳大怒乃临桧以兵曰速更汝辞不尔便就戮矣桧守节不变遂害之弃尸水中城中人皆为流涕众寳解围之后桧兄子止戈方收桧尸还长安赠东梁州刺史子斌嗣斌字伯达年十七齐王宪召为记室早卒斌弟雄亮字信诚父桧在华阳见害雄亮时年十四哀毁过礼隂有复讐之志武帝时众寳率其部归长安帝待之甚厚雄亮手斩众寳于城中请罪阙下帝特原之后累迁内史中大夫赐爵汝阳县子隋文帝受禅拜尚书考功侍郎迁给事黄门侍郎尚书省凡有奏事多为駮正深为公卿所惮俄以本官检校太子左庶子进爵为伯秦王俊镇陇右出为秦州总管府司马领山南道行台左丞卒子賛嗣
　　隋
　　刘字仲逺彭城丛亭里人魏太常卿芳之孙也少好学有覊检重节概仕齐楚州刺史齐亡归周武帝以为本郡太守髙祖平陈以行军长史从总管吐万绪度江加上仪同封濩泽县公拜泉州刺史防髙智慧作乱以兵攻州城守救不至粮尽无所食与士卒煑犀甲腰带及剥树皮食之一无离叛贼欲降之抗节弥厉城陷遂为贼所害髙祖闻而嘉叹者久之赐物二千段长子信袭其官爵
　　游元字楚客广平任城人魏五更明根之元孙也父寳蔵位至郡守元少聪敏仕周歴夀春令谯州司马俱有能名开皇中为殿内侍御史炀帝嗣位迁度支郎辽东之役领左骁卫长史为盖牟道监军拜朝请大夫兼书侍御史宇文述等九军败绩帝令元主其狱述时贵幸势倾朝廷遣家僮造元有所请属元不之见他日按述逾急仍以属请状劾之帝嘉其公正赐服一袭后奉使黎阳督运杨元感作逆谓元曰独夫肆虐天下士大夫肝脑涂地我今亲率义兵诛无道卿意如何元正色曰尊公荷国宠灵功参佐命髙位重禄近古莫俦当谓竭诚尽节上答鸿恩岂意坟土未干亲图反噬仆有死而已不敢闻命元感怒胁以兵元竟不屈节于是遂见害帝甚嘉叹赠银青光禄大夫拜其子仁宗为正议大夫弋阳郡通守
　　冯慈明字无佚信都人也父子琮仕齐至左仆射慈明在齐为中书舎人开皇中兼内史舎人大业中位尚书兵部郎加朝请大夫十三年摄江都郡丞事李密之逼东都也诏慈明令安集瀍洛至鄢陵为密党崔枢所执密延于坐而谓之曰吾欲率四方之众问罪于江都卿以为如何慈明曰慈明直道事人有死而已不义之言非所敢对密不悦冀其后改乃加礼焉慈明潜使人奉表江都及致书东都留守论贼形势密知其状义而释之出至营门为贼帅翟让所瞠责慈明勃然曰天子使我来正欲除尔辈不图为贼党所获我岂从汝求活邪湏杀但杀何湏骂詈让益怒于是乱刀斩之时年六十八梁郡通守杨汪上状炀帝叹息之赠银青光禄大夫拜其二子怦惇俱为尚书承务郎王世充推越王侗为主重赠柱国戸部尚书黎阳郡公諡曰壮武长子忱先在东都王世充破李密忱亦在军中遂遣奴负父尸柩诣东都身不自送未防又盛华烛纳室时论丑之张湏陀农阌乡人也性刚烈有勇略弱冠从史万嵗讨西爨以功授仪同后从杨素击平汉王谅加开府大业中为齐郡賛务防兴辽东之役嵗饥湏陀将开仓赈给官属咸曰湏待诏湏陀曰如待报至当委沟壑吾若以此获罪死无所恨先开仓而后上状帝嘉而不责时天下承平日久多不习兵湏陀独勇决善战又长于抚驭得士卒心论者号为名将时贼帅王薄北连豆子贼孙宣雅石祗阇郝孝徳等众十余万攻章邱湏陀大破之露布以闻帝大悦优诏襃令使者图画其形容奏之其年贼裴长才石子河等奄至城下湏陀与战长才败走后数旬贼帅秦君郭方预等围北海湏陀倍道而进大破之司刺史裴操之上状帝遣使劳问之十年贼左孝友屯蹲狗山湏陀列八营以逼之孝友窘逼面缚来降其党解散又有王良郑大彪李脘等众各万计湏陀悉平之威震东夏以功迁齐郡通守领河南道十二郡黜陟讨捕大使俄而贼卢明月众十余万将冦河北次祝阿湏陀邀击杀数千人贼吕明星师仁泰霍小汉等众各万余扰济北湏陀击走之寻将兵拒东郡贼翟让前后三十余战每破走之转荥阳通守时李密説让取洛口仓遂率兵逼荥阳湏陀拒之让惧而退走湏陀逐北李密先伏兵数千人邀湏陀遂与让合军围之湏陀败溃围輙出左右不能尽出复跃马入救之往来数四众皆败乃仰天叹曰兵败如此何面见天子乎乃下马战死其所部兵昼夜号哭数日不止帝令其子元备总父兵元备时在齐郡遇贼竟不果行越王侗遣裴仁基招其众移鎭虎牢
　　杨善防字敬仁农华隂人也父初位毗陵太守善防大业中为鄃令以清正闻俄而百姓聚起为盗善防讨之往皆尅防后贼帅张金称屯于县界善防每挫其锋炀帝遣将军叚达讨金称善防进计于达达不能用军竟败后进止一以谋之乃大尅金称复引勃海贼孙宣雅髙士达等破黎阳而还善防邀破之擢拜朝请大夫清河郡丞于时山东思乱从盗如市郡县微弱陷没相继能抗贼者善防而已前后七十余阵未尝负败每恨众寡相殊未能灭贼防太仆杨义臣讨金称见败取善防定策善防遂与金称战贼乃退走善防捕斩之传首行在所帝赐以上方甲矟弓劒进拜清河通守复从杨义臣斩漳南贼帅髙士达传首江都宫帝下诏襃之后为窦建徳所围城陷建徳释而礼之用为贝州刺史善防骂之曰老贼何敢拟议国士建徳知终不为己用遂害之清河士庶莫不伤痛
　　独盛不知何许人也父屯本姓李氏仕周赐姓独兄楷长平太守自有传盛性刚烈有胆畧以炀帝藩邸之旧累迁右屯卫将军宇文化及之乱裴防通引兵至成象殿宿卫者皆释仗走盛谓防通曰何物兵势太异防通曰事已然不预将军事盛骂曰老贼何物语不及被甲与左右十余人逆拒之为乱兵所杀越王侗称制赠光禄大夫纪国公諡曰武节
　　卢楚涿郡范阳人也祖景祚魏司空掾楚少有才学性鲠急口吃言语澁难大业中为尚书左司郎当朝正色甚为公卿所惮及帝幸江都东都官僚多不奉法楚每存糺举无所廻避越王侗称尊号以楚为内史令左备身将军尚书左丞右光禄大夫封涿郡公与元文都等同心勠力以辅侗文都将诛王世充以靖乱楚与其谋及文都为人所告世充以兵入犯太阳门武卫将军皇甫无逸斩关逃难呼楚同去楚曰仆与元公有约若社稷有难誓以俱死今舍去不义及世充入楚匿太官署寻被执世充奋袂令斩于是锋刃交下支体糜碎元文都者魏宗室也父矩周小冢元都事在魏汝隂王天赐传中
　　刘子翊彭城丛亭里人也父遍齐徐州司马子翊少好学颇解属文性刚謇有吏干开皇中为秦州司法参军因入考杨素奏为侍御史时永宁县令李公孝四嵗丧母九嵗外继其后父更别娶后妻至是而亡河间刘以为无抚育之恩议不觧任子翊駮之曰传云继母同母也当以配父之尊居母之位齐杖之制皆如亲母又为人后者为其父母朞服者自以本生非殊亲之与继也父虽自处傍尊之地于子之情犹湏隆其本重是以令云为人后者其父母并解官申其心丧父卒母嫁为父后者虽不服亦申心丧其继母嫁不解官此専据嫁者主文耳将知继母在父之室则制同亲母若谓非有抚育之恩同之行路何服之有乎服既有之心丧焉可独异三省令防其义甚明今言令许不解何其甚谬且后人者为其父母朞未有变隔以亲继亲既等故心丧不得有殊服问云母出则为继母之党服岂不以出母族絶推而逺之继母配父引而亲之乎子思曰为伋也妻者是为白也母不为伋也妻者是不为白也母是知服以名重情以父亲所以圣人敦之以孝慈之以名义是使子以名服同之亲母继母以义报等之已生如谓继母之来在子出之后制有浅深者考之经传未见其文譬出后之人所后者初亡后之者至此后可以无抚育之恩而不服重乎昔长沙人王毖汉末为上计诣京师既而吴魏隔絶毖在内国更娶生子昌毖死后昌为东平相始知吴之母亡便情系居重不摄职事于时议者不以为非然则继之与前于情无别若要以抚育始生服制王昌复何足云乎又晋鎭南将军羊祜无子取弟子伊为子祜薨伊不服重祜妻表闻伊辞曰伯生存养己伊不敢违然无父命故还本生尚书彭权议子之出养必由父命无命而出是为叛子于是下诏从之然则心服之制不得缘恩而生也论云礼者称情而立文杖义而设教还以此义谕彼之情称情者如母之情杖义者为子之义分定然后能尊父顺名崇礼笃敬茍以姆养之恩始成母子则恩由彼至服自己来则慈母如母何待父令又云继母慈母本实路人临已养已同之骨血若如斯言子不由父纵有恩育得如母乎其慈继虽在三年之下而居齐朞之上礼有伦例服以称情继母本以名服岂借恩之厚薄也至于兄弟之子犹子也私昵之心实殊礼服之制无二彼言以轻如重因以不同此谓如重之辞即同重法若使轻重不等何得为如律云准枉法者但准其罪以明法论者即同真法律以弊刑礼以设教准者准拟之名以者即真之称如以二字义用不殊礼律两文所防是一将此明彼足见其义取譬伐柯何逺之有论云取子为后者将以供承祧庙奉养己身不得使宗子归其故宅以子道事本父之后妻也然本父后妻因父而得母称若如来防本父亦可无心丧乎何直父之后妻也论又云礼言旧君其尊岂复君乎已去其位非复纯臣湏言旧以别之别有所重非复纯孝故言其已见之日以其父之文是名异也此又非通论何以言之其旧训殊所用亦别旧者易新之称其者因彼之辞安得以相类哉至如书云其父析薪其子不克负荷传云卫虽小其君在焉若其父而有异其君复有异乎斯不然矣今炫敢违礼乖令侮圣干法使出后之子无情于本生名义之分有亏于风俗茍饰非于明世彊媒蘖于礼经虽欲已露才不觉言之伤理事奏竟从子翊之议歴新丰令大理正并有能名擢授书侍御史每朝廷疑议子翊为之辩析多出众人意表从幸江东属天下大乱帝犹不悟子翊因侍切谏由是忤防令子翊为丹阳留守寻遣于上江督运为贼吴碁子所虏子翊説之因以众降复遣首领贼渡江遇炀帝被弑知而告之子翊弗信斩所言者贼又请以为主不从因执至临川城下使告城中云帝崩子翊乃易其言于是见害
　　尧君素魏郡荡隂人也炀帝为晋王时君素以左右从及嗣位累迁鹰郎将大业末从骁卫大将军屈突通拒唐兵于河东俄而通引兵南遁以君素有胆畧署领河东通守唐遣吕绍宗韦仪节等攻之不克及通军败归唐至城下呼之君素见通歔欷流涕悲不自胜左右皆哽咽通亦泣下因谓君素曰吾军已败义旗所指莫不响应事势如此卿当早降以取富贵君素答曰公当爪牙之寄为国大臣主上委公以关中代王付公以社稷国祚隆替属之于公柰何不思报効以至于此纵不能逺惭主上公所乗马即代王所赐也公何面目乘之哉通曰吁君素我力屈而来君素曰我今力犹未屈何用多言通惭而退时围甚急行李断絶君素乃为木鹅置表于颈具论事势浮之黄河沿流而下河阳守者得之达于东都越王侗见而叹息及承制拜君素为金紫光禄大夫密遣行人劳之监门直閤厐玉武卫将军皇甫无逸前后自东都归唐俱造城下为陈利害唐又赐金劵待以不死君素卒无降心其妻又至城下谓之曰隋室已亡天下有所属君何自苦身取戮辱君素曰天下事非妇人所知引弓射之应而倒君素自知事必不济每言及隋国未尝不歔欷流涕常谓将士曰吾是藩邸旧臣义不得不死今谷足支数年食尽此谷足知天下事必若隋室倾败天命有归吾当断头以付诸君也时百姓苦隋日久及唐兵起人有息肩之望又颇得江都倾覆消息兼粮食絶男女相食众心离骇白虹降于府门兵器之端夜皆光见月余君素为左右所害陈孝意张季珣杜松赟并以诚节显孝意河东人大业初为鲁郡司法书佐郡内号为亷平太守苏威尝欲杀一囚孝意固谏不许孝意因解衣请先受死良久威意乃解谢而遣之渐加礼敬及威为纳言奏孝意为侍御史后以父忧去职居丧过礼有白鹿驯扰其庐时人以为孝感寻起授鴈门郡丞在郡菜食斋居朝夕哀临每一发声未尝不絶倒柴毁骨立见者哀之时长吏多赃汚孝意清节弥厉发奸擿伏动若有神吏民称之炀帝幸江都马邑刘武周杀太守王仁恭作乱前郡丞杨长仁鴈门令王确等谋应贼孝意知之族灭其家郡中战栗俄而武周来攻孝意拒之每致尅防但孤城无援而孝意誓以必死亦知帝必不反每旦夕向诏库俯伏涕流悲恸左右粮尽为校尉张世伦所杀以归武周张季珣京兆人父祥少为隋文帝所知引为丞相参军累迁并州司马及汉王谅反遣其将刘建攻之纵火烧其郭下祥见百姓惊骇其城西有王母庙登城望之再拜号泣曰百姓何罪致此焚烧神其有灵可降雨相救言讫庙上云起雨降其火遂灭士卒感其至诚莫不用命援军至贼退以功授开府后卒于都水监季珣少慷慨有志节大业末为鹰郎将所居据箕山为固与洛口接及李密陷仓城遣呼之季珣大骂密怒攻之连年不能尅经三年资用尽无薪彻屋而爨人皆穴处季珣抚之一无离叛后士卒饥羸为密所陷季珣坐听事顔色自若密遣兵禽送之羣贼曵令拜密季珣曰吾虽败军将犹是天子爪牙臣何容拜贼密壮而释之翟让从求金不得杀之其弟仲琰为上洛令及唐兵起城守部下杀之以归唐仲琰弟幼宗为千牛左右宇文化及乱遇害季珣家世忠烈兄弟俱死国难论者贤之杜松赟北海人性刚烈重名义为石门府队正大业末贼杨厚来攻北海县松赟觇贼被执使谓城中云郡兵已破宜早归降松赟伪许之既至城下大呼曰我邂逅被执非力屈也官军大来贼旦暮禽翦贼以刀筑其口引之去松赟骂厚曰老贼何敢辱贤良言未卒贼断其腰城中望之莫不流涕扼腕鋭气益倍北海卒完优赠朝请大夫本郡通守









　　通志卷一百六十六
&lt;史部,别史类,通志&gt;
　　钦定四库全书
　　通志卷一百六十七
　　宋　右　廸　功　郎　郑　樵　渔　仲　撰
　　孝友传第一
　　晋史始立孝友传宋齐周隋曰孝义梁陈曰孝行后魏曰孝感今总曰孝友东汉虽不标名然毛义一卷而其事已具其中故取之以冠此篇之首又自宋以下离其义行者为一宗以附各代孝友之后庶有别云
　　后汉孝友
　　毛义　薛包　刘平【王望王扶】赵孝【王琳　魏谭儿萌　车成】淳于恭　江革　刘般【子恺　恺子茂】周磐【蔡顺】赵咨
　　晋孝友
　　李密　盛彦　夏方　王裒　许孜【子生】庾衮　孙晷　顔含　刘殷　王延　王谈　桑虞　何吴逵
　　宋孝友
　　刘瑜【董阳】贾恩　郭世道【子原平】潘综【陈遗秦绵】张楚　邱杰　师觉授　王彭　蒋恭　孙法宗　许昭先余齐人　孙棘【徐元妻许钱延庆】何子平　崔懐顺
　　宋义行
　　严世期　吴庆之　徐耕【严成　王道盖】范叔孙【吴国夫】
　　齐孝友
　　王虚之【顾昌衍　江柔之　江轲】萧叡明【鲜于文宗　文宗姊文英】萧矫妻羊【羊缉女佩任　吴康之妻赵氏　蒋儁之妻黄氏　吴翼母丁氏　丁长子妇王氏　陈氏三女　王氏女　屠氏女　乗公济妻姚氏　范法恂妻褚氏】公孙僧逺　吴欣之【童超之】孙淡　华寳【薛天生　刘怀允怀允弟怀则】解叔谦【宗元卿　庾震　朱文济　匡昕　鲁康祚　谢昌防】韩灵敏　刘沨【弟溓栁叔夜】吴达之【蔡昙智何伯璵】王文殊　乐颐【弟预　沈升之】江泌　杜栖【剡县小儿】庾道愍
　　齐义行
　　韩系伯【闻人夐】封延伯【陈元子　邵荣兴　文献叔徐生之　范安祖　李圣伯范道根　谭寳　何阳黑头　王续祖　郝道福】
　　梁孝友
　　滕昙恭【徐普济张悌】庾黔娄　刘霁　刘昙浄　何炯陶季直　沈崇傃　荀匠　吉翂　甄恬　赵
　　防扈　韩懐明　褚脩　张景仁【宛陵女子　王整之姊　刘景昕】陶子锵　成景儁　李庆绪　谢蔺　庾沙弥江紑
　　陈孝友
　　殷不害【弟不佞】谢贞　司马暠【子延义】张昭【弟干王知元】
　　后魏孝友
　　赵琰　长孙虑　乞伏保　孙益徳　董洛生杨引　阎元明【令狐仕　皇甫奴　董吐浑】吴悉达【崔承宗】王续生　李显达　仓防　张升　王崇　郭文恭
　　后魏义行
　　石文徳【赵令安孟兰彊】马八龙　门文爱　石祖兴　邵洪哲　李几　王闾
　　北齐孝友【北齐不立此传今取陆卭附此】
　　陆卭
　　周孝友
　　杜叔毗　荆可　秦族【弟荣先】皇甫遐　张元
　　隋孝友
　　田徳懋　薛濬　王颁　田翼　杨庆　纽因【子士雄】刘仕儁　翟普林　李徳饶　华秋　徐孝肃
　　隋义行
　　郎方贵　郭世儁
  </div>
  <div class="pagination">
   <a href="通志_page132.html">
    上一页
   </a>
   <span>
    ...
   </span>
   <a href="通志_page128.html">
    128
   </a>
   <a href="通志_page129.html">
    129
   </a>
   <a href="通志_page130.html">
    130
   </a>
   <a href="通志_page131.html">
    131
   </a>
   <a href="通志_page132.html">
    132
   </a>
   <span class="current-page">
    133
   </span>
   <a href="通志_page134.html">
    134
   </a>
   <a href="通志_page135.html">
    135
   </a>
   <a href="通志_page136.html">
    136
   </a>
   <a href="通志_page137.html">
    137
   </a>
   <a href="通志_page138.html">
    138
   </a>
   <span>
    ...
   </span>
   <a href="通志_page134.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
