<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 278 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 278 页/共 848 页
  </h1>
  <div class="content">
   ○丙寅。谕内阁、刘廷斌等奏、拏获强窃夥盗。并窝匪职员。分别审办一摺。此案台湾府嘉义县已革捐职州同李朝仪、于雇工陈修、夥同陈达强劫一案。恃符窝容不首。迥非平民及寻常过犯可比。仅照例拟以发遣。不足蔽辜。李朝仪著于犯事地方枷号两个月。满日发黑龙江充当苦差。不准援减。以示惩儆。　　

○以正蓝旗蒙古副都统苏清阿、为正蓝旗护军统领。　　

○以缉捕捻匪出力。赏河南知县周以炘、同知衔。叶先张、故州衔。余议叙有差。　　

○丁卯。上诣时应宫。昭显庙。拈香。　　

○还宫。　　

○旌表守正捐躯四川富顺县民妇何吕氏抱养女黄闰姑。　　

○以常雩祀天于圜丘。自是日始。斋戒三日。　　

○戊辰。谕内阁、户部奏、核议长芦盐政阿扬阿奏请将加价展限一摺。芦商加价银两。向系当年按季提完。分春秋二季报拨。上年筹补课帑章程。并未加紧限期。该商等自应按限清完。冬季加价银数。虽属无多。若一经展限。或致各项应徵课款。亦不能依限全完。殊于鹾政大有关系。但据该盐政奏称。赶办春运。为一年课项所关。若再兼完冬季加价。恐不免顾此失彼。亦系实在情形。姑著准其将道光八年冬季加价银两。展至本年五月徵完奏报。至九年春夏秋冬四季应完两项加价。仍著按限提完报拨。于十年二月汇齐具奏。不得因上年冬季加价。业准奏展。以致递行积压。其余随引带交课款。并引课租息内外帑利。带完六七两年分限加价等款。并著均按原限上紧完交。如此后稍有拖延。即将该商等从重治罪。并将办理不善之盐政运使严参惩处。再芦商应完正杂帑利等项银两。迄今未据造报。著该盐政即将道光八年应文各款。遵照奏定章程。分晰款目。汇总造册。迅速送部。以凭综核。　　

○又谕、延隆奏、请变通招募新商章程一摺。粤省开设洋行。向来止凭一二商保结。即准承充。自嘉庆年间奏准设立总商经理。其选充新商。责令总散各商联名保结。该总商等往往意存推诿。以致新商格于成例。不便著充。数年以来。夷船日多。行户日少。照料难周。易滋弊窦。自应量为变通。著照所请、嗣后如有身家殷实。呈请充商者。该监督察访得实。准其暂行试办一二年。果能贸易公平。夷商信服。交纳饷项。不致亏短。即照旧例一二商取保著充。其总散各商联名保结之例。著即停止。　　

○又谕、伦布多尔济等奏、总理土谢图汗车臣汗两部落卡伦之公萨满达巴达喇。旧疾复发。暂时不能就痊。所遗员缺。请另拣人员管理等语。该部落参赞贝子蕴端巴咱尔。年力精壮。谙练事务。萨满达巴达喇所遗员缺。著照所请、准其即派蕴端巴咱尔总理土谢图汗车臣汗两部落卡伦。　　

○旌表守正捐躯山东金乡县民贾琐妻刘氏。守正被戕广东连山县民唐成赐妻何氏。　　

○己巳。上诣南郊斋宫斋宿。　　

○谕军机大臣等、据那彦成奏、回疆兵民商回有干例禁。应行出示永禁各条。朕详加披阅。内如责成各城阿奇木逐户摉查私藏私造军械鸟枪一条。徒多扰累。严禁阿奇木伯克及众伯克奸占淫靡一条。徒增案牍之烦。严禁回子与外夷私买私卖人口一条。亦非备边急务。此三条著毋庸置议。其余查禁私磺私硝。严防私毁私铸。稽察各城回子出卡与外夷勾结。禁止大小伯克占据水利。稽查暂准居住卡内之安集延每月增减人数。不准与回子联姻。严禁招引回妇私入满城。饬禁牧放营马践食回子田禾。禁止商民重利盘剥穷回。及稽察内地汉回出关充当阿浑。擅娶回妇各条。所议俱是。又慎选回子阿浑。严禁兵丁私入回庄游荡。及防兵汉民霸占回子园地。稽查内地汉民私赴回疆各条。所议俱好。著照所请、交扎隆阿等译写简明告示。通行晓谕城庄回户商民等。务令周知。并著咨行回疆各城。一体出示。遍行晓谕。如有干犯。均即据实究办。勿得视为具文。将此谕知扎隆阿、并谕额尔古伦、伊萨克知之。　　

○又谕、那彦成覆奏、拟给恭顺布噜特岁俸劄符。并未发给。现点交扎隆阿暂存一摺。前因那彦成请给布噜特等岁俸。并未奏明请旨。率行发给劄付。降旨令与扎隆阿体察情形。设法停止。兹据奏称拟赏之布噜特四十三人内。除乾隆年间曾赏有翎顶者十七人外。此次军营出力奖赏翎顶者十六人。其余如额提格讷之阿里玛卡等五名。苏兰奇族人拜莫拉特等二名。善后出力之括依迈特等三名。均系节次奏明实给。前摺止于未经分晰奏陈。其岁俸劄付。亦尚未发给。所有那彦成自请交部议处之处。加恩宽免。其岁俸劄付。著扎隆阿详细点明。即行销毁。无得再行存留。又另摺奏、将善后事宜。详细交代扎隆阿照办。尚无不可。惟称霍罕不久必叩关效顺。与之详细条约。准其通商一节。仍在梦中。不特被掳内地兵民。无庸责令送出。即首逆家属。亦何必示意令其缚献。此后断不准擅差卡内回子前往霍罕妄通一语。即使该伯克遣人来卡。亦断不准该参赞等即令入卡接见。总当遵照节次谕旨。严查防范。勿致稍有冒混通商偷漏花叶大黄之事。如实在穷迫不支。诚心詟服。款关效顺。一面仍示峻绝。一面据实奏明。请旨遵办。断不可轻听妄信。草率从事。将此谕知扎隆阿、并谕那彦成知之。　　

○庚午。　　

○常雩。祀天于圜丘。上亲诣行礼。　　

○诣关帝讲拈香。　　

○辛圆明园。诣绮春园问皇太后安。　　

○谕内阁、本日恭祀雩坛。舒英误引失仪。著交部议处。寻议上。得旨吏部议将礼部左侍郎兼管太常寺事务舒英。照溺职例革职。著拔去花翎。加恩改为革职留任。　　

○又谕、松筠等奏、查讯民妇白马氏京控新城县营弁朋谋诬陷伊子白勤、致拖累毙命大概情形一摺。署新雄营都司守备杨铭。传令妓女同坐共食教供。诬指白勤宿倡月分。以为检拾饷鞘之据。复留妓女住宿。实属可恶。杨铭著革职拏问。交松筠等秉公严审。勿任狡展。其白马氏在都察院所供李士刚。说合贿和等情。务当究讯明确。按律定拟具奏。　　

○又谕、裕泰奏、漕船帮给北费银两。请由卫催收一摺。湖南三帮漕船。向有公帮北费银两。系由各丁自行催收。其间运丁藉词浮索。或刁军抗不帮给。迨至新漕紧急。每因北费不齐。互相推诿。以致漕船等待。不能速开。于运务殊有关碍。兹据该护抚查明。改由卫官催收。著照所请、嗣后各船北费角两。即责成各卫豫行催收。按船封固解道验明。眼同押运厅弁及各卫。散给各运丁亲领。不准书吏伍长经手。以杜侵扣。傥卫官有亏缺情事。即行严参追办。以利漕运而免迟误。　　

○又谕、裕泰奏、甄别办事任性不洽舆情之知县一摺。湖南巴陵县知县严晖吉。既据该护抚奏称、该员偏执粗率。不洽舆情。著勒令休致。各省牧令之贤否。关系地方之治忽。各该督抚原应随时查察。严行甄核。然必须将其庸劣款迹。据实陈奏。庶可以昭鉴戒而饬官常。近来各省大吏之于所属。非不留心察访。随时甄别。而亦有因其事若实参。即不止于斥革者。遂以平庸疏率等语。从宽空参。傥予改降休致。转令被劾者有所藉口。岂整肃吏治之道。即如裕泰所参之严晖吉一员。既经撤任于前。又复甄别于后。其庸劣不职可知。是以降旨勒令休致。嗣后直省督抚甄别所属。务须究明劣款。核实参办。不得仅以空词奏劾。致失平允。　　

○贷湖南乾州、凤凰、永绥、古丈坪、保靖、五厅县上年被旱屯丁留佃口粮耔种。　　

○辛未。谕内阁、嵩孚等奏、已革房县知县王纲、典史张绍宗、诬良为盗。捏禀冒功。审讯众证已明。仍复狡执不服。请钦派大臣审办一摺。革汤金钊、保昌、于四川审案完结后。即赴湖北提集此案人证。秉公严审。按律定拟具奏。　　

○谕军机大臣等、前据嵩孚等奏、荆州水师营守备张湖、呈报查获前任四川学政潘光藻船上私盐。转被诬抢勒赔。该学政亦用印封致信该督等。称系被守卡官弁围船抢殴。与该守备所禀情节不符。当经降旨将张湖革职。潘光藻暂留该省备质。计期将及三月。尚未据审明奏结。是否该守备纵容弁兵等。藉查缉私盐。抢诈滋事。饰词捏禀。抑系该学政竟有不法情事。或系家丁舵工水手等倚势夹带私盐。著汤金钊、保昌、于赴湖北时。一并将此案人证卷宗提集。秉公审讯。务得确情。定拟奏结。勿稍含混。将此谕令知之。　　

○又谕、昨因那彦成奏、霍罕生计日蹙。不久必叩关效顺。与彼条约。仍准通商。降旨饬谕扎萨阿等。遵照节次谕旨。严防峻拒。不可轻听妄信。该参赞等自当懔遵照办。控驭外夷之道。务在镇静。况霍罕妄自尊大。辄以逆裔居为奇货。在我示以无足重轻。尚恐妄有希冀。乃前此那彦成等屡次遣人示意设谋。志在必得而后已。设该夷窥视此意。竟敢作伪尝试。何从辨明真假。岂不堕其术中。为彼窃笑。此时无论该夷是否穷蹙。是否削弱。总不可有意招致。即使因禁绝贸易。严察偷漏。实有穷迫不支之势。竟将首逆家属缚献。或函送首级前来。尤须防其以伪乱真。勿稍疏率。如果实无虚假。必须确有凭据。仍应饬令该夷使在卡外听候。谕以此事必俟奏明大皇帝。候旨定夺。一面祇由五百里具奏请旨。不可以此即为该伯克奇功。稍涉张皇也。将此附报便密谕知之。　　

○壬申。谕军机大臣等、昨据松筠等奏、审讯白马氏京控新城县营弁等、朋谋陷害伊子白勤致死一案。究出署都司杨铭等教供诬捏情由。业经降旨。将杨铭革职拏问。严审究办。此案既经究出教供情弊。则白勤之被诬受害。情事显然。该省承审各员。未能虚衷研鞫。致白勤无辜毙命。著于定审时将承审各员。及该护督等一并附参。本日又据御史王琦庆奏参、该护督屠之申于疏失饷鞘缉限期满。不惟不行参奏。并欲为属员开脱处分。徇庇于前。及白勤毙命。始请将胡钧撤任。于熬审致毙一节。匿不声叙。复朦混于后。办理实为错谬。著松筠等务将所参各情。确切查明。据实具奏。勿稍颟顸。该御史摺著钞寄阅看。将此谕令知之。　　

○又谕、本日据步军统领衙门奏、盘获形迹可疑欲行告状人犯罗珑州一名。据供向随其祖罗起黄、在山理菏泽县开设药铺。嘉庆十八年间。回江西原籍。本年三月又赴山东谋生。途遇素识民人艾光明、向伊告知山东定陶县曹县捕头陆德、皂役张姓等、勾串民人。起白莲教会。有一百十余人。又有白莲教十余人。俱在定陶县吴把总衙门当兵。无人敢拏。艾光明因闻其进京。嘱伊即便首行等语。山东定陶曹县地方。向多习教匪徒。该犯所供是否属实。抑另有别情。现已明降谕旨。将该犯罗珑州解交讷尔经额审办。著该抚即将艾光明一犯。密速查拏。究讯确情。并遴委妥员。密访该役陆德等。有无起会习教之事。详查明确。据实具奏。将此谕令知之。寻讯诬。坐如律。　　

○修直隶潮白河土堤草坝。从护总督屠之申请也。　　

○癸酉。以吏部尚书文孚、为满洲繙译会试正考官。刑部右侍郎海龄、为副考官。　　

○命四川总督戴三锡来京。以前任山东巡抚琦善、为四川总督。　　

○甲戌。以大学士长龄、署吏部尚书。理藩院尚书富俊、署镶蓝旗满洲都统。吏部右侍郎裕恩、署工部右侍郎。兼管钱法堂事务。　　

○调福建海坛镇总兵官汤攀龙、为浙江黄岩镇总兵官。　　

○以捐修浙江江山县城工。知县杨绍霆、下部议叙。赏生员郑宗健、民人王朝笏、八品顶带。　　

○乙亥。谕内阁、徐炘奏、查阅营伍一摺。马枪一项。各营俱属生疏。必须认真演习。该抚此次校阅。业经将施放马枪参差错误者。分别责惩。著即严饬各镇。督率各营弁兵。勤加操练。务臻娴熟。该抚仍当随时查察。毋许稍有疏懈。　　

○谕军机大臣等、英惠奏、酌议乌噜木齐抽收茶税一摺。回疆行茶规条。前据那彦成德英阿等先后具奏。经朕特派托津、长龄、富俊、会同户部悉心核议。已据覆奏。回疆伊犁抽收茶税。事属难行。各城茶务。应仍照旧章办理。无须另议更张。业经降旨保议。乌噜木齐事同一例。著该都统仍遵照旧日章程妥办。其所奏乌噜木齐收税各条款。并另片奏称古城户堡子地方添设卡伦之处。俱无庸议。将此谕令知之。　　

○贷山西太谷、交城、襄陵、乡宁、潞城、大同、山阴、广灵、阳高、朔、猗氏、和顺、沁、沁源、定襄、静乐、五台、河曲、夏、稷山、霍、蒲、萨拉齐、二十三厅州县上年歉收常平仓谷。并缓右玉、临汾、灵石、大同、霍、五州县应买节年动缺谷石。　　

○丙子。谕内阁、著于五月初四日寅时。奉移孝穆皇后梓宫。暂安宝华峪正殿。是日午时。移请神牌于东配殿。仍派大阿哥行礼。其一切应办事宜。著派敬徵、阿尔邦阿、敬谨妥为经理。所有前议于妃衙门奉安。并禧恩等奏请添建甎殿之处。俱著无庸置议。　　

○又谕、孙尔准等奏、甄别府厅知县一摺。知县改补教职。从前定例。除自行呈请改教者。不拘年限外。其由督抚甄别之员。实任已逾半年。即以原品休致。概不准复行改教。道光二年。复经御史赵柄陈奏。陈旨通行。兹该督等以宁德县知县李琼标、才识迂拘。难膺民社。因作举人出身。请以教职改用。该员在任已及四年。既系才不胜任。即应勒令休致。该督等何以不遵定例。含混奏请。孙尔准、韩克均、俱著传旨严行申饬。李琼标著勒令休致。所请以教职改用之处。著不准行。嗣后各直省督抚甄别属员。务须遵例核办。如有朦混具奏者。定即重惩不贷。　　

○命土尔扈特汗策登多尔济、在乾清门行走。赏三眼花翎、四团龙补服。　　

○丁丑。上诣绮春园门皇太后安。　　

○谕内阁、刑部题驳安徽巡抚邓廷桢审拟谢亭照、听从王垂绅、追殴捕役史怀身死一案。部驳甚是。此案王桂沅、窝留贼匪。本系罪人。史怀奉差缉拏。亦有应捕之责。与王垂绅等毫无干涉。何以一闻犯父捏告之词。辄起意纠殴。且原赃现在差役之手。该役等既向分辩。王垂绅等尚复逞凶。将差役殴毙。其所供不知窝窃情事。全不足信。且两造人数相等。何致竟将获犯打脱。尤恐纠殴尚不止此数。该抚以聚众夺犯杀差之案。并不详细研讯。辄凭各犯狡饰之词。率照凡斗定拟。案情既多未确。罪名出入悬殊。著邓廷桢悉心覆加研鞫。务得确情。另片妥拟具奏。以成信谳。寻奏、谢亭照实因误信史怀等冒捕妄拏。追殴致毙。委不知王桂沅有窝窃情事。请仍照原拟科断。下部议。从之。　　

○又谕、屠之申奏、特参亏短仓库之已故知县一摺。已故调任直隶永年县知县李景岱、前在获鹿县任内。经手仓库钱粮。共亏短银一万六千九百七十余两。一字简缺。在任二年有余。何至亏空如许之多。该故员固属可恶。总督藩司之姑容。殆同聋瞆。吏治官方。不问可知矣。所有该故员李景岱任所资财。及原籍家产。著一并严密查抄。分别变抵。并著该护督饬提经手丁胥人等及一切卷据。严切究办。勿稍宽纵。　　

○叶尔羌参赞大臣扎隆阿奏报到任。得旨、汝系朕特加擢用。授以边疆重任。务要刻刻留心。正已率下。抚驭内地回众。暨卡外诸部。恩威并行。自不待言矣。而尤贵乎公明诚信。风土夷情。有难尽绳之以法。总在随机审度。务得其平。文武属员。以及服役人等。留心稽查。不准滋扰生事。违者从严惩办。勿令回众轻视。慎之勉之。　　

○准山西武举郗大典、江西武举候选卫千总李思广、程庭拔、重赴鹰扬宴。　　

○戊寅。谕内阁、五月初四日。奉移孝穆皇后梓宫神牌。著俱用寅时。先移神牌安奉宝华峪东配殿。再移梓宫安奉正殿。以便行礼。　　

○又谕、观喜等奏、请将损坏炮位照式改造擡炮一摺。荆州满洲营额设炮位。年久半皆损坏。该将军查明不堪应用者二十位。请仿照直隶式样。改造擡炮四十位。所需镕铸工费。著照所请、于该营奖赏项下。动拨制造。归于年终声明题销。此项炮位。既经改制。务须坚固如式。该将军等督同勤加操练。悉臻纯熟。勿稍怠玩。　　

○拨奉天复州仓米七千石。盖平县仓米八千石。移贮新民厅。　　

○己卯。谕内阁、松筠奏、拾获匿名揭帖。因关系通省政治官方。据实密奏一摺。匿名告讦。最为风俗人心之害。曾奉皇考仁宗睿皇帝谕旨。有拾获者。即行销毁。不准具奏。兹松筠因揭帖内指控该省大吏。不敢不密行陈奏。摺内已将定例声明。尚无不合。惟揭控各款。如果属实。何不出名呈控。逞此鬼蜮伎俩。甚为可恶。著将所拾揭帖发交松筠。即行销毁。嗣后凡有拾获匿名揭帖者。仍照定例将原帖销毁。断不准率行入奏。致干吏议。　　

○又谕、松筠等奏参直隶疏失饷鞘。审办错谬各员。请分别交议一摺。此案外委白勤被诬到官。保定府知府白明义、并不虚衷研鞫。访求赃证。率以传播谣言。叠次熬审。致令病毙。又不将白勤致死缘由。即行禀报。直至二月初三日始行出详。尤属任意迟延。署臬司清河道陶梁。风闻无据之言。不行确查。辄禀该护督提省审办。又不严饬该府等悉心查审。咎有应得。白明义、陶梁、俱著交部严加议处。委审候补知县欧声振。随同鞫讯。未能究出被诬实情。著交部议处。护理直隶总督屠之申、于御史王琦庆所参欲为属员开脱处分一节。虽非徇庇。究属迟延。且于白勤被诬之案。不察虚实。辄委守备杨铭查拏。既不能究出教供情弊。又未审有端倪。率行具奏。虽于摺内未经声叙白勤病故缘由。因该府迟延所致。何至近在同城。漫无觉察。迨据详报。又不即时奏办。种种错谬。咎无可辞。著交部严加议处。寻议上。屠之申降三级调用。陶梁降四级调用。白明义革职。欧声振降一级调用。从之。
  </div>
  <div class="pagination">
   <a href="清实录道光朝实录_page277.html">
    上一页
   </a>
   <span>
    ...
   </span>
   <a href="清实录道光朝实录_page273.html">
    273
   </a>
   <a href="清实录道光朝实录_page274.html">
    274
   </a>
   <a href="清实录道光朝实录_page275.html">
    275
   </a>
   <a href="清实录道光朝实录_page276.html">
    276
   </a>
   <a href="清实录道光朝实录_page277.html">
    277
   </a>
   <span class="current-page">
    278
   </span>
   <a href="清实录道光朝实录_page279.html">
    279
   </a>
   <a href="清实录道光朝实录_page280.html">
    280
   </a>
   <a href="清实录道光朝实录_page281.html">
    281
   </a>
   <a href="清实录道光朝实录_page282.html">
    282
   </a>
   <a href="清实录道光朝实录_page283.html">
    283
   </a>
   <span>
    ...
   </span>
   <a href="清实录道光朝实录_page279.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
