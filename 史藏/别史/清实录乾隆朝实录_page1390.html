<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1390 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1390 页/共 1860 页
  </h1>
  <div class="content">
   ○乙丑。上御勤政殿听政　　

○谕、本年散馆清书庶吉士梁上国、汉书庶吉士仓圣脉、何思钧、前已有旨以部属用。著加恩俱留馆。再教习三年。同新科庶吉士一体散馆　　

○又谕、前户部奏驳、富勒浑等、奏销运送军粮军装人夫回空口粮。先后牵混一摺。当经传旨。令其逐一登覆。明白回奏。兹据奏称、在站人夫。同系负重执役。而所运军粮军装军火等项。均属急需。并无差别。且查十二三年金川成案。军装等项。背夫回空口粮。一律全支。现有当时办过案卷。此次原系循照前例办理。第因彼时军务紧急。诸事纷繁。是以至三十九年、始行咨部立案。断不敢丝毫牵混等语。此项回空口粮。既系一律折给。且为伊等往来粮站。目击身亲之事。自属实在情形。俱著加恩准其开销。　　

○丙寅。谕军机大臣等、据步军统领衙门奏、贵州遵义府仁怀县民人杨玫、呈控民人谢希廷等、霸占伊家祖遗地亩。又将伊子杨玉安、杨奉安、用箭射死。地方官并未质审。率行拟杖完结等情一摺。李侍尧、现已起程来京陛见。路过黔省。此案即交李侍尧、秉公查审具奏。即或该督现已过黔。或在湖南等处。接奉此旨。仍著回至贵州审办。俟定案完结。再行起程来京。其原告杨玫、已交该部。饬发沿途地方官、迅速解往质讯。原摺并著钞寄阅看。将此由四百里谕令知之　　

○丁卯。命山西巡抚兼理盐政。谕、向来河东盐政。与山西巡抚。因各有专司。未免意存畛域。于办理盐务。每多掣肘。即如近日查覆举报更换疲商一事。屡经部驳该抚等覆奏。意见始能画一。此即其明徵也。河东盐政。事务本简。非两淮长芦可比。况直省中。如浙江、福建、两广、俱系督抚兼理盐政。较为妥协。河东盐政。竟不如令山西巡抚兼管。瑺龄、现在丁忧。其员缺毋庸另行简放。河东盐政。即著该抚巴延三兼管。至一切盐务。原有运使专办。今得该抚统辖。俾事权归一。呼应更灵。于商民均属有益。并著为令。所有巡抚兼管盐政各事宜。著巴延三、悉心酌拟具奏。到日交部核议奏闻　　

○又谕曰、桑斋多尔济奏称、拏获俄罗斯斐岳托尔、私行进口卖马。章京巴达尔呼、遣人知会玛玉尔、令其前来会审。玛玉尔、自谓衔大。不肯同章京办事。仅遣其属人颇罗楚克前来。章京巴达尔呼、饬令回归等语。俄罗斯边界有事。向系内也章京。会同该处玛玉尔办理。今新任玛玉尔、自谓衔大。遣属人颇罗楚克前来。甚属非是。巴达尔呼饬令回归。令玛玉尔自来。甚是。但玛玉尔既未来。即不应见其来使。巴达尔呼、于此节未免姑息。桑斋多尔济、暂停其贸易。咨示固毕尔纳托尔、所办甚是。看来玛玉尔不来会审。盖知其属人私行进口非是。难以同内地之人办理。恐固毕、尔纳托尔治罪。意存回护。桑斋多尔济行文时。即应将此事添入。则虽欲回护。亦不能矣。再索琳、欲亲自前往办理此事、甚善。但伊至彼处。玛玉尔若欲求见。断不可见。一切事宜。俱通知巴达尔呼、令其会同玛玉尔办理。著传谕桑斋多尔济等遵办　　

○谕军机大臣等、据寅著奏、拏获盐枭首犯季光祖、王三、夥犯沈自洪、并现在严拏逸犯等因一摺。此案盐枭聚集多船。持械拒捕。伤毙兵役。情节甚属可恶。寅著既将首犯拏获。自应严加审讯起意拒捕。及私盐由何处贩来。欲往何处私卖各情节。先行具奏。乃寅著仅奏获犯、及查验船只桥梁情形。并未讯取该犯等供词同奏。足见其糊涂不晓事。寅著、著传旨申饬。此案已交萨载、杨魁、前往查拏审办。并据高晋奏明。亦已驰赴盐城查办。著传谕该督等。将现获各犯。严讯私贩原委。及拒捕各确情。即行具奏。并讯明夥犯。上紧严拏务获。从重究治。毋使一名漏网。并多办数人。以示惩儆。将此由五百里谕令知之　　

○戊辰。谕军机大臣等、前据步军统领衙门奏、贵州仁怀县民人杨玫、呈控谢希廷等霸占地亩等一案。已降旨将该犯解往。令李侍尧于路过黔省时。将此案秉公查审。如已过黔。或在湖南等处。著仍回至贵州、审办完结。再行来京。本日据李侍尧奏、已于四月初七日、自滇起身赴京。迄今已将一月。计其行程。离黔已远。若再回赴贵州审办此案。未免徒劳往返。著传谕李侍尧、接奉此旨。仍即来京陛见。俟回任时、路过黔省。再行审办。其解往之杨玫一犯。途次遇见时。即令该处州县。严行监禁。俟李侍尧回程至彼。再行带赴黔省审办。此旨著由五百里发往。沿途探听。传谕李侍尧知之　　

○又谕、前据王亶望、李杰龙奏、嵊县民人王开经等、纠集多人。抗粮殴官一案。已传谕王亶望等、将所获首夥各犯。详悉严讯。彻底根究。并令于定案时。从重多办数人。以示惩创矣。此案起事时。提督李杰龙、闻信即带同游击、守备等官。星往查拏。而该抚所委之司道。及该府知府。亦即踵至。陆续将首夥各要犯。全行拏获。颇为迅速可嘉。其擒拏要犯时。在事各员。何人最为出力。何人获犯最多。前奏均未详叙。著传谕王亶望。会同李杰龙、即行确查。据实覆奏。如有应送部引见者。候朕酌量降旨。至此案人犯解省时。该抚自即遵照前旨。逐一严讯。从重多办数人。并著该抚、迅速审明覆奏。将此由四百里传谕王亶望、并李杰龙知之。　　

○又谕、缅匪进贡还人之说。又无信息。固属贼匪反覆不常。亦由赘角牙新袭。不克自主。而其办事之人。又皆怀私自用。意见纷歧。故不能照前禀行事。亦无足怪。且缅匪业将苏尔相送出。其事已完。至杨重英等之送还与否本无关轻重。惟有严防边隘。不与交易。并严切稽查各口。不许一人私越偷漏。乃现在应办之要务。李侍尧在滇。自必实力董率。所属员弁。亦不敢稍有懈忽。今李侍尧已来京陛见。恐各关隘员弁。不免心存玩怠。所关甚钜。著传谕裴宗锡、务照李侍尧所定章程。与海禄、实心董察。不可存五日京兆之见。或至疏误。至海禄、到滇后。从未专奏一摺。固因无可陈奏。但提督原有奏事之责。如遇有边关应奏事件。不妨酌量轻重。由驿驰奏。将此由五百里传谕知之　　

○又谕、据伊勒图奏、准勒尔谨咨、哈密备用马匹不敷。将巴里坤、肃州、绿营马匹、调往应用。此项缺额马匹。由伊犁拨补。但查现今伊犁并无多余马匹。除将另厂牧放儿马、拨给三百匹补额外。尚缺马三百匹。既经勒尔谨、将巴里坤牧厂所出骟马、照数拨补绿营。似毋庸由伊犁拨送。已行文勒尔谨等语。哈密、巴里坤、等处。历来需用马匹。未经平定伊犁。与哈萨克易换马匹之前。彼处应需马匹。系由何处拨用。今伊犁马匹。既不敷拨送巴里坤等处缺额之数。勒尔谨、自应查照从前办过成例。筹拨备用。著传谕勒尔谨、将未经平定伊犁与哈萨克易换马匹之前。哈密、巴里坤、等处。应用马匹。向系如何办理。现今伊犁马匹不敷。其哈密、巴里坤、等处。应作何拨备之处。查明办理具奏。寻勒尔谨奏、伊犁不敷马匹。请照旧于巴里坤镇标。及附近之安西、靖逆、沙州等营拨解。其巴里坤镇、及各营缺额之数。请在司库、照依营中过五马匹之例。领价买补。报闻　　

○军机大臣等议覆、伊犁将军伊勒图奏、伊犁屯田绿营兵。俱由陕甘各营派往。五年一换。徒滋繁扰。查伊犁满洲蒙古兵。俱系眷兵。请将绿营兵。亦改为眷兵。其管理之官员等。合兵数出派。应如所请。从之　　

○吏部议覆、山西巡抚觉罗巴延三奏、太谷县范村、系该县巨镇。请设主簿一员。给予钤记。查左云县所辖之高山城巡检一缺。堪以裁汰。即以俸廉役食。拨给范村主簿。应如所请。从之　　

○予故和硕怡亲王弘晓、祭葬如例。谥曰僖　　

○旌表守正捐躯河南临漳县民孙义成妻吴氏　　

○己巳。谕曰、伊勒图等奏、协领明善、六年期满。伊行走不过称职。不胜选用。请停止引见等语。各省协领等、六年期满。送京引见者。原因此中如有能员。即可加恩擢用。倘遇衰老不胜任者。亦立予罢斥。今伊犁地方虽远。然协领大员。竟不送京引见。与例不符。嗣后伊犁协领内。虽有不胜选用之员。惟将初满六年者。停止送京。其二次已满六年。著该将军出具考语。送部引见。著为令　　

○谕军机大臣等、昨据郑大进奏、河南通省得雨者。已有数十州县。惟开封府属。及可北三郡。尚未一律普沾。又山东省、自四月二十日。据国泰奏报、济南等属。得有雨泽。迄今已阅两旬。未据续报。似亦不免稍乾。豫、东、二省。大田曾否全行播种。日内曾否续得雨泽。朕心深为廑念。著传谕郑大进、国泰、迅速查明。据实由驿覆奏。将此由五百里传谕知之　　

○命吏部郎中吕光亨、提督云南学政　　

○庚午。授一甲一名进士戴衢亨、为翰林院修撰。一甲二名进士蔡廷衡、一甲三名进士孙希旦、为翰林院编修　　

○辛未。谕军机大臣等、昨湖南省、将接解滇省土夷之道员王鸣、押解到京。交军机大臣讯问。据该道称、土夷过境时。亲行点验。并未上锁。且有河南巡抚徐绩回书为据等语。随询之徐绩、据称、楚省将头、二、三、起土夷。解到豫境。均未锁炼。即饬令各属。俱照楚省办理。后又接到滇省咨文。应将年力精壮者、俱行锁炼。其时头二三起土夷。已行抵荥阳、偃师、渑池、等处。始令补锁等语。果尔、则该解员陈英栋等、在滇省所供。夷人至河南时。锁炼未动。尚系昆明县旧封之语。实为狡饰。不可不彻底严究。著传谕裴宗锡、即将原解土夷之已革委员陈英栋等三名。遴委妥员。分起押解。迅速到京。以凭质审。仍严饬委员。小心管押。毋致稍有疏虞干咎。将此由五百里传谕裴宗锡知之。　　

○又谕曰、勒尔谨奏、甘省巩昌、平凉、等府州属于四月初八日、得雨寸余。其余各属。俱未见有报雨之处。现在率属虔祷等语。甘肃春夏缺雨。事所常有。但该处地气早寒。若得雨稍迟。大田即难赶种。现在将交夏至。此时如即沾透雨。尚可乘时布种。但恐贫民。或乏耔种。以致观望迟误。地方官不可不及早筹办。著传谕勒尔谨、即确查各属。是否得有雨泽。如已得雨泽。可种大田。即速酌借耔种。俾资耕作。该督务宜董率各属。实心妥办。副朕轸念。仍将曾否得雨情形。迅速由驿覆奏。将此由五百里传谕知之　　

○又谕曰、杨魁等奏、拏获盐枭首夥要犯。并现在查办情形一摺。览奏已悉。此时高晋、亦已前赴盐城。著即会同严审各犯起事情由。并将逸犯上紧缉拏。从重究治。毋任一人漏网。至高晋回奏、前议筹办老少余盐一摺。据称、两淮地方情形。与山东、直隶、不同。附近场灶州县。向不行销官引。海滨村庄零落。全仗肩挑背负零卖。以为食盐。而海滨之民。亦藉此以资糊口。又称向来私盐。多由场灶透漏。并非尽属老少余盐各等语。现据杨魁奏讯盐城一案。私枭供词。即称各向灶户。及老少盐担。买得私盐二三百斤、至四五百斤不等。分贮小船等语。是老少盐担。实为私贩弊源。可见高晋等、前奏设立官垣。收买余盐。令贫民赴垣、交价挑卖之法。不能杜弊。而转致藉口济私也。至称附近场灶州县。向不行销官引。全仗买食肩挑背负之盐。果尔、是向来立法未为尽善。近场州县。不令行销官引。或系盐法章程。别有防微杜渐之道。然竟明目张胆。买食老少余盐。则是以官地而听私盐交易。实属不成事体。如有可以另筹妥善之法。即著高晋等、会同妥议具奏。设或实有难于更改之处。转不妨将实在不能改办情形。详晰奏闻。断不可含糊其说。仍至有名无实。至现在正当议办老少盐觔之时。盐城县即有枭徒纠众夥贩之案。焉知非奸民知官办此事。于彼不利。故为铤而走险之计或系去年山东逸犯孙大汉、逃匿在彼。煽诱蛊惑。亦未可定。并著高晋等、将各犯悉心严讯。务得实情。一并覆奏。将此由五百里传谕知之。仍将曾否全行获犯。及讯办情形。即速由驿具奏　　

○又谕曰、勒尔谨奏、缉拏伊犁脱逃遣犯裴老五、刘三魁、一案。据隆德县舒攀桂禀称、本年二月二十七日、县役蒋效武等、访闻裴老五、同子裴根学、在陈家坌地方。空窰内潜匿。当同营兵前往捕拏。裴老五等拒捕。致伤兵役。旋经营兵用铁钩钩倒拴缚。正欲送官。该犯是夜因伤殒命。现已验明。应毋庸置议。现在严缉刘三魁、并请将地方各官、分别议处等语。裴老五、系应发新疆要犯。脱逃潜匿。及至兵役追捕。尚敢公然抗拒。甚为不法。自应从严治罪。但既因伤毙命。自无从再加刑戮。惟伊子裴根学、同匿陈家坌窰内。当裴老五拒捕时。自必在场助力。亦应逐细根究。审明治以应得之罪。著传谕勒尔谨、即饬讯明。另行定拟具奏。至该管之分防县丞、及县府各官。漫无觉察。分别议处。自属咎所应得。并著查明。咨部办理　　

○军机大臣等议奏、盛京宗室觉罗。向立官学。原为肄习汉文而设。但宗室觉罗子弟。自当以熟练弓马。及学习繙译为先务。至欲兼习汉文。则该处之举贡生员等。自为师承。留心讲贯。亦无难于通晓。应请将盛京额设宗室觉罗教习之例停止。报闻　　

○旌朕守正捐躯河南巩县民丁太花妻王氏　　

○壬申。遣官祭关帝庙　　

○上还宫　　

○谕军机大臣等、据喀宁阿奏、经过茌平、恩县、高唐等处。以至东阿一路。虽所见麦苗甚少。而秋禾则布种齐全。询之土人。据称、三月十七日、得雨多寡不等。已间有播种之处。至四月初八日、各得雨五六寸。民间上紧赶种。是以并无旷土等语。所奏颇为详悉。看来山东大田情形。远胜于豫省。即直隶各属。秋禾亦恐未能赶种齐全、现在盼雨甚殷。朕心深为廑念。著将喀宁阿摺、钞寄周元理、郑大进、各阅看傚照其式。即将该省各属。现在曾否普得透雨。及大田曾否一律播种情形。迅速查明。据实由驿覆奏。以慰悬注。将此由五百里谕令知之　　

○又谕、昨据郑大进奏、豫省麦收。除被旱州县外。通计六分有余。现在实属歉薄。因交户部查豫省自乾隆三十九年、至四十二年。二麦收成。俱系九分有余。是该省连岁丰稔。民间岂竟全无盖藏。何至一遇歉收。辄尔待哺孔亟。该抚等、甚至欲截南漕。以资接济。则耕三余一之谓何。地方官平时。岂漫无教导筹画。以储民食而备灾荒。直至成灾以后。始蒿目无策。措置张皇。亦已晚矣。郑大进、尚到任未久。荣柱、在豫已经数载。屡遇丰年。何竟全未筹及。著明白回奏。此旨并著该抚司存记。此后再遇丰收。必须多方筹备。俾闾阎各有耕余。以资口食。至望雨各属。目下曾否普沾渥泽。大田曾否播种。著郑大进、即速查明。据实由驿覆奏。此旨著由五百里发往。谕知郑大进、并传谕荣柱知之　　

○旌表守正捐躯河南宁陵县民华永宁妻王氏　　

○癸酉。谕军机大臣曰、国泰奏、体察地方民情、酌筹办理一摺。所见非是。已于摺内批示矣。地方遇有灾荒。巡抚等自当董率属员。实心筹办。然亦宜处以镇静。不可稍涉张皇。所谓民可使由之。不可使知之也。如所云东省民情刁悍。若非曲为抚循。恐别生枝节等语。尤属不知事体。良善百姓。有司平日当为爱养。及偶因灾歉乏食。自为抚恤所必加。若藉灾为名。擅行抢劫。则系犯法凶徒。惟当绳之以法。不可稍存姑息。并非能设法豫防也。国泰此奏。若稍露风声。转是教之生事。无此政体。若因曹县白昼行劫之案。欲藉此一奏。自图立脚。并以见诸事留心。则更属取巧。奸民抢劫。有犯必惩。不能保其必无。更不必问及年岁丰歉。惟当按律严治。强横者闻之。自知敛戢。不敢效尤。并无庸如此鳃鳃过虑。若抢案尚多。择其重大者奏办。其余则隐为消弭。不以上闻。则更涉于欺罔。取戾尤重矣。看来国泰此奏。不过欲朕见其留心民事。并未必果如此办理。且国泰昨冬及今春。于灾旱情形。不免讳饰。今又迹涉矜张。是其办事。非太过。即不及。率此以往。转令朕不能为之不系心矣。且据称、臣等多方筹办。及与藩司商酌之语。似系向两司商定。始有此奏。徐恕、乃晓事之人。无难自行立稿。即陆燿、系军机司员出身。章奏亦所谙习。国泰欲奏此等事件。应唤两司到署公商。即令其缮摺密封呈奏。此外勿使他人与闻。方为正理。今国泰此摺。仍系假手幕宾。焉能保若辈之必无漏洩。辗转传布。百姓岂无所闻。因各生心滋事。益长刁风。是未收筹办之效。而转致流弊。国泰岂竟不能见及此乎。又如另摺所奏、白昼行劫一案。看语内。叙及此等凶顽之徒。偶遇歉岁。最易藉兹生事云云一段。竟是为各犯开脱。莠民闻之。益复毫无忌惮。此与李潄芳之条陈何异。何以戢暴惩凶。国泰、又何以漫无识见若此。已交军机大臣。删去此一段交部。国泰所存底稿。并著删除。其未获之梁信一犯。仍著上紧缉获治罪。勿使漏网。国泰、著传旨严行申饬。并著令徐恕、陆燿、阅看。将此由四百里传谕知之　　

○内阁、翰林院、带领新进士引见。得旨、新科进士一甲三名戴衢亨、蔡廷衡、孙希旦、已经授职。邵自昌、冯培、吴省兰、吴璥、潘庭筠、吴绍浣、彭翼蒙、汪泩、吴舒帷、王天禄、徐文干、张九镡、钱栻、吴裕德、祖之望、何西泰、杨炜、颜崇沩、吴鼎雯、冯敏昌、王汝泰、祁韵士、窦汝翼、李鼎元、汪日□□□水、公春、张位、德生、洪其绅、钱世锡、许霖、薛绍清、俱著改为翰林院庶吉士。李威、徐冕南、莫允宣、邓晅、吴一骐、管世铭、盛时杰、王城、邵自悦、吾祖望、王锟、那林保、包承祚、沙重轮、韩汤衡、江浚源、阎曾履、广厚、范三纲、慈国璋、陈诗、李伯龙、俱著分部学习。蔡必昌、张维祺、周棨、王嵩龄、黄奕瑞、俱著以知县即用。余俱著归班铨选　　

○吏部议准、叶尔羌办事大臣高朴等奏、和阗所属六大城回子等。户口甚众。应交钱粮。并来往公文。事务繁多。止有委署笔帖式二员承办。请照新疆各城例。添设经制笔帖式一员。从之　　

○以故广西阳万土州判岑宜檊子熙袭职　　

○甲戌。宗人府进呈新修玉牒。上诣乾清宫东暖阁、恭阅行礼。送皇史宬尊藏。赐总裁纂修以下等官银币有差。　　

○诣大高殿行礼　　

○幸圆明园。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千五十六



大清高宗法天隆运至诚先觉体元立极敷文奋武孝慈神圣纯皇帝实录卷之一千五十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。五月。乙亥。谕军机大臣等、缅匪进贡还人之说。至今尚无信息。必系缅酋办事之人。各怀私见。故不能照前禀行事。亦无足怪。且缅匪业将苏尔相送出。其事已完。即或送还杨重英、亦无关轻重。且彼若果进贡还人。转须开关弛禁。不能保无汉奸逸出。如从前李万全、尹士宾、皆系内地之人潜往。可见开关之不能保无流弊。转不若严查关隘。不许一人出入之为愈也。李侍尧在滇省年余。办理此事。极为认真。今来京陛见。裴宗锡、海禄、务须遵照李侍尧所定章程。董率员弁。实力稽查体察。并当比李侍尧在彼。更加严紧。方为妥协。如裴宗锡、海禄、漫不经意致所属员弁。心生懈怠。稍有疎忽。或经李侍尧回任查参。或经朕别有访闻。惟裴宗锡、海禄、是问。恐伊等不能当其咎也。将此由五百里传谕裴宗锡、海禄、遵照办理。并谕李侍尧知之　　

○丙子。谕军机大臣等、京师于十四日得雨二寸。续据周元理奏到。近畿一带得雨分寸亦同。至十五日申时起、亥时止。京师复得澍雨五寸余。入土深透。且云势颇浓。所被自应广远。若保定省城。是日亦得透雨。则周元理今早即应奏到。乃至此刻。尚未奏至。岂十五日之雨。保定一带。未能沾被耶。朕心甚为廑念。著传谕周元理、迅速查明。将曾否得雨缘由。即行具奏。再本日国泰奏、于十三日抵临清。于是日亥刻、至十四日巳刻。天气浓阴。已降细雨。郑大进亦奏、于五月初一、二、等日内乡等县各得雨三四寸不等。看来该二省。尚未得沾渥泽。盼望甚殷。十五日之雨。曾否一律普被。大田曾否播种齐全。著传谕国泰郑大进、迅速查明。据实奏覆。以慰悬注。将此由五百里谕令知之　　

○旌表守正捐躯河南正阳县民童连毛妻王氏。王四妻童氏。　　

○丁丑。谕、朕诣盛京。恭谒永陵。福陵。昭陵。于七月二十日启銮。所有一切应行事宜。各该衙门照例敬谨豫备　　

○旌表守正捐躯福建长汀县民王禄升妻廖氏　　

○戊寅。谕、今日阅看侍卫等步射。伊等所用箭翎太曲。竟成绿营体制。又有弓力软、而箭长翎大者。其意不过欲令人美观。步射之道。必须合弓力造箭。平时练习步射。原以备行围出师。我满洲肇起兴京。底定天下。全赖弓箭。朕临御四十余年。惟恐废弛。丁宁训诫。乃日久渐生玩忽所关甚钜著将朕御用之箭。发出一枝。令领侍卫内大臣等。给各处看视。俱著以此为制。合各人所用之弓制造。诸大臣其时体朕意留心教导各该管侍卫官员兵丁等。阿哥等亦著谨记朕旨　　

○谕军机大臣等。盐城县私枭拒捕一案。朕前以知县康杰、守备周光中、闻信即亲往查拏。立擒首夥要犯。尚属能事。因令该督等、于结案后。查明送部引见。兹据高晋等奏、现获之季光祖、于上年十一月间。业经驾船私贩。因巡役王三得钱卖放。未即破案。今年该犯等、又敛钱贿嘱王三、缘说合未允。被巡役喝阻。以致登岸拒捕。是该县营等、漫无约束稽查。均难辞咎。业将康杰、周光中、交部严加议处。毋庸再行送部引见。至季光祖等、私贩盐觔。据供买自场灶。可见寅著前奏。向来设役巡缉场灶之语。不过有名无实。而高晋等前议设立官垣。尽数收买场灶余盐之处。又岂能零收净尽耶。现交该督等、另行定议。不可不彻底查办。以杜弊源。著高晋等、悉心会同妥议具奏。将此由四百里传谕高晋等知之
  </div>
  <div class="pagination">
   <a href="清实录乾隆朝实录_page1389.html">
    上一页
   </a>
   <span>
    ...
   </span>
   <a href="清实录乾隆朝实录_page1385.html">
    1385
   </a>
   <a href="清实录乾隆朝实录_page1386.html">
    1386
   </a>
   <a href="清实录乾隆朝实录_page1387.html">
    1387
   </a>
   <a href="清实录乾隆朝实录_page1388.html">
    1388
   </a>
   <a href="清实录乾隆朝实录_page1389.html">
    1389
   </a>
   <span class="current-page">
    1390
   </span>
   <a href="清实录乾隆朝实录_page1391.html">
    1391
   </a>
   <a href="清实录乾隆朝实录_page1392.html">
    1392
   </a>
   <a href="清实录乾隆朝实录_page1393.html">
    1393
   </a>
   <a href="清实录乾隆朝实录_page1394.html">
    1394
   </a>
   <a href="清实录乾隆朝实录_page1395.html">
    1395
   </a>
   <span>
    ...
   </span>
   <a href="清实录乾隆朝实录_page1391.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
