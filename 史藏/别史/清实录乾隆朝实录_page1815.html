<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1815 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1815 页/共 1860 页
  </h1>
  <div class="content">
   ○又谕曰、松筠奏、卫辉被水。督同查办。拟留数日。俟抚臣或藩司到后。再行起程等语。所办甚是。河南卫辉府、向年多旱。今又因雨水稍多。卫河泛涨。以致府城各门。皆有积水。附近村庄。大半被淹。实堪悯恻。已经松筠督同该丞倅知县等。查明被水民人。赏给口食。并委该员等。遍行查勘办理。穆和蔺得信后。自必迅速起身。谅已早抵该处。此时水已消落。地亩渐就涸出。但恐被水贫民。究多拮据。著传谕该抚、即将被淹处所。所有居民房屋田地。详悉查明。妥为抚恤。如有应行赈济者。即督率办理。毋使一夫失所。松筠、著赏给大荷包一对。小荷包四个。以示眷注。　　

○又谕、据松筠奏、河南彰德、卫辉、所属安阳汲县一带。因雨水稍多。山水陡发。卫河泛涨。于六月二十四日。长至数丈。附近居民房屋。多被淹浸等语。豫省河北三府。节年多被乾旱。今岁又因雨水较多。以致卫河泛涨。淹浸田庐。现已降旨。令穆和蔺实力查明。分别抚恤赈济矣。豫省卫河。虽系由临清以北运河入海。但河南地方。如伊洛瀍瀍、及沁河贾鲁等河者不少。均系归入黄河下注。今彰德卫辉一带。既因积水较多。水势涨发。该处各河。亦难保其不同时长水。注入大河。此时南北两河。虽已据该河督等奏报堤埽工程。一律巩固。但伏汛甫过。秋汛方长。所有南北两河。处处均关紧要。尤应先事防范。著传谕兰第锡、李奉翰、务须实力督饬。敬慎加意巡防。以期堤埽各工。巩固无虞。河流顺轨。不可稍有疎忽。方为妥善。并著将黄河上下游。现在曾否长水。志桩尺寸。增长若干之处。一并查明迅速具奏。以慰廑注。　　

○戊子。谕军机大臣等、据绵恩等覆奏、查核各处换下金甎。多与原数不符。所有短少之数。请令该监督赔出。并交部分别议处一摺。已依议行矣。至摺内所称景运门。隆宗门。两处地面。向系沙甎。今改换金甎。并无换下旧甎。可缴等语。此何言耶。沙甎岂竟无可用之物耶。景运隆宗二门。系朕不时往来之处。曾忆门中系铺墁金甎。两旁似系沙甎。令据称景运隆宗门地面。向系少甎。即欲更换。彼时何以并未奏明。著即查明具奏。嗣后如有领用回缴。务须据实查核。毋得再致仍前弊混干咎。将此谕令知之。　　

○又谕曰、梁肯堂奏、永定河伏汛漫口、赶紧堵筑一摺。已于摺内批示。该处入伏以后。水势增长。更兼风雨骤激。以致漫过堤顶。塌去堤身。自属人力难施。现在北岸二工漫口。幸已断流。自应赶紧补筑完竣。其南岸头工漫口较宽。当此天时晴霁。水势渐消。尤当迅速调集夫料。挑挖引河。上紧堵筑。以期克日蒇工。不可稍有怠忽。所有漫水经过之良乡、涿州、固安、永清等州县。如田禾庐舍。或有淹浸。即应迅速查明。其有应行抚恤者。即照例抚恤。毋使小民稍有失所。此为最要。梁肯堂务须妥慎详查。迅速办理。不可稍存讳饰。至该督前次请拨部帑八十万两。业据奏称顺德广平等府。可以赶种有秋。毋须动拨。令永定河水势涨漫。良乡涿州等处。多有被淹。办理赈恤。不无需用。如有应拨帑接济之处。即著酌定数目若干。速行奏明拨给。至该督等所请交部严加议处。统俟漫口堵筑完竣。具奏到日。再行核办。并著将现在漫水是否业已全消。何时可以赶筑完竣各情形。迅速由六百里覆奏。以慰廑注。　　

○又谕、据尚安查奏、讯明原任神池县知县赵曾龄、实系向有痫症。是以勒休。该员在部朦混具呈。殊属不合。请将赵曾龄革去职衔。解回原籍。并将冒昧题补实缺之该上司等。交部分别察议一摺。已批交该部议奏矣。此案赵曾龄素患痫症。既已众证确凿。则蒋兆奎前此勒令休致。所办尚无不是。但赵曾龄既有痰迷旧症。该抚等自应于未经保题之先。即行勒令休致。乃不加详察。祇按照资次。率将赵曾龄题补神池县。并以该员明白奋勉。率行出考。办理实为拘泥。该抚及藩臬等应得之咎。实在于此。除交部分别察议外。著传谕蒋兆奎、嗣后凡遇此等保题事件。务须悉心查察。核实出考。毋再似此疎忽。致干咎戾。　　

○己丑。旌表守正捐躯奉天承德县民孙恺云媳史氏。　　

○庚寅。谕、热河自六月下旬雨后。晴霁旬日。暑气郁蒸。京城自必更甚。现在正值中伏。距处暑尚半月有余。恐民间不免有蕴蒸致疾之处。其缘事拘系。羁禁囹圄者。当此烦歊蒸郁。尤可矜悯。自宜清理庶狱。以期纳爽延庥。著刑部堂官、查明徒罪以下。分别减等发落。其缘事牵涉拘系候质者。亦速行讯明省释。至寻常案件。并著即行完结。毋得稽迟。其承德府所属监禁各犯。并著该道府一体查明。就近具报军机大臣。分别核办。以示体恤。　　

○又谕曰、许文谟、著赴湖北兴国营参将任。念伊父许世亨、既能捐躯。又识大体。著仍赏戴花翎。以示眷念勤劳至意。　　

○谕军机大臣曰、管干珍奏加紧催帮。并重船行过天津日期一摺。内有自临放棹前进。及通潞雨后。河水增长等字样。将临清、通州、潞河、各地名。减省字面。殊属非是。已用朱笔于摺内添写矣。臣工奏事朕前。理宜详慎。所有各该处地名。自应敬谨全写。乃管干珍率行节省数字。殊不成文。且亦有何益。此不过俗劣幕率行书写。而管干珍又未寓目所致。再摺内又称、遵旨速趱回空。瞻望云日。依恋无任等语。管干珍于上年甫经瞻觐。为时未久。今因本年漕运较迟。谕令不必前来行在。管干珍自应遵奉谕旨。催趱回空船只。迅抵水次。以期无误受兑。何必以此等依恋空言。徒滋烦渎。试思外省大员甚多。朕若一一为之系念。不几于日不暇给耶。管干珍、著传旨申饬。　　

○又谕、据穆和蔺奏、丹沁二河。于六月二十三四等日。水势盛涨。怀庆卫辉各属。多有被淹。已降旨令该抚实力查明抚恤矣。沁水下游入黄。今由上游北岸。漫注修武汲县一带。则大河上游水势稍分。入河正流自必减少。其著重各工。可免骤涨。未始非不幸中之幸。前已有旨令兰第锡等。务须加意敬慎。实力巡防。此时伏汛未过。秋汛方长。堤埽各工。在在均关紧要。著再传谕书麟、兰第锡、随时留心。加意防守。以期各工巩固无虞。不可稍有怠忽。将此由六百里传谕知之。并著将黄河水势曾否增长。堤埽各工。一律坚实。顺轨安澜之处。迅速具奏。以慰廑注。　　

○以吏科给事中李楘、为河南乡试正考官。刑部郎中项家达、为副考官。礼部左侍郎铁保、为山东乡试正考官。编修陈万青、为副考官。编修朱理、为山西乡试正考官。礼部主事卢荫溥、为副考官。　　

○广西巡抚陈用敷疏报、乾隆五十八年分。天保县开垦水田＜土韦＞一＜土韦＞有奇。　　

○予故五经博士朱世熊孙云锦、袭职。　　

○辛卯。谕曰、松筠奏查办卫辉被水情形一摺。据称连日乘船在府城、及附近村庄。周遭察看。自晴霁后。水巳渐消。即督率各员查勘。分别酌给米石。散给□□磨饼钱文。并令该县开仓出谷。将存公银两先行动用。俟恩旨到后。归入普赈项下。作正开销。民情甚为宁怗。同日又据吴璥奏、查勘河北被淹处所。堵筑塌堰。备船扎筏。救渡居民。散给乾粮席片。并酌拨存公银两。贮库谷石。查明户口。概给一月口粮。坍塌房间。给以修费。其武陟河内等七县未淹地亩尚多。秋禾仍可有收。不容藉滋捏冒各等语。此次豫省卫辉、彰德、怀庆等属。因丹沁卫河水势盛涨。田庐多被淹浸。松筠适因奉差湖北。经过该处。即督同地方官。亲自往来查勘。分别散给米谷钱文。并即一面奏闻。一面令该县开仓动项。速为抚恤。并不置身事外。实心办理。实属可嘉。藩司吴璥、在河北查勘秋禾。一经闻信。即驰往该处。堵筑塌堰。设法抚恤。亦属尽心办理。除穆和蔺甫经赶到。于赈恤事宜。未能悉心详细筹画。毋庸议叙外。松筠、吴璥、俱著交部从优议叙。其协同查办之同知李舟、知县郎正达、董肇彤等。均属出力。亦俱著查明咨部。分别从优议叙。除此数人。其余地方官办灾出力者。著穆和蔺查明。俱著交部议叙。至此次动拨银米。俱准作正开销。又武陟县漫水民堰。据穆和蔺奏、现在动项赶筑事竣。分年徵完等语。此项堤堰。虽系民修工程。但小民既被水灾。田庐多有淹浸。现在不惜帑金。抚恤赈济。贫民口食尚艰。若再分年徵完。恐民力不无拮据。所有此次堵筑民堰工料银两。即著加恩。准其作正开销。所有坍塌瓦土房间。俱著按例加两倍给予修费。至武陟河内等县未淹地亩。虽秋禾尚可有收。不容藉滋捏冒。但该处乡村多有被淹。贫民中有口食无资。滥邀赈恤者。不妨稍从宽办。若里正、乡约、及吏胥等从中舞弊。有藉端侵扣浮冒等事。自当严切查究。该抚等惟当悉心查勘。妥为抚恤。设法疏消。赶紧堵筑完竣。俾被水灾黎。均各安居糊口。共沾实惠。不致一夫失所。其河北三府所属被水各县。本年应徵秋粮。俱著加恩概行豁免。该抚等即先行晓谕。遍贴誊黄。俾被水灾黎。早沾惠泽。更为安堵。以副朕轸念灾区、施恩无已至意。　　

○谕军机大臣曰、梁肯堂奏、永定河南岸工程。现在溜势渐缓。赶紧堵筑。期于月内合龙等语。永定河漫工。本属易于堵筑。今据该督奏、南岸头工。于月内可以堵合。亦不为迟。但秋汛在即。所有冲塌处所。务须加镶边埽。培筑厚土。一律坚实。方足以资捍御。不可办理欲速。致有草率浮松之患。梁肯堂惟当督率工员。认真镶做。以期永臻巩固。方为妥善。又据奏、漫水经由州县。所需抚恤。存仓谷石。可以应用。房间修费。为数无几。此时不必遽请拨帑。惟保定、正定、河间等州县。俱有被淹处所。现饬司道等切实查勘。若有成灾之处。应需赈恤。再行酌请拨帑等语。保定正定一带低洼处所。既被水淹。自应详确查勘。梁肯堂不能分身前往。著于道员内拣派明干者。分往查勘。如有成灾处所。务须详确勘明。妥为赈恤。俾灾民不致一夫失所。其永定河漫水淹浸房屋。应给修费。并著按例再加两倍拨给。以示轸恤。至该道禀报迟延缘由。现据查明。系由小道绕行。以致迟误。尚属有因。亦不加深究矣。梁肯堂年逾七旬。当此盛暑。驻劄河干。督办工程。朕八旬有四。现在避暑山庄。尚觉炎歊难耐。所谓疾病相扶持。朕甚怜之。因特赏大荷包一对。小荷包四个。以示眷注。并发去香薷丸十圆。用资蠲暑。该督惟当善体朕意。安心调摄。所有堵筑工程。不必过于焦切。祗须督饬办理。务期稳实坚固。以副体恤委任至意。将此由五百里谕令知之。　　

○又谕曰、尚安奏经过固关。目系被水情形。酌量抚恤一摺。固关一带水势甚大。关门城墙。均被冲塌。并有淹毙人口。坍塌房屋。不可不迅速详查。妥为抚恤。著梁肯堂接奉此旨。即带同郑制锦、驰往该处。分投查勘。妥协经理。至永定河漫工。本属易办。昨据梁肯堂奏、月内可以完工。现已派庆成前往。帮同乔人杰、督率办理。且该道本系熟手。自无难克期堵合也。至固关系属直隶山西交界。现据尚安奏城关迤东。系属山西平定州管理。该处柏林井、及甘桃驿等村。兵民房舍。亦有被水冲塌之处。并著传谕蒋兆奎、即行驰赴该处。亲加查勘。实力抚恤。　　

○又谕曰、谢斌奏报巡洋会哨一摺。内有各洋尚俱宁静。及洋面尚属宁谧字样。殊于文义有晦。巳用朱笔于摺内改正矣。尚字之义。系犹有未惬之词。今各海洋并属宁谧。按其文义。是声叙前次。当用向字。后次当用俱字。该总兵身系武夫。不谙文义。于陈奏事件。一任字识率行填写。殊属非是。谢斌、著传旨申饬。　　

○又谕曰、穆和蔺奏查勘卫辉府属被水情形。不过按例敷衍。非激切踊跃。又未能将设法办理抚恤事宜。详悉声叙。是以未经将该抚交部议叙。此时穆和蔺已抵卫辉。尤宜将一切应办事件。悉心筹画。亲自督率。俾被水民人。赈恤均沾实惠。得安栖止。其被淹地亩。俱详悉查核。毋滥毋遗。勿任吏胥人等。稍有浮冒。并将积水设法疏消。堤堰速行堵筑完俟。庶可稍赎前愆。不负委任。至现在需用赈恤筑堰等项。据该抚奏库存正杂等项。共一百八十九万二千余两。是该省存公银两。为数甚多。尽足敷用。自可无需再行拨给帑项。又据穆和蔺奏销河滩地租收支各数一摺。内称本年滩租银内。不敷动用。例应拨存行宫修费银五百两等语。河南省自乾隆十五年巡幸之后。迄今阅数十年。该处所有行宫。又何须每年修理。若每年动项五百两。积年计算如数。多至数万两。有何用处。是不但不应有此款项。并不应有此名目。看来竟系为藉端销地步。著穆和蔺将此项银两。系作何用。因何相沿拨存之处。据实具奏。此后并不得再列此项修费名目。将此由五百里谕令知之。　　

○又谕、据吴璥奏六月二十二三四等日。大雨倾注。晋省山水徒发。沁丹诸河。同时异涨。武陟民堰。漫溢过水。下注卫河修武。以至卫辉沿河一带地方。多有淹浸等语。已降旨令穆和蔺等实力抚恤矣。丹沁二河。俱来自山西。今既遇雨盛涨。下注豫省地方。俱被淹浸。则晋省之水必亦甚大。何以并未据该抚具奏。著传谕蒋兆奎、即行查明晋省山水下注。及河流泛涨情形。有无漫溢淹浸之处。迅速据实覆奏。如有被淹处所。应行酌为抚恤者。即奏闻办理。毋得稍存讳饰。将此由五百里传谕知之。仍即迅速覆奏。　　

○壬辰。谕曰、尚安奏经过固关地方。目击被水情形。酌量抚恤一摺。内称自六月十九日。至二十二三等日。连值大雨。山水陡发。固关城内外。水深数丈。淹毙兵民男妇二十五名口。冲去内关门一座。城楼三间。城墙三十余丈。兵民房屋一百九十余间。俱被冲塌。又固关以外平定州、及井陉县所属。兵民房舍。亦有被水冲塌之处。当委参将马国锐、确查户口。分别酌给银两。并令井陉县知县毛哲、赶运粮石至关。以资接济等语。固关内外地方。猝被水冲。人口间有损伤。城垣庐舍。多被冲塌。已降旨令梁肯堂、蒋兆奎、亲赴查办矣。尚安于经过固关时。并不视同膜外。即督令参将知县等。给银抚恤。运粮接济。所办实属可嘉。著交部从优议叙。并赏给大荷包一对。小荷包四个。以示奖励。至该处因山水陡发。淹毙人口。兵民房屋。多有冲损。情殊可悯。所有坍塌房间。应行给予修费。及被淹人口恤赏银两。著加恩按例加两倍赏给。该督抚务须详悉查明。妥为赈恤。俾小民均各安居复业。不致一夫失所。以副朕格外轸恤至意。　　

○癸巳。谕、据德勒克扎布奏、查出逃往土尔扈持男妇一百九十名。请入各旗分佐领。即扣各王及台吉俸。给还买主身价等语。著照所请。此等逃人。入于各旗分佐领名下。但不必扣俸给还买价。以免纷扰。　　

○谕军机大臣曰、梁肯堂奏大名元城水涨漫口。井陉县被水较重一摺。据称大名元城二县。因漳卫二河上游水长。漫口四处。村庄被淹。井陉县地方。亦因山水骤至。致固关城垣被冲三十余丈。坍塌房间。淹毙人口。已飞饬藩司道员。亲往勘办等语。已有旨令梁肯堂、即带同郑制锦、驰往分投查勘。妥为经理。其永定河漫工。已派庆成前往。帮同该道督办。梁肯堂此次发摺时。自尚未接奉前旨。永定河漫口。本属易办。庆成、乔人杰、惟当督率工员。实力堵筑。务须认真镶做。以期永臻巩固。现据梁肯堂奏南岸漫口。西坝大溜忽向东趋。水已渐有归正河之势等语。此系最好机会。深堪欣幸。皆赖河神默佑。自当敬谨祀谢。以答神贶。至梁肯堂谅已自工起程。由定州正定一带。前赴井陉。该处固关地方被水情形较重。该督于沿途正定、及至固关等处。亲加查看。其大名元城二县。即著郑制锦、会同该道王汝璧、据实查勘妥办。将此由六百里传谕知之。　　

○又谕、据李奉翰等奏、豫省黄河。此次长水骤而且大。南岸上游各工。形势如旧。而下游商虞地方。可冀向北迁改。现在大溜开行。已有化险为平之势等语。此皆仰赖河神灵佑。保护恬澜。得以化险为平。实深欣幸。自应虔诚祀谢。以答神庥。特发去大藏香二十炷。交李奉翰敬谨祭谢。并颁去御书扁额。著于河神庙内敬谨悬挂。以答神贶。益邀显佑。至李奉翰另片奏称怀庆卫辉一带。因沁丹两河并涨。以致武陟县民堰漫工。已饬河北道蔡共武、带领弁兵。驰赴堵筑。俟察看黄河水势。可以分身。即亲自前往料理等语。卫辉一带猝被水灾。现有穆和蔺、吴璥、在彼查办。足资料理。现在天气晴霁。水势自渐消落。大河各工。秋汛方长。正关紧要。李奉翰自当在工往来查勘。敬慎修防。以期河流顺轨。工程平稳。可无庸前往武陟。转致要工难以兼顾也。将此谕令知之。　　

○御书黄河神庙扁曰、灵昭翕顺。　　

○豁免云南运京乾隆五十二年分沉溺铜一万一千斤。　　

○旌表守正捐躯河南封邱县民王化禄媳王氏。　　

○甲午。谕、留京王大臣等奏遵旨查办节次发遣新疆重犯子嗣。及发遣官犯一摺。内王亶望等七犯之子。共二十名。又甘肃捏灾冒赈。及从前失误军机。勒索馈送各案官犯之子嗣等七十四名。皆因伊父等身蹈重愆。酿成巨案。以致累及子嗣。该犯等早已身伏国典。其子嗣妻妾。尚在可原。均著加恩。准其释回乡里。俾延宗祀。又王亶望、陈辉祖案内。牵连发遣官犯三十五名。前经减等治罪。分别发往黑龙江等处。及免死减流。本属罪由自取。今姑念王亶望等正犯子嗣。业经加恩释回。此等官犯。皆由王亶望等连及。亦著加恩准其一体释回。以示法外施仁至意。至王亶望等各案内发遣子嗣。及各案发遣官犯。此次得邀释回原籍。已属格外恩施。其王亶望案内发遣各官犯之子。无论旗人汉人。祗应准其充伍食粮。以资养赡。岂复准其应考出仕。又得幸邀禄籍。至伊等孙曾。世代已远。自可不在此例。今留京王大臣等、请令伊子等俱准应考出仕。不得过六七品之处。办理殊属过当。著饬行。　　

○谕军机大臣等、顷据梁肯堂奏报直省被水地方。除正定、井陉、大名、元城等州县外。又据博野、卢龙。乐亭、新乐、行唐、平山、磁州、武清、保定、深州、冀州、安平、饶阳等州县。具报同被水淹。均须切实勘办等语。此次直隶各属、山水下注。河流涨漫。被淹处所竟多。虽各州县因地在下游。漫水经过。水势易就消落。但各该处民人、猝被水灾。殊为可悯。梁肯堂接奉前旨。自己驰抵该处。悉心勘办。所有应行赈恤事宜。务须实力详查。一面奏闻。一面办理。不可稍存惜费之见。总期灾民口食有资。得安栖止。共沾实惠。不致一夫失所。方为妥善。至前此梁肯堂以大名等府无需接济。不必请领帑项。昨因良乡涿州一带多被水淹。已令该督查明需用几何。奏请拨给。今正定井陉等州县。被水地方甚多。均须赈恤。著再传谕梁肯堂、详悉筹画。共应需用若干。即核定数目。迅速奏闻。以便即行拨给。将此由六百里谕令知之。仍著将如何筹办抚恤、及积水是否渐消。民情俱就安怗各情形。迅速六百里覆奏。以慰廑注。　　

○乙未。孝懿仁皇后忌辰。遣官祭景陵。　　

○谕曰、朕披阅通鉴辑览内。唐开元五年九月。令史官随宰相入侍。群臣对仗奏事条下。引贞观旧制。诸司皆正邪奏事。又注称、唐大明宫含元殿为正邪。亦谓之南邪等语。心疑笔误。因查诸旧史。乃知俱将牙字误作邪字。更检阅字书。牙与衙字。本属通用。至邪字从无与牙字相通之义。甚为舛错。所有原办通鉴辑览之总裁、纂修、校对等官。现经军机大臣查明。原书首卷开列衔名内。现存各员。如阿桂、孙士毅、纪昀、彭元瑞、毕沅、吴省钦等。本应交部议处。姑念成书已久。事隔多年。阿桂等及其余纂修校对各官。俱著一体加恩。免其交部。至武英殿刊本。及四库全书缮本。俱著查明改正外。所有颁行各直省刻本。并盛京、江浙省、文溯、文宗、文汇、文澜、四阁存贮缮本。亦著各该督抚府尹等。一律改正。　　

○丙申。谕军机大臣等、本日因热河澍雨倾注。永定河堵筑漫工。及梁肯堂查办水灾情形。未据奏到。正深廑念。辰刻据梁肯堂奏、已于初九日自工起程。前赴固关一带。迅速勘办。又据庆成奏、初九日驰抵永定河。即帮同乔人杰、督率堵筑。该处河水仅深五尺有余。值此天气晴和。正当及时修筑完竣各等语。均已于摺内批示。永定河北岸已经堵合。南岸漫口水势已缓。又值天气晴明。正可赶紧堵筑。但本日热河自子刻起。至卯刻又有大雨。且云气自西南而来。势颇广远。未知永定河一带。是否相同。水势有无增长。所筑漫工。是否可以克期完竣。庆成惟当督同该河道认真镶做。上紧赶办。亦不可草率浮松。以期巩固。所拟挑挖引河一事。最关紧要。尤宜实力督办。俾得掣溜归槽。易于堵合。方为妥善。至梁肯堂日内谅已前抵固关。其经过定州正定等处。自即顺道查勘。妥为抚恤。至固关地方被水较重。梁肯堂务须勉力经理。尽心查勘。外省办理赈恤事务。胥吏等往往从中舞弊。克扣侵蚀。甚至不肖州县。亦有染指侵渔情事。均所不免。该督惟当严加督饬。确实详查。务俾小民各沾实惠。口食有资。不致一夫失所。以解我君臣之过。方为不负委任。将此由六百里各谕令知之。　　

○又谕、现在永定河漫水涨溢。北岸堤工。业已修筑断流。而南岸尚未堵筑完竣。永定河系由大清河入海。该处河口颇宽。且距海甚近。足资容纳。所有漫水经过之处。自可不致泛溢。但昨夜今早。又复大雨倾注。恐天津一带田地庐舍。或有妨碍处所。梁肯堂现在固关查办抚恤事宜。距天津较远。未能兼顾。著徵瑞、即传询天津道丁溎蓥、令其查明津淀一带。有无漫水淹浸之处。如有间被水淹。应需酌量赈恤者。即令该道一面妥办。一面即由徵瑞据实奏闻。朕廑念灾黎。惟恐稍致失所。徵瑞即遵谕旨。令该道迅速查办。毋庸辗转禀报该督。以致稽延时日也。将此由六百里传谕知之。　　

○又谕曰、福宁奏卫河水势骤长。临清、夏津、冠县地方。俱有漫溢被淹处所。现即驰赴督率抢筑防护等语。东省因雨水稍多。汶卫两河。伏汛较旺。以致临清夏津冠县地方。堤身间有漫溢。低洼地亩。亦被淹浸。该抚现已驰赴该处查勘。务须督率员弁。赶紧抢筑。并将积水设法疏消。实力防护。以期巩固无虞。至滨河低洼地亩。间有被淹之处。居民庐舍。自必有被水冲塌者。著传谕福宁、即行详悉查明。按例加两倍给予修费。俾穷黎得资栖止。如有应行抚恤之处。并著该抚实力查察。妥为抚恤。务使小民均沾实惠。毋致一夫失所。仍即将到彼查勘情形。迅速具奏。以慰廑念。将此由六百里传谕知之。　　

○丁酉。谕军机大臣等、昨因热河澍雨倾注。云气广远。恐永定河亦同日得雨。水势不无增长。已有旨询问庆成矣。兹据称初十日浓阴竟日。虽有密雨。无碍工作。河水亦无增长等语。览奏深为欣幸。但热河系十一日得有大雨。在庆成发摺之后。未知永定河工次。十一日是否雨势相同。河水有无增长。不致有碍工作。著即行奏闻。以慰廑注。至庆成奏该处旧有龙神庙一座。灵应常昭。拟俟河流归入正河。奏请御笔扁额等语。永定河漫口大溜东趋。有转归正河之势。洵赖河神默佑。兹特发去御书扁额。著于龙神庙敬谨悬挂。并发去藏香二十炷。虔诚祀谢。以答灵贶。庆成惟当督同该河道、将漫口赶紧堵筑坚实。克期完竣。永臻巩固。以副委任。　　

○御书龙神庙扁曰、福佑畿封。　　

○又谕、据周樽奏动拨款项。添建太平泾县交界处所。拨驻弁兵营房一摺。此项营房。系五十三年陈用敷任内奏准添建。自应早经建造。将弁兵分拨安设。以资巡缉。何以隔六七年之久。直至此时。始据奏到购捐地基。动款兴造。此六七年中。所有移设弁兵。又在何处居住。岂有任其露宿之理。竟成笑话。且地基之有无。亦不关办理之迟早。著传谕书麟、周樽、即将此项营房。因何并不早办。直至此时始行勘估建造。及此数年中弁兵作何居住之处。一并查明据实覆奏。　　

○戊戌。谕军机大臣等、直隶被水地方。共有五十二州县。天津藁城等处。已据该督派委藩司道府等。分往查看。大名元城漫口。亦责成该道王汝璧、妥为经理。该司道等尚能办事。系朕熟知之人。当此天色晴霁。积水自已消落。务须督饬该司道等。详悉查明。实力抚恤。俾灾民得资口食栖止。梁肯堂现赴固关。该处被水较重。尤应确查妥办。该督虽年过七十。精力稍减。应善为调摄。以资料理。但被水地方。灾民待哺甚急。所有疏消积水。酌筹赈恤。及赶筑堤堰各事宜。务当振作精神。并督率该司道等。迅速详查。尽心经理。不使一夫失所。方为无负委任。至应需赈恤银两。前令该督酌定数目。奏请拨给。兹据奏称需银多寡。须视灾分之轻重。目下尚非急需。若遽行请帑。诚恐承办之员。心存冒滥等语。所想虽是。但被水居民。房间坍塌。地亩淹浸。所望赈恤接济。甚为迫切。不可因承办之员。易于冒滥滋弊。不即旱为筹办。以致因噎废食。梁肯堂、惟当迅速详查。核实速办。如有应行赈恤者。即酌定数目。奏请拨给。总以实心救民。俾得安居复业。不可存惜费之见。此为最要。将此由五百里传谕知之。　　

○又谕、据庆成奏现在北岸堤工。业经修筑断流。而南岸尚未堵筑完竣。昨热河又有大雨。恐该处或亦相同。看来南岸堵口合龙。尚不无稍需时日。庆成惟当督同该河道等。赶紧堵筑。以期坚实巩固。不可草率从事。用副委任。至摺内称抢护新工兵丁高万金、碰折右腿。又兵丁龚士勋等七名。俱有跌伤等语。兵丁高万金、因勇往抢筑。以致右腿碰折。殊为可怜。著加恩赏银十两。其跌伤之龚士勋等七名。均著赏银五两。以示鼓励。又摺内于河神二字。用单擡缮写。虽向来中祀小祀。原有单擡平擡之别。但现在河神灵佑。坝工平稳。朕方亲为虔诚祈谢。今摺内如圣怀等字。俱用双擡。而河神按例较低一格。朕心有所不安。同日李奉翰奏到河工平稳摺内。所书河神字样。系用双擡。自属允当。嗣后凡遇河神二字。俱应双擡书写。以昭敬慎。此外南河向遇摺奏。亦沿用单擡。并著书麟、兰第锡、一体遵照双擡。以昭诚敬。将此传谕庆成、并谕书麟等知之。　　

○又谕曰、李奉翰奏黄河水消工稳一摺。据称六月二十二三等日。河水叠长。丹沁等河。涨发下注。工程一律保固。水势亦渐消落。睢州虞城等工。溜势开行。埽坝均属稳固等语。览奏欣幸。此皆仰赖河神默佑。福庇安澜。北又发去藏香二十炷。著李奉翰、即于各该工次河神庙。虔诚祀谢。以答灵贶。现在秋汛方长。惟当益加敬慎。督饬员弁。实力防护。以期益资巩固。至彰卫并涨之水。汇归山东临清、夏津、武城等处。现据李奉翰奏饬令于卫河东岸。分投启放滚坝。以资减洩。并于临清闸口。相时启闭。以防倒灌等语。所办俱属留心。可嘉之至。今赏给荷包。以旌其劳。俟秋汛安澜后。再行降旨。将该河督等交部议叙。此时李奉翰、益当随时留心督饬。相机办理。俾黄运两河。均资顺达。堤埽各工。一律平稳。方为妥善。勉之慎之。　　

○己亥。谕军机大臣等、据庆成奏固关被水。冲去铁炮。除寻获四位外。尚少三十四件。现饬参将专派弁兵。上紧寻觅刨挖等语。此项铁炮体重。被水冲失。一经水势消退之后。自无难刨获。但该处城楼所贮炮位。自系前明旧炮。著传谕梁肯堂、于炮位寻获后。留心验看。如内有铜炮。即另行检出。附便解京。倘祗系寻常铁炮。即留在该处军营。作为废炮。以备改铸军器之用。将此并谕庆成知之。　　

○又谕、据福宁奏驰抵临清筹办漫口。及无恤情形一摺。已于摺内批示。该省因漳卫二河。同时并涨。临清夏津等县。地居下游。不能容纳。以致堤埝漫溢。该州县于被旱之后。甫种晚禾。又因被水不能有收。实为可悯。现经福宁亲加查勘。并饬委员弁。分赴被水处所。用船济渡。散给□

□磨饼。并给发银粮。所办俱好。其被水处所。幸未淹毙人口。所有冲塌房间。均著查明。按例加两倍赏给修费。至福宁奏该州县被水汕刷漫口。现已照例借给司库银两。赶紧堵筑。俟工竣后。确核银数。分别摊徵归款等语。此项堤埝。虽向系民间自行修筑。但现经被水。秋成失望。小民口食维艰。若仍照例摊徵。朕心深有不忍。所有此次修筑堤堰工料银两。俱著加恩作正开销。以示轸恤。现在水势消落。灾民待哺甚殷。亟须赈恤。福宁往来查勘。务须尽心妥办。实力督率。并将积水速筹去路。设法疏消。俾地亩早经涸出。以便播种冬麦。不误春耕。小民均得安居复业。不至一夫失所。方为妥善。所需赈恤银两。并著福宁查明该省库贮。是否敷用。若有不敷。即核定数目若干。速行奏明。以便拨给。其应需米石。该省常平义社等仓。自可动拨碾放。倘须另筹添拨。亦著据实奏明。或于漕船尾帮。酌量截留。或于北仓存贮米石内拨给。总期办理妥速。俾灾民早沾实惠。以副朕轸念灾区、恩恤兼施至意。将此由六百里传谕知之。　　

○予故广东巡抚郭世勋祭葬如例。　　

○庚子。中元节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○谕军机大臣曰、蒋兆奎奏平定州所属之柏木井等处。间被水冲。未伤人口。亦未淹损地亩等语。览奏稍慰。该省丹沁等河涨发后。自即顺流下注。平定州地方系属上游。是以较轻。不至冲损人口地亩。所有被冲兵民房舍。业经该抚查明。给发加倍修费银两。小民自可不至失所。至该抚初八日具奏该处被水情形一摺。尚未奏到。想因差弁赍递。沿途正值固关正定一带被水地方。未免阻滞。是以尚未递到。将此谕令知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十六



大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
  </div>
  <div class="pagination">
   <a href="清实录乾隆朝实录_page1814.html">
    上一页
   </a>
   <span>
    ...
   </span>
   <a href="清实录乾隆朝实录_page1810.html">
    1810
   </a>
   <a href="清实录乾隆朝实录_page1811.html">
    1811
   </a>
   <a href="清实录乾隆朝实录_page1812.html">
    1812
   </a>
   <a href="清实录乾隆朝实录_page1813.html">
    1813
   </a>
   <a href="清实录乾隆朝实录_page1814.html">
    1814
   </a>
   <span class="current-page">
    1815
   </span>
   <a href="清实录乾隆朝实录_page1816.html">
    1816
   </a>
   <a href="清实录乾隆朝实录_page1817.html">
    1817
   </a>
   <a href="清实录乾隆朝实录_page1818.html">
    1818
   </a>
   <a href="清实录乾隆朝实录_page1819.html">
    1819
   </a>
   <a href="清实录乾隆朝实录_page1820.html">
    1820
   </a>
   <span>
    ...
   </span>
   <a href="清实录乾隆朝实录_page1816.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
