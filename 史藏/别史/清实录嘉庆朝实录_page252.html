<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 252 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 252 页/共 523 页
  </h1>
  <div class="content">
   ○上诣恩慕寺恩佑寺行礼。　　

○辛酉。上幸万寿山。　　

○壬戌。谕军机大臣等、朕此次巡幸淀津。正值重运帮船北上。因闻该处帮船、于御舟临莅。俱应谨避。是以饬令无论何省帮船挽抵津关。即令排列河干。恭迎銮辂。原指适逢其会在彼之帮船而言。断无饬令先期守候致稽漕运之理。乃李如枚误会朕意。欲将豫东帮船。饬令豫行截留日久祗候殊属非是。自应照例催趱前进。免致稽迟。朕御舟抵津之日。不拘何省帮船到津。即令排帮接驾。设其时御舟经临。而帮船已先期半日抵关。自不妨令其略为停待或帮船挽运北上。距津关尚有半日亦不妨届期迎提总在该巡漕等临时斟酌办理。傥彼时在前帮船已挽过津关。而在后之帮相距尚远。即并无帮船在彼。亦无不可正不必稍事拘泥。豫令久候也将此谕令知之。　　

○癸亥。谕内阁、本年朕巡幸淀津。所有随扈大臣官员应用船只。前交总理行营处查照旧例、酌减派定。兹闻各衙门尚有不敷乘坐应须酌添之处。从前随扈各员、每于例外私向地方官多索船只。今一概严行禁止。其实在不敷者。自应量为增给。直隶备办船只。本有余额。著传知各衙门派出随扈之大臣官员、除无紧要差使、可由陆程行走者、无庸计算外。其必需逐日随从水营各等处。如果船只不敷。准其据实呈报总理行营处、酌增一二只仍毋许冒滥浮开总理行营处核实查明。将必应增添各处。开单奏明。照数拨给。傥此次不行呈明。将来于途次滥索私增。即著总理行营处严查参处。　　

○又谕、二阿哥之福晋薨逝应建立园寝著派文宁、托津、苏楞额、带同通晓堪舆之人。于京城附近地方百余里内。详慎相度。绘图呈览后。再行诹吉营建。一切规模。俱照亲王福晋之例办理。　　

○甲子。上诣大高殿行礼。　　

○遣宫。　　

○朝鲜国王李玜、遣使表贺万寿冬至元旦三大节。及岁贡方物。赏赉筵宴如例。　　

○琉球国中山王尚灏、遣使表贡方物。赏赉筵宴如例。　　

○乙丑。谕内阁、现应给二阿哥、续指福晋。著交户部将现在京八旗满洲蒙古内外三品以上文武官员之女、未经选过、逾岁及现年十五岁者查明、于二月十七日送赴圆明园选看、其有带往外任者。毋庸令其来京。至此次已经选过者。下届选看之年。毋庸再行豫备选看。　　

○又谕、莫晋奏请申明年例、严惩诬告一摺。所奏是。定律诬告人罪者。照所诬加等治罪。立法之意。原以刁健之徒、诬陷善良致使无辜被累。贻患身家。是以审明后将诬告之人加等问拟。息讼端。即以安民业也。无如近来外省风气遇有诬控案件。虽将其险诈情形。审讯得实。多不肯按律惩办。推原其故。总缘地方官于控案事实。未能平情确讯。因而为调停迁就之计。不惟不能加等问拟。且曲为之说。或以为误听人方。或以为到案旋即供明。从而末减。以致刁恶衿棍。视为得计。讹诈平民。挟制官长。讼狱日繁。大半由此。嗣后大小执法衙门。务当＜闲＞孚狱讼。于两造曲直。无令稍有隐抑其架词诬告、或诬轻为重、轻实重虚者均照本律加等治罪。不得权词开脱。从宽改拟。若原告脱逃、及案未结而越诉者。亦均照定例办理。以警诬罔而省拖累。然此仍不过于讦讼之后、遏止其流之一法。若清理讼源。则在地方官公正廉明。勤于听断。凡闾阎一切户婚田土之事。均令曲直分明。各得其理。即险诈之徒。亦无从生心构衅。即如山东省前此来京控案甚多。自吉纶到任后。提审并饬属审结积案七百余件。近日该省已控案寥寥。即其明验。直省督抚、果能各率所属。虚衷以平案牍。冤抑者立时昭雪。诪张为幻者。按律惩治。并严拏讼师。毋使播惑乡愚。断无舍近求远、来京妄诉之理。由是词讼日省。革薄还淳。以端人心。以励风俗。朕实厚望焉。将此通谕知之。　　

○以吏部尚书瑚图礼、署经筵讲官。　　

○上以祭社稷坛。自是日始。斋戒三日。　　

○丙寅。孝仪纯皇后忌辰。遣官祭裕陵。　　

○是月。闽浙总督阿林保奏报、闽浙舟师在粤洋追剿朱濆蔡牵并拏获粤省盗犯及船只炮械。得旨严谕水师将弁。速擒蔡逆。伫膺封爵。若因循畏葸。查明立正国法。朕为壮烈伯李长庚之事。实深悲愤。若张见升王得禄等不思为彼报讎。甘心退避。则非我大清国之臣子矣。将此通谕浙闽水师知之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百九十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十三年。戊辰。二月。丁卯朔。祭先师孔子。命皇次子旻宁行礼。　　

○戊辰。祭大社大稷。上亲诣行礼。　　

○谕内阁、庄静固伦公主、庄敬和硕公主、自下嫁后尚未赴游牧拜其祖茔。著加恩准其各赴该游牧展拜。并著该部院衙门查例具奏。令各起程。　　

○又谕、追封多罗履郡王绵惠之福晋、系巴林郡王巴图之女。自伊父母身故后。尚未到坟园祭奠。著加恩赏假两月。准其前往祭奠。　　

○己巳。遣官祭文昌帝君庙。　　

○谕内阁、巡视东漕御史文修奏、东省运河挑工、请仍归沿河州县卫承办一摺。此项挑工、从前本派沿河十九州县卫承办。嗣经陈大文奏、州县因裁革陋规。无可贴补。恐有亏挪派累情敝

□大。改派佐杂等官办理。今据文修奏、佐杂职微力薄。更虞赔累。且民夫皆州县所管。佐杂呼应不灵。诸多掣肘。恐致误工误运。所奏系实在情形。自不如仍归州县办理为妥。所有运河挑工。除河工汛闸员弁、仍令额设兵浅泉闸等夫照旧挑办外。其余募夫挑工。著仍归沿河十九州县卫承办。其津贴银两。亦归州县承领。该州县等有津贴款项。既不至如从前之藉口赔累。而集夫举事。呼应较灵。著该抚等即责成各州县卫妥为办理。如有亏挪派累等事。即著据实参奏。庶办公不致拮据。亦可不滋流敝□大。　　

○又谕、户部会同八旗满洲都统仓场侍郎议驳、铁保奏八旗官兵应领米石、于十成中酌折二成银两一摺。前据铁保具奏。朕于披阅时。即觉其事窒碍难行。特以集思广益。不厌精详。或该部及各旗大员等、有与铁保意见符合者。不妨据实直陈。以备采择。曾谕令各抒所见。毋许面从退言。今户部及各旗等会同悉心妥议。俱以为应请循照旧例全放本色。毋庸轻议更张。众论佥同。所议甚是。京师五方辐辏。商民云集。本处产粮既少。又无别项贩运粮石。专赖官员兵丁等所余之米。流通粜籴。藉资糊口。是以自王公以及官兵等、应领米粮定额。俱酌量从宽。并非计口授食。即如亲王每岁领米万石。甚属宽裕。岂为其一身计乎。原以该王公官兵等禄糈所入。既可赡其身家。并可酌粜余粮。俾稍沾润。立法至为详备。若如该督所奏、于官兵应支米石。改给折色二成。不惟于八旗生计。恐致拮据。即以每岁少放米五十余万石计算。于商民口食之需。亦多未便。况现在市集粮价。已较前加增。傥再减放官粮。势必益形昂贵。而天庾储蓄。徒令陈陈相因。又安用漕粮源源转运为耶。铁保系属旗员。曾经管理旗务。乃于官兵应领俸粮。并不通盘筹画。辄请稍为变通。酌给二成折色。实属妄改旧章。冒昧不合。著传旨申饬。仍交部议处。为轻改成宪不知大体者戒。　　

○又谕、领侍卫内大臣等遵旨核议、请将年满回京卡伦侍卫章京等、分别年限、再行保举派出等语。从前派充时。该领侍卫内大臣、并不留心。一任办事章京等瞻徇保举。是以有甫由新疆卡伦回京、旋即派往者。今应将卡伦年满回京之侍卫章京等、按其程途远近。分别另派。酌定年限。但新疆南北两路。距京甚远。由该处回京卡伦侍卫章京等。每逾四年即行保举派往。为期未免过促。嗣后由新疆回京卡伦侍卫章京等。已逾六年。方准复派。现由乌里雅苏台科布多回京卡伦侍卫章京等。即照所奏。过三年再行保举派往。仍著领侍卫内大臣等、于派卡伦侍卫章京时。勿论新旧满洲蒙古。务择人品体面通晓汉文之员。带领引见。不准将年未二十五岁、并年逾六十人员充派。至带领引见时、著将曾否派出卡伦及由卡伦回京年分。于绿头牌注明。断不可听办事章京等瞻徇情面。　　

○以故喀尔喀赛因诺颜扎萨克贝子济克默特贡桑子车伯克扎勒、土谢图汗扎萨克辅国公纳木济勒多尔济子齐旺多尔济、郭尔罗斯扎萨克辅国公绰克温都尔恩克巴拜弟恩克托克托瑚、各袭爵。　　

○庚午。以举行仲春经筵。遣官告祭奉先殿。传心殿。上御文华殿经筵。直讲官桂芳、邹炳泰、进讲中庸城者天之道也。诚之者人之道也。讲毕。上宣御论曰、中庸一书。大本在诚。盖天人交感之理。惟诚一以贯之。天道至刚。健行不息。不息之功用、诚也。而诚之所以为诚者。天所赋畀。真实无妄。继善成性。自然之道也。或为气禀所拘。或为物欲所累。必用克己之功力。复乎天理之纯常。以臻于真实无妄之境。斯能尽人事以感天心矣。人君体天行政。化育裁成。授时验休咎之徵。抚字体治乱之兆。皆诚之所格也。存诚去私。无一毫自为之念。纯一不已。庄敬日强。上应天心。则雨旸顺序。沴戾潜除。皆诚之感召也。下孚民志。则风移俗易。善长恶消。皆诚之功效也。人君敬体天之纯诚。人臣仰体君之真诚。庶民各效己之寸诚。斯万事万物彻上彻下。咸归于至诚。悠久无疆。世臻大同之治。其本则在于各尽其诚。自勉功用。庶几上合天道矣。直讲官明志、曹振镛、进讲书经一日二日万几。无旷庶官。天工人其代之。讲毕。上宣御论曰、天道不言而岁功成。代天宣化者。人君之责也。一日二日之闲。事几至万。仔肩至重。必兢业以图之。不可稍自暇豫也。然人君以一心察天下之几。奚能以一身兼天下之务。所用庶官。在得其人也。故能成尧舜之圣治者。亦资于皋夔稷契之良辅也。若用非其才。职业必旷。奚能亮天工治庶事哉。天运亘万古。无一息之停人君莅庶政。无一刻之忽。克勤率下。曷敢怠慢乎。盖天生蒸民。而以治理托于君。君不能独理而托于臣。是所理者皆天之事。若有忽略。则天事必致废缺。故时乖俗敝。皆一心之怠也。常操敬谨之心。克修职业。则时和岁稔。天心眷佑。皆一念之勤也。唐虞咨儆。无不求端于天。天事本人事。人心即天心。君臣上下。各勤其事。各慎其几。不俟终日。自能庶绩咸熙。以驯至于无为而治。天德王道。浃洽感通。无旷之效也。可不勉诸。礼成。上幸文渊阁。赐讲官及听讲诸臣茶。复赐宴于本仁殿。　　

○谕内阁、御史德祥奏、内阁办本章程、有应归画一、并须申定责成者三条一摺。事皆可行。各省本章。凡关系年月钱粮数目。俱系恭缮壹贰叁肆伍陆柒捌玖拾字样。取其笔画较多。难于增改。原为防敝□大起见。惟直隶贵州盛京将军等衙门、及奉天府尹等处。均照常缮写。笔画省减。既不一律。恐滋敝□大端。嗣后著一律缮写。至外省进呈本章。闲有违式错误。内阁俱票拟饬行暨议处。而在京各衙门进呈本章。遇有错误。俱随时彻出更正。办理亦不一致。嗣后各部院衙门本上书写错误。著内阁一体票拟、应饬行者饬行。应议处者议处。又内阁设有汉本堂侍读学士侍读等员。原责令查核各省进呈本章。分别缓急呈进。若祇派中书数人管理。未免事重任轻。嗣后该侍读学士等、除有兼别处行走者不能专管外。其专在汉本汉本堂行走之员。所有一切外省本章。著责令督同中书等详细核办。以照慎重。　　

○辛未。上诣时应宫拈香。　　

○幸圆明园。　　

○加赈两淮庙湾场、被水灾民。并命富安、丁溪、草堰、刘庄、伍佑、新兴、六场、平粜仓谷。　　

○壬申。展缓江苏叠被灾歉之江宁、淮安、扬州、徐州、海、五府州属、并各卫、带徵各款银粮。　　

○癸酉。孝淑皇后忌辰。命皇次子旻宁祭陵寝。　　

○谕内阁、据天津巡漕给事中茅豫奏、该巡漕驻劄天津、每日需用饭食等项、向系该县供应、请旨永远禁止等语。所奏甚是。地方官供应差使。其敝□大多端。虽实用有限。而办差长随等即可从中勾结。任意开销。所费不赀。大为地方之累。且巡漕驻劄日久。供应既繁。用项无出。该县势必藉端勒派。所有此项供应。著即永远禁止。至该巡漕除例得廪给养廉外。别无应得之项。一切公用。尚为不敷。著加恩照通州巡漕之例。每月赏给银五十两。在天津道海税留公项下动支。俾资办公。因思巡视东漕南漕各御史。事同一例。若此二处向来均系地方官供应。自当照此裁革。至裁去供应之外。有无别项应得之款。足敷公用。并著各巡漕自行据实具奏。　　

○四川总督勒保奏、啯陇、麻里、野番向化投诚。请入版图。赏给长官司印信。得旨允行。　　

○甲戌。上幸静明园。诣龙神庙拈香。　　

○遣官祭先医之神。　　

○乙亥。遣官祭关帝庙。　　

○谕内阁、据长龄等会议青海办事大臣、请照旧制仍驻劄西宁一摺。所议是。青海办事大臣、管辖地界辽阔。从前定制驻劄西宁。原以该郡城为各路适中之地。控制较为得力。若移驻贵德等处。其于番地较近者。虽易于震慑。而以全局而论。则相距窎远之地。鞭长莫及。转恐顾此失彼。自不若仍循旧制。足资镇抚。至该处黄河以北。轮派兵六百名、扼要驻守。务令严密巡查。遇有番贼窃掠等事。随时捕缉。该大臣暨西宁河州二镇、并实力操防。以靖边圉。不可稍有疏懈。　　

○谕军机大臣等、特清额奏、途次接奉谕旨、驰赴西藏颁赐达赖喇嘛等赏件、并遵旨明白宣示一摺。所论俱是。此次呼毕勒罕出世。诸多徵验。实为吉事有祥。殊堪嘉慰。特清额驰抵西藏后。当晓谕班禅额尔德尼济咙呼图克图等、以从前指称呼毕勒罕出世。率多牵合附会。或仅小著灵验。不足凭信。仰蒙高宗纯皇帝特赏金奔巴瓶。饬令书名封贮。诵经签掣。以防敝□大混。今达赖喇嘛甫逾二岁。异常聪慧。早悟前身。似此信而有徵。洵为从来所未有。设当高宗纯皇帝时。亦必立沛恩施。无须复令贮瓶签掣。但此系仅见之事。且徵验确凿。毫无疑义。嗣后自应仍照旧章。不得援以为例。傥因稍有端倪。即附会妄指。一经查明。必当治以虚捏之罪。并著驻藏大臣等、将此旨敬谨存记。一体钦遵办理。仍著特清额于颁赏达赖喇嘛呼毕勒罕时。令通事询问试验、如何灵敏出众之处。将实在情形。详细覆奏。　　

○调镶黄旗蒙古副都统何其惕、为西安右翼副都统。以刑部侍郎穆克登额、兼镶黄旗蒙古副都统。　　

○以西安右翼副都统特依顺保、为甘肃西宁镇总兵官。　　

○丙子。予告大学士公保宁卒。遣荣郡王绵亿带领侍卫十员。往奠茶酒。赏银一千两治丧。予祭葬谥文端。　　

○丁丑。孝康章皇后忌辰。遣官祭孝陵。　　

○谕内阁、我皇考高宗纯皇帝、六次巡幸江浙。五次巡幸淀津。每于銮辂经临。豫饬随从之王公大臣、以及官员兵丁等、令各加意谨慎。毋许收受馈遗。藉端需索。训诫详明。至为谆切。随扈人等、其始俱各凛遵圣谟。咸知检束。迨后大臣中即不免有簠簋不饬者。而官员兵丁等、亦遂相率效尤。积久生玩。本年朕巡幸淀津。阅视堤河各工。为期不及一月。此次翠华临莅。系于常年谒陵秋狝之外。特举省方观民之典。或地方官等以事非常例。欲藉馈遗以图见好。亟应严行饬禁。所有随从王大臣文武官员兵丁等、惟当律己谨严。洁清自爱。不可稍有沾染。此在不肖地方官吏、不过仅备戋戋。联络见情。及至差竣后。转以供顿随扈人众为词。嫁名渔利。其至派累闾阎。侵亏仓库。其敝□大有不可胜言者。与其惩创于事后。何如教诫于事前。凡随从之王大臣官员兵丁等、务各顾惜声名。保全官职。傥遇地方官员馈送仪物。不惟金帛等件、当却而弗受。即些须食品、亦当坚拒退还。设该地方官于既经退却之后。仍复再三恳致。即当据实参奏。毋稍徇隐经此次训谕后。或随从人等仍复私受馈遗。一经发觉。予者受者、均当重治其罪。莫谓言之不早。各宜凛遵毋忽。傥不听训谕。任意婪索。朕必执法严惩。断不宽恕。将此通谕知之。　　

○戊寅。谕内阁、国家设官分职。首重得人。其人果能殚心厥职。视国事如己事。兴利除害。则庶政修举。而民生胥被其益。朕孜孜图治。无日不以人才为念。有能实心宣力者。无论内外满汉大小臣工。必逾格旌擢。以风有位。如辰沅永靖道傅鼐、由佐贰出身。洊升道员。历任苗疆十有余年。剿除顽梗。安抚善良。前后修建碉卡哨台一千余座。均屯田土十二万余亩。收恤难民十万余户。挑习屯练八千名。收缴苗寨器械四万余件。又复多方化导。将苗民妄信巫师椎牛聚众恶习。禁止革除。设立书院六处。义学一百处。近日苗民已知向学。吁求分额考试。所有凤凰乾州一带边界苗众。实已革面革心。辑宁安堵。凡该省历任大员、及在廷诸臣。多称系傅鼐一人任劳任怨。不顾身家。尽心筹画。克臻完善。朕久有所闻。特因未识其人。尚未特沛恩施。本日召见傅鼐、见其人安详谙练。明白诚实。洵属杰出之才。堪为苗疆保障。若各省官吏。皆能如此实心任事。何患地方政治。不日有起色。傅鼐著加恩赏给按察使衔。即令其先换顶带。以示奖励。　　

○谕军机大臣等、吴熊光摺内称、粤省土匪、设与闽匪勾结、自应一并剿办、傥并未联帮、则应专办蔡牵为第一要著等语。所言甚是。此时张见升等、因探有闽匪往西逃窜之信。已统领舟师西下追捕。并有王得禄钱梦虎等师船、先在西路探剿。星罗棋布。正可聚而歼旃。该逆罪恶贯盈。惟当趁其穷蹙之时。克期俘馘。以彰宪典而快人心。总之蔡逆为海洋著名巨憝。该逆一日不除。则海洋一日不靖。无论贼踪在粤在闽。总当并力攻围。并当明立赏格。俾士卒敌忾同仇。咸知激劝。著吴熊光阿林保遍行晓谕闽粤水师将弁兵丁等、务须专注蔡牵坐船攻击。如兵丁等有能首先跳过蔡逆船内捕捉者。赏给银二百五十两。其次赏银二百两。又其次赏银一百五十两。至官弁等首先跳上蔡逆船内捕捉者。即加一等拔补录用。先换顶带。以励先登。若能将该逆擒获。更当破格升赏。一俟奏到。立即施恩。如此剀切晓示。多方鼓励。将领士卒等、畏法感恩。自必争先效命。于海洋捕务。自有裨益。将此传谕吴熊光、并孙玉庭张师诚知之。　　

○湖南巡抚景安等奏、苗疆凤凰、永绥、保靖、两厅一县。至今尚未开科。查凤凰、乾州、永绥、三厅岁科两试。各额进苗童二名。保靖苗童亦附入民籍应试。近科乡试之士亦多。而未能与通省人材较艺获售。转恐阻其向上之心。请将该四厅县苗生、照台湾府另编至字号之例。另编田字号。仍照云南等省顺天乡试另编中皿字号之例、于十五名内额外取中一名。如不足十五名。仍附通省取中。下部议行。　　

○旌表守正捐躯河南裕州民赵殿臣女赵氏。
  </div>
  <div class="pagination">
   <a href="清实录嘉庆朝实录_page251.html">
    上一页
   </a>
   <span>
    ...
   </span>
   <a href="清实录嘉庆朝实录_page247.html">
    247
   </a>
   <a href="清实录嘉庆朝实录_page248.html">
    248
   </a>
   <a href="清实录嘉庆朝实录_page249.html">
    249
   </a>
   <a href="清实录嘉庆朝实录_page250.html">
    250
   </a>
   <a href="清实录嘉庆朝实录_page251.html">
    251
   </a>
   <span class="current-page">
    252
   </span>
   <a href="清实录嘉庆朝实录_page253.html">
    253
   </a>
   <a href="清实录嘉庆朝实录_page254.html">
    254
   </a>
   <a href="清实录嘉庆朝实录_page255.html">
    255
   </a>
   <a href="清实录嘉庆朝实录_page256.html">
    256
   </a>
   <a href="清实录嘉庆朝实录_page257.html">
    257
   </a>
   <span>
    ...
   </span>
   <a href="清实录嘉庆朝实录_page253.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
