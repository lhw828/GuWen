<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 24 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 24 页/共 245 页
  </h1>
  <div class="content">
   ○大学士曹文襄公鼐传 

　　曹鼐宁晋人幼有遐志日诵数千言居常笃行事继母备极孝养永乐癸卯举乡荐宣德丁未中乙榜授代州学官疏辞不受铨曹衔之改任太和典史时中使旁午置邮无虚日鼐处之裕如公暇即延礼师儒讲明理性宣德壬子督部工匠赴　阙疏乞入试中第二人杨文定公一见奇之明年廷试　宣庙策以羲禹河洛象数鼐对称旨　上亲擢第一赐宴于礼部永定例授翰林院修撰从杨文定公游所得益深正统改元　英庙初御经筵抡选讲读官鼐以学行预选三年修　宣庙实录成转侍讲甲子进学士乙丑陟吏部左侍郎仍兼学士入阁鼐学赡行端内刚外和识达政体自东阳没后议大事多决于鼐而才智出人深沐眷注　国朝定制母止封一人正统十二年鼐陈情乞将前母孟氏一体追赠诏允之不后例葢特恩也十四年七月虏酋也先大举入寇中官王振力请亲征　上命武官英国公张辅等文官兵部尚书邝埜等及鼐与侍读学士张益扈从巡边本月癸卯　驾次万全峪是夕金星犯亢甲辰次怀安是夕黑风四塞丙午次阳和是夕火星犯土庚戌次双寨振蔚州人邀　上幸其第癸丑次白登振益骄恣强愎挟令进兵成国公朱勇膝行听命户部尚书王佐竟日跪伏草中噤无一语惟钦天监正彭德清首斥振曰象纬示警不可复前若有疏虞陷乘舆于草莽谁执其咎鼐继之曰臣子固不足惜　主上系宗社安危岂可轻进振怒詈之曰傥有此亦天命也八月辛酉次土木命太监吴亮相地布营阵未定虏巳据南河次日虏伪退王振复矫制起营追之虏大蹂躩我师败绩死者十余万人鼐及诸臣五十二员皆死之　景帝闻之赠少傅吏部尚书文渊阁大学士谥文襄遣官谕祭官其子恩大理评事恩后官历编修修撰尚宝卿英庙复辟加赠太傅改谥文忠又官其孙锦衣百户 

　　○直文渊阁翰林院侍读学士赠学士张文僖公传（澹园集） 

　　澹园集 
　　公名益字上谦先世家姑苏国初徙闾右实京师遂江宁人正统己巳秋北虏犯顺　英庙震怒亲率六师征之时内阁重臣扈跸者二人皆夙德重望　上所简命者其一公也师次土木败绩公死之寔得年五十有五而巳既而　朝廷录死事之臣特赠公翰林院学士奉议大夫谥文僖遣官即其家以祭公仪观丰硕读书过目辄成诵甫成童文辞咄咄过人登永乐乙未进士改翰林院庶吉士授中书舍人宣德初以三杨荐预修　文庙　仁庙实录成赐白金彩币进大理左评事正统初预修　宣庙实录成赐金币如前进修撰以博学强记见称九载进侍读学士侍讲读寻召入阁参机务日见委任特赐绣衣金带并建第镇淮桥南以宠之是岁八月会虏警中大王振力主亲征公与学士曹鼐从时西宁侯宋瑛武进伯朱冕全军覆没定襄伯郭登大同守将因　驾将旋欲有所陈论不能自达乃告公与鼐当由紫荆关以还公入奏既行营入紫荆才四十余里忽折而东葢竟从居庸也十三日　驾至土木地无水又当虏冲明日欲发虏逼不敢动兵士饥渴束手十五日虏使持书至以求和言召鼐草勑与和遣二通事与虏使偕往遂移营回旋之间行列巳乱争先奔迸势莫能止虏骑蹂阵而入奋长刀以击我军□相蹈藉死虎贲近侍矢被体如猬　上与亲兵乘马突围不得出虏拥以去而公与鼐俱没阵中矣公笃于孝友七岁丧父赖母倪守节教育之倪性严甚公承顺无违供养极备抚弟晋有恩义庭无间言性俭朴虽贵显不异儒生三杨甚重之倪公谦始入翰林三杨语之曰汝乡先生士谦文行一时望朝夕相切劘可也文定公撰着必属公评之有所讥弹应时改定其推服如此公以词翰名一时求者坌集得片纸只字皆藏去以荣宋杨公亿文与宾客饮博投壶奕棊语笑喧哗而不妨构思顷刻数千言门人传录几于腕脱当时以文豪公才甚敏捷而亦好围棊求者敦迫辄令侍书持轴举笔一挥词翰双美人亦以文豪称之初与夏太常仲昭同年友善并游于陈嗣初王孟端间意以作文写竹相高一日馆阁试石渠阁赋公稿先就夏见之不复落笔公见仲昭竹石妙绝亦绝不复竟各以所长名世云公孙琮官至右都御史 

　　○赠学士礼部尚书马公愉神道碑铭 

　　宣宗皇帝即位初屡诏中外博访文学才能之士用图冶理明年值龙飞第一科　上曰自古制科以得人盛愿得忠孝士足矣及试毕开卷首选得临朐马愉制科北人占首选者自公始　上甚悦授翰林修撰且勉进学以期后用今　上将御春宫　宣宗皇帝欲选贤才备臣属拔翰林官及进士共三十一人比永乐初二十八宿例绩学秘阁恩礼有加公其首也被召试诸葛孔明可与兴礼乐论公所作称　旨赐以宝楮益勉进学今　上嗣位之明年改元正统诏开经筵馆阁之臣多预选择礼部尚书兼翰林学士杨公溥等五人日侍讲读公与焉岁时屡赐三品服带二年以秩满升侍读三年以　宣庙实录成恩升侍讲学士五年预闻机务于文渊阁十年迁礼部右侍郎兼侍讲学士十二年九月六日以疾卒享年五十有三初得疾　上日赐药遣医视疗既卒深加悼惜特循师保例赐赙万缗及棺椁赠翰林学士资善大夫礼部尚书自前文武大臣赠官者率加其正职公始并兼职加之葢出特恩复遣礼部尚书胡濙谕祭命有司归丧营葬于乡葬毕其子入谢诏国子生公遭际圣明恩礼隆厚存殁光荣何其如是之盛也葢公端厚凝重谨畏勤恪其侍经筵惟以帝王仁义之道陈进退从容有古君子风其在秘阁凡所论事务存宽厚不尚琐细得大臣体初少师杨公士奇展墓还言及所历郡县预备仓皆废弛甚至垣址弗存者民何所济或曰兹废巳久比比皆然其何能理公徐曰攻之兴废在人此养民之要岂可少缓耶少师公即议以闻遣廷臣徧历郡邑修弊举废民争出粟实廪所在充足蒙其济者不可胜计郡县疑狱被系岁久不决有诖误致死者公累以言曰古云死者不可复生感伤和气率由于此遂议以上诏遣中外法司练达刑名者详审之直其冤多所全活夷寇鼠窃扰边朝廷命率兵往剿之会其别部四十余徒来有请执之朝议佥同　上遣左右问于馆阁时独公与予合辞对曰朝廷以赏善罚恶治苟赏罚至公则人心信服若因恶以执其善岂治之道左右辩问再三公终不易辞　上从之赏其使遣回部属感悦皆相率来谢凡言不轻先发俟人尽其所长审其可否惟义是从故于事多所裨益率类此 

　　○资善大夫兵部尚书兼翰林院学士赠少保谥文康苗公衷传（雷礼） 

　　雷礼 
　　苗衷字秉彝直隶凤阳府定远县人学术醇正举应天乡试永乐己丑会试中式时车驾巡狩北京诏中式举人陈燧等八十四人寄监读书越辛卯车驾还京廷试擢衷第二名宴于会同馆授翰林院编修屡典文衡宣德五年预修实录成升侍讲正统元年内阁杨士奇荐衷学问贯通言行端正与高榖马愉曹鼐同侍经筵三年与修实录成升侍读学士壬戌命主考会试得姚夔与刘俨吕原韩雍程信项忠白圭诸公俱时名卿十年升兵部侍郎兼侍读学士入内阁十四年升兵部尚书兼翰林院学士景泰元年两京多灾衷与首相陈循等上疏自劾　景皇悉留之未几衷乞致仕　景帝赐之敕曰卿以科目高第发身事我　皇曾祖考以至于朕凡四十年历官翰苑寅畏小心朕方进卿以大司马兼翰林院长官冀有倚毗曾未几时遽以老辞揆之古先哲王求旧之美固不能忘而士大夫甘退之节亦不可拂特赐宝镪金绮给舟以归以副朕怀贤念旧之意后卒于家寿八十赠荣禄大夫少保谥文康荫子鐩御史 

　　○工部尚书谨身殿大学士兼东阁大学士致仕高公榖神道碑铭（李贤） 

　　李贤 
　　公讳榖字世用姓高氏其先世居河南之怀庆有仕宋者从高宗南渡徙维扬今高邮兴化人曾祖讳明祖讳椿父讳焯俱以公贵累赠少保兼太子太傅工部尚书东阁大学士曾祖妣刘氏祖妣王氏妣黄氏俱累赠一品夫人高自上世以儒业相传至椿当元末避兵姑苏恐废先业有子四人皆令从事诗书洪武初复归维扬始占籍于兴化四子业皆有成其季公之父也尤长于诗有书数千卷不乐仕进隐居教授而乡之后进多从之游公自幼承家训举止如老成人父奇之甫十岁乃遣入邑庠即能奋力于学弱冠遂领乡荐登永乐乙未进士第选入翰林庶吉士辛丑授中书舍人甲辰升左春坊左司直郎洪熙改元受　勑阶承务郎未几以学行独优升翰林侍讲丁外艰服除还任宣德甲寅主考顺天府乡试人服其公正统改元春　上初御经筵少傅杨士奇等上言经筵讲官必得学问贯通言行端正者以供其职遂荐公与苗衷马愉曹鼐四人专侍讲读赐三品章服公每进讲敷衍详明闻者叹服戊午预修　宣庙实录成进侍讲学士甲子复主考应天府乡试乙丑进工部右侍郎兼侍讲学士入内阁知　制诰丁卯进阶通议大夫己□秋　圣驾北征命公留守寻进工部尚书兼翰林学士时景泰初虏情叵测边警日严选使虏者得中书舍人赵荣升大理少卿以行公嘉荣忠奋解所束金带与之景泰初　驾自北还议奉迎礼公欲从厚众疑未定有千户龚遂荣投书于公言奉迎当重之意公袖其书以进且曰武夫尚知此礼况儒臣乎　朝廷以遂荣言非分得谴比驾至百官郊迎公复上章以伸前议无所顾忌闻者义之辛未　朝廷以公望重进少保仍以尚书兼东阁大学士壬申兼太子太傅公恳辞不允寻　赐阶荣禄大夫甲戌南京灾　朝廷念　祖宗陵寝所在以公重臣　特命往祭事竣录被灾者千余家悉发廪赈之归奏称　旨是岁冬给事中有忤执政者执政欲害之讽御史劾之而文致其罪公独持正议卒从轻典士论韪之乙亥星变迭见公上疏谓臣滥居保傅不能尽匡辅之道宜谴罢以谢天意不允丙子寰宇通志书成进兼谨身殿大学士是岁秋顺天府乡试太常少卿兼翰林侍读刘俨考官有二执政以子入试不中交章奏俨去取不公欲置于法乞□诏翰林及六科十三道覆考公时以疾不出一闻之即强起预考毕毅然入言曰大臣子与寒士并进巳不可况又不安于命欲杀考官可乎由是俨得释公之名益振而拂其意者衔之公屡求退避　朝廷重公忠直不允天顺改元　皇上复位首召公慰谕而留之其余诛斥殆尽公即上疏辞保傅二职时机务填委公以衰老恳乞骸骨　上以公旧人方隆倚任然悯其老且重违公意特允所请赐白金楮币织金袭衣给驿舟送归其乡复　赐勑谕有曰日与亲戚故旧徜徉丘园展契阔之深怀道　朝廷之盛事清风高致足以励廉而革贪夙德雅望足以敷化而导俗则卿亦永有终誉焉士林以荣越四年庚辰忽疾作以正月十日终于正寝距生洪武辛未三月十日享年七十公简重清介与人无泛交义之所在勇于必虽违众不恤也在位论荐多号得人可谓慥慥乎笃实之君子矣所著有育斋集八十卷 
　　高榖字世用兴化人美姿仪性谨朴以庶吉上授中书舍人尝赴海印寺写佛经遇雨徒跣以归或讶其劳苦榖曰我一人何足惜盍达诸当轴大臣禁写佛经则所全者大矣当轴闻其语甚器之会考满改翰林编修及升侍讲学士历官巳二十余年上任公宴犹以新花样补缀旧锦袍外人谓高学士锦上添花仕至太子太傅始终以清节着成化间提学娄侍御至兴化覩其居第卑隘叹曰此所以高先生也 

　　○文渊阁大学上谥文宪彭公时神道碑铭（商辂） 

　　商辂 
　　成化乙未三月日少保吏部尚书兼文渊阁大学士彭公卒讣闻　上悼惜不巳辍朝一日赠特进光禄大夫柱国太师谥文宪赙钞万贳　命有司给棺椁营葬事吏部官谕祭官其子颐以尚宝司丞俾护丧归终制颐奉从叔侍读学士彦实所具状以公神道碑铭来请予自己巳秋与公同事　内阁至是二十七年相知最深铭其可辞按公姓彭氏讳时字纯道先世居鄱阳宋哲宗时曰忠泰以判官知安福县因家焉曾祖古青祖务威父毓义俱累赠兵部尚书兼翰林院学士母王氏继母余氏俱累赠夫人公自幼凝重嗜学颕悟过人甫长从诸父受春秋习举子业肆力羣书淹贯经义文有奇气识者异之正统辛酉举江右乡试至戊辰会试名第三　廷试第一授翰林修撰己巳秋　英庙北巡时方多事奉　命入内阁预知机务升侍读　赐金带及五品服寻以继母丧恳乞终制壬申起复迁左春坊大学士丙子修寰宇通志成升太常少卿兼侍读天顺丁丑正月有邀南城迎驾者公辞之曰吾岂敢贪天之功后贪功者皆得罪　上特召复入内阁进兼翰林学士与李文达同事公辅翊居多李心服之天顺末锦衣卫指挥门达恃宠忌李轧巳因中伤之李几得罪公力辨始解河南有卫官强横或以谋反诬之公言其非得末减冬寒病咳　上遣太监牛玉视疾且欲营居第而　宫车晏驾矣　今上嗣统进吏部侍郎兼学士乙酉冬进兵部尚书兼学士如故丙戌秋乞归省驰驿以往　赐道里费　命中贵护送抵家未踰月　手勑促赴朝丁亥二月至京六月以四川宣府辽东地震上疏条陈六事皆切时政八月　赐织金麒麟衣总裁　英庙实录进太子少保文渊阁大学士尚书如故　赐宴及衣服鞍马戊子陈庄靖公卒公欲避首僚疏辞弗允自是益务建白有事辄与同官谋议献替惟谨六月　慈懿太后崩疏请合葬祔庙扰引明切情词恳至复叩阁力言请从礼至九月彗见上疏言辅导无状乞罢职不许又上疏痛加修省之实外廷大政固所当先而宫中根本尤至急伏望正名均爱以广继嗣宗社大计陕西上达满四反命都御史项忠往讨之众议汹汹欲再命将出师公执不可未几捷至　上喜赐所俘人口各一是冬改吏部尚书　赐玉带己丑冬无雪上疏言近日光禄寺之买办各城门之抽分掊克不堪而献珠宝者高估价值以规取府库之财乞尽革以惠生民辛卯二月以疾乞致仕弗许十一月　册立东宫　命公充副使彗复见上疏条陈七事　上嘉纳之壬辰复上疏极言时政阙失乞放归田里不允公自己丑以后数在告　上必命医视疾遣内臣致馈乙未正月满尚书九载升少保病日转甚遂卒公平生无疾言遽色至于论辨事理确然有定性不喜华靡于物尤爱惜非其义一毫不苟取与朋友交久而益敬人有善称道之论荐人材未尝私以语人尝一典应天府乡试一主考会试四廷试读卷官皆称得人读书深探性理文缜密纯雅书端楷精劲类其人有集若十卷正学阶梯韵书正误等编藏于家配李氏累封夫人先卒子男三頩颐显公病革从弟郎中彦克洎彦实往问候公曰死生常理无足怪但冒居大位　上不能报　国下不能终养老父歉耳无一语及家事于乎与予心相知而交相爱非一日正期同辅　圣明勉臻来效而公遽往矣予宁无戚然于中乎此予所哭之而至于失声也叙次其事而系以铭曰凤山龙冈储精降神笃生才贤学贯天人名魁甲第望隆缙绅官居密勿职典丝纶谟谋启沃廸知忱恂历事　三朝执心忠纯功在　国家泽被生民吁嗟文宪无愧师臣 
　　太监刘永诚以军功谋封伯时引成宪沮之或言宋童贯尚封王伯何足惜时折之曰童贯封王在徽宗末年此何等时耶遂不果封 【 见实录】 

　　○少保吏部尚书兼谨身殿大学士赠太傅谥文 毅商公辂墓志铭（尹直） 

　　尹直 
　　成化丙戌冬诏起前兵部左侍郎兼翰林院学士商公于淳安山中至则复职仍参密务公辞不允乃感激就任累迁太子少保吏部尚书兼谨身殿大学士丁酉以疾恳休　上察其诚从之升少保兼职如故赐玺书金币袭衣宝镪给驿以归抵家十载始卒丙午七月十八日也泝生永乐甲午二月廿五日寿七十有三讣闻深见悼惜赠特进荣禄大夫太傅谥文毅遣官谕祭者四命有司营葬如制呜呼始终荣哀至矣公讳辂字弘载号素庵姓商氏始祖讳瑗宋嘉佑间自西夏都知兵马使来归赐地于邑芝山子孙因家焉三世俱以荫补官至祖敬中考仲宣咸因公贵累赠资政大夫兵部尚书兼翰林院学士祖妣胡妣解俱夫人公自幼颕敏卓越宣德乙卯发解浙闱正统乙丑会试廷试俱第一授翰林修撰寻命进学东阁务期大用继选经筵展书遂命进讲己巳升侍读擢入内阁时　英庙北狩国势危疑妄有倡议南迁者公力沮之虏逼京城公与文武元僚经畧战守遣官抚辑甸居降虏征各边帅选兵入援揭牓贼营购虏酋伪喜宁报诱擒也先书故遗于虏营虏得牓与书果自相疑遯去明年景泰纪元之秋往迎　英庙回銮于居庸关草诏称旨赐以马匹既而锦衣卢指挥妄言南内事穷治不巳公言此不足信狱遂不竟壬申初议易储公谓此国大事有　皇太后在上臣下谁敢议此明日有旨会多官议附和者众公争不可踰岁锺同章纶相继请复储下狱祸不测公因召对力救纶竟得免丁丑春　景皇帝不豫公即与陈公循倡请复储以系人心不允继具疏公援笔增二语　陛下　宣宗章皇帝之子当立　宣宗章皇帝之孙拟诘旦进至期变作正月十七日也　先帝复辟首召慰谕且问改元公对当同循等具请裁定又明日权奸嗾言官捃摭再劾坐免朝廷寻知非辜欲复用不果公家居怡然养母训子杜门不出及复起首疏八事举切时弊戊子以地震乞罢谕以方托调爕岂宜去是夏诏议　慈懿皇太后葬礼公同彭文宪公力言祔陵祔庙理不可易至率廷臣伏阙泣请卒从之寻因彗见言官有所诬诋公力求退奉旨朕用卿不疑何恤人言至诘责言者唐太宗用王魏朕用商辂何不可欲加谴调公言臣尝劝优容言官巳荷嘉纳如修撰罗伦复请召用今因论臣而反责之如公论何特允所言召公至榻前勉慰再三寻升尚书仍兼学士蕃酋满四叛官军往讨未下廷臣规再出师邀功有危语公与同官执不从未几捷至　上喜赐公等俘奴各一己丑冬□□□□□之弊辛卯冬彗见复疏八事壬辰以天下本□□□□省科敛减力役宽两税弛利禁悉从之是冬奉敕修续发治通鉴纲目乙未夏进兼文渊阁大学士丙申加太子少保改吏部赐冠带一品服时禁中建玉皇阁公论毁之又请建储寻因黑生月见极陈时弊丁酉兼殿学士时内臣汪直创西厂刺事权倾中外公与同寅指斥激切即革罢公亦决于去遂得辞公配卢氏封夫人先卒敕葬邑西山之原子男二长良臣第进士仕至翰林侍讲先公两月卒次良辅以公荫授礼部主事良辅将以卒之明年月日奉公柩启卢夫人之封而葬焉前是以太常卿兼学士王惟臣所述事状属铭直公门生素承爱重方闻讣悲慨不胜铭何敢辞惟公丰仪山立襟度渊澄词气温裕平居敬慎不懈接人恭逊早擅三元旋登内阁以经济巳任以存贤首务间论古今治乱事机得失贤否亹亹不倦文牍盈案裁决如流中遭诬间夷然不校权奸既败事白复起倚毗益切建明良多一时憸壬构倾举无能卒之身退名完德业着于当时风声耸于后世视古名相硕辅如勃之重厚崇之应变旦之沉静亦何忝哉先后蒙赉赏金币冠服鞍马书籍饮食之类频腆而自处泊然尝一主考会试五廷试读卷官皆称得士于书无所不读文浑厚雅赡诗主平淡不雕刻有集若干卷传于家 

　　○少保吏部尚书兼谨身殿大学士商公辂（实录） 

　　实录 
　　商辂字弘载浙江淳安县人宣德乙卯乡试又十年始登进士第乡试会试殿试俱第一初授翰林院修撰丁卯岁　英庙命选讲读以下十人进学东阁辂与焉己巳之变　英庙北狩　景皇帝即位召入内阁参预机密升侍读是时北虏方炽而闽浙盗又起奏牍填委辂悉心参佐劳效多景泰庚午升学士　英庙至自虏庭　景皇帝遣辂至居庸关奉迎还壬申升兵部右侍郎兼学士并左春坊大学士赐以居第丁丑　英庙复辟石亨等嗾言官劾之坐除名成化丙戌召起复原任仍参预机密首言八事皆切中时政戊子　慈懿皇太后崩辂率羣臣上疏定軵葬之议从之是岁升兵部尚书仍兼职如故癸巳内官监皇庄者害民辂言　天子以天下家何以庄　上嘉纳之改户部仍兼旧职修续资治通鉴纲目成兼文渊阁大学士丙申加进太子少保改吏部时幸臣有欲于掖庭建玉皇祠每岁以内臣执事如郊祀仪祭之者辂力言止之宫门灾工部请差内外官征材湖广等处辂言　上天垂戒宜少缓修葺以有警戒从之丁酉命兼谨身殿大学士时汪直开西厂行事大肆罗织屡起大狱势熖熏灼人不敢言辂偕同列上疏极言之会六部大臣亦以言遂革西厂由是见憾于直会故大学士杨荣曾孙晔有罪不就逮赴京避罪直所发语连辂辂遂乞致仕诏进少保赐玺书给驿以归成化二十二年七月卒年七十三讣闻赠特进荣禄大夫太傅谥文毅遣官谕祭命有司营葬域辂体貌修伟风神雅秀文章典实不事华藻人平粹简重宽厚有容登第甫六年即入内阁预机务侪辈多有异议而辂处之自如尤与钱溥不相能溥至秃妇传讥之亦不与之较其再起也黎淳以景泰中易储事专归咎于辂上章攻之辂待之无异平时君子谓其有大臣之量云子良臣中进士翰林侍讲次子良辅孙汝谦皆以荫得官□辅刑部主事汝谦尚宝司丞 
　　锦衣指挥卢忠妄言南内事中官阮浪等虽被重刑犹穷治不巳辂极言不可轻听以坏大伦伤骨肉之情由此卢忠得罪 

　　○资政大夫太子少师工部尚书直内阁玉全江公渊传（雷礼） 

　　雷礼 
　　江渊字世用四川重庆府江津县人天资英明才学充裕中宣德庚戌科进士时东宫巳建　上欲选进士之尤者使积学以备宫僚之选敕礼部尚书胡濙选年少美质者三十人入试　上在斋宫亲授题曰用人何以得其方命大学士杨溥抡次得三山萨琦与渊等八人与列诏赐袭衣冠带有司给灯油房屋皇隶命太和王直率之读中秘书正统元年授翰林院编修十年乙丑同考会试寻升侍读十二年选入东阁进学十四年升刑部右侍郎土木之变徐有贞倡议南迁被太监金英扶出渊直左掖门问之徐曰吾主南迁不合矣渊入昌言固守之策遂见称赏会虏至京城西北关外都督孙镗营于城西命渊参其军及虏退寻改户部右侍郎兼翰林院学士入阁典机务景泰元年大理丞薛瑄自松潘督饷还恳乞致仕渊上疏留之以慰人望二年命主考会试得吴汇等二百人如余子俊马文升秦纮杨守陈柯潜王与林鹗高明辈俱时名卿本年寻命巡视淮徐诸郡渊条奏三事一淮之常盈徐之广运储仓俱在城外宜筑月城以守之一天津北河之会凤阳中都之会宜置操军以守之一河南中原之要地北平京师之巨甸宜选民兵以守之疏上命所司议行三年与易储事加太子少师仍兼前职七年丙子春于少保病在告　上谕旨内阁求一人协同之时渊在内阁每同事所抑常垂涎代于诸阁老窥其意乘此谓之曰兵部权任不轻非江先生不可渊欣然不辞乃属商辂具拟内批陈循王文入商所指画掌中作江工石兵四字辂悟明日旨出调工部石璞于兵部渊补工部大失望明年英庙复位与陈循辈俱谪戍铁岭后石亨败复其官渊清勤简静善文词但入阁未有建明每沮抑于同事者黄竑易储之奏人谓出渊笔史馆多以然惟丘浚独曰闻当时竑杀其兄此觊免罪耳且广西书奏用土纸易辨□索其奏验之果广西纸其疑乃白所著有观光锦□□玉全生休休子等集 

　　○太子少师兼礼部左侍郎翰林院学士直内阁赠太子太保礼部尚书谥文通王君一宁神道碑铭（陈循） 

　　陈循 
　　景泰二年冬十二月　诏礼部左侍郎王君一宁兼翰林院学士预事于　文渊阁明年四月会选　东宫官属复进太子少师仍兼旧职食少师侍郎俸方君之入也余窃自庆得所助孰计至未半岁竟以得疾而卒呜呼其可恸宁不尤在兹乎既卒其子奉事行来请书将归刻神道之碑余不能辞按王之先淛之鄞人五代时有讳师厚者始徙台之仙居世有科第仕宦昭庆奉国节度判官曰光祖者君之六世祖也曾祖讳珂祖讳文铠皆有隐德父讳俊用以举乡贡累官国子监丞文铠俊用皆以君恩赠通议大夫礼部右侍郎母窦氏及礼母皆赠淑人君生岐山疑敏过于常儿随父居京年十三巳能诗　仁庙在春宫闻之召试早过银河诗立书七言绝句以进深见嘉赏十八以诗经中京闱乡试名在第二十二又四年会试于礼部名在第八举李骐榜进士奉　命莅事湖湘又明年丁父忧家居十年始至京师会　宣庙求文士甚切吏部以君应蒙　召见试表正万邦论及诗赋等皆见嘉赏擢吏部主事俾与大学士陈山等共事于文华殿次年以母老不能□养乞分禄于家主事岁满得以其官品封赠及父母未几改任翰林修撰预修　宣庙实录书成进侍讲食禄视五品同考正统四年礼部会试是岁五月以母丧归服阕被选充进讲官复受　命考正统九年顺天府及十二年应天府乡试取士皆称得人明年九月迁礼部右侍郎又明年往湖广督运粮饷随军进剿苗贼时贼势盛粮道不通君措置有方食用不乏遇淫雨公私大困君亲祈祷雨立止兵民立石颂之至辰州府遇暇日辄诣学课师生讲习且督有司作兴之于是士风大振景泰二年被　召还京理部事是岁冬迁左侍郎蒙　赐诰进通议大夫封赠祖父母父母及妻云景泰三年七月十一日卒年五十有六君得疾时　诏遣中官偕御医来视并　赐米物比疾革复如之既卒复　赐赙楮万缗遣礼部官谕祭赠太子太保礼部尚书谥文通有司归其丧并营葬域君人闿敏而疏达文必根于理诗词翰墨清绝可爱孝友忠信之行尤人所称惜乎其年不永而见于用不既悲夫 

　　○资善大夫太子少师户部尚书兼翰林院学士尚约萧公镃传（雷礼） 

　　雷礼 
　　萧镃字孟勤江西吉安府泰和县人幼失怙恃成童颕悟绝伦登宣德丁未进士需次于家初　宣宗欲选进士之尤者绩学以备官僚既命杨溥抡宣德五年进士得三山萨琦等八人作养后又勑通取二年五年八年进士召试文华殿取二十人镃首通前二十八人如永乐间应二十八宿之数正统元年授翰林院编修三年预修　宣庙实录成升侍读十二年国子监祭酒李时勉乞休命镃代升国子监祭酒景泰元年以老疾辞监丞鲍相合国子生三千人请留如阳城故事　景皇可之仍复旧寻命充经筵讲官二年　景帝幸学命坐讲镃讲书经皋陶篇天聪明一章称　旨寻进户部右侍郎兼翰林院学士入阁三年羣臣议易储镃曰无易树子伯者所禁况　天朝乎不听寻加太子少师时　上巳立巳子皇子镃因天变上疏指切时政自是不复召见七年会修天下郡志通鉴纲目续编成命兼户部尚书仍兼翰林院学士明年　景皇不豫太监兴安诏羣臣请复立东宫佥谓　上皇子固宜复之惟王文意不在此陈循辈知之侍郎李贤因会议问镃镃曰既退不可再于是人疑内阁有异谋而夺门之兵起矣　英庙复位削镃民退居八年筑别墅于南皋号曰尚约人因称尚约先生所著有成均集词垣集尚约集藏于家 

　　○荣禄大夫少保吏部尚书兼谨身殿大学士□ 阁大学士赠太保谥毅愍王公文传（黄溥） 

　　黄溥 
　　先生初讳强字千之宣德间御笔改名文姓王氏先凤阳府霍丘人先大父壁仕元杭州路总管洪武初左选保定府清苑簿占籍束鹿焉先生初颕悟过人游邑庠甫弱冠领乡荐登永乐辛丑曾鹤龄榜进士擢四川道监察御史激浊扬清绰有能声时都御史顾佐掌院事少许可先生与王翱于谦同时御史咸顾所器重三人中严毅刚介先生独过之时彰德妖人张普祥逆谋惑众地方骚动　宣庙忧之命顾公择风力御史往治其事顾举先生遂命与中贵刘永成偕行刘强悍最锺宠遇先生一以正气临之言动无少忽刘亦深服比至羣盗悉平先是普祥于士民之家曾受一饭一茶者悉附簿书以识姓名事败同事者得簿书欲尽捕之坐以通谋人心恟恟先生曰此贼未反时以募缘与之饮食岂知后日逆耶坐之非朝廷意也取簿焚之一不究人心始安回朝悉以上闻大朝廷嘉奖用是受知　宣庙越明年关中缺按察使擢先生将往丁外艰朝廷夺情命莅任章数十上不允正统己未擢右副都御史廵抚关内期年召回本院视事又明年转大理卿壬戌夏大旱朝廷命中贵兴安审录两法司重囚无虑百余起先生于招议情节悉能背诵于可矜可疑者率以一二语断之无不中节兴安惊服且叹曰法官之长如是者其实未见受知　英庙擢都察院掌院事右都御史时吏部尚书连琎招权纳赂盘据要津莫敢谁何疏其贪婪劾罢之风纪大振时朝廷重陜右重地每以掌印都御史越岁代镇守正统己巳先生在陜右虏酋也先犯顺朝廷以玺书命移陜之关厢居民悉入城以避贼锋先生以虏贼悖逆天道不久必悔过此去京师数千里不宜妄自惊扰以摇人心卒如所料既而得代回京加太子太保左都御史掌院事如故时南畿富民固山周家豪横以私债杀人御史按之以法周乞请大同纳粟三十万以赎死时大同有事用兵仓库告乏司钱榖者请集廷臣议诏可其奏会议间众未发言先生正色曰祖宗律杀人者抵命贪赃者落职柰何贪富民三十万粮废祖宗法乎众莫敢异卒坐以法景泰壬申南畿山东河南大饥命先生以便宜从事赈贷先生徧历郡邑赈恤之全活不下数十万越明年朝廷以内阁密勿重地改兼吏部尚书翰林院学士入阁典机务疏言举贤赈民数事称　上意五年南畿复饥仍命往贷至则访民疾苦蠲民徭役大开仓廪赈恤所活又不下数十万余还加少保兼东阁大学士天顺丁丑值　英庙复辟时权奸石亨等以先生在都察院时曾劾之乘机报复设计诬陷而卒四方冤之年六十有五久之　英宗亦悟成化己丑先生次子宗彝以状上陈　宪宗洞知先生之冤复官谕祭录其一孙入成均弘治戊午宗彝复以先生赠谥上请特进太保谥毅愍先生人严毅廉介寡言笑熟知国家典故虽贵极人臣自奉无异布衣时配赵氏封一品夫人无婢妾每廷议百官会集莫敢先发先生以一二语裁决众自帖服屡镇大藩两总宪正振举纲维无敢于以私者景泰初与陈镒同事一揖之外未尝交谈诸御史仰其风采若神明及入开毅然自任尽心奉国知无不事有可否多所匡正朝廷眷重锡以白金印章其文曰忠诚匪懈云 

　　○通议大夫礼部左侍郎兼翰林院学士赠礼部尚书东鲁许公彬传（雷礼） 

　　雷礼 
　　许彬字道中山东兖州府宁阳县人初以文学名登永乐乙未进士改翰林院庶吉士十九年授检讨宣德中秩满升修撰正统十四年曹鼐举提督四夷馆九月升大理寺少卿十月升太常寺卿景泰元年　英庙北还议遣近臣迎驾彬毅然请行曰主辱臣死分也八月辛酉也先土台设座于上率众酋拜奉辞　太上皇进良马貂皮遣得知院等护送至野狐岭仍遣五百骑送至宣府彬谒见　太上命书罪巳诏勑谕文武羣臣仍遣彬祭土木阵官军以此受知　英庙景泰末年　景皇有病都督张輗张軏武清侯石亨太监曹吉祥鸿胪卿杨善主复辟以南城之谋扣彬彬曰此社稷功也虽然彬老矣无能矣盍图之徐元玉軏等说其言就徐议徐览步干象遂成取日之功　英庙复辟进礼部右侍郎兼翰林院学士入阁彬既入相不修边幅一日朝退上东阁阶峻雪滑彬失脚倾仆匍匐复上徐有贞俛首侧项噱然而笑佥鄙斥之天顺元年会试又嘱考官私取其子许起一时浮议诗评竞起会　英庙用岳正入相乃谓正曰凡事朕主张许彬老矣不足恃矣未几石亨憾岳正忤巳并及于彬调南京礼部侍郎□□陕西参政五年石亨败乃复其官卒赠礼部尚书人坦率少拘检放荡者多归焉及典机务一意闭门谢客尽反所平昔旧游心恶之率多腾谤云 

　　○通议大大夫礼部左侍郎兼翰林院学士直内阁 薛公瑄神道碑铭（李贤） 

　　李贤 
　　吾道正脉实由近世周程张朱有以倡明之也至我　太宗文皇帝乃始表章其言行天下由是天下士习一归于正呜呼盛哉然今之君子能忻慕而笃信之则河东薛公其人也公讳瑄字德温世山西河津人其先自奚仲封薛侯居河东子孙遂以氏曾祖常祖仲义皆通经教授乡里父贞洪武初领乡荐定元氏教谕仲义贞俱以公贵赠通议大夫大理寺卿祖母母皆淑人初母齐淑人梦一紫衣□□见巳而生公祖以生时卜之吉曰此子必大吾门□时教之诗书辄成诵日记千百言贞荣阳教谕公侍行时年十二以所作诗赋呈监司监司奇之既而闻魏范二先生深于理学乃礼延于家供子弟职日与讲习周程张朱性理诸书久之叹曰此道学正脉也遂焚其所作诗赋专心于是至忘寝食永乐己亥贞改河南鄢陵时教官考绩以科贡多寡黜陟贞大以忧公乃补鄢陵诸生遂中河南乡试第一明年登进士第以省亲西归是岁秋贞有疾公日夜不离左右及居丧一遵古礼服阕愿就教职会　宣庙思得良宪臣选擢云南道监察御史出监湖广□□公闻前监者多致富至则黜贪墨正风俗手录性理大全一书潜心诵读每至夜分方寝或恩有所得即起然烛记之或通宵不寝味而乐之不知手舞足蹈也丁继母忧服阕会有言学政不举者吏部尚书郭琎首荐公提调山东学校公欣然就之曰此吾事也每临诸生必亲讲解不事夏楚皆呼之曰薛夫子未几用杨文贞公荐召大理寺右少卿明日转左少卿公作大理箴以自警时中官王振权倾一时或欲邀公拜其门公正色曰安有受爵公朝拜官私□邪巳而遇诸途众行跪礼公独不屈振由是不悦□有狱夫实病死三年其妾私于人欲出嫁妻弗听遂诬妻魇魅夫死公辨其冤都御史王文謟事振乃诬公出入人罪系狱当死人皆危之公怡然曰辨冤获咎死何愧焉手持周易诵读不辍至覆奏将决大臣有申救之者得免官放归田里公居家六年闭门不出留心理学造诣益深正统己巳以吏科给事中程信论荐起公大理寺丞时虏骑薄都城公分守北门都帅初疑其迂及接言论遂访策焉公曰以天时人事验之此虏必宵遁既而果然贵州苗寇猖厥　朝廷命将往征之公督军饷事竣而还景泰初恳乞致仕学士江渊上疏留之明年升南京大理寺卿有富豪残虐人命者狱久不决执法者欲贷之公曰死者何辜竟抵于法明断之誉播于民谣刑部尚书杨宁都御史张纯初以才力相尚及与公同事叹曰如薛公当于古人中求之中官金英奉使道出南京公卿俱饯于江上公独不往英至京言于众曰南京好官惟薛卿耳壬申秋召至京复大理寺卿有草场火　朝廷欲置典守者罪公力辨之获免苏松有饥民乞粟富家吝而不与遂火其屋蹈海以避罪□遣太子太保王文往廉之文以谋叛籍其家众皆畏势莫敢发公抗章辩之文亦悟其非获免者甚众是岁公年近七十复乞致仕不允天顺改元　英庙复位素知公学行迁礼部右侍郎兼翰林院学士召入　内阁知制诰寻主考会试事竣转左侍郎居数月公见将臣石亨等窃弄威权叹曰君子见几而作岂俟终日乎遂引疾恳乞致仕居家八年四方学者从之甚众公惓惓以复性教尝曰此程朱吃紧为人处而欧阳公言性非所先误矣又曰学者读书穷理须实见得然后验于身心体而行之不然无异于买□而还珠也忽遘疾弥留衣冠危坐于正寝精神不乱悠然而逝时风雷大作有白气上升天顺甲申六月十五日也距生洪武乙巳八月十日享年七十有三配寗氏赠淑人生子四人溥淳治浚邑庠生孙男四人基登天顺甲申进士呜呼公之学践履笃实之学也居恒每以圣贤为师随其所寓一言一动于理稍有违失便觉身心不安凡辞受取予必揆诸义一毫不苟晚年玩心高明默契其妙有不言而悟者其出处大节光明峻洁于富贵利达泊如也接人无大小众寡一以诚待之教之有序而其言平易简切不穿凿奇僻之说文必根于理辞旨条畅所著有读书录二十卷河汾集藏于家 
　　成化元年监丞李绅首请公从祀孔庙刘文安公继请公从祀言公直躬慕古谈道淑徒进无附丽退不慕恋勤学好问可谓文矣归洁其身可谓清矣 【 名臣记】 
　　罗整庵曰读书录有云韩魏公范文正诸公皆一片忠诚国之心故其事业显著而名望孚动于天下后世之人以私意小智自持其身而欲事业名誉比拟前贤难矣哉其言甚当薛文清葢有此心非徒能此言而巳 
【 困知录】 
　　弘治元年令春秋专祀于乡隆庆五年　诏从祀孔子庙庭称先儒薛子 【 传道录】 

　　○大学士李文达公传（朱睦木挈） 

　　朱睦木挈 
　　李贤字原德邓州人也生有异质读书目数行下宣德七年举乡试第一明年登进士使山西时河东薛瑄以御史在告贤往造叩质所疑瑄亟称其英悟淳确非流辈可及正统元年授吏部主事历□□中十四年秋虏寇大同　上亲伐之吏部侍郎当扈从以疾告贤代行师溃于土木　睿皇北狩扈从官多预其难贤濒死而还　景皇即位上正本十策曰勤圣学顾箴警戒嗜欲绝玩好慎举措崇节俭畏天变勉贵近振士风结民心凡数千言　上嘉纳亡何给事中李侃等以灾异入奏谓贤前所陈皆忠实宜留中以时省览　上复命翰林缮写置左右焉二年擢兵部右侍郎命察四川有司之不职者及还改户部五年复改吏部　睿皇复辟召贤兼翰林学士入内阁参预机务寻进吏部尚书兼官如故　景皇崩左右欲以汪后殉葬　上问贤对曰景泰初汪后即不得志况二女皆幼臣愚以宜厚遇之　上怃然久之曰卿言是朕以弟妇且少不宜存内初不计其母子之命遂遣还旧府是年大同巡抚年富被逮　上召□□富何如贤曰奉公革弊　上曰此必石彪恶之耳命官往勘果无实得免归山东大饥虽出内帑□二万而不足　上召贤及徐有贞议有贞持不可曰散银有弊无益饥者贤曰天下事未尝无弊顾奉行何如耳散银有弊而不贷是视民饥死而不拯也因噎废食岂人上之理　上以然命增银四万两民赖全活者甚众是时太监曹吉祥忠国公石亨以迎上复辟巳功窃弄威福　上渐不能堪乃密语贤及有贞宜协心辅朕贤自念遭遇不偶凡事一以至公处之吉祥与亨滋不悦及亨率兵西征御史杨瑄劾吉祥与亨纵家人夺民田　上嘉其敢言命吏部识名将擢用之亨还与吉祥谋此必贤及有贞所使相与愬于　上贤等皆下诏狱其日风雷雨雹大作损坏公署亨等惧言于　上释之贤谪福建右参政将行而吏部尚书王翱适召对语有间　上曰李贤与有贞虽同事未尝阿比翱因顿首言贤淳谨可大用　上颔之留吏部左侍郎踰月奉天门灾诏复尚书学士贤上疏恳辞不允二年江西处士吴与弼以王宇石亨辈荐礼聘至京　上喜其来问贤当授何官贤对曰与弼老儒以辅青官宜遂授左春坊左谕德与弼固辞不拜贤复请遣行人送归三年　上思建庶人久幽掖庭欲赦之左右以不可召问贤贤曰　陛下此一念　太祖在天之灵实临之尧舜存心不过如此　上意遂决遣中官卫送居之凤阳出入自便先是景泰间三年一度僧数万是岁如期来集贤言于　上曰此辈有损无益宜后十年一度着令而吉祥好预国政四方奏事者必先造其门　上觉密谓贤曰柰何对曰自古人主权不可下移若　陛下每事自断则彼渐不敢预而趋附之人亦自少矣　上曰然无此相碍何事不顺未几亨败家居从子定远侯彪谋出镇大同讽大同人荐巳　上巳廉其诈会巡抚都御史王宇又劾彪恣肆无忌　上怒并逮亨置于法因问迎复事贤曰当时亦有要臣者臣不敢从　上怪问何也贤曰天位乃　陛下所固有若景泰不起羣臣表请复位名正言顺何至以夺门功夺之一字何以示后此辈实贪富贵非社稷计倘景泰先觉亨等无足惜不审　陛下何以自解然天下人心所归向　陛下者以正统十□年间凡事节省与民休息故耳　上竦然大悟四年春诏以迎驾夺门冒功升者凡四千人悉褫职是冬　赐甲第一区贤恳辞不允迁居之日　上及　皇太子皆有宠赉五年虏寇凉州庄浪贤陈防戎五事　上纳之遣怀宁伯孙镗率兵往御吉祥从子昭武伯钦杀人事觉御史劾之　上虽见原而下诏戒谕钦惧与吉祥养死士谋不轨因西师行乘机入内乱朝臣有憾者辄戕害之击贤伤首及耳且持贤谓曰某等迫于谗间不得巳此请入疏以申救贤从容曰尔既杀雠偿怨能止戈反正我当言之　上得疏乃知贤在甚喜既脱于难　上急召贤入因手疏曰逆贼就擒此非小变宜诏天下罢一切不急之务且言自古治朝未有不开言路惟权奸欲塞之以遂其非由是陷于大恶而不悟自石亨等排黜台臣言路闭塞其流遂至此极　上悉报可以贤忠勤加太子少保是时微有动摇国本之意贤力谏不可遂止六年九月　慈寿皇太后崩孟冬享　太庙适大丧礼未终　上问贤对曰宜俟释服后举之庶人情事理两安　上曰微卿言几舛于礼七年春　上以足疾不视朝召贤曰大祀将至而疾未愈欲遣官代行可乎贤曰亦至坛所虽不能行礼人心亦安　上至斋宫复召贤曰朕惟俯伏难于起身欲令一人扶之何如贤曰　陛下能力疾行礼尤见敬天之诚遂卒事而还二月晦夜闻空中有声明日贤密疏曰传言无形有声谓之鼓妖上不恤民则有此异惟　陛下悯念黎元凡不便于民者宜悉停罢则灾变可弥　上览既即召贤曰此事正须先生言先生不言谁复言者其具宽恤事条密封以闻贤遂疏十事一清淹禁罪人二止银场煎办三停岁造纸札四蠲被灾粮税五弛刍粟征诛六罢偿损失马疋七饬边臣抚恤兵民八命有司存恤流移九戒御史纠察贪吏十禁外官因事科敛　上曰朕谛观之皆实惠也宜即诏天下贤又请罢织造清诏狱止各边守臣进贡停内外买办采办　上不从贤执之数四左右见贤力争皆惧贤曰古之大臣知无不言今虽不能尽然至于利害系国家安危者岂可默默以苟禄位邪闰七月　上以母后胡氏因疾请问尊号静慈仙师非令典欲上皇后尊谥而左右不可乃召问贤贤赞之且曰以臣之愚陵寝享殿神主皆如奉先殿之式庶几称　陛下之明孝不然虚文矣　上即命举行是时锦衣卫指挥门达有宠于　上专理诏狱兼缉事道路汹汹相视以目贤乘间言于上达衔之会指挥袁彬其诬下狱　上命达讯之达欲并倾贤咻其人使诬贤草奏状捕数十人势危甚　上令廷鞫其人遂吐实曰此达所教也贤以事白上疏力辞　上不允曰此细故无用介意八年春正月　上不豫久之疾剧命中官以遗诏示贤十七日　上崩后五日　纯皇嗣位有欲专致尊于生母者贤上议曰　天子新即位四海颙望凡事宜悉遵遗诏庶几顺天理服人心不然则两宫同尊宜制曰可于是尊　皇后慈懿皇太后　贵妃皇太后礼成加少保未几门达坐欺罔故杀诸罪被劾谪戍岭表其党以出贤意乃匿名书欲中之贤不自安恳乞退休　上不允寻命知经筵及总修　睿皇实录有司请造卤簿巳得旨贤闻亟入言先朝所造车驾尚有未经御者今恩诏方颁百姓苏息未久柰何复此　上即寝其旨内直将军愬天顺初因入直迎驾而升非冒功者今一切褫职非法意　上念其久于役特复之而以迎驾夺门升者纷然奏愬贤入言曰自石亨辈此举之后人以得富贵之易贪利者惟幸有事宜早治之　上曰然命兵部按其以迎驾夺门升者自太平侯张瑾兴济伯杨宗以下俱夺爵由是愬者始息贤复言少保于谦有定倾保大之功有贞辈诬陷诏复谦爵释其家属遣行人马□祭其墓二年春贤罹外艰特命起复贤屡辞不许遣中使辅行襄事即促上道五月贤至京师入见　上慰劳有加学士彭华以私谒贤不遂乃□修撰罗伦论贤不终制　上怒谪伦泉州市船司提举贤复上疏乞归诏曰礼有经有权朕特从权制用卿若故违君命岂得孝卿当深念大义勿恤微言又命中官至贤第道　上意甚至乃供职居未几感疾浃旬不愈　上遣使临问赐尚食及命医日夕诊视报疾状是年十二月十四日卒于赐第年五十有九　上震悼辍视朝一日赐钞一万缗赙赠特进光禄大夫左柱国太师谥文达所著有古□集三十卷续集二十卷行于世 
　　论曰　睿皇之复辟也旁求俊髦布列三事李公以特达见知爰立作辅言行计从始终恩礼虽马周之遇太宗不啻过也当是时吉祥亨彪以翊戴之功妄恣贪虐觊觎神器赖文达调停匡救其间卒戡大乱坐臻太平其功烈伟矣晚节以起复蒙訾毁余尝窃议文达亦有不能去者受　先帝顾命当主少国疑之时四上章请不许于戏义之所在将安所之论者弗度时宜闻者又复附和使公之志遂不获暴白惜哉 

　　○直内阁翰林院学士奉政大夫赠礼部左侍郎谥文懿吕公原神道碑铭（李贤） 

　　李贤 
　　公讳原字逢原姓吕氏浙之嘉兴秀水人自幼颕敏九岁能通孝经小学稍长文辄惊动长者时父兄俱教官识者曰此子殆颕脱而出者也未几父兄俱卒于景州公尚未成童孤贫不能归丧或讽以胡俗焚之者公澘然出涕不从遂厝州城之东曰他日有力必归之也年及弱冠乃奉其母归嘉兴故无田宅假馆以养母力学不辍清苦之志愈坚郡守黄懋廉知之乃延子弟师寻俾充邑庠生公亦自奋大肆力于经史正统辛酉遂魁乡荐明年中礼部会试廷对赐进士及第第二人擢翰林编修得入秘阁读所未见书其学益富癸亥与修五伦书丁卯　朝廷思用奇才乃简状元刘俨等十人进学东阁入侍　经筵公居其一景泰初遣祭　蜀王往还万里间凡有馈遗一毫不取未几充　经筵讲官辛未进侍讲壬申夏以右春坊右中允兼侍讲秋九月进侍讲学士仍兼中允癸酉与修历代君鉴秋八月主顺天府乡试己亥与修寰宇通志明年书成进右春坊大学士兼侍讲每书成进讲辄有宝襁白金文绮之赉天顺改元　皇上复位转通政司右参议仍兼侍讲春三月主礼部会试夏六月　召入　内阁知制诰寻转翰林学士庚辰春主礼部会试寻总裁大明一统志凡金带玉杯梭胀貂□□蕃之赉岁无虚月公威夜感激思尽论思之职时□老病在床公躬调汤药忧形于色久而不愈壬午秋八月母卒公哀毁踰礼启父衬归而合葬之　诏有司营葬命公襄事即还朝公恳乞终制不允抵家未及窆忽以风疾不起在是岁十一月二十七日距生永乐戊戌六月十八日得年四十有五讣闻　上悼叹不巳特赠礼部右侍郎谥文懿命工部营葬事遣官论祭于其家仍命其子常心国子生皆异数也公天性孝友事毋得其欢心抚育兄子皆底成立宗族中有困乏者必推所有以赒之遇人危殆者济之惟恐不及也岁时赏赉奉母之余辄分遗乡党僚友而自奉甚俭人沈毅有酝籍悃愊无华内端外和与物无竞处巳待人不立崖岸事有不可则据理诤之未尝谀言媚□□□人取悦三主考取士得人最多其教人也诚□□到善于警发故四方之士及门者众其学造诣益深作文章议论超越皆有根据而理趣充□诗有典则音律浑厚无纤巧靡丽态初入翰林时杨文贞文定诸公咸器重之知其所就必远大也及入　内阁与大议所见出人意表而民之心尤切天下有阴受其赐者矣士望方殷冀必久于其位用极康济之功而天不假年可胜痛哉公之先世多显于宋其故居有称吕家府者高祖茂卿仕元提举曾祖仲雄祖伯诚俱隐德不仕考嗣芳永乐中领乡荐山西万泉教谕累赠翰林侍讲学士兼春坊中允母顾氏累封太宜人兄本亦领乡荐景州训导配徐氏累封宜人子男二长即常心次曰奎心所著有介轩集若干卷藏于家 

　　○直内阁翰林院学士岳公正传（李东阳） 

　　李东阳 
　　公姓岳氏讳正字季方别号蒙泉学者称蒙泉先生顺天漷县人也曾祖讳德甫祖讳思铭考讳兴府军前卫指挥同知公身长美须髯神采秀发气屹屹不能下物举京闱乡试卒国子业李忠文公祭酒简四方名士置讲下公与商文毅彭文宪王三原诸公皆预焉正统戊辰会试礼部同考误寘落卷侍讲枉公宁见之曰此我辈中人遂擢第一　廷试赐进士及第授翰林院编修每开口论大事尝闭户夜草疏请复　恭让后位号其伯兄端俯楼隙窥之惊曰奈老母何取其草裂之乃止景秦壬申迁右春坊右赞善兼编修天顺丁丑　英宗复辟改修撰　上廉知其名吏部王忠肃公亦荐之六月　召见文华殿　上遥见遽曰好既升陛登殿连曰好好问年若干对曰四十　上曰正好问何处人对曰漷县　上曰又是此北方人问治何经曰尚书　上曰是书经尤善问何科进士对曰正统十三年　上益喜曰又是我所取者乃顾谓曰今用汝内阁参预机务凡事朕主张许彬老矣不足恃也公顿首辞至再乃出赴阁至　左顺门石亨张軏自外入愕然曰何以至此公不敢对时亨车几巳不平比入见　上曰今内阁朕自访得一好人亨车几请谁　上曰岳正亨车几阳贺曰诚佳　上曰但官小耳今须与吏部左侍郎兼翰林院学士如何亨车几因奏曰　陛下欲升正亦甚易但姑试之果称职未晚也　上默然葢亨辈以事非巳出故挠之云尔自是　宣　召赐赉络绎于道公感　上知遇锐意功业知无不言言必尽肝腑一日钦天监汤序言变异谓奸臣未尽之故　上以问公公曰奸臣未闻若求之将人人自危且序术疏浅不足信事遂寝锦衣卫官校逻得一僧自言当大贵众惑之至妻以女以觊非分狱具当坐反牛玉援近例请官逻者公谓事纵得实不过合妖言律治其从十数人逻者准应捕律朝论韪之时亨与太监曹吉祥怙宠擅权有投匿名书指斥时政者独不及亨缉捕甚急举　朝惶骇亨劝　上出榜募能捕告者赏以三品职　上令撰榜格公与吕文懿公见　上曰政自有体式盗贼责兵部奸宄责法司岂有　天子自出榜购募之理且尧建进善之旌舜立诽谤之木秦始皇护短杜谏乃下诽谤妖言之令由此过失不闻卒至亡国　陛下新复宝祚正当以尧舜法以秦戒纵欲穷治其事急则人情危惧愈求韬晦不如勿究吉祥从旁请究甚力　上徐谓曰正言是也亨从子彪镇大同遣使献捷内阁询其状其人盛陈战伐且称斩首无筭皆枭于林木不能悉致公取地图指示曰某地至某地四面皆沙漠枭于何所其人惊伏公间　上言曹石势太盛虑有变宜早节制　上曰汝可以朕意告之公径造亨讽令稍自敛戢二人怨之益深会　承天门灾　上下诏自责实公视草历陈弊政词极切直天下传之遂有飞语指谤讪七月　内批降广东钦州同知道漷以母老留阅月尚书陈某者曹石党也憾公尝言其不可用至是嗾逻者以私事中之逮系诏狱考掠备至谪戍肃州镇夷所所居京第幸臣都督李铎所夺至涿州夜宿传舍手梏急气奔且死涿人杨四者颇尚意气祈哀解人其人怒不肯杨醉以醇酒伺其熟睡谓公曰梏有封印柰何公教之曰可烧鏊令热以酒喷封纸就炙之纸得燥皆昂起因去钉脱梏刳其中复钉而封之其人觉有异杨说之曰业巳然矣今奉银数十两寿不如纳之公乃得至戍时太监猛虎石镇甘肃相传有　密论须生不须死镇巡而下亦雅重之致客礼焉　上每意及辄曰岳正倒好只是大胆越四五年曹石俱以不轨败　上谓内阁李文达公曰向岳正固言之文达因请曰正有老母得放归乡里幸甚乃　命释民甲申　宪宗嗣位有御史杨宣者亦以劾亨谪戍广东台谏请复□人官以励忠直吏部拟调南京有　旨勿调公在院供职充经筵讲官纂修　先朝实录文达欲荐南京国子祭酒公不应有忌者伪公劾文达疏草会廷荐公兵部侍郎清理贴黄与都给事中张宁名并上宁负才气亦被谮遂皆补外公得知兴化府时论哗然之不平公才素大不屑条格动辄阔远计筑西湖堤溉田数千顷京库输纳多解户所侵公画一会筭省其半费士大夫家有侵废寺田及规公利者悉不与皆切齿憾之其贵有力者共腾谤书横莫可遏公亦厌苦吏职以成化己丑入觐京师因引疾致仕时李铎巳败朝廷还其故第居久之陈缉熙邢逊之二公相继祭酒有官钱公用簿不时注忌者因肆媒孽皆得罪去文宪敦劝公请代之公曰此事正所不直安忍代自是当道交绝忽丧幼子恸而成疾壬辰九月十一日卒年五十五十月十日坚村葬墓公于书无所不读谓天下事无不可高自负许其文高简峻拔追古作者诗亦雅健脱俗字法精邃大书尤伟旁及雕绘镌刻悉臻其妙尝戏画蒲萄遂称绝品晚好皇极书有所论述及经解皆未及就惟类博稿十卷行于世深衣纂误一卷藏于家 

　　○兴化郡守蒙泉岳公祠记（黄仲昭） 

　　黄仲昭 
　　君子之心坦易明白故其临政也不任智巧不施钩距不求人之过不逆人之欺不利疚不势回而几可以禆官政阜民生美俗化者之惟恐或后儒者之用心类如此然世之知之者恒鲜岂惟不能知之疑谤之来且不能免必久之公论定而后向之疑且谤者涣然释矣以子产之贤仲尼之圣其得政之初犹且谤之及久而孚然后颂声作焉此儒者之道所以难行而后世之君子者多不遇也故兴化郡守蒙泉岳公蚤以奥学雄文魁正统戊辰会试甲榜廷试擢进士及第第三人拜翰林编修进修撰　英庙复辟之初召入内阁预典机密重务侃侃持正论不少阿狥以触忤权奸谪戍边既而权奸败遂召还未及用而宫车晏驾矣　宪庙继统遂复其官寻出守兹郡下车之初见郡事之当修举者甚众而帑藏空虚用度不足乃节缩公私浮费凡事之可以生财而不碍理法者多方经理之财用既裕乃徙建布政分司重新莆阳驿撤江口桥旧址之倾圯者增甃以石而高大之以御海潮之冲激疏城中故壕以通舟楫而建石桥于其上以通行人扁之曰兼济言水陆俱便也其有禆于官政甚博郡之白埕旧有渠通木阑陂之水以溉田后因堤坏水尽泄于海公乃别决渠引水而桥以通道路民以利因号其桥曰岳公桥郡城预备仓久乏储备公尽斥其所经理余财籴榖数万石以实之其有阜于民生甚殷郡有涵江书院岁久圯废公择旁近爽垲之地重建之且增其祭田访求宣圣裔孙之转徙他处者还居之复修境内先贤祠墓新林孝子祠并铸文庙祭器其有益于风化甚大迹公之莅政甫及三年而治功如此或乃以是疑公谤议蠭起而公亦因是飘然纳禄以去卒使其蕴蓄不尽施而儒者之效不得以尽白可慨也然公去官未几家计萧然滨于贫困莆人始知公之操履果无所怍及公殁数年而其仓廪所积济民甚众莆人始感公之惠思欲起之于九原而不可得于此又可以见诚之不可掩而天理之在人心终不可冺灭也始公去郡郡人议以公之重建涵江书院治迹尤伟因相与塑公像祠于院之旁室殊隘陋弗称今太守玉侯尝以斋事宿公署梦公在围索中呼谓侯曰幸出我既觉莫晓所谓弘治甲寅之秋侯以事至书院谒公像因感前梦遂谋公别构祠宇廉得淫祠曰玉虚观者近接书院之东乃谋诸乡之父老大夫士葺而完之迁公像其中祀以特牲而告以文是日来陪祀者数百人咸称快焉兹复议取废寺之出若干亩牒所在税课局及祗守祠之役者岁收其入请于府量给以备春秋之祭又恐久而或坠命仲昭记其颠末仲昭窃观公之人磊落豪迈文词才气逸发雄伟不常民投牒诉讼一经其口是非立决处事宽平简易不设城府求之当世亦可豪杰士矣而预政于朝既不得久于位典郡于外又不能谐于俗竟赍志以至于没则其精爽不散而平昔胸中之耿耿者必有不能释然也意者王侯梦寐之感其亦公之精神相流通而欲以其胸中之耿耿存藉侯以一白于世欤是则王侯兹举匪直以慰郡民之思且使有志于君子之道者知公论终不可掩而有所恃以力于行也公讳正字季方号蒙泉顺天之漷县人王侯名弼字存敬浙之天台人成化乙未进士由刑部郎中擢今官善政多可纪此特其一事云 

　　○资政大夫正治上卿太子少保礼部尚书兼文渊阁大学士赠少傅谥庄靖陈公文传（刘定之） 

　　刘定之
  </div>
  <div class="pagination">
   <a href="国朝献征录_page23.html">
    上一页
   </a>
   <span>
    ...
   </span>
   <a href="国朝献征录_page19.html">
    19
   </a>
   <a href="国朝献征录_page20.html">
    20
   </a>
   <a href="国朝献征录_page21.html">
    21
   </a>
   <a href="国朝献征录_page22.html">
    22
   </a>
   <a href="国朝献征录_page23.html">
    23
   </a>
   <span class="current-page">
    24
   </span>
   <a href="国朝献征录_page25.html">
    25
   </a>
   <a href="国朝献征录_page26.html">
    26
   </a>
   <a href="国朝献征录_page27.html">
    27
   </a>
   <a href="国朝献征录_page28.html">
    28
   </a>
   <a href="国朝献征录_page29.html">
    29
   </a>
   <span>
    ...
   </span>
   <a href="国朝献征录_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
