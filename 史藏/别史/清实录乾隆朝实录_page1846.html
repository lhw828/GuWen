<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1846 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1846 页/共 1860 页</h1>
    <div class="content">
○调任浙江学政阮元、以新授内阁学士。具奏谢恩。得旨、览但莫高兴可耳。　　

○河东河道总督李奉翰奏、豫省黄河南北两岸。应需办料。例于八月新料登场后采购。现据河北道蔡共武详称、黄沁两河各要工均关吃紧。购办来年修工各料。除分拨荒缺等项外。请拨发藩库银三万两。又据护理开归道徐端详称、黄河南岸。要工林立。采办来年料物。除现有荒缺银外。请拨发藩库银七万两。现咨会抚臣、饬行司道。将此项银两。分发沿河州县承领采办。运交工所。得旨、知道了。又批、不可不实。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十七



大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。冬。十月。戊寅朔。享太庙。上亲诣行礼。命皇太子陪祀如仪。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后、孝仪皇后陵、端慧皇太子园寝。　　

○颁嘉庆元年时宪书。　　

○谕曰、珠隆阿自到军营以来。随同带兵打仗。尚为奋勇出力。著加恩补授云南提督。所遗贵州镇远镇总兵员缺。著福康安、和琳、于军营总兵内拣选一员调补。所遗员缺。著刘惠补授。　　

○谕军机大臣曰、福康安、和琳、带领官兵。攻坚克险。已逼贼巢。泸溪隆团两路。亦同时大获胜仗。是官兵各路云集。已将贼匪四面围困。无从逃窜。福康安、和琳、著赏给上服貂尾褂各一件。额勒登保、德楞泰、貂褂各一件。以示嘉奖。　　

○己卯。上御乾清门听政。　　

○谕、据长麟等奏、漳泉二府属田禾。自八月中旬以后。缺少雨泽。漳州府属之漳浦、诏安、龙溪、海澄等四县。于八月间潮水陡涨。低田间被咸水淹浸等语。漳泉二府属、上年曾经被水。本年早收虽属丰稔。但自八月以来。田禾缺雨。而漳州府属之漳浦等县沿海田禾。复被潮水淹浸。收成歉薄。若照旧开徵。民力恐不德拮据。著加恩将漳州泉州二府属本年应徵钱粮。缓至来年秋收后徵收。以示体恤。现在魁伦已亲赴该府属查勘。并著该署抚妥为抚恤。一面酌给口粮。量加接济。并设法平粜。催运商米。无使一夫失所。以副朕轸念闾阎、有加无已至意。该部即遵谕行。　　

○谕军机大臣曰、长麟等奏、省中并无候补试用人员。若将亏空各员。纷纷审讯。不但州县同时无官。猾吏奸民。必致乘机滋事等语。该省从前既有此等情节。长麟等何不早行奏明。现在亏缺州县二十五员。已押解到省。该署督等、审即督同藩司、将亏空一案。赶紧清厘。据实查办。以期速结。勿再迟延回护。又据另摺奏、漳泉一带被早。恐致成灾。及漳浦等县沿海田禾被淹一摺。福建气候。冬令尚暖。尽可成熟。著魁伦在彼董率地方官、劝谕被旱被淹各处百姓。上紧补种冬麦。其有力量不能者。即酌借耔种。俾无误耕作。此为最要。至漳泉二府、向来民风刁悍。今连年旱涝成灾。自系伊等乖戾所致。该抚并当晓谕该处百姓。不可稍涉怨尤。惟应共知儆惕。亟思湔悔。勉为良善。以期感召甘庥。化歉为丰。同享乐利。　　

○又谕、户部议覆四川廓尔喀军需各款内民欠帮贴一摺。已依议行矣。此案前经孙士毅奏到。朕以历年办理军需。一切俱系动支帑项。从无一草一木派及闾阎。必系局员等藉端科敛。以为浮冒之地。曾降旨令孙士毅详悉查明。据实具奏。续又降旨将此项民欠银两。著落承办之总督司道、及局员名下按数摊赔。如果不能。候朕加恩酌免。未为不可。现据部议此项民欠银两。行令该督等查明按股摊赔。勿向里民徵收。著传谕孙士毅彻底清查。遵照办理。并将此项民欠。现已加恩豁免。遍贴誊黄。务令家喻户晓。如有不肖州县。私行徵取者。严参治罪。勿稍徇隐。其如何著落各该员名下分股摊赔之处。仍即详悉具奏。倘因银数较多。承办各员。实在力不能完缴。并即据实奏闻。朕亦必加恩酌免也。　　

○以侍讲学士关槐、为内阁学士兼礼部侍郎。通政使顺海、为左副都御史。　　

○庚辰。谕曰。福康安、和琳、访得首逆吴半生、从鸭保寨来至高多寨。即四面攻围。不遗余力。将首逆吴半生擒获。现在乘胜长驱。直攻鸭保等处贼巢。览奏实深喜慰。此次逆苗滋事。福康安、和琳、统领大兵。于崎岖险阻蛮烟瘴雨之中。有战必克。朕即知成功在即。特沛恩纶。福康安晋封贝子。和琳封为一等宣勇伯。甫及十日。而福康安和琳已将首逆吴半生俘获。逆党吴陇登等、闻风胆落。断不能稍延残喘。奏凯蒇功。克期可至。福康安、和琳、著再交部从优议叙。福康安之子德麟、前已承袭恩赏轻车都尉。加恩赏给副都统职衔。在御前侍卫上行走。和琳赏系黄带。以旌劳勚。孙士毅、毕沅、姜晟、冯光熊、于办理粮饷军火等事。均无贻误。亦著交部分别从优议叙。福宁、虽未能督兵进剿。而帮同筹办。亦俱无误。福宁、惠龄、著交部议叙。其带兵打仗奋勇之额。勒登保、德楞泰、花连布、常明、纶布春、五人。俱著从优议叙。其兴兆、观成、珠隆阿、那丹珠、豁隆武、色灵额、阿哈保、温春、定西鼐、巴兰多隆武、富兰富森德、西津泰、常山、吉兰泰、富魁、德胜、扎隆阿、张玉龙、富志那、赵得功、张永祺、王威宁、杨遇春、马瑀、施缙、德宁、阿林布、姜敏功、陈绍先、程文韬、双林、谢汝诚、吉林泰、魏攀举、方和、应元宽、王玉龙、五十一、褚大荣、张明诚、唐文高、王雄、黄世雄、俱著交部议叙。打仗出力之满汉屯土官兵。著普赏一月钱粮。其守卡护粮兵丁著查明赏给半月钱粮。至沿途台站文武员弁。驰递军报。迅速无滞。并著各该督抚查明。一体咨部议叙。兵夫照例加赏。以示旌功志喜。优恤勤劳至意。　　

○又谕、本日驰递喜报之兵部捷报处员外郎噶尔图、著加恩赏戴花翎。主事德昌、著加恩赏戴蓝翎。以示奖励。　　

○谕军机大臣等、前经降旨。封福康安贝子。和琳一等宣勇伯。或以首逆未获。具摺恳辞。今自降旨以来。甫及十日。已将首逆吴半生俘获。前后加恩之处。俱不必辞。至所称吴半生出投。原于穷蹙中冀得一线生路。若即将吴半生起解。则吴陇登等自知无路求生。必共坚死守。请将该犯暂留军营。俟获其余首犯。一同起解。所思甚是。吴半生既经投出。其石柳邓、石三保、吴陇登、见该犯得延残喘。自必相率乞降望风归命。俟此三犯全数就获。择一情罪尤可恶者。同吴半生迅速解京。其余首逆二犯。一留军营。一解辰州正法。俾苗民触目儆心。以快人心而彰国宪。　　

○辛巳。谕军机大臣曰、吉庆奏、此时将交冬令。连日北风甚大。匪船因查拏严紧。势必乘风南窜。现督饬各帮兵船。分布各洋面要隘。严密截拏。毋使纵漏远窜等语。此次洋匪共有船四十余只。首夥各犯。自必甚多。而闽浙二省。每次获犯。不过一二名、及数名不等。未足示惩所有未获之犯。必当上紧严拏。从重办理。以净根株而靖洋面。此等匪犯在洋行劫。其分赃销售。必须登岸。该督抚提督等、亦不必冒险出洋追捕。但当严饬所属文武。于各海口严密稽查。留心躧缉。如有携带赃物、形迹可疑之人。立即严拏究办无难讯出首夥。按数缉获。现在湖南苗匪首逆吴半生、业已就擒。大功即日告竣。福康安、俟办理善后事宜完竣。进京度岁后。即令驰赴闽浙新任。整顿一切。除俟伊到京。将该处情形。面为训示。恪遵妥办外。福康安未到之前。该督抚务宜董率文武将洋盗一事。妥速办理。不可稍涉疎懈　　

○壬午。上御太和殿视朝文武升转各官谢恩。　　

○谕、据明亮等奏、阿尔赛系厄鲁特部落兵丁。乃起意白昼窃牛。又敢放枪拒捕。实属目无法纪。阿尔塞著照明亮等所拟即行正法。其随同行窃之阿尔擦、拜济虎、阿克拉哈、俱著发往烟瘴地方。充当苦差。骁骑校拉苏郎派缉后。即将贼犯四名。全行拏获。甚属奋勉。著照明亮等所请。遇有佐领缺出。即行坐补。仍著赏给该处库内大缎一匹。并赏给领队大臣那彦大缎二匹总管和岱大缎一匹　　

○癸未。皇太子千秋节。诣上前行礼。　　

○谕、据苏凌阿覆奏、查勘得海州等九州县。淮安大河二卫。高阜平畴。田禾均属丰收。惟海澨湖滨低洼处所。夏秋雨水稍多。间有被淹之处。随时消涸。并不成灾等语。该州县卫被水地亩虽据该督等查明。仅系一隅中之一隅且积水早经消落但收成究系歉薄。若照例开徵恐民力不无拮据所有海州、山阳、阜宁、清河、桃源、安东、宿迁、沭阳、赣榆等九州县淮安大河二卫。被水地亩。应徵本年新赋及带徵五十九年钱粮并耔种银两。俱著加恩一并。缓至来年秋成后。分作二年带徵俾小民盖藏益臻宽裕以示朕轸念民依至意。　　

○又谕、回民女子婚嫁安集延。例应不准携归。但此内有遣嫁至今。相延数世之家。此次姑听其携往其迈玛特什哩布之妻。亦照此办理嗣后竟将回女嫁安集延为妻之处。严行禁止永以为例违者从重治罪。　　

○谕军机大臣等、前据顺天府尹奏于前月十九日。京城得雨一寸。又于本月初一日。京师及附近一带得。雨二寸有余等语。现在秋麦早经播种。长发之际。急需雨泽滋培京城内外。得雨两次。保定及近畿一带自当一律普沾。何以总未据梁肯堂具奏。著传谕该督、即将保定等府、及近畿一带。近日是否得有雨泽。秋麦足资沾润、一律长发之处。迅速查明据实具奏。以慰廑注。　　

○又谕曰、福康安、和琳、统领大兵。直攻鸭保等处贼巢。想石柳邓、石三保、吴陇登、以次就擒。大功告成。匪党自已纷纷瓦解。前降谕旨。以首逆擒获后。其余被胁党与。不必概行查办。但吴半生等纠众滋事。平日必有商同纠约助贼为虐之人。若竟置之不问。将来大兵彻后。设复煽惑勾结。遗孽复萌。亦不可不为虑及。福康安等、务宜明查暗访。如有帮贼分路抗拒、及为逆苗主谋。平素在各寨内为首者。一经访获。随时酌量究办。其余实在被贼逼胁者。仍赦而弗旨治。庶稂莠悉除。苗疆可期绥靖。再乾州仓猝失陷。究因兵数无多所致。不可不量为添设将来办理善后事宜。所有乾州永绥等处紧要苗疆。均当择其险隘处所。酌增兵额。以资防守。　　

○甲申。谕、前据长麟、魁伦、查出伍拉纳、浦霖、在督抚任内。得受盐规。及抽详销案等款。节经严降谕旨。交长麟等彻底根究。并谕长麟、吉庆、将伍拉纳、浦霖、任所。及原藉赀财。严密查抄。兹据长麟等奏、查出伍拉纳浦霖、两次各得受厦门同知黄奠邦银九千二百两。并讯出钱受椿、因长泰县林薛二姓械斗一案。该府全士潮拏获多犯。钱受椿以所拏凶手未确。饬令提案至省审办。全士潮恐延宕受累。馈送钱受椿朝珠呢羽绣料等物。又得受该县顾□□□(火□又)□金叶三十两。钱受椿不满欲壑。仍不即时审结。致拖毙十命等语。又据汪志伊奏、查抄浦霖原籍赀财。查出现存银钱、及埋藏银、共二十八万四千三百余两。房屋地契。共值银六万余两。金七百余两。其余朝珠衣服玉器等物。尚不在此数。而伍拉纳先经查抄京中家产内、如意一项。多至一百余柄。此与唐元载查籍家财胡椒至八百斛何异。伊二人贪黩营私。殊出情理之外。经朕亲加廷鞫。伊二人俱供认婪索不讳。伍拉纳、浦霖、受朕厚恩。用至督抚。乃于地方洋面。一切废弛。又任意贪饕。以至各州县仓库亏缺累累。并任用钱受椿等、通同一气。于人命重案。竟敢骩法徇情。抽详销案。辗转稽延。拖毙十命。伊等身任督抚。而荡检踰闲。婪赃藐法。至于此极。实属味良负恩。罪无可逭。伍拉纳未尝学问。或不知洁己奉公之义。至浦霖系科甲出身。由寒素用至巡抚。乃一味贪黩无厌。罔顾廉隅。尚得谓之有人心者乎。现交军机大臣、会同刑部从重定拟具奏外。至钱受椿身任臬司。乃乖张任性。惟知逢迎上司。遇事婪索。甚至械斗重情。亦有意刁掯勒索。全士潮、顾□□□(火□又)□、朝珠金两等物。尚复不满欲壑。延搁日久。拖毙无辜多命。此而不加以惩儆。何以肃吏治而正官常。著该督抚即将钱受椿锁拏、派委妥员解京。交部从重治罪。勿再任途次病毙。幸逃显戮伊辙布系该省藩司。辄与库吏周经。串通分肥侵亏帑项。现据长麟等奏、伊辙布因病身故。实为幸免刑诛。但恐别有畏罪自尽情弊仍著魁伦等严查据实具奏朕近年以来。办理庶狱多从宽宥。如王亶望等子嗣。俱特加恩释放回籍。督抚等、遂尔无所儆畏。任意妄行。朕深引以为咎。今伍拉纳、浦霖、如此贪污败检。而其子嗣仍令安居。何以示惩。所有伍拉纳、浦霖、伊辙布、钱受椿之子嗣。如系官职生监。概行斥革。俱著照王亶望之例。发往伊犁。充当苦差。以昭炯戒。至此案前经魁伦参奏。特派长麟由广东前赴闽省。秉公查审。乃伊节次奏到之摺。于伍拉纳浦霖等、扶同舞弊。及婪索赃款。并不早行查奏。直至朕屡次饬谕严查。始行和盘托出。长麟向好沽名取巧。而于此案始终回护。袒庇瞻徇。意存化大为小。殊负委任深恩。断难望其改悔振作。岂可复膺海疆重寄。长麟著革职。自备资斧来京候旨。魁伦扶同观望。亦应治罪。但念此案究系由伊发觉。姑从宽宥。所有闽浙总督印务。即令魁伦暂行兼署姚棻前在汀漳道任、内应赔银两。系所属州县亏缺之项。尚无自行侵那情事。著加恩令其暂謢福建巡抚事务俟朕简放有人。再行来京候旨。魁伦、姚棻、务须感戴朕恩。将地方一切废弛亏缺、及洋盗等事。加意整顿缉捕。勉赎前愆。以副朕宥过施恩之意。现在湖南苗匪。已将首逆吴半生生擒。大功指日即可告竣。已谕令福康安于善后事宜。略加布置即交与和琳一手办理。迅赴该省。大如整顿。魁伦、姚棻、于福康安未到之先。务当实力筹办。悉心经理。毋得稍存观望。致令地方事务。再有废弛。自取重戾。朕于臣下功罪。一秉大公至正。即如闽省此案朕初非有意查访。而伊等贪黩废弛款迹。叠经败露。自不得不严办示惩。各督抚等、惟当各矢天良。倍加儆惕。伍拉纳浦霖等、即前车之鉴也将此通谕知之寻魁伦奏、询据福建委员候补道府等称伊辙布染受风寒。由疟变痢。并无畏罪自尽情弊。得旨、此皆虚言。亦无可问。　　

○又谕、本日据长麟、魁伦、查奏伍拉纳、浦霖等骩法营私各款。经朕亲加廷讯。业经供认属实。并以长麟查办此案。意存化大为小直至再三严饬。始据和盘托出。实属沽名取巧特将长麟革职。并将伊京中家产。查封入官。以为封疆大臣辜恩昧良之戒。军机大臣因拟写谕旨。令未圭、魁伦、将长麟粤闽任所赀财一并查办。但念长麟查审此案。咎止瞻徇观望。尚无别项情弊。非若伍拉纳浦霖等之婪索多赃者可比。今将伊京中家产查封已足示罚所有长麟粤闽任所赀财。俱无庸查办俟其到京令往新疆效力赎罪。作为盘费之用。又据浦霖供出馈送畨银之知府石永福。署知县史恒岱。自应审明按例治以应得之罪。至此外属员中私行馈送者。自不乏人但与受同罪。本人必不肯自行供出。若辗转根究。不无波及。竟可毋庸再行查办。俟石永福史恒岱二人查讯明确后。此案即可完结。以免牵连。朕办理庶务。准酌情理。折衷至当于惩创之中。仍寓务全之意。所谓不为已甚去已甚也。将此通谕知之。　　

○谕军机大臣曰、蔡新以大学士、予告在籍。朕念其耆旧老成眷注优隆。恩礼兼至。伊感激图报。亦当与他人不同。其平素谨慎。于地方寻常公事。不轻干与。本属搢绅居乡之理。至若闽省州县仓库在在亏缺。积至二百余万之多。督抚藩臬大员。种种婪赃。盈千累万。甚至臬司竟敢于人命重案。舞文勒索。官方吏治。败坏至于此极。蔡新在籍阁臣。乃亦视同膜外。从无一语陈奏。朕从前于蔡新素加恩礼。今乃扶同隐讳。自比寒蝉。全无体国公忠之意。殊负朕数十年眷礼深恩。蔡新清夜扪心。宁不自愧。著将因何隐忍不奏之处。据实明白回奏。　　

○乙酉。上诣雍和宫行礼。　　

○普免天下地丁钱粮。谕、朕自临御以来。勤求民隐。日有孜孜。惟期藏富于民。家给人足。仰荷昊苍眷佑。列祖贻庥。寰＜宀禹＞昇平。重熙累洽。行庆施惠。闿泽频加。节经普免天下漕粮三次。地丁钱粮四次。其余遇有偏灾。随时蠲赈。不下亿千万两。近将各省积欠钱粮。概行蠲免。又复数千余万两。所以子惠元元。休养生息者。至周且渥。今朕纪年庆符周甲。丙辰元旦。举行归政典礼。为嗣皇帝登极初元。大廷授受。笃祜延厘。实为旷古吉祥盛事。允宜广沛恩纶。俾薄海群黎。共沾湛恺。本欲于新正传位后降旨。但恩二月间即届开徵之期。恐远省接奉稍迟。著即将嘉庆元年各直省应徵地丁钱粮。通行蠲免。以示朕与嗣皇帝爱育闾阎、同锡恩施至意。其如何接年轮免之处。该部查照核议具奏施行。　　

○又谕、刑部具题福建民人金文忠、谋毒谢章氏、致毙母子二命一案。该抚将不即首报之邻佑金文兰、声请免议。刑部亦率照原拟。已降旨饬行矣。此案系闰二月之事。自尚属浦霖任内定拟错误。但魁伦具题时未经改正。亦有不合。且审办命案。县府定案。由道核转臬司详拟。该司道及守令等。未将金文兰治以应得之罪。亦属疏漏。至谋命重案。凶犯到案。往往饰词狡展。得有从旁质证之人。使无从抵赖。岂不易于完结。地方官于邻佑首告时。量加奖赏。伊等自必闻风踊跃。乃不肖官员。不但不加之奖赏转任吏胥从中勒索。拖累耽延。无怪其畏惧不敢到官首告。即此可见该省吏治废弛之一端。魁伦现署督篆。务宜实心整饬。并董饬所属。于审案加倍认真。遇有知法首告之人。量加奖励。勿使胥役人等藉端需索。即各督抚亦应一体留心查察。俾良善不至苦累要案得以速结。方为妥善　　

○谕军机大臣曰、伯麟等奏、盛京所属除锦县宁海一隅被旱外。其余各州县秋收皆好新粮云集。直隶山东等省。多有商船往来贩运等语。复阅所开粮价清单。内有较上月稍贵之处。本年直隶秋收。通计在八分以上。山东则九分有余。并未闻有歉收之处。盛京粮价。既较上月增贵。何以商贩等尚纷纷前往贩运。因查阅梁肯堂玉德所奏粮价单逐加比较。如黑豆一项。奉天府属。较之上月贵至二分而比之直隶山东、尚贱至三钱八钱不等粟米一项较上月贵四分。而较之直隶山东、亦贱至五六钱不等。自系该府尹等所奏粮价、就该处上月价值互相比较。不免稍增。而比之直隶山东时价。则所贱尚多是以商贩图得利益。争先前往。目下新粮登市。商船云集于闾阎生计更有裨益。该府尹等惟当留心访察。不可使市侩遏籴居奇。俾商民两便。方为妥善丙戍。谕、前因张秉愚来京引见、朕看其年力就衰、降旨琳宁。令其将该员是否尚堪胜任之处。据实具奏。今据奏称、张秉愚自春间梁患腿疾。精神日就衰惫。难以胜任等语。奉天府丞系兼管学政。有考试之责。未便任衰庸之员恋职。致滋贻误。张秉愚著以原品休致。饬令回籍。其奉天府丞员缺。著该部照例办理。　　

○又谕、军机大臣会同刑部审讯伍拉纳、浦霖、婪索盐务陋规。属员馈送。赃累钜万。以致通省仓库钱粮。亏空累累。地方洋面盗案。一切废弛。将伍拉纳、浦霖问拟斩候。请旨即行正法一摺。此案前据长麟、魁伦、查奏到日。朕以伍拉纳身任总督。乃于地方洋面。任意废弛。又收受盐规十五万两。黄奠邦银九千余两。婪索多赃。其罪自较浦霖为重。嗣据汪志伊查抄浦霖原籍家产。查出现存银钱、及埋藏寄顿银两。多至二十八万。其余房屋地契物件。尚不在此数。经朕亲加廷鞫。据供得受盐规二万。及收受黄奠邦馈赂九千余两外。又得受知府石永福知县史恒岱、洋钱等物。赃款累累。是浦霖骩法营私。贪黩无厌。竟与伍拉纳相埒。从前陈辉祖、国泰郝硕等、虽皆败检踰闲。自干法纪然陈辉祖止系偷换官物。国泰等亦罪止勒索属员而于地方事务。及缉捕盗匪等事。尚未大至废弛不办。是以从宽赐令自尽。今伍拉纳、浦霖、在督抚任内。婪索盐规。或尚可恕。其收受属员馈送。赃累钜万。甚至人命重案。竟敢藐法徇情。拖毙无辜十命。而于洋面盗匪又并不认真缉拏。以致盗风日炽。且伊辙布串通库吏。侵亏帑项。钱受椿延案勒贿。拖毙多命。种种营私舞弊。伍拉纳、浦霖、竟若罔闻。一任肆行无忌。加之信任。是其上下通同分肥饱槖。置民生吏治仓库钱粮于不问。情罪已属显然。朕从来不为已甚。罪坐魁首。是以不加深究。犹幸其事早经发觉。得以大加惩创。亟为整顿。否则地方吏治。废弛更不可问。而漳泉等处。米价腾贵。商贩不行。小民待哺嗷嗷官吏更加朘剥。几至民不聊生。更复成何事体。前此福崧在浙江巡抚任内。任性乖张。侵用帑项。于审明后即寘重辟。今伍拉纳、浦霖罪更浮于福崧。是竟不能全朕用人颜面。而伍拉纳自蹈重罪。至于此极。更为有玷觉罗。亦断难稍从轻典。免其肆市。伍拉纳、浦霖、俱著照拟即行处斩。并派仓场侍郎宗室宜兴、刑部侍郎阿精阿、监视行刑。以为封疆大臣。贪黩营私。废弛侵亏。负恩昧良者戒。此皆因朕数年来率从宽典。以致竟有如此婪赃害民之督抚。朕当先自责已。嗣后各督抚等、益当各矢天良倍加儆惕。倘不知洁己奉公再有废弛。婪索等事。伍拉纳、浦霖、即其前车之鉴。毋谓不教不诫也。　　

○谕军机大臣等、据成林奏、安南贡使。仍由广西湖南汉口取道入京一摺。前因朱圭奏、湖南现有军务。令该贡使由广西水路、顺流经广东之肇庆等府。至江西沙井起旱。办理甚为妥协。已交军机大臣。行知该督抚。沿途即照朱圭所奏料理。并将成林奏请由湖南一路行走之处。饬令改正。无得谬执已见。今成林接到朱圭咨送会奏摺稿。仍请由广西湖南汉口取道入京。自系尚未接奏前旨。此事究以朱圭所见为是。湖南各州县。现俱有承办军务。刻下大功指日告蒇。大兵凯旋在即。若沿途。又添贡使经过。需用人夫。不无壅滞。前据成林奏、贡使于十月初旬、方可到广西省城。若成林接奉前旨遵照改正固属妥协。设该贡使业由湖南一路行走。又不可拘泥退回。俾贡使闻知。转至不成事体。即照该抚所奏。由湖南至汉口取道入京亦可。成林不可错误于前。又复拘泥于后。若尚未由广西前进。仍尊前旨照朱圭所奏、改由江西一路行走。无得再有岐误。至另片称、朱圭未经接到粤西会奏摺稿。先在东省会衔具奏。以致两岐等语。似此汝等必不和矣。此事成林在粤西、得信在先。即应一面知照署督。一面会衔具奏。今朱圭具奏在先。成林奏到已迟。仍复固执前见入奏。看来成林竟因朱圭系汉员暂署督篆。心存忽视。更属非是。督抚等遇有会奏事件。原应会商妥办今朱圭所见本为周妥。而成林輙以朱圭具奏在先。意见龃龉。甚非同寅协恭之道。成林著传旨严行申饬。以后办理诸务。必当和衷商办。无得谬执已见。致干咎戾。　　

○旌表守正捐躯河南鹿邑县民苏孝先女苏氏。　　

○戊子。谕前因魁伦参奏闽省仓库亏缺及洋盗肆劫各情。特派长麟由广东前赴闽省。秉公审办。及伊节次奏到之摺。于伍拉纳、浦霖等、扶同舞弊及婪索赃款。并不据实查奏。直至朕屡次饬谕严查。始行和盘托出。是其沽名取巧于此案意存化大为小殊负委任因降旨将长麟革职。并将伊在京家产查封。以为辜恩徇庇之戒亦欲观其是否家拥厚赀。如伍拉纳浦霖之贪污肥槖以验伊在督抚任内是否尚能谨饬。或者亦如伍拉纳等之贪贿积家产至三四十万之多。亦当别问今据查出房产地亩衣服等件。尚不为多。且长麟之罪止于好名观望瞻徇而已。其才具亦尚不至终于废弃。将来仍当加恩赏给职衔。派赴新疆办事所有现在查出长麟京中房屋地亩及衣服什物。俱著交军机大臣酌拟加恩赏还。以资当差之用。朕于臣工罪谴无不权衡至当于惩创中曲寓矜全。督抚等惟当各矢天良砥砺廉隅。勉饬簠簋。以副朕宥过施恩至意　　

○己丑。谕曰、惠龄奏湖北荆门天门二州县因本年五月间连降大雨汉水盛涨。堤塍陡被水漫。并及下游之潜江沔阳等属低洼处所、均有被淹等语。荆门等各州县。因夏间雨水盛涨。各堤垸均有被淹虽据该抚饬同该管道府等勘明被水各垸早经涸出。均属薄有收成。但查各该处上年今年。叠遇水灾。元气一时未能尽复。所有本年应徵钱粮若一律催徵。民力更形拮据著加恩将荆门州之马上一等九图。潜江县之长一等二十九垸。天门县之连鱼团等二十七垸。沔阳州之小石等二十八垸。本年应徵钱粮缓至次年麦熟后徵收。以示体恤。该抚惟当督率所属。妥为经理。俾小民均沾实惠。以副朕轸念闾阎、恩加无已至意。该部即遵谕行。　　

○又谕曰、苏楞额奏、海州分司所属板浦、中正、临兴、三场。本年六七月间。因雨水过多。间有被淹之处。现在查明该处被水处所业经设法疏消。未淹高地秋禾仍属有收。实系勘不成灾等语。板浦、中正、临兴、三场。本系沿海瘠贫之区。今因夏秋雨水过多。间被淹浸。虽勘不成灾。但将来冬令盐花归土。谋食维艰。若将折价钱粮。照常徵收灶力。未免拮据所有板浦中正临兴三场。应徵本年压徵五十九年折价钱粮。著加恩缓至明年麦收后启徵。分作二年带还。俾海隅贫灶。并臻宽裕。以示朕轸恤加恩至意。　　

○升任广东巡抚署两广总督朱圭疏报、乾隆五十九年分恩平县、开垦额外荒地一顷有奇。　　

○庚寅。谕军机大臣等、据吴璥奏、续收小钱、解赴直隶归局镕销一摺。河南山东等省。向无钱局。所收小钱。俱解交直隶归局镕销。但现在正届停铸。此项小钱收贮后。作何筹办。直隶省收到小钱。共有若干。著梁肯堂即行查明具奏。至各省查办小钱。为日已久。是否收缴净尽。其有鼓铸省分。现俱停铸。所收小钱。是否先行镕销。存贮何处。若未经销毁。恐存积日久。吏胥从中舞弊。又复偷卖行使。小钱仍至充斥。是收缴小钱。祗属有名无实。或致日久生懈。并著传谕各督抚、将现在小钱收缴后如何筹办。能否依限净尽之处。一并据实覆奏。　　

○命少詹事曹城、提督山东学政。　　

○辛卯。谕军机大臣曰、魁伦等奏、审明械斗毙命各犯一摺。已交军机大臣会同该部速拟具奏矣。钱受椿身为臬司。种种营私舞弊。甚至延案勒贿。拖毙多命。罪不容诛。前令解京。原欲亲加廷讯。尽法惩治示儆。今思伊职分尚小。不足加之廷鞫。外省押解人犯。行程不能迅速。此时即已起解。亦不过甫入浙境。且钱受椿倚恃督抚声势。性情乖张。贪纵妄为。闽省官民。自必群怀忿怨。传谕魁伦接奉此旨。如钱受椿尚未起解。即毋庸解京。如已抵浙境。即著吉庆派委满洲道员。小心管解回闽。交该署督抚亲视刑夹二次。重责四十板。再传集在省官员。监同正法。俾触目儆心。以为骩法营私、谬妄贪黩者戒。至馈送钱受椿等各员。虽由上司勒索。究非洁己守分之人。仅予褫革。未足示儆。著交与魁伦等、于清查亏空完竣后。若各该员尚有侵亏情节。自应从重问拟。若止于馈送。亦当分别定以远戌。而此内史恒岱一员、既送浦霖银两。又送钱受椿物件石永福则于馈送浦霖一节。尚思掩饰。不即自行供首。此二人如另有侵亏之处。因当按律问拟。如亦不过止于馈送。应拟遣伊犁此案夤缘各员俱当永不叙用。以昭儆戒。前降谕旨。除浦霖等供出馈送各员外。不必再加深究。以示不为已甚之意。然既已供出。亦不得不加之惩创。以肃官方而澄吏治。　　

○又谕曰、魁伦等奏、审拟长泰县械斗一案。已交军机大臣等、速拟具奏。及议上。朕覆加详阅。其中情节。尚属可疑。此案林薛二姓。因争水起衅纠众械斗。自应互有杀伤。何以林姓被杀者共十六名。尚有受伤者二名。而薛姓被杀者仅有一名。即云薛姓人数较多。其杀伤人数。亦不应如此多寡悬殊。此尚系上年六月之案。至今审结业已迟至年余。且魁伦、姚棻、俱非原办之人。无所用其回护。著再交与该署督抚、即提集案证。悉心研鞫。如另有别情。不妨据实改正。不必因长麟定拟具奏在前。急于完案。稍存迁就。倘薛姓实系恃众行凶。伤毙多命。则法无可贷。此案业经军机大臣等照覆。著将所拟原摺。一并发去。该署督等审明后。如果情真罪当。即可将应行正法人犯。一面办理。一面奏闻。若尚未确实。事关斩决多犯。不可稍有草率。以致屈抑。方为妥善。寻奏、林姓人数本少。兼又猝不及防。是以致毙多命。反覆研鞫。委无别情。应照原拟办理。报闻。　　

○礼部奏、冬至节应行庆贺礼。得旨、本年冬至次日。著停止行礼。　　

○予故兵部尚书刘峨祭葬如例。谥恪简。　　

○旌表守正被戕顺天宛平县民李庭文妻张氏。　　

○壬辰。谕、据福康安等奏、额勒登保、德楞泰、始终奋勉勇往出众。并将节次奋勇打仗人员。分别开列名单。奏请施恩等语。额勒登保、德楞泰、屡经出师。此次剿捕苗匪。复倍加奋勇。实为可嘉。著加恩俱授为内大臣。三等侍卫三布奈、补授二等侍卫。护军校和新布、补授三等侍卫。护军参领长山、著赏给永托鲁巴图鲁。参将穆克登额、著赏给萨勒杭阿巴图鲁。游系姜敏功、著赏给娴勇巴图鲁。双麟、著赏给伊清阿巴图鲁。都司褚大荣、著赏给卫勇巴图鲁。千总姜文彬、著赏给刚勇巴图鲁。马金瑞、著赏给坚勇巴图鲁。刘永清、著赏给固勇巴图鲁把总胡庆元、著赏给健勇巴图鲁。何化隆、著赏给壮勇巴图鲁。土守备多日尔济、著赏给达布沁巴图鲁。守备日占尔济、著赏给密扎克巴图鲁名号。仍著照例各赏银一百两。以示鼓励。　　
</div>
    <div class="pagination">
<a href="清实录乾隆朝实录_page1845.html">上一页</a><span>...</span><a href="清实录乾隆朝实录_page1841.html">1841</a><a href="清实录乾隆朝实录_page1842.html">1842</a><a href="清实录乾隆朝实录_page1843.html">1843</a><a href="清实录乾隆朝实录_page1844.html">1844</a><a href="清实录乾隆朝实录_page1845.html">1845</a><span class="current-page">1846</span><a href="清实录乾隆朝实录_page1847.html">1847</a><a href="清实录乾隆朝实录_page1848.html">1848</a><a href="清实录乾隆朝实录_page1849.html">1849</a><a href="清实录乾隆朝实录_page1850.html">1850</a><a href="清实录乾隆朝实录_page1851.html">1851</a><span>...</span><a href="清实录乾隆朝实录_page1847.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
