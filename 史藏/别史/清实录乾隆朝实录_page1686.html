<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1686 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1686 页/共 1860 页
  </h1>
  <div class="content">
   ○幸圆明园。　　

○以伊犁将军保宁、头等侍卫舒常、为内大臣。　　

○乙酉。谕、据阿桂等奏、审明江陵县民人朱如标、控告黄义迁等、贿阻要工私筑洲垸。及官吏扣赈加徵各款。俱系捏词耸听。挟嫌诬告。请将朱如标发往伊犁、给兵丁为奴等语。朱如标因索诈未遂。胆敢捏词赴京妄控。希图陷害。情殊可恶。向来楚省民情刁悍。好讼者甚多。此风断不可长。朱如标著即在该处枷号三年。满日再行照拟发遣。以示惩儆。　　

○又谕、据保宁等奏、伊犁地处极边。与外夷接壤。顶戴花翎官员。若再多数员。于一切差委。似觉得力。请于伊犁惠远城满营官员内、再行拣选四员。惠宁城满营官员、拣选二员。作为委前锋参领。赏戴花翎等语。著照所请行。　　

○谕军机大臣等、据毕沅等奏、楚岸销售淮盐。总以缉私为务。现在严饬州县将弁。四路堵截。并查历来私贩。四川则由夔州入境。陕西则由汉兴入境。业将通省私盐踪迹。备悉侦知。选派参游大员。分投南北二省、改装密缉等语。楚省官引滞销。总由私盐充斥。地方官不能实力查拏所致。今既将私盐经由地方。及窝囤处所。详悉访闻。该督等自应通饬所属文武各员。于水陆要隘之处。严密躧缉。务使私盐净尽。官盐畅销。以裨鹾务。其四川、陕西、贩往楚省私盐。一由夔州潜至宜昌。一由汉兴潜至郧襄。著李世杰、巴延三、严饬交界地方各官。查禁偷越。以杜私贩之源。至湖南之衡州、宝庆两府。亦为私盐出入之地。并著浦霖一体查拏。毋任疎玩。如此四路堵截。民间无私可买。官引渐次疏通。盐法自日有起色。惟在该督抚实力奉行。不得徒以空言塞责也。将此各传谕知之。　　

○是月。两江总督书麟奏、江西鄱阳湖口一带。向无浅阻之事。因上年冬雨较少。本年春水又未长发。凤凰滩、罐子口等处。沙积难行。今四月内连得透雨。河水增长。湖南漕船。尾帮即可前进。臣未能先事豫筹。咎实难辞。得旨、汝不宜如此不留心。其中或有别故乎。　　

○江南河道总督兰第锡奏、桃源北岸徐昇坝以西。大溜上堤。时虞溃决。该处逼近运河。甚有关系。饬令接做埽坝。足资抵御。又宿虹南岸蔡家楼汛第三堡。溜势汕堤。亦经镶埽护住。至睢宁境内之峰山四闸。地高过水无多。铜山境内之天然闸。离河太近。闸下地形低洼。开放过久。不免浸灌民田。前河臣高斌。奏明非遇盛涨。不得轻启。自应遵办。惟砀山境内之毛城铺坝。系碎石砌成。石坝外圈筑土坝。两头用埽裹护外滩。其西坝头被水冲缺。石坝东边。长有淤嘴。殊碍宣洩。臣等酌将淤嘴挑除顺势。西土坝、照旧用料裹护。以资拦御。得旨、览奏俱悉。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百二十九



大清高宗法天隆运至诚先觉体元立极敷文奋武孝慈神圣纯皇帝实录卷之一千三百三十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。闰五月。丙戌朔。举行乾隆五十三年奉天府属官员京察。有疾官一员。才力不及官二员。分别处分如例。　　

○吏部议准、安徽巡抚陈用敷奏、凤阳县属蚌埠集。坐落淮河。南北水陆交冲。必须专员稽察。查有凤阳县同城主簿。仅管盐务。无地方之责。堪以移驻。再六安州属马头汛。亦系通津。商民繁夥。向无专员。查有霍山县千罗巡检。前因彼处逼近湖北罗田县之瓮门关。是以设立。该关现已另设多云巡检。千罗一缺。请裁移六安州之马头汛。从之。　　

○丁亥。谕、凡下嫁外藩固伦公主。例支俸银一千两。如系在京居住者。即照下嫁八旗之例支给。从前和敬固伦公主。虽系在京居住。而俸银缎匹。仍照外藩之例支领。年久未便裁减。是以降旨、仍许照旧关支。今和孝固伦公主。系朕幼女。且在朕前承欢侍养。孝谨有加。将来下嫁后。所有应支俸禄。亦著一体赏给一千两。以昭平允而示嘉奖。　　

○谕军机大臣等、本日据乌大经奏请来京陛见。又据谭尚忠奏称、俟科场办理完竣。即行起程进京瞻觐等语。滇省地处边陲。最关紧要。虽目下地方无事。边隅宁谧。而督抚提督大员。究不可轻离该省。即同时奏请陛见。亦须留一人在彼。一人来京。著传谕富纲等、公同商酌。现在谭尚忠、尚有承办秋审奏销案件。本年文武乡试。又须次第举行。自应暂缓起程。先令乌大经来京陛见。计乌大经自京回滇。潭尚忠应办诸事。俱已完竣。即可于十月内武闱事竣后、起程进京也。将此各谕令知之。　　

○军机大臣议覆、乌噜木齐都统尚安奏、铁厂之设。原以济屯田农具之用。旧例于遣犯内、择年力精壮者二百名。以一百五十人挖铁。五十名种地。供挖铁人犯口粮。至一切杂费。于遣犯内、酌募有力者。每年损赀三十两。以供厂费。定以年限。与挖铁种地各犯。一体咨部。分别为民回籍。惟是开厂之初。捐赀人犯。约有百余人。或七八十人。每年除用外。尚有赢余。至四十八年后。其能捐银者仅十余人。或七八人不等。不敷所用。嗣后请不必拘定三十两之数。或二十两。或十余两。俱准其呈报。并拣派效力废员一人、明白勤慎者。令专管厂务二年。所有遣犯捐赀不敷。责令该员捐垫。如办理妥协。年满时将其出力之处。具奏请旨等语。臣等公酌、遣犯捐赀或二十两、或十余两之处。必须酌定章程。以示区别。其三十两者。仍照向例年限外。其二十两、十余两者。量加年限。方为平允。仍交该都统酌议具奏。至所称于效力废员中。拣派一人管厂。二年后具奏请旨。应如所奏行。从之。　　

○戊子。谕、刑部奏。德州营参将图他布、呈报伊侄昆英、自京逃至任所。奏明解部审办。请将昆英发往黑龙江当差一摺。昆英系旗人正身。不知自爱。乃因伊叔萨克达布责打。即行逃走。在京城内外、逐日短雇当闲。二年有余。又复逃至山东。实属下贱。不顾颜面。昆英著销去旗档。发往配所。该犯习于下流。到该处后、即可听其自便。亦不值复令当差。反得养赡。嗣后刑部遇有此等案件。即照此办理。　　

○又谕、据奎林等奏、审拟刑逼良民为匪之县丞史映彩一摺。内称询明所诬匪犯简武、李廉、二名。实无为匪情事。因被李安喜、挟嫌控告。差拏到案。该县丞因循拖延。发交原差张琏、庄茂、管押。简武等并无银钱送给。该差因将简武等、用竹棍撑开两手。绳吊屋梁。连夜叠加拷打。以致简武等、诬认从逆为匪。请将张琏、庄茂、发往乌噜木齐。给种地兵丁为奴。在台湾枷号半年。满日发遣等语。张琏、庄茂、因本官发交管押之人。恣意需索。已属不法。复敢于严禁班馆之时。将简武等滥行叠加吊拷。以致畏刑诬服。拖累良民。情殊可恶。台湾民刁俗悍。若仅如内地案件、照定例办理。不足以儆刁恶而安善良。张琏、庄茂、著交该地方官。在台湾照样吊拷一月。然后枷号半年。满日再行依拟发遣。　　

○谕军机大臣等。前据勒保奏、将私贩大黄之李生贵等、及私贩大黄之回子玉素普、审明定拟绞候一摺。因摺内声叙各案头绪牵混。业经降旨传谕勒保。即将各犯派员解京。交军机大臣、会同刑部、另行质讯。定拟具奏。其未解到兰州之迈玛第敏一案。亦令解京归案审办矣。本日又据勒保奏、审明郭相秦、图得重价。起意贩运至二千七百余觔。定拟从重发极边烟瘴充军。韩天英、孙邦怡、贩卖大黄。得有价银。王士元、柴常、李克明、听从夥贩。均定拟杖徒等语。办理仍未明晰。此等私贩。总以设法牟利。交通外国。为其正名重罪。何得心存姑息。谬引内地寻常愚民之例。所办甚不是矣。所有此案人犯郭相秦等、亦著勒保派委妥员解京。交军机大臣、会同刑部、归案严讯定拟具奏。将此谕令知之。　　

○己丑。四川总督李世杰疏报、乾隆五十三年。绵州首垦地五十八亩有奇。　　

○庚寅。上以秋狝木兰。自圆明园启銮。　　

○谕、朕此次巡幸木兰。驻跸热河。所有沿途经过地方。本年应徵地丁钱粮。著加恩蠲免十分之三。　　

○又谕、朕于本日启銮。适值阴雨。由清河至南石槽一带、垫道兵夫。甚属奋勉。著该督查明。每名各赏银一两。以示体恤。　　

○是日。驻跸南石槽行宫。　　

○辛卯。谕、奉天所属广宁等七城。因上年被水成灾。节经降旨借给口粮。蠲赈兼施。并再展赈一月。以资接济。兹据宜兴等奏、本年春夏之间。奉天境内雨水复多。低洼田地。又多被水等语。广宁等县、现在尚有带徵银米。若照例催徵。旗民未免拮据。所有该处分年带徵银、三百七十三两三钱九分四厘。带徵米、三百九十一石六斗五升八勺。俱著加恩蠲免。以示朕轸念陪都。有加无己至意。该部即遵谕行。　　

○谕军机大臣曰、浦霖奏、自五十年十月到任后。因淮盐抵岸甚少。民间盐价日昂。川粤私盐。乘机充斥。当经查明私贩出没之所。不时派委干员。会同地方各官。分路严查。并移会提镇。选派营员协同巡缉。密加体访。地方官及派出委员。尚无怠惰。惟私盐查禁虽严。淮盐转运不至。楚南额销之引。总未能如数运足。民间买食维艰等语。所奏竟不成话。浦霖身任巡抚。五十年抵任后。既知该省淮盐抵岸甚少。私盐充斥。即应将官盐堕销实在情形。据实奏闻。候朕及早查办。乃数年以来。并无一语奏及。直待降旨询问。始以此奏塞责。甚属不合。试思民间盐价日昂。私盐乘机充斥。前后措词。已自矛盾。私盐并不纳课。又无引额。其价较之官盐甚贱。既因官盐不能抵岸。乘机充斥。小民必向私贩买食。盐价自应平减。何以摺内反称盐价日昂。至淮盐抵岸既少。而该抚复派委员弁。于私盐充斥地方。处处严查禁止。是湖南一省官盐、私盐、均无从运售。民间势必有食淡之虞。即云五十年以前。或有积贮官盐。亦已早经销尽。此数年来该处民人。又从何处买食。岂浦霖目击民间食淡。而漠不关心。竟不奏闻。设法查办乎。且私盐既经严禁。不使丝毫透漏入境。官盐自必畅销。商人利于速销。辘轳沾润。又何所阻碍。而不按季转运行销。摺内似斯词语支离。不一而足。此必因现在禁革匣费。湖南脱然事外。已属侥幸。乃该省地方官。因不能分润。仍不肯实力缉私。又恐官盐仍复逐年积压获咎。浦霖故为此遁词。东牵西扯。总不明晰。浦霖著传旨严行申饬。并著将官盐因何堕销。私盐既经饬禁。何以淮盐不行运去。以致盐价反昂。民间何从售买。不致食淡之处。据实明白回奏。至所称楚南额销之引。不能如数运足。并著传谕全德、查明淮盐应行运往湖南、额销数目。何以任其短少。并不督催配运。如系湖南地方官、因不能分受规例。遂敢懈玩。不实力缉私。及有藉端勒掯。任意堕销情弊。即据实指参。毋得稍有回护。并将湖南省运到官盐。既不能足额。是否因私贩充斥。民间不致食淡之处。一并查访具奏。将此传谕浦霖、并谕全德知之。寻全德奏、询据各商。佥称近接汉口来信。闰五月以来。督抚查缉私盐甚严。盐引得以畅销。臣现鼓励各商。倍加赶运。务使岸盐充裕。以供楚商贩运。得旨、好勉为之。浦霖奏、现在督饬属员。严缉私贩。两月以来。据麻阳、湘潭、衡阳等县、报获私盐三起。从严办理。并谆饬员弁。留心侦拏。以拏获私盐之多寡分别奖励。冀收实效。并出示晓谕。广招水贩。俾踊跃转运。以利疏销。得旨、以实为之。毋为一奏了事。　　

○又谕、据琅玕奏、宁海县所属内洋地方三船同时被劫。杀伤事主。请将疎防不职之知县张铸、革职一摺。又据奏、护温州镇、李定国、出洋会哨。藉称风大难行。并不亲到沙角山洋面。把总柯得成奉委查察。通行扶捏请将李定国革职。飞咨督臣、将柯得成拏解来浙。一并严审定拟一摺。浙省水师各镇。每年定期会哨。责任綦重。乃李定国捏词规避。有意不前。琅玕即应早行参奏。何以直待朕降旨询问。始行奏请革审至海洋盗匪。最为地方之害。前据伍拉纳奏、叶加玉等渔船三只。在海面被劫。杀毙多命一案。该抚置若罔闻。并未查明具奏业经传旨严行申饬。今始据琅玕奏到。殊属迟延。可见该抚于地方事务。全不认真办理。又以营伍为总督专辖。遂尔意存推诿。至此二案。皆系顾学潮护理抚篆时之事。此等紧要事件。顾学潮既护抚篆。亦应据实陈奏。乃复存劣幕恶习。因巡抚不久回任。可以交代。即置之不办。实属非是。但以琅玕身任封圻。尚不知加意整顿。徒事推卸。则顾学潮之存五日京兆之见。互相推诿。更不足责矣。琅玕顾学潮、俱著传旨严行申饬。嗣后该抚等、务宜痛改前非。益加奋勉。遇事留心整顿。方为无负任使也。　　

○是日。驻跸密云县行宫。　　

○壬辰。谕军机大臣等、昨在密云途次。有叩阍之四川夔州府太平县民人马攀凤一名。当交军机大臣审讯。据该犯供现住达州。伊父名马晏清。平日种地。并训蒙度日。本年三月初六日。由达州起身。带同马攀凤进京。要献策论。四月间行至柏乡县地方患病。将所写策论。叫马攀凤来京叩阍。策内所说各条。伊父并未向其说明。即地方官创造非刑等条。该犯亦不能指出是何州县等语。细阅马晏清所写策论。语多颂扬。惟指斥地方官吏、及亲丁幕友虐诈之弊。且有封疆大臣作弊之语。虽无违悖字句。看来此人必属狡猾之徒。其意以为归美于上。自不治其越诉之罪。或且可得便宜。而伊平日所怨之官吏等。因此查究获咎。又得以洩伊私忿。至该犯所开各条。虽明指州县人等。而言外隐跃其词。亦未尝不议及封疆。封疆非督抚而何。李世杰、在总督中声名尚好。自不至有纵容所属虐诈情事。但州县人数众多。妍女□□不一。或竟有如该犯所指欺凌暴戾、舞弊营私之处。亦未可定。李世杰系该省总督。察吏是其专责。此时惟当秉公查察。不必回护。但查出后、宜作为访闻参奏办理。不可以马晏清赴京呈诉。因而办出。致启告讦刁风。所有马晏清献出策论。暨连枷木笼图。著照样钞录绘画一分。寄与李世杰阅看。该督即一面照此访查。并一面派员、赴该犯原籍家中。搜看有无不法字迹。一并速行奏闻。再该犯现在柏乡患病。已就近传知刘峨、飞饬拏解热河审讯治罪。将此谕令李世杰知之。　　

○又谕、据徐嗣曾奏报、通省连得透雨一摺。内称省城自四月十四五等日得雨之后。于五月初五六七等日。连获甘霖。各府州属、亦俱先后沾足。即前经缺雨之漳泉等郡。亦幸得透雨。早禾杂粮。尚可布种等语。闽省漳泉二府属。于四月初旬。望雨甚殷。朕亦深为廑念。兹据该抚奏报、通省均获优沾。漳泉亦已得雨。旱稻收成。尚可不致过歉。览奏欣慰。但思漳泉二属。甫经兵差之后。今春又复得雨较迟。麦收未能丰稔。现届青黄不接之时。恐民食不无拮据。著传谕该抚、即速察勘情形。如有应须调剂接济之处。据实具奏。候朕酌量加恩。务期闾阎生计有资。不致失所。以副朕惠爱黎元之至意。将此由六百里谕令知之。　　

○又谕、据徐嗣曾奏、拏获纠众械斗。杀伤多命之谢志等各案犯。从重定拟一摺。已批交军机大臣、会同法司核拟速奏矣。闽省洋面。盗劫频闻。地方械斗成风。情殊可恶。自当严加惩治。以儆凶暴而靖海疆。又另片称、总兵丁朝雄、巡洋至圮澳地方。生擒盗犯林鬎舵等九名。起获炮位器械。与罗源营等处遗失之件。多有相符等语。前因福康安奏、罗源营等处有遗失炮位之事。又据伍拉纳奏、兵船失盗。捏报遭风。将罗英笈、革职拏问。并饬严缉未获盗犯。今丁朝雄缉获洋盗。起出炮位器械。与罗源营等处遗失之件相符。自系此案正犯无疑。而行劫兵船各盗犯。亦可从此根究。尽数查拏。无使一名漏网。其捏报弁兵。将来审明后。即或不至问拟死罪。亦当发遣新疆。以示惩儆。至该抚摺尾声明将应办事件。与督臣面商料理。即起程陛见等语。伍拉纳虽任闽省藩司。但甫任总督。办理一切。恐未能熟练。且沿海一带。或有审办事件。总督公出。省城亦不可无大员料理。著传谕徐嗣曾、此时竟不必来京陛见。在彼与伍拉纳悉心商办。加意整顿。俟明年秋间。再行来京瞻觐。未为迟也。　　

○是日。驻跸要亭行宫。　　

○癸巳。谕、此次热河接驾之满洲兵丁。及热河满洲兵丁。并看守避暑山庄之千总兵丁等、俱著赏给一个月钱粮。至看守口外南北路行宫之千总兵丁等。俱著赏给半个月钱粮。　　

○谕军机大臣曰、毓奇奏、铜船过境一摺。内称云南委员张景熠、领运戊申年头起运京铜觔。在东湖、石首二县。沉溺未获铜、一十四万一千八百五十斤等语。运京铜觔。事关鼓铸。沿途自应小心运送。毋使稍有沉溺。今云南运解京铜。在东湖、石首、二县。沉溺铜至一十四万一千余觔之多。岂不可惜。湖广东湖等处。并非有名险滩。船只即偶有碰损。何至沉溺如许之多。且铜觔沉重。落水不患漂失。即或少有陷失。亦不应全行沉没。多至数万。此必系运员亏缺铜觔。捏称遭风沉溺。或系船户水手偷卖。故将船底凿漏。沉溺铜觔。临时既可得捞摸之费。而事后又可私赴该处。潜取售卖渔利。二者必居一于此。著传谕沿途各督抚、严饬所属。嗣后遇有铜铅船只过境。运员申报沉溺者。务须严密查验。毋任稍有捏饰。如查系委员船户等、装点舞弊。即据实参奏严办。以示惩儆。所有此项沉溺铜觔。即著湖广总督等饬属查明。是否实在沉溺。抑系委员水手船户捏报之处。据实覆奏。勿任狡饰。寻湖广总督毕沅等奏、查东湖县之沾山朱滩。实系三峡中著名险滩。运员张景熠铜船。前在该处陡遇暴风。将船碰碎。沉铜七万一千斤。又于石首县之藕池地方。因回溜甚急。风狂势猛。两船对碰。坏船一只。沉铜七万一千斤。并无盗卖捏报。故为凿漏。及事后潜取等弊。但打捞尚未及十分之一。据称现因水涨不能兴工。俟水稍退。即饬上紧捞取。得旨、地方官如不实力。即行参处。今水退。全捞获否。　　

○又谕、前据毓奇奏、江西各帮漕船。在该省之凤凰滩等处。水浅耽迟。业经降旨、将书麟、何裕城申饬。本日又据毓奇参奏、湖南帮船。行次湖北汉口地方。各丁以置备篷缆。并江行遇风为词。任意逗遛。脱空十日之久。亦已将押运、领运、各员。交部议处矣。漕运为天庾所关。自应迅速趱行。衔尾前进。以期如限抵通起卸。无误回空。况本年运河水势充裕。豫东江浙各帮。行走顺利。抵坝渡黄各日期。视上年较早三四十日不等。江西湖广各船。正应跟帮遄行。俾及早南回。赶符冬兑冬开定制。乃江西湖南帮船。又有浅滞脱帮之事。浙江尾帮。早于四月二十七日、全入东境。湖北帮船。应跟浙江行走。何以并未据报渡黄。是湖北已属脱帮。而湖南帮船。竟在汉口耽延十日之久。其迟误为尤甚。江西受兑水次。即在鄱阳湖左近。而凤凰滩、罐子湖等处、相距不过数十里。何至头帮船只。于四月十三日、始渡湖前进。则其在后各帮。尚未离水次。更属显然。似此脱空耽延。是今年江浙各船。虽抵坝较早。又多闰月。而江西湖广之船。恐仍似每年之抵坝迟延。甚至又须截留守冻。岂不前功尽弃。伊谁之咎。该督抚等既不督催查办。而毓奇又曲为回护。并不严查参办。仅以一奏塞责。俱不可解。此事若仍交该督抚、及总漕办理。未免始终讳饰。现在通州起卸各事。刘秉恬带领坐粮厅等、足资料理。著派苏凌阿、会同韩鑅、速行迎赴山东江南一带。实力严催。务令湖广江西漕船。接续前进。毋任再有脱帮迟缓等事。并将该二省各帮船。究竟因何迟滞。其禀报风水浅阻之处。是否有捏饰情弊。即秉公访查。据实严参。想苏凌阿等、亦无所用其回护。若因江西相隔遥远。访查凤凰滩浅滞。及距水次远近之处。一时不能得实。不妨酌留韩鑅在彼。督催江广落后各帮船。苏凌阿曾任江西道员。熟悉该省道路情形。即速赴江西就近严查。据实具奏。不可瞻徇。致负委任。将此传谕知之。　　

○是日。驻跸两间房行宫。　　

○甲午。谕、前因吏部带领引见各官内。有原任甘肃阶州直隶州知州颜培天一员。系福康安在陕甘总督任内。办理计典。填注才力不及者。观其年力正属富强。人亦似去得。与福康安填注之语相反。特将该员发往直隶以同知用。并以福康安不应察属错误若此。降旨询问。令其据实覆奏。兹据奏称、该员于进见时。询以地方事件。不能登答。其精神甚觉委靡。细加察访。竟是嗜酒废事。彼时原欲专摺劾参。因其年力正属富强。一经参革。即废弃终身。是以于大计疏内。填注才力不及等语。各省督抚。察吏是其专责。如果所属中有嗜酒废事。贻误地方之员。即应随时纠察。何待大计始行办理。况计典之设。原为激浊扬清。使人知所惩劝。该督抚于填考时。自应加意勘酌。以期举措得当。岂可因虑属员废弃。转为姑息调停之计。各省督抚。于计典作如此者。往往有之。而福康安受恩深重。则不应出此。朕临御五十余年。办理庶务。无论钜细。靡不躬亲综核。即如颜培天、其平日之嗜酒与否。朕何从知悉。其日朕御出入贤良门阅射。奏事九卿等、无不目所共睹。询之伊等、亦佥称颜培天似非才力不及之人。维时朕若将颜培天照例降调。则似朕未经鉴别。九卿等或窃意因该员系福康安所劾。故曲照所请矣。福康安自知错误。若止据实陈覆。朕念其屡经出力。未始不可加恩免议。今乃以颜培天一经参革。必致终身废弃为词。不免意存回护。转难宽宥福康安著交部议处。嗣后各督抚等于大计时。宜秉公察核。确切填注。毋得意为轩轾。进退失当。朕于诸臣功过赏罚。一秉大公。不存畸重畸轻之见。若各督抚于激扬钜典。不知慎重办理。以致举劾不公。经朕察出。则咎由自取矣。将此明白宣谕中外知之。　　

○又谕、据富纲等奏、滇省通海、宁州、河阳、江川、河西等五州县。均于五月十四日连次地震。城垣官署。俱有坍坏。并多倒塌民居。伤毙人口之处。该督自省起程前往查办等语。此次通海等五州县同时地震。情形较重。小民仓猝被灾。殊堪轸悯。富纲现在亲往查勘。先行抚恤。所有震倒房屋。伤毙人口。分别借给银谷。务须督率各属。确实妥办。毋令一夫失所。并著照乾隆二十八年、江川等处地震之例。加倍赈给。并将通海等五州县、应纳五十四年条公等项。一体加恩蠲免。以示朕惠恤灾黎。有加无己之至意。该部即遵谕行。　　

○又谕、据毕沅奏拏获枣阳县邪教姚应彩余党。现在严行追究一摺。阅该犯传教咒内。有十门有道一口传。十人共士一子丹。十口合同西江月。开弓射箭到长安等语。措词实属悖逆。推其传习煽惑之意。与造反何异。必须严行根究。彻底穷追。不可姑息。亦不可波及无辜。著传谕毕沅、务将此案研得确情。按律定拟。毋任各犯捏饰。以致或有漏网。至十人共士一子丹一语。或其教内为首之犯。另有李姓。亦未可知。并著该督严切讯究。一并查明具奏。　　

○是日。驻跸常山峪行宫。　　

○乙未。谕、杜尔伯特亲王车凌乌巴什、自投诚以来。三十余载。在御前行走多年。甚属奋勉。今伊旧病复发。遽闻溘逝。朕心深为悯恻。不觉泪下。著加恩赏银一千两。料理丧事。即交保泰、由该处银库内拨给。仍派御前侍卫惠伦、前往赐奠。闻伊妾怀孕两月。车凌乌巴什在日。实属出力。将来必能副朕期望之意。得产一男。承袭王爵。永沐朕之深恩也。　　

○旌表守正被戕河南确山县民张有道妻张氏。　　

○是日。驻跸喀喇河屯行宫。　　

○丙申。上诣热河文庙行礼。　　

○谕、此次随驾之校尉一百八名内。其常随之二十四人。加恩每名各赏一个月钱粮。其回京之八十四名。每名各赏给一两重银锞一个。　　

○是日。驻跸避暑山庄。至八月戊辰。皆如之。　　

○戊戌。谕曰、伍拉纳奏、新任福宁镇总兵刘允桂、才具中平。难胜总兵之任等语。刘允桂著送部引见。所有福宁镇总兵员缺。著那苏图补授。　　

○又谕、据善德等奏称、发往广州赏给兵丁为奴之回犯马进禄、砍死家长。又会同思思子、杀死二娃子。砍伤陈喜顺。扎伤凤德。即交协领高明章讯明。已将马进禄凌迟。思思子斩决等语。此等发遣回犯。原应正法。因免死发往各省。此内凶恶者想亦不少。平日如有似此者。或该家长、或该管官员将军副都统等、即应行打死。何必姑容。致将家长砍死。杀伤人命。始行正法。因循日久。倘乘隙将该管大臣官员杀伤。殊非事体。从前亦曾降旨。善德等平日并未留心。著将此通行晓谕。嗣后各省发遣回犯内、如有平日稍露凶恶情形。不遵该家长约束者。将军副都统等、即立时打死。以示儆戒。不可再行纵容姑息。致伤人命。再此回犯马进禄等、系于何年何事发遣之处。善德摺内并未声明。而协领高明章、如何拏获。及拏获时、曾否拒捕之处。亦未声明。况拏获此等凶恶回犯之官兵。亦当酌量劝赏。著交善德逐件查明。分别劝赏具奏。如再遇此等案件。俱著声明具奏。
  </div>
  <div class="pagination">
   <a href="清实录乾隆朝实录_page1685.html">
    上一页
   </a>
   <span>
    ...
   </span>
   <a href="清实录乾隆朝实录_page1681.html">
    1681
   </a>
   <a href="清实录乾隆朝实录_page1682.html">
    1682
   </a>
   <a href="清实录乾隆朝实录_page1683.html">
    1683
   </a>
   <a href="清实录乾隆朝实录_page1684.html">
    1684
   </a>
   <a href="清实录乾隆朝实录_page1685.html">
    1685
   </a>
   <span class="current-page">
    1686
   </span>
   <a href="清实录乾隆朝实录_page1687.html">
    1687
   </a>
   <a href="清实录乾隆朝实录_page1688.html">
    1688
   </a>
   <a href="清实录乾隆朝实录_page1689.html">
    1689
   </a>
   <a href="清实录乾隆朝实录_page1690.html">
    1690
   </a>
   <a href="清实录乾隆朝实录_page1691.html">
    1691
   </a>
   <span>
    ...
   </span>
   <a href="清实录乾隆朝实录_page1687.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
