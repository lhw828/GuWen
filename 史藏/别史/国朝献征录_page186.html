<!DOCTYPE html>
<html>
<head>
    <meta charset="UTF-8">
    <title>国朝献征录 - 第 186 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 186 页/共 245 页</h1>
    <div class="content">　　○山东右布政使陈公振墓志铭（张邦奇） 

　　张邦奇 
　　公讳振字时起别号主静世居鄞之半村祖讳□得隐不仕考讳叙仁以公贵封文林郎河南道监察御史母谢氏封孺人公生而静慧成童游郡学有声成化甲午领乡荐辛丑登进士授知吴县升河南道监察御史福建按察司副使遭父母及大母丧服阕复除云南副使升陜西苑马卿寻患风疾乞骸骨章已在途会有命徙官遂以山东右布政使致仕公历仕几三十年官至二品致政之日室庐翛然疏粝仅给家居足不踰户阈口不及时事姻亲旧故鲜接其面如此者十有二年以正德庚辰二月二十日终于正寝吴县政平讼清门无私谒御史综理畿内马政巡按江西山东皆着风采然不以语人亲故莫得闻其详所上章疏子弟不及见其草卑言而危行好胜者莫与之争明于界分以法度自防丝毫必执无少假借于家于官截如也而心迹不二始终不渝忮且嫉者无所投其衅逆瑾窃柄方面而下以事之京者多执贽其门不肖者希恩泽而贤者祈脱祸公起家艰赴部贫无以贽谨恶其独不往怀之未有以发也既复除云南值边寇煽乱设策矢□折首获丑南徼肃清□索□无处□公且益显乃得迁苑马卿 

　　○山东右布政刘士奇（顺德县志） 

　　顺德县志 
　　刘士奇者龙江人也字邦正举进士主事刑部锦衣千户陶淳枉法杀人言官请逮治不问士奇再请竟法之转员外郎议礼与诸臣伏　阙哭谏杖不死迁郎中山□两□藩与有司讼奉命临讯论如法出守梧州梧州有关之征军饟委输时有奇羡士奇不利民多竹舍失火延烧辄数十百家士奇患之表火道度数家障以崇墉灾乃止在郡七年超拜广西左参政江西按察使有某甲者一家九人文致强盗幽因子年士奇鞫而释之右布政山东以病乞骸骨归士奇廉家无余赀或传士奇常欲市蚬问其妻妻曰何不书清字与之杜门八年卒 

　　◆参政 

　　参政王公晏传（陈道） 
　　山东布政使司右参政陈君士启□□□ 
　　山东参政左公璒墓志铭（倪谦） 
　　右参政谢骞传 
　　太中大夫山东布政司左参政静庵李公仑墓表（张弘道） 
　　山东左参政熊公桂墓志铭 
　　山东布政司左参政张公潜墓志铭（王九思） 
　　□□左参政王公玹墓志铭（孟春） 
　　山东左参政史公学墓志铭（王鸿儒） 
　　山东布政使司左参政敖公璠墓志铭（俞宪） 
　　整饬苏松兵备山东布政司右参政兼副使赠光禄寺卿任公环墓志铭（徐阶） 
　　山东左参政冯公敏功传（王世贞） 

　　○参政王公晏传（陈道） 

　　陈道 
　　公讳晏字士宁凤阳府盰眙人父讳成甫母葛氏当元季隐处乡闾间安贫履善用能免于乱世公生而岐嶷不凡稍长励志问学不苟言动俨如成人我　太祖高皇帝选天下俊秀储太学公以通诗经预列既缘亲老得告侍养之暇行业滋益用荐者拔县学训导教人多有成就连丁二亲丧洪武二十九年改洛阳典史公持廉秉直不陨获于权势有中贵因事过邑欲有征求陵铄吏民颇急公谕以理法勿听廉得其私装将检盘之其人敛谢以去河南司宪者以其才能荐乃升滋阳知县公益自砥砺劳心爱人如不及时怜邑有蝗灾公斋戒祷天蝗不入境内　太宗皇帝御极之明年山东参政戚公疏公治状遂升刑部郎中公执法平允狱无冤滞寻调仪曹被命之江西督造海艘公严于统摄综理有法用能集事财费且减十之二三　上巡守北京时东宫监国公一日当封称旨每召见辄赐太官酒馔未几升陜西布政司参政布政使尝宴僚佐用声伎乐公止之不可乘间而出巳而事闻连及于公与凡在坐者悉系京师法曹按治间俄有　内批特宥公复任　□驾召谕之曰汝苐去我意汝无他顷　上前陈之耳其受知可谓深矣公在陜抚治民瘼弗亟催科以秋粮后期左迁山西参议满九载始升山东右参政时永乐二十年也公尝督开运河滨岸有梁山泊者在胜国时茔垣皆甃以巨石公悉取造梁庄诸闸共事者初有难色公曰此非名贤其事不经无补风教今先务急吾知纾民力耳遑恤其它耶公之谋事□方而敢于义此类可见时拟公将有大拜适仁宗皇帝在位踰年而上宾故未蒙倚用　宣宗皇帝继统又五年公七旬有四矣乃乞骸骨归乡里无几终正寝公历仕四朝余五十年蘖之操有如一日不蓄侍妾尝言酒色财三者吾自保无惑所不能排遣者气耳然公之气亦非也俗挟私以求胜者其两邑所至民德之如父□□去任则挽留不忍舍至解脱衣靴以寓甘棠之爱尝以先茔在八仙台下弗能吕时展省命工绘卷置行箧暇辄披阅之其孝思诚切如此 

　　○山东布政使司右参政陈君士启□□□ 

　　杨□□ 
　　陈之先五代时大理评事讳晖自金□□□□始泰和人自宋以来子孙蕃盛皆□儒诗□□□□有仕者由科目进者六十有一人而至士启士启讳雷既以字行遂别字震之其曾祖文瑞元瑞金县儒学训导祖存道安远县儒学训导父焕章号萍翁□萧氏萍翁四子伯士瞻洪武壬子乡贡进士兴宁主薄仲士悦叔即士启季士勖士启髫齓时巳挺特克自树立甫十岁从学兴宁君习诗律巳文采英发十二习举子业治易经与朋友论议能自立说不蹈袭未冠乡大姓延教家塾前辈与之辩析史传寡所推让父坐累谪辽东中道丧其从者士启闻之徒步走万里省侍岁余置居室及共养百需咸备奉命归侍母及左士悦理家事时公府徭役悉论产之殷者陈氏产在里中甲乙数士启虽年少兄弟恊力一心必不肯堕人后时兴宁亦坐累谪五溪治装遣人东西宁父兄者尝接迹而奉母尽孝养既父兄皆代归无几□卒终丧永乐元年兴贤　诏下邑大夫举士□□□中江西乡试明年中礼部会试廷试　赐□□出身观政左军都督府时成国公掌府事得士启欢甚间暇辄就讲论古大臣贤将所以事君使人之道士启亦乐尽诚礼遇加厚召入翰林庶吉士修永乐大典辩博明敏同列推其老成翰林编修周达言于　朝陈士启才行有有守超擢礼部祠祭郎中授奉议大夫究习典章谨于职事吕震尚书属官谄附者率得近尹昌隆不谄附以罪去之卒挤以死同列以是惴惴士启独任直道不苟徇或举尹戒之荅曰人各有命吾恭勤于职以听命耳枉巳媚人以求容不能也吕虽恶之卒不能害丁内艰去服阕还旧职无几升山东布政司右参政士启宽厚爱民于事必尽心而襟宇阔达不察察以明不苛急以责效待下常采其所能而舍其小过妖妇唐赛儿惑众乱坐失觉逮系数月释复职数行所部督徭赋不严期约民得自便故事集而不扰青州岁歉郡且饥民之数　上闻　朝廷遣使偕士启如数赈之粟比至而饥民之数倍增使者再议奏俟报士启曰民命在旦夕若再奏俟报旬浃间馁死多矣请发奏即出粟脱有罪请自任不敢以累遂独具奏　朝廷从之所至民有争讼郡邑未决而伏马首以诉者从容数语理谕之皆帖服三载考最　赐诰命授中大天高煦潜谋不车丸稍觉士启适至青州闻之暮夜驰归语三司同具密奏罪人既得士启从阳武侯兵部尚书录其余党抚安人民遂同御史给事中清理山东诸郡军藉之其奸者无所容枉者赖以直葢人果确政廉平循理而行无所矫拂未尝务名而所至其民爱之平居友于兄弟睦于亲族处人和易愈久而不变宣德六年八月卒于官春秋六十有六 

　　○山东参政左公璒墓志铭（倪谦） 

　　倪谦 
　　公讳璒字世瑄姓左氏世江右南城宦族以□经中永乐甲午乡试登戊戌进士第观政都察院辛丑拜浙江道监察御史壬寅丁父忧起复改湖广道正统戊午升广东左参议景泰辛未九载秩满升山东左参政癸酉以目疾乞致仕天顺戊寅得疾终于家公少聪悟好学甫七岁补郡庠弟子员成童母婴疾阽危徒跣走祷于华葢山比殁哀恸柴毁既冠从乡先生御史聂宗尹受春秋经先生见其端厚颖敏曰此吾鲍宣也以女妻之父尝患背疽时年八十众医莫疗公巳出仕丧耦适以续姻还乃祷于天愿以身代忽遇远医至疗之获愈人以孝感御史时尝奉命按治陜西平反冤滞绳紏贪墨风采甚着代还受勑命进阶文林郎封赠父母及室时都御史顾公佐总宪台纲振威望独器待公凡疑狱难决者必以属之寻督处州银冶趋利者众恒弄兵争敓公痛绳以法莫敢犯尝有虎民害公捕绝之复奉　勑考察浙江官吏激浊扬清旌良斥暴舆论允惬其在广东时清理军政奸伪莫售尝往琼屋招谕黎猺悉听约束漳潮寇发公以兵□乱者者罪之余皆释去广冠黄萧养势日猖獗公即率兵还讨又徒□□□□造船以御之寇平与有功绩满复受诰命进□□□大夫封赠如制其在山东时总督民赋公□□□□赋足而民悦甫二载谢事去其居乡里比岁若饥公发粟以济全活者甚众乡人德之公宽裕仁让和易可亲以清约自持不斩绝之行历官中外几四十稔所至兴利除害惠泽在人每思世人餙夸辞而寡实行因号讷庵以自厉所著有讷庵稿辞旨温醇务于析理又尝编次晦庵删定古文孝经及春秋旨要藏于家春秋七十曾祖讳明叔元三公府从事祖讳彬卿平乐州学正父讳彦彰赠监察御史广东参议母周氏累赠恭人 

　　○右参政谢骞传 

　　谢骞字鹏举孚之子器宇轩豁自幼警敏刻志问学众以大器期之正统戊午补郡庠生寻领乡荐登进士第拜河南道监察御史侃侃立　朝务持大体督察盐课于浙江风纪大振无敢私贩者有宰子弟怙势犯之悉置于法并劾罢其官君子壮之时处州盗起奉　朝命躬入贼巢谕散其党与徐策擒其酋献一方遂宁有文绮宝镪之赐升从六品俸寻升漳州知府至则以兴学礼贤击强暴束吏胥务复严立保伍法责保首月报所辖生业及出以某事归以某时苟通番逻者所获即保首并四邻坐罪郡乃无事考绩八郡最属邑并邻封官僚军民恐迁去郡赴部使者乞留之至五千八百余人丁内艰转保定知府严明果决吏畏民怀作兴学校士风聿变升山东布政司右参政益感激奋励誓竭忠真凡疑狱艰务悉断之厘之无不当人意者诰进中宪大夫以疾力乞致仕归恒持礼法自重非公事官府无一迹日惟偕亲朋陶情于山水之间暇则携子孙栽花种竹以增园林之胜而巳弘治壬子以疾终于正寝寿七十有七 

　　○太中大夫山东布政司左参政静庵李公仑墓表（张弘道） 

　　张弘道 
　　公讳仑字世瞻别号静庵临潼人高祖德曾祖升升生祖思忠思忠徙居咸宁生父某以公贵累赠中宪大夫母张氏赠恭人以正统甲子九月生公卒弘治甲子六月享年六十有一公生有颕资年十八充西安府学廪膳生文词勃勃莫之敢并大郡守余肃敏公所重尝赠以诗曾有向关中识白眉之句以书经中成化乙酉乡试己丑进士初除山西屯留知县屯留难治在主文弄法上欺官府下虐良善十数年来狱讼钱粮皆出其手吏供使令官听调发公至先缚其主文按其奸弊得十余人悉捶死而县治始清法令不扰强梁畏如神明良善亲如父母在县三年一毫不取廉名四振官烛不点他可知矣至兴学校修礼乐正风俗时婚娶治行天下第一升户部河南司主事转山西司员外郎郎中在部十二年除积弊革奸猾钱榖出纳一毫不爽一时居部者无出其右名动京师升泸州府知府治泸州如治屯留而法令稍宽词讼兵甲钱谷无不克举赈荒救饥所活万余人民不忧旱蝗不入境立□马之法定盐钞之价创□□以免民溺广积谷以备赈贷抚按交荐声誉赫□□河南布政司左参政去任之日妇女痛号百姓遮道立碑颂德甲寅丁外艰居丧三年不出门户丙辰服阕□除山东布政司右参政未及丁继母忧复回守制服阕将□□病作不起呜呼惜哉公貌不踰中人判大事决大疑重如泰山沛若江河有一介不取之廉有万方无敌之勇故近山铭公曰行不媿影寝不媿衾近山与公同李介庵门人介庵关西夫子也许襄毅亦尝谓人曰人知李世瞻有伯夷之清而不知有管仲之才当时以的论公于子不甚教独严择女配人问之公曰人各有性心各有志非教所能强也强之不从则害天性矣女配不良终身怨焉故于平田既观其行又试其艺曰公辅器也将来必大成遂以女妻之今果然矣人以此服其藻鉴云治道妻祖山东德府纪善田公铭于公姊夫尝述公之良治道得闻焉故知公之详而表公之切观者幸勿与纳赂而厚诬者同而弗信焉 

　　○山东左参政熊公桂墓志铭 

　　公名桂字世芳南昌之新建人也弘治戊午以书经举于乡己未进士明年以父丧去服除授大理寺左评事寻升寺副寺正　武宗初太监刘瑾用事以峻法绳下尝倚　诏条凡藏匿军丁罪及邻佑五六家以肆罗织部属承望风旨诬累尝百数十人公建言诏令权宜惟一时可行　祖宗成宪则百世当守乞母轻变枉致冤滥　上是之由是得免者以万计屠都御史欲杀一指挥非其罪公驳回五六次将闻于上乃止瑾逆谋败露党与汹汹大臣虑有变促成狱法司多出入瑾门下者不无观望骇愕失措莫敢先发公毅然承之不终夕成招尽得奸逆之情其外应凶焰如宸濠亦不肯以亲王少讳也尝治安化王狱其夜不三千人拟同谋并坐家口公曰同谋几事也株连三千人且及家口惨矣力与辨明所活不下万人任凡六载巨细务在平反大率类此庚午升徽州府知府在直隶号剧郡民刚好鬬公下车一以赡养休息巳任期年而政通乃节缩浮费修桥梁兴学校表忠节于教化惓惓焉姚源邻寇流刼婺源界公焦劳于外多方禽御徽得安堵治绩烨然最东南诸郡尝得海翁紫阳书院旧址乃复于释氏抡士学行者唐皋郑佐胡宗明郑逮程旦戴炼黄训辈八十余人讲道其中资以俸余又买田千余亩给祭祀及来学者久远计　国朝守令不握兵官军又不得擅调正统间设民壮守城计迄于成化又增添之地方有警则征发捕逻而有司驱迫又有不可胜言者徽民甚苦之不肯就役公审丁粮定顾役法至今称便时冗食日增内供白粮出苏松常者势不能给谄谀聚敛之臣飞泒于徽又方新　干清宫取材于徽当浙之半公委曲曰上司至于涕泣得减其半以苏民困任甫三载屡下　诏书旌其贤能进秩中宪大夫推恩父母皆特驰封满六年丙子升山东参政徽民不忍其去境上咸树碑以志思慕至山东分守东兖道一夕河决泛曹州兵备吴副使忽惊毙公昼夜驰数百里往视之水势甚暴乃斋沐临河祭告□贪酷官吏数人水□少定得筑塞之尝谒阙里恠祭器不称王祀度所费可千金会民有发地窖得钱□百十来报计之适足用遂命工铸造规制乃备戊□督运至京师贵人岁常包揽利人本色以便侵渔公力言于　上得纳轻赍省费不下数万山东人咸颂之未几奔太恭人丧宸濠憾公作刘瑾招状发其阴谋幸公去遣贼悉焚其居第年五十有八公神气秀发状貌豊伟学见本领故刚大之气经济之才虽甚韬袭终莫能自晦也惜乎未跻大位而不尽见其设施岂数果有短长耶抑世道之有升降人固莫知共然也公在大理有驳稿在徽有治徽大畧及平生奏疏诗文号石崖稿若干卷藏于家 

　　○山东布政司左参政张公潜墓志铭（王九思） 

　　王九思 
　　公张氏讳潜字用昭自号曰东谷其先河南太康县人也乃以徭戍隶籍陜西岷州卫曾祖讳文信赠右副都御史祖讳善封右副都御史父讳锦官至刑部尚书左侍郎侍郎公后徙秦州公复徙华州定居焉乃今华州人母淑人刘氏生五男而公长生而颕秀清莹如玉甫八九岁能日记数千言口占诗对荅应如流稍长弄笔文辄吐奇语侍郎公送之学士西涯李公所从受尚书李公奇之甚葢尝语人曰韩退之惊恠张童子不易得也乃今复有张童子也成化丙午秋公十有五岁矣西赴乡试不偶乃益淬砺自负不凡弘治壬子邃庵杨公督学关中徧试诸生谓关中有三木子葢庆阳李献吉洵阳张光世其一公也其年秋三人同举而献吉发解云公再试礼部而丙辰春自礼部入对　大廷俱在高第其年冬授户部山西司主事出纳钱谷关节不通剔抉弊蠧祁寒暑雨无少懈惰部尚书称其廉能秩满三载吏部考其绩上上未几擢员外郎辛酉侍郎公告终公解官归葬三年之丧毕改礼部仪制司员外郎正德丙寅　天子新即位将幸太学例遣官往召衍圣名孔颜孟三氏子孙会太学观礼礼部以公应命□□游阙里观孔林登太山以望东海平生之大快云未几擢精膳司郎中凡　朝廷大宴会及宴劳四夷经画节制礼无废阙费绝侵渔是时刘瑾用事公深用避匿踪迹不通或谓公曰公乡人也不往且有祸公笑而不荅其卓立如此己巳冬擢广平府知府广平附畿内四三年来权奸肆虐民不堪命乃畿内盗起流刼郡邑不可扑灭公多方捍御郡中赖以无事既乃按行属邑抚循安辑之省其财力均其徭赋黜舞文之吏清久滞之狱申庠序之教兴礼让之俗郡邑熙然治矣逾五年癸酉起擢山东左参政是时工部尚书无锡秦公布政使与公皆名士也相得甚欢凡旬宣督饷之务相与咨议而后行人方冀其大有也乃明年甲戌考察庶官有忌公者兴萋菲之谮公闻命浩然西归曰自求无歉而巳又明年乙亥太淑人卒秦州公竭力营葬三年丧毕始徙华州居之公风流蕴籍人也善吟咏工书华州山水佳胜足以自娱又常往来武功与康先生游对客命酒谈论古今时出雅谑听者洒然如临浩月沐清风鄙客□消弗自觉也乃仅五十□岁而卒惜哉 

　　○□□左参政王公玹墓志铭（孟春） 

　　孟春 
　　公姓王氏讳玹字邦器别号西溪世泽之阳城人自幼厚重不凡长承庭训习举业补邑庠生聪颖过人一时儒者咸推让之累试不售公志益笃弘冶戊午以书经领山西乡荐己未登进士试政刑部丁父忧守制居丧哀痛踰礼服除授户部湖广清吏司主事屡承差委临清德州居庸通太等仓监督放粮斛所至夙弊一清军民悦服司农卿郓城侣公洪洞韩公俱一时伟人少与可者咸以廉静称之三载考最获□恩典驰封如制丁卯太安人卒于宦邸公扶柩忧回安葬先是公以不获禄养父母歉入仕即迎养母太安人于　京师曲尽孝敬母氏熙熙然享天年终服阕升刑部云南司员外郎寻升山东司郎中时逆瑾擅权专尚严刻同僚多以酷暴逢迎公独持正不阿法司以平恕明允称瑾恶之欲中伤未几公独升陕西按察司佥事时川陜用兵总督军务左都御史洪公累闻公贤能即取军前赞画多致克捷洪公甚重之瑾事败调河南按察司佥事分巡汝宁道值巨贼刘六等作乱拥众数万云扰中州势甚猖獗逼近汝城人皆危惧况有　宗藩在汝尢可虑公殚心竭力捍卫之计乃集众誓曰贼徒虽众背逆天道逆天者亡汝辈无惧也我奉命来守此邦死生与汝辈共之千余人大遭挫刼奔溃孤城赖以保全　宗藩获免震惊众欲庆功公曰贼虽挫魁首尚在若不急请兵剿除非特汝城难保恐中原亦未可保也遂密遣人具奏疏入　天子震怒亟命将出师屡致克揵虽曰官军之力公调度之功居多公又廉知贼党赵秀汝人其母久禁狱中即释之秀闻知感泣思报适贼首赵璠等七人与刘六等会兵秀急走报公公督率部下官军追袭一舍地尽皆擒获并金帛等物解送军门节该湖河二省抚按总督军务左都御史彭公报云独守孤城屡抗巨贼其功尤可嘉等语时纪功官吴玉荣者意望纳贿公曰竭力图报尽职也纳贿要名欺罔也吾何敢欺耶时同事将官皆蒙升赏有差公止赏白金彩银牌等物以旌其劳无怨尤意无何纪功官以赃败公功虽不录大节愈张御寇有碑后鉴有录百官不能泯也甲戌升山东按察司副使整饬密云等处兵备兼管永平等卫所州县屯田词讼公尽心竭力之地方有赖丙子蓟州岁荒公发仓廪赈济活数万人时虏寇把儿孙帅众犯边杀害参将等官公同抚按镇守等□命讨平抚按宪臣交章论荐两蒙彩币白金之赐戊寅复进山东布政司左参政分守辽海东宁道公以诚信抚之除奸革弊境内肃然时有海西夷人进贡道经开原守将诬执贼盗擈杀报功　天子遣官按核公承勘据实回奏抚镇俱得罪公以刚正不挠之气遇事无所回互人多忌之公曰知进知退天之道也吾以布衣致位三品腰金衣紫足矣遂解组以归公忠孝刚正本于天性伤父早逝常怀风木之悲迎母宦邸曲尽孝敬之道今大宰襄坦刘公编修时与公同年约诸缙绅皆以荣寿诗章贺处兄弟友爱笃至乡人以孝友称许又尝创建祠堂以奉四代神主此尤其孝之大者退休林下十年杜门不出虽乡饮盛典有司敦请辞谢不赴不人嘱托公事有司自敬重之享年七十有五呜呼若公者可谓生顺死安烈丈夫矣 

　　○山东左参政史公学墓志铭（王鸿儒） 

　　王鸿儒 
　　正德六年盗起雄霸跳踉于河朔山东数千里承平日久所至莫敢婴其锋山东左参政史公于时视河金乡羣盗猝至公与佥事杜丙谋曰县城卑不足恃以守徒死无益葢退保济宁集兵观衅乃去金乡入济宁选调锐士七百余人指授方畧出与贼遇多所擒斩兵势以振会言路劾公等退避逮系　诏狱遂皆除名是时陷城比比后多蒙宥而公等独得重坐葢　朝廷欲明军法适会其时也八年春召二子谓曰吾年且六十数巳尽矣函山干原吾将营乐□焉南阳王懋学吾友也今官南都尔我索墓志于懋学吾无恨矣二子惊曰大人何出此言公曰此常理古人亦有之者不足怪也夏四月十五日与客饮散登楼阅书忽疾作遂不起予闻而大惊与公交几三十年中间离合不常自忝今命方期胥会以罄乎生岂意公遽至于此公之先有讳崇者以功封溧阳侯子孙因家焉父埙以公贵封户部郎中母沈氏封宜人公少岐嶷髫年赋诗落笔有奇语从兄文冕见而喜曰此吾家异日亢宗子也遂亲授以经居半□文冕去世公感其识拔励志于学时戴恭简公提学南畿一见以奇士成化丙午举于乡丁未中进士第弘治辛亥授户部主事差典外厩刍牧寻同中官及台谏勘侵地于南城近郊监漕通州检甸服田灾督储淮阴一岁当代淮人上书借留从之丁巳升本部员外郎戊午升郎中奉　勑总饷辽东时边庾多虚悉心计度察近里余积役弛刑徒用转般法渐以实边又奏出京帑库银三万余两多买粟豆积塞下备未几虏大入军赋有余将士豪徤虏不得志而遯己未三载考满再受　诰命父母与妻并受封焉是年闻父丧明年遭母丧宅忧五朞哀毁尽礼甲子服阕复除本部郎中乙丑奉　勑理漕事军民咸萧纲运不阻清戎京辇不避权近人公危之而公日如正德丙寅升四川布政司左参议奉　勑总理边储丁卯以例裁革戊辰改福建庚午升山东左参政未几盗起而公坐贬焉公资禀和平温粹乐善好贤不言人过勤于问学本朝诸名家文集访无遗下至公文吏牍囚簿乐录有关世道无不采摭当代故实问无不知与人交外无敬慢而中有亲疏果其所厚终身不渝处家孝敬勤俭既归课耕治田建始祖庙咠先世祠堂续谱割常稔之田以供祭祖墓凡数处各□以期仍志干石命宗人世守之其教子□失其良心恒置卧榻之侧逮授室而后异寝莅官二十余年廉介公勤如一日文浑厚博洽不事雕餙所著有埭溪集二十卷金渊节孝录溧阳人物记又若干卷俱藏于家 

　　○山东布政使司左参政敖公璠墓志铭（俞宪） 

　　俞宪 
　　古人定交以盛衰存亡节而敦本植伦之士必以此自考见云余自始进持服家居则闻浙中有恤刑而贤者郎中敖君及后上天官补刑部郎则又闻署中有恤刑而贤者郎中敖君时君固郎中恤刑浙中也余恨不及见既君以恤刑竣事还署署中故事僚长贰自公见外壹以齿叙进退别坐而容色言语不免有所以长长贰贰者存乎其间君独脱去凡习衷外一诚无所以长长贰贰者存乎其问以故僚友多就之初君常物色余意或魁岸奇辟要眇□畧不可近而余以尝知君故方倾心君君觇之积旬日乃信余而定交也居三年君迁兵备副使去余亦寻罹罪谴而君兵备太仓州太仓州与吴锡近邑往来必过余其容色言语加于余者忘其迁人也余亦自忘迁人与君上下议论握手叹时事如在署中时不意别且五年而君逝矣君居官颖达博裕而不魁岸奇辟之行明洁贞毅而不要眇阔畧之谈所至能任大事持大体颇不浮俗是非利害所夺初还署会言官论顺天乡试不公法当治无何又右论甲辰榜大臣不当私其子者　夫子屡下诏□其事君如诏会僚友按治之自侍从而下逮捕者凡若干人中外恟恟有悸色中官莫测　上意又日令徒校持手版旁记所按状以待　上问诸曹有色动者君按之自如也有词臣不受讯者竟讯之有御史不受系者竟系之诸所承伏悉具实以报报两上　天子以平也悉是之兹役也以疑似得洗者先后凡若干人观于此而君之任大事持大体槩可一巳署中故清约至不能具茗供故事办之莞库者或因而浸淫其费则萣库者又因而克取岁报之羡以充君愤曰非法也且知其弊而逡巡之与自克取等耳乃禁而更与僚友约月出俸钱以给君于财利虽微必慎如此君既兵备太仓州不逾月州狱失守逸要囚四十余人入海且乱君不白当道亟发兵捕之而海贼素驰突又倚新囚援势张甚君既扑灭之不妄戮一人先是江防都御史尝具疏请兵兵不及发而平贼之疏上于是　天子嘉其功锡以金币君以非大赉赐不敢辞乃以币衣其母而以金易田一锺用贻荣于其后人君按太仓州不专尚严而持法一如署中念巳有兄弟交讼者连数岁不能解君将□之法其人闻之星驰数百金造君庐求君之弟而浸渍焉弟乃厉声叱之令亟去不去且缚于官其人亟还因以告其乡人而余亲闻于其人者也呜呼此非操履素定即吾心有不能自信者况兄弟乎又在千百里外非啻暮夜抵门可以自决者也君之平生于此可想见矣君讳璠字贵之自号蒙泉居士江西临江之新□人 

　　○整饬苏松兵备山东布政司右参政兼副使赠光禄寺卿任公环墓志铭（徐阶） 

　　徐阶 
　　嘉靖癸丑倭夷寇东南于是时天下承平久吏与民不知有兵革贼至辄奔以溃复庵任公同知苏州独训练所统民兵与力战而躬介冑策马以先之自书其姓名于腹背手足曰死战吾责也虽然先人之遗体不可弃也兹用以识庶得葬焉闻者咸感泣公又与其兵同寝食或连日夜粒米不入口或露宿草莽植立泥淖中未尝稍自异所得俸直及诸上官之牢醴悉分与其兵由是兵亦日奋败贼于上海之八团方战时寇拔剑击公赖庖人某身蔽公以免公犹被三创既而守太仓以积劳疽发于背公子尔孝请公还郡就医公叱曰吾誓不与贼俱生幸吾疾愈而贼灭当与若共太平之福否则有臣死忠妻死节子死孝而巳归以是语尔母吾不能与妇子对泣帏榻间泯泯以没也会报贼至公遂裹疮出海系之怒涛如山南人习舟者皆震眩失色公意气弥厉手剑麾舟师捣之贼大败俘斩百余未□及败之阴沙败之保山败之南□贼望公旌斾辄遁去捷□闻擢□□按□□□□□□苏松兵备甲寅贼犯苏民□□□城聚保而门钥不得入民相抱号哭声震原野公泣曰城池视百姓重等耳柰何弃之亟命启门而谓其守曰贼入者某请任其责活十数万人明日贼至以计败之葑门乙卯贼复大至复大败之斩首六十余级　诏进公副使　赐白金文绮荫一子潞州卫左所副千户世袭丁母赵夫人忧部使者及诸士民连疏乞起公　诏责公大义而特赠公母孺人以慰公公不得巳受　命明年倭寇平疏乞终制　诏报可仍升山东布政司参政以旌其功又明年丁嫡母张夫人忧海内士大夫方望公服阕出　国家排大难立大功而公以前劳戍午疾作遽卒享年仅四十于是士大夫又莫不悲公用之未竟与　朝廷之失士而苏松之士民则相与祠祀公给事中苏人徐师曾请于　上赠公光禄寺卿然其父老犹相与言曰未足尽报公云公讳环字应干复庵其号世潞安人曾祖增祖仕父翔以公贵赠文林郎滑县知县公生正德己卯幼警悟不凡年二十三举山西庚子乡试登甲辰进士知广平以才优调沙河丁父忧改滑县沙河当南北之冲疲于役甚公首省厨传罢诛求以次释冤狱毁淫祠凡所兴革必视民所便沙民大悦其治滑如治沙语具一邑生祠记及德政之碑辛亥征至京师公之族有与宗室婚者故以例佐苏州配李氏先是公以其母压于嫡不敢妻请封公殁尔孝以请始特封宜人子男二长即尔孝郡庠生次尔节今袭千户公学先行谊尚名检始诸生时大书壁间曰营私者无上亏行者无亲又曰充海阔天高之量养先忧后乐之心必如是始可以言士故其历官清真介特迥然异于时流而忠义之绩在苏松者尤着 

　　○山东左参政冯公敏功传（王世贞） 

　　王世贞 
　　冯公者其官山东布政使司左参政也而治漕事卒而赠太仆寺卿予诰寻以公满参政考赠祖父大中大夫亦予大夫诰参政法不当赠赠法不当得诰而今得赠及予诰者漕河甫告成　天子大推恩任事臣独公最久而前后功又最高以卒故□之甚其被恩泽有大臣所不敢望者呜呼冯公可谓遇矣公讳敏功字符卿其先居海盐改隶平湖巳而徙郭中遂平湖人王父遂平令俊父汝弼举进士授行人擢工科给事中以直谏谪娄更大邑令晋守吾太仓再晋扬州同守中单辞罢以公考最封按察副使得赠如公阶者也公生而明颖通古今文籍十六补邑诸生十八从其父大仓与诸生儁异若凌尚书云翼徐太仆爌宪副敦张宪副大韶相切劘制科业而不佞真忝公同齿参其未公是时秀眉美姿驰笔而长骛母能当者还诸生试辄冠其曹偶廪学宫然大试辄不利时杨州公巳谢事归而治生又以其羡赡宗党公一切佐之三十始举其乡第三人上公交车报罢亡何岛寇来迫平湖前是平湖城矣往往多资公力而至是复佐其令凭城备御计甚详寇去而有授兵乘间虔刘者令以倭也惧甚公授甲□众夜坐立睥睨间直明而辨兵乃愧退乡人辟乱入城城人虞不给时臬使方按部中谬传且逐之羣咻使所公闻而往以片言折之解当是时微公几叵测凡三上公交车乃见射策高苐明年授礼部祠祭主事　□选良家子充后宫公在行独不扰坐主拜相者所亲道士以公役骚扰道路公伺其归而责笞之相怒甚召公诟曰若不知我门下客而笞者何也公正色曰笞横道士耳不笞师门下客也即笞师门下客而师少惩横者以弟子罪未敢闻命相颊尽赤然竟未有以中也寻进主客员外郎奉　庄皇帝即位诏而南道迁其司郎中还迁江西布政司右参议分守南康九江部公行部至南丰而淛兵调者以饷不足方大掠公召其长好谓曰而与我乡人也故而言一反手间名贼　天子檄大军至虀粉矣饷不足吾若治饷其长悦公乃料仓粟库镪次第属于舟而使一郡作导之选精勇尾之咸慑不敢动属方议均田而公所部多山高下饶瘠异状公使善计算者周行阡陌间计亩受税毋得伏匿又之平亭其役留籍南康未三岁以才举拜山东按察副使饬徐州兵备兼治漕河甫至而河决睢宁繇白浪□而入青阳决者六皆巨新安左右决者七差小其水不制睢宁之陆汇湖曹口而上故河百余里以南尽陆淤泥半之漕艘之阻者数千计漂庐舍人畜无算公甫至受计大吏调士民昼夜并作与其下分功任难无何决塞各就绪漕舟渐通而大风雨弥旬水暴涨诸塞尽溃湖与河一来攻邳公时按部邳下令土其门水势重不能御公即解衣裙囊沙而塞之诸从官吏卒市人争效公闉沙皆满水逡巡解公乃行视诸决口皆就塞仅月余而水复涨败间家口以西半戈山左右堤百余丈公又筑之自是堤土渐坚实不受侵矣会徐州灵璧诸邑旧堤溃公又受计大吏所独治者南自曲头抵青田八十里北自陆湾至吕梁四十里所与监司曹郎合治者直河以下南岸几千丈又自茶城隃华戚山曹筑单堤一百六十里以遥卫漕河之闸者诸经画版筑楗木薪土之费与护视斥堠约束惟公行之最精监司曹郎咸取则焉公素壮盛当其治河时往来寒暑无间黧瘠胼胝见者莫辨识始迁河南左参政公于軄不专治河而其地与事亦故相关抚按□闻而喜曰吾可高枕矣而少年喜事者欲从泇口穿葛墟微赤良城等山抵□北大湖中界两长堤运道以示奇征公与议且□之公念诸山道约二百余里多盘石礓砂不易凿或湖相连十四不易堤民力之几何而虐用之持不可乃寝而喜事者意未巳别欲繇海通胶河其视漕稍径而中皆高岭巨石东土瘠人疲不胜役甫举事而惊溃者再矣乃移公山东公议以胶工不易兴且不易竟即竟亦终塞县官故不乏金钱柰何悉捐以填无用而勤此数十万人力也抚按臣采公议以闻时柄相独擅国前后授指于喜事者怒而下书切责人或公危曰内意坚且实才公以治河显而弗以治河终之祸且及公公叹曰吾岂不念祸国家计重耳坚不可夺遂舍公他属卒如公言费至十三万金而无尺寸利柄相稍恧沮用廷议罢之然犹谓人冯参沮泇今又沮胶者何也惩昔鞅掌故倦耶公寻归軄軄所治税粮时久巳困不给平亭其额募垦荒土流民占籍者万计巳而念杨州公老病乞休归朝夕侍汤药杨州公得公而喜加餐亡何竟卒始公失其母屠淑人戚不废易巳失继母徐淑人易不废戚然皆在壮时体犹之柴瘦而杨州公用老寿我服金□极园池亭榭之乐其卒也公亲视含敛□□当葬日送舟千艘人无憾而公业五十余矣孺慕□笃鸡骨支床几不起服除久之荐者相属乃从田间起仍故官改佐漕运公时苦宿痾未平人或难之公奋曰赖　上恩得治私今不以不肖而属之大寄吾何忍负且向者亲身也亲巳背矣身当朝廷有遂暑抵淮淮之南故有邵伯宝应高邮三湖相连□巨浸漕舟过者往往多漂溺因议浚内河通之御□大夫王公廷瞻疏上得请而公至任其囏巨者与□部罗君共治公于河事故心通而役者皆习公能□以大集公益不爱其精力水陆奔走且旁治赋讼览讯谍辄至丙夜不休五鼓即起以恒寻驰督漕舟自徐而济凡七昼夜遂昏瞶不复省巳而稍苏还进医孳微効复出勉治事病寖剧见其妇曹与子相对泣犹呵曰人孰无死吾幸获以勤事死何恨叩之家事张目不荅而趣罗君至曰内河成于国计甚利苐太逼湖湖善溃而堤薄万一如瓠子数百里鱼鳖矣幸别创堤卫之巳而顾其子曰吾死死必有赙女却而归诸官罗君色惨沮谓公堤吾軄也母足多□若子幼何以语我我任之公徐曰有家弟在罗君别而公以万历乙酉季夏望日之午整衣冠端坐而逝春秋甫六十子一即伯礼补邑诸生以秇文着公性孝友杨州公尝卒遘盗公巳锋而出之爱其弟敏効尤笃事相师产相让也与杨州公俱善治生而至饶乃能以义散施不吝平湖之人至今感称公父子 
　　弇州生曰冯公所谓能捍大菑御大患者非耶淮之人相卒而祠祀之也公于居官它功绩甚多不志志其治河者于国不利则抗悍相弃其官而不之惜利则鞠躬尽瘁至死而不巳纯臣哉玄冥之勤官而水死何以异也乃国家之报劳臣厚于没昌而薄于王延世葢衷之矣 

　　◆参议 

　　山东参议贾公恪传（附子定　祥符文献志） 
　　参议张继孟传 
　　山东参议华岩刘公寯墓志（吴朝议） 

　　○山东参议贾公恪传（附子定　祥符文献志） 

　　祥符文献志 
　　公讳恪字惟恭别号林居子开封之通许人寓居祥符高祖坚宋河□令曾祖思忠元临洺镇巡检祖赟国初铅山令父麒封陜西道御史公自幼颖敏越人初名鷟提学宪副欧阳公哲见而奇之更今名自里塾选补邑庠生刻意问学虽严冬盛暑手不释卷正统戊午领河南乡试第二名明年登进士第授行人将　命四方人皆伟其才丙寅选授陜西道监察御史丁卯刷山西文卷自三司以及郡县凡匿卷者皆被劾治罪官吏慑服己巳勑理浙江银课时处州寇发严设备御民赖以安寻奉　命巡按浙江荐能廉锄奸顽洗冤泽物克张其軄景泰辛未蒙　恩封其父如巳宫母妻俱孺人是岁冬丁内外囏服除改江西道兼摄广东道事乙亥巡按宣府兴屯田练军旅凡安边之事皆悉心力之不懈既代归适 
　　英庙复位慎选老成分任方岳　命京軄各举所知东鲁许襄敏公彬翰林素知公贤乃以荐擢山东布政司右参议召至　便殿宣谕　德意赐宝镪千□道里费公怀愓厉以求报称戊寅兼理辽阳边饷癸未督修阙里林庙具有成绩　先是公按宣府曾劾奉佥都御史李公秉由是有隙成化丙戌秩将满会秉当铨曹考察遂坐以不谨放归田里或公不平公笑曰行藏有命何系于彼乃浩然归汴与乡耆致仕都御史娄公良郑公宁方伯丘公陵张公斌参政杨公铎副使刘公安佥事吕公益和公维辈结社赋诗乐夏则往游通许别墅避炎高犬优游林下者十年余乙未八月卒寿六十有八 
　　子定字仲一别号一庵参议公之仲子也幼耽书有自得之趣弱冠就乡试主司阅其文动目然卒迷于鉴别归结委心亭劬书不倦成化辛卯举乡荐乙未丁外艰戊戌登进士第庚子出刺绛州绛人有屠者偕侣远出拉诸谷中杀之将私其妻不可又杀之乃鬻其女以逃事久不明公根株其实诛屠者辛丑大饥疫公参酌古今救荒八事行之悉验总赈少司寇何公乔新大加称赏下其八事于列郡利济甚博晋地宜枣约绛人饥不得伐枣枣熟饥者仰之何公始入疆问曰绛枣何以独完民曰使君有约弗忍违耳垣曲绛属邑有寇聚山泽公乘其新合　徤徒□夜急□之获其魁复从平阳太守李公琮入山抚　余党悉委仗即农初饥民弃子女转死沟壑日遣人伺诸途聚而养之凡所活数百巡按御史宋公德阅视各有饼饵在握叹曰民之父母固如是巳弘治戊申丁内艰归暇日编缉守令政规庚戌复除易州易多山近畿　内饔薪蒸所出经樵百年山童林空公立良法民以不罢永乐初始建北都民有献枣栗者久之岁以常乃列园林登耗之状以闻得减其半甲寅以考最擢山西按察司佥事适巡抚都御史张公敷华访时政公曰如高平系逋薪直者田业巳尽淹械圜土中永无出期不若通简邑民物其丁产稍殷者俾十分出一分偿之又欲令州邑简其民淑慝之泰甚者识以善恶二籍岁终则勾稽其实而诛赏之又言山西统属视他省少而晋代渖封国在马椒聊日滋禄征无极彼解泽晋宝与榖同利三藩之禄盍并盐栗均输便多见采录丁巳正月公卒于官得年五十有一 

　　○参议张继孟传 

　　张少参公继孟字子醇公以礼部仪制司郎中升山东布政司参议年未五十致政归居林下家徒四壁立居旁建茅屋三楹凿池桥植竹数竿扁一笑亭日觞咏其中禁足不出客至第肃至阶送亦不出门即朝贵枉访止折柬相答于势利纷华泊如也尝言作人须要有趣对俗客嗒然无一语遇学士大人有道术者与之谭说名理扬榷风雅亹亹不倦令人洒然不能遽别前辈一时如西涯相公蒲汀尚书皆海内宿望常联舆过访公或留坐所共脱粟之饭间出蔬果杯酒三五巡即止诸老宿自公第出辄喜见眉宇相谓曰吾侪遇张子醇一饭胜倍别家盛筵矣其人爱重如此杨方伯守鲁既第筮仕扬州府推官濒行候谒请教公谓曰只要做得人好不论做官做得人好时充军也得民也得夫当后生筮仕初即此厉语不忌讳杨公亦终身佩之不嗔不吉语古道如此年八十卒卒之日至无以殓其子以讣闻于诸同年在京宦者得赠若干金始克襄事云 
</div>
    <div class="pagination">
<a href="国朝献征录_page185.html">上一页</a><span>...</span><a href="国朝献征录_page181.html">181</a><a href="国朝献征录_page182.html">182</a><a href="国朝献征录_page183.html">183</a><a href="国朝献征录_page184.html">184</a><a href="国朝献征录_page185.html">185</a><span class="current-page">186</span><a href="国朝献征录_page187.html">187</a><a href="国朝献征录_page188.html">188</a><a href="国朝献征录_page189.html">189</a><a href="国朝献征录_page190.html">190</a><a href="国朝献征录_page191.html">191</a><span>...</span><a href="国朝献征录_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
