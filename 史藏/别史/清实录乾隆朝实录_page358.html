<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 358 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 358 页/共 1860 页
  </h1>
  <div class="content">
   ○还宫。　　

○戊子。谕军机大臣等、庆复、李绳武奏请三角城建城添兵一事。经军机处议令绘图呈览。到日再议。朕已降旨速行。但大通设镇、数年之后。因其地处极边。最为僻远。声势不能联络。是以改镇为协。酌建四堡。迄今十有余年。亦俱安静无事。今庆复又请建城添兵。朕思当日设镇。驻兵数千。尚且不能联络。今三角城一处。即使添兵五百。较之从前营制。仍属减少。于边防未必有益。且大通西南。乃青海蒙古平日往来地方。伊等现俱宁谧。今忽于此建城添兵。反启伊等疑议。以为有意防范隔绝。亦属非宜。可寄信与庆复、令其体悉此意。再行斟酌。或伊回西安时、便道再行往彼细查情形。或己深悉其地。不必再去之处。具摺奏闻。　　

○军机大臣等奏、遵旨查办奉天流寓民人一案。前奉恩旨。令情愿入籍之民。取保入籍。不愿者、定限十年。陆续回籍。迄今五年有余。该府尹霍备、莅任数载。其各州县流寓民人。并未取保入籍。亦未令其回籍。漫无稽查。而定议后、出关人数。续添四万七千余口。聚集益众。是奉旨立限之案。该府尹既不实心办理。又不将不办缘由奏闻。实属怠玩。请将霍备解任来京。交部议处。至将军达勒当阿、同任地方。咎亦难辞。但到任未久。且旗人所居之地。尚无流寓民人。应令该将军回任后、作速委员。会同地方官实力查办。毋得仍事因循。从之。　　

○己丑。谕军机大臣等、清理奉天民人一案。府尹霍备、悬搁不办。朕已照议交部议处。奉天风俗。向来淳厚。后因民人聚集日众。渐染浇漓。臣工奏请定议。勒限半年。俱令回籍。朕以关内关外。皆系赤子。伊等寄寓日久。一旦骤令搬移。未免失业。是以定限十年。令其陆续查办。其山海关给票查验之处。朕照臣工所议允行。今府尹霍备、不行办理。解任来京。交与将军达勒当阿、会同新府尹查办。诚恐因朕处分霍备。不能体会朕意。将现在奉天之民。俱勒令入籍。抑或尽令回籍。以致百姓不安。于地方不无滋扰。不知朕之所以处分霍备者。其不编查奉天寄寓民人之过尚轻。为其出关人数。添至数万。漫无查察。实属怠玩。尔等可将朕意传谕将军、及新府尹。善为办理。至于山海关出关民人。将来若能查察照会。不致逐渐增多。则奉天现在寄寓民人。亦可渐次清理。该将军等、自应遵照原议。实力奉行。并寄信与那苏图、令转饬地方官员。留心查察。不得仍前怠忽。以工科给事中苏昌、为奉天府府尹。　　

○庚寅。上诣皇太后宫问安。　　

○铸给湖北宜昌府分防渔洋关同知、长乐县分防湾潭县丞、关防。从湖广总督鄂弥达请也。　　

○辛卯。谕、去年上下江被灾州县。经朕降旨加恩赈恤。并截留漕米、以资接济。闾阎谅不至于失所。惟是各属赈期。俱至正月而止。今春逢闰。计去麦熟尚远。恐灾重州县百姓。难免拮据。著加恩将被灾较重之宿州、灵璧、虹县、亳州、蒙城、阜宁、安东、清河、桃源、铜山、邳州、睢宁、海州、等州县、极贫、加赈两个月。次贫、加赈一个月。被灾次重之泗州、盱眙、凤台、怀远、太和、宿迁、萧县、沛县、沭阳、等州县。无论极、次、贫民。俱加赈一个月。其各卫随坐落州县。一体加给。俾穷黎不致乏食。该部即遵谕速行。　　

○户部议覆、福建巡抚周学健奏称、福州府属长乐县十六都、十七都、二十三都、二十四都四里。民田七百余顷。濒海环山。水至、则宣洩无余。旱乾、则灌溉无术。唐天宝间、邑人林鷃。有田四千余亩。尽舍己田。潴而为湖。以资灌溉。四里民田。遂成膏腴。原税四千余亩湖粮。摊入四里民田均输。至今四里民田。带纳湖税三分。是湖皆有粮之地。无容再垦报升。自唐以后。至明嘉靖年间。近湖奸民。先后占垦湖田数百亩。至本朝康熙初年。忽执有顺治九年价买湖基之照。积年久远。真伪莫辨。惟是康熙三十一年。题报升科加增银、一十七两三钱零。米、二石四斗七升零。湖田三百亩。彼时因奸民黄修等、以湖边壅出荒田。朦混报升。遂致凡执有照者。日事壅筑。现在丈量湖内垦成熟田。已有千余亩。占去原湖四分之一。总因此三百亩已经升科。效尤影射。恳敕部查明豁除。其湖面、凡堤埂以内。原属林鷃所舍之田。并无尺寸官荒。可以垦升。查照原湖丈尺。尽行刬除。广资蓄洩。并立石碑。长禁近湖奸民。藉端壅筑。侵占湖面。犯者按律严加治罪。应如所请。从之。　　

○癸巳。谕、普洱镇总兵崔善元。疎纵叛目之子刀愠、刀先、经该督张允随参请革职。朕从宽留任。令其勒限缉拏。今据张允随奏称。刀愠、刀先。自回橄榄坝。即派收各寨银两。又复往来南纳。招集夷人。种种滋事。崔善元在彼。不能设法查拏。看此即留总兵之任。亦无益于事。崔善元、著解任来京候旨。普洱镇总兵员缺。甚属紧要。著该督于通省总兵内。遴选一员调补。令其将刀愠、刀先。严缉务获。其所遗之缺。著将黄士俊补授。　　

○谕军机大臣等。托庸参奏唐绥祖一案。现经总督策楞审理。所参各款。有在唐绥祖未任藩司以前者。有在唐绥祖离任以后者。并有非藩司所管者。惟托属员代买人参。及向属员取偿逋欠。照关防不谨之例。议以革职。其余皆属子虚。朕思督抚固封疆大臣。藩臬亦一省大吏。倘有过失。督抚原不可徇情隐庇。但刻意吹求。过于苛核。有乖秉公持正之道。亦大不可。托庸之待唐绥祖。列款纠参。究无实迹。未免吹求太过。尔等可寄信训饬之。　　

○又谕、据那苏图查奏涞水、涿州、冒开安营垫道银两。现将该州县另行查参。并咨商工部。作何立定章程等语。直隶办差各案。久历年所。至今尚未清结。揆厥所由。大抵从前办理各案之时。未免草率。以致驳查、迄今不能清楚。今那苏图、将找发银两扣存。其承办各员。另行查参。自应听其照例查办。但思陵寝孔道。乃常年经由之地。一切办理事宜。固不可任地方官浮冒开报。若过于严紧。办差各员。又恐难免赔累。必须斟酌得宜。方为妥协。现在那苏图咨商工部。作何立定章程。尔等可寄信与伊。令其体会朕意。务须斟酌妥善。立定章程。以为永远可行之计。　　

○镶白旗满洲都统、奏请补授福陵防御员缺。带领正陪人员引见。得旨、福陵防御员缺。著拟陪之于雷善补授。今后此等员缺。将情由声明、缮摺照常奏闻外。其应放拟陪人员之处。另缮摺一并奏闻。将此传谕八旗一体遵行。　　

○甲午。上诣皇太后宫问安。　　

○礼部题、朝鲜国王李昑、遣使表贺万寿、冬至、元旦、三大节。及进岁贡方物。赏赉筵宴如例。　　

○乙未。甘肃巡抚黄廷桂奏、向来沿边蒙古、及哈密瓜州回民。并准夷人等投诚。或令本处团聚或于别处安插。今闻噶尔丹策零病故。恐其部落内乱。致生事端。嗣后办理投诚夷人。应请少加分别如蒙古番回。原非准夷所属仍照前例办理。若有准夷头目。率众来款。应请旨定夺。如不过一二无关紧要夷人。前来归命。或羁管哈密。候夷使进贡。晓谕带往。或即于卡伦外、赏给口粮。令自行回巢。得旨、军机大臣议奏。寻议、查噶尔丹策零病故与否。未有确信。如彼处有事。酋目率众款关投诚。应如所奏。请旨定夺。至寻常投诚之人。仍照旧例办理。无庸令夷使带回。及令自行回巢。致失怀远之义。从之。　　

○丙申。恭缮尊藏盛京历朝实录告成。议叙校对、收掌、誊录、供事、各官有差。　　

○吏部奏请、新授大学士庆复、应授何殿阁。兼何部尚书衔。得旨、庆复、著授为文华殿大学士。兼礼部尚书。　　

○江南道监察御史范宏宾奏、八旗官兵习射之日。该管大臣、应照例亲往校射。如遇奏事会议。应留副都统校阅。不许擅委参领。仍令查旗御史、不时稽察。得旨每逢习射之期。著查旗御史亲往稽查。余照所请行。　　

○喀尔喀辅国公密旺札布故、以其子格勒克袭爵。　　

○是月。直隶总督那苏图奏、前赴龙泉、正定等处。沿途查勘道路。所有应修各工。均已将次告竣。得旨、所奏俱悉。朕幸五台。大约于八九月间起程。不必急遽也。　　

○两江总督尹继善等议覆、漕运总督顾琮奏称、黄河北岸。苏家山迤西。一带民筑土堰。请尽行彻去。以洩盛涨。免致徐州上下受险等语。查黄河由豫东入江南。至徐州上游。两山夹峙。河身陡窄。激溜直逼徐城。是以郡城以上。苏家山迤西一带。九十余里。向不设堤。以为减洩黄水、保护下游徐郡之计。乾隆七年。因石林口冲决。筑堤十余里。以防漫涨。其余八十余里。仍旧不设堤防。听其漫滩过水。惟是近滩居民。间有挑积土堰、护卫田畴之处。遇水势涨发。未能宣洩。应如所奏。将土堰全行彻平。并查禁续行私筑。得旨、知道了。　　

○又会同安徽巡抚魏定国奏覆、前奉旨抄寄署广东巡抚广州将军策楞奏称、清查各属仓廒、注明采买年分一摺。令臣等酌议可否仿行之处。查安省各州县常平仓谷。陆续购补。缺额无多。每年俱按存仓年款。挨次平粜。交代、委员监盘。即有以粜价贮库者。亦各弹兑接收。并无如广东之移新作旧。私相折价侵亏情弊。但各属实存仓粮。亦须逐年查核。应照策楞所奏。嗣后盘查案内。造具廒口清册。注明采买年款通报。得旨、此事汝等所办。亦可谓迟延之极矣。　　

○江苏巡抚陈大受奏、阜宁县饥口捏冒一事。经臣陛见时面奏。惟失察各员。尚未奏及。随于回任办赈时、将典史汤成钰、巡检张世镳查办未能妥协之处。一并于摺内附参。是否有无串捏情弊。现在确究。得旨、此事办理。殊为姑息市恩。此后戒之。　　

○又奏、铜山、邳州、萧县、等三州县。上年被灾地亩。续被黄河凌水淹浸。现饬各属设法宣洩。贫民酌量抚恤借给。得旨、览奏俱悉。督率属员加意妥为之。　　

○漕运总督顾琮奏、湖南回空帮船。因北河水势微浅。并直隶、山东、江南、等处。沿途守风候潮。以致迟延逾限。现咨行仓场侍郎、及直隶等省。查取应参职名。得旨、知道了。虽其迟滞有由。亦汝姑息所致。　　

○江南河道总督白钟山议奏、陈家浦堤工。原议正堤后。接筑重堤。业经勘估赶筑。至该处河势坐湾。堤下河流湍激。应于对岸开挑引河。以分水势。但必须河势兜曲。形如倒钩。方可施工。今查北岸河形。虽稍有湾曲。乃系淤栈坦坡。并无兜曲倒钩之势。施工甚难。现指示道厅等、饬令兵夫、在对岸坦坡之处。相机挑挖。以顺河势。并令不时察看。如有可乘之机。即上紧办理。得旨、知道了。　　

○江西巡抚塞楞额奏、江省各州县、一切应兴应禁事宜。除遵照原定条例。令道府州县、实力奉行外。尚有因时制宜。酌拟数条者。一、江省地窄民稠。而荒僻山场尚多。宜广为开垦。一、江右山多田少。查南、赣、二府。种植桐梓。出产油觔。其利甚溥。请饬别府属、劝民栽植。一、谋葬掘冢之案。审系地师煽惑者。除军流以下、仍照诈诱律拟罪外。如犯人犯罪至死。地师罪同。不得减等。一、民间春秋祭祀。虽例所不禁。然因此迎神赛会。遂成恶习。嗣后春秋祈报。止许于本社内迎赛。不得越境生事。亦不得数村合奉一神。致滋争斗。一、乡民争讼。虽由讼师教唆。然又有无赖之徒。充当歇家。唆使成讼。应照讼师例一体治罪。以上五条。请敕部议覆施行。得旨、所以令汝等摺奏者。欲其务实而去文。今观此奏。正所谓务文而去实。交部何为。留览而已。　　

○江西按察使翁藻奏、江、浙、四川、所属。及江西之德兴、宜黄等县。屡被水患。多系蛟发所致。臣考月令季夏有伐蛟之文。其法虽不传。然询之野老。皆言生蛟之地。冬雪不存。夏苗不长。鸟雀不集。其土色赤。其气朝黄而暮黑。夜视之气冲于霄。候雷雨而兴。其时在夏末秋初。若于未起之前。察气观色。掘地得之。其害可绝。请通行各省、令地方官晓谕居民。留心察看。如法搜捕。得旨、且告之抚臣。于汝省试行之。　　

○福建巡抚周学健奏、闽省各营兵丁。及各衙门书役。向例凡遇岁暮、与青黄不接之时。皆有豫借仓谷、并银两之事。查节年出借兵役米谷。虽扣价存库。而未经买补者。不下十余万石。皆缘扣还之价太少。购补不敷。以致仓项虚悬。请嗣后兵丁豫借之项。愿借银者。借谷一石。折给银六钱。于饷银内、按月扣还。愿借谷者。借谷一石。于月粮内分季扣还米五斗。其书役等、借谷一石者。亦折银六钱。即在应领工食盐菜银内扣还。得旨、所办颇妥。知道了。　　

○湖北巡抚开泰奏谢新授恩。得旨、闻督臣精力不及。簠簋亦有不饬之处。汝虽新任。在同城谅无不知。若有实据。密行奏闻。　　

○又奏、潜江、沔阳、天门、荆门、当阳、汉川、江陵、枝江、等八州县、荆州、荆左、荆右、三卫、上年夏秋被水成灾。虽经查明赈恤。然贫民耕作无资。请动用仓谷借给。得旨、是。此等处宜留心者也。　　

○又奏、诬告越诉。定例綦严。然刁徒往往挟嫌上控。及批发府州县审理。又故匿不出。致被告守候拖累。现通饬各属、凡臣衙门批审词状。必原告投到。始准拘被告。如原告经旬不出。即申覆存案。遇该犯再行捏控。照例惩治。得旨、此所谓不动声色而警刁风。甚可嘉也。　　

○山东巡抚喀尔吉善奏、前奉旨钞寄张孝□□呈奏称、聊城县民王天瑞、徐二胡、被殴身死、访闻具奏一摺。命臣尽心缉究。查此案在乾隆七年。该县令蔡莅、验伤不实。经臣委员覆检。将蔡莅题参。复委员研审再四。至今未得正凶。现又委济东道陀诺查办。得旨、属员互相掩饰之弊。亟当加意。至其事、惟有据理无枉而已。　　

○又奏、东省本年筹办平粜。请照各属现在粮价。分别酌减。其从前派拨截留漕米、及所买麦。尚有存剩。量行出借。秋后照一米二谷徵还。得旨、办理甚是。尚当督率属员。实力妥为之。则民受惠矣。　　

○川陕总督公庆复奏、臣节准提臣李质粹咨称、前因驻劄仁达。凡三路攻击机宜。与总统往返会商。稽延时日。现移驻木鲁工军营。查北路汉土官兵、进攻灵达。连日夺山梁五道。贼卡十二。毁战碉六。碉楼二。贼番出碉投诚。随令其擒贼献赃。拆毁各碉。现已确查户口办理。中路官兵、于攻克腊盖下寨后。又进攻底朱。毁石砌三层战碉二。随会同总统建昌镇袁士弼、酌看形势。查木鲁工、地处河东。逼近河西班滚贼巢。而河东又有甲纳溪、底朱、腊盖、纳洪多、茹色、等寨救援。是以班滚弟兄。得以并力拒守。若俟剿平河东。再行进攻河西。有旷时日。现今北路灵达、既已投诚。其前途又阻雪难进。因咨移松潘镇宋宗璋、酌留官兵二千名。防守北路之木鲁工军营。余兵带至中路。协力并攻。分为四路。一攻上腊盖。一攻中腊盖。一攻底朱。一攻纳洪多。共毁碉五十五座。贼酋班滚、乞命河西。并令伊母赴营叩求。但该酋狡黠多端。不可遽信。现在相机进剿。南路、夔州协副将马良柱、自攻克下密卡伦等处后。因雪阻粮运维艰。而西藏台吉冷宗鼐、又因病回江卡。所带各土兵、亦各散归。其应添官兵若干。亦令酌量派调等语。查灵达既经投顺。应暂准安抚。其北路官兵、分半归于中路。协攻各寨。办理亦属妥协。但班滚既于河西乞命。伊母又亲出叩求。自当乘势直捣如郎。立擒班滚。何得仍令伊母回巢。现咨抚臣、严饬总统等、速行攻剿。至南路官兵深入重地。冷宗鼐所领兵已彻回。亦咨提臣、饬调德尔格、及附近等处土兵、前往接应。得旨、观此、则李质粹全无调遣。即如班滚之母已至军营。何以令其复回。此皆失机宜之处。可传旨申饬。以此观之。卿不可不亲身前往。以善其后也。总之不可存姑息了事之念为要务耳。　　

○又覆奏、北路灵达、因兵进剿。现已投诚。其官兵大半彻赴中路协攻。南路虽因兵单。未能直入。然边多等处、亦经投顺。中路现有提臣李质粹前往。与总统建昌镇袁士弼、北路松潘镇宋宗璋、会合夹攻。连克河东各碉。自可渡江直捣如郎。第臣远隔军营。与提镇等商办稽迟。查章谷地方。为中北两路粮运要道。提臣前驻东俄洛时。尚可就近应援。今已往赴军营。臣拟亲至东俄洛驻劄。不特保护粮运。并可与提臣等、就近督催各路。相机攻剿。至添派官兵。已酌定满兵一百名。提标兵二百名。抚标兵一百名。泰宁协、阜和营、各调兵五十名。并臣陕标随带兵数十名。一同出口。统委四川城守营参将李中楷管领。得旨、览奏俱悉。一经卿往。此事必当速奏肤功也。　　

○又奏、西藏台吉冷宗鼐、带领江卡土兵。协攻贼番。甚为出力。嗣因冷宗鼐回卡养病。而土兵等亦各散归。殊违功令。现咨驻藏都统、饬知郡王颇罗鼐、将为首倡回之土兵惩治。又闻冷宗鼐回至江卡。因各土兵已回。随另派兵前往更换。如果前赴军营。未便阻其悔过报效之心。应听在营效用。得旨、知道了。有旨谕颇罗鼐。　　

○广东巡抚准泰奏、粤省逼近海洋。山多田少。全藉外洋内港商船。以资民间生计。但番众来广贸易者。亦间有生事之徒。臣酌立条示。于抚循之中。加意防范。其行商通事人等、果能尽心约束。分别奖赏。至沿海一带。东连福建。西界交夷。尤宜严饬文武员弁、慎密巡防。再廉州所属之钦州、与安南接壤。该国近因奸臣窃柄。自相戕害。虽未敢侵犯内地。然亦应慎固边陲。并查察汉奸。毋许诱入彼地。教诱生事。其连界隘口。前经议设关栅。以时启闭。一切交易民番。总归栅口出入。界限井然。兼有龙门协副将带兵弹压。廉州府同知移驻龙门稽查。得旨、一切实力为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百五十七

大清高宗法天隆运至诚先觉体元立极敷文奋武孝慈神圣纯皇帝实录卷之二百五十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。二月。丁酉朔。上诣雍和宫行礼。　　

○谕、驻劄西宁办理青海番子事务之副都统莽古赉、驻藏办事之副都统傅清、尔等陈奏事件。莽古赉每次俱用汉摺。傅清亦间用汉摺。各省督抚提镇内。有满洲大臣。用汉摺奏事者。原因办理地方民情、及绿营事务。今莽古赉、傅清、系满洲大臣。且系办理蒙古、唐古忒事务。所有事件、理应用清字奏摺。伊等竟仿效外省大臣、用汉字奏摺。殊属非是。著饬行。嗣后奏事、俱著缮写清字奏摺。并寄谕众佛保知之。　　

○奉恩将军锡通额故。以其弟庆阿泰袭职。　　

○戊戌。上诣皇太后宫问安。　　

○谕、山西大同等州县。去年偶被秋灾。经该抚查明。分别题请赈恤。朕已降旨允行。今思大、朔、等属。地瘠民贫。近处边陲。较之他处。更为寒苦。其被灾各属赈期、俱至三月为止。今岁适逢闰月。恐停赈之后。正值青黄不接之时。贫民糊口无资。朕心轸念。著将大同、怀仁、广灵、应州、浑源、山阴、灵邱、阳高、天镇、朔州、马邑、定襄等十二州县。极、次、贫民。俱于闰三月、再各加赈一月。俾小民不致失所。该部即遵谕速行。　　

○又谕、河南永城、鹿邑、夏邑、三县、乾隆四、六、七、三年、未完带徵缓徵银一十四万余两。朕前降旨。自乾隆甲子年为始。均作三年徵收。今该三县。上年秋禾。复被水灾。应徵钱粮。现在分别蠲缓带徵。所有前项旧欠银两。若仍复按限催徵。民力未免拮据。著将永城、鹿邑、夏邑、三县、乾隆十年分、应徵旧欠银四万五百九十余两。准其缓至十一年、麦收后补徵。另扣年限造报。以纾民力。该部遵谕速行。　　

○又谕、从前朕巡幸直隶地方。见城垣多有残缺。皆因不能随时堵筑。以致出入践踏。踰越成路。因令大学士等、寄谕各督抚。令其督率有司、留心整饬。嗣据巡抚硕色奏请、分别工程一千两以上者。俟以工代赈之年。动项兴修。一千两以内者。令各州县分年修补。除土方小工、酌用民力外。其余、即于公费项下支修。朕将伊摺令各督抚阅看。俾其仿照办理。但须善为经纪。勿致累民。而各督抚中。遂有因此奏请开捐土方。并将各官养廉、合力捐修者。或经批示。或经议驳。俱未准行。今鄂弥达覆奏摺内。又称按田起夫。诚恐占田之户。必派之佃田之家。不若暂借税银生息、以备修补等语。此奏甚属错误。全不知朕本意矣。盖城垣为国家保障。其责专在地方官员。其所以酌用民力者。盖因各处城垣。偶有坍损。地方官并不查禁。任民践踏。甚且附近居民。竟将城砖窃取。以供私用。是以令于农隙之际。酌用本地民夫补葺。使民知城垣之设。原以卫民。己身曾用力于其间。则遇有坍损。自然护惜。不肯任意践踏。且随时修补。亦易为力。此上下相维之义。并非令其按田起夫。竟成赋额之外。增一力役之征也。如鄂弥达摺内所称者。恐各省督抚。亦错会朕旨或致办理未善。致有累民之处。用是特颁此旨。晓谕各督抚知之。　　

○兵部议覆、直隶总督那苏图疏称、＜?髟了＞髻山行宫。请于平谷汛、派兵八名。额外外委一员看守。三家店行宫。请于旧有看守额兵外。再于顺义营、派兵二名。额外外委一员。各前往分防。蟠龙山行宫外围。旧有经制外委一员。兵丁八名。请照烟郊之例。常川看守。所派弁兵。仍令平谷、顺义、二营统辖。均应如所请。从之。
  </div>
  <div class="pagination">
   <a href="清实录乾隆朝实录_page357.html">
    上一页
   </a>
   <span>
    ...
   </span>
   <a href="清实录乾隆朝实录_page353.html">
    353
   </a>
   <a href="清实录乾隆朝实录_page354.html">
    354
   </a>
   <a href="清实录乾隆朝实录_page355.html">
    355
   </a>
   <a href="清实录乾隆朝实录_page356.html">
    356
   </a>
   <a href="清实录乾隆朝实录_page357.html">
    357
   </a>
   <span class="current-page">
    358
   </span>
   <a href="清实录乾隆朝实录_page359.html">
    359
   </a>
   <a href="清实录乾隆朝实录_page360.html">
    360
   </a>
   <a href="清实录乾隆朝实录_page361.html">
    361
   </a>
   <a href="清实录乾隆朝实录_page362.html">
    362
   </a>
   <a href="清实录乾隆朝实录_page363.html">
    363
   </a>
   <span>
    ...
   </span>
   <a href="清实录乾隆朝实录_page359.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
