<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 43 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 43 页/共 127 页</h1>
    <div class="content">　　○哈密忠顺王速坛拜牙即等遣使臣满剌阿黑麻等贡马赐宴给赏有差○山西右布政使沈林自云南赴任携家驰驿以行时乘驿之禁甚严缉事者工其事行巡按御史鞫之得旨勒林为民追钱十三万有奇偿雇直仍输大同仓米五百石
　　○夜月犯天阴南一星
　　○丙中升刑部署郎中杨节为山东按察司佥事
　　○御马监太监谷大用奏本监牧马草场为军民盗种勋戚势要奏讨致亏原数命御马监太监李玺户部右侍郎陈勖都察院右副都御史戈瑄坐营都指挥陈纪礼科给事中闵楷核实至是覆奏在监并郑村坝等二十马房上下草场故额并今首报地六十处实有地五万五千三百四十二顷九十四亩赐为寺宫庙宇坟茔者占为皇庄赏为庄田及香火赡坟者如例起科补办粮草者共一千三百四十七顷二十一亩为道路河淀为沙漠鹻薄为山不堪牧马者共四千九百八十二顷六十亩有奇实堪牧马地凡四万九千一十三顷三亩有奇诏以八十三顷四十亩有奇仍如旧赐太监钱福钱能张敏刘永诚来福傅恭韦可甯瑾及奉圣夫人李氏男吕俊以供寺庙香火坟茔之用其余俱收入草场至内军民侵种今已还官者除其税量出余地并勋戚豪右奏讨强占者俱改正今后仍蹈前弊听科道官举劾永戍边卫家产没官是举也止据本监图籍又滋以首报缉访之弊故地溢原额而业与主离畿民病之
　　○命山西行都司都指挥佥事谷琛万全都司都指挥佥事薛明俱万全都司佥书管事
　　○以西宁茶马四百匹给甘州官军御虏于永昌○丁酉加掌詹事府事吏部尚书兼翰林院学士梁储太子少保改南京吏部尚书
　　○升刑部左侍郎刘璟为本部尚书
　　○镇西将军总兵官曹雄奏十一月初五日总制尚书才＜宀十见＞调臣与副总兵杨英御虏于花马池自大川墩东空出境露宿边外明日＜宀十见＞侦知达贼五帐在柳条川勒兵联络追之斩首六级获骆驼牛马二十六夷器倍之再战于羱羊泉贼骑渐多＜宀十见＞督官军力战斩首四级射死八人沙窝贼伏突出射我军宽中流矢而颠雄与英以隔远弗及应援忽闻主将之变乃合军以退战于鼠湖追至豊城斩获倍前数收＜宀十见＞尸结营以还臣雄将领无状乞角□羊兵柄就刑得旨＜宀十见＞轻率远涉贪功然亦赤心为国所司具祭葬荫子例以闻雄尝谏阻今又获功并英皆宥之于是赠＜宀十见＞太子少保谥襄愍赐祭三坛有司归其丧为营葬事荫其子介为锦衣卫百户＜宀十见＞字汝栗直隶迁安县人成化戊戌进士授商河知县升石州知州调潞州后升南京刑部员外郎郎中淮安府知府以忧去服阕改西安府升山西右参政河南左右布政使擢都察院右副都御史巡抚甘肃地方正德三年升刑部左侍郎迁兵部左侍郎刘瑾喜其才能进工部尚书兼都察院右都御史总制狭西等处军务其为人跌宕不羁在州郡时好为长夜之饮往往至醉然吏事亦不废及领边镇颇任权智遇将吏寡恩遂及于难雄伏罪输情令其子赍奏瑾以雄为得体遂宥之又伟其子之貌因缔婚焉
　　○命山西都司都指挥佥事刘淮守备宁武关
　　○夜月犯六诸王西第二星
　　○宁夏卫地震
　　○戊戌改南京大理寺卿屈直为左副都御史总督漕运命南京都察院右佥都御史陆完莅院事
　　○升山东都司都指挥佥事尹增为署都指挥同知临清卫指挥使狄公唐为署都指挥佥事以捕盗功也
　　○谪平江伯陈熊并家属戍海南勒右副都御史邵宝致仕降参将庄椿职一级南京闲住熊为漕运总兵有同宗绍兴卫指挥陈俊督运欲以湿润官米贸银输京熊许之缉事者得其事下诏狱鞫之刘瑾素有憾于熊谕鞫者诬以赃私及诸不法事锦衣卫械系京师令府部科道官会问无敢申救者狱上诏发充军追夺诰券故所有田产房舍皆以为赃物所置也令给事中查勘变卖角□羊京谓宝椿与熊同事不举奏并罪之俊竟处枭首熊自祖瑄有功漕运熊继任亦无大失瑾以私憾置之重法云
　　○己亥诏械系原任松江府知府金洪巡按御史李廷梧下镇抚司狱坐供应内库布不如式为查盘给事中叚豸所紏也
　　○庚子户部右侍郎陈勖乞致仕许之仍升本部左侍郎给驿归
　　○升工部右侍郎毕亨为本部尚书南京右都御史张宪为南京礼部尚书改总督两广右都御史刘洪为南京右都御史掌院事右副都御史戈瑄为南京大理寺卿
　　○敕通政司左通政丛兰往延绥大理寺左少卿周东往宁夏尚宝司卿吴世忠往蓟州等处各清理屯田
　　○辛丑罢守备宁武关署都指挥佥事卢英调山西潞州卫带俸
　　○南京及太平府大雨震电
　　○壬寅  景皇后忌辰遣仪宾周钺祭  陵寝
　　○虏酋亦孛来部众入套驻牧乘隙屡寇边境总兵官马昂统领官军与战于木瓜山等处共斩获贼首三百五十六颗生擒男女九人夺获战马二百一十一匹骆驼二十四只牛羊四百一十五只夷器弓箭二千九百二十六件番文三本昂与镇守太监刘保巡抚都御史黄珂各以捷闻得旨保等写敕奖励所遣赍捷者各升一级赏纻丝衣一袭新钞千贯
　　○改中都留守司正留守梁玺为署都指挥佥事充参将协同漕运  杭州府大雨震电越二日复作
　　○癸卯命故定西侯蒋骥子壑襄城伯李鄌子全礼各袭其父爵俱如例习礼于国子监
　　○升南京大理寺卿林廷选为右都御史总督两广军务兼巡抚地方○巡抚甘肃右佥都御史王宪奏奉敕查勘内外镇守等官地土务足餋廉之用原无者不必添给今查得甘肃等处镇守太监宋彬田一百一十二顷总兵官署都督佥事卫勇田八十七顷左副总兵都指挥佥事白琮田一十四顷监枪都知监左监丞王欣田一十顷又采草湖田共八十七顷分守凉州御马监太监张昭田三十三顷右副总兵官都指挥佥事姜汉田二十五顷分守肃州左参将都指挥佥事苏泰田一十三顷守备西宁署都指挥佥事赵承序田一十五顷户部议覆镇守等官原无给与餋廉地土事例中间多因奏讨相沿承种耕获采取不无重劳军士兼且多寡不均必至别项渔取伏望酌量职分重轻定为等第庶使与不伤惠事体归一诏镇守给水旱田各十顷副总兵各半之分守并监枪游击各旱田十顷守备半之原无者各给水田一顷永为餋廉定例余听给舍余人等承种纳税毋得数外滥给侵占
　　○甲辰升南京左佥都御史李堂为工部右侍郎
　　○革周府汝阳王辅国将军同鋜禄米三之一赐书切责以强取人财狎近乐妇故也
　　○苏松湖三府水灾户部据巡按御史李廷梧并管粮御史苏锡奏苏州府兑军粮已量折二十五万石仍请再折二十万石并两京府部该运岁粮俱每石折银七钱临德二仓请运二十万石以补京储京库折色并阔白绵布请量起一项余俟丰年徵角□羊下户税粮俱请停免从之
　　○乙巳立春顺天府官进春  上御奉天殿受之文武群臣行庆贺礼
　　○命起致仕右副都御史林俊巡抚湖广兼理军务
　　○升狭西左布政使安惟学为右副都御史巡抚宁夏○四川群盗作乱先是夔州之东乡保宁之通江皆有盗啸聚既久多者至二千余人少亦不下数百分营立寨居民皆被其毒至是攻掠旁县及温汤井官池东乡知县罗锦奏贼势渐炽乞调兵征剿增设兵备官抚治之兵部以锦专达请治其罪仍核镇巡官失于奏报之故得旨地方贼起锦奏谓先已具由镇巡官何以不为转奏其令巡按御史查劾并议应否调兵设官事宜以闻锦勿问
　　○命山东都司都指挥佥事尹增署中都留守司正留守掌印管事
　　○丁未升致仕大理寺卿张泰为刑部左侍郎
　　○黜山东布政司左参政张镇为民坐非公差而移文有司供送且率妻子宿驿舍为校尉访闻也
　　○戊申升狭西按察使燕忠为狭西右布政使　　○己酉升广东按察使王哲为南京右佥都御史提督操江右佥都御史陆完为左佥都御史仍管院事
　　○庚戌追夺大学士刘健谢迁诰命并原赏玉带服色初平江伯陈熊谪戍海南未追夺诰券有旨诘责科道官且令吏兵二部悉查文武官坐事为民充军闲住者诰敕并追夺于是六科给事中李宪白思诚安磐安邦阎钦十三道御史颜正曹仿赵宗涂敬夏廷芝成文乔岱胡止童＜宀十见＞俞缁张宪李赋李元等奏我朝以爵赏待君子以刑罚绳小人是以文官取诸科目武官取诸荫叙不惟荣其身而又封赠其亲奈何奸回小人徒冒其名而无其实及秽行败露公论不容朝廷又每为之＜宀十见＞假但使闲住为民甚者止于充军其名虽除而妻与父母三代封赠诰敕如故是诚侥幸漏网若不追夺何以戒后如健迁及尚书马文升刘大夏韩文许进等诰命宜通行追毁诏从之仍查原赏玉带服色俱送官既而吏部查奏文官当追夺诰敕者健迁而下共六百七十五人惟成化年远者已之是时言官怵于瑾威而宪正等皆瑾党又首倡横议以悦瑾故健迁辈概指为奸回殊可叹也
　　○旌表孝子二人陈大韶嵩明州学生李俊澄城县学生节妇十二人杨氏黄岩县民张爕妻陈氏太平县民王寅良妻郏氏黄岩县民施子椿妻沈氏曲阜县民孔□□言妻康氏泽州民侯侃妻陈氏雩都县民罗世序妻李氏曹县民徐惠妻廉氏澄城县民李吉妻角□羊氏钜鹿县生张睿妻杨氏太仓州民夏渊妻李氏祁门县民王璇妻方氏璇子宾妻五世同居一人丁震山阳县人七世同居一人谢雍长洲县人　　○礼部奉旨检详  累朝政令凡涉王府者条列上请一旧制各王府生子女三日即具奏其奏报册岁一上玉牒册三岁一上近多违期及不开庶生子女所出者于其请名请封选婚日治长史等官罪一亲王嫡长以下郡王嫡长子孙俱年十岁即请封其余孙十五方请内府监局成造册印诸物当以奏之先后为序各府关领人役有归或后期及诡称使费者谪戍边又各王府仪宾例赐鞍马守候之难饲餋之费得不偿失自今惟亲郡王仪宾照例关领余皆革之一  祖训止著嫡长袭封之文其后有以庶弟袭封如保安王者以嫡侄袭封如交城王者以庶堂侄袭封如永兴王者俱出特恩近应山王绝嗣嫡侄请继伯王爵临潼王进封秦王庶伯请补侄王爵者惟命以镇国辅国本职奉祀已著为令自今郡王没无嗣及进封亲王有如应山临潼者其宗支止许奏请奉祀一各府以罪革爵重者不复轻者革未几复之自今有罪重者不许引轻例冒请一亲王郡王病及薨其子幼则以亲支暂理府事请敕谕暂理者善抚幼子无令失所候其长即回本府不得复预诸事一王与正妃年五十无嫡子始立庶长子为王世子郡王年老正妃已没无出乞封庶子为长子者请自  上裁一各府王将军而下薨故无嗣者止许以昭穆相应者承祀不得违例奏乞继嗣名目一亲王朝觐虽载  祖训  英庙之时亦尝一举然久已不行以故比者崇王请朝则贻书免之今后凡亲郡王请身自入朝者并免著为令一凡亲王之国无迎餋生母之礼近岐山王有请虽恳切而  祖宗之制不可违其余各府宗支没侍妾无子者例移居别宫有子处外者各从其子迎餋若生子多者亦止就一人一近例亲郡王妃并将军夫人没而无出者许选继室有出者止选内助自今妃夫人没不欲选娶继室内助者许于宫人中择其可者奏请管理家事不许溺爱滥请一各府宫眷有嫉妒乱伦争兢越礼诏革封号者不□妄奏请复本府官有为之请者本部劾治一先是沈府镇国将军诠鋐侍女既娠为嫡所妒出寓他室生有子匿不以闻嫡没又选继室请封事觉乃削今后有此类者许亲郡王及辅导官奏闻区处毋致生育不明闺门贻玷一凡王府婚礼奏选有制若未娶正室而侍女先有生育者辅导官举奏区处所生子女不得请名请封著为令辅导官匿不以闻坐之一各王府袭封之初其先王宫人有出者留府餋赡无出者放之将军以下并庶人没者其宫人无出亦令归其亲属嫁遣违者镇巡官具实参奏有拨置阻挠者重治之一各府承奉等官  祖训载有额设名数郡王内使二名亦奏准之例员缺则保升数少则拨补不许额外滥保及擅立内典膳名色以图保升已著为令今后有违者罪坐营求之人及辅导官一先是革爵庶人钟鍑尝进琴诏不纳降敕切责自今有庶人越分进贡者本部参奏区处一各府进献土物本出尊亲之诚今后若进笋进扇之类宜令本府自备脚力免驿递应付以苏民困一永乐中有旨凡使人至王府止款以饮食不得赏物今宜申明凡使人至府有需索财物者许巡按御史按察司参究一先是各府有守节及贞烈者具奏旌表今王室繁衍宜通行昭示以为世劝一天下王府有无籍之徒假以烧丹炼药为名往来诳惑者镇巡预为禁约一各府所遣人除关领者勿限余俱严限遣归如在途延缓及潜住于京有所营求者照例参究一王府凡遇疾病丧葬修斋设醮一切禁革至于僧尼道士女冠巫祝之流尤宜痛绝勿容出入违者许抚按官擒治并追究诱引之人罪之一寺观庙宇徒耗民财无益于事自今各府不许修建并请额  上批答曰诸事既议处谛审凡  累朝旧制及见行例其申明禁约郡王将军而下卒无嗣及郡王进封亲王者其宗支止许奏请奉祀不得营求请封及继嗣名目亲郡王生母授封者从简葬祭各王府勿容僧尼女冠出入宫禁及私建寺观违者承奉长史以下俱罪不宥余皆如议仍谕诸镇巡官知之
　　○给山西行都司卫所军士衣鞋
　　○辛亥命巡抚湖广都御史王纶夺情署事改都御史林俊巡抚四川从吏部议以湖广盗警孔棘而俊不能亟至故也
　　○命各院乐户更选乐艺精通者八百户食粮应役
　　○壬子升狭西按察司副使仲本广东按察司副使任汉各为本司按察使福建布政司左参议史学为山东左参政
　　○户部覆凤淮扬三府灾请免下户税又徐州并属县灾尤甚请折起运兑军粮三万石石银七钱从之
　　○癸丑罚山东巡按御史赵应龙米二百石以勘报屯田不开总数也
　　○升河南布政司右参政徐贡为辽东苑马寺卿
　　○太监刘瑾传旨印绶监太监朱奉镇守金齿腾冲地方
　　○乙卯改南京太仆寺少卿石禄为顺天府府丞　　○升辽东行太仆寺少卿黄绣起复山东按察司佥事袁经俱为狭西按察司副使福建按察司佥事茹銮为福建布政司右参议
　　○山东巡按御史储珊参劾先任沂州知州吴度寅那移上供牲口料价及布政司该府掌印官分守官不行查催虽已追徵补完而罪尚宜论礼部覆议得旨俱免逮罚米度寅二百石余各百石输居庸仓致仕若卒者减半输预备仓
　　○礼部奏明年正月大祀庆成宴四夷朝贡者若朝鲜陪臣在殿东第七班今日本国使臣见在无与宴故事宜如朝鲜例列殿西第七班从之
　　○礼部奏日本国进贡方物例三船今止一船所赏银币宜节为三之一且无表文止咨本部赐敕与否请  上裁得旨勿写敕所司移文答之　　○以广西流贼入湖广郴永界诘责都御史刘洪命都御史王纶率兵备郴永以四川贼刘烈未剿命狭西巡抚都御史黄宝率兵备汉中商洛四川巡抚都御史林俊率兵备夔州保宁湖广总兵官毛伦率兵备荆襄郧阳以北虏有警命狭西总兵官曹雄率兵备固靖环庆宁夏总兵官姜汉都御史安惟学延绥总兵官马昂都御史黄珂各率兵相机战守互相策应务期殄灭不得怠玩遗患以干国典各赐敕谕之
　　○丙辰以岁暮袷祭遣驸马都尉蔡震黄镛告  太庙及  懿祖皇帝  熙祖皇帝祧庙
　　○敕工部左侍郎崔岩兼都察院右副都御史修理黄河
　　○命徐州左卫都指挥佥事王宪山东都司佥书管事  丁巳祫祭  太庙
　　○遣太常寺官祭五祀之神
　　○遣旗手卫官祭旗纛之神
　　○以明年正旦节遣驸马都尉樊凯崔元林岳祭  长陵  献陵  景陵  裕陵  茂陵  泰陵
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○是岁天下户共九百一十四万三千九百一十九户口共五千九百五十一万四千一百四十五名口田四百六十九万七千二百三十三顷一十六亩九分二厘七毫五丝四忽九微五纤田赋二千二百一十六万七千三百七十六石九斗八升一合四勺五撮五圭三粟三粒七微麦四百六十二万六千六百四十八石七斗三升九合一勺八抄二撮七圭七粟九粒四微五纤丝三万一千五百五十三斤一两三厘一忽四微五尘绵一十六万九千六百斤一两九钱八分八厘七毫七丝绢一十二万六千七百六十七匹三丈六寸六分二厘一毫八丝三忽布一百六十六万六千四百六十匹四尺四分绵花一十一万二千八百九十四斤一十一两二钱二分二厘四毫三丝三忽草二千五百九十四万四千二百四束包六斤五两二钱八分九厘三毫三丝九忽七微六纤户口钞八千七百九十七万六千六十七贯七百七十八文五分六厘杂课钞七千三百九十二万七千一十九贯折米三万三千三百三十六石七斗四升七合三勺盐课二百一十八万二百四引九十一斤九两三钱三分六厘折米五千七百八十七石四斗折布四万六千六十三匹一丈八尺五寸五分八厘茶课一十一万三千三百一十一斤九钱七分屯田一十六万一千三百二十七顷一十八亩四分四厘四毫七丝一忽粮一百四万一百五十八石三斗九升一合五勺八抄九撮金银课三万二千九百二十两水银二百二十九斤朱砂四十六斤八两儧运四百万石各处运纳一千一百七万五千六百一十九石八斗四升一合三勺三抄三撮七粟六粒减免粮五十二万三千三百六十石五斗七合五勺九抄
　　明武宗毅皇帝实录卷之五十八
　明武宗毅皇帝实录卷之五十九
　　正德五年春正月戊午朔  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼  太皇太后  皇太后  中宫俱免命妇朝贺
　　○免群臣宴赐以节钱钞
　　○初孔庙修建墙垣岁久未完有旨查原派银数并支用剩余既又谓其间宜有浪费仍查原奏并历年巡按御史及各官因肆侵欺者以闻墙垣且止于是工部移文山东备查始奏修庙会计过多则都御史何鉴覆题续修则都御史朱钦王俨增修碑亭颜庙则都御史徐源同奏估计则御史余濂刘绅布政王沂刘聪参政陈良器按察使刘宇佥事马鸾都指挥王瑾承行经该则布政曹元张泰参政杜整倪阜参议程愈毛珵副使邵贤佥事杨寿李宗泗黄绣知府龚弘胡璟等历年巡按刷卷则御史高崇熙刘芳陈璘陆偁金洪曹来旬胡节赵缙卢翊孙恭日久怠事失于举呈则布政刘璟贾锭参政李禄参议刘鉴佥事袁经毛广查焕知府邹韶赵继爵等具以名上且言各官于法固宜逮治然银数既各查明剩余又已角□羊部而又多升迁事故宜量示罚惩乃罚鉴米千石濂等八百石钦等并源六百石元崇熙等五百石璟等三百石俱输宁夏仓其除名谪戍病故者减半军职并州县佐贰官俱宥之是时罚米多至千少亦数百人情不堪惟鉴后升南京兵部尚书乃以奏愬获免
　　○己未命掌大理寺事工部尚书致仕杨守随为民先是鄞人有死狱审录郎中董恬及佥事龙霓谓其情可矜下大理寺驳谳至是刘瑾以守随私其乡人勒为民仍罚米二百石恬霓及大理少卿张鸾讦事林富各百石
　　○庚申  宣宗章皇帝忌辰  奉先殿行祭礼遣驸马都尉马诚祭  景陵
　　○壬戌黜南直隶巡捕御史薛凤鸣编为徐州驿弓手升北直隶巡捕御史甯杲为左佥都御史柳尚义为右佥都御史时凤鸣巡历宿州与所部指挥石玺会饮教场投壶蹴鞠为瑾缉事者所发下吏部劾治尚书张彩谓三人同受命巡捕杲尚义获盗功多而凤鸣纵恣不法乃尔宜重示惩劝于是杲尚义皆骤迁凤鸣并家属编管于其所治之徐州玺罚米五百石未几令凤鸣巡捕如故
　　○癸亥孟春享  太庙
　　○遣内官祭司户之神
　　○增湖广巡按御史一人以大湖中分南北湖南三道一人按常德等六府柳靖二州湖北三道一人按武昌等八府安沔二州
　　○甲子  大祀  天地  上御奉天殿誓戒文武群臣致斋三日
　　○升福建按察使夏景和为浙江右布政使河南左参议周鼎为本司右参政
　　○乙丑调吏部右侍郎孙交为南京吏部右侍郎
　　○朝鲜国王李怿遣陪臣礼曹参判安瑭等奉表及方物马匹贺正旦节赐宴并彩叚等物有差
　　○丁卯大祀  天地于南郊祀毕  上还宫谒  太皇太后  皇太后毕出御奉天殿文武群臣行庆成礼
　　○戊辰以大祀礼成  上御奉天殿大宴文武群臣及四夷朝使
　　○以上元节赐文武群臣假十日
　　○己巳御史赵斌巡按河南还礼部谓所司勘合有未完者请治之有旨责吏部都察院及科道官失于查劾令自陈状于是吏部尚书张彩左都御史洪钟等及诸科道俱请罪彩钟等罚俸有差给事中于聪张润闵楷王銮以礼科御史李赋以河南道各杖二十余皆宥之斌仍令督完勘合还奏彩始倡稽考之议至是亦为瑾所诘人以为为法之弊云
　　○庚午命南京刑部尚书吴洪都察院右都御史张宪大理寺卿胡富致仕调南京刑部郎中赵永祯监察御史王辅大理寺寺正徐元稔于外任仍各罚米百石先是南京锦衣卫指挥邓炳与从弟昭光等争其祖宁河王愈赐宅下南京三法司勘问未报炳及昭光复奏诉有旨逮至京送镇抚司鞫之因劾永祯等勘事迟延洪等不能督率故皆及于罪
　　○裁革四川成都府石泉县主簿儒学训导各一员以地僻事简从巡按御史陈钟奏也
　　○海西吉滩等卫女直都指挥佥事吉纳等贡貂皮马匹赐宴并彩叚等物有差
　　○辛未升福建布政司左参政陈珂为按察使户部郎中董锐为河南左参议刑部署郎中杜王□兄南京大理寺署寺正邹贤浙江副理问傅习俱为按察司佥事贤福建王□兄习山西
　　○命发户部银十万两于狭西以备军饷
　　○壬申上元节赐百官宴于午门
　　○升广西掌思恩军民府事右参政张凤为南京太仆寺少卿
　　○癸酉琉球国中山王尚真请以官生蔡进等五人入国子监读书诏许送南监仍给衣廪等物如例
　　○甲戌  英宗睿皇帝忌辰  奉先殿行祭礼遣附马都尉蔡震祭  裕陵
　　○升福建漳州府知府罗列为本布政司左参政○灵丘王府辅国将军成钹与绛州知州徐崇德有隙讦奏累年至是巡按御史以狱上且劾副使王绍及诸掌印官承勘延缓之罪得旨成钹先已革禄米之半姑宥之崇德降一级调边方绍罚米一百石掌印官各五十石
　　○乙亥南京吏部尚书刘忠等奏南京户科给事中叶良清理铺户私受请属潜改底册颠倒贫富御史许立与良同事不能举察俱宜有罪下吏部议照考察例黜良为民立调外任
　　○初浔州峡山猺贼掠官舟分守参将金堂遣指挥杨溥及千户冯绅百户尚昇等捕之驻兵南渌江又遣指挥施震助溥溥所部不戢土猺苦之遂诱杀绅昇及军士二人溥众溃争渡舟覆溺者七十人震部下亦有死者事闻溥谪戍云南洱海卫震降一级堂以委用失人夺俸三月　　○兵部以例奏军职有以不孝革为民及永远充军者不得承袭其以行止有亏为民并失机充军者子孙乃仍袭焉但迩来军职坐事降级者子孙止袭见降品职而为民充军者顾袭祖职如故轻重失伦请自今宜议所袭为民者子孙于原卫降祖职二级充军者子孙于谪所降三级诰敕俱免追夺若降至旗役与永远充为民者一体追夺从之
　　○丙子兵科都给事中赵铎等劾奏延绥游击将军蓝海违例奏带千户刘整等为参随及以亲故官舍夏纪等觊冒功赏乞重治  上以海初任边将宥之整等不准奏带纪等夤缘调榆林卫听调杀贼
　　○丁丑户部左侍郎储巏以疾乞休许之令驰驿还仍令有司俟痊奏用巏素有才望此盖殊典云
　　○授翰林院庶吉士蔡祐为吏科给事中
　　○罢分守独石马营左参将王本分守怀来永宁右参将宋振本还原卫振调宣府左卫俱带俸差操以科克怯懦为镇巡官所劾也
　　○戊寅罢守备云州堡都指挥朱彬等以都指挥倪镇等守备镇新开口王林云州堡魏玺长安岭指挥张暠雕鹗堡角□羊镛怀安城从镇巡官奏也
　　○己卯满剌加国王所遣使有亚刘者本江西万安人萧明举也以罪叛入其国为通事至是与国人端亚智等来朝并受厚赏因赂大通事王永序班张字谋往浡泥国索宝而礼部吏侯永等亦受赂伪造符印扰害驿递后与亚智等二十一人相忿争遂谋诸同事彭万春等共劫杀之尽得其财物事觉逮至京明举拟凌迟万春等处斩各枭首示众王永减死罚米三百石张字侯永等戍边伴送千户董源降二级经管郎中裘壤罚米三百石尚书白钺等各夺俸三月广东镇巡三司及所经地方失觉察者各罚米二百石惟提督市舶司内官潘忠特宥之至是礼部议夷人存有婆结亚班者宜差官伴送及先所赐敕书勘合等物俱付原留广东夷人敦笃思领回仍谕国王知之其巡按御史袁仕并三司官勘奏与今词款不同及有所未尽者俱有罪宜令续差御史详审改正以闻  上是之宥巡按三司等官勿问且谓江西土俗自来多玩法者如彭华李裕尹直徐琼李孜省黄景数人多招物议难以备举且其地乡试角□羊额过多今宜裁革五十名仕者仍不许选除京职永为定例报下观者骇愕为之不平盖大学士焦芳夙有憾于华等故阴嗾刘瑾以泄怒于江西如此
　　○庚辰籍故尚书兼都御史秦纮家纮致仕时妻弟杨瑾依以居纮卒瑾遂纲纪其家家奴丁玉者怨之乃以纮总制时所遗铁铳投缉事者告瑾又及其弟玺用军器违禁并诬他不法事刘瑾怒归罪于纮遂籍没其家纮名臣闻者骇之时刑科右给事中张九叙山东道御史涂敬等希指交劾纮复为所诘责谓纮事已露何言之晚瑾善为操切类此
　　○辛巳升浙江按察使张遇为山东右布政使湖广汉阳府知府蔡钦为山东都转运盐使司运使
　　○命崇善伯王清义男存嗣为锦衣卫正千户世袭管事清以戚里无子请乞故有是命
　　○命指挥佥事黄彪守备灵丘城　　○升都督佥事张俊为署都督同知坐伸威营管操
　　○兵部奉旨查锦衣卫试署职役遇例比例实授应减革查驳官旗何昇等四百四十九人以名上其京卫并南京在外各都司卫所俱立限查报诏何昇等俱依拟减革钱璋刘璋郝凯之选用出于特旨杨汉等之实授出于父祖而本身革袭夏成等之复职由于遇例贾宗之实授由于功升李经之实授起于永乐年间及李鸾原有署职俱免减革刘镗等比试不中听食粮以待再试戴贤查无年分待驳勘至日奏闻诸充军者已之在京卫所限二月终查报南京各卫所令南京兵部在外各都司卫所令各该巡按御史限水程外三月查报违者罪之
</div>
    <div class="pagination">
<a href="明实录武宗实录_page42.html">上一页</a><span>...</span><a href="明实录武宗实录_page38.html">38</a><a href="明实录武宗实录_page39.html">39</a><a href="明实录武宗实录_page40.html">40</a><a href="明实录武宗实录_page41.html">41</a><a href="明实录武宗实录_page42.html">42</a><span class="current-page">43</span><a href="明实录武宗实录_page44.html">44</a><a href="明实录武宗实录_page45.html">45</a><a href="明实录武宗实录_page46.html">46</a><a href="明实录武宗实录_page47.html">47</a><a href="明实录武宗实录_page48.html">48</a><span>...</span><a href="明实录武宗实录_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
