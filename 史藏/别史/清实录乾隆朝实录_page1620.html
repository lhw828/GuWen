<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1620 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1620 页/共 1860 页
  </h1>
  <div class="content">
   ○谕军机大臣等、据张若渟奏、请申伐蛟之令。以除民患。并请于江浙地方。学种甘薯。以济民食等语。江广一带。每于大雨时行。间有起蛟之事。深为民害。自应搜寻挖除。防患未萌。至甘薯一项。广为栽种。以济民食。上年已令豫省栽种。颇著成效。此亦备荒之一法。著传谕各该督抚。将张若渟所奏二事。酌量办理。于地方兴利除害。亦属有益。将此遇便各谕令知之。张若渟原摺。并著钞寄阅看。　　

○旌表守正捐躯河南固始县民杨得妻张氏。　　

○甲申。上御乾清门听政。　　

○乙酉。月食。　　

○谕军机大臣等、据奎林奏、哈萨克汗之弟阿哈岱、并台吉扎达克之弟嘉拜、于十月十九等日。由伊犁起身来京入觐等语。现届年班朝觐之期。阿哈岱等起程。业已稍迟。此时途中必须行走迅速。方可无误。著传谕陕、甘、山西、直隶、各督抚。豫饬所属。将应用车辆马匹。妥为料理。俟阿哈岱等到境。俾得遄行前进。不致耽延。能于十二月二十日以前到京。方为妥协。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百六十八


大清高宗法天隆运至诚先觉体元立极敷文奋武孝慈神圣纯皇帝实录卷之一千二百六十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修乾隆

五十一年。丙午。十一月。丙戌。上幸瀛台。　　

○谕军机大臣等、据湖北委员、将署知府尹良鼎。知县秦朴解到。特令军机大臣、会同刑部审讯。据秦朴供称。本年三月间。在省城审办案件。六月间巡检袁学澄、向我禀说。他访得县民梅调元、有私埋命案。当即令其查明人犯姓名。确实证据。再行通禀。至七月二十七日。我在省闻得尸亲刘傅氏、在本府具控。随即星夜回县。选差役刘胜、张恩、严拏。于闰七月初五日下晚。拏获刘成烈、梅调元等十一名。我因新任知县高为济、业已到任。交卸在即于原差禀帖内。亲批移送亲任审讯。后来我见高为济、说及此案。他还说原差禀内、将新任抬写。是给他虚体面的话。这俱可以行查质对得的。又据尹良鼎供、本年七月二十七日。据孝感县民妇刘傅氏、控告伊子刘金立等。被刘成烈。活埋多命一案。我立即查讯。究出起意唆讼之杨维芝一犯。押交秦朴审办。并于闰七月十六、八月初五日。两次札催。未据禀覆。我即于八月卸事。后来接署知府王希曾、如何摧提究办。我已卸任。实不知道等语。此案如果秦朴等、讳匿不办。情罪甚重。今既据秦朴等供出。从前闻得尸亲刘傅氏。在本府控告。即派差役查拏刘成烈、梅调元等、共十一名。并有亲批移交后任审讯差禀。似属有据。再王希曾、详禀各该上司时。或系捏称访闻究办。抑系因有移交案卷。讯问详报。并未将前任府县、查拏多犯之处叙入。均须彻底查明。著传谕李侍尧等、再行提集案卷。并传讯王希曾、将尹良鼎、秦朴、所供情节。是否确实。逐一详细检查。核实覆奏。毋稍回护。若仍不得实情。即将王希曾送京。以凭质对。方得明白。再前召见由湖北一带回京复命试官。将该省办赈情形。面加询问。据奏办理赈务。全在各上司实力稽查。饬属妥办。虽有一二不肖劣员。自不敢稍有侵渔情弊等语。所言似属有理。上年湖北被旱成灾。朕不惜五百万帑金。加恩赈恤。原欲百姓等均沾实惠。该上司等、果能逐层查核。州县等自无由滋弊。现在兴国州温有光、黄安县陈玉、即于办赈案内。有侵肥舞弊之事。可见该省赈务。实有办理不善。冒赈分肥之处。并著李侍尧等、于严审温有光等时。再行详晰研讯。如果各该上司等。有通同侵肥之弊。即行据实严□□□□尔□。毋得稍存讳匿之见。　　

○丁亥。谕、本年夏间。因京城米价稍昂。又遇闰月。特降旨、将京员应领秋季俸米。已移前一月。于闰七月关支。因念各官员关领俸米既早。若明年春季俸米。照例于二月支放。必须至三月内、始行放竣。恐接济不及。所有乾隆五十二年京员春季俸米。著再移前。于正月开印之次日。即行开放。务于二月二十日以前。全行完竣。以示体恤。　　

○戊子。谕、礼部奏。朝鲜国王。因赐祭该国世子。具表谢恩。并另进方物等语。向来该国王、遇有谢恩事件。随表备进方物。俱加恩准作正贡。但该国王素称恭顺。诚悃真挚。今业经备物远来。若不予收受。徒滋往返该国王意必不安。即循例抵作正贡。亦属虚文。转非朕推诚嘉惠之意。所有该国王此次随表呈进贡物。著该部收受。照例折当。仍传谕该国王。嗣后遇有具表谢恩事件。遵朕屡次所降谕旨。俱无庸备进方物。以示体恤。该部即遵谕行。　　

○谕军机大臣等、前据李侍尧奏、请于封篆后起程来京陛见。湖广地方紧要。近闻李封年老龙钟。易于遗忘。办理巡抚事务。已恐不能裕如。若令兼署督篆。或更致竭蹶。浦霖、人较明白。尚能办事。湖南同一楚省。所有总督印务。令其兼署。亦属便易。著传谕李侍尧、酌量情形。如本封精力。尚能兼署督篆。不妨仍令李封署理。如李封不能兼署。即将督篆、交浦霖暂署。先行据实奏闻。以便交印起程、来说陛见。此际拏段文经之信如何。速奏来。　　

○己丑。谕军机大臣曰、毕沅奏、查讯陕省盘获伊阳县人夏璜等一摺。据夏璜供称。与秦国栋素不相识。因闻知县、被铁炉营人戕害。居民畏累逃避。伊亦与堂兄夏琏等。外出躲避。至陕西山阳县被获。并未帮同秦国栋等、拒捕戕官等语。夏璜一犯。虽据毕沅讯明。并非秦国栋夥党。畏累远避属实。但该犯名夏璜。伊堂兄又名夏琏。其所取名字。竟与大阿哥、二阿哥相同。虽取名原无一定。但何以不名瑚琏。而适取璜琏二字。恐该犯亦系邪教有心僭犯。并著毕沅、留心访察。毋因该犯非秦国栋夥党。即任其朦混狡饰也。　　

○又谕曰、穆克登、前经毕沅派往彰卫一带。缉拏大名案犯。嗣因该省秋审人犯。勾到届期。司监紧要。是以降绋令其回省、稽查防范。今勾到已过。省城亦无必须该员等专办之事大名首犯段文经等至今未经就获。其东省越狱人犯。亦尚有八名在逃。豫省与直隶。山东、安徽境壤毗连恐该牧令等、因无大员查察督拏。于缉捕事宜。久而生懈。著传谕毕沅、仍派江兰、穆克登二人。轮流前往各要隘处所。督饬所属。上紧购躧。务将各要犯。按名弋获。毋使漏网稽诛。　　

○以故四川松茂道属麦杂蛇湾寨土千户安干子拆旺亚、云南腾越州属大塘隘土把总刘世举子学先、各袭职。　　

○庚寅。谕、据永保奏、庄浪土司鲁璠、现随年班伯克入觐。请酌给驿马赴京等语。鲁璠系内地土司。来京朝觐。虽向无乘骑驿马之例。但该土司、曾在军营。颇为出力。且现随年班伯克行走。若令自顾脚力。未免拮据。鲁璠、著加恩准其一体乘驿。并著沿途支予廪给。不拘该土司行至何地。接奉此旨。即行支给。仍照例、沿途妥为照料。俾与年班伯克、一同抵京。嗣后该省各土司有情殷瞻觐者。俱照此例赏给驿廪。以示体恤。　　

○谕军机大臣等、据永保奏、查拏附天保一犯。于廖珂家内、搜出该犯给存诗稿一纸。并讯据廖珂之弟廖玠供称。廖珂、亦曾送给附天保羊皮袍等件。并曾在官堡杨宗振店中住宿。现在飞拏杨宗振到案。并提同廖珂家属。详悉追究。务得实在下落。飞速追拏等语。现令军机大臣、廖珂一犯。再行严切讯究矣。附天保、既曾在官堡住歇。则往还认识者。必不止廖阿一人。从此跟踪购线躧缉。无难得其实在下落。著传谕永保、好速设法严拏。务期弋获。毋任远扬漏网。至所奏出示晓谕回民一节。遵照前降谕旨。俟拏获附天保、审讯明确。有无向回民招摇滋事之处。宜颁发、与不须颁发。再行斟酌办理。　　

○辛卯。谕、据谢墉条奏赈济、暨水势情形一摺。朕详加披阅。内有碍难施行者。如所称赈济、请除去钱米。统用银两。按照户口。定为一次给发等语。自古救荒本无善策。惟平时于常平、社仓、详细讲求。务期积贮充盈。以备歉收赈济之用。盖荒□山戊不□收成失望。米粮价值。自必昂贵。小民嗷嗷待哺。非散给米谷。不足以充饥。朕轸念穷黎。每遇各省奏报偏灾。不惜千百万帑金。加恩赈恤。仍恐各该省仓贮。不敷给赈。屡经降旨、截留漕粮。并谕各该督抚、于邻近丰收省分设法采买粮石。运往灾区源源接济。所以筹画民食者。无微不至。而银米兼放。原属不得已之计。若如谢墉所言。除去钱米。统用银两。则小民计口给银。所得无几。势必不能于谷贵之时。市易升斗。以资养赡。且灾歉之区。米粮难购。是名为赈饥。而于小民生计。转无裨益。又所称赈银在五十万两以上者。请派近信大臣一员。前往查察等语。地方办理赈务。原难保不肖官吏。侵渔中饱。惟在督、抚、司、道、督饬所属。层层周密稽查。自不致滋生弊端。若又拣派大臣前往。是该督抚皆不可信矣。如果派往之人。公正实心。于事不为无益。而一省州县村乡。亦必不能分身周历。设其人于外省情形。不能熟悉。徒生枝节。转致掣肘纷更。甚或扶同瞻徇。一味模棱。地方官徒增酬应之繁。而于赈务究不能查出弊窦。是简派大臣。仍属有名无实。此皆揆之事理。断难准行者。其余所言。或有可采。仍著大学士九卿、详议具奏。　　

○谕军机大臣等、昨据明兴委员将董玉麟、阎法等三犯解到。当令军机大臣审讯。据董玉麟等供。八月初二日。刘勤、段文经、先后到伊家中。留住一夜。次日送给小车一辆。大钱二千文。即起身由朝城、至河南归德一带躲避等语。本日刘峨奏、广平肥乡县、拏获张均德一犯。亦有从前逃至河南躲避之供。该犯等、俱供逃往河南。复至东昌。拉小车度日。又到过江宁一带。因讨吃不能度日。又由归德所属周家口回家。两次行走豫省。地方并未缉获。可见外省地方官、于侦缉要犯。全不认真。实属可恶。董玉麟等、既有此供。看来段文经、刘勤、此时竟尚在豫省归德一带藏匿。亦未可定。著传谕毕沅、务即饬属上紧查拏。迅速就获。若既失察于前。又复懈驰于后。倘又逃至他处。另经拏获。恐该抚、及该地方官。不能当此咎戾也。　　

○又谕曰、刘峨奏、据肥乡县知县王步瀛、将大名逆匪案内要犯张均德拏获一摺。已令将张均德迅速解京审讯矣。大名案内首要各犯。潜逃未获。前因该犯等、或闻拏紧急。逃往江南一带藏匿。屡经降旨、令李世杰饬属严密查拏。乃前此徐克展一犯。在毫州潜匿。该省地方官、既不能查缉。经河南委员盘获。今张均德一犯。又供出在江宁一带讨吃。该地方官又并不能搜查捕获。本日又据明兴奏到。历城县越狱逃犯候偏、经东省委员。又在亳州北关外躧获。可见亳州地方。为奸宄逋逃之薮。江南省于承缉要犯。并未认真办理。该督等所司何事。李世杰素能办事。不当出此。现在段文经、刘勤、及山东越狱七犯。均尚未获。该督等、务须督饬所属。密访严拏。务期弋获。以赎前愆。　　

○壬辰。谕军机大臣等、据李世杰汇奏、并无换帖会。及属员馈送上司家人门包等事一摺。此等汇奏事件。外省视为具文。每届年底。不过以一奏塞责。殊不可信。积习相沿。阳奉阴违者。正复不少。李世杰、平日尚属实心任事。务将此等恶习。严行饬禁。俾吏治肃清。毋得徒事空言。仍蹈故辙。再昨据刘峨奏、拏获张均德一犯。究出曾在江宁逗留。可见该省诸事。并未认真。已降旨饬谕矣。李世杰、虽在清江查办河务。而江宁现有藩司道府。及督标中军副将。伊等具有地方官责。乃一任张均德、在彼潜匿。并不能留心盘获。所司何事。著传谕李世杰、据实查明□□□□尔□奏。现在段文经、刘勤、及山东越狱七犯。尚未就获。或尚潜匿该省。亦未可定。该督务须督饬所属。密访严拏。按名弋获。毋再任其窜匿稽诛。致干自戾也。　　

○又谕曰、刘峨奏。审讯张均德、据供本年六月。段文经曾向我说。大名东南上。约六七百里路。有个大湖。那湖中巽卦的人最多。大半是使船的。他去年三月内。曾到过那里。他如今或竟逃到那湖中潜匿等语。已据刘峨派委文武员弁。分往南阳、微山、蜀山等湖。会同该地方官躧缉矣。大名东南。与东省毗连。湖中村民。既据张均德供称。多是巽卦邪教。段文经、又曾去过。该犯或竟逃往该处潜匿。亦未可定。且湖中系属水乡。最易藏奸。恐直省委员。不能熟悉路径。抑且呼唤不灵。著传谕明兴、即速派委妥干员弁。帮同直省委员。于该省湖泊处所。密访严拏。务将该犯缉获。再前令太仆寺卿吉梦熊、占卜贼犯。称在近水地方藏匿。今张均德所供。与吉梦熊所占。尚属符合。逸犯段文经等、或竟在该处。不可错过。该抚尤应严饬所属。迅速查拏。毋令闻信又致他窜。自取咎戾也。　　

○军机大臣议覆、两江总督李世杰。两淮盐政徵瑞奏、查商人实无额外夹带私销。但提引空至四年。自系前任盐政、盐道。办理不善。应交部议处。并如所请、自丁未纲为始。每间一纲。豫提一次。少则二十万。多则随时酌增。应完课项。原非本纲正额。准缓至下纲补交。其前四年、未经豫提。即照此例。派提两年课。饬商补纳。分作五年清款造报。得旨、豫提盐引一事。总以正引畅销为主。如正引实在疎销畅速。即每年豫提一次。自无不可。倘遇额引滞销。原不妨间一二年。或三四年、再请豫提。亦无不可。无庸拘定年限。惟在该盐政查察情形。随时核实奏请办理。至前四年、未经豫提年分。派提两年课项、分作五年补交之处。著加恩宽免。以纾商力。余依议。　　

○户部议准、前任西安将军长清咨称、西安满营马兵。原设马二匹六分三厘。请仍以马乾全数归兵。毋庸扣银二两。其本色草豆。归圈养马。遇出青下厂时。本色有余。准通融作添买麸草。及人工等项用。从之。　　

○癸巳。谕曰。八旗兵丁。有应追伊祖父任内、各种赔欠之项。内有查明家产变抵者。有于饷银内坐扣者。其间情节不同。若系伊祖父任内。侵亏贪黩。案情较重者。自应勒限严追。若不过分赔代赔摊赔之项事属因公。原可量为宽减。且有应追之数甚多。而所得饷银有限。扣至百十年。不能完清者。况近年京城米价。稍为昂贵。若复将赔项扣抵。所余饷银无几。于生计未免拮据。著军机大臣。会同该部。详悉确查。分别奏请豁免。以示体恤。寻议、兵丁代扣祖父赔项、凡事属因公。情节较轻。扣项多。而子孙钱粮少者免。其家有官有兵。免扣钱粮。仍扣俸。侵贪等案情节重者。按数扣追。从之。　　

○又谕据闵鹗元奏、苏、松、常、镇、太、五属。本年雨水调匀。收成丰稔。惟因八月内霜信较早。以致米色未能一律纯洁。而米粒坚实完好。于仓储存贮。实属无碍等语。漕粮为天庾正供。理应慎选纯洁好米交仓。但苏松等府属。因被霜较早。米色未能一律纯洁。自系实在情形。且米质坚实。颗粒完整。原于仓储无碍。所有各该府属应徵本年漕粮。及分徵上年缓带之米。著该总漕、及仓场侍郎。验明运通收贮。毋庸过事苛求。俾小民易于输将。副朕轸恤闾阎至意。该部即遵谕行。　　

○又谕、据弘谦等奏、查出亏空官当铺银两。该承办章京畏惧。窥隙自行扎伤身死。请将此项银两。照数分赔等语。弘谦等、因平日并不留心管理。以致该承办章京。胆敢作弊。亏空官银。且一经察出。又不派妥人看守。以致该章京佟保柱自戕。此皆由弘谦等、不以事为事。怠忽所致。除将弘谦等、申饬外。其亏空银两。即照伊等所奏。分赔完结。以示惩戒。　　

○甲午。上幸瀛台。　　

○谕军机大臣等、前据李侍尧等奏、革审兴国州知州温有光、黄安县知县陈玉、办理赈务。扣克浮冒一案。节次降旨。令该督等严切根究。定拟速奏。乃迄今已将一月。何以尚未据该督等、审讯奏到。著传谕李侍尧等、即遵照前旨。严审确情。迅速具奏。毋再迟延。再据刘峨等。将大名案内要犯张均德、解京审讯。供称曾到过汉口。由该处从河南回家。即被拏获等语。该犯既到过汉口。若该地方文武员弁。认真缉捕。即应立时盘获。何以任其来往自如。该地方官。竟置之不问。所司何事。李侍尧向来办事认真。不应如此。现在段文经、刘勤、二犯。尚未就获。屡经谕令李侍尧等、饬属严拏。或该犯等、亦逃往汉口、武当山、一带潜匿。著该督等、即选派干练员弁。改装觅线。实力搜捕。以期弋获。该督等既失察于前。又疎纵于后。将来若经别省缉获。究出又在该省潜藏经过。则获咎滋重矣。将此由六百里谕令知之。仍即迅速覆奏。　　

○乙未。上诣寿康宫行礼。　　

○丙申。谕、吏部议驳、李世杰等保送堪胜知府之夏家瑜、袁秉义二员。于例不符。应扣除引见一摺。固属照例办理。第念此次、因记名道府人员。将次用完。不敷简用。是以特降谕旨。令各督抚、豫行保送。外省堪胜道府之人。原不能尽皆合例。人才难得。若于例不合。即行扣除。恐将来送部引见者无多。仍致不敷简放。所有此次李世杰等所保之夏家瑜、袁秉义。仍著送部引见。该部于带领引见时。将各员于例不符之处。声明请旨。嗣后别省、续行奏到之保送道府。如有似此不合例者。俱照此办理。　　

○军机大臣议准、仓场侍郎苏凌阿等奏、大通桥改直官车各事宜。一、运送仓粮。应置车二百辆。牲口八百。并一切器具。共需银二万八千两。于通库借支。即扣脚价还款。车及牲口。俱火烙印记。一、安放车辆。买地造厂。及马棚马槽等项。需银五千六百两。亦借支通库银。脚价扣抵。一。散给脚价各事。令大通桥监督专司。该侍郎、与巡漕御史。按月查核。一、择勤慎车户八名。充当头役。分管四厂。既经例发脚价。无庸再给马乾工食。严查顶替诸弊。一、先于漕项内。酌发二千两。按车匀给。以为买补牲口。修理车辆用。仍于脚价内扣归。一、遇漕船脱帮。及阴雨日。每一车按日给银一两。先于脚价银内、扣存六千两。交监督备用。至漕竣时。听其揽载养赡。并将各车编号。及开报车户姓名备查。一、旧欠、长支、新支置车设厂银。共五万八千余两。自五十二年为始。分限十年。全行归款。从之。　　

○又议覆、仓场侍郎苏凌阿等奏、制办运粮口袋。需银四万二千四百余两。查经纪车户脚价。每石、酌减银四厘、至八厘不等。计得银、一万八千六百四十余两。又残袋变价。计得银、九千八百两。尚不敷银、一万四千余两。请于通济库、轻赍项下支销。应如所请。惟残袋一项。系奏抵旧欠之款。今改制新袋。其旧欠应于脚价内扣还。俟扣完后。仍照例办理。从之。　　

○丁酉。谕军机大臣等、据明兴奏、拏获大名案内咨缉之呼守才一犯。审明正法一摺。内称该犯、自大名滋事。逃奔出城回家。肩挑小炉担。各处谋生。十月初三日。潜回元城探信。即被朝城县差役拏获等语。朕经直隶拏获之要犯张均德。亦系逃窜各省。仍回本籍被拏。可见各该犯等。即远窜他省。亦无可谋生糊口。势必潜回原籍。且此等罪大恶极之徒。天理难容。亦断不能幸逃宪典。现在段文经、刘勤、二要犯。尚未就获。或仍窜归大名。及附近一带探信。亦未可定。著传谕刘峨、严饬该道府等。倍加留心。上紧侦缉。勿因段文经等、业已逃往他省。转于本地稍存疎懈。若该犯等潜回后。不能即时盘获。又复远扬。恐该督等不能当此重咎也。　　

○户部议准、漕运总督毓奇疎称、大河卫前帮。承兑淮安府、海州、粮船三十五只。又带兑扬州府属泰州、东台县、粮船三只。赴兑道远。得米后、需趱程赶帮。遇冻竭蹶。请裁去。其米、就近归并扬州三帮九十六船。洒派兑运。从之。　　

○戊戌。上幸瀛台。　　

○谕曰、刘峨奏、庆云县知县王宗纲、才不胜任。请照例改补教职等语。知县有民社之责。原不应才不胜任者。滥竽其间。但如分发试用之员。及年满赴选举人等。未经得缺以前。该督抚察其才具平常。奏请改教。尚属可行。若业经补缺之员。果其才职迂钝。难膺民社。即司铎有教士之责。亦岂能胜任。此等人员。即应令其休致。何得复请改补教职。以为庸材养拙地步。从前定例。究未允协。嗣后各省知县除未经得缺到任。经派出之验看大臣。及督抚甄别。应行改教。或该员愿就教职者。仍照旧例办理外。其已经得缺。到任数月后。不胜民牧者。即以原品休致。概不准复请改教。所有刘峨□□□□尔□奏之庆云县知县王宗纲。即照此例行。　　

○己亥。谕、前因各省承缉金川逃兵。屡经展限。核其拏获。及自行投首者。仍属寥寥。因降旨将承缉、接缉、督缉、之文武员弁。俱著革职留任。分别年限。方准开复。限内准调。不准升用。原因外省于查缉要犯。全不认真。不过以海捕具文。因循塞责。不得不明定处分。俾该员等稍知儆惕。以完此案。第念自查缉以来。各省俱有拏获、及自首者。而承缉督缉之文武官员。挂议停升者甚多。此内不无可用之才。若因碍于处分。不得升用。亦觉可惜。且历时已久。所有此案各省承缉、接缉、督缉、之文武官员。逃兵处分。俱著加恩宽免。此朕爱惜人才。恩施格外之意。嗣后各该地方文武。遇有查缉事件。倍当认真。毋谓恩泽可以屡邀。处分可以幸免。仍不改海捕因循陋习。以致自干重戾也。夫兵可百年不用。不可一日不备。行军之道。全在纪律严明。信赏必罚。八旗满洲索伦。从无一人逃匿者。绿旗兵丁。皆国家豢养之人。亦应知效法。知羞耻矣。此皆由领兵将弁。平时不能训习。使之有勇知方。及至临事。又不能严加约束所致。其咎甚重。而将军、□□□□尔□赞。领队。以至偏裨将领。虽有专统之分。俱任领兵之责。反得置身局外。岂为情理之平。自当按照逃兵多寡。分别专辖、兼辖、统辖。定以处分。且兵丁自军营脱逃后。带兵员弁。势不能舍敌忾而亲自追拏。其经过、及原籍地方文武各员。理应实力查缉。倘逾限不获。亦有应得处分。应较亲身领兵之员。稍示区别。不致畸重畸轻。方为平允。必当逐层分晰。明定章程。始可行之久远。而励戎行。其应如何分别酌定处分之处。著军机大臣、会同吏兵二部。详悉妥议具奏。寻议、军营逃兵、于五日内获者免议。逾限、专管官罚俸一年。兼辖官三月。一月内不获。三名以上、专管官降三级调用。兼辖官降一级留任。统辖大员。罚俸半年。十名以上、专管官革职。兼辖官降一级调用。统辖大员。罚俸一年。逃日不报。迟至两三日者。罚俸三月。捏报本日者。降一级调用。匿报、革职。军营卡座、失察偷越一二名者。专管官罚俸三月。兼辖官一月。五名以上者、专管官降一级调用。兼辖官罚俸一年。十名以上者、专管官革职。兼辖官降一级调用。倘续立战功。降罚处分。议叙时准抵。有超等功绩。准奏请开复。原籍文武各员。按咨日起限。一年不获。三名以上、专管官罚俸九月。兼辖统辖官半年。五六名以上、专管官罚俸一年。兼辖统辖官九月。十名以上、专管官罚俸二年。兼辖统辖官一年。再与限一年不获。加重议处。督、抚、提、镇、藩、臬、分别罚俸。获时、讯明所过失察。专管官罚俸一年。潜匿境内。不能查拏。专管官降一级留任。该上司罚俸一年。曾到原籍、原营、未查拏者。专管官、降二级调用。兼统官、降一级留任。该上司罚俸二年。从之。　　

○谕军机大臣等、据永保奏、审讯冯喇嘛供词一摺。内称廖珂、当时送附天保至何处分手。约略系何路而去。临别更有何言。请行知到甘。以便跟踪躧捕等语。前经军机大臣讯问廖珂、已据供称。于八月二十四日。在我饭店内、与附天保相遇。结为兄弟。于二十六日。他起身要往洮岷一带。我送至五里外。即行分手等语。前已降旨、谕令该督、按照该犯所供。饬属寻踪躧缉。密访严拏。想此时该督尚未接到。本日复令军机大臣提讯廖珂、据供与附天保、自官堡送至五里之外。他说由洮岷、至甘凉一带去了。此外并无他说。严加刑鞫。坚供不移。今该督既称冯喇嘛等、与该犯素相识认。令委员带往分投躧捕。自可跟踪寻迹。易于缉获。著传谕永保、即严饬所属。务于洮岷、及甘凉一带。上紧侦缉。务期迅速弋获。毋任要犯远扬漏网。　　

○是月、两江总督李世杰、江南河道总督李奉翰奏、请于马庄集。及宿汛坡墩。各添设石闸一座。以资擎蓄。得旨、如所议速行。莫复似昨年误事也。　　

○河南巡抚毕沅奏、上年截留漕米。为归德、陈州、二府赈恤用。今□山戊不□应买还京仓。查开封。卫辉等属。近水州县。秋稼虫伤。现徵本年漕粮。若将前项买补。恐市贾居奇。请缓至明年。得旨嘉奖。　　

○署河东河道总督兰第锡奏、运河轮届小挑。额支外、仍不敷银四千余两。请于道库节省八束项内动支。得旨、以实为之。挑河最易滋弊也。　　

○山西巡抚勒保奏、晋省产谷有限。节年平粜。应买补之数太多。同时采买。粮价必昂。省会尤甚。请令阳曲县、先买补一万五千余石。各属分买二十三万八千余石。余俟明年并买足额。得旨允行。　　

○两广总督孙士毅、广东巡抚图萨布奏、稽核买补仓谷事宜。一、缺谷州县。数少者、限本年买补足额。多者限一年、至二年。该管道府、遴员代买交仓。由府、州、递报督、抚、查核。一、谷经盘存。颗粒毋许擅动。每年借碾兵米。徵还时、零星小户。例准折价。立即将价买谷贮仓。责该管上司稽查。一、新旧交代。不准什物作抵。缺谷者揭□□□□尔□。盘折者、旧官依限买交。遇青黄不接。价缴府州库。俟秋成买补。后任通融并□□□□尔□。一、州县实存数。造册申府、州、递报督、抚、司、道风闻亏那。立即盘查□□□□尔□处。瞻徇并□□□□尔□。得旨、行之在人。持之以久可也。　　

○署广东提督潮州镇总兵彭承尧奏、遵例巡阅营伍各府、州、县、□山戊不□收七八分不等。新获雨泽。杂粮蔬菜长发。得旨、闻广东米贵。此奏或不实乎。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百六十九


大清高宗法天隆运至诚先觉体元立极敷文奋武孝慈神圣纯皇帝实录卷之一千二百七十
  </div>
  <div class="pagination">
   <a href="清实录乾隆朝实录_page1619.html">
    上一页
   </a>
   <span>
    ...
   </span>
   <a href="清实录乾隆朝实录_page1615.html">
    1615
   </a>
   <a href="清实录乾隆朝实录_page1616.html">
    1616
   </a>
   <a href="清实录乾隆朝实录_page1617.html">
    1617
   </a>
   <a href="清实录乾隆朝实录_page1618.html">
    1618
   </a>
   <a href="清实录乾隆朝实录_page1619.html">
    1619
   </a>
   <span class="current-page">
    1620
   </span>
   <a href="清实录乾隆朝实录_page1621.html">
    1621
   </a>
   <a href="清实录乾隆朝实录_page1622.html">
    1622
   </a>
   <a href="清实录乾隆朝实录_page1623.html">
    1623
   </a>
   <a href="清实录乾隆朝实录_page1624.html">
    1624
   </a>
   <a href="清实录乾隆朝实录_page1625.html">
    1625
   </a>
   <span>
    ...
   </span>
   <a href="清实录乾隆朝实录_page1621.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
