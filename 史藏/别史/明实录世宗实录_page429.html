<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 429 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 429 页/共 518 页</h1>
    <div class="content">　　○乙酉  敕灵丘王聦滆长孙充熼代理府事以聦滆年老无子从其请也  起服阕总督宣大山西偏保等处户部右侍郎赵廷瑞为本部左侍郎  升提督抚治勋阳等处都察院右副都御史任维贤为南京刑部右侍郎河南左布政使谢兰为都察院右副都御史巡抚陕西
　　○丙戌
　　○升工部营缮司郎中周如底为太仆寺少卿以  太庙工完加恩也
　　大明世宗肃皇帝实录卷三百九

　大明世宗肃皇帝实录卷三百十
　　嘉靖二十五年四月丁亥朔时享  太庙命成国公朱希忠代
　　○戊子
　　○广陵王俊槻薨赐祭葬如例
　　○庚寅
　　○总督陕西都御史柯相各＜锍-釒＞言虏酋士囊遗孽狼台吉等凡五部纠众二万九月间侵犯定边卫我军邀击而去连营不角□羊臣等窃料黠虏变诈且将俟冰合西犯兰靖乃檄镇守都督王缙游击吴鼎简锐预防之至十二月前虏果出套由傅家滩踏冰西犯则我兵先已分布南岸旌旗相望与之相持竟日矢石炮火连延相继虏竟不能登岸而遁兰金安会诸邑免于蹂躏诸将士冒犯霜雪经旬野宿力抗强虏保全内地比之纵虏入境然后以擒馘报功者其得失优劣较然不同乞量行旌赏为将来劝＜锍-釒＞下兵部覆请勘实行赏得旨朝廷设立边镇文武将吏厚养军士本以防虏如何輙以无事言功珩相姑不究仍通戒谕各边知之
　　○辛卯  命故成山伯王洪子维熊袭爵  巡抚辽东都御史于敖奏宁远前屯地方南滨渤海北邻大虏中通一线之路实全辽要害朵颜部落那麻真等盘据虹螺山窥伺剽掠而我墙垣摧圯茫无界限是致警报绎骚道路梗塞良非细故今拟南起铁场堡北抵小虹螺山台止所应修浚墙濠凡四万五千余丈墩台凡一百五十余座至于皆阴障当永安堡三山营之中与间原之辽海庄科李千户屯宜各增建城堡以便防守策应通计经费用银三万六千两有奇本镇旧有修边余银三万余两近改为年例军饷乞敕户部查明补发仍充前项工费许之
　　○癸巳
　　○升刑科左给事中李纶于礼科工科左给事中郑大同吏科吏科右给事中厉汝进礼科兵科右给事中鲍道明本科俱左给事中吏科给事中李文进礼科右给事中
　　○甲午
　　○初宣府西路参将周邦以二十二年虏入新河口失事革任听勘后以边事急兵部请用废将谋勇者数人邦与焉至是宣府巡按御史谷峤始勘上二十二年事以邦为罪首＜锍-釒＞下法司议报闻适大同西路参将缺兵部推邦补之御史胡植言其非宜且参兵部尚书路迎狥私废法当治于是迎陈状以邦前奉旨听用自角□羊诏革邦职发军门立功自赎贷迎不问
　　○国初设镇守湖广总兵官挂平蛮将军印莭制各边卫及宣慰等土官衙门弹压溪峒苗獠驻劄常德府以便调度后常德分建藩封总兵官乃移驻武昌遂与各溪峒隔远一遇蛮寇窃发往往失于策应议者谓其非便先年巡抚汪珊言宜迁驻辰州至是给事中李槃因夷警不时请用珊议移总兵驻辰州而罢见任总兵官豊城侯李熙更选才勇者代之报罢
　　○乙未  命提督鴈门等关巡抚山西兵部右侍郎曾铣以原职总督陕西三边军务先是起用兵部尚书张经总督三边给事中刘起宗奏经前在两广科克军粮不下数万民夷胥谗痛入骨髓交结之使往来京邸络绎不绝惟知干进罔恤官箴乞罢经新命别选忠良有才望者任之＜锍-釒＞入  上以经简自廷推朕亲擢用者新命甫下何遽有此＜锍-釒＞命廷臣核实以闻吏部尚书唐龙执奏经可任言科论事出一时风闻未足为据得旨张经既经论劾不必用今更推堪用者乃用铣
　　○丙申
　　○升山东左布政使叶照为都察院右副都御史抚治郧阳
　　○丁酉
　　○升南京光禄寺少卿李錞为江西布政使司左参政  巡抚保定都御史苏佑言本镇倒马关新设参将插箭岭改设守备各缺统领正军比因防秋期逼暂留京操班军充补未有定制欲行召募之法又恐市井游民不谙战阵徒费无益及查真神定州诸卫原派有备冬操余及采草余丁通计三千余名堪以收充正军分拨前项参将守备统领给与冬衣布花常川戍守兵部覆议从之
　　○戊戌
　　○河清王安□氵□九□薨赐祭葬如例  兵部拟上招降赏格大边外招徕男子一人赏银三两递加至十五两止幼男妇女二两至十两止边墩引入一男子赏二两递加至十两止幼男妇女一两至五两止又议严禁墩卒毋擅纵人出境毋取近边人诈为降人冒赏得旨如议行
　　○庚子
　　○升礼部仪制司郎中王徤为南京光禄寺少卿以  太庙工完加恩也  发太仓银三万六百两于辽东修边四万两于紫荆等关接济客支用一万五千两于顺天巡抚备调兵赏用  给蓟州三屯营太仆寺马八百匹  升原任广西镇守署都指挥佥事万表为署都督佥事挂印充总兵官提督漕运镇守淮安
　　○辛丑
　　○升陕西布政使司左参政杨守谦为都察院右佥都御史提督鴈门等关巡抚山西
　　○甲辰  命原任山西镇守署都督佥事张达充副总兵官协守宣府  命定西侯蒋传充提督东官厅听征总兵官
　　○己酉
　　○礼部覆南京给事中万虞恺等条奏科场事宜请会试及南京主考翰林官内尽数开列及部科官亦多拟上候点其各省乡试精聘教职不足则聘外省推官知县等官入内帘主事外帘不得有所干与印卷封号湏加详慎入场始喝名给卷纳卷即登时弥封使奸人不得措手以杜关莭得旨会试及两京考官俱遵旧制余如议行
　　○庚戌
　　○以灵雨应祈群臣表贺  上悦优诏报闻  四川巡抚都御史张时彻奏川蜀之地民夷错居往者番奴一族流入石泉县白玉诸乡号白草番于时我军不即剪荡徒扼要而守之今奠酒平番关堡是也比者游击周庚作威妄杀召怨启衅而亡命奸人导诱抢劫于是关堡陷没守将俘虏而贼势愈昌矣且二关堡者番寇之咽喉也我既失险贼乃得逞羊肠鸟道纵横出入而全蜀为骚动矣夫不大创者不久惩不一劳者不永逸为今之计莫如量调土汉官兵三万分布要害直捣巢穴尽歼丑类以张大讨如番蛮畏威纳款献还掳掠人口擒送首恶情愿筑立关堡分地认守者听臣等便宜抚处兵部覆其议是  上许之令相机抚剿
　　○辛亥
　　○应天府府尹欧阳塾以疾乞回籍调理许之
　　○壬子
　　○兵部覆总督陕西三边右都御史张珩条陈边务一延绥西路把都宁塞靖边镇靖龙州五堡实延鄜之通途套虏之捷径近徵其兵西戍定边非计宜各留防本堡而特增募步卒五百以为定边守御之助仍将延安诸卫清出见军搜简精锐千人定委一谋勇把总领之分布西路与同参将防守安塞等处随宜策应一延安兵备副使每遇秋防之期宜移驻府城经理军饷城堡仍与新新参将会同操练以防虏患其陕西抚按官毋得以他事委用使得专意边防一沿边各县佥选民兵实今日保障地方急务宜令大县率选五百人中县三百人小县二百人择委佐贰一官时加训练有警即令统领防护本处城池不必调遣截杀得旨如议行  刑科给事中罗崇奎言近年以来诸臣被论恣肆强愎哓哓然巧饰己罪反力诋言者而倾排之廉耻道微渐不可长即如南京户部尚书闵楷贪鄙有声给事中万恺游震得论之当也乃反讐此两臣以为焰熏天气阴设陷阱亟图反害至借后湖银两之事公为中伤之术且后湖积贮掌计有人度支有额多寡不可诬也游震得论见在正五万余盖以破甘为霖诬上行施之说而楷乃曲意附和谓数不止此党比强援假手报复险亦甚矣夫朝廷设耳目谏诤之司以纠用以纠用人行政之失今也论人既常遭其诋诃论政又多苦于废阁其流之弊将致言路不通渐成壅蔽伏乞  皇上严加敕谕以后诸臣被论俱宜杜门省愆伏阙待罪不得有所论辩即论辩亦无得攻击言者科道诸所建白无论当否俱湏明白题行止请自  上裁不宜辄自所司停寝  上曰然言官职在纠弹自后被劾者毋得妄辩诬构诸有建白事所司即明具可否题覆不得阻匿言官论事亦毋得狥私诬罔＜锍-釒＞内所称闵楷请查后湖银数所司其核奏之已都察院言后湖银数案籍在南京户部出纳在应天府请下南京都察院遣御史一人稽查庶得其实诏可
　　○乙卯
　　○以虏入宣府桑树峪逮问东路参将左灏北路参将董麟等十六人巡抚都御史孙锦总兵郤永姑免究
　　大明世宗肃皇帝实录卷三百十


大明世宗肃皇帝实录卷三百十一
　　嘉靖二十五年五月丙辰朔遣医视周王朝堈疾从其请也
　　○丁巳
　　○陕西洮州地震
　　○戊午
　　○升太仆寺少卿蒋应奎为应天府府尹
　　○己未
　　○内苑先蚕坛进茧  发太仓银一万两于密云二万两并输怀来仓见贮京运米三万石于宣府以充军饷
　　○庚申
　　○罢端午莭宴
　　○壬戌  孝宗敬皇帝忌辰  奉先殿行祭礼遣定国公徐延德祭  泰陵
　　○乙丑太祖高皇帝忌辰  奉先殿行祭礼  安平侯方锐卒赐祭葬如例赠太保谥荣靖锐妻侯氏请以其子承祐袭爵吏部言国朝封爵非功臣不得世袭前泰和伯陈万言卒其子书止授锦衣卫都指挥同知承裕事例宜与书同  上曰陈后朕元配今日中宫不同功存济难况锐受恩未久承裕准袭伯爵一辈不为例  录死事磁州儒学生员王邦直子王化独为磁州守御所正千户  巡按直隶御史王言劾奏镇江府知府林华故违  诏赦擅追罪赎因笞死遇宥罪人甚众宜重治之  上命锦衣卫逮系至京考问坐为民  良乡琉璃河桥工完诏名其坊北曰天命仙传南曰利民济世已复命北曰仙积南曰永明赏管工工部左侍郎杨麒银五十两纻丝四表里内官监太监陈准马广袁亨银三十两纻丝二表里升工部员外郎刘廷诰主事杨周侯钺各俸一级
　　○丙寅
　　○改南京署翰林院事右春坊右中允李本为左春坊左中允  补荫故都察院右副都御史张玠子绘为国子生  户部覆巡抚贵州都御史王学益奏川湖二省额运贵州兵饷自嘉靖十三年迄于二十四年计少二十一万余两宜行各抚臣先支布政司贮库银四川二万两湖广三万两接济军需仍督所司严催积逋从之
　　○丁卯  仁宗昭皇帝忌辰  奉先殿行祭礼遣英国公张溶祭  献陵
　　○以山西积逋军饷数多停管粮参政徐守义等俸勒限催徵
　　○戊辰
　　○革抚治勋阳都御史任维贤职闲住初郧阳知府柯实卿先任池州时巡按御史刻其酷暴巡抚都御史为之申救得调郧阳居岁余通论前俸考满抚治都御史任维贤保留之时维贤已升南部矣吏科都给事中杨上林劾论实卿复俸未及满期维贤违例市恩并指实卿刚暴自用状因言维贤历官藩臬大著贪声继升巡抚即被论劾虽经勘明终属容隐后来不逾年而补郧阳未八月而迁南部夤缘儇捷躐致功名今贬法狥私市恩郡吏非贪具贿赂必迫于胁持耳事下吏部言二臣先期奏报俱属违制宜降罚得旨维贤贪污被劾经勘未久升迁越骤显是贿求又无故保留属官废国彝典令革职冠带闲住柯实卿照酷例为民吏部用人私滥又不从实参覆姑不究  发太仓银一万五千两于昌平为客兵饷  以电灾免顺天府蓟州玉田等州县夏税有差  命准盐额行地方各巡按御史督责所司查销退引以杜商弊从御史刘存德请也  兵科给事中鲍道明御史曹邦辅勘上延绥功罪言嘉靖二十四年七月虏自马营墩宁塞堡入犯安塞堡安诸处往返十余日蹂躏三百余里仅一副总兵李琦冒战被创其他三镇官军逗遛顾曾无一人敢撄其锋者而乃掩败称功支章奏捷本镇总兵吴瑛纵寇殃民罪当首论陕西总兵王缙虽有微功而罪已浮之宁夏总兵李义分部客兵仅保无失西路参将杨锐游击张鹏龙登固原游击葛宇守备司永等或避或后蔑有斗心皆当寘之于理而总督右都御史张珩巡抚右佥都御史张子立身履疆场诬功类奏兵备副使方远宜虽勤保御无补败亡咸宜与之同罪惟固原游击吴鼎千里赴难程途缅邈似非规避副总兵李琦身溃重围面中流矢部下斩首颇多功为可录＜锍-釒＞入  上曰延绥为虏所残守臣不能御而更以捷闻大为欺罔瑛锐珩子立皆令锦衣卫逮系至京讯鹏夺职立功登降三级宇永二级缙等夺俸一年远宜半年琦赏银十两义等许赎鼎赦勿问诸死事者恤录如例已法司拟上瑛锐失误军机斩珩子立守备不设戍边得旨瑛锐既有斩获微功姑从宽免死戍边发军门立功珩子立如拟  虏酋俺答阿不孩遣夷使堡儿塞等三人款大同左卫塞求贡虏自二十年石天爵诛后信使遂绝是岁玉林卫百户杨威为零骑所掠驱之种艺虏乃为威言节年入抢为中国害虽大在虏亦鲜□且言求贡市不可得威自诡能集事虏乃归威及同掠者数人令先传意中国然后令堡儿塞等款变庙山墩投番文言俺答选有白骆驼九头白马九匹白牛九只及金银锅各一求进贡讲和自后民种田塞内虏牧马塞外各守信誓不许出入行窃大段如曩时石天爵所称者墩卒纳之会总兵官巡边家丁董宝等狃石天爵前事遂杀三人者以首功报于是总督宣大侍郎翁万达＜锍-釒＞言北虏在弘治前岁入贡于时疆圉稍宁自宣府虞台岭之战我师覆没自是虏轻中国贡道不通侵犯日棘盖已四十余年矣嘉靖壬辰小王子复自致书求献方物竟疑沮中止迩年石天爵之事彼以好来所当善应始既漫然答之终复诈诱斩之大失夷心横挑巨衅臣尝痛恨当时边臣之失计乃今彼酋复遣使扣边卑词求贡虽夷诡秘反覆叵测在我当谨备之而已王者之待夷狄来则勿拒至于权时施宜察形行间又兵家所以收全胜者讵容脱误致有后艰而董宝等么么贱卒乃敢玩法贪功戕彼信使臣心剌缪曷知所云夷狄虽犬羊其性固能辨曲直其喜怒亦犹人也今归我汉人遣彼族类执物示信恳托墩军为其通款借曰不许犹当善其词说遣之乃既置夷于墩台纳归人于境内又从诱而杀之此何理也曲既在我必且愤怒恣睢弯弓报怨将来纵有畏慕威德诚心亦必疑虑回皇重以今日之事为戒矣宝等滔天之恶真不容诛请亟正法典榜之寨上明告虏酋以朝廷之意以预角□羊其蓄怒构兵之谋即不可角□羊臣等相度机宜按兵待战尽所能为已耳巡按御史黄如桂因参守备参将等官张润等及巡抚詹荣总兵周尚文防检失律之罪兵部议覆虏黠诈未可信宜贷各官罪第令严兵待之诏可
　　○庚午
　　○大祭  地于方泽先期视牲并预请  太祖配神及是日行礼俱命成国公朱希忠代公张溶伯陈鏸驸马谢诏尚书费采分献
　　○辛未
　　○工科给事中黄宗概＜锍-釒＞劾工部尚书甘为霖久疾不自乞归怀禄固宠昧大臣去就之义宜罢时值  郊祀致斋  上以宗概违禁举奏夺俸两月为霖寻自陈状准致仕给驿还  锦衣卫带俸都指挥使张刚卒赐祭葬如例刚德妃父也
　　○壬申
　　○朝鲜国王李峘差陪臣议政府右议政林百龄户曹判书李润庆等赍方物马匹谢恩宴赉如例
　　○盈甲厂火
　　○癸酉
　　○升河南右布政使张问行为都察院右副都御史巡抚延绥  命凉州分守都督佥事王辅挂印充总兵官镇守延绥  给事中鲍道明御史曹邦辅议言延绥一镇残破殊甚请于赈恤之外户绝者仍免真徭且多发廪币以足一年之计本镇兵弱乞免其戎宣大而专力自守且调宁固游兵一枝驻延绥邻境以备应援  上深以延绥凋残为虑诏户部亟发银六万两往赈令总督亲诣抚恤一应军饷趣陕西巡抚等官亟徵所逋济之其所戍宣大游兵可调还否更熟调闻兵部议延绥兵曩有二枝戍宣大间今本镇可虑而宣大稍宁宜还其一枝以自防报可
　　○甲戌
　　○升都察院右佥都御史傅炯为左副都御史协管院事  升湖广岳州府知府陆垹为太仆寺少卿  总理河道右副都御史于湛往年考察被论得旨留用至是升户部右侍郎南京御史浦之诰等复湛恣横乡曲诸不法事  上以湛既经论奏寝其升姑照前旨留用改调地方巡抚
　　○乙亥  命豊润伯曹松掌南京前军都督府事
　　○丙子
　　○发太仓银四万八千八百余两于延绥以备军饷
　　○戊寅
　　○发太仓银十万两于大同备客兵支用
　　○己卯
　　○给保定达官军舍太仆寺马二千四匹
　　○庚辰
　　○升吏部文选司郎中高简为云南布政使司左参政
　　○发太仆寺马价银四千五百两给延绥镇
　　○巡按山东御史黄绶言孟子五十八代孙世袭五经博士孟公綮贪淫肆恶宜罪诏下所司验实黜公綮为民
　　○壬午
　　○起病痊南京太仆寺少卿朱廷立为都察院右佥都御史协管院事
　　○甲申
　　○吏部尚书唐龙引年乞休  上优诏不允  升南京都察院右都御史王以旂为工部尚书  升太常寺卿潘潢为户部右侍郎
　　○刑科给事中诸葛岘奏蓟州喜峰口潮河川诸路逼近  陵寝密迩寺师雨密云营堡稀疎应援不及乞照例仍遣总督大臣一人委之经略密云添设游击一员专备策应兵部覆议蓟州一镇设总副者二参将者三游击者一守备十有三人令宣大总督量调游兵一二枝以备  天寿山之援修理关隘以遏喜峰山海之冲分布京营士马于两关诸处按伏山东河南抢子于涿州诸处策应略已周矣今宣失偏保四镇设有总督延宁甘固四镇亦设有总督而蓟州偏小止是一镇既有巡抚又设总督使平居权有所分临警责有所诿殊非政体惟密云可加游击一人令与东西官厅听征参将相为表里待防秋事毕更议也  上从部议以防虏事专责成巡抚郭宗皋既有京营听征参将游击亦不必设
　　大明世宗肃皇帝实录卷三百十一


大明世宗肃皇帝实录卷三百十二
　　嘉靖二十五年六月丙戌朔土鲁番回夷马黑麻速坛差夷使脱列等贡马匹方物宴赏如例  初辽东东宁卫指挥胡孝臣等为虏盗其马蓄惧得罪乃潜兵出塞掩杀住牧熟夷二十六人诈称对阵斩获以白饰副总兵种继误以捷报之抚按巡按御史张铎验首虏多老弱妇女疑而诘之具得其情列上孝臣等罪状并言继扶同报功与都御史于敖总兵官张凤威令素弛均乞究治得旨孝臣等扑杀熟夷贪功启衅下巡按御史逮治之继敖凤姑贷勿问今后抚镇官遇将士上功务详加审核毋得再误  诏宥法司见监原任大同游击戴昇张文懿山西都指挥佥事潘栋守备宁武关指挥同知雷泽神池堡指挥佥事高宗泰宣府参将贾英六人死罪俱发原卫充军令杀贼立功昇等各先以山西失事坐死至是以五年审录特释之
　　○丁亥
　　○巡按御史冯彬言广西之患莫甚于猺獞征之无道或贻远忧抚之不服适足取侮克敌制胜要在有兵广西兵不满万而贼有数万每岁必召募以防贼不若召募以剿贼盖剿贼之费有限而防贼之费无纪也诚宜申明职守于桂林增设抚夷副使一人协同副总兵以理桂林之贼左右两江原设有兵备参将者责令协同以理两江之贼岁给饷二十余万募兵分布设长统驭时发而禽薙之据其巢耕其土联络为势互为犄角盖贼之所穴皆美田肥土我兵无不愿得之者因其愿而令之蔑不胜矣章下兵部以为广西岭缴荒服大率一省狼人半之猺獞三之居民二之以区区二分之民介蛮夷之中事难猝举渐次除治计非不善而举一惊众势或有之且免差应调土狼积习今日应募以平贼安知他日不各据其地转而为贼也宜下抚按诸臣杂议以闻  上从部议
　　○戊子
　　○御史王言劾原任两广巡抚张经顺天府府尹高擢贪鄙不职时经已有旨罢命擢回籍听勘
　　○己丑
　　○给延绥宁夏固原辽东调到游兵犒赏银三万两从总督侍郎翁万达请也  命大同北路分守署都指挥佥事萧溪充副总兵分守凉州怀达侯常玄振南京提督操江锦衣卫指挥佥事湛露三千营坐司
　　○庚寅
　　○山西广昌县大雨雹  致仕太子太保刑部尚书张子麟卒麟直隶藳城人成化甲辰进士授南京大理寺评事历升都察院右副都御史巡抚湖广提督南京粮储刑部左右侍郎尚书九年秩满加太子太保以父母年高乞休温旨慰留令有司存问其父母再＜锍-釒＞得旨暂回省亲一月内即赴职造至家即守制至是卒赐祭葬如例
</div>
    <div class="pagination">
<a href="明实录世宗实录_page428.html">上一页</a><span>...</span><a href="明实录世宗实录_page424.html">424</a><a href="明实录世宗实录_page425.html">425</a><a href="明实录世宗实录_page426.html">426</a><a href="明实录世宗实录_page427.html">427</a><a href="明实录世宗实录_page428.html">428</a><span class="current-page">429</span><a href="明实录世宗实录_page430.html">430</a><a href="明实录世宗实录_page431.html">431</a><a href="明实录世宗实录_page432.html">432</a><a href="明实录世宗实录_page433.html">433</a><a href="明实录世宗实录_page434.html">434</a><span>...</span><a href="明实录世宗实录_page430.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
