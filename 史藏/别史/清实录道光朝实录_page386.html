<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 386 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 386 页/共 848 页</h1>
    <div class="content">○裁江西建昌府九江府通判、袁州府抚州府九江府照磨、武宁县新淦县德兴县巡检八缺。从巡抚周之琦请也。　　

○癸卯。秋分。夕月于西郊。遣肃亲王敬敏、恭代行礼。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百十九

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光十二年。壬辰。九月。甲辰朔。谕内阁、长龄奏、审明已革知县李联蒙、藉案婪索赃银一案。并查明该抚等尚无回护情弊各一摺。山西巡抚阿勒清阿、于李联蒙得受赃银。外间既有传言。无难即时查讯。况此等劣员。本不应调补首县。既经调补。更不应蹈外任积习。听其拜认师生。虽据称曾经面谕该革员、不得以师生称谓。迨李联蒙赃据已露。即应自避嫌疑。据实参劾。若谓因无确据。恐以传言参奏。审不得实。转难结案。试问虚实审讯明确。有何难结。必待众议沸腾。始行奏请革审。并据奏称、不敢因奏调首邑。稍存回护。即此已属瞻徇。及至既经革审。人证具在。亲自提究。无难水落石出。又复迟疑迁就。动逾数月。明系欲为开脱。不肯深追。虽据长龄查明该抚与李联蒙并无营私舞弊情事。该抚平日办事软弱。此案显系被其朦混。徇情庇护。咎无可辞。不胜巡抚之任。阿勒清阿、著交部严加议处。即来京听候部议。藩司邱鸣泰、臬司夏修恕、冀宁道王志瀜、太原府知府王世绂、未能审出实情。早日结案。亦属有意迎合。著一并交部议处。　　

○又谕、长龄奏、说出藉案索赃。并事后受财之知县典史、分别定拟一摺。此案山西怀仁县知县前署太谷县王榘、于该县八品职衔孙阜昌、买用五台县青白石、被杨世选等控告。辄令门丁张四、向索赃银。现据孙阜昌供出给过王榘银六千两。典史周舞旸银二百两。前署太谷县试用知县王承庆、于杨世选等复行讦告、赴孙阜昌家勘验。事后得受银一千六百两。现据长龄查讯得实。试用知县王承庆、著革职发往新疆效力赎罪。赃银追缴入官。怀仁县知县王榘、委解湖北饷银。门丁张四、是否随同前往。著湖北巡抚饬属将张四严拏务获。同王榘一并委员押解至山西。交新任巡抚、提同周舞旸、孙阜昌、质讯明确。按律定拟具奏。余著照拟完结。寻奏、查王榘已在籍病故。张四弋获无期。提讯周舞旸、事后受谢属实。按不枉法赃折半科罪。拟杖流。下部议。从之。　　

○以四川布政使尹济源、为山西巡抚。未到任前。以山西布政使邱鸣泰护理。以江西按察使刘重麟、为四川布政使。广东盐运使程怀璟、为江西按察使。　　

○调山西按察使夏修恕、为安徽按察使。安徽按察使色卜星额、为山西按察使。　　

○户部议准、四川总督鄂山疏报。犍为县开淘盐井四眼。照例榷课配引。从之。　　

○乙巳。上御洞明堂。勾到新疆、云南、贵州、广东、情实罪犯。停决新疆绞犯一人。云南斩犯二人。贵州斩犯六人。绞犯七人。广东斩犯三人。绞犯二人。余八十四人予勾。　　

○谕军机大臣等、阿勒清阿奏、原议津贴蒲滩贫民三年银两。借款动放。捐廉归补一摺。据称蒲滩盐地、经长龄议令商人按年捐输。永远代赋津贴。惟原奏系三年以后方行代赋津贴。现在三年之内。除该抚与该管道府等分捐三分之二。商捐三分之一。尚有不敷银九千一百五十两零。请先在河东道库商捐销价生息闲款内、自道光十二年起。至十四年止。按年如数动给。仍在巡抚养廉内每年捐银三千两。其余一千五百七十五两零。在河东道、蒲州府、监掣同知、永济县、四员养廉内分摊。道光十四年底。前项三年之内津贴银两。官捐为止。接续商捐。所有动用销价生息银款。分作六年匀捐。计至道光十八年、即可全行归款。至部议蠲除之蒲滩地亩、应徵钱粮银五百四十三两零。请饬藩司暂为筹款补足地丁原额。俟三年后即令商人永远代赋。所有滩地钱粮。无庸请豁。此项津贴银两、系捐廉归补。请免造册报部核销等语。是否可行。著尹济源到任后、体察情形。悉心妥议。据实具奏。将此谕令知之。　　

○又谕、寄谕署盛京将军奕颢、每年该处进香水梨二千个。著自明年为始。祇需进二百个。足敷供献之用。将此谕令知之。　　

○贷山西山阴县歉收贫民常平仓谷。　　

○丙午。上诣绮春园问皇太后安。　　

○谕内阁、吉伦泰满汉文字、均属生疏。于副都统佐领事务。碍难管理。伊所管镶蓝旗蒙古副都统、所署镶红旗汉军副都统事务、均著毋庸管理。所署佐领事务、著该旗照例另行拣员奏署。　　

○谕军机大臣等、本日据张井由驿驰奏、奸民聚众强穵官堤、掣动全黄大溜入湖、急筹堵闭一摺。本年淮黄并涨。均经随时抢护平稳。八月二十一日。龙窝汛十三堡、有湖内奸民、驾船携带鸟枪器械。拦截行人。捆缚巡兵。将大堤刨穵。现在口门已宽九十余丈。水深三丈以外。大溜已掣七分。势将全黄入湖。殊出情理之外。据张井就现获从犯孙在山讯出、系民人赵步堂雇令穵堤。此外认识者。尚有本县生员陈堂、监生陈端、陈光南、刘开成、及海金周之子。并称陈端等、均有地亩多顷。滨临湖边。连年被水。欲穵放黄水。希图地亩受淤等语。现在首犯未获。所供止图于淤肥地之语。殊不足信。且奸匪不止此数。自必另有为首之人。别图不法情事。均应彻底根究。陶澍现赴安徽江西等省阅伍。何处接奉谕旨。即著迅速折回。将案内人犯严审定拟具奏。所有全案逸犯。务须饬属密速掩捕。细心严鞫。尽法惩治。毋任一名漏网。傥有不实不尽。致将来另生事端。惟陶澍是问。再现在黄河势将全行入湖。并著陶澍察看水势。应如何相机镶筑。其本年回空军船。尤关紧要。是否不至阻滞。著陶澍体察情形。设法令军船衔尾归次。毋稍疏虞。将此由四百里谕令知之。　　

○步军统领衙门奏、拏获窃贼、并雇窃贼作工之大和庄佃户。请交刑部审办。得旨、大和庄已故佃户孙锦亮之弟孙锦文、及现获贼犯三名。俱著交刑部归案审办。至所称嗣后将南苑大小各村庄佃户、及受雇之长短各工人名姓籍贯、造具清册。每年按季拣派奉宸苑、及内务府官员、分往清查。如查与原册不符。或有形迹可疑。即行禀明究办。仍于年终汇奏一次等语。著耆英等认真稽核。实心办理。不必拘定时日。傥查有前项弊端。随时奏明严惩。毋得日久生懈。视为具文。　　

○乌兰察布盟长乌喇特公巴图鄂齐尔、缘案革退。以副盟长乌喇特扎萨克镇国公喇特纳巴拉、为盟长。　　

○命工部尚书穆彰阿、驰往江南会同总督陶澍、查办事件。　　

○以署镶红旗汉军副都统关福、为镶蓝旗蒙古副都统。署正黄旗汉军副都统松筠、署镶红旗汉军副都统。　　

○以理藩院尚书博启图兼署工部尚书。吏部尚书文孚、署镶白旗满州都统。御前大臣玛呢巴达喇、署正蓝旗满州都统。　　

○以疏防奸民穵堤。江南河道总督张井、道员王贻象、参将张兆、游击薛朝英、下部严议。革通判田锐等职。　　

○命宁夏副都统存华、往奠故阿拉善亲王玛哈巴拉茶酒。赏银五百两。并赐恤如例。　　

○旌表守正捐躯直隶磁州民高根兴妻郭氏。　　

○丁未。遣官祭都城隍之神。　　

○谕内阁、国家澄叙官方。长以帅属。督抚大吏。当正色率下。视国事如家事。以民心为己心。庶得收身使臂臂使指之效。近来外省积习。属员一经升调。即拜认师生。凡事略分言情。无所顾忌。甚至节寿厚其馈送。迁调藉作报酬。遇有赃私败露、及审案错谬、仓库亏空等事。碍于情面。不加参劾。甚至赃款代为掩饰。案件听其抽换。亏短代为弥缝。疲玩因循。吏治废弛。职此之由。古人公忠体国。即谊属师生。尚不肯以私恩废公义。况受爵公朝。拜恩私室。上司因是而庇护。属吏即以是为揣摩。全不以国事为重。清夜扪心。岂不可耻若举者以为恩。劾者即以为怨。朋党渐开。尚复成何政体。嗣后直省督抚、各宜破除情面。认真办事。贤者举之。不肖者劾之。一秉大公。毋蹈陋习。傥不加悛改。一经科道参劾。或经朕别有访闻。定将该督抚严行惩处。断不宽贷。董正治官。恪慎厥职。小廉大法。吏治蒸蒸日上。朕实有厚望焉。将此通谕知之。　　

○又谕、吏部议处山西巡抚阿勒清阿等、请分别革职降调一摺。前任山西巡抚阿勒清阿、于已革知县李联蒙、得受赃银。外间既有传言。无难即时查讯。况将此等劣员、调补首县。拜认师生。迨该革员赃据已露。即应自避嫌疑。据实参劾。乃必待众议沸腾。始行奏请革审。又不亲行提究。迟疑迁就。动逾数月。该抚平日办事软弱。此案又复徇情庇护。实属咎无可辞。阿勒清阿、著即照部议革职。山西布政使邱鸣泰、山西按察使调任安徽按察使夏修恕、冀宁道王志瀜、太原府知府王世绂、于此案未能审出实情。早日结案。实属有意迎合。邱鸣泰、夏修恕、王志瀜、王世绂、俱著照部议降三级调用。不准抵销。　　

○又谕、御史周彦奏、慎重海防一摺。各省设立水师。原以巡历洋面为重。将备卒伍等、平日操防果能得力。自可远涉波涛。认真巡哨。何至有外夷船只乘风驶入内洋之事。如该御史所奏、各省提镇、性耽安逸。并不亲身赴洋。以致本年＜?口英＞咭唎夷船顺风扬帆。毫无阻隔。水师废弛。已可概见。嗣后该督抚提镇等、务当严饬所属。各按定期。巡洋会哨。并责成该管巡道、临时查察。取结具报。傥各镇不亲赴会哨。立即据实揭参。如敢扶同捏饰。查出一并参办。至各营弁兵、尤应勤加练习。技艺娴熟。庶于洪波巨浪之中、履险如夷。悉成劲旅。不至临事退缩。视洋面为畏途。其出洋战船。是否应需修造。著饬沿海各地方官。据实查明。造册报部。又另片奏、沿海炮台额数。部中无从稽核。著一并查明、筑自何年。安设何汛。旧贮炮位几尊。防守兵丁是否是额。详细造册报部备查。国家设立营制。一兵有一兵之用。傥仍畏葸偷安。操防疏懈。致令水师兵弁。虚糜粮饷。有名无实。别经发觉。定将该督抚提镇等从严惩处。断不能幸邀宽典也。将此通谕知之。　　

○又谕、昨因桃源县奸民聚众强穵官堤。掣动全黄大溜入洪泽湖。已降旨将工员田锐等分别革职严议矣。龙窝汛十三堡两坝堤工、高出水面尚有五尺余寸。是日风又不大。不至平漫过水。堤坡内外一律整齐。并无獾洞鼠穴情形。向来河工失事。或因水长风狂。人力难施。此则全系人力刨穵。乃从来所未有之事。深为可恨。该管厅营、漫不经心。即随本道在张家湾等处抢镶防风。亦应派拨兵夫看守。何至守望仅止寥寥数人。该厅营等形同木偶。仅予革职。不足蔽辜。已革同知衔署桃南厅通判田锐、桃南营守备张顺清、龙窝汛千总沉得功、桃源县南岸主簿王积棻、署桃源县知县刘履贞、把总钱永贵、俱著枷号河干。俟穆彰阿会同陶澍、将全案人犯审明。即治该革员等以应得之罪。河道总督张井、署淮扬道王贻象、河营参将张兆、淮扬游击薛朝英、俱著先行摘去顶带。听候部议。仍戴罪在工效力。寻议上。得旨、张井、王贻象、张兆、薛朝英、俱著照部议革职。暂留各该本任。在工效力。俟工竣时再降谕旨。　　

○又谕、朱士彦奏、常文因病在途出缺一摺。所有本年奉天官庄谷石。著朱士彦即行前往监收。其盛京清宁宫大清门应修工程。著到盛京后、会同奕颢敬谨勘估具奏。　　

○调理藩院右侍郎奎照、为工部左侍郎、以奉宸苑卿奕纪、为理藩院右侍郎。　　

○以刑部左侍郎鄂顺安、署山西巡抚。江西布政使岳良、署山西布政使。山东盐运使怡良、为安徽按察使。　　

○以故云南蒙化厅属南涧土县丞阿钟琳弟钟瑛、袭职。　　

○戊申。谕内阁、祥端等奏、请暂停考试笔帖式一摺。东陵本年应行考试候补笔帖式。兹据奏称、该考试人等各试卷繙译未臻妥适。该处内务府候补笔帖式、向系一二年方补一缺。且各衙门现有实缺笔帖式十二员办理文稿。亦暂不致乏人。著照所请、准其暂停考试。即晓谕应考之人。用功学习。仍督饬该管官严加教课。限二年内学有成效。再为考试。　　

○又谕、前据御史舒德奏、已革花户张英等舞弊。当经降旨交刑部审讯。因张英在逃。尚未据该部奏结。兹据恩铭奏、在车房栅栏内拾获舒德书信。内有刑部堂司各官得赃舞弊等情。如果实系该御史书写。何不指名参奏。转于昏夜掷在车房。此与投递匿名揭帖何异。惟案关职官得赃。虚实均应彻底根究。著派富俊、昇寅、申启贤、提集全案人证。秉公严讯。所称真犯隐匿、冒名顶替各情。尤为案内紧要关键。著先就现获各犯。严究确情。其案内牵涉各员。傥有应行解任革职者。即著指名参奏。务令水落石出。毋许含混。　　

○以内阁学士联顺、为奉宸苑卿。　　

○己酉。上御洞明堂。勾到四川情实罪犯。停决斩犯二十二人。绞犯十六人。余九十二人予勾。　　

○谕内阁、琦善奏、勘估永定河南六工堵筑漫口。并挑穵引河。约需银数一摺。永定河南六工漫口处所。经该督体察情形。请于漫口东西两头、就滩面建立坝基越堵。计西首估筑坝基八十九丈。东首估筑坝基四十四丈。临河一面。仍镶护埽。并添挑水坝、逼溜注引河头。所有正坝上下边埽护埽挑坝。应用正杂料物夫工土方。暨采买秫秸。加添运脚。及漫口以下旱口四处。约需银三万七千余两。其引河自漫口迤下起、至南七工十九号止。间段估挑。共长八千六百六十九丈。计估口宽十五六丈至五六丈不等。底宽八九丈及十丈至五六丈不等。深一丈二三尺至四五六尺不等。约需银五万八千余两。通共估需银九万五千余两。著准其筹款动拨。解赴工次。交该道收存备用。仍遴委诚实之员、专司稽核。务须力加撙节。将来余賸若干。著奏明留为善后工程之用。该督亲往督办。务使工坚料实。不准稍有偷减虚糜。工竣核实报销。　　

○谕军机大臣等、本日据张井由驿驰奏、黄河非常异涨、各工奇险叠出、分饬道将抢护、险工渐定一摺。本年黄河秋汛盛涨。为近年所未有。自桃南龙窝汛十三堡于家湾大堤被决。掣溜入湖。黄水骤落。而桃南北以上各厅、水势接续增长。铜沛厅徐城北门工志桩、积存至二丈九尺。两岸漫滩。势已不能容纳。又倚阴雨不息。临黄各工。塌埽溃堤。处处危险。该河督因洪湖水势已长至二丈以外。督令该管各道、赶启吴城七堡、及御黄坝、顺清河三处。俾湖水畅洩入黄。其徐城上下分洩闸坝、现已长逾定志。该道厅先将铜沛厅属天然闸犀□□放。黄水停长。其十八里屯滚坝。即未开放。所办颇合机宜。此次黄水被奸民穵堤。大溜全掣入湖。所患洪湖盛涨。宣洩不及。高堰便觉吃重可危。该河督赶启吴城七堡、及御黄坝、顺清河三处。俾湖水畅洩入黄。不令高堰吃重。此为正办。该河督即饬令道将厅营、加意防护。务保万全。不可稍有疏虞。其徐城上下黄水增长处所。犀□□放天然闸。黄水停长。即不放十八里屯滚坝。亦为妥协。总在该河替相机办理。应否启放。随时细心体察。朕亦不为遥制。所奏邳北厅董家堂汛、经该河督于春间在岔堤外。自庙山至羊山、估筑外越堤。长五百八十丈。足资捍御。又萧南厅萧汛外滩陈家庄、肥家庄、二处上接大提、估筑拦坝一道。长六百五十余丈。拦截滩水。甚为得力。又宿南厅蔡家楼汛金家庄地方、向无埽工。抢镶新埽九十余丈。其余各厅或旧埽补镶。或抛石抢护。自八月二十五日以后、险工抢护渐定。览奏均悉。惟此时距霜降尚有二十余日。来源仍虞续涨。该河督总须随时尽力防护。务保无虞。不可稍存大意。又另片奏、龙窝汛口门掣溜入湖。甚为平缓。恐上游豫省。必有漫溢分溜之虞。豫省八月十八日祥符下汛三十二堡滩水漫堤。本日据杨国桢奏到、大河水落三尺、滩水消退、口门不难断流等语。此外尚无漫溢之事。又本日据御史冯赞勋奏、龙窝决口、请加意守护一摺。奸民强穵官堤。携带鸟枪器械。捆缚巡兵。其潜蓄奸谋。已非一日。今既远扬。恐党类仍未解散。傥侦知文武官兵。专意龙窝。难保不乘机窃发。另起奸谋。若仍前兵夫寥寥数人。万一疏虞。耗费更甚。必须大为之防。著该河督、及该督、一面饬属严拏陈端陈堂等、务获究办。并通饬沿河州县厅营、于所属各处要隘、添派兵夫巡役。加意防守。毋稍疏懈。傥再有疏失。该河督等自问能当此重咎耶。懔之慎之。将此由四百里谕知张井、并谕陶澍知之。　　

○以故四川建昌道属巴旺宣慰司罗卜藏那木扎尔子衮却策丹、普济州长官司吉荣秋子维祺、永宁道属平夷长官司王元臣子朝柱、各袭职。　　

○庚戌。谕军机大臣等、有人陈奏、六安州城北六十里地名单家铺。有土豪张四条、聚党千余人。劫夺商旅。淫掠妇女。开场诱赌。拒捕贩私。种种不法。地方官不敢过问。又有霍山县监生朱文耀兄弟五人、勾串盐匪。抢掠蓝姓寡妇。图占家产。后寡妇逃回控告。地方官不为究办。此等淫凶恶棍。最为地方之害。如果属实。大干法纪。该地方官岂毫无见闻。何以不尽法惩治。一味姑容疏纵。甚至不敢过问。养痈贻患。实属废弛不职。著邓廷桢督同新任臬司怡良、将此二案严密查访确情。据实具奏。勿任闻风远扬。一经拏获。即亲提究办。毋许稍有讳饰。如该地方官实有姑容疏纵情弊。即著一并严参。毋稍徇隐。将此谕令知之。　　

○准回子郡王衔贝勒阿布都尔满、世袭罔替。　　

○辛亥。上御洞明堂。勾到广西、福建、奉天、陕甘、情实罪犯。停决广西斩犯五人。福建斩犯三人。奉天斩犯一人。陕甘斩犯五人。绞犯二人。余七十人予勾。　　

○谕内阁、李鸿宾、刘荣庆、俟押解到京、交刑部治罪。著大学士军机大臣会同刑部堂官审拟具奏。　　

○又谕、户部奏、江苏省办理平粜事宜、与原奏不符、请饬查一摺。江苏省崇明县额定食米、因上年秋禾被歉。采买维艰。该督等奏请截漕粜济。当经该部议覆奏准、于道光十一年熟田漕粮内、截拨米二十万石。按照时价运往发粜。并声明粜出价银、该督等提解司库另款存贮。仍于明岁秋成后、察看情形。发银买补搭运。或届期毋须买补。将价银解部。临时由该部奏明办理。兹据该部奏称、查明该抚本年咨报办理平粜事宜、核与原奏不符。且原奏指称崇明县冬季立需食米。何以迟至本年三月、始行粜给商人转运。是该县上年冬季并非急需接济。复查崇明县上年冬季月报粮价、三两九钱五分。现在三月摺报、二两五钱。何以悬殊若此。况截留漕粮。原为灾黎起见。如果难以运往。或可稍迟接济。自应赶紧据实陈明。并将核定价值。先期具奏。乃事阅半年。于米石粜竣之后、始将价值报部。似此办理平粜。殊非惠济灾黎、慎重帑项之道。且该抚此次所报粮价合银四十万两。与该部前咨该省合银七十九万两之数、大相悬殊。恐其中有不实不尽之处。著该督等按照该部所指各情节、确切查明。据实覆奏。毋稍含混。其粜过米石、著仍遵该部前奏、按照价银如数买补。于今冬一律搭运。著一并详晰声明具奏。寻奏、截漕之请。虽于上年十一月具奏。而部覆到苏。己在十二月内。州县徵收漕米。先求无误正漕。始能续徵截留之米。灾歉之后。辗转催徵。不能不延至本年三月。崇明孤悬海外。米商赴邻省买米。脚价甚钜。该县所报市价。系连运脚并计。故见其多。此次截漕。以所截之米。发交商人转运。其运脚系商人自备。不能并计。且官粜例须减价。不以牟利而以济荒。所以异于上年报价。现已设法饬令如数买足。一律搭运。下部知之。　　

○谕军机大臣等、据禧恩等奏、进剿猺匪、连获胜仗、各排冲缴械乞降、现筹剿抚兼施一摺。剿办甚属可嘉。朕心欣悦之至。已另降谕旨分别加恩矣。据称各排冲猺匪、闻大兵云集。不敢出山抗拒。有军寮马箭等排、约会火烧坪、大掌岭、里八峝、各排猺目猺老乞降。现饬臬司杨振麟、剀切宣谕。如果真心投降。必须将滋事首匪捦献。并将器械汇缴。出具情愿薙发摘环。不敢滋事甘结。否则仍当进剿。该猺目等陆续缴出器械。仍未将匪猺缚送。经禧恩等督兵进剿。连获胜仗。随有西路红泥田等十九冲猺众、出寨投诚。恳请免剿。禧恩等颁给降猺小旗。派员妥为安置。其大掌岭排后山猺众、因我兵进逼、甚为震慑。惟阳公岐一冲、尚有余匪潜聚。东路各冲猺人、亦愿出就抚。禧恩等派臬司庆林等查勘。有猫儿坪老寨、及六暗马头鬃等十九冲猺众、顶香跪迎。情愿出具保结。并愿将从前焚劫之民汛房间赔修。东路匪猺房鸭脚四等、俱经六暗冲良猺捆送到官。叠劫首匪房八等二十余名、已捦获正法。各冲投首自赎。情词真挚。当派委员弁、亲入猺寨晓谕。西路十九冲、亦已畏罪归诚。其余未经投出各冲、视大排为进退。大排除行祥一排。本未被胁、已妥为安抚外。其余七排、惟军寮、火烧坪、大掌岭、油岭、四排人数众多。良莠不一。马箭、里八峝、横坑、三排势已穷蹙等语。该猺匪如果震慑兵威。真心詟服。将著名各头目按名缚献。即当散其胁从。因而示抚。以收事半功倍之效。卢坤计已到彼。著即商同妥筹安抚。以期迅速蒇功。切不可将就了事。稍涉疏虞。致贻后患。是为至要。李鸿宾、刘荣庆、著禧恩等派委妥员押解来京。刘荣庆如已起身回籍。著咨明沿途湖南湖北等省。该革员行抵何处。即由该省督抚委员押解来京。将此由四百里谕令知之。　　

○又谕、已革广东提督刘荣庆、籍隶江苏泰州。如已回籍。著陶澍等即派委妥员押解来京。交部治罪。将此谕令知之。　　

○钦差大臣户部尚书禧恩等奏、连山军营发报。改由湖南宜章、郴州、至衡州驿递。较向由江西等省行走。可近千余里。从之。　　

○以进剿广东连州猺匪连获胜仗。钦差大臣禧恩等、得旨奖赉。下部议叙。赏总兵官曾胜子承禧、六品顶带。蓝翎。　　
</div>
    <div class="pagination">
<a href="清实录道光朝实录_page385.html">上一页</a><span>...</span><a href="清实录道光朝实录_page381.html">381</a><a href="清实录道光朝实录_page382.html">382</a><a href="清实录道光朝实录_page383.html">383</a><a href="清实录道光朝实录_page384.html">384</a><a href="清实录道光朝实录_page385.html">385</a><span class="current-page">386</span><a href="清实录道光朝实录_page387.html">387</a><a href="清实录道光朝实录_page388.html">388</a><a href="清实录道光朝实录_page389.html">389</a><a href="清实录道光朝实录_page390.html">390</a><a href="清实录道光朝实录_page391.html">391</a><span>...</span><a href="清实录道光朝实录_page387.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
