<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 82 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 82 页/共 128 页</h1>
    <div class="content">　　○乙丑命湖广都司都指挥佥事王闰守备郴桂等处
　　○镇守大同都督佥事王玺等奏谍报虏贼五营约有数万四营起往东行一营欲求宣府复讎请先为之备兵科右给事中屈伸亦奏虏众临边乞将团营原选听征官军责付平江伯陈铳统领以都督二人佐之以备调用事下兵部覆奏北虏部落往年春过河未久即趋东北驴驹河住牧过夏今自出套之后久在大同东胜偏头关等处潜住时遣轻骑俟间窃入杀掳人畜近被宣府官军截杀必有报复之心且虏情谲诈变态不常况脱罗干之子火筛枭鸷尤甚不可不为之备大同宣府军马各守分地其势自寡延绥援兵不能卒至往年因北边有警常命京营太监杨穆平江伯陈铳及都督二员选官军二万听征今请于团营原选官军内简精兵万人命大将一员统之以俟调遣仍佐以都督二员其军士甲伏＜马犬＞马之数及银布之赐俱如前例从之命杨穆陈锐及都督刘宁杨玉仍旧操候
　　○丙寅劫掠湖广宜章临武二县贼首江钦及其党苏瑛等转劫他所久不获至是广东韶州府捕斩钦等二十八级俘瑛等四十五人巡抚江西都御史金泽上其事命下所司知之
　　○丁卯命江西建昌府岁以税课司课钞给益王府从其请也
　　○先是有旨建崇真宫于直隶兴济县至是赐之庙户六及青县地七十顷五十亩
　　○命存留下场牧马一万匹操候听征给草料一月
　　○己巳  太祖高皇帝忌辰  上祭  奉先殿驸马都尉杨伟承命祭  孝陵
　　○置荣王府仪卫司及群牧所官二十七员
　　○庚午给晋府故辅国将军奇淔夫人贾氏食米岁三十石
　　○改狭西庆阳府清平驿递运所于红德城北
　　○辛未  仁宗昭皇帝忌辰  上祭  奉先殿遣驸马都尉黄镛祭  献陵
　　○辽东沈阳等处数被虏杀掠人畜丧失军器兵部请退治提调都指挥金俊等罪谓副总兵张澄先缘他事查勘未报分守左监丞刘恭方戴罪杀贼参将焦元已回京闲住请自  上裁命金俊等逮问如律张澄待查勘至日闻奏刘恭仍戴罪杀贼焦元既去任置之
　　○昏刻月犯罚星○壬申赐周府镇国将军同金□唇同金□希同铭辽府镇国中尉宠湴宠灦赵府辅国将军厚火□即厚炣诰命冠服如制
　　○以旱雹灾免狭西延安等八府兰州甘州中护二卫弘治十一年粮草子粒有差
　　○昏刻月犯天江北第一星
　　○乙亥晓刻木星犯垒壁阵西第五星
　　○丁丑升山东按察司佥事陈宽为山西按察司副使
　　○戊寅初大学士徐溥致仕命官其一子为中书舍人而溥长子先以纳粟授官次子有足疾遂乞以其孙文焕补荫吏部覆奏从之
　　○给徽府遂昌王祐灌禄米岁二千石
　　○以水灾免直隶凤阳淮安二府及凤阳右中等十卫所弘治十一年秋粮子粒共二十七万四千六百四十八石有奇
　　○山西朔州空中声如急雷随有白气上腾陨大石三○庚辰代府潞城王成金□畾薨王安简王之子母妃张氏景泰五年生成化十年封为长子弘治五年袭封潞城王至是薨年四十六讣闻辍朝一日赐祭葬如制谥曰荣安
　　○南京国子监监丞杨文奏今天下节俭之风浸微婚丧燕享骄奢无度屠宰之类动及千数肥鲜之味恒致百品凡靡丽之物难以悉举上下同风远近同俗转移之机在于一人臣愿  陛下寡欲养心躬履俭素非但封拜赐予婚丧燕享之有制而饮食服御尤宜量为节损如前代令主常膳不求兼味常服不辞再浣著为定制以节天下之财自宗支宫壸戚畹公侯伯以至卿大夫庶人一视朝家为准夺踰制之田宅禁厮养之舆马宫室园田仆妾绮罗金珠之属悉皆次第降杀务从俭约有不如制并从科道官纠举庶人心尚古风俗返朴天下之事可从而理也命下其言于礼部
　　○监察御史史载德奏比来边将多不能夺勇敌忾少有微劳辄张大其事以捷音奏报恐夷虏闻之有以窥朝廷之浅深自今宜严为之禁非斩捕百级以上者不许宣布于廷奏报之人亦止给赏不得升职兵部覆奏谓将臣奏报捷音律有著令大者宣露布小者具奏本俱于早朝未奏事之先宣布所以张国威而昭武功也其奏捷之人或升或赏亦临时出自特恩盖永乐以前总兵无专官有事命将事平即回后边方多事因留总兵官镇守其地或地方小警自调本镇兵马剿杀非奉  上命者止具斩捕之数奏闻本内不得称捷音亦不宣捷比年以来乃有扑杀以为功掩袭以取胜多者七八十级少者四五十级或三四路而并为一路或二三日而冒为一日一概以捷音奏报宣布于廷奏报者亦得升赏似与著令不合请为之限凡大将奉命出师虏众至三五千人我军一日一处斩捕五十人以上得以捷音宣奏奏捷之人如例升赏若非重大贼情守臣未经奏请本处擒斩贼级不及二百者止具本奏闻不得报捷宣布违者听科道官劾奏命奏报捷音仍照旧例行
　　○辛巳广西道监察御史陆完病痊至京复除狭西道
　　○养病湖广按察司按察使林俊以亲老辞广东右布政使之命从之
　　○镇守狭西惠安伯张伟请月分南京本色禄米十石于狭西支给以便养赡家口从之
　　○壬午裁革江西布政司军需库大使一员
　　○兵部奏西北诸边凡军马城堡器械旧例三岁一阅视近因言者建议令巡按监察御史岁一阅视恐徒为劳扰请仍照旧例从之
　　○府部等衙门会议兵部尚书马文升所陈增修武备事谓今两京方遣官清查京卫军士宜令按户部粮册及工部冬衣册究原额军数核其多寡存亡付兵部更命官简选精壮补入团营老弱者退之凡内府及各衙门旧有占役悉送选补占恡不发者科道官劾治其罪又京卫各营逃亡军士数几二万多潜住京师宜令各营提督官缉捕若逃回者移文所在官司补之清军官给由俱送兵部查考课殿者落职军士三逃者罪其户长别发充附近卫分军役仍著为令又殚忠效义二营舍人余丁宜选其精壮送团营操练年老即纵归不必勾补其子有愿食粮从军者听又遮洋船运军六千三百余人天顺初开通小河直抵蓟州近又减半折价止运本色十五万石其运船及军累年余闲而北直隶德州等九卫运山东粮输通州者俱北方精壮之军请尽送京营操练以遮洋余闲运军代之自明年为始其各边军士大同诸路山西偏头等关及甘凉已募惟延绥操守者少成化初增设榆林卫及镇羗安边二所犹未充实且大同藉此兵为援请命巡抚都御史核榆林土著人除官及正军外余皆二人选一操习老代以子有不愿者令他徙而以其屋舍给官军及各处戍兵若欲得谋勇之将今在京待用者若都督刘宁久经战阵者若杨玉孙贵李澄边将若神英皆可任将领保国公朱晖亦堪提督京营成国公朱辅永康侯徐锜丰城侯李玺武靖伯赵承庆丰润伯曹恺襄城伯李鄌安乡伯张恂各官果能自勉数年之后亦足胜将领之任他如副总兵欧磐张安参将陶祯孙文毅胡忠姚信吴江杨翥高瑛皆历练年久足备缓急独神英故以罪闲住宜召还与半俸以励其志而朱辅等仍须戒饬使自奋励其有居下僚隐草泽者宜行天下诸司询访以礼举荐随才任用若战马死亡数多以在边诸将多用之＜马犬＞负围猎或借乘势要或又以老病马鬻官取厚价以自利之故若京营餋马多以计巧免养马者率单丁贫户春冬虽支料豆六月其草束仅支两月例折银四钱余时俱自买给而应支料豆又多以预贷人钱卖之今宜各为之禁仍敕各营提督官阅餋马军户贫家有马者退作步队稍殷实者令其餋马时时验视有瘦损者痛绳以罪凡此皆武备所急今日所当行者臣等更愿  皇上罢不急之营缮令各营军士专习武艺务军锐马壮将领得人则战胜守固虽有大寇不足虑也议上从之然所举将领虽尽一时之人而论者或以为中有不称者云
　　○兵部议覆刑科给事中李举所言放免山西民壮事谓山西民壮戍守三关今已四十余年鴈门关实西北要害之地而偏头关尤为孤悬保障若悉放免万一虏寇侵陵何以捍御况今虏众悉在大同宣府境外住牧似未可放免宜令所司加意存恤候边围无警议奏处分从之
　　○先是大同开市易马左副总兵都指挥佥事赵昶与总兵神英都督宋澄马仪参将李玙秦恭奉御侯能及游击将军刘淮皆令家人以叚布市马而英昶家人因以违禁花云叚与虏交易提督使馆都指挥李敬亦因而市马自入顷之虏使完者欲引境外虏众入市托言在馆虏众多染疾欲往牧马所避之而私以马一遗敬敬为请于守臣而许之由是虏众纵横出入居民苦之既而虏复以迎归使为名驱马入小边诱贸铁器太监孙振都御史刘瓛及英不为防制故远近商贾多以铁货与虏交易村市居民亦相率犯禁既而虏使回令昶以奇兵三千防水口堡英及昶等复以货易马前后所得各九十余匹虏使出境未远昶即驰归致虏内外合势攻围蔚州马营等燉熢燧数百里不绝告急者踵至英等不为意淮驻兵近地闻寇不救未几引还大同虏遂陷马营转寇中东二路共杀守墩官三人军三人掠九人伤十人参将李玙都指挥刘英及指挥赵彪等不能统兵追寇都指挥余庆姜瓒不以时修各墩月墙悬楼故马营为虏所入时边民喧传总兵以下用铁器易马而英与昶素有隙又以争市马互相讦事闻兵部议遣给事中吴世忠郎中陈大章往按之世忠等转委都指挥宋辅推问辅遂鍜炼成狱言昶家人赵晟刘＜王巳＞用违禁铁器赵从及英家人神十等用违禁叚匹与虏使交易昶弃师先遁英瓛振闻警不即调兵淮逗遛不救敬卖法受贿具疏以闻有旨赵晟刘＜王巳＞处斩赵从神十等发广西边卫充军英闲住瓛振别用昶淮及敬下巡按监察御史逮问奏拟昶淮充军敬杂犯绞罪而昶等屡奏讼冤于是复命大理寺右寺丞吴一贯锦衣卫指挥佥事余寘往勘得＜王巳＞止以违禁叚匹易马无私鬻铁器事晟时给引回家未尝与虏交易并发李玙刘英余庆姜瓒等前所未勘报之罪乃奏昶淮宜以虏侵入境论俱充军敬以枉法论宋澄马仪侯能以违制论宋辅以故入人罪至死未决论俱赎徒杖还职致仕闲住有差敬仍革管军管事晟供明＜王巳＞比例充军且言昶淮例应充军但杀伤不多比之亏折大众者异且与神英罪同以例处之情轻律重＜王巳＞所犯与赵从等亦宜同坐吴世忠等失于查究轻重失伦亦难辞责于是昶淮免充军各降一级带俸差操晟＜王巳＞皆准辩发落宋辅纳赎闲住李玙等逮问而吴世忠等以遇赦俱宥之
　　○甲申升河南按察司按察使邓庠为广东布政司右布政使南京江西道监察御史马鸾为山东按察司佥事
　　○初四川布政司岁运米于贵州者八万石内以五万石折银每石银三钱三万石折纳布匹每石布二匹自成化十六年至弘治十一年积欠银布已多至是从贵州巡抚官之奏每布二匹暂准徵银四钱解补前欠之数十二年以后仍银布兼纳
　　○乙酉升浙江按察司副使文贵为河南按察使
　　○以内府甲子等库原贮诸色杂物给在京文武官准弘治七年至十一年折色俸钞
　　○刑部覆奏南京吏部尚书倪岳等所言其曰慎重刑狱者比岁差官审录往往便道过家故狱事不及致详请自今南人差北北人差南庶彼专心详审其曰申明旧例者新例南京跟子歇家满贯徒罪以上者枷号三月发边卫充军法似太重请令跟子有犯指称官吏诓骗财物满贯与坑陷纳户及遇官攒虚出通关者如例充军免其枷号若止因晒晾＜马犬＞载籴买等事多取佣钱价直至满贯者枷号一月与不满贯者俱以常法处之其曰祛除民病者近年各处有司官滥罚纸劄民被其害请严加禁约议上从之
　　○丙戌升监察御史张鸾为浙江按察司副使
　　○四川酉阳宣抚司土官宣抚冉舜臣奏宋农寨蛮贼纠胁诸寨洞蛮杀掠人财焚毁夷舍乞下所司剿捕兵部覆奏请移文四川守臣及三司官各一员赴酉阳体量仍遣人抚谕贼首令改过自赎如不听驰调重庆等卫官军并酉阳土兵合剿从之
　　○丁亥赐晋府上犹县主并仪宾郝振高苑郡君并仪宾陈瑀贵溪县主仪宾李应轸代府平山郡君仪宾李显宗诰命冠服如制
　　○命锦衣卫署都指挥佥事刘纪侄琰山西都司都指挥佥事马麟子駪各代为指挥使琰原卫駪太原右卫
　　○戊子先是大同左卫等处连被虏贼入境墩军余丁男妇被杀掳者三十三人孳畜被掠者一百有奇宣府青边口等处贼拥众入境男妇被掳者一百人军士死伤者四人孳畜被掠者一百七十有奇巡按监察御史请通治两镇镇巡等官罪兵部覆奏宣府太监刘清总兵官庄鉴都御史马中锡及东路参将陶祯已有旨免罪游击将军张俊及监枪右监丞吴琳论功似可赎罪而大同太监刘云总兵官王玺都御史洪汉及副总兵马昇游击将军王杲虽所属被杀掳人畜数多然到任未久情亦可恕  上曰刘云等既新任免究治令戴罪杀贼张俊功可赎罪并吴琳始宥之
明孝宗敬皇帝实录卷之一百五十一
　　弘治十二年六月己丑朔以丰润县田五百顷赐荣王从其请也
　　○土鲁番速坛阿黑麻遣使来贡因请归前所安置贡使写亦满速儿等百八十一人兵部覆奏谓阿黑麻已悔罪宜如所请并以原赐衣服等物留贮甘州者悉以畀之  上从其议
　　○兵部奏比年以来各处清军官多不能尽心职务请以十分为率凡清解不及三分者布按二司委官停俸两月府州县官三月如不及一分并稽违造报军册者二司官停俸三月府州县官逮问从之
　　○先是给事中华曰□永奏学士程敏政会试漏题事既午门前置对敏政不服且以曰□永所指二人皆不在中列而覆校所黜可疑十三卷亦不尽经校阅乞召同考试官及礼部掌号籍者面证都御史闵圭等请会多官共治得旨不必会官第从公讯实以闻复拷问徐经辞亦自异谓来京之时慕敏政学问以币求从学问讲及三场题可出者经因与唐寅拟作文字致扬于外会敏政主试所出题有尝所言及者故人疑其买题而曰□永遂指之实未尝赂敏政前惧拷治故自诬服因拟敏政经寅各赎徒曰□永等赎杖且劾敏政临财苟得不避嫌疑有玷文衡遍招物议及曰□永言事不察实经寅等夤缘求进之罪  上以招轻参重有碍裁处命再议拟以闻圭等以具狱上于是命敏政致仕曰□永调南京太仆寺主簿经寅赎罪毕送礼部奏处皆黜充吏役
　　○庚寅南京工科给中赵钦监察御史赵俊等奏近日将原降御史武衢等升用为民吏徐圭授官中外传颂以为太平盛事但副使杨茂元郎中丁哲主事盛应期范璋等尚未蒙宥复乞均赐擢用  上曰丁哲准量与外任杨茂元等已有前旨姑置之
　　○辛卯遣内官祭中霤之神
　　○升山西大同府同知张逵为辽东行太仆寺少卿
　　○赐代府管理府事长子俊枤五经四书大全从其请也
　　○刑科给事中吴世忠奏臣前案得佥都御史刘瓛之罪得旨以瓛废弛边备隐匿边情贻患地方取回别用臣愚以为  陛下既知其罪必加显罚而今乃止调大理寺少卿夫去边方而用之在京是迁也非降也且边方将士所以身冒白刃甘心死国者亦由赏罚严明有以奔走之耳今瓛败事如此而又迁之则谁肯奉公守法舍生奋勇为  陛下捍患者哉凡前代所以夷狄纵横而不可制者其原皆出于此且瓛之偾事其罪有十臣请以军法议处其罪庶边臣知惧他日不重蹈覆辙  上曰刘瓛事既有前旨其置之
　　○四川宁番卫地震
　　○壬辰吏部以天下诸朝觐官员所赍须知文册数目类多舛错请治原佥书官吏之罪  上以犯在赦前俱贷之
　　○命故都察院右副都御史孔镛之孙承祖为国子监生从其请也镛系出自宣圣侨居于苏云
　　○致仕礼部右侍郎兼翰林院学士程敏政卒敏政字克勤直隶休宁县人蚤慧年十岁侍父信官蜀巡抚侍郎罗绮以神童荐于朝命读书翰林院成化二年以进士第二人及第授翰林院编修以同修  英庙实录书成升俸一级九年秩满升侍讲充经筵讲官复以同修续资治通鉴纲目成升左春坊左谕德充东宫讲读官二十三年秋  孝宗皇帝践阼进詹事府少詹事兼翰林院侍讲学士侍文华殿日讲是冬被劾去任弘治六年召还仍供旧职寻升太常寺卿掌院事兼修玉牒八年丁母忧修大明会典召为副总裁上章乞终制从之服阕还京未至转詹事兼翰林院学士陛见迁礼部右侍郎侍  皇太子讲读十二年春奉命主考会试言官以任私劾之逮系数举子狱久不决屡上章责躬求退弗遂迺自请廷辩执法诸大臣白其事以闻诏许致仕时方盛暑甫出狱四日以瘫毒不治而卒赠礼部尚书赐祭葬如例敏政为人秀眉长髯风神清茂善谈论性复疏爽于书无所不读作为文章为时辈所推所著述有皇朝文衡瀛贤奏对录新安文献志咏史诗宋遗民录真西山心经附注程氏统宗谱程氏贻范集宋纪受终考道一编仪礼经大学重定本及篁墩藁若干卷藏于家敏政以少年擅文名以文学跻侍从自是以往名位将不求而自至乃外附权贵内结奥援急于进取之心恒汲汲然士夫多有议之者但言官劾其主考任私之事实未尝有盖当时有谋代其位者嗾给事中华曰□永言之遂成大狱以致愤恨而死有知者至今多冤惜之
　　○监察御史王哲奏臣巡按广东见有犯罪迁发口外为民者以跋涉万里且风土不宜往往疾病道死是以家人聚哭如临刑之苦管解人役亦悲怨无已请今后两广及云南贵州四川福建犯应迁发口外者悉改拨本处附近卫所充军兵部议谓充军之罪甚于迁发如以边远之迁发易近地之充军恐人情亦有所不堪请下所司自今问断迁发罪人有自愿本地充军者听不欲者仍口外为民从之
　　○癸巳翰林院庶吉士许天锡病痊至京授吏科给事中
　　○四川小河守御千户所地震有声如雷
　　○先是虏数入密云境杀男妇四人掠二十四人马六匹指挥宗琇陈纲等俱以失于御备下巡按监察御史逮问奏拟边远充军且劾分守右参将吴玉右监丞韦祥兵备副使张琏号令不严及去任太监刘云总兵官定西侯蒋骥节制无方之罪  上以琇等俱情轻律重免充军琇等五人各降二级纲等三人降一级并带俸差操骥玉祥琏俱免逮问令戴罪杀贼玉琏仍罚俸二月云既去任贷之
　　○乙未监察御史高胤先奏近奉诏书许部院诸大臣各举堪任方面知府者一二人俱从吏部斟酌奏请不次擢用今大臣所举已六十余人未闻吏部以不次推擢者乞照先年监察御史马文升升按察使屠滽升佥都御史事例擢用一二俾人知振奋图报又今后有与王府结亲者除见在及有子孙外如已故及无子孙者乞不拘旧例一体除升京职吏部覆奏大臣荐者固当酌用其未经荐举者亦当兼采若中有才行出众者则请不次擢用其王亲之家应否除升京官本部已有奏准事例俟通查至日更议从之
　　○录宣府破虏功游击将军都指挥佥事张俊分守右少监唐禄右参将都指挥同知姚信各升一级镇守太监刘清总兵官都督佥事庄鉴巡抚都御史马中锡各赏彩币二表里白金二十两监枪右监丞吴琳分守左参将都指挥佥事白玉左监丞葛全各彩币二表里白金十两巡按御史边宪分巡佥事贾时协守都指挥佥事慕勋管粮户部郎中姚珩各彩币一表里其余官舍旗军五千三百余人升赏有差
　　○丙申平江伯陈锐等奏乞于听征＜马犬＞马五千匹外再给随行官舍马一千匹并下真保定等处巡抚官督练原选达官舍余千人以备警急调用兵部覆奏谓督练达官请如所奏其随行官舍马可止给五百匹从之
　　○丁酉监察御史杨纶奏往年兵部侍郎李介奉命经略大同宣府边务更置守吏召募壮勇展筑城堡改造兵器薅剔宿弊其事有已行而可传者有未成而可继者恐因介死多至寖废乞下两镇巡抚官仍旧举行从之
　　○戊戌命再给京营听征官军马草料一月
　　○命礼部左侍郎傅瀚兼翰林院学士掌詹事府事以兵部尚书马文升奏慎择官僚故也
　　○中都留守司都指挥佥事林时及山东河南大宁三都司都指挥佥事杨胜刘軏刘昶俱以管领京操春班官军数少下狱赎杖还职昶时仍住俸三月以军数尤少也
　　○己亥命以衡州府蒸湘水等山场湖塘十处赐雍王从其请也
　　○内阁制敕房书办致仕太常寺卿龙暹卒暹字景升江西宜春县人初以奇童荐肄业内书馆入国学卒业授中书舍人直内阁制敕房办事以勤慎称历升礼部员外郎太常少卿进卿加从二品俸俱办事如旧后乞致仕归至是卒赐祭葬如例年七十有一子夔举进士第
　　○巡抚贵州都御史钱钺等奏都匀残贼作乱杀掳人民五百七十余人据民寨六十九处请调川广土兵合贵州番汉兵五万讨之兵部覆奏谓都匀自弘治八年用兵至今甫四年闻各贼止因田土争夺未有攻城截路大患兼贵州去岁旱疫民困未复储积未充兵难再举即今苗贼方务农业亦非出没之时请令协守清浪参将赵晟选所部官军三千以八月初旬赴都匀屯驻钱钺及总兵官焦俊选平越等卫官军三千并驻都匀邻近处所操候遣通事诣贼寨招抚若不听乃议进兵止剿首恶其余宜以次抚捕若果贼势猖獗宜调大兵进讨令速奏取旨从之
　　○庚子命金吾右卫都指挥佥事孙鉴之子玺宽河卫都指挥佥事何瓒之侄成大兴左卫署都指挥佥事黄忠之子镇山西都司都指挥佥事范琮之侄玺狭西都司都指挥佥事马腾之子钺俱袭原职孙玺镇成原卫范玺玉林卫俱指挥使钺平凉卫指挥佥事
　　○辛丑赐晋府辅国将军表木□莘奉国将军奇淑奇澋镇国中尉表棁表榄表材代府辅国将军成钡聪氵□虺成鎜成铈聪氵□迶聪潢庆府辅国将军赏釬诰命冠服如制○壬寅监察御史张天衢及鸿胪寺鸣赞李通各下狱赎杖还职以通赞礼迟慢而天衢失于面纠故也
　　○癸卯升礼部右侍郎张昇为本部左侍郎太常寺少卿兼翰林院侍讲学士焦芳为礼部右侍郎
　　○致仕都督同知鲁鉴陈四事一甘肃孤悬河外三面皆番夷戎虏之地虽设卫所无险可据比来边圉多事各卫军士消耗过半有警未能捍御或调延绥各边人马策应比至贼已遁矣募军之令虽下缘差役繁重人不乐从至以本卫投报之人迁拨别卫应役尤拂人情切见各卫步操军士止应杂差有警不令出战西宁一卫田土肥饶人力颇盛刍粟无转输之难加以各处流民久住成业多为势家影射在官不得其用乞命官勾考各卫原额军数有缺俱视近例募人补之卫所惟其所便或选步操军士领马或借空闲人丁防守其影射流民或编管守城或填补步操应募及借助之人止在本城与近地守备却以旧操习熟者从近调拨缺兵之处庶免徵发之劳一甘肃自洪武初止设行都司卫所屯聚重兵且耕且守后因戎虏侵掠始设镇守巡抚参将等官于时共在一城事权不分后凉州增设副总兵一员协副二员甘州又增左副总兵肃州庄浪俱改任参将今永昌又增游击镇番亦增参将兼有分守分巡兵备等官政出多门各不相下有警亦不传报将愈多而边事愈废乞量为裁减以一事权一边方军士征哨正役外有朋合马价自备桩头采办秋青草修置军器及各卫所首领官皂隶柴价之需其他无名之征不急之役不可胜计尽以岁给衣粮偿补虽有余丁贴军之例所司各急其私谩不省恤尺籍之家财力俱屈正军死亡余丁避匿军伍消耗职此之由乞罢无名之征申贴军之例仍量给茶银以助买马之用一狭西自近年灾旱相仍民多缺食甘肃边患未纾岁计之外支费万余犹为不足比调集延绥等处兵马应援所费无筭未尝成功今永昌游兵及甘凉备御洮岷河三卫客兵西宁调补庄浪官军本镇与戍所皆重支粮草似为浪费乞以永昌等处游兵退回各卫所操守却以甘凉备御客兵及西宁调补官军俱径调永昌相兼主兵防御庶可以节边储而苏民困兵部覆奏谓所言多可行其流民影射者请令三丁选一丁编管守城有愿补步操军役者亦听其便卫所首领官柴价命布政司以收贮去任官柴薪银及西安等府余粮价给之其裁省将官罢游击兵二事请下镇巡等官议处以闻从之
　　○巡抚贵州都御史钱钺等奏故普安州土官隆畅妾米鲁及营长阿保等作乱谋杀隆畅子隆珀而据其地聚众至五千人杀掳夷民千余攻毁夷寨百三十六处近又攻围新兴站驻兵营盘山变且不测已议调普定安庄二卫精兵与安南普安守城官军相兼备御仍于新兴站夷贼出没之所创立哨堡益兵防守事下兵部覆奏请移文镇巡等官议处从之
　　○甲辰命以南京龙江盐仓所积官盐四十九万九千余斤折支南京文武官员本色俸粮
　　○命南京济川卫指挥使杨琰守备九江等处以都指挥体统行事
　　○夜阙里宣圣庙灾○乙巳命于贵州开中云南弘治六年见在盐课十一万引四川弘治七年见在盐课四万引以备边储及赈济之用其军民舍余愿纳银米者授七品以下散官阴阳医生愿纳银米者补阴阳医官从户部奏也
　　○初廷鞫华曰□永程敏政之狱刑部尚书白昂左都御史闵圭以旧例廷鞫皆有六科在旁令御史王恩王鼎言于掌科者于是吏科都给事中魏玒工科都给事中林廷玉兵科都给事中于宣刑科左给事中王洧户科左给事中胡易俱往会鞫时曰□永辞少屈廷玉从旁助之东厂奏玒等皆曰□永同僚乃不避嫌輙与其事有旨执玒等送镇抚司推问词连恩鼎亦并逮之昂等以事由己出具＜锍-釒＞请罪亦罚俸二月至是曰□永等事已释而玒等犹系狱府部大臣同＜锍-釒＞谓近奉恩诏以天气暄热凡徒流以下皆得宽减今言官下狱顾经旬月未见裁处请赦小过以全政体  上曰既卿等为言俱从轻处之于是玒宣洧易俱赎杖并恩鼎各还职廷玉以越众出言降一级调外任为海州判官后户部主事陈仁太常寺丞周序及南京给事中彭城等皆继有论列请宥廷玉罪不允
　　○戊申虏入永平之苇子谷关等处杀掠人畜镇巡等官劾奏分守参将高瑛等罪兵部覆奏请俟边事稍宁日逮问从之
　　○己酉礼部奏  万寿圣节例赐百官晏  上命免宴赐以节钱钞
　　○铨注羽林前卫带俸都指挥佥事王玺于狭西行都司掌印管事
　　○占城国王古来奏本国新州港地方旧为安南侵夺杀掳人民患犹未息且臣年老请及臣未死命长子沙古卜洛袭封庶他日可保守新州港之地  上命礼部兵部会官议处以闻佥谓安南为占城之害己非一日朝廷尝因占城之愬累降玺书曲垂诲谕兼命守臣责以大义譬以祸福而安南前后奏报皆谓祗承朝命土地人民尽已退还自声华恩义四川之外任彼土酋自相割据本国并无干涉然安南辩释之语方陈而占城控诉之词又至恐真有不得已之情请仍令守臣移文切谕安南俾毋贪人土地自贻祸患否则议遣偏师往问其占城王长子父在无袭封之理请令先立为世子摄国事俟他日当袭封时如例请封从之
　　○庚戌赐代府石泉县主并仪宾杨继哲诰命冠服如制
　　○司经局洗马杨杰卒杰字廷俊山西平定州人成化十四年进士改翰林院庶吉士授编修九年秩满升侍讲充经筵讲官弘治四年纂修  宪庙实录成升司经局洗马九年充  东宫讲读官同修大明会典未几卒特赐谕祭杰伟仪观风采可睹未第时祖业悉以让其兄其所自负者甚重人亦以远到期之而竟止于是故其卒也人多惜之
　　○壬子巡抚贵州都御史钱钺奏贵州土官渐被圣化百三十余年污俗已变但应袭子孙未知向学请令宣慰安抚等官应袭子孙年十六以上者俱送宣慰司学充增广生员使之读书习礼有愿习举业者比军职子孙补廪充贡出身至袭职之时免委官保勘止取亲管并学官结状其不由儒学读书习礼者不听保袭庶可以变夷俗之陋杜争夺之源又贵州比年荒旱加以疫疠人多缺食今储蓄空虚赈给无备请申明先年军职总小旗纳米免比试并枪条格指挥三十石千户卫镇抚二十二石百户所镇抚十五石总旗七石小旗三石于都清二仓上纳以备赈济事下兵部覆奏谓纳米赈济宜如所请行之至明年而止土官应袭子孙宜视近例十岁以上者俱送附近宣慰司或府州县学至袭授时则如钺所拟其补廪充贡请下吏部更议从之
　　○巡按山东监察御史罗贤奏近谍报朵颜卫虏骑二千屯虹螺山而泰宁福余二卫虏酋借兵于他处俱欲入寇又虏骑三千入广宁双台等处劫掠官军婴城自守无敢御之者请下所司请所以防御之策兵部覆奏辽东与各边不同海西每年一贡三卫每年再贡互市相通世受中国厚恩虽时有寇掠原无聚众反叛之谋秪因边臣生事往往诱杀熟虏以为功委官覆按亦不举正其罪所以结怨虏人致启边衅彼得以复讎籍口我军数至丧败且三卫之贼易弭而海西之寇难平失今不图恐讎怨积深导引北虏为寇其患非细请令巡按御史覆按双台之役人畜杀掠几何官军亦曾对敌及策应与否一一分别功罪以闻自今若有诱杀熟虏冒功为首者以谋杀汉人律罪之同行知情者俱调南方烟瘴卫分分守守备等官知情者降三级镇巡官知情故纵者奏请处分仍请敕镇巡等官各率其属秣马励兵振扬威武优恤士卒作其锐气有警设策防御必敌势众大本镇力不能支乃会合邻兵相机从事其各路城堡士马器械仍下巡按御史阅实闻奏从之
　　○是日晓刻水星犯鬼宿西南星
　　○四川小河守御千户所地震有声如雷
　　○癸丑升监察御史范镛为浙江按察司佥事
　　○太常寺少卿季源卒源字本清江西进贤县人成化二十三年进士授刑科给事中历升吏科都给事中至太常少卿未几丁祖父忧归卒于家赐祭如例为都给事中时进不以正人以是议之
　　○甲寅  孝庄睿皇后忌辰  上祭  奉先殿遣驸马都尉齐世美祭  裕陵
　　○内府承运库奏缺少银两等物户部议谓本部原会各处折粮银自弘治八年以后应解未到及以前积欠之不在赦免者其数不少请各差官催完送库备用其珍珠行广东镇巡等官同议采取不许生事扰人  上从之仍谕官不必差只令各抚按官督催完解
　　○乙卯升监察御史金献民为山东按察司副使
　　○占城国王古来差王孙沙不登古鲁等奉表及方物来贡赐晏并彩叚等物有差
　　○丙辰  孝穆皇太后忌辰  上祭  奉慈殿遣驸马都尉齐世美祭  茂陵
　　○升大隆善护国寺国师著癿领占为西天佛子命所司给应用衣物从其请也
　　○丁巳给修理偏头关边墙并防护守墩官军行粮月各四斗五升其月给食盐或折银与否听巡抚官处置俱俟工完日已之
　　○端门守门官奉御王玺等以本门左直房五间空闲奏讨居住下工部察奏谓本房系左右春坊司经局等衙门候朝公会书狎文移及收贮卷籍之所凡东宫官属侍班讲读亦于此伺候不系空闲房屋有旨既系各衙门公会之所今后不许奏讨
　　○戊午传旨升司礼监冠带匠人十人为文思院副使
　　明孝宗敬皇帝实录卷之一百五十一终
</div>
    <div class="pagination">
<a href="明实录孝宗实录_page81.html">上一页</a><span>...</span><a href="明实录孝宗实录_page77.html">77</a><a href="明实录孝宗实录_page78.html">78</a><a href="明实录孝宗实录_page79.html">79</a><a href="明实录孝宗实录_page80.html">80</a><a href="明实录孝宗实录_page81.html">81</a><span class="current-page">82</span><a href="明实录孝宗实录_page83.html">83</a><a href="明实录孝宗实录_page84.html">84</a><a href="明实录孝宗实录_page85.html">85</a><a href="明实录孝宗实录_page86.html">86</a><a href="明实录孝宗实录_page87.html">87</a><span>...</span><a href="明实录孝宗实录_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
