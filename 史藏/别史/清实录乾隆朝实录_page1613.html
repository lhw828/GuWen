<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1613 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1613 页/共 1860 页</h1>
    <div class="content">○谕、绥远城将军员缺紧要。蒙古等事件亦繁。绥远城将军。著嵩椿调补。宁夏将军。著积福调补。　　

○是日、驻跸卜克大营。　　

○辛酉。上行围。　　

○兵部等部议准、署湖广总督李侍尧奏称、各营官兵俸饷米折等银。请责成该管镇将等。核计每月应领银数。在一万两以下者。派守备一员。一万两以上者。派都司一员。赴司请领。其离省遥远营分。按两月、及一季、或两季。应领银数。于都守外。加派千总一员。其分防营分。银数无多。派妥干千总一员。加派外委一员。协同照料。再请照州县领银例。数在一千两。至一万两者。首县移会前途。一体拨兵一。民壮四。一万至二万两者。拨兵二。民壮四。二万两以上者。酌量添拨。逐程护送如有疎失。承领之员革职。原委上司降二级调用。沿途文武员弁。及该管将备、道府厅等官。均照饷鞘被失例议处。所失银两。著落承领之员。赔十分之六。失事地方官。赔十分之四。如承领之员。力不能完。即著落佥差不慎之上司赔补。以示惩儆。从之。　　

○是日、驻跸巴颜陀罗海大营。　　

○壬戌上行围。　　

○谕军机大臣等、据毕沅奏、马牧集李法。向习离卦教。能使拳棒。已飞劄江兰、密速查缉等语。马牧集既有李法其人。系同教离卦云支派。且素习拳棒。或即李得禄所供之李老五。亦未可定。该犯曾否就获讯究。著毕沅迅速覆奏。至段文经。徐克展。身为官役。竟敢于光天化日之下。纠众多人。谋为不轨。实属罪大恶极。必须查拏全获。明正典刑。已节次谕令该督等。设法搜捕。迄今尚未弋获。该督等原无自往缉捕之理。必当严密饬委地方员弁。上紧设法躧缉。但该员弁等勤惰不一。能事与否亦异该督等必须加意查察如果属员中有认真出力者。何妨据实保奏。以示鼓励。其并不实力奉行者。即行指名□□□□尔□劾。俾知惩儆。庶该员等各有责成。咸知奋励。不至有名无实。或于派委员弁之外。另委诚实明干之员。密为访察。其孰勤孰惰。更可得其底里。刘峨。毕沅。明兴。素日俱非不能办事之人。倘因循日久。致属员等视为海捕具文。此案正犯。竟不能拏获。漏网稽诛。该督等何颜见朕也。将此各传谕知之。　　

○又谕、大名纠众滋事案内。首犯段文经、徐克展等、辄敢倡立邪教。杀官劫库。实属罪大恶极。躧缉月余。尚未弋获。殊增烦闷陕西与河南接界。恐该二犯闻拏紧急。或由河北一带。窜入秦陇。亦未可定。著传谕永保、即派干练官弁。并严饬各该地方官。密行访拏。设法侦缉。务使邻省要犯。不致漏网稽诛。朕必嘉其能事。予以奖励也。所有该二犯年貌住址。传谕刘峨、令其即行知照该抚若能缉获。即速奏来。　　

○是日、驻跸哈里雅尔大营。至甲子皆如之。　　

○癸亥。世宗宪皇帝忌辰。遣官祭泰陵。　　

○谕军机大臣等、据李世杰等奏、黄河漫口司家庄东西坝工。现在做成六十余丈。口门尚宽一百九十余丈。其李家庄漫工。业已做成七十余丈。口门仅宽四十余丈。月底月初。即可堵合、等语。前因司家庄漫工。系河湖想连之所。是以谕令该督等、上紧堵筑。目下节届箱降。不久立冬。水势日就消落归槽。于进占下埽事宜。自更易于著力。且据奏顾家庄引河。亦已挑有一半工程。八月底可以挑竣。所需正杂料物。现在源源运工应用。无难克期堵合。其汤家庄等处。亦可次第趱筑。迅速蒇事。著传谕李世杰等、督饬工员。赶紧堵筑。务于九月内。一律竣工。俾黄水速归故道。以慰廑注。本年清黄并涨。所有堵筑漫工、赈恤各款。应用若干。前已谕令该督等。通盘核计实在应需数目此时自已有确数并著该督等、即行据实覆奏。　　

○又谕、据伊龄阿覆奏、黄梅勒索款迹一摺。用紫朱誊写。批阅殊为诧异。伊龄阿现在入闱监临。虽例不应携带墨笔。但遇陈奏事件。伊岂无幕友在外。自可照常缮写。何必竟用紫朱。伊龄阿、何不谙体例若此。著传旨申饬。至此案据伊龄阿所奏。其意亦自觉前此□□□□尔□奏。不无冒昧。看来今日所奏、似有退悔之意。是窦光鼐所□□□□尔

□、竟有八分属实。此时阿桂、闵鹗元、俱已先后到浙。惟当不存成见。秉公查讯。此事不独阿桂前此查办时。因耳目难周。致被地方官朦蔽。并非有心开脱。本无不是。无所用其回护。即海成、系差往查办司员。其势自孤。外省官官相护。伊在县堂放告三日。并无首告之人。海成自无从得其底里。又何怪其堕伊等术中。是以朕于海成、尚不加责备。况伊龄阿甫经到任。黄梅种种劣迹。俱在福崧巡抚任内。伊龄阿未经到任以前将来审明定案时朕惟福崧是问。至伊龄阿于此案。祇不审虚实。听信属员一面之词。两次将窦光鼐冒昧□□□□尔□奏。是其错谬。其受属员怂恿。朕自能洞悉原谅。其咎较轻。伊龄阿亦无庸畏葸也。此时阿桂、闵鹗元、自已将窦光鼐查出田单印票各项。确实查究。务令水落石出。以成信谳。以服众心。所有审讯情形。即行迅速覆奏。将此传谕阿桂等、并谕伊龄阿知之。　　

○甲子。上行围。　　

○谕、明岁春闱后。著加恩将应试举人。照例大挑。分别等第。带领引见录用。俾得乘时筮仕。以示加惠寒畯之意。所有办理事宜。该部临期奏闻请旨。　　

○又谕。据刘峨奏、审拟钜鹿县越狱各犯一摺。已批交军机大臣。会同行在法司。覆拟速奏矣。至案内乔兴旺一犯。虽原犯罪止满杖。但该犯先经拧锁欲逃。经官责处。复敢起意越狱。纠约张金禄等、代为拧开项锁。先后出笼。挖墙逃逸。以致拟绞情实之张金禄、在逃未获实属不法已极该督拘泥原犯罪名。仅拟绞候。余犯概拟发遣。殊属轻纵。目今越狱之犯颇多。未必非水懦民狎所致。正宜猛以济宽之时。且越狱者多。则获罪者必多。亦非所以成其宽也。现在元城县监犯。被逆匪砍开监门。该犯等不肯随贼同行。因谕令刘峨查明。特降恩旨。将原拟斩绞重犯。俱从宽典。减等发落。其情罪稍轻者。概予释放。可见该犯等于获罪监禁后。果知安分畏法。无不予以矜全。若守法者得邀宽宥。而凶狡藐法者。并不寘以重典。又将何以示劝惩耶。此等越狱凶悍之徒。即为乱民。拏获后。原不应按其所犯本罪定拟。若越狱脱逃就获。又因原犯青节较轻。再予宽纵。则凶顽何所警惧。劫狱抢犯之事。由此而起。皆姑息之念酿成之。不可不防其渐也。况近来直隶、山东屡有越狱之事。尤不可不从严办理。以示惩创。再此案张金禄一犯。逃窜日久。迄今尚未就获又大名案内。与段文经等通信之王纶。业经豫省获犯郝润成、供出在大名府居住。自应实力缉拏。乃据该督奏到、查缉仍无下落。岂因为日稍久。视为海捕具文。该督所司何事。除此案已令军机大臣等、从重改拟外。刘峨、著传旨严行申饬。所有未获各犯。该督倍当遵奉节次谕旨。严饬所属。上紧查拏务获。迅速具奏。将此传谕刘峨、并宣谕各省知之。　　

○谕军机大臣等、大名纠众滋事案内张均德王成功。二犯同入道署。动手杀官在逃未获兹据刘峨讯据获犯常有良供称。张均德王成功。俱逃往山西潞安府一带。业经刘峨开明年貌清单飞咨外著传谕福崧、严饬所属于潞安一带。设法密拏务获即行讯取确供并向该二犯究明段文经、徐克展、逃窜实在下落。迅速具奏。　　

○乙丑。上行围。　　

○定越狱罪名。谕、近年以来。各省越狱之案。不一而足所谓水懦民狎正宜猛以济宽之时且该犯等狃于法轻。肆行越狱就获后。转致身罹大辟。是亦非辟以止辟之义。其故由于越狱之案。向来办理。并未明定专条。无以示惩。嗣后如有越狱人犯既逃就获。其其本罪系属斩绞。应入情实者。俱即行处决。如本罪斩绞缓决者。俱入于秋审情实。其原拟军流以下人犯。无论原犯罪名。概行问拟绞候。入于秋审缓决。此非于法外有所加重。盖法轻则民易犯。此等凶顽不法之徒。必如此严立条例。庶不致轻蹈前辙。著交刑部载入则例。通行内外问刑衙门。一体遵照办理。并著各督抚等、交臬司将此旨刊刻。发交各属。于监狱处所。悬挂晓示。俾各监犯等。知越狱脱逃。非特不能幸免偷生。转足自速其死。庶获罪犯囚。咸知警惧。此亦刑期无刑之意。所有直隶钜鹿县越狱一案。著军机大臣。会同法司。即照此定拟具奏。并通谕知之。　　

○谕军机大臣等。据毓奇奏、前因督催帮船渡黄。感受风寒。半月以来。精神委顿。请解任回旗调理等语。览奏深为廑念。该督偶感时疾。加意调理。自可痊愈。毋庸解任。至本年重运。现在陆续趱过东境。需人料理。俟将来船只回空。较为易办。管干珍、在彼两年。于督催一切。尚为熟谙。著传谕管干珍。竟毋庸前赴行在复命。于接奉此旨后。即由京驰驿前往临清一带。帮同毓奇、办理漕连事宜。俾毓奇更可安心调摄。以冀速痊。　　

○是日。驻跸济林乌里雅苏大营。　　

○丙寅。上行围。　　

○谕、向来固伦和硕公主。俱乘坐银顶轿。嗣后固伦公主。著乘坐金顶轿。和硕公主。仍著乘坐银顶轿十公主、著加恩亦乘坐金顶轿。　　

○兵部议准、江西巡抚何裕城奏称、江西各标营。共设字识四百五十六名。其中马、步、守、三项兼备。而支食步粮者独多。查马步、例于守兵中递拔。字识、例免操防。不娴弓马。因与本官亲近。遇缺坐补。且支粮饷较优。应请止食守粮。果有习练枪箭。兼能书写者方许该管官保送考拔。再申报地方盗窃案件。率将州县通详之口供看语。全行钞录。字识不敷书写。辄派操防兵帮办。实属繁复。请嗣后止叙失事日月。犯名赃数。余俱从删。毋许另派帮写。致误操防。应饬各省将军督抚提镇。一体遵办。从之。　　

○是日、驻跸永安湃昂阿大营。　　

○丁卯。上行围。　　

○谕曰、阿桂等奏、审拟原任平阳县知县黄梅、向部民勒借钱文。并按田科派二款。已供认不讳一摺。黄梅以弥补亏空为名。向部民勒借派捐。业有确据。其贪婪不职。殊出情理之外。黄梅、著革职拏问。温州府知府范思敬、著解任。一并质审定拟具奏。　　

○又谕曰、伊桑阿于八月十九日。已满百日服制。前此直隶乐亭县知县。率意刑毙罪人。失察案内。经部议、伊系从宽留任之员。无级可降。请旨革职。今若仍著伊桑阿前赴山西巡抚之任。又似旗人留任矣。伊桑阿之罪尚轻著赏给副都统职衔。前往哈密。更换巴延三。伊桑阿到哈密时。巴延三将一切事务交付后。即著回京。伊桑阿接奉此旨。即驰驿前往。不必前来行在谢恩。　　

○谕军机大臣等、前因上下两江。去年俱被旱灾。今岁黄运二河。皆有漫溢。民田不免被淹。曾经降旨。令该督等、将上下江通省秋成分数。合计约有几分之处。查明覆奏。现在节逾霜降。禾稼渐次登场。其秋成约收分数。自可查得。何至今尚未覆奏。岂不知朕廑念民依。无时或释耶。又大名府二贼犯。有消息否。著传谕李世杰、即行查明。迅速据实具奏。以慰廑注。　　

○又谕、据阿桂等奏、审讯黄梅大概情形一摺。黄梅勒借部民钱文。及将各书役收缴田单钱文。入己侵用。业据供认不讳。是窦光鼐所□□□□尔□各款。已有二款属实。已降旨将黄梅革职拏问。至该府范思敬、于所属知县黄梅、如此贪婪骩法。并不早行揭□□□□尔□显有徇庇情事。但徇庇属员。亦有不同或因属员才具可用。思欲曲为保全。或恐贻累。规避处分。遂至心存庇护。不肯揭□□□□尔□。今黄梅如此贪黩。乃范思敬竟为袒庇。置若罔闻。自必得受黄梅赃贿。是以隐忍姑容。并不据实揭报。阿桂等务将此情节。切实审讯。定拟具奏。至阿桂等查办此案。尚有未中窾要之处。黄梅以弥补亏空为名。肆其贪婪。派捐勒借。即使将科歛银两。实在弥补仓库。已有应得之罪。况藉端派借。并未弥补亏缺。俱以侵渔肥橐。是其贪黩营私。实出情理之外。此一节最关紧要。阿桂等当从此根究。令其据实供吐。毋任狡饰。并将黄梅采买仓谷。私收水脚朋贴各情节。逐一严究。务得实情。以成信谳。至黄梅长子黄嘉图、民皆号为石板炮。是黄梅纵容伊子。在外招摇婪索。贻害地方。必有实在款迹。以致众怨沸腾。混号即其实据。并著阿桂等、一并严审究拟。迅速具奏。所有此案漫无觉察之上司。及该管道府。均著阿桂等、于定案时。分别查□□□□尔□。　　

○又谕、大名纠众滋事一案。首犯段文经、徐克展、二犯。缉拏将及月余。并未就获。虽据刘峨等、多方设法搜拏。但至今尚未得实在下落。殊深烦懑。此案党夥各犯。现经先后拏获。分别正法者。已有数十人。固属罪所应得。但究系该二犯首先起意。煽惑纠合。以致株连多犯。且在官人役。被其所害者。亦复不少。若党恶者骈首伏法。无辜被害者。俱受沉冤。而该二犯竟得远扬漏网。于天理亦所不容。至该二犯设谋聚众。杀官劫库。当其起事之初。断未有不商及事之成败。若事不成。逃往何处潜藏。其党与亲信之徒。必有与闻其谋者。即如逆犯许三、系该二犯心腹。夥党俱聚伊家。无不向其商谋之理。该督本不应将许三先行正法。以致首恶奸谋。无从根究。今许三既已就诛。自应再向其同党要犯严究。著传谕刘峨、于现在监禁各犯中。与该二犯平日亲密者。严行根究。务得其实在潜匿处所。分咨缉拏。使首逆速正典刑。以彰国宪。至该二犯此时。或在单县、潞安。一带。及邻近各省潜匿。并著传谕山东、山西、河南、陕西、各督抚。仍各一体上紧躧拏。设法侦缉。毋得以日久视为具文。　　

○是日。驻跸齐尔博库昂阿大营。　　

○戊辰。上行围。　　

○谕曰、巴图之第四子扎沁扎卜。已施恩赏戴花翎。伊应得职衔。著该衙门照例给予。嗣后蒙古王公子弟。有虽未及岁。经朕在围已赏戴花翎者。应得职衔。该衙门即照此给予。其未赏花翎者。仍俟及岁再行给予。著为令。　　

○蠲免安徽宁国、泾县、铜陵、建德、当涂、繁昌、无为、舒城、凤阳、临淮、定远、旴＜日台＞、滁州、广德等州县。乾隆五十年分。旱灾学田。八十一顷六十六亩有奇额赋。　　

○是日、驻跸僧机图大营。　　

○己巳。上行围。　　

○谕军机大臣等、大名案内。段文经、徐克展、二首犯。屡经降旨。令该督抚密速查拏。迄今月余。伊等节次奏到之摺。祇属空言。并未得有实在下落。殊深烦懑。刘峨、明兴、远离省会。久住大名、冠县、督率搜捕。仍属有名无实。伊等宁不知惭赧。尚有何颜面。在彼久驻。现届勾到之期。该二省秋审人犯。正须办理。刘峨、明兴、竟著回至省城。但不知伊等当如何羞愧。所有二首犯。该督等应饬令该处道府。仍行严密根缉。不得因督抚已离该处。稍生懈忽。视为具文。且段文经等、或潜匿附近处所。今闻督抚各回省城。或意谓缉捕稍缓。希图潜回。亦属事之所有。正宜乘此时密行访缉。以期弋获。至刘峨抵保定后。惟当实力整顿地方。若日内能将二首犯拏获。准其前来行在瞻觐。若仍无下落。伊亦无颜见朕。竟毋庸前赴行在也。将此各传谕知之。　　

○又谕、大名府案内正犯段文经、徐克展、日久未获。因思京师为四方会萃之区。恐二犯闻拏紧急。不敢远扬。转潜行窜匿京师。以冀敬延残喘。或竟情急自宫。冒为太监。希图朦混掩饰耳目。亦未可定。著传谕绵恩、严饬番役。于京城内外。密速侦缉。务期弋获。并著内务府大臣。于投到太监内。一体留心查案。毋任该二犯得以混冒潜匿。幸逃法网。并传知各王公大臣等、遇有新收太监。务将来历根究明白。如遇有与段文经、徐克展、年貌语言相似。形迹可疑之人。即行报出。以凭究办。王公大臣等、皆系承受恩眷之人。自当竭力留意。访查要犯也。　　

○又谕、昨据毓奇奏、因督催漕船渡黄。感受时疾。请解任回旗调理一摺。已谕令安心调理。毋庸解任。并降旨令管干珍、驰驿前往。帮同办理漕运事宜矣。至毓奇督催帮船北上。近在临清一带。该抚与彼相距不远。自必悉其情形。何以未据奏及。著传谕明兴、即将毓奇病体究竟若何。是否于督运事宜。尚能支持。抑或精神委顿。竟不能办理公务。难冀速痊之处。迅速据实覆奏。寻奏、漕臣病体不致委顿。于督运事宜。尚可办理。报闻。　　

○是日、驻跸克尔穆特昂阿东大营。　　

○庚午。上行围。　　

○谕、大名道熊恩绂、于逆犯段文经、徐克展等、纠众滋事。抢劫道库。夤夜砍入道署。被杀身死。固由该道平时漫无觉察。不能先事豫防。致被本管之役。逞凶杀害。原有取死之道。非临阵捐躯。及因公落水淹毙者可比。但熊恩绂究因在公被害。猝不及防。其情尚属可矜。著交该部。照台湾同知潘凯、被生番戕害之例。赏给恤典。至大名、元城、雨县。前已有旨。从宽留任。令刘峨察看二人。谁为办事出力。据实具奏。又该二县典史。前令刘峨于定案后。送部引见。后因大名县典史。拒贼受伤。内监未动。尚能奋勉出力。其元城县监狱。匪犯已砍入内监。该典史有过无功。毋庸送部。并著刘峨、查明该典史彼时究在何处。照例□□□

□尔□处。迄今何尚未奏到。至该处疎防文武员弁。并著刘峨。查明据实具奏。　　

○又谕、本日刑部具题四川省缓决人犯一本。内刘兴一犯。因私行砍伐伊伯刘奇章竹子。刘奇章指为盗窃。欲拉送官。刘兴情急。随用砍竹之刀。自砍顖门。昏晕倒地。刘奇章恐其身死拖累。亦取刘兴之刀自砍。伤重殒命。经刑部核拟。以刘奇章死由自砍。并非刘兴逞凶逼迫所致。将刘兴列入缓决。殊未允协。此案刘兴并无逞凶逼延情事。但刘奇章之死。实因刘兴私行砍竹。忿激所致。且以卑幼而致尊长自戕。事关服制。自应入于情实而不勾。乃列为缓决。殊属失当。刑部堂官。著传旨申饬。刘兴、著改入情实。仍于勾到册内。引旨声明。不予勾也。　　

○是日、驻跸安巴究和罗昂阿大营。　　

○是月。漕运总督毓奇奏、接准直隶督臣刘峨咨称、前议奏将最后江西帮船。分拨剥船六百只。赶赴入直首站。全行剥载赴通。如剥船不敷。即于安陵地方。豫备房屋起卸。再行轮转装运。以速回空。奉批、与漕臣及仓场等相商。随便妥办。一面奏闻。今有剥船。实属得用也。臣等悉心筹酌。湖南及江西在前各帮。于八月二十五以前过津者。或于杨村起剥。或于北仓截卸。其二十五以后入直者。祇可于安陵起卸囤贮。剥船轮剥到通。庶免回空冻阻。除截卸各丁。应贴缴耗米饭米。及个儿钱等项。照北仓定例办理外。其安陵至通。较北仓水程多六站。应酌加剥价。令帮丁缴出。以免偏累。得旨如所议行。　　

○署湖广总督李侍尧奏、准兵部咨、州县民壮。派十分之六。演习鸟枪。查湖北省、与湖南苗猺杂处者迥异。即施南、郧阳、宜昌、近山各处。均在腹地。无须使用鸟枪。况民壮有协同兵丁、缉盗解犯等差。未便再令随营演习。再鸟枪、民间禁用。应请无庸演习。以杜奸民影射私藏等弊。得旨、所议是。近有旨一概禁习矣。　　

○河南巡抚仍管布政使江兰奏、豫省民间贱价售产。蒙恩谆切晓谕。晋省民人。皆知畏法听赎。现据州县具报。共已赎归三十万五百余亩。其实在无力取赎者。先令退还一半。余俟陆续赎回。俾失业者不虑无土可耕。买产者亦不致本赀无著。旁批、此一办法好。又奏、现高家寨、兰阳十四堡等工。加镶坚固。惟仪封六七堡。闰七月溜势南趋。埽段续有平蛰。饬员赶筑。日来亦已平稳。报闻。　　

○四川总督保宁奏、川省产米较饶。外来商贩。常年动计数百万石。间遇他省灾赈。又需协济。而省一百三十余厅州县。额贮谷共止二百八万余石。应乘今岁年丰谷贱。于附近水次州县。分买谷三十万石。照例每石不得过五钱九分。设遇拨济邻封。即可碾运。而本省额储不减。仍足以备不虞。得旨、好。妥实为之。　　

</div>
    <div class="pagination">
<a href="清实录乾隆朝实录_page1612.html">上一页</a><span>...</span><a href="清实录乾隆朝实录_page1608.html">1608</a><a href="清实录乾隆朝实录_page1609.html">1609</a><a href="清实录乾隆朝实录_page1610.html">1610</a><a href="清实录乾隆朝实录_page1611.html">1611</a><a href="清实录乾隆朝实录_page1612.html">1612</a><span class="current-page">1613</span><a href="清实录乾隆朝实录_page1614.html">1614</a><a href="清实录乾隆朝实录_page1615.html">1615</a><a href="清实录乾隆朝实录_page1616.html">1616</a><a href="清实录乾隆朝实录_page1617.html">1617</a><a href="清实录乾隆朝实录_page1618.html">1618</a><span>...</span><a href="清实录乾隆朝实录_page1614.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
