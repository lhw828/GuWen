<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 215 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 215 页/共 263 页</h1>
    <div class="content">　　○守备紫荆关署都指挥佥事左能闻有边警辄用官物市火药遇赦乃上报户部劾其专擅下巡按监察御史鞫当杖都察院请仍械能赴京  上命宥之
　　○辽东总兵官海宁伯董兴奏虏寇潜入寨儿山口盗孳畜以去其广宁中屯等卫备御署都指挥佥事孟贵等防守不严罪当究治  上命巡按监察御史鞫之
　　○辛亥命工部修理  景陵香殿遣驸马都尉石璟祭告
　　○广东昌化县故土官县丞符应乾弟元春来朝贡方物赐彩币钞绢
　　○给辽府武昌县主并仪宾樊珍岁禄六百石内二百石折钞
　　○降浙江都指挥使余春仍为都指挥同知都指挥同知金能仍于金吾卫带俸春能坐赂陈汝言迁官理事事觉下巡按监察御史鞫实当赎徒还旧职故有是命
　　○都指挥孙显宗家人私充牙行勒收□货事觉法司论当徒  上命枷示一月发充贵州边卫军
　　○癸丑铸给巡抚甘肃宁夏大同三处关防从右副都御史芮钊陈翌佥都御史李秉奏请也
　　○游击将军定远伯石彪奏奉命募到土兵六百四十五名  上命以大同官库银给之每人一两
　　○嘉兴大长公主坟地属宛平县旧免税粮后为太监王振侄锦衣卫指挥林所占林既得罪地没入官公主府阍者崔童奏复之命仍免其夏税七石六斗秋粮一十七石七斗马草二百一十四束
　　○甲寅河南南阳府邓州知州崔富遣人献瑞麦一茎七穗者一五穗者九四穗者十三三穗者二十一二穗者二十八  上命赏钞一百贯
　　○夜有流星大如鸡弹色赤有光出天市西行入心宿
　　○乙卯旌表孝子续凤烈妇史氏节妇王氏等五名凤山西临汾县人父卒既葬凤昼夜哭奠暮归养母母年八十余终庐墓三年有慈乌来集龚然胜宛平县人为僧附太监王振得为右觉义振败连及之去官兄弟五人皆亡然胜独孝餋母母卒庐墓三年朝夕哭奠有乌集墓树时为悲鸣徐讷云南金齿卫军余年十五父殁家贫佣身以葬庐墓三年母年老肓老养尽礼诏各旌其门曰孝行史氏直隶金坛县民万敬妻结婚未一岁敬殁史水浆不入口五日自缢死夫妇同葬诏旌其门曰贞烈王氏宛平县匠蒋韩保妻夫亡时年二十六母欲嫁之不从抚幼男立成诏旌其门曰贞节
　　○下都督杜忠锦衣卫狱以都指挥袁胜发其贪污诸不法也
　　○是月江西霪雨连旬南昌等府县大水冲决民居渰损禾稼万全都司及保安州大风雨雹伤禾稼
　　明英宗睿皇帝实录卷之二百九十一
　　明英宗睿皇帝实录卷之二百九十二
　　天顺二年六月丁巳朔赐周府辅国中尉同铧诰命冠服
　　○云丘王羙堣妃张氏薨妃兵马副指挥贵之女正统六年册封至是薨讣闻遣中官致祭命有司营葬
　　○六科十三道交章劾奏泰宁侯陈泾奸懒不朝诈疾文过已尝劾奏荷蒙宽贷今者不能感恩改过仍复荒淫略无忌惮请将本官执送法司明正其罪以戒将来  上命都察院究治其罪
○戊午升浙江布政司右参政陈述为本司左参政复除狭西右参政杨镛于浙江布政司云南右参议萧俨于河南布政司云南按察司副使姜浚于狭西按察司福建按察司佥事王迪于江西按察司俱以亲丧服阕也
○升直隶大名府魏县主簿吴珵为本县县丞珵以荐赴京耆民保其督理马政勤慎有为乞留复任故有是命
　　○赐都察院左都御史马昂诰命并封赠其祖父母父母妻
　　○己未哈密等处使臣桑哥失里等来朝贡马驼赐宴并彩币袭衣靴袜有差
　　○命故长陵卫指挥佥事钱鉴子璧袭职
　　○处士吴与弼复以疾辞  上曰既患病待调理痊日来闻
　　○午时日生晕下生承气一道各色鲜明承气先散晕至酉时云遮
　　○庚申封辽府辅国将军豪土□＜显-页＞第三妹为感化乡君配李景第四妹为宁福乡君配杨纲第五妹为慕义乡君配叶珍命景等俱为宗人府仪宾赐诰命冠服等物
　　○镇守岷州都指挥同知后能奏岷州卫屯田官军近承总兵官宣城伯卫頴调拨操守城池今岁应徵子粒乞与蠲免奏下户部议今各边将屯军调拨深为不便请移文各处遵永乐中红牌例令屯军专一耕种不许调拨庶边粮有积不惟军得以养其锐气而民亦得以省其转输庶为备边悠久之计其岷州卫今岁屯田子粒核实除豁  上从之
　　○直隶萧县民王拏儿妻薛氏一产三男命给米钞优养
　　○辛酉升南京通政使司左参议李震为南京兵部右侍郎
　　○初都察院会官鞫陈汝言得其受镇守延安内官王春都督王祯宁夏参将马让宣府都督张林等赂遗状都察院惟请执问春祯而脱漏让林既而得旨宥春祯余令巡按狭西御史郭纪执问又脱漏春祯所得旨以故纪复请裁决春祯都察院乃反劾纪谬戾烦扰执纪下锦衣卫狱问门达等劾都御史寇深马昂副都御史林聦佥都御史韩雍及承行御史高明陈全罪时昂为兵部尚书聪出巡江上全为福建佥事明乞归省  上曰全明其逮治之深雍令具状以闻昂聪宥之于是深雍自输罪六科十三道劾深雍怠忽疏略颠倒错乱累及无辜  上命姑从宽贷而六科劾章又有洗改字  上曰六科自不能谨何以紏人给事中刘洙等自输罪乃宥之已而明全俱下狱论赎徒还职从之
　　○致仕南京礼部尚书张惠卒惠字迪吉山东德州人由乡贡授都察院司务狭西道监察御史历巡至大理府土官杨琳虐民畏惠按治厚赍金银投之惠绐琳送云南至则设酒与饮因缚送总兵官所治之土人慑服寻升南京光禄寺少卿劾奏寺丞董正等百余人俱坐侵欺之罪未几升光禄卿四川右布政使景泰三年以学士江渊荐召拜南京礼部尚书天顺元年致仕至是卒年六十有八
　　○壬戌调通政使司带俸右参议徐世英于南京通政使司世英同中书舍人写诰至是调用之
　　○敕谕董卜韩胡宣慰使司掌司事都指挥同知喃哩结者思叭言干巴藏卜曰近得镇守四川右少监等官阎礼等奏尔申文自陈父祖以来尽忠尽孝不敢叛逆为非等语词意谆切朕已洞察之矣夫叛逆乃下愚无知自取祸败灭亡者所为非明哲达理者之所为也往者麓川贼思任发终至灭亡其事可鉴尔家世守西土得以钤制番夷安享富贵皆赖我  皇祖考之至仁厚恩以此朝贡往来有加无替尔今袭承父祖之职当体父祖之心岂可背德忘恩辄生意图人虽有言朕不轻信尔乃欲究治言者此亦过矣古云礼义不愆何恤人言又曰弭谤莫如自修继今以往朕不尔疑尔尚益励臣节敬顺朝廷务全忠孝之名仍湏戒约部落各安本分毋自主嫌疑辄起衅端庶尔身及尔子孙永享太平之福
　　○癸亥升钦天监蓝副高冕为监正以任满九载也
　　○甲子礼部左侍郎邹干任满九载  上命复职
　　○初沙州头目克罗俄领占归附偕弟琐南奔俱安插于平山卫后调征苗有功累官至左都督仍居平山卫赐姓名罗秉忠至是秉忠奏乞同琐南奔及家属等居辇毂之下以国补报  上谓兵部臣曰秉忠夷人且有劳效宜从所请遣的当人取其家属来京完聚其部属在东昌者俱送南京安插令守备官加意抚恤
　　○晋府猗氏县主卒遣中官致祭命有司营葬
　　○乙丑命掌狭西行都司都督佥事任启孙俊代为甘州卫指挥佥事以启老疾故也
　　○总兵官太傅安远侯柳溥奏五月十六日达贼犯凉州突至城下臣同少监龚荣等督令官军迎敌斩首七级生擒十一人获驼马等畜贼各奔散明日复帅官军都督李荣等追剿贼见官军势整亦列阵拒敌臣等奖励将士无不奋勇当先自己至申杀败贼众生擒二十一人斩首三十八级死伤者不计其数获驼马牛羊五百余而右副总兵都督同知雷通自永昌率兵来援至怀安站遇贼三百余人与战亦败之生擒十人斩首七级  上命兵部勘实升赏
　　○有遵化卫卒潜蹑北虏使臣出境杀之夺其所得赐物事觉都察院劾镇守永宁山海等处太监郁永都督佥事宗胜宽纵之罪  上命其自输状乃宥之
　　○云南总兵官右都督沐璘卒璘昂之孙也正统十一年荫父职为云南左卫指挥佥事荐升云南都司署都指挥佥事景泰元年黔国公斌卒升璘都督同知佩征南将军印充总兵官镇守云南天顺元年军民耆老历言璘耿介廉明伟有谋略历任以来威惠远著事妥民安乞加升授以慰军民之望诏褒嘉之升右都督至是卒璘起自勋戚喜读书平居恂恂若儒生在镇七年境内晏然自号东楼居士日披诵探讨其上作为诗文绘画亦可观其始总戎也人以为少年子易之其后号令施设间凛然有不可犯者人方之古儒将云
　　○丙寅应天府府尹王弼奏明年秋开科取士供给费用计价银不下三千余两旧例止令上元江宁二县供应二县连年水旱灾伤难于措办乞依顺天府事例量  分泒附近府州以苏民困礼部覆奏宜令本府属县并苏松常镇四府办用从之
　　○丁卯占城国王槃罗悦遣陪臣逋沙怕婆利始等奉表来朝贡犀角象牙诸方物赐宴并钞币冠带金织袭衣等  仍命逋沙怕婆利始等赍敕并彩币表里归赐其王及妃
　　○调巡抚山东户部右侍郎年富为都察院左副都御史升江西布政司左布政使崔恭为都察院左副都御史俱支从二品俸富仍理前事恭巡抚南直隶督理粮储
　　○命锦衣卫执佥都御史萧启启江西龙泉县人以病家居乡人有其族人子弟豪横侵夺者词连及启故命执之
　　○直隶大河等卫运粮赴直隶天津等卫仓舟至东洋海口遭风漂没粮九千五百余石旗军郑福等诉于户部乞分豁户部议将大河等卫明年应运蓟州仓粮内改四万七千六百余石赴天津卫仓纳省雇直米九千五百余石以补漂流之数从之
　　○戊辰封伊王嫡长女为内黄县主配蒋证命证为宗人府仪宾赐诰命冠服鞍马等物
　　○命故福建都指挥同知雍野子溥都指挥佥事薛诚子谦俱袭为福州左卫指挥使
　　○通渭王范墅奏臣方修葺旧居供赡不足乞于常禄内减钞增米事下户部议以边境军饷正急狭西民运艰难  上曰民既困于转输不可复有所加户部其如旧给之
　　○湖广布政司右参议淩志奏湖广长沙府属县田地租重民纳艰难乞自今年为始本府实徵秋粮五十八万石内将二万石折纳绵布每石一匹存本布政司并本府库折支官吏军士月粮庶几少苏民困下户部议便从之
　　○司礼监太监阮简奏景泰中乞大兴县田三顷耕种今为人所侵下户部覆勘内八十亩实有粮田累民贝□皮纳已数年矣  上命简即退还民
　　○己巳升礼科都给事中卢祥为南京太仆寺少卿刑部江西司员外郎刘杰为河南卫辉府知府大理寺左评事王慥为直隶常州府知府擢庶吉士杨守陈为翰林院编修调户部江西司主事车宁于工部都水司升鸿胪寺序班王瑛为中书舍人仍于内阁书办
　　○降都指挥同知晏敬为正千户福建漳州卫带俸差操敬初以军余冒袭千户事觉发大同威远卫充军已而从总兵官石亨累功历官至指挥佥事天顺元年以迎驾功迁都指挥佥事寻进同知至是又自陈景泰间有功未及升迁兵部奏其欺同六科十三道连章劾之下锦衣卫鞫送都察院论当赎徒  上特命降之
　　○山西按察司佥事张春奏章有误脱巡按狭西御史李瓘奏章有洗改字为通政使司所劾俱命执鞫之
　　○庚午赐通渭王府镇国将军徵铙诰命冠服
　　○宣府总兵官武强伯杨能奏独石马营等处止有参将周贤遇警缺人调遣乞将守备云州都指挥张杰协同贤镇守而以都指挥李海代杰守备云州  上从之
　　○总兵官太傅安远侯柳溥奏即今虏寇侵掠边境调军征剿而凉州庄浪二处仓储甚少宜召商中盐纳粮以备户部议宜允其请纳凉州广储仓粮者两淮盐每引六斗两浙盐四斗五升山东盐二斗河东广东盐一斗五升福建盐一斗二升纳庄浪仓粮者两淮盐每引八斗两浙盐五斗五升山东盐二斗五升河东广东盐二斗二升福建盐一斗五升从之
　　○辛未封怀仁王府镇国将军仕＜土燎＞妻李氏仕埂妻曹氏为夫人俱赐诰命冠服
　　○总兵官太傅安远侯柳溥奏达贼自凉州败退收合余众营于镇番卫南游击将军武平伯陈友协同都指挥赵英等率兵与战生擒二十六人斩首一千六十二级获头畜军资不可胜计余贼奔散
　　○鲁府乐陵王长子阳鎏卒遣官致祭命有司营葬
　　○大雷雨良乡县草场灾
　　○壬申命故车里宣慰使司宣慰使刀更猛子三宝历代袭父职初刀更猛死三宝历代随母金氏嫁头目刀思弄掌管车里地方思弄死其子霸羡遂袭其职霸羡死诸夷欲保三宝历代继之而霸羡弟板惟忠等不从遂构兵作乱朝廷命三司官往抚之且勘知其事故有是命
　　○甲戌命兵部右侍郎郝璜都察院左佥都御史王俭翰林院修撰刘俊清理武臣贴黄
　　○郢府南漳郡主奏子周境习读经书粗知大义乞入南京国子监读书以图补报从之
　　○漕运总兵官右都督徐恭奏天久不雨各洪闸水浅漕运艰难盘浅雇直之费甚重军士疲惫不堪乞敕户部将今六月以后运至者京仓量改通州仓以纾其困章下户部议京粮缺少难从其请  上曰京储固为重务而军士之困亦所当念其如恭请六月以后运至者京仓通州仓各中半上纳
　　○乙亥敕总兵官太傅安远侯柳溥得游击将军陈友奏料贼虏于七八月间必来侵袭宁夏欲前去会剿但彼所领军马数少敕至尔等即选劲卒五千付友统领仍将友原领内征伤者照名开换就令协同都指挥赵英听友调遣同御贼寇
　　○命都指挥佥事武忠等管送山东东昌等府住坐夷人赴南京安置敕谕忠曰朝廷以山东连岁水旱田禾不收薪米价贵特念降夷度日艰难恐致失所故遣官送赴南京有粮之处安置俾皆生遂尔其以此意遍谕夷人庶其情乐于迁徙凡所经军卫有司皆令应付舟车给以廪食在途加意抚绥防闲如或疏虞及因有扰害必尔罪不宥
　　○斩民匠陈杰等三名以其私铸铳刨短枪卖与盐徒也
　　○丙子赐鲁府乐陵王第四子名曰阳鍓钜野王第五子曰阳金□希第六子曰阳钺第七子曰阳与□□东阿王第三子曰阳鑇第四子曰阳鋑第五子曰阳鑶安丘王长子曰阳鐆镇国将军阳鎜长子曰当淍第二子曰当泭阳錧长子曰当浣弋阳王子曰觐鐰奉国将军佐敏子曰相稹镇国中尉相序三子曰规峻规崇规嶙相广子曰规岘相廉子曰规嵩相恂二子曰规际规附相颙二子曰规隆规阼相维二子曰规隩规陟相容三子曰规磲规砥规石□从相谟三子曰规祐规禋规祯
　　○通政使司劾巡按广西监察御史吴祯奏章后书历事监生名不并列称臣违式上命锦衣卫执之
　　○丁丑赐达官都督佥事胡朵儿哈名吴顺
　　○戊寅封晋府方山王嫡次女为宜芳县主配杨通命通为宗人府仪宾赐诰命冠服鞍马等物
　　○以顺天府香河县田十五顷赐都督佥事艾义
　　○己卯封晋府阳曲王府镇国将军钟金□木妻邓氏为夫人赐诰命冠服
　　○福建都司奏昨进庆贺表道经盐运司遇运使刘玑乘肩舆不下军士诮其不敬玑怒杖之  上命按察司执玑鞫之
　　○是日骤雨雷震  大祀殿脊吻  上命内官监修理之
　　○庚辰封周府镇国将军子墐子同铧为辅国将军
　　○宣府总兵官武强伯杨能等奏顷因达贼在边已调独石参将周贤张林各领所部官军出巡期本月十九日于瓦房嵯与臣等会合而贤失期乞执问治罪  上从之徵贤还京六科十三道劾下法司论赎徒留京不视事令能等推选有谋勇都指挥代之
　　○周府汝南王子垗薨王周简王第八子母夫人高氏正统七年生天顺元年册封至是薨年十七讣闻  上辍视朝一日谥悼和遣官致祭命有司营葬
　　○辛巳致仕礼部左侍郎兼翰林院学士薛瑄狭西布政司右参政许彬初在内阁时写敕赐晋王误称为兄王以闻命巡按御史鞫之论瑄彬当杖  上宥其罪命彬亦致仕
　　○狭西按察司副使杜瑄以老疾乞致仕从之
　　○癸未增置山西平阳太原二府通判各一员专督民壮
　　○调狭西都指挥同知陈杰署都指挥佥事单广甘肃带俸差操坐尝赂陈汝言得调故也
　　○安化王秩炵安塞王秩炅奏乞宁夏城东草湖畜鱼从之
　　○礼部左侍郎邹干奏鸿胪寺鸣赞等官缺员请同本寺官公同国子监祭酒等官拣选监生人物端庄声音洪亮者演习礼仪俟习熟之日再会吏部官覆验果堪用者奏请选用从之
　　○顺天府及直隶真定河间顺德广平大名山西太原平阳河南卫辉怀庆山东济南青州东昌兖州等府各奏所属州县去冬无雪今春历夏不雨麦苗无收黍榖等苗亦不长茂税粮虑无所出  上命户部核实以闻
　　○甲申命福建按察司佥事宋洵致仕先是巡按福建监察御史夏埙奏洵罢软有疾宜黜洵诉埙贪淫不法俱下锦衣卫狱命给事中张海等往核之具报洵诬埙  上乃命释埙而令洵致仕
　　○初兵部奏国子监拨监生一百名清黄祭酒陈询言旧例监生五年以上者拨各衙门历年三个月仍留一年送吏部选用今在监生员俱已六七年之上拨去清黄乞依各衙门历事例一年零三个月满送吏部选用事下兵部尚书马昂等言清黄者查理军职功次抄录选册俱要日久事体方熟须三年为限方送吏部选用从之  乙酉  皇后千秋节免命妇朝贺
　　○镇守临清平江侯陈豫奏顷者奉命令臣召募壮勇以备调用比来投募者多系诡名不实之人乞令停止勘得山东所属济青登莱东兖六府清出年远逃故军为因灾伤不能起解乞将此等军俱发临清卫带管编成队伍操习武艺庶或得用事下兵部尚书马昂言召募壮勇屡有敕旨榜例不可停止六府清出军人乃各卫正数难以准留  上曰召募仍依榜例行但加详审六府所解军丁其从豫言
　　明英宗睿皇帝实录卷之二百九十二终
　明英宗睿皇帝实录卷之二百九十三
　　天顺二年秋七月丙戍朔享  太庙
　　○遣中官祭司门之神
　　○丁亥命故燕山右卫指挥佥事金贵子广白定住子勇金吾左卫指挥佥事王胜子全金吾右卫指挥佥事孙斌子礼俱袭职济阳卫指挥佥事洪受子闰南京府军左卫指挥同知刘保子通金吾左卫指挥佥事朱铭子英俱代职以受等老疾故也
　　○礼部奏迤西也密火只王子欢喜遣使臣赛弗剌等贡玉石本部辨得下等玉石不堪进用者已经奏准令其货卖而赛弗剌复奏请进已蒙俞允其给赐价直请定夺  上命下等玉石一斤给与绢一匹
　　○初太子太保兼吏部尚书何文渊在景泰时因言官论其贪纵自言已有废立  皇储功诏书所云父有天下传之子天佑下民作之君实已属对得释罪致仕及  上复位文渊惧缢死致仕知府揭稽文渊受业弟子也至是令人至京发其事并举其子南京礼部主事乔新等诸不法云文渊之死寔诸子逼以脱祸于是乔新辈亦令人告稽为侍郎镇守广东时代黄竑为易储之疏章俱上  上怒遣锦衣卫官收稽等赴京鞫之
　　○戊子命故太平侯张軏子瑾袭封太平侯
　　○广东龙川县猺首陈万通等阳江县猺首黄胜富等俱来朝贡方物赐钞彩币表里有差
</div>
    <div class="pagination">
<a href="明实录英宗实录_page214.html">上一页</a><span>...</span><a href="明实录英宗实录_page210.html">210</a><a href="明实录英宗实录_page211.html">211</a><a href="明实录英宗实录_page212.html">212</a><a href="明实录英宗实录_page213.html">213</a><a href="明实录英宗实录_page214.html">214</a><span class="current-page">215</span><a href="明实录英宗实录_page216.html">216</a><a href="明实录英宗实录_page217.html">217</a><a href="明实录英宗实录_page218.html">218</a><a href="明实录英宗实录_page219.html">219</a><a href="明实录英宗实录_page220.html">220</a><span>...</span><a href="明实录英宗实录_page216.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
