<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1052 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1052 页/共 1860 页</h1>
    <div class="content">○甲子。谕军机大臣等、据扬宁等奏称、伊等已抵木邦于四月初五。初十等日。贼匪四面环营来攻。伊等亲率官兵尽力拒战官兵多有阵亡。应查明造册行知督臣咨部。又询问陆续奔出之把总马彭三等。据称曾见已革游击苏克进泰守备程策卢怀亮。千总马自锦。把总陈遇慈。委千总李天伟。委把总李虎臣。张耀祖及兵丁约计四五百名。为贼所执等语。官兵与贼接战阵亡。理宜施恩。著交部照例议恤。至为贼所执如苏克进泰。身系满洲。其程策。卢怀亮等。虽系汉人俱系官员。不能效命疆场为贼所获。岂可留其躯命此际伊等已死则已。若大兵到后投出。著即行正法至于兵丁系愚鲁小人。如有投出者。宜从宽宥。不必照此办理。再木邦人众。前已归附今又叛而助逆。与官兵接战其情殊堪痛恨不可不痛加惩治。著传谕明瑞进兵时务宜大伸军威查明与官兵接战贼匪。如系前已归附。旋复助贼者。必宜痛加惩办。如出于不得已。依违其间者尚属可原。著明瑞酌量办理并将此传谕扬宁知之　　

○又谕缅地僻在南荒。向阻声教将来大兵进剿必得通晓语言熟谙径路者用为向导。自更易于集事。现在军营将弁中既无深习夷情之人。而内地经商者虽略能识途。其诚伪殊不足信因思各土司内。如整欠土司叭先捧屡能堵御贼众奋勇出力曾经赏以指挥职衔节予优赉。必知感恩图报。若将伊调至军前。时加奖励。以备咨询差遣。自足资臂指之效。此外有如叭先捧其人者并不妨留心体察。量为录用亦驱策群力之一助。即如从前戡定准夷回部。颇得各部落投诚头目之力。乃明瑞所深知。今集众直捣阿瓦城。若得缅地诚干可任者。用其所长。俾一切情形。可以随时随地洞悉机宜于军务更有裨益。著将此传谕明瑞知之　　

○又谕从前办理准夷回部时。将军大臣等俱用清字摺奏此次进剿缅匪。明瑞兼管总督。若具奏地方事件。不得已而必须用汉字者。著用汉字摺具奏。若进兵事务。则不宜用汉字。仍用清字摺具奏为是。至向来满洲用兵。俱以鸣角为号。与贼接仗。步伐止齐。足壮军威。今遣往之健锐营兵丁。俱已携带前往。明瑞进兵时。于应鸣角地方。宜鸣角以壮军势。著传谕明瑞。即遵照此旨办理　　

○乙丑。上诣畅春园。问皇太后安　　

○谕军机大臣等、据定长等奏称、明瑞等咨取马二千匹。湖南绿营马匹。拣择不能足数因由湖北绿营内。一并拣择。派官兵解送云南等语。云南既派满兵数千名前往。则马匹需用。自属多多益善湖广地近云南。定长接得明瑞咨文。自应多拨数千匹。即绿营马匹不敷。现有荆州满营马匹。彼处兵丁并未调拨。其马正可调用。乃定长不行调用。自以满营马匹。不便妄调。何其拘执之甚。此次兵丁经过。定长办理不妥之处甚多。著传谕定长。永瑞等由荆州满营马匹内。择其肥壮者。选取二千匹。解送云南此二千匹马额。著定长出赀买补。仍著派妥干官兵。沿途解送。断不可致有亏伤。此事朕一委之定长。如护送失宜。致例毙过多。惟定长是问　　

○军机大臣等议覆、太仆寺卿皂保奏称、牧场马匹。数年以来。甚属亏缺。因向无严禁蒙古盗卖马匹之例。是以不肖蒙古等惟图目前射利。以致盗卖日多。今除残废马匹。照例官为变卖外。蒙古等有盗卖官马者。请交察哈尔都统等查拏。其私相售买之人。并著直隶总督。山西巡抚。及管关隘官员等。沿边黏贴告示。严禁商人私买官马倘经严禁之后。违禁私买者或被拏获。或经旁人告发卖主买主。俱照盗卖官马例治罪外。将马追出。仍归原厂。其马价在卖主名下追出。一半入官。一半赏给首告之人。其失察之该管官员等分别议处。应如所请从之　　

○吏部议覆、山西巡抚彰宝疏称。山西雁平道一缺。向列为冲繁中缺。归部铨选。今经部议加衔兵备。其职守较重。应改为请旨简用之缺其都司以下员弁。亦准其照例管辖。应如所请。从之　　

○丙寅。刑部议覆、广西巡抚宋邦绥奏称、太平府属龙州地方。于雍正六年。改土归流后。将该府通判。移驻弹压。遇有命盗等案。责令该通判承缉。转发崇善县承审。其上龙土司。并上下冻土州之勘验审解。亦俱归崇善县办理。但查该县系附郭首邑。政务既繁。又与龙州并上龙土司。相距一百八十里。与上下冻土州相距二百二十里往返数日。提解犯证。难免疎脱拖累。龙州通判。距上龙土司仅十五里。上下冻土州。离通判衙门。亦止四十里。请嗣后将龙州上龙。上下冻土州。三处命盗等案。统归该通判勘验缉获。按限审拟解府。至通判既经承办命盗重案。应添设监狱专员管理。查上下冻土司。原设吏目一员。事务颇简。应将该吏目移驻龙州。为通判首领。专司狱务。其上下冻稽查巡缉等事。仍令该吏目兼管。应如所请。从之　　

○理藩院奏、科尔沁台吉苏鲁木之妻格格。们图之妻格格。旺舒克之妻格格等。呈请来京请安。得旨苏鲁木之妻格格。下嫁已逾十年。准其来京请安。们图之妻格格。及旺舒克之妻格格下嫁甫及四五年。为时不久。著不必来京嗣后凡下嫁蒙古额驸之格格等。出口已逾十年。呈请来京请安者该院请旨具奏。如未过十年者。即行议驳。此内如有亲丧等要事。必须来京者。该院声明请旨具奏　　

○丁卯。谕曰、副都统福灵安、去冬奉命前往云南。朕因其从前征剿回部。曾经宣绩行间谙习军务。是以暂留彼处令其察看军营情事。以便回京时面奏。嗣以其行走奋勉。勇往任事。特授为副都统。并令署理永北镇总兵统兵进剿。今据明瑞奏、福灵安前从永昌。力疾趋赴木邦。中途病势加剧。复回永昌调理不痊。于六月中旬身故。朕心深为轸惜。著加恩交部议恤所有应得恤典。仍著该部察例具奏。其灵榇还京。著官为办理　　

○谕军机大臣等、军机大臣会同刑部审讯汤聘。据称。孟艮土司召丙。人甚庸懦。夷情不服。以至该处地方复为贼匪残破。蔓延九龙江。实系杨应琚用人之误。又称。支放粮饷。并无凭据可查以致承办之知府达成阿不能销筭等语。孟艮当缅匪滋扰之后。必得强干土司。方足资其整顿。杨应琚徒以召丙曾为召散所逐。遂不察其人之庸懦。率令管理地方。种种贻误。舛谬已极。著明瑞。鄂宁。即体察孟艮情形。召丙不堪胜任另择夷人中素所畏服足资弹压之人。令其袭职以收驱策之效。至办理粮饷必以档册为凭。始可杜冒滥侵渔之弊。乃该处虽有派员。一切支放竟无稽查实据。至今难于核销。尤杨应琚措置乖方所致。并□著该督抚。将前后所办军需。详悉确查。立法妥办乘便即行奏闻　　

○戊辰。上诣畅春园。问皇太后安　　

○谕据阿桂乌勒登等奏称、从前雅尔地方筑城曾铸给雅尔参赞大臣印信今楚呼楚亦筑城垣印信字样不符。请铸给驻劄塔尔巴哈台办事参赞大臣印信。再塔尔巴哈台人。不识回子字印信。请免铸回子字样惟用满洲托忒二体字样颁发。并此新城三门额名色。亦请赏发等语。楚呼楚新修城名。交军机大臣定名具奏另发外。所有参赞大臣印信。即照所奏。交礼部以满洲托忒二体字样。铸驻劄塔尔巴哈台办事参赞大臣印发给　　

○兵部议覆、两江总督高晋奏称、命盗案内脱逃首犯。照案缉拏后。一年限满。将承缉接缉各员。于年底汇参。按未获名数议处。又承缉官虽经四参。本身不致离任者。仍入于年底汇题。按年议处。请嗣后汇参武职。仍照汇参文职例。分案汇题。应如该督所请。嗣后江省案缉盗首未获。并首夥全未弋获之案以三十一年为始。将承缉。接缉。督缉。武职各员。一并开参。武职既与文员一例参处。自应改照文职汇参例办理。从之　　

○调四川重庆镇总兵达兴阿。为云南永北镇总兵　　

○己巳。谕曰。亢保病故。著派秦璜前往辟展办事　　

○军机大臣等议准四川总督阿尔泰奏称驻劄嘉木达拉哩兵。与察木多之游击。相去甚远。请移驻西藏游击管辖。从之　　

○庚午。调陕西兴汉镇总兵和邦额、为四川重庆镇总兵。以江南安庆协副将张兆璠为兴汉镇总兵　　

○辛未。上诣畅春园。问皇太后安　　

○谕军机大臣等、我兵进剿缅甸。现在广集兵粮。期以秋冬大举自必势如破竹迅奏肤功使西南边境敉宁为一劳永逸之计但思缅地僻在荒徼兼以山峦重阻风气隔阂将来平定以后自难设立郡县同于内地即欲如新疆回部。留驻大臣坐镇弹压亦恐水土恶劣。瘴疠时发我兵久驻非宜至匪酋懵驳自其父瓮籍牙篡弑以来。济恶虐众。连年侵扰边地近复敢犯我颜行尤为贯盈孽重自当犁其巢穴翦彼鲸鲵。以彰天朝威远服叛之典。而既经剿灭其土地人民。皆我幅陨赤子亦不可不为抚靖。俾共享太平之福。若欲另立酋长。自无如仍择莽瑞体苗裔。但恐其后人久经祸乱。或复选愞无能。设竟委以重任。未必能控群蛮而阐声教。甚或同于井蛙之见。仍然蛮触相寻。自滋猜衅。转于柔远无益。莫若量各城大小。分置土司。使各守其疆界。不相联属则伊等势涣情暌。不能骤合为一。或可不致滋生事端。亦众建而少其力之意。而各土司定则纳赋。咸受吏职。更为易于制驭但须度其疆域险易。详审制宜如阿瓦猛密木邦诸城。自较为重要。其余亦当酌量道里远近。画界区分。俾不相侵附。而所择土司尤宜视其倾诚向化。才堪效用。而心可信任者。授以土官。俾之长世自卫。共沐国恩。其或桀骜叵测。及强宗大姓。虽一时震慑降附。难必其不心怀两端。则当如回部之霍集斯等。移其族党。妥为安置。以示保全兼可永杜后患。此皆大功告成后。所必应筹办及之者。明瑞进兵时。当随地留心。豫操成筭。将来办理善后事宜。即可就所经历。秩然有条。措置自裕如矣。至我大兵冞入。声势甚盛。所向必皆披靡。自不难扫荡贼巢。而既定阿瓦。规模甫就。远人心志。未必遽能齐一。又不可不暂驻重兵以镇之。或外地不便久留。则于边境要区。权宜遥控。此亦凯旋时所当计及者。著于明瑞奏报之便谕知之。俾得从容筹度。以期万全　　

○又谕、前据鄂宁奏报。杨应琚于四月二十八日。自永昌起解。续据明瑞奏、于五月十五日。在禄丰县。遇杨应琚拏解到彼等语。距今将及两月。并未见贵州。湖南。等省奏闻。或杨应琚在途行站濡迟。抑系该抚等遣忘未奏。著传谕贵州。湖南。并沿途各督抚。将杨应琚于何时递入该省。又于何时管押出境之处。即行具摺覆奏、仍于杨应琚解到时。催令迅速解京。寻贵州巡抚鄂宝奏覆。杨应琚于五月二十九日。入贵州境之亦资孔驿。六月二十日。出贵州境之玉屏驿。共行二十一日。报闻　　

○壬申。孝懿仁皇后忌辰。遣官祭景陵　　

○谕、前经降旨。著秦璜前往辟展办事。现今辟展尚属无事。喀什噶尔有应办事件。秦璜。著往喀什噶尔。协助绰克托办事。其辟展事务。著柏琨前赴办理　　

○兵部议覆、两江总督高晋等奏请。江南小羊山棚厂樵采人等。令官给印照。按册查验。并请将疎漏隐匿之守巡员弁。分别参处一摺应如所请。嗣后凡有赴山佣工贸易地方官给与印票。守口官弁稽查验放。并该山岙口六处。每岙官设厂头一名。分管约束倘仍有无照之人混迹采樵除照例押回原籍究治外。即将疎漏之守口各员弁。分别参处从之　　

○癸酉。工部议奏、查各省修理一切城垣衙署仓库。房屋等工。定例保固三年。嗣于乾隆二十八年。原任河南巡抚叶存仁奏准。将砖城改为保固五年。至直隶、江南、河南、山东、等省。黄运两河堤岸闸坝各工。其保固有一二年之不同。俱经分别办理在案。但直省估修各案。仅于文内声明历年久远。坍坏应修。并不将建造年月。承修官员及保固限期。逐一开注明晰。臣部无凭察核。往返驳查。致稽时日。应请敕令各督抚。嗣后凡有应行修理一切工程。先将保固限期。分别核明。除限内坍坏应行赔修者。该督抚即行照例查办。其保固限外。应请动项修理之工。亦即将何年修造。何员承办。曾否保固限满。均于估报案内。详细声明。臣部核实办理。得旨允行　　

○乙亥。上诣畅春园、问皇太后安　　

○谕、滇省现在办理进剿缅匪。调兵拨饷。所有经过各省地方一切供亿。虽俱动支官项。丝毫不以累民。但直隶河南。两省道路宽平。车马往来。支应较为便易。其湖北。湖南。贵州。等处。毗连滇境。本省驿马不敷应用。未免稍资民力前曾降旨将云南一省地丁钱粮。分别蠲免。著再加恩将湖北湖南贵州三省军行所过地方。应徵本年地丁钱粮。全行缓徵以纾民力。该督抚其悉心察覆妥办俾闾阎均沾实惠。副朕轸念黎民至意该部遵谕速行　　

○又谕今日进呈本内。有湖南省失察不行销票应行降调之通判曾文鹤。内阁拟票询问督抚。该员居官如何之处。双签请旨。虽系向来旧例。但日久相沿。恐开封疆大员庇护属员之陋习。不可不亟为厘正。各省实授官员。遇有因公挂误之案。例应处分。虽其人居官尚能称职。犹必出具考语。送部引见。候朕酌量降旨。至于试用人员。但经部议询问督抚才具如尚可用。即准仍留本省。并不送部引见。是阳设差等之名。而阴启姑容之渐。何可为训。在实授人员。经督抚等将伊平日于地方颇属相宜。已不无姑息既已据实出考。朕引见时。为驾轻就熟起见从宽免其降革者居多。然其中或有实系平庸衰迈之人则督抚等必不敢妄加上考。于朕前侥幸一试是引见一节。所以衡量人材。即所以澄清吏道。所关实非浅鲜若试用挂误人员。则其资更浅其贤否更知之不深。乃经询问即免去官。并不取必于引见督抚等即不敢破格为之徇隐然或任其平日爱憎之私。不无意为高下其手虽在公正之督抚犹且不免况有下此者更复何所不至耶。且此等人员各督抚从无有以不称职而令其罢去者率可知矣嗣后此等试用之员有因公挂误者俱照实授人员例督抚出具考语送部引见以昭画一以杜弊端此案曾文鹤即照此办理　　

○又谕前经降旨令各督抚将所属州县有无亏空。核明保奏嗣据各督抚陆续奏到惟方观承仅将上届道府盘查并自列条陈于春间具奏塞责而于直属仓库现在有无亏空至今未见入告看来此事。督抚等各有揣摩情形。在直隶之观望依违者固非而各省之循例汇陈者。亦未必尽是也。方观承久任督抚。宁不知取一结具一摺。便可就案完案。但以朕前此曾有一二年差员往查之旨。直隶密迩京师。倘差员朝发夕至。如谚所言迅雷不及掩耳。何由先事补苴。而保奏一上即可操券责成。无由委卸是以该督既经涂饰于前复又逡巡于后真情于此毕露已另传旨切责。至于各省督抚等奉到前谕亦自必详慎稽核勉思饬属奉公。但其中一二明黠之人逆料所辖地方。距京辽远。即有差员覆勘。亦当先期豫闻州县帑项稍有短长。犹可绸缪未雨。则虽体访未甚真确。此时仍不妨笼统奏闻。以符著令盖朕各就伊等迟速参差。一一揆其事理断不出此两端并非过为逆亿深文者。第既洞悉及此则将来因弊立法。愈不得不力为捄正务使在近省者不得试其模棱之智。在远省者。亦不得逞其措置之工如有侵亏劣迹一经体访得实者。必当执法痛惩以示炯戒各督抚等尚其切鉴前车。毋谓不教。将此再行通谕知之　　

○谕军机大臣等、前因湖南省有弥补亏空之案。曾通谕直省各督抚就所辖属内逐一查核将有无亏空。据实保奏今各省督抚业经节次奏到惟直隶所属仅据该督于二月间。援引上年三月内曾经道府等循例盘查结报之文。以为似属可信当即于摺内明悉批示。并将条奏交议而该督于直属各州县仓库实在有无亏空之处。至今未据核明覆奏揣其意不过因朕从前曾有阅一二年或派大员前往清查之旨。在各省道路辽远。京员出差。先期闻信。尚可设法补苴。若直隶地近京城。差员可以朝发夕至。势难豫事绸缪。倘保奏之摺一经奏上。便已信如成券。无可委卸看来该督之前次空文搪塞与现今之观望不前情形当不出此。然此乃著令饬遵之事岂有行于远省。而转格于近畿者著传谕方观承令将所属州县实在有无亏空即速具摺奏闻。毋得仍前支饰寻奏臣奉谕即行知藩司分饬各道府切实盘查结报直属一百四十九州县。于库项外尚有常平义仓等谷三百八十余万石数月以来虽即据该道府等清查结送。而一切收支徵解各数目。是否相符。有无那掩必须藩司总汇衙门核明。方可凭信。适因藩司办理兵差臣俱于四月公出容差竣回署赶紧查办不敢观望支饰得旨即速行查奏不可再缓　　

○丙子。上御勤政殿听政　　

○谕军机大臣等据明瑞奏普洱离永昌稍远一切军邮约须旬日递到而于省会较近现在鄂宁回驻省城嗣后普洱军营事件。令该镇将兼报抚臣就近指示妥办以免稽迟等语所奏甚是。朕心深为嘉奖已于摺内批示普洱距省既较永昌稍近该处间有紧要事件兼报抚臣。自得就近早为筹办可省邮程往返稽迟亦足见伊等公忠任事彼此不分畛域于军务最为有益至秋冬克期进剿时明瑞统兵冞入鄂宁即当移驻永昌。接应一切兵马粮饷诸要事普洱文报。似不必复由省城且彼时我兵大振声威直捣巢穴贼匪方将自救不暇又何能复至近边滋扰则普洱一带谅更无重要军情。必须急递况目今原因永昌驿程偶为水阻。一俟秋深潦退。驰邮当更不虑耽延矣著将此传谕明瑞鄂宁知之　　

○吏部议覆、江西巡抚吴绍诗奏称、广信府属弋阳县西乡距县百余里。山深地僻。向无专员驻劄以致贼匪巢穴。无从查缉。查弋阳县县丞。名司粮务实属闲曹。应请将该县丞移驻西乡适中之大桥地方。又抚州府属金溪县许湾一镇离县六十里民居稠密金溪与东乡二县漕仓俱在该镇。每届徵漕时。民夫离遝。更须专员弹压。查金溪县县丞。职司佐理。并无专责。应请将县丞移驻许湾又抚州属宜黄县棠阴一镇商贾络绎该镇离城遥远亦无专员分驻查该县止马司巡检。实为冗设。应请移驻棠阴均应如所请从之　　

○以通政司副使蒋元益为顺天府府尹　　

○旌表守正捐躯之广西苍梧县民谭现茂妻陈氏　　

○丁丑。中元节上诣安佑宫行礼　　

○遣官祭永陵、福陵、昭陵、昭西陵、孝陵孝东陵、景陵、泰陵　　

○遣官祭孝贤皇后陵。端慧皇太子园寝　　

○谕、据熊学鹏奏伊弟熊学骥原任湖南盐驿道任内令属员代为买金一案。问拟杖徒原属罪所应得但伊父年迈思子情殷恳请代为捐赎。情词恳切著照所请加恩准其赎罪

大清高宗法天隆运至诚先觉体元立极敷文奋武孝慈神圣纯皇帝实录卷之七百八十八　　

大清高宗法天隆运至诚先觉体元立极敷文奋武孝慈神圣纯皇帝实录卷之七百八十九乾隆三十二年。丁亥。七月。戊寅。上诣畅春园。问皇太后安　　

○两江总督高晋、江苏巡抚明德奏奉谕江苏粮额。饬令间府分免。查江苏省十一府州。额徵漕白粮。统计一百九十七万余石。江以南六府州。漕粮较多。本年应请间免松江、太仓、常州、三府州。江以北五府州。漕粮较少。本年应请间免扬应、徐州、海州三府州。共漕白粮九十六万余石。其江宁苏州、镇江、淮安、通州、五府州。漕白粮一百万零八千余石。俟明年再行蠲免。得旨嘉奖　　

○江南河道总督李宏奏洪泽湖水自清口拆宽七十二丈之后水势平定数日嗣据各厅营禀报初三至初五等日。湖水又陆续加长。仁义礼三坝俱已过水但查下游高邮宝应邵伯诸湖本年存水甚小三坝所过之水无多诸湖尽可容纳至清口东西坝。为洪湖关键。宣洩宜于豫办。收束贵于及时所有收束清口正杂料物。现已豫备齐全。至应行接筑时。即可相机赶办得旨览奏俱悉又批既已三坝过水。为何不言及复拆东西坝而但豫为收束之计是又见小矣　　

○己卯。予故内大臣三等轻车都尉傅森祭葬如例谥恪慎　　

○予故镶红旗蒙古都统那亲祭如例谥恪勤　　

○予故正白旗满洲副都统福灵安祭葬如例　　

○庚辰。谕军机大臣等吴绍诗摺奏瑞金县邓之清主使诬告邻人张德全强奸逼命一案。将该县陈素书宁都州知州书图并典史赵元纲附参。已批交该部察议矣此案刘氏本属犯奸之妇。不复知有廉耻。岂有因奸情败露。遽肯投河毕命其中安保无潜逃隐匿之事。且现在生死未明。何能据为定案。著传谕吴绍诗速即遴简干员确核案情悉心研鞫。务使水落石出以成信谳　　

○辛巳。上诣畅春园。问皇太后安　　

○吏部议准闽浙总督苏昌等奏称、台湾一郡。远隔重洋。为全闽紧要门户。所属四县。皆定为海疆要缺。抚绥弹压。胜任颇难。请嗣后台湾四县缺出。如有人地相宜。准其不拘繁简。通融拣调内地海疆。不得援以为例从之　　

○浙江巡抚熊学鹏奏、乾隆十九年。前督臣喀尔吉善奏准将凡有塘工各县之巡检典史。皆令分管地段。查点堡夫。但江海塘工。当伏秋大汛之期。必须专员驻守。典史有监狱之责。非巡检可比。以之兼护塘工。必有顾此失彼之虑。查山阴会稽萧山余姚。上虞。五县。俱设有县丞并无别项专责。应请改派各该县县丞。驻工管理。而典史亦得专心监狱。其巡检分管地段仍照原议遵行报闻　　

</div>
    <div class="pagination">
<a href="清实录乾隆朝实录_page1051.html">上一页</a><span>...</span><a href="清实录乾隆朝实录_page1047.html">1047</a><a href="清实录乾隆朝实录_page1048.html">1048</a><a href="清实录乾隆朝实录_page1049.html">1049</a><a href="清实录乾隆朝实录_page1050.html">1050</a><a href="清实录乾隆朝实录_page1051.html">1051</a><span class="current-page">1052</span><a href="清实录乾隆朝实录_page1053.html">1053</a><a href="清实录乾隆朝实录_page1054.html">1054</a><a href="清实录乾隆朝实录_page1055.html">1055</a><a href="清实录乾隆朝实录_page1056.html">1056</a><a href="清实录乾隆朝实录_page1057.html">1057</a><span>...</span><a href="清实录乾隆朝实录_page1053.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
