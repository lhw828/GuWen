<!DOCTYPE html>
<html>
<head>
    <meta charset="UTF-8">
    <title>清代文字狱档辑 - 第 33 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清代文字狱档辑 - 第 33 页/共 61 页</h1>
    <div class="content">　查毁碧落后人诗谕　军机处档实录圣训厚风俗门卷二六四　　
乾隆四十五年五月十六日奉上谕前据闵鹗元奏查有和州逆犯戴移孝及伊子戴昆所著碧落后人诗约亭遗诗二本阅其书内悖逆之处甚多殊属可恶已将二书销毁矣其作序之鲁之裕身任道员敢为逆犯作序使其人尚存必当重治其罪今已身故姑免深究但此书刊刻多年留存断不止二本现据戴昆之孙戴世道供称约亭遗诗系乾隆十年在湖广刻印恐楚省尚有收藏之家著传谕闵鹗元富勒浑等饬属严查如有此书板片及抄本刻本即行解京销毁其余别省亦恐有流传之处并著各该督抚等实力查缴俾狂吠诗词搜毁净尽以正风俗而厚人心倘有片纸只字存留将来别经查出惟该督抚等是问将此传谕知之钦此

　吏部知会　军机处档　　
吏部为知会事准乾清门军机处片称交吏部礼部查顺治康熙年间和州人戴移孝曾否出仕是否系生监举贡详细查明速送乾清门军机处毋误等因查本部一切册档已于雍正七年回禄无凭查覆相应知会可也须至知会者右知会乾清门军机处乾隆四十五年五月日

　袁守侗奏查出为戴移孝作序之鲁之裕并书籍折　军机处档　　
直隶总督臣袁守侗谨奏覆事乾隆四十五年五月二十四日承准大学士公阿桂尚书额驸公福隆安字寄五月十六日奉上谕和州逆犯戴移孝及伊子戴昆所著碧落后人诗约亭遗诗二本悖逆之处甚多云云钦此遵旨寄信到臣查此案先于五月二十一日准湖广督臣富勒浑等咨称安徽和州查出戴昆所著约亭遗诗核有狂悖语句并有鲁之裕序文鲁之裕原系安庆府太湖县人后住湖北江夏县地方移咨湖北转饬江夏县在伊孙鲁恕本等家搜查并无约亭诗本当查获鲁之裕所著式馨堂文集经史提纲书法彀等三种书籍并板片其式馨堂文集内载有钱谦益吴伟业等姓名并查明鲁恕本有弟鲁恕棨现任直隶无极县典史其有无携带戴昆所著约亭遗诗及是否知鲁之裕作序情事移咨直省查办等因臣随密饬正定府知府朱澜亲至无极县典史鲁恕棨署内严加搜查并未携有约亭诗本亦止查有伊祖鲁之裕所著式馨堂文集等书三种并查有伊父鲁忠淳亦随任在署研讯均不知从前鲁之裕代戴昆作序情事录供同起获书籍一并禀送前来臣随将书籍饬发按察使文禄公同总理书局之清河道梁肯堂等详加校阅内式馨堂文集内实有钱谦益等姓名虽前准楚省来咨此书三种已于乾隆三十六七年间进呈彼时尚未奉有芟除钱谦益等姓名明文但此后节次奉有谕旨钱谦益等所著悖妄诗文俱应销毁其各项书籍内凡有采录其诗文及记载其人事实书目者亦均应芟削鲁恕棨何得至今仍行携藏且此书刊刻在雍正五年以前世宗宪皇帝庙讳并不知敬谨回避其满汉字音论内更有汉之书正而错之以成形满之书偏而缠之以为体并经史提纲内以元臣为夷臣之类诞妄不一而足鲁恕棨身为职官伊父鲁忠淳名列成均乃将此等书籍公然留存不即尽行缴出销毁未便因伊祖父之书先经呈缴辄予免议应请将无极县典史鲁恕棨并伊父监生鲁忠淳一并先行斥革听候湖北归案办理式馨堂文集内尚有明诗钞序亦系鲁之裕所选虽据该府朱澜搜查鲁恕棨署内并无此诗讯之鲁忠淳供昔年见鲁之裕选有明诗伊父故后因未成集旋即销毁并未发刻但所选之诗果无违碍纵未成集何致遽行销毁其所供果否属实并本籍有无抄本存留臣现在移咨湖广督臣再行确查至书法彀一书虽无违碍语句但此等悖谬人所著之书亦不便存留臣现亦同式馨堂文集经史提纲等书通行各属并分咨各省查明如有流传一体解京销毁再此三种书板虽在湖北江夏县起获似未齐全并鲁恕棨尚有堂兄鲁恕模现任湖北德安府训导胞兄鲁恕本鲁恕杰俱在湖南广西处馆其有无携带各项书本现经湖广督臣富勒浑分咨查办应听该省查明办理鲁之裕所作戴昆约亭诗序据鲁恕棨等坚供鲁之裕式馨堂文集内并无此序其间不无假借等语但式馨堂文集刊刻在先约亭诗至乾隆十年方始刊刻亦未便因式馨堂文集未载此又即指为冒名假借惟是现奉谕旨鲁之裕已死姑免深究钦此自应遵旨免其查究至约亭诗等书臣于接奉谕旨之日即札司通饬各属实力访查中有流传之处立即收取呈缴务期搜毁净尽以正人心而厚风俗所有臣查办缘由相应恭折奏覆并将讯过鲁恕棨等供词另缮清单同起获书籍三种粘签封固进呈再鲁恕棨鲁忠淳应行斥革之处除现在分咨吏礼二部外合并陈明伏祈皇上睿鉴训示谨奏乾隆四十五年六月十一日

乾隆四十五年六月十六日奉朱批知道了钦此

　吴坛奏查办逆书折　缴回朱批档　　
江苏巡抚臣吴坛谨奏为遵旨查办逆书先行覆奏事乾隆四十五年六月初十日接到大学士公阿桂尚书额驸公福隆安字寄本年五月十六日奉上谕前据闵鹗元奏查有和州逆犯戴移孝云云　见本案三页　钦此臣恭读之下仰见我皇上厘正人心维风厚俗之至意伏查江宁苏州等处为书林商贩云集之所本地绅士亦多藏书之家今和州逆犯戴移孝及伊子戴昆所著碧落后人诗及约亭遗诗既在湖广刊刷自楚达吴流传甚易不可不实力搜查以期净尽臣现凛遵谕旨一面遍行出示晓谕一面严饬各府州县并教佐等官令于所属书坊以及藏书之家谆切传谕今将前项书籍不拘板片刻本抄本以及残缺不全片纸只字悉行据实呈缴并不治罪亦不根究来历俾无观望畏缩倘匿不呈缴别经发觉立即严行惩治使知警醒以期狂吠诗词不留只字仰副我皇上仁至义尽之盛心除俟查有板片刻本抄本即行奏缴外所有臣遵旨查办缘由谨恭折先行奏覆伏祈皇上睿鉴谨奏乾隆四十五年六月十三日朱批览

　闵鹗元奏审拟戴世道等折　缴回朱批档　　
安徽巡抚臣闵鹗元谨奏为查出悖逆遗书审拟具奏事窃查和州查出戴移孝所著碧落后人诗集并戴世道刊刻伊祖戴昆约亭遗诗一案经臣将审讯供情并作约亭诗序之鲁之裕现在移查楚省缘由恭折具奏钦奉朱批知道了钦此又于五月二十五日承准大学士公阿桂尚书额驸公福隆安字寄内开乾隆四十五年五月十六日奉上谕前据闵鹗元奏查有和州逆犯戴移孝云云　见本案三页　钦此钦遵寄字到臣并准湖北巡抚臣郑大进咨覆查明鲁之裕嗣孙鲁恕极等家逐一搜查并无戴昆所作约亭诗本讯据鲁恕极等供称并不知伊故祖为戴昆作序情事尚有鲁恕模现任德安府训导鲁恕本在湖南临武处馆鲁恕杰在广西全州处馆鲁恕棨现任直隶无极县典史有无携带书本存留现在移咨直隶等省详查核办等情移覆前来臣复督同布政使农起按察使庆玉安庆府知府戴知诚等提戴世道等反覆研讯矢供如一似无遁情该臣审看得和州查出戴移孝碧落后人诗并戴世道为伊祖戴昆刊刻约亭遗诗一案缘安省查缴明末野史及国初人伪妄诗文经臣遵奉谕旨督属严杳节将查出各书陆续奏缴请销内有河村集一书系历阳戴重所著经和州知州阿兴阿查出历阳系该州秦代郡名出示通查有无戴重别项著作据该州生员林元英呈出戴重之子戴移孝所著碧落后人诗集语多狂吠禀经庐凤道基厚前往督同该州在戴移孝子孙家内逐一挨查并无河村集及碧落后人诗板片书本据戴移孝曾孙贡生戴世道供称前项书本板片因雍正十年有邻近运漕镇地方黄正超家逆书发觉之案经该犯房族人等尽行烧毁惟世道之祖戴昆存有约亭遗诗钞本该犯因家贫失馆于乾隆九年闻有同伊祖交好之太湖县人原任湖北安襄郧道鲁之裕因病卸事侨寓楚省前往托其寻馆并将伊祖约亭诗稿抄本带往求其作序刊刻以为进见之由经鲁之裕为作序文并送给银十六两戴世道即在湖北觅匠刊刻并刷印十数本因鲁之裕病不再见不能觅馆即将书板同刷印之本带回途中遗落板片三块又因年久戨烂废弃所有携回刷印之本止存一本其原存抄本亦残缺不全经该州讯明将书本板片一齐起出并经庐凤道督查禀报到臣经臣督同司府提犯审悉前情将办理缘由恭折奏蒙圣鉴臣恐戴世道等或尚有藏匿别项违悖诗本并所刻约亭遗诗内有开列戴鉴等校梓姓名恐有知情共刻情事复督同司府提戴世道覆加研讯据供碧落后人等书板片实于雍正十年听闻邻近有逆书发觉之案早经烧毁实无存留闻尚有伊伯曾祖戴本孝所著前生集余生集等书在那时一同烧毁因彼时年幼未经看过此书现在各户族亦并无存留实不知道二书内有无违悖至所刻约亭遗诗上校梓的姓名内戴鉴戴金戴锦在乾隆九年刊刻时早经身故戴占熊戴展骥随亦故绝现存之戴用霖戴世法素不读书均系戴世道在楚刻诗时将伊祖戴昆子孙一概列入戴用霖等均不知情并提各犯反覆究诘各供如一似无遁饰查戴移孝所著碧落后人诗戴昆所著约亭遗诗均多悖逆语句戴移孝身入本朝食毛践土戴昆名列胶庠沐浴圣化乃敢造作逆诗肆其狂吠虽久伏冥诛应请将戴移孝戴昆二犯刨坟戮尸以为悖逆者之戒戴世道虽无藏匿碧落后人等书到案时即将为伊祖刊刻约亭书本供出但查约亭遗诗内如长明宁易得等句悖逆显然该犯身系岁贡岂得诿为不知文义且违悖各书久经遵奉谕旨严切晓示饬令及早缴销乃该犯直至该州查讯时始行供出明系有心藏匿戴世道应照大逆知情故纵隐藏者斩律拟斩立决戴昆之子戴用霖讯不知戴世道刊刻诗本情事应同戴昆之孙戴世法戴世得照逆犯子孙缘坐律均拟斩立决戴用霖有妻周氏戴世法有妻黄氏均照律给功臣之家为奴财产查明入官所有起出约亭遗诗板片及原抄不全底本解京销毁其为戴昆作序之鲁之裕已经身故遵奉恩旨免其深究所有碧落后人诗约亭遗诗二书臣遵奉谕旨严饬和州并通饬所属再行实力查缴务俾狂吠诗词搜毁净尽不使为风俗人心之惑再据戴世道供出尚有伊伯曾祖戴本孝所著前生集余生集等书板片亦经雍正年间烧毁业据查讯戴姓各户族并无存留此书但彼时既经烧毁其中自亦有违悖之处恐或尚有遗本流传臣现在饬属一并严查并移会各省一体查缴净尽所有臣审明拟议缘由理合会同两江总督臣萨载合词恭奏并缮具供单恭呈御览伏祈皇上睿鉴谨奏乾隆四十五年六月十七日朱批三法司核拟速奏

　富勒浑等奏查办戴移孝逆书案折　军机处档　　
湖广总督臣富勒浑湖北巡抚臣郑大进跪奏为遵旨奏覆事本年五月二十五日承准大学士阿桂尚书额驸公福隆安寄字五月十六日奉上谕前据闵鹗元奏查有和州逆犯戴移孝云云　见本案三页　钦此遵旨寄信前来臣等查此案先准安徽抚臣闵鹗元咨和州查出逆犯戴昆等逆诗据世道供伊于乾隆九年携约亭诗底本至江夏求鲁之裕作序并助资刊板带回等情移咨查起书籍臣等当饬藩司梁敦书臬司福川督饬武昌府知府永庆江夏县知县邱之芬立赴鲁之裕嗣孙鲁恕极等家内逐细搜查并无收藏戴昆等悖逆诗本惟查出鲁之裕所著经史提纲式馨堂文集法彀三种藉片查讯得鲁之裕系乾隆七年由直隶清河道休致寄居江夏十一年内病故有三子早亡将原籍太湖县亲鲁之骏次子鲁忠淳接继为子又立鲁之骏次孙鲁恕模为孙鲁忠淳生子五人现惟鲁恕极鲁恕标在家讯据供称乾隆九年鲁恕极才三岁鲁恕标尚未生俱未见过约亭诗本伊嗣祖生前有无作序实不知道伊长兄鲁恕本现在湖南临武县处馆弟鲁恕杰在广全州处馆鲁恕棨现任直隶无极县典史伊父鲁忠淳随在任所堂兄鲁恕模现任湖北德安府训导各处有无携存约亭诗本只求行查等语臣等随一面分咨湖南广西直隶各省饬查并饬德安府知府赵柟搜查训导鲁恕模署内据覆亦查无前项逆书随调鲁恕模来省臣等率同两司诘讯坚称乾隆九年正伊嗣祖鲁之裕病重之时焉能为人作诗序伊亦从未见过约亭诗实系假借名目情愿赴质等情臣等伏查戴昆逆诗现刻有故道鲁之裕序文已蒙皇上恩施格外免其治罪其嗣孙既无藏书原可毋庸再究但现据鲁恕模力称序系借名如果属实则必别有作序之人自当质实究治臣等现将鲁恕模委员咨送安徽归案质办并严饬各属暨分委妥员将戴移孝戴昆等逆书实力搜访如有板片刊本抄本尽数缴送解京销毁不得遗留片纸只字致贻重戾外所有查办缘由理合恭折奏覆伏乞皇上睿鉴再查鲁之裕自著经史提纲式馨堂文集书法彀三种先于采访遗书案内乾隆三十八年经前任抚臣陈辉祖解送四库馆在案书内有钱谦益吴伟业等姓名系属应禁所有现经起到版片书本另行汇解军机处查办销毁合并陈明谨奏乾隆四十五年六月十八日

乾隆四十五年七月初九日奉朱批览钦此

　军机处奏将鲁之裕书阅看折　军机处档　　
臣等遵旨将发下鲁之裕书三种详晰阅看除原粘各签外尚无悖谬之处谨将原书缴进烧毁谨奏乾隆四十五年六月十九日

　三宝奏查办戴移孝等逆书案折　军机处档　　
大学士管理闽浙总督臣三宝谨奏为钦奉上谕事乾隆四十五年六月十四日准大学士公阿尚书额驸公福字寄内乾隆四十五年五月十六日奉上谕前据闵鹗元奏查有和州逆犯戴移孝及伊子戴昆所著碧落后人诗约亭遗诗二本阅其书内悖逆之处甚多殊属可恶云云钦此遵旨寄信到臣伏思前项悖逆诗本既有刊刻难保不流传别省臣接奉谕旨当即飞饬闽浙两省藩臬二司转饬地方官协同教职及委员等传谕各绅士一体留心确查如有前项书籍抄本刻本及板片留存在境立即收取呈缴解京销毁务须搜求净尽毋使片板只字稍有存留并面饬浙省司道府督率细访查缴不敢仅以具文塞责自干咎戾所有臣奉到谕旨钦遵查办缘由理合恭折奏覆伏祈皇上睿鉴谨奏乾隆四十五年六月二十日

乾隆四十五年七月十四日奉批览钦此

　尚安奏查办戴移孝等逆书案折　军机处档　　
护理陕西巡抚印务布政使奴才尚安跪奏为遵旨查办具奏事本年六月十四日承准大学士公阿桂尚书额驸公福隆安字寄内开乾隆四十五年五月十六奉上谕前据闵鹗元奏查有和州逆犯戴移孝及伊子戴昆所著碧落后人诗约亭遗诗二本云云钦此遵旨寄信前来伏查和州逆犯戴移孝并伊子戴昆以食毛践土之人胆敢妄肆狂吠刊刻诗词实属罪大恶极奴才恭奉谕旨后刻即严饬各属以此项逆诗更非寻常违碍书籍可比陕省地方亦恐或有流传先行出示明白晓谕毋得私行藏匿自干罪戾并令各州县会同儒学校官督率生贡人等在于城市乡村逐一详细查访如有戴移孝戴昆所著碧落后人诗约亭遗诗无论刻本抄本即行呈缴奴才仍时时留心稽察督令各地方官实力奉行务期搜毁净尽不使片纸只字稍有留遗以仰副皇上整俗维风之至意所有奴才查办缘由恭折覆奏伏乞皇上睿鉴谨奏乾隆四十五年六月二十日

乾隆四十五年七月初八日奉朱批览钦此

　李质颖奏查戴移孝等书籍折　军机处档　　
浙江巡抚臣李质颖谨奏为钦奉上谕恭折覆奏事本年六月十四日承准大学士公阿桂尚书额驸公福隆安字寄乾隆四十五年五月十六日奉上谕前据闵鹗元奏查有和州逆犯戴移孝及伊子戴昆所著碧落后人诗云云钦此遵旨寄信前来臣敬谨跪读随即分委教职等官在于省城内外各书铺逐一访查据书铺人等覆称铺内从来未卖过碧落后人诗约亭遗诗如敢隐匿愿甘治罪该教官等又至向来藏书之鲍士恭等家就其所有书目详悉检核并无二诗名目复加细询佥称家内实无前项诗本不敢私自收存并据各书铺暨藏书各家出具甘结呈送前来臣查此二书刊刻多年诚如圣谕存留断不止二本浙省外府州县书坊及读书之家尚多且湖州书船每向荒村僻巷收买新旧书集贩卖倘有此书细查易得臣现饬藩臬二司通饬各属选派晓事教官认真搜访如有此书板片及抄本刻本即行禀送以凭具奏解京销毁臣务必实力查缴断不敢使其片纸只字存留贻惑人心自取重咎所有臣遵旨查办缘由谨恭折覆奏伏乞皇上睿鉴谨奏乾隆四十五年六月二十八日

乾隆四十五年七月二十五日奉朱批览钦此

　勒尔谨奏查办戴移孝等诗折　军机处档　　
陕甘总督臣勒尔谨跪奏为遵旨查办具奏事窃臣承准大学士公阿桂尚书额驸公福隆安字寄乾隆四十五年五月十六日奉上谕前据闵鹗元奏查有和州逆犯戴移孝及伊子戴昆所著碧落后人诗约亭遗诗二本阅其书内悖逆之处甚多殊属可恶已将二书销毁矣其作序之鲁之裕身任道员敢为逆犯作序使其人尚存必当重治其罪等因钦此遵旨寄信到臣伏查逆犯戴移孝及伊子戴昆敢于光天化日之下肆其狂吠实属罪大恶极其所著诗词岂容片纸只字存留为世道人心之害臣凛遵谕旨当即通饬各属慎选绅士严密搜查如有该犯等所著碧落后人诗约亭遗诗无论刻本抄本即行呈缴并饬各该地方官不得因甘省僻处边隅民间书籍无多草率疏忽臣仍不时留心查察务期搜查净尽不使悖逆诗词少有遗留外所有臣遵旨查办缘由谨缮折覆奏伏乞皇上睿鉴谨奏乾隆四十五年七月初六日

乾隆四十五年八月初一日奉朱批知道了钦此

　戴移孝父子戮尸戴用霖等应斩秋后处决旨　军机处档　　
乾隆四十五年七月十四日奉旨戴移孝戴昆著戮尸示众戴世道著即处斩其缘坐之戴用霖戴世德戴世法著加恩改为应斩监候秋后处决余依议钦此

　姚成烈奏查戴移孝及戴本孝等诗录折　军机处档　　
广西巡抚臣姚成烈跪奏为钦遵谕旨实力查缴恭折覆奏事窃臣于乾隆四十五年六月二十八日承准大学士公阿桂尚书额驸公福隆安字寄钦奉上谕前据闵鹗元奏查有和州逆犯戴移孝及伊子戴昆所著碧落后人诗等因钦此遵旨寄信到臣臣查和州逆犯戴移孝父子生逢圣世胆敢妄作悖逆诗词天下臣民共深切齿若从前或有误留此时尚不急为缴销罪更难逭臣仰荷皇上天恩畀以巡抚重任正人心而厚风俗是臣专责兹钦奉谕旨交办何敢稍存泄视况楚粤毗连诚恐逆诗或有传播臣现在星即饬司刊发简明告示乘此通省清查保甲之时责成道府直隶州督同汉土州县遍行晓谕如有流传至粤务令尽数缴出不使片纸只字存留臣断不敢虚应故事自干谴咎再臣续准安徽抚臣闵鹗元咨称讯出逆犯戴世道伯曾祖戴本孝著有前生录余生录二书亦应销毁等因臣现在一并严饬查缴务期净尽合并陈明除俟查竣另容具奏外所有臣遵旨实力查缴缘由相应恭折覆奏伏祈皇上睿鉴臣谨奏乾隆四十五年七月十五日

乾隆四十五年八月十六日奉朱批览钦此

　李湖奏戴移孝戴昆逆诗折　军机处档　　
广东巡抚臣李湖跪奏为钦奉谕旨恭折覆奏事本年七月初五日承准大学士公阿桂尚书额驸公福隆安字寄乾隆四十五年五月十六日奉上谕前据闵鹗元奏查有和州逆犯戴移孝及伊子戴昆所著碧落后人诗等因钦此遵旨寄信前来臣查此案先于六月初十日据韶州府属乐昌县知县吴世贤禀报县属平石地方与湖南接壤因鲁之裕继孙鲁恕本向在平石埠商王贵和家管事经湖南省委员孙希良等前往搜查鲁恕本行医并无携带约亭各诗本板片该委员等取供回楚该县闻信亦即亲往查知前情具禀到臣其时尚未接奉谕旨当经批司详请咨查在案兹钦奉上谕鲁之裕身为道员曾为逆犯作序使其人尚存必当重治其罪今已身故姑免深究但二书刊刻多年恐有流传之处著各该督抚实力查缴搜毁净尽倘有片纸只字存留将来别经发觉惟该督抚是问钦此仰见圣主宽大洪慈恩深祝网臣遵即饬委护南韶连道事韶州府知府杨本仁提到鲁恕本再加确讯如果并无碧落后人诗约亭遗诗各书本板片携带或曾知二书板片下落及抄本刻本遗留处所切实指明跟查追解销毁一面行司通饬粤省各属并责成原委查书各教职实力搜罗毋少疏漏并恭录谕旨遍示如有收留迅速缴出使狂吠诗词销灭净尽以仰副圣主正风厚俗之至意所有遵旨现在查办缘由理合恭折覆奏伏乞皇上睿鉴谨奏乾隆四十五年七月十六日

乾隆四十五年八月二十二日奉朱批览钦此

　富纲奏查办戴移孝戴昆逆诗折　军机处档　　
福建巡抚臣富纲跪奏为遵旨查办覆奏事窃臣于本年六月二十六日承准大学士公阿尚书额驸公福字寄乾隆四十五年五月十六日奉上谕前据闵鹗元奏查有和州逆犯戴移孝及伊子戴昆所著碧落后人诗约亭遗诗二本阅其书内悖逆之处甚多殊属可恶等因钦此遵旨寄信前来伏查民间收藏违碍各书节经前任督抚二臣钦遵谕旨剀切开导及早查出概免存留之罪凡稍有人心者莫不感激踊跃呈缴况逆犯戴移孝等所作诗词肆行狂吠尤为覆载所不容闽省距安徽湖北不远此二书既已刊刻多年恐亦不免流传之处更当严速查缴以尽根株臣查有无前项书籍不外读书之家现饬两司责成各地方官会同教官各就城乡选派明白绅士遍历有书之家宣布朝廷宽大之恩并此次不行呈缴后经查出即干重罪详加开导倘有前项书籍无论刊本抄本全书废帙悉行缴出即有旧家子弟零落目不识丁者亦即代为翻阅务期搜剔净尽以维风俗而正人心臣仰蒙皇上天恩畀以封疆重任惟有率属实力奉行并责令该管道府随时委员查察认真妥办断不使稍有疏漏以仰副圣主谆详训诫之至意所有遵旨查办缘由理合恭折奏闻再臣正在覆奏间接准安徽抚臣闵鹗元咨开据戴世道供出尚有伊伯曾祖戴本孝所著前生录余生录二书于雍正十年烧毁恐亦有违悖之处应一并查缴等因除转饬一体查办外合并陈明伏祈皇上睿鉴谨奏乾隆四十五年七月十六日

乾隆四十五年八月十七日奉朱批知道了钦此

　福康安等奏查办戴移孝戴昆逆诗折　军机处档　　
云贵总督臣福康安云南巡抚臣刘秉恬跪奏为遵旨查办覆奏事窃臣等承准大学士公阿桂尚书额驸公福隆安字寄内开乾隆四十五年五月十六日奉上谕前据闵鹗元奏查有和州逆犯戴移孝及伊子戴昆所著碧落后人诗约亭遗诗二本阅其书内悖逆之处甚多殊属可恶已将二书销毁矣其作序之鲁之裕身任道员敢为逆犯作序使其人尚存必当重治其罪今已身故姑免深究等因钦此臣等伏查滇省近年以来钦奉谕旨节次查缴已禁未禁违碍书籍并无安徽省逆犯戴移孝及伊子戴昆所著碧落后人诗约亭遗诗两种但此二书既已刊刻多年诚如圣谕留存断不止二本况约亭遗诗又系刻印于湖广难保无滇黔两省之人或在彼游学或在彼贸易见而携归存留地方官一时查察未周致有隐匿遗漏情事臣等现在严饬云南藩司江兰臬司徐嗣曾实力查办并通行道府厅州县教职等官各于所属境内详细确查其省城书肆及藏书之家臣等复于教职佐杂中选择明白能事之员令其留心查访如有二书抄本刻本立即尽数缴出解京销毁务使此等悖逆可恶之书搜净无遗以仰副圣主正风俗而厚人心至意再贵州地近楚省尤恐或有流布臣福康安现飞饬司道各地方官设法严查务期净尽断不敢视为具文致留片纸只字所有臣等遵旨查办缘由理合恭折覆奏伏乞皇上睿鉴谨奏乾隆四十五年七月二十七日

乾隆四十五年九月十一日奉朱批览钦此

　巴延三奏严查戴移孝戴昆逆诗折　军机处档　　
两广总督臣觉罗巴延三跪奏为钦奉上谕事乾隆四十五年七月初四日承准大学士公阿桂尚书额驸公福隆安字寄本年五月十六日奉上谕前据闵鹗元奏查有和州逆犯戴移孝及伊子戴昆所著碧落后人诗约亭遗诗等因钦此遵旨寄信前来臣查此案先于六月十一日据乐昌县知县吴世贤具禀有湖南蓝山临武二令到境内埠商王贵和家搜查管事鲁恕本书籍搜查无获即回楚询据鲁恕本供称因江南和州戴昆刊刻约亭诗编系伊故祖鲁之裕代为作叙伊实并未收藏携带伊有胞弟恕杰现在广西全州处馆等语彼时虽未准有湖南移文臣当即饬令该县将鲁恕本暂行羁管一面移取原奉咨文并檄饬广西按察使会同布政使密访鲁恕杰下落严查有无携带收藏约亭诗籍板片飞禀在案兹接奉谕旨始知戴移孝戴昆父子济恶造作逆诗肆其狂吠刊刻流布实堪痛恨当此光天化日之下此等悖逆诗集岂容只字留传以贻风俗人心之害臣跪读圣谕即率同两司通饬各属州县及原委教职等官凡系藏书肄业之家及书贾坊铺俱令严切晓谕实力搜查如有逆犯碧落后人诗约亭遗诗无论刻本抄本并翻刻板片悉数搜缴务期净尽不得稍有隐藏一有查获即行解京销毁倘地方各官不认真严查致有留遗别经查获即行严参外所有遵旨查办情由理合恭折覆奏伏乞皇上睿鉴谨奏乾隆四十五年七月二十九日

乾隆四十五年九月初四日奉朱批览钦此

　姚成烈奏解鲁恕杰审讯折　军机处档　　
广西巡抚臣姚成烈跪奏为准咨拿解已故道员鲁之裕之孙鲁恕杰恭折奏闻事窃臣接准上谕严查已故道员鲁之裕生前与和州逆犯戴移孝父子逆诗作序有无诗本流传等因业经臣于本年七月十五日将钦遵查办缘由恭折覆奏在案嗣准安徽抚臣闵鹗元咨明尚有讯据戴世道供出伊伯祖戴本孝所著前生录余生录二书亦应缴销臣当即一并严饬查缴又准两湖督臣富勒浑会同抚臣郑大进咨称讯据鲁之裕之孙鲁恕极等供称伊弟鲁恕杰现在广西全州处馆有无携带前项悖逆诗集及鲁之裕所著经史提纲式馨堂文集书法彀三种书本一并查讯移覆等因臣即密委全州知州陈天桂星诣搜查据该牧陈天桂在盐埠王亨炜店内将鲁恕杰查拿严搜止有随身行李并无前项不法诗集书本讯明自幼读书不成即出门觅食并不知有前项序文由府司详覆前来臣查鲁之裕生前职任监司休致回籍乃丧心病狂胆为逆犯诗集作序虽仰荷皇上如天之仁宽其已死但鲁恕杰究系罪犯之孙臣随一面咨覆湖北一面仍饬州押候旋于七月十九日准湖北督臣富勒浑抚臣郑大进咨提鲁恕杰赴楚归案审办并抄录原奏到臣臣随即饬委桂林府同知缪永垣驰诣全州将鲁恕杰提解至省督同司道等研讯据供称鲁之裕亡故时恕杰年仅三岁自幼读书不成未通文墨因出外觅食捐纳吏目在全州埠帮盐务从前由家中起身只带随身行李并无书籍字迹携带与戴昆并不识认实不知当年祖父作序著书情事再四严诘矢口不移除备咨湖北督抚衙门并遴委全州州同王复鲁于八月初一日押解赴楚收审外所有臣准咨拿解缘由相应恭折奏闻伏祈皇上睿鉴臣谨奏乾隆四十五年八月初五日

乾隆四十五年九月十一日奉朱批览钦此

　富勒浑等奏查审鲁之裕子孙折　军机处档　　
湖广总督臣富勒浑湖北巡抚臣郑大进跪奏为审明覆奏事窃照安徽和州逆犯戴昆所著约亭遗诗语句狂悖内有故道鲁之裕叙文并查获鲁之裕所著经史提纲式馨堂文集书法彀三种书内有钱谦益吴梅村等姓名经安徽抚臣闵鹗元咨移到楚臣等当饬藩臬二司等立赴鲁之裕嗣孙鲁恕极等家搜查并无收藏戴昆等悖逆诗本惟查出鲁之裕所著经史提纲式馨堂文集书法彀三种书籍并残缺剜补板片讯明鲁之裕有三子早亡以亲弟鲁之骏次子鲁忠淳过继为嗣又以鲁之骏次孙鲁恕模为孙鲁忠淳生子五人现惟鲁恕极鲁恕标在家其鲁恕本鲁恕杰赴湖南临武县广西全州处馆鲁恕棨现任直隶无极县典史鲁忠淳亦随在任鲁恕模现系德安府训导随又分咨饬查并密饬德安府知府赵柟亲赴鲁恕模署内逐细搜查并无前项逆书提讯鲁恕模据供不知伊嗣祖鲁之裕作序情事自愿赴皖质讯当将该员咨解起程先经恭折具奏在案臣等复因故道鲁之裕著书三种既有钱谦益等姓名即恐有违悖语句当将板片书籍发局校勘内剿袭附会荒谬甚多亟宜查缴净尽但伊子孙散处直隶等省保无携带藏匿分咨严行查办一面将原书进呈恭折奏明亦在案嗣准直隶督臣袁守侗查明无极县典史鲁恕棨署内并无约亭诗本止有式馨堂文集经史提纲书法彀三书奏明将该典史鲁恕棨同伊父监生鲁忠淳一并斥革解楚审办并咨称鲁之裕尚有所选明诗钞底本臣等当复委员分查亦无前项诗钞底本续准湖南广西抚臣咨覆鲁恕本鲁恕杰寓所严搜并无约亭诗本及式馨堂文集等书亦无别项违碍字迹将鲁恕本等咨解到楚正审办间又准安徽抚臣咨讯明鲁之裕作序鲁恕模实不知情将鲁恕模解回归案办理臣等随率同布政使梁敦书按察使刘峨提集鲁恕棨等逐加严讯据鲁恕棨等供称伊祖鲁之裕曾否代戴昆作序伊等实属不知惟所著式馨堂文集等书前于采访遗书案内呈缴时查有未经敬避庙讳暨未妥字迹曾将原板剜补改正刷呈今蒙指出有庙讳未避之处实系从前剜补时遗漏其余违碍谬妄实未看出至鲁之裕曾选有明诗钞数卷该员物故后鲁忠淳因内多奉禁之人已将底本销毁并未刊刻此外亦无另有违碍之书各处业经严行搜查何能隐匿等语臣等反复究诘矢供如一伏查鲁之裕身为道员乃不自检束其所著之书剿袭谬妄不止一端若其人尚在自应从严究拟今其人已死其为逆犯戴昆作序情罪重大已蒙圣主洪慈恩及朽骨其自著书内违悖处所究属抄袭旧文仰邀天恩免究至鲁恕棨等虽于原籍寄寓省分搜查并无别项不法书籍且讯无知情隐匿情事但鲁之裕既属负恩之人其子孙未便令其仍列仕版除无极县典史鲁恕棨监生鲁忠淳已准直隶督臣袁守侗斥革外其德安府训导鲁恕模廪贡生鲁恕本捐纳吏目鲁忠杰捐纳从九品职衔鲁恕标监生鲁恕极应请一并斥革以昭炯戒追取各照缴销其约亭诗本并式馨堂文集等书现在饬属实力搜查期于净尽所有查明议拟缘由备录供单恭呈御览谨会折具奏伏乞皇上训示谨奏乾隆四十五年九月初三日

乾隆四十五年十月初二日奉朱批该部知道钦此

　将鲁恕杰严讯谕　军机处档实录　　
乾隆四十五年九月十一日奉上谕据姚成烈奏准湖广督臣富勒浑等咨拿鲁之裕之孙鲁恕杰随委员于全州将鲁恕杰拿获严搜止有随身行李并无别项不法书籍已将该犯押解赴楚收审等语鲁之裕身任道员胆敢为逆犯戴移孝父子逆诗作序使其身尚在自当置之重典今其人已故姑免深究至其子孙若将前项悖逆诗集翻刻流传其罪自难轻逭著传谕舒常等即将鲁恕杰有无另行翻刻传布之处严加诘讯如有翻刻传布即从重究拟仍将原书尽行搜缴销毁并将审明缘由据实覆奏钦此

　舒常郑大进奏审讯鲁恕杰折　军机处档　　
湖广总督臣舒常湖北巡抚臣郑大进跪奏为遵旨审明覆奏事本月十八日承准廷寄乾隆四十五年九月十一日奉上谕据姚成烈奏准湖广督臣富勒浑等咨拿鲁之裕之孙鲁恕杰随委员于全州将鲁恕杰拿获严搜等因钦此臣等伏查鲁之裕为逆犯戴昆作序仰蒙皇上垂念其人已故免其深究已属格外之恩至其子孙如有翻刻传布情事诚如圣谕罪难轻逭缘前经严搜原籍寄籍均无前项逆书及不法字迹其自著文集等书亦止剿袭谬妄第以鲁之裕既属负恩之人其子孙未便令其仍列仕版已经臣郑大进会同前督臣富勒浑审拟将鲁恕杰等官职生监斥革恭折具奏在案兹钦奉谕旨饬查臣舒常臣郑大进复率同两司道府等提集鲁恕杰等逐加严讯据供称鲁之裕代戴昆作序伊等实属不知并未见过戴昆逆书无从翻刻流传业经各处搜查不能隐匿等语臣等反复究诘矢供如一合之各处搜查情形似非支饰除仍饬各属实力搜查前项逆书缴销务期净尽外所有查审缘由谨会折覆奏伏祈皇上睿鉴谨奏乾隆四十五年九月二十四日

乾隆四十五年十月十二日奉朱批览钦此

吴英拦舆献策案　
　姚成烈奏吴英投书并审拟折　军机处档　　
广西巡抚臣姚成烈跪奏为劣生妄陈策书严查审拟驰奏仰祈圣鉴事窃臣于乾隆四十五年七月初六日据藩司朱椿详称本年七月初五日据浔州府平南县学给顶生员吴英拦舆投递策书一本系请蠲免钱粮添设社义仓及革除盐商盗案连坐禁止种烟裁灭寺僧五条求代奏等情查阅第一条内语多狂悖且叠犯皇上御名当即诘讯据供别无同谋知情之人随即移解臬司衙门斥革收审并密委因公在省之浔州府知府陆燝前往吴英歇店搜查止获策书底稿别无不法字迹等情将策书并底稿一并具报到臣臣随即查核底稿与策书字迹语句相同策内第一条有干犯皇上御名二处又语涉狂悖数处除逐一粘贴外立提该犯吴英到案率同在省司道等严讯该犯吴英供称现年六十岁世居平南乾隆十二年入学乾隆三十四年因欠贡生梁琮债务经前任学臣童凤三注劣乾隆三十六年开复乾隆四十三年前任学臣李殿图任内告给衣顶该犯平日训蒙度日近年因病闲居乾隆四十五年五月间在家中密作策稿亲笔抄誊成本搭舡赴省寓居涂鼎茂歇店妄思递策转奏可得功名乘藩司朱椿经过当街投递不意随笔谬书语句狂悖别无知情之人等情臣等查该犯曾经入学非不通文墨之人可比今胆敢于策书之内不知避忌其泛论列朝一节固属荒谬乃敢妄称皇上遵太后遗命免各省钱粮其恩未远其泽未长及继富小信等语句并叠犯皇上御名殊属丧心病狂诘其如何立意是否怨望诋毁该犯坚供实思献策冀得功名并非怨望诋毁臣恐该犯家中尚有不法字迹及别有知情之人随飞饬该府陆燝驰诣平南督同该县缪琪前赴该犯家中逐一搜查并无不法字迹随将家产造册查封并将该犯之子吴简才吴经才胞弟吴超胞侄吴达才吴栋才及该犯之妻全氏妾蒙氏及年未及岁之子吴懋才吴张才幼孙亚宣亚二亚儿年未及岁之侄吴伟才吴观奇吴亚三并族长吴泰怀邻佑保约马玉珍陈朝明梁成泰梁广芳一并押解赴省臣又督同司道等提犯复鞫佥供均系种田愚民并不识字实不知吴英所作之策臣以吴英在家掇作策稿共有五条岂无人商量看见且该犯由家至省岂有并不告知家中之理反复究诘据供革生自费了心做此条陈方恐他人知道抄去抢功岂肯与人商看至子侄是种田的人不通文墨更无可商量且恐家中闻知上省献策泄露传播投策不准反无颜面是以托词上省买药使人不疑等情刑讯之下矢口不移似无遁饰查律载大逆者凌迟处死吴英生逢圣世现列胶庠于告给衣顶之后不知安分妄递策书希冀代奏幸得功名虽非怨望诋毁但语涉狂悖又叠犯御名核其情罪实属重大未便稍宽吴英应请比照大逆例凌迟处死该犯之子吴简才吴经才胞弟吴超胞侄吴达才吴栋才现年十六岁以上应请照缘坐律拟斩立决先行剌字查定例凡比大逆之犯其不知情之父母祖父母及伯叔父确审减流今该犯父母祖父母伯叔俱故应毋庸议至该犯第三子吴劻才自幼过继与吴孔怀查验木主属实讯据族邻保约出具甘结在案应免缘坐至该犯继妻全氏妾蒙氏媳彭氏马氏并幼子懋才张才幼孙亚宣亚二亚儿幼侄伟才观奇亚三俱仍请照律发功臣之家为奴该犯同胞姊妹久已出嫁病故所生四女亦俱出嫁律免缘坐族邻保约吴泰怀等因该犯赴省投递无从查察应同不知情之歇店涂鼎茂俱免置议除抄录全招并造清册咨部外臣谨会同督臣巴延三定拟恭折由驿驰奏开缮该犯供单同原策呈御览等因乾隆四十五年九月二十四日奉朱批大学士九卿核拟速奏钦此

　吴英策书原本　
　具献册书人系浔州府平南县学生员吴英为上陈时务以广圣恩以固国本事切位卑言高罪也　生　穷居严穴木食草衣虽叨顶带而末吏未膺今而高言越俎代庖罪应万死虽然　生　所欲言皆国家利赖之事使生之说行不但家国民人蒙其休即　生　之若子若孙亦与沾其泽虽言出祸随又奚顾哉试言之其一在于备荒夫民资于国国资于民无民无国无国无民民与国实相依而为命夫民饱则易于驾驭民饥则难于控制屡朝为乱之民皆缘岁饥而人主不知赈恤以致辗转流离不轨之徒顺风一呼万声应响不然苟粥可以活残躯谁肯舍室家之乐侥幸从逆而蹈不测之险哉是备荒之策不但牧民之职宜而且国祚之所攸关岂细故哉今国家备荒岂无其道但未得尽善耳虽有常平义仓社仓之设然而蓄积有限且贮蓄城厢民之距城远者五十里以致一百里二百里不等千里馈粮士有饥色况此枵腹之民待百里之遥至半途而颠沟壑者有矣即至仓场而饥惫几死者有矣及其得谷一石除途费仅得二三斗是徒有救荒之名无救荒之实今有一善术焉圣上遵太后之遗命免各省税粮其德非不弘也但其恩未远其泽未长何若仍按户征收拨入州县里内买谷蓄贮为社义仓令里内殷实社长管之借贷加一还纳官核其成十年更替则谷在里中易于借纳出纳之际又无吏役胥徒需索之敝且社长周知里民饶乏丁口多寡又无加领盈歉之虞其恩如岗之永其泽如泉之长不然民沐一时之殊恩不转盼而遭凶歉而民果存此免粮银以济饥否乎且阡陌开而田大半归富户而民大半皆耕丁今而免粮祗见其继富耳诗云哿以富人哀此培独虽曰租亦免然田主征足佃户其敢抗而鸣于官否乎是圣上有万斛之弘恩而贫民不能尽沾其升斗甚可惜也丁酉戊戌二年广西士女仳离横填沟壑岂因征粮而然乎实缘岁凶而备荒无素致之也兹疮痍以定免之亦无补救也况今以此为积蓄有不但此积蓄已也不过以此为起例耳君子之德风上有好者下必有甚焉者也上既以免粮设为社义仓若遇年丰岁熟地方官劝谕里内殷实之家随其力损资以增益之岂无有好义以乐从者则愈积愈囊而社义仓之谷石不止今日之多矣凶荒有备无虞矣或谓旨意以出天子无戏言今又若此不几失信乎然而事贵用中徙义正所以崇德也何必执小信而自失其几宜也耶难者将曰免粮盛典古先哲王所不废而我圣主独设为社义仓不几事不师古而涉于寡恩乎不知设为社义仓朝廷非有私也正为我民虑之深忧之远岂以小康小补虞已也要之事可师古则师可变则变视乎义何如耳今以免粮设为社义仓正推广其义仁之至也又奚疑焉其次则在于盐政夫盐政上关国课下系民需其道不可不讲也彼夫山林川泽市査畎亩皆归于民而责其贡赋何言独设官管理夫管于上则有盐场官职廪禄之费解运则有私卖私贩之弊州县市镇盐埠盐丁则有縻食耗费之繁埠主藉官架势则有小秤砂水侵渔之弊且今埠主屡屡亏空押令富户填贩又押富户承充其弊不可尽述也何如计各省递年应解饷银若干拨入盐田令民垦食征其赋税关津设税以取足额饷任民流通贩卖上下俱有便益又何不可夫埠主亏空虽因花费亦因私贩充塞而正引不消今赋归盐田私贩果从何来或谓盐饷自古守于官今归于民恐百姓难以纳然试出示晓谕百姓愿承垦则行不愿则已安可拘拘必守于官之为得哉其一在于弭盗小盗不弭将为大盗小则害于草野大则扰及朝廷弭之者孰不曰教养今国家制律例以禁之地方官奉刑法以治之又导其务农从善以教谕之是教养已兼至矣而盗窃所在仍不乏何也此愚顽之辈髋髀之属不可撄以芒刃也夫顽而不恤教岂顽而不畏法哉其犯而不畏也非真敢不畏也良由州县属内道里茫茫良楛错处而盗窃之徒闪地方官耳不亲闻目不亲睹闲居侥幸暂为之而无伤其意若谓岂真遂至于发觉乎及至发觉则无如何矣是民之为盗实闪上人耳目之所不及岂真不畏刑法哉今欲杜其弊清其源莫若十家为甲甲有长甲人为盗甲人必先知之甲长率甲人而先攻之苟故为容隐盖护一旦发觉一人为盗九人连及甲长与盗同坐致于平素为盗而民不与之聊甲者则令甲保报名为奇零甲如怙恶不悛仍蹈覆辙一经犯出则以铁杖禁锢由是已为盗者望刑而生惊惧之心未为盗者有甲人稽察攻击而愈悚临深之戒则州县属内虽地大也虽民繁也而以甲人为耳目治之不啻如比僯治之不啻如同室孔子曰其如示诸斯乎此之谓也所虑地方官不实力行之耳此实弭盗之良规也其一在于种植烟苗夫烟食不果腹不食不饥馁虽曰辟寒未见其然也似属小耗实民间之大蠹也小民迷于利而不知自相残害而不觉今种烟之家十居其半大家种植一二万株小家亦不减二三千每万株费工人十或七八灰粪二三百担麸料粪水在外至于收成鬻于商贾刨切发卖大市烟铺三二十间中市小市亦十余间五六间大铺用工人三二十中铺小铺亦不减十余或七八以致制造烟斗以供烟用天下又不知几千万店销烟斗铜以铸钱可以供三二省之用总种植烟苗始末之工费以图耕稼种植杂粮实可以活天下大半之人非诬说也迩来谷粟腾贵百姓困惫未始不因以有用之工费营无益之虚耗而不力农之所致此虽劳其形骸无异游民之坐食然游民但坐食耳而此则耗灰粪麸料等项侵耕稼之资本毫无益乎饔飧而反损乎饔飧也其一在于寺僧夫僧原以奉菩萨香烛大寺应用十余人中寺小寺七八人一二人足矣今大寺二三百中寺小寺亦不减百余或数十不知多一人为僧即少一人以耕于野少一人以耕于野即缺七八人之食何若散其多者使归各务生产生之者众食之者寡用之者舒未始无补于国计民生何必纵其坐食闲游饱食终日无所用心犹易入于匪僻历朝谋逆此辈居多是宜奏请禁恪也此五者皆国家生民之所系似非小儒浅陋所能谋虽然愚者千虑必有一得昔圣王不弃刍荛工瞽而臻荡平至治之休贫　生　望君门万里无缘自达臬台大人不以愚贱而弃之转奏圣上佐而行之比及三年请试拭目以观矣乾隆四十五年五月日生员吴英年六十岁策书

歇钟鼓楼街涂鼎茂店

</div>
    <div class="pagination">
<a href="清代文字狱档辑_page32.html">上一页</a><span>...</span><a href="清代文字狱档辑_page28.html">28</a><a href="清代文字狱档辑_page29.html">29</a><a href="清代文字狱档辑_page30.html">30</a><a href="清代文字狱档辑_page31.html">31</a><a href="清代文字狱档辑_page32.html">32</a><span class="current-page">33</span><a href="清代文字狱档辑_page34.html">34</a><a href="清代文字狱档辑_page35.html">35</a><a href="清代文字狱档辑_page36.html">36</a><a href="清代文字狱档辑_page37.html">37</a><a href="清代文字狱档辑_page38.html">38</a><span>...</span><a href="清代文字狱档辑_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
