<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 18 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 18 页/共 681 页</h1>
    <div class="content">
○兵部题、文职官员、既定举劾例。二年□山戊示□终、奉行一次。其直隶各省总督提督、所属武职官员、除有大贪大恶、仍不时纠参外。应照文职例、二年□山戊示□终、令总督提督、会同举劾一次。从之　　

○庚寅。裁江西驿传道一缺、湖西、湖东、兵巡道二缺　　

○辛卯。转户部尚书阿思哈、为吏部尚书　　

○以原任山西按察使李芝兰、为江南按察使司按察使　　

○壬辰。改锦州为锦县。设知县典史各一员、隶奉天府。其宁远县人民、暂归锦县管理　　

○甲午。靖南王耿继茂疏言、福建长乐营、增兵一千。请设游击一员管辖。从之　　

○乙未。户科给事中俞之琰疏言、甄别之例、统衙门而计贤否、则其纲易举。考满之典、就一人而核功过。则其目易张。谨陈四款。一、外吏之实俸难满。宜三年册报、以稽政绩。一、升转之迟速不同。宜通俸并考、以免遗漏。一、优考之名实难副。宜详列事实、以杜冒滥。一、贤否之评隲贵详。宜公同考核、以昭大公。下部知之　　

○丙申。裁福建漳南、巡海道、二缺　　

○丁酉。赠湖广殉难武陵县知县袁梦吉、按察使司佥事。予祭葬如例　　

○戊戌、升左都御史寗古礼、为户部尚书　　

○升江南京口左路水师总兵官张杰、为浙江水师提督。福建同安总兵官施琅、为福建水师提督　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之六



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之七　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙元年。壬寅。八月。辛丑朔。给假大学士金之俊、以年老乞休。命以原官致仕　　

○癸卯。予故福建副都统包有亮、祭葬如例　　

○丙午。谕户部、粮船经由漕河、领运官丁、恪遵条约、依期抵通回空、方为尽职。乃有奸顽员役、不守成法。多有夹带私贩货物、隐藏犯法人口、倚恃势力、行凶害人。借名阻碍河道、殴打平人。托言搜寻失物、抢劫民船。且有盗卖漕粮、中途故致船坏、以图贻累地方。种种奸恶、难以枚举。藐法病民、莫此为甚。以后如有仍前作弊违禁、肆行无忌者、督漕各官、并该地方官、一有见闻、即行参奏。务将官丁严提、治以重罪。若知而徇情不奏、督漕各官、及地方官、亦从重处治。尔部即传谕遵行　　

○谕礼部、宗女封号、应有定例。今见格格封号、从其生父。父升则升。父降则降。又有从养父封者、竟无定例。或应从生父、或应从养父、尔部同宗人府、会议画一定例具奏　　

○丁未。遣大学士觉罗伊图、祭先师孔子　　

○戊申。祭大社、大稷。遣都统穆里玛行礼　　

○裁湖广上江、下江、武昌、荆西、四道缺　　

○己酉。太宗文皇帝忌辰。遣官祭昭陵　　

○命协镇广东将军、驻劄肇庆府　　

○裁广东肇庆总兵员缺。添设廉州总兵官。高雷廉总兵官、止辖高雷二府　　

○庚戌。改福建闽安水师总兵官韩尚亮、为福建水师左路总兵官。浙江定海水师总兵官常进功、为浙江水师左路总兵官　　

○辛亥。太祖高皇帝忌辰。遣官祭福陵　　

○谕都察院、巡视茶马一差、近经部议、满汉兼差。已经奉旨准行。今思巡视茶马差、原系汉御史、从无差满官之例。以后著仍照旧例、止差汉官。不必兼差满官　　

○壬子。秋分。夕月于西郊。遣都统图海行礼　　

○甲寅。以原任山东沂州总兵官李永盛、为广东廉州总兵官　　

○丙辰。调刑部尚书觉罗雅布兰、为都察院左都御史。升镶黄旗蒙古副都统觉罗科尔昆、为刑部尚书　　

○丁巳。调江南京口右路水师总兵官石国玺、为京口左路水师总兵官　　

○戊午。转山西右布政使何中魁、为福建布政使司左布政使。福建右布政使金光祖、为广西布政使司左布政使。升贵州按察使王锳、为江西布政使司右布政使　　

○己未。遣官祭历代帝王　　

○遣官祭城隍之神　　

○直隶总督苖澄、疏请怀来道事务、归并口北道管理。易州道事务、归并霸州道管理。霸州道、移驻蠡县。从之　　

○辛酉。吏部题、汉军外官革职解任、不回旗者颇多。皆因无处分督抚、及地方官之例、遂尔瞻徇。嗣后直隶各省革职解任官员、任内钱粮未清、及缘事未结者、仍候议结起行外。其钱粮已清、缘事已结者、急催回旗。仍将起程日期报部。该旗亦将到京缘由咨部。其有仍留原处、或于别处居住者、该督抚、及地方官、交部议处。其在途逗遛者、将该地方官、照迟延例议处。得旨、依议。本内逗遛不回之人、未经议及处分。著再议定例具奏。寻又议迟延不速归旗者、交刑部从重治罪。从之　　

○吏部左侍郎胡兆龙、以病乞解任。允之　　

○乙丑。以阿达哈哈番张梦吉、为广东副都统　　

○丙寅。授固山贝子尚善女为县君。壻阿思哈尼哈番王麟、为固山额驸　　

○戊辰。升浙江宁波副将麻荫扬、为江南京口右路水师总兵官　　

○己巳。宗人府、礼部、遵谕议、王、贝勒、贝子等、有愿抚养女者、奏准抚养。随养父升降。如未奉旨、私自抚养者、仍照生父升降。得旨、格格不便照养父品级。俱著照生父品级。其从前照养父给过品级者、仍著存留　　

○庚午。谕礼部、朕惟君国之道、必崇夫孝理。化民之务、首重乎尊亲。钦惟我圣祖母昭圣慈寿恭简安懿章庆皇太后、仁承天德。顺协坤仪。佐皇祖太宗文皇帝、肇建丕基。启皇考世祖章皇帝、宅中定鼎。朕缵荷鸿图。恭承懿训。仰惟恩德、爱戴弥殷。母后皇后、懋昭淑配。克嗣徽音。表正六宫。母仪四海。母后、温恭慈惠。诞育眇躬。圣善之德并隆、尊显之仪宜备。粤稽古制。询于佥谋。尊上圣祖母皇太后尊号曰、昭圣慈寿恭简安懿章庆敦惠太皇太后。母后皇后尊号曰、仁宪皇太后。母后尊号曰、慈和皇太后。尔部即择吉以闻　　

九月。辛未朔。旌表云南赵州烈妇、时际明妻王氏、陆万顷妻杨氏、各给银建坊如例　　

○甲戌。转吏部右侍郎冯溥、为左侍郎。以原任吏部左侍郎梁清宽、为吏部右侍郎　　

○升贵州督标中军副将赵良栋、为云南广罗总兵官　　

○丙子。予故三等辅国将军席尔图、祭一次　　

○戊寅。以原任常德总兵官胡茂祯、为狭西宁夏总兵官　　
</div>
    <div class="pagination">
<a href="清实录康熙朝实录_page17.html">上一页</a><span>...</span><a href="清实录康熙朝实录_page13.html">13</a><a href="清实录康熙朝实录_page14.html">14</a><a href="清实录康熙朝实录_page15.html">15</a><a href="清实录康熙朝实录_page16.html">16</a><a href="清实录康熙朝实录_page17.html">17</a><span class="current-page">18</span><a href="清实录康熙朝实录_page19.html">19</a><a href="清实录康熙朝实录_page20.html">20</a><a href="清实录康熙朝实录_page21.html">21</a><a href="清实录康熙朝实录_page22.html">22</a><a href="清实录康熙朝实录_page23.html">23</a><span>...</span><a href="清实录康熙朝实录_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
