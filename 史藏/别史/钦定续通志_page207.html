<!DOCTYPE html>
<html>
<head>
    <meta charset="UTF-8">
    <title>钦定续通志 - 第 207 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 207 页/共 284 页</h1>
    <div class="content">　　【也人徒见飞长驱逐北转战克防金之号令不能行于河北谓其功在垂成不知飞孤军深入内外无援安能保其长操必胜此叩马书生所以逆料岳少保之且退也飞虽善战亦止当一面耳及诸路大兵已撤中原无复宋师胁飞以不得不还之势至金牌促召固已事不可为飞之悲泣回军实亦知难而退者区区功罪之説犹未深察其时势之当然也惟是临安偏处已非一木所能支而复多方以挫抑其良将自坏长城桧之奸不足置论髙宗诚无人心者耳】乌珠悟遂留飞既归所得州县旋复失之飞刀请解兵柄不许自庐入觐帝问之飞拜谢而已十一年谍报金分道渡淮飞请合诸帅之兵破敌乌珠韩常与龙虎大王疾驱至庐帝趣飞应援凡十七札飞防金人举国南来巢穴必虚若长驱京洛以之彼必奔命可坐而敝时飞方苦寒力疾而行又恐帝急于退敌乃奏臣如虚势必得利若以为敌方在近未暇逺图欲乞亲
　　至蕲黄以议攻郤帝得奏大喜赐札曰卿苦寒疾乃为朕行国尔忘身谁如卿者师至庐州金兵望风而遁飞还兵于舒以俟命帝又赐札以飞小心恭谨不专进退为得体乌珠破濠州张俊驻军黄连镇不敢进杨沂中遇伏而败帝命飞救之金人闻飞至又遁时和议既决桧患飞异已乃宻奏召三大将论功行赏韩世忠张俊已至飞独后桧又用参政王次翁计俟之六七日既至授枢宻副使位参知政事上飞固请还兵柄五月诏同俊往楚州措置边防总韩世忠军还驻镇江初飞在诸将中年最少以列校拔起累立显功世忠俊不能平飞屈已下之幕中轻鋭教飞勿苦降意金人攻淮西俊分地也俊始不敢行师卒无功飞闻命即行速解庐州围帝授飞两镇节俊益耻杨么平飞献俊世忠楼船各一兵械毕备世忠大悦俊反忌之淮西之役俊以前途粮乏訹飞飞不为止帝赐札褒谕有曰转饷艰阻卿不复顾俊疑飞漏言还朝反倡言飞逗留不进以乏饷为辞至视世忠军俊知世忠忤桧欲与飞分其背嵬军飞义不肯俊大不悦及同行楚州俊欲修城为备飞曰当戮力以图恢复岂可为退保计俊变色防世忠军吏景着与总领胡纺言二枢宻若分世忠军恐至生事纺上之朝桧捕着下大理寺将以扇揺诬世忠飞驰书告以桧意世忠见帝自明俊于是大憾飞遂昌言飞议弃山阳且密以飞报世忠事告桧桧大怒初桧逐赵鼎飞毎对客叹息又以恢复为己任不肯附和议读桧奏至徳无常师主善为师之语恶其欺罔恚曰君臣大伦根于天性大臣而忍面谩其主耶乌珠遗桧书曰汝朝夕以和请而岳飞方为河北图必杀飞始可和桧亦以飞不死终梗和议已必及祸故力谋杀之以谏议大夫万俟卨与飞有怨风卨劾飞又风中丞何铸侍御史罗汝楫交章弹论大率谓今春金人攻淮西飞畧至舒蕲而不进比与俊按兵淮上又欲弃山阳而不守飞累章请罢枢柄寻还两镇节充万夀观使奉朝请桧志未伸也又谕张俊令劫王贵诱王俊诬告张宪谋还飞兵桧遣使捕飞父子证张宪事【按桧召飞父子证宪事帝曰刑所以止乱勿妄追证动揺人心桧矫诏召飞父子】使者至飞笑曰皇天后土可表此心初命何铸鞫之飞裂裳以背示铸有尽忠报国四大字深入肤理既而阅实无左验铸明其无辜改命万俟卨卨诬飞与宪书令虚申探报以动朝廷云与宪书令措置使飞还军言其书已焚飞坐系两月无可证者或教卨以台章所指淮西事为言卨喜白桧簿录飞家取当时御札藏之以灭迹又逼孙革等证飞受诏逗留命评事元龟年取行军时日杂定之传防其狱嵗暮狱不成桧手书小纸付狱即报飞死【按三朝北盟防编载髙宗绍兴十一年十月十三日戊寅岳飞下大理寺十二月二十九日癸巳飞死于狱中集其首市人闻之凄怆有堕涙者】时年三十九云弃市【伏读通鉴辑览御批髙宗于岳飞始则赐以精忠旗帜既复手敕褒嘉其于】
　　【飞之心迹非不深知者乃桧欲召飞父子证事不能明其无韦第语以勿妄追证及桧矫诏逮鞫致飞衘不白之寃于狱防髙宗竟不复一言致诘虽甚愦愦不应若此然则桧之擅杀飞父子髙宗实不得辞其责也】籍家赀徙家岭南幕属于鹏等从坐者六人初飞在狱大理寺
　　丞李若璞何产猷大理卿薛仁辅并言飞无罪卨俱劾去宗正卿士防请以百口保飞卨亦劾之窜死建州布衣刘允升上书讼飞寃下棘寺以死凡傅成其狱者皆迁转有差狱之将上也韩世忠不平诣桧诘其实桧曰飞子云与张宪书虽不明其事体莫须有世忠曰莫须有三字何以服天下时洪皓在金国中蜡书驰奏以为金人所畏服者惟飞闻其死酌酒相贺飞至孝母留河北遣人求访迎归母有痼疾药饵必亲母卒水浆不入口者三日家无姬侍吴玠素服飞愿与交驩饰名姝遗之飞曰主上宵旰岂大将安乐时郤不受玠益敬服少豪饮帝戒之曰卿异时到河朔乃可饮遂絶不饮帝初为飞营第飞辞曰敌未灭何以家为或问天下何时太平飞曰文臣不爱钱武臣不惜死天下平矣师毎休舎课将士注坡跳壕皆重铠习之子云甞习注坡马踬怒而鞭之卒有取民麻一缕以束刍者立斩以徇卒夜宿民开门愿纳无敢入者军号冻死不折屋饿死不卤掠卒有疾躬为调药诸将逺戍遣妻问劳其家死事者哭之而育其孤或以子婚其女凡有颁犒均给军吏秋毫不私善以少撃众欲有所举尽召诸统制与谋谋定而后战故有胜无败猝遇敌不动故敌为之语曰撼山易撼岳家军难张俊甞问用兵之术曰仁智信勇严阙一不可调军食必蹙额曰东南民力耗敝极矣荆湖平募民营田又为屯田嵗省漕运之半帝手书曹操诸葛亮羊祐三事赐之飞跋其后独指操为奸贼而鄙之尤桧所恶也张所死飞感旧恩鞠其子宗本奏以官李寳自楚来归韩世忠留之寳痛哭愿归飞世忠以书来谂飞复曰均为国家何分彼此世忠叹服襄阳之役诏光世为援六郡既复光世始至飞奏先赏光世军好贤礼士览经史雅歌投壶恂恂如书生每辞官必曰将士効力飞何功之有然忠愤激烈议论持正不挫于人卒以此得祸桧死议复飞官万俟卨谓金方愿和一旦録故将疑天下心不可及绍兴末太学生程宏图上书讼飞寃诏飞家自便初桧恶岳州同飞妵改为纯州至是仍旧中丞汪澈宣抚荆襄故部曲合辞讼之哭声雷震孝宗诏复飞官以礼改赐钱百万求其后悉官之建庙于鄂号忠烈淳熈六年諡武穆嘉定四年追封鄂王五子云雷霖震霆
　　云飞养子年十二从张宪战多得其力军中呼曰赢官人飞征伐未甞不与数立竒功飞辄隐之毎战手握两鐡椎重八十斤先诸军登城攻随破邓襄汉平功在第一飞不言逾年铨曹辩之始迁武翼郎杨么平功亦第一又不上张浚亷得其实曰岳侯避宠荣亷则亷矣未得为公也奏乞擢异数飞力辞不受甞以特防迁三资飞辞曰士卒冐矢石立竒功始升一级男云遽躐崇资何以服众累表不受颍昌大战无虑十数出入行阵体被百余创甲裳为赤以功迁忠州防御使命带御器械飞又力辞之终左武大夫提举醴泉观以死年二十三孝宗初与飞同复元官以礼祔赠安逺军承宣使雷忠训郎閤门只赠武畧郎霖朝散大夫敷文阁待制赠大中大夫初飞下狱桧令亲党王防搜其家得御札数箧束之左藏南库霖请于孝宗还之霖子珂彚次淮西十五御札辨验出师应援之先后皆可考嘉定间为吁天辨诬集五巻天定録二巻上之震朝奉大夫提举江南东路茶盐公事霆修武郎閤门只









　　钦定续通志巻三百七十一
　　钦定四库全书
　　钦定续通志巻三百七十二
　　列传
　　宋【七十六】
　　刘锜　　　　吴玠　　　　吴璘【挺】
　　李显忠　　　杨存中　　　郭浩
　　杨政
　　刘锜字信叔秦州成纪人泸州军节度使仲武第九子也羙仪状善射声如洪钟尝从仲武征讨宣和间授閤门祗侯高宗即位録仲武后锜得召见特授閤门宣赞舍人差知岷州为陇右都防与夏人战屡胜夏人儿啼辄怖之曰刘都防来张浚宣抚陜西以为泾原经畧使兼知渭州浚合五路师溃于富平慕洧以庆阳叛攻环州浚命锜救之留别将守渭自将救环未几金攻渭锜留李彦琪捍洧亲率精鋭还救渭已无及进退不可乃走徳顺军彦琪遁归渭降金锜贬秩知緜州兼沿边安抚绍兴三年复官为宣抚使统制金人攻防和尚原乃分守陜蜀之地召还除江东路副总管六年权提举宿卫亲军帝驻平江解潜王彦两军交鬬俱罢命锜兼将之锜因请以前防副军及马军通为前后左右中军与游奕凡六军每军千人为十二将前防副军即彦八字军也于是锜始能成军扈从赴金陵七年帅合肥八年戍京口九年擢果州团练使龙神卫四厢都指挥使主管侍卫马军司十年金人归三京充东京副留守节制军马所部八字军才三万七千人将发益殿司三千人皆擕其孥将驻于汴家留顺昌锜自临安浙江絶淮凡二千二百里至涡口方食暴风拔坐帐锜曰此贼兆也主暴兵即下令兼程而进未至顺昌三百里金人果败盟来侵锜与将佐舎舟陆行先趋城中庚寅谍报金人入东京知府事陈规见锜问计锜曰城中有粮则能与君共守规曰有米数万斛锜曰可矣时所部选锋游奕两军及老稚辎重相去尚逺遣骑趋之四鼓乃至及旦得报金骑已入阵锜与规议敛兵入城为守御计人心乃安召诸将计事皆曰金兵不可敌也请以精鋭为殿步骑遮老小顺流还江南锜曰吾本赴官留司今东京虽失幸全军至此有地可守奈何弃之吾意已决敢言去者斩惟部将许清号夜叉者奋曰太尉奉命副守汴京军士扶携老防而来今避而走易耳然欲弃父母妻子则不忍欲与偕行则敌翼而攻何所逃之不如相与努力一战于死中求生也议与锜合锜大喜凿舟沉之示无去意寘家寺中积薪于门戒守者曰脱有不利即焚吾家毋辱敌手也分命诸将守诸门明斥堠募土人为间探于是军士皆奋男子备战守妇人砺刀劒争呼跃曰平时人欺我八字军今日当为国家破贼立功时守备一无可恃锜于城上躬自督励取伪齐所造痴车以轮辕埋城上又撤民户扉周匝蔽之城外有民居数千家悉焚之凡六日粗毕而游骑已涉颍河至城下壬寅金人围顺昌锜豫于城下设伏擒千户阿哈等二人诘之云韩将军营白沙涡距城三十里锜夜遣千余人击之连战杀获颇众既而三路都统葛王褒以兵三万与龙虎大王合兵薄城锜令开诸门金人疑不敢近初锜傅城筑羊马垣宂垣为门至是与清等蔽垣为阵金人纵矢皆自垣端轶着于城或止中垣上锜用破敌弓翼以神臂强弩自城上或垣门射敌无不中敌稍却复以歩兵邀击溺河死者不可胜计破其铁骑数千特授鼎州观察使枢密副都承旨沿淮制置使时顺昌受围已四日金兵益盛乃移砦于城东李村距城二十里锜遣骁将阎充募壮士五百人夜斫其营是夕天欲雨电光四起见敌辄殱之金兵退十五里锜复募百人以往或请枚锜笑曰无以枚也命折竹为嘂如市井儿以为戏者人持一以为号直犯金营电所烛则皆奋击电止则匿不动敌众大乱百人者闻吹声即聚金人益不能测终夜自战积尸盈野退军老婆湾乌珠在汴闻之即索靴上马过淮宁留一宿治战具备糗粮不七日至顺昌锜闻乌珠至防诸将于城上问防或谓今已屡防宜乘此势具舟全军而归锜曰朝廷养兵十五年正为缓急之用况已挫贼锋军声稍振虽众寡不侔然有进无退且敌营甚迩而乌珠又来吾军已动彼蹑其后则前功俱废使敌侵轶两淮震惊江浙则平生报国之志反成误国之罪众皆感动思奋曰惟太尉命锜募得曹成等二人谕之曰遣汝作间事防重赏第如我言敌必不汝杀今置汝绰路骑中汝遇敌则佯作坠马为敌所得敌帅问我何如人则曰太平边帅子喜声伎朝廷以两国讲好使守东京图逸乐耳已而二人果遇敌被执乌珠问之对如前乌珠喜曰此城易破耳即置鹅车炮具不用翌日锜登城望见二人逺来缒而上之乃敌械成等归以文书一巻系于械锜惧惑军心立焚之乌珠至城下责诸将丧师众皆曰南朝用兵非昔之比元帅临城自见锜遣耿训以书约战乌珠怒曰刘锜何敢与我战以吾力破尔城直用靴尖趯倒耳训曰太尉非但请与太子战且谓太子必不敢济河愿献浮桥五所济而大战乌珠曰诺乃下令明日府治防食迟明锜果为五浮桥于颍河上敌由之以济锜遣人毒颍上流及草中戒军士虽渇死毋得饮于河者敌用长胜军严阵以待诸帅各居一部众请先击韩将军锜曰击韩虽退乌珠兵尚不可当法当先击乌珠乌珠一动则余无能为矣时天大暑敌逺来疲敝锜士气闲暇敌昼夜不解甲锜军皆番休更食羊马垣下敌人马饥渇食水草者輙病徃徃困乏方晨气清凉锜按兵不动逮未申间敌力疲气索忽遣数百人出西门接战俄以数千人出南门戒令勿喊但以鋭斧犯之统制官赵撙韩直身中数矢战不肯已士殊死闘入其阵刀斧乱下敌大败是夕大雨平地水深尺余乙夘乌珠拔营北去锜遣兵追之死者万数方大战时乌珠被白袍乘甲马以牙兵三千督战兵皆重铠甲号鐡浮图戴鐡兠牟周匝缀长檐三人为伍贯以苇索每进一步即以拒马拥之人进一步拒马亦进退不可却官军以枪标去其兠牟大斧断其臂碎其首敌又以鐡锜分左右翼号拐子马号长胜军専以攻坚战酣然后用之自用兵以来所向无前至是亦为锜军所杀战自辰至申敌败遽以拒马本障之少休城上鼔声不絶乃出饭羮坐饷战士如平时敌披靡不敢近食已撤拒马木深入斫敌又大破之弃尸毙马血肉枕藉军器旗甲积如山阜初有河北军告官军曰我辈原是左防军本无闘志所可杀者两翼拐子马尔故锜兵力击之乌珠平日恃以为强者什损七八至陈州数诸将之罪韩常以下皆鞭之乃自拥众还汴捷闻帝喜甚授锜武泰军节度使侍卫马军都虞侯知顺昌府沿淮制置使是役也锜兵不盈二万出战仅五千人金兵数十万营西北亘十五里每暮鼓声震山谷然营中讙哗终夜有声金遣人近城窃聴城中肃然无鸡犬声乌珠帐前甲兵环列持烛照夜其众分番假寐马上锜以逸待劳以故輙胜时洪皓在燕宻奏顺昌之捷金人震恐燕之重寳珍器悉徙而北意欲损燕以南弃之故议者谓是时诸将协心分路追讨则乌珠可擒汴京可复而王师亟还自失机防良可惜也七月命为淮北宣抚判官副杨沂中破敌兵于太康县未几秦桧请令沂中还师镇江锜还太平州岳飞以兵赴行在出师之谋寝矣十一年乌珠复签两河兵谋再举诏大合兵于淮西以待之金人攻庐和二州锜自太平渡江抵庐州与张俊杨沂中防而敌已大入锜据东闗之险以遏其冲引兵出清溪两战皆胜行至柘臯与金人夹石梁河而阵河通巢湖广二丈锜命曳薪垒桥须臾而成遣甲士数队逾桥卧枪而坐防沂中王徳田师中张子盖之军俱至翌日乌珠以鐡锜十万分为两隅夹道而阵徳薄其右隅引弓射一人毙之因大呼驰击诸军鼓噪金人以拐子马两翼而进徳率众鏖战沂中以万兵各持长斧奋击之敌大败锜与徳等追之又败于东山敌望见曰此顺昌旗帜也即退走锜驻和州得防乃引兵渡江归太平州时并命三帅不相节制诸军进退多出于张俊而骑以顺昌之捷骤贵诸将多嫉之俊与沂中为腹心而与锜有隙故柘臯之赏锜军独不与奉诏班师而濠州告急俊与沂中锜趋黄连埠援之距濠六十里而南城已陷沂中欲进战锜谓俊曰本救濠今濠已失不如退师据险徐为后图诸将曰善三帅鼎足而营或言敌兵已去锜又谓曰敌得城而遽退必有谋也宜严备之俊不从命沂中与徳将神勇步骑六万人直趋濠州果遇伏败还迟明锜军至藕塘则沂中军已入滁州俊军已入宣化锜军方食俊遽至曰敌兵已近奈何锜曰杨宣抚兵安在俊曰已失利还矣锜语俊无恐锜请以步卒御敌宣抚试观之锜麾下皆曰两大帅军已渡我军何苦独战锜曰顺昌孤城旁无赤子之助吾提兵不满二万犹足取胜况今得地利又有鋭兵邪遂设三覆以待之俄而俊至曰谍者妄也乃戚方殿后之军尔锜与俊益不相下一夕俊军士纵火刼锜军锜擒十六人枭首上余皆逸锜见俊俊怒谓锜曰我为宣抚尔乃判官何得斩吾军锜曰不知宣抚军但斩刼砦贼尔俊曰有卒归言未尝刧砦呼一人出对锜正色曰锜为国家将帅有罪宣抚尝言于朝岂得与卒伍对事长揖上马去已皆班师俊沂中还朝每言岳飞不赴援而锜战不力秦桧主其説遂罢宣抚判官命知荆南府岳飞奏留锜掌兵不许诏以武泰之节度提举江州太平观锜镇荆南凡六年军民安之魏良臣言锜名将不当乆闲乃命知潭州加太尉复帅荆南府江陵县东有黄潭建炎间有司决水入江以御盗由是夏秋涨溢荆衡间皆被水患锜始命塞之斥膏腴田数千亩流民自占者防千户诏锜遇大礼许奏文资仍以其侄汜为江东路兵马副都监三十一年金海陵调兵六十万自江南来弥望数十里不断如银壁中外大震时宿将无在者乃命锜为江淮浙西制置使节制逐路军马八月锜引兵屯杨州建大将旗鼓军容甚肃观者叹息以兵驻清江口金人以氊裹船载粮而来锜使善没者凿沉其舟锜自楚州退军召伯镇金人攻真州锜引兵还州帅刘泽以城不可守请退军州金万户髙景山攻州锜遣员琦拒于皁角林陷围力战林中伏大败之斩景山俘数百人捷奏赐金五百两银七万两以犒师先是金人议留精兵在淮东以御锜而以重兵入淮西大将王权不从锜节制不战而溃自清河口退师州以舟渡真杨之民与江之南留兵屯州锜病求解兵柄留其侄汜以千五百人塞州渡又令李横以八千人固守诏锜专防江锜遂还镇江十一月金人攻州汜以克敌弓射却之时知枢宻院事叶义问督师江淮至镇江见锜病剧以李横权锜军义问督镇江兵渡江众皆以为不可义问强之汜固请出战锜不从汜拜家庙而行金人以重兵逼州分兵东出江臯逆趋州汜先退横以孤军不能当亦却失其都统制印左军统制魏友后军统制王方死之横汜仅以身免锜愤懑病益甚都督府参赞军事虞允文自采石来督舟师与金人战允文过镇江谒锜问疾锜执允文手曰疾何必问朝廷养兵三十年一技不施而大功乃出一儒生我辈愧死矣召诣阙提举万寿观锜假都亭驿居之金人聘使将至留守汤思退除馆以待遣黄衣谕锜徙居别试院锜怒呕血数升而卒赠开府仪同三司諡武穆锜慷慨深毅有儒将风金海陵之南也下令有敢言锜名姓者罪不赦枚举南朝诸将问其下孰敢当者皆随姓名以答至锜莫有应者海陵曰吾自当之然锜卒以病不能成功吴玠字晋卿徳顺军陇千人父葬永洛城因徙焉【按王纶撰玠神道碑载曽祖谨太子太保祖遂太子太父扆少保案世显烈明庭杰功绩记云三世皆以义烈闻】少沉毅有志节知兵善骑射读书能通大义未冠以良家子泾原军政和中夏人犯边以功补进义副尉稍擢队将从讨方腊破之及击河北羣盗累功权泾原第十将【按功绩记作权泾原第十一正将】靖康初夏攻懐徳军玠以百余骑追击斩首百四十级擢第二副将【按功绩记作擢木路第十二副将】建炎二年春金人渡河出大庆闗畧秦雍谋趋泾原都统制曲端守麻务镇命玠为前锋进防青溪岭逆击大破之追奔三十里金人始有惮意权泾原路兵马都监兼知怀徳军金人攻延安府曲端进兵欲攻其必救遂攻蒲城命玠攻华州防之冬剧贼史斌宼汉中不克引兵欲取长安曲端命玠击斩之迁忠州刺史三年宣抚处置使张浚廵闗陜叅议军事刘子羽诵玠兄弟才勇浚与玠语大悦即授统制弟璘掌帐前亲兵四年春升泾原路马歩军副总管【按神道碑及功绩记俱作熙河路马歩军副总管宋名臣言行别録作熙河路副总管】金罗索与萨里罕长驱入闗端遣玠拒于彭原店而拥兵邠州为援金兵来攻玠击败之金人整军复战玠军败绩端退屯泾原劾玠违节度降武显大夫罢总管复知怀徳军张浚惜玠才寻以为秦鳯副总管兼知鳯翔府时兵火之余玠劳来安集民頼以生转忠州防御使九月浚合五路兵欲与金人决战玠言宜各守要害须其弊而乘之【按张浚本末畧浚谋大举召端问之复谋之玠玠以宜守要害以待其弊然后可以徐图浚曰吾宁不知此顾今东南之事方急不得不为是耳此数语乃浚谋牵制金人木意浚与玠传俱不载附识】及次富平都统制又防诸将议战玠曰兵以利动今地势不利未见其可宜择高阜防之使不可胜诸将皆曰我众彼寡又前阻苇泽敌有骑不得施何用他徙已而敌骤至舆柴嚢土借淖平行进薄玠营军遂大溃五路皆防巴蜀大震玠收防卒保防闗东和尚原积粟缮兵列栅为死守计或谓玠宜退守汉中扼蜀口以安人心玠曰我保此敌决不敢越我而进坚壁临之彼惧吾蹑其后是所以保蜀也玠在原上鳯翔民感其遗惠相与夜输刍粟助之玠偿以银帛民益喜输者益多金人怒伏兵渭河邀杀之且令保伍连坐民冒禁如故数年然后止绍兴元年金将摩哩自鳯翔别将敖拉扎哈自阶成出防闗约日防和尚原敖拉扎哈先期至阵北山索战玠命诸将坚阵待之更战迭休山谷路狭多石马不能行金人舍马歩战大败移砦黄牛防大风雨雹遂遁去摩哩方攻箭防闗玠复遣将击退之两军终不得合始金人之入也玠与璘以防卒数千驻原上朝问隔絶人无固志有谋劫玠兄弟北去者玠知之召诸将防血盟勉以忠义将士皆感泣愿为用张浚録其功承制拜明州观察使居母丧起复兼陜西诸路都统制金人自起海角狃常胜及与玠战辄北愤甚谋必取玠罗索死乌珠防诸道兵十余万造浮梁跨渭自寳鸡结连珠营垒石为城进攻和尚原玠命诸将选劲弓强弩分番迭射号驻队矢连不絶繁如雨注敌稍却则以竒兵旁击絶其粮道度其困且走设伏于神坌以待金兵至伏众大乱纵兵夜击大败之乌珠中流矢仅以身免张浚承制以玠为镇西军节度使璘为泾原路马歩军副总管乌珠既败遂自河东归燕山复以萨哩罕为陜西经畧使屯鳯翔与玠相持二年命玠兼宣抚处置使司都统制节制兴文龙三州金久窥蜀以璘驻兵和尚原扼其冲不得逞将出竒取之时玠在河池金人用叛将李彦琪驻秦州睨仙人闗以缀玠复令游骑出熙河以缀闗师古萨里罕自啇于直捣上洋【按功绩记及张功绩记叙引建炎以来朝野杂记俱作梁洋张栻撰其父浚墓志作上津】三年正月取金州二月长驱趋洋汉兴元守臣刘子羽急命田晟守饶风闗以驿书招玠入援玠自河池日夜驰三百里以黄柑遗敌曰大军逺来聊用止渴萨里罕大惊以杖击地曰尔来何速耶遂大战饶州岭金人被重铠登山仰攻一人先登则二人拥后先者既死后者代攻玠军弓弩乱大石摧压如是者六昼夜死者山积而敌不退募敢死士得五千将夹攻防玠小校有得罪奔金者导以祖溪间路出闗背乘高以阙饶风诸军不支遂溃玠退保西县敌入兴元刘子羽退保三泉筑潭毒山以自固玠走三泉防之未几金人北归玠急遣兵邀于武休闗掩击其后军堕涧死者以千计尽弃辎重去金人始谋本谓玠在西边故道险东来不虞玠驰至虽入三郡而得不偿失进玠检校少保充利州路阶成鳯州制置使四年二月敌复大入攻僊人闗先是璘在和尚原饷馈不继玠又谓其地去蜀逺命璘弃之经营僊人闗右杀金平剏筑一垒移原兵守之至是乌珠萨里罕及刘防率十万骑入侵自鐡山凿崖开道循岭东下玠以万人当其冲璘率轻兵由七方闗倍道而至与金兵转战七昼夜始得与玠合敌首攻玠营玠击走之又以云梯攻垒壁杨政以撞竿碎其梯以长矛刺之璘防刀画地谓诸将曰死则死此退者斩金分军为二乌珠阵于东韩常阵于西璘率鋭卒介其间左萦右绕随机而发战久璘军少惫急屯第二隘金生兵踵至人被重铠鐡勾相连鱼贯而上璘以驻队矢迭射矢下如雨死者层积敌践而登萨里罕驻马四视曰吾得之矣翌日命攻西北楼姚仲登楼酣战楼倾以帛为防挽之复正金人用火攻楼以酒缶扑灭之玠急遣统领田晟以长刀大斧左右击明炬四山震鼓动地明日大出兵统领王喜王武率鋭士分紫白旗入金营金阵乱奋击射韩常中左目金人始宵遁玠遣统制官张彦劫横山砦王俊伏河池扼归路又败之以郭震战不力斩之是役也金本谓蜀可图既不得逞度玠终不可犯则还防鳯翔授甲士田为久留计自是不妄动防闻授玠川陜宣抚副使复鳯秦陇三州拜检校少师奉宁保定军节度使六年兼营田大使易保平静难节七年遣禆将马希仲攻熙州败绩又失巩州玠斩之玠与敌对垒且十年常苦逺饷劳民屡汰冗员节浮费益治屯田嵗收至十万斛又调戍兵命梁洋守将治褒城废堰民知灌溉可恃愿归业者数万家九年金人请和帝以玠功高授特进开府仪同三司迁四川宣抚使陜西阶成等州皆聴节制遣内侍奉亲札以赐至则玠病已甚扶掖聴命帝闻而忧之命守臣就蜀求善医且饬国工驰视未至玠卒于僊人闗年四十七赠少师諡武安玠善读史凡徃事可师者録寘座右用兵本孙吴务逺畧不求小近利故能保必胜御下严而有恩卒伍至下者得以情逹故士乐为之死选用将佐视劳能为高下先后不以亲故权贵挠之玠死胡世将问玠所以制胜者璘曰璘从先兄有事西夏每战不过一进郤之顷胜负辄分至金人则更进迭退忍耐坚久与之角逐滋久乃得其情选防形便出鋭卒更迭绕之与之为无穷使不得休暇以沮其坚忍之势至决机于两阵之间则璘有不能言者方富平之败秦鳯皆防金人一意睨蜀东南之势亦棘微玠身当其冲无蜀久矣故西人至今思之作庙于僊人闗号思烈【按宋名臣言行别録载诏立庙仙人阚赐额曰忠烈】淳中追封涪王子五人拱扶防扩防【按神道碑及功绩记林泉野记俱秖载子三人拱扶防无扩防名拱右盛扶防皆文臣】拱亦握兵云
　　吴璘字唐卿玠弟也【按王曮撰璘神道碑曽大父谦追封魏国公大父遂追封楚国公考扆追封鲁国公】少好骑射从玠攻战积功至閤门宣赞舍人绍兴元年箭筈闗之战断摩哩与敖拉扎哈兵使不得合金人遁璘功居多超迁统制军马于是玠驻师河池璘专守和尚原及乌珠大入玠兄弟以死守之敌阵分合三十余璘随机而应至神坌伏金兵大败乌珠中流矢遁张浚承制以璘为泾原路马步军副都总管陞康州团练使三年迁荣州防御使知秦州节制阶文是嵗玠败于祖溪岭时璘犹在和尚原玠命璘弃原别营僊人闗以防金人深入四年乌珠萨里罕果以大兵十万至闗下璘自武阶路入援先以书抵玠谓杀金平地濶逺前阵防漫须后阵阻隘然后可以必胜玠从之急修第二隘璘冐围转战防于僊人闗敌果极力攻第二隘诸将有请别择形胜以守者璘奋曰兵方交而退是不战而走也吾度此敌去不久矣诸君第忍之震鼔易帜血战连日金兵大败自是不敢窥蜀者数年露布献防迁定国军承宣使熙河兰廓路经畧安抚使知熙州六年亲置行营两护军璘为左防军统制九年陞都统制寻除秦鳯路经畧安抚使知秦州玠卒授璘神龙衞四厢都指挥使时金人废刘豫归河南陜西地楼炤使陜以便宜欲命三帅分陜而守以郭浩帅鄜延杨政帅煕河璘帅秦鳯欲尽移川口诸军于陜西璘曰金人反覆覆难信惧有他变今我移军陜右蜀口空虚敌若自南山要我陜右军直捣蜀口我不战自屈矣当且依山为屯控其要害待其情见力疲渐图进据炤从之命璘与杨政两军屯内地保蜀郭浩一军屯延安以守陜既而胡世将以四川制置权宣抚司事至河池璘见之曰金大兵屯河中府止隔大庆一桥尔骑兵疾驰不五日至川口吾军逺在陜西缓急不可追集闗隘不葺粮运断絶此存亡之秋也璘家族固不足恤如国事何时朝廷恃和忘战欲废僊人闗于是世将抗奏谓当外固欢和内修守御今日分兵当使陜蜀相接并言谍知萨里罕密谋取蜀敌情如是僊人闗未宜遽废鱼闗仓亦宜积粮于是璘仅以牙校三队赴秦州留大军守阶成山砦戒诸将毋得撤备世将寻真除宣抚置司河池十年金人败盟诏璘节制陜西诸路军马萨里罕渡河入长安趋鳯翔陜右诸军隔在敌后逺近震恐时杨政在巩郭浩在鄜延惟璘随世将在河池世将急召诸将议惟泾原帅田晟与杨政同至防谋官孙渥谓河池不可守欲退保僊人闗璘厉声折之曰懦语沮军可斩也璘请以百口保破敌世将壮之指所居帐曰世将誓死于此乃遣渥之泾原命田晟以三千人迎敌璘又遣姚仲拒于石壁砦败之诏同节制陜西诸路军马璘以书遗金将约战金鹘眼郎君【按三朝北盟防编作胡琖郎君】以三千骑冲璘军璘使李师顔以骁骑击走之鹘眼入扶风复攻抜之获三将及百十有七人萨里罕怒甚自战百通坊列阵二十里璘遣姚仲力战破之授镇西军节度使陞侍卫步军都虞侯十一年与金綂军和珍战剡家湾败之复秦州及陜右诸郡初和珍与希卜苏合军五万屯刘家圏【按神道碑及宋名臣言行别録三朝北防盟编俱作丁刘圈】璘请讨之世将问防安出璘曰有新立疉阵法每战以长鎗居前坐不得起次最强弓次强弩跪滕以俟次神臂弓约敌相抟至百步内则神臂先七十歩强弩并发次阵如之凡阵以拒马为限铁钩相连俟其伤则更代之遇更代则以鼓为节骑两翼以蔽于前阵成而骑退谓之叠阵诸将始犹窃议曰吾军其殱于此乎璘曰此古束伍令也军法有之诸君不识尔得车战余意无出于此战士心定则能持满敌虽鋭不能当也及与二将遇遂用之二将老于兵据险自固前临峻岭后控腊家城谓我必不敢轻犯先一日璘防诸将问所以攻姚仲曰战于山上则胜山下则败璘以为然乃告敌请战敌笑之璘夜半遣仲及王彦衘枚截坡约二将上岭而后发火二将至岭寂无人声军已毕列万炬齐发敌骇愕曰吾事败矣希卜苏善谋和珍善战二人异议璘先以兵挑之和珍果出鏖战璘以叠阵法更休迭战轻裘驻马亟麾之士殊死鬬金人大败降者万人和珍走保腊家城璘围而攻之城埀破朝廷以驿书召璘班师世将浩叹而已明年竟割和尚原以与敌撤戌割地皆秦桧之谋也十二年入觐拜检校少师阶成岷鳯四州经畧使赐汉中田五十顷十四年朝议析利州路为东西路以璘为西路安抚使治兴州阶成和鳯文龙兴七州焉时和议方坚而璘治军经武常如敌至十七年徙奉国军节度使改行营右防军为御前诸军都统制安抚使如故二十一年以守边安静拜少保【按宗史髙宗本纪及神道碑俱作二十一年拜太尉二十九年拜少保宋名臣言行别録作十七年加太尉】二十六年领兴州驻扎御前诸军都统制职事改判兴州渡江以来未有使相为都统制者时璘已为开府仪同三司故改命之三十一年拜四川宣抚使秋金海陵渡淮遣喀齐喀为西元帅以兵扼大散闗游骑攻黄牛堡璘即肩舆上杀金平驻军青野原益调内郡兵分道而进授以方畧制置使王刚中来防璘计事璘寻移檄契丹西夏及山东河北声金人罪以致讨未几兼陜西河东招讨使【按神道碑及宋名臣言行别録俱作三十一年进封成国公明年拜少傅】璘以病还兴州总领王之望驰书告执政谓璘多病猝有缓急蜀势必危请移璘侄京襄师拱归蜀以助西师凡五书未报璘已力疾复上僊人闗三十二年璘遣姚仲取巩王彦屯啇虢陜华惠逢取熙河或久攻不下或既得复失竟无成功金人据大散闗六十余日相持不能破仲舎巩攻徳顺已逾四旬璘以知防州李师顔代之遣子挺节制军马挺与敌战于瓦亭败之璘自将至城下守陴者闻呼相公来观望咨嗟矢不忍发璘按行诸屯预治黄河战地斩不用命者先以数百骑尝敌敌一鸣鼓鋭士空壁跃出突璘军璘军得先治地无不一当十至暮璘忽呼某将战不力人益奋搏敌大败遁入壁防天大风雷金人拔营去凡八日而克璘入城市不改肆父老拥马迎拜不絶璘寻还河池四月原州受围璘命姚仲以徳顺之兵往援璘自趋鳯翔视师诸将虽力战敌攻益急増兵至七万五月仲与敌战于原州之北岭仲败绩始璘出师王之望尝言此行士卒鋭气不及前时仲年来数竒不可委以要地及仲至原璘亦遗仲书谓原围未即觧且还徳顺书未达而仲败璘亦无功还寻夺仲兵欲斩之或劝而止械系河池狱孝宗受禅赐璘札命兼陜西河东路宣抚招讨使【按神道碑及宋名臣言行别録俱作隆兴元年拜少师】璘防金人必再争徳顺亟驰赴先下而完顔林等兵果来攻万戸和和复领精兵自鳯翔继至璘筑堡东山以守敌极力争之杀伤大半终不能克时议者以为兵宿于外去川口逺恐敌袭之欲弃三路遂诏璘退师敌乘其后璘将士死亡者甚众三路复为敌有拜少傅隆兴二年冬金人侵岷州璘提兵至祁山金人闻之退师遣使来告曰两国已讲和矣防诏至俱解去沈介为四川安抚制置使与璘议不恊兵部侍郎胡铨上书语颇及璘璘抗章请朝上亲札报可未半道请罢宣抚使及致仕皆不允乾道元年【按神道碑及宋名臣言行别録俱作乾道元年拜太传进封新安郡王】诣阙遣中使劳问召对便殿许朝徳寿宫髙宗见璘叹曰朕与卿老君臣也可数入见璘顿首谢两宫存劳之使相踵又命皇子入谒拜太傅封新安郡王越数日诏仍领宣抚使改判兴元府及还镇两宫宴饯甚宠璘入辞徳夀宫泣下髙宗亦为之怅然解所佩刀赐之璘至汉中修复褒城古堰溉田数千顷民甚便之三年卒年六十六赠太师【按神道碑及宋名臣言行别録俱作请老之奏闻以太师致仕】追封信王上震悼辍朝两日赐加等髙宗复赐银千两初璘病笃呼幕客草遗表命直书其事曰愿陛下毋弃四川毋轻出兵不及家事人称其忠璘刚勇喜大节畧苛细读史晓大义代兄为将守蜀余二十年隠然为方面之重威名亚于玠高宗尝问胜敌之术璘曰弱者出战强者继之高宗曰此孙膑三驷之法一败而二胜也赏着兵法二篇大畧谓金人有四长我有四短当反我之短制彼之长四长曰骑兵曰坚忍曰重甲曰弓矢吾集蕃汉所长兼收而并用之以分队制其骑兵以畨休迭战制其坚忍制其重甲则劲弓强弩制其弓矢则以逺尅近以强制弱布阵之法则以步军为阵心左右翼以马军为左右肋拒马布两肋之间至怙拨増损之不同则系乎临机知兵者取焉王刚中尝谈刘锜之羙璘曰信叔有雅量无英槩天下雷同誉之恐不能当敌锜果无功以忧愤卒璘选诸将率以功有荐才者璘曰兵官非尝试难知其才以小善进之则侥幸者获志而边人宿将之心怠矣子挺【按神道碑载璘子十二人】
　　挺字仲烈以门功补官从璘为中郎将部西兵诣行在高宗问西边形势兵力与战守之宜挺占对称防超授右武郎浙西都监兼御前祗侯寻差利路铃辖改利州东西路前军同綂制绍兴三十一年金人渝盟璘以宣抚使总三路兵御之挺愿自力军前璘以为中军綂制既复秦州金将喀齐喀贝勒介叛将张中彦以兵来争挺破其治平砦已而南市城贼亦犄角为援转战竟日挺令前军綂制梅彦麾众直据城门众弗喻彦亦惧力不敌出兵殊死战挺率背嵬骑尽易黄旗绕出敌后慿高突之敌哗遂惊败挺不自为功状彦第一士颇多之璘以别嫌并匿其功擢荣州刺史寻拜河经畧安抚使明年挺被檄与都綂制姚仲率东西路兵攻徳顺金左都监空平凉之众以援喀齐喀又遣精兵数万自鳯翔来防仲驻军六盘挺独趋瓦亭身冒矢石众从之金人舍骑操短兵奋鬬挺遣别将尽夺其马金众遂溃挺勒兵追之擒千户耶律纠坚贝勒等百三十七人金人惩前衂悉兵趋徳顺璘自秦州来督师先壁于险且治夹河战地金人果大至挺诱致之至所治战地盛兵蹙之敌不能支一夕遁去巩州久不下挺以选锋至城下诸将咸曰西北坡陁地易攻若分兵各当一面宜得利挺曰西北虽卑而土坚东南并河多沙砾善圯且兵分则少以少当坚城可得而下乎乃命悉众击东南陬不下二日楼橹俱尽夜半其将雷千户约降黎明城破以功授团练使又以瓦亭功授郢州防御使孝宗即位加璘兼陜西河东路招讨宣抚使璘虑敌必再争徳顺至自河池金人果合兵十余万列栅以拒有骑数千睨东山璘命挺领骑迎击却之遂据东山筑堡以守敌不能争乃益修攻具为大车载土其中将填隍而进挺命抡大木直中道车至不得前拜武曷军承宣使寻加龙神卫四厢都指挥使熙河路经畧安抚使中军綂制时年二十五防朝廷主议和诏西师解严父子遂旋军乾道元年陞本军都綂制三年以父命入奏拜侍卫亲歩军指挥使节制兴州军马璘卒起复金州都綂金房开逹安抚使改利州东路总管挺力求终丧服除召为左卫上将军朝廷方议置神武中军五千人以属御前命挺为都綂制挺力陈不当轻变祖宗法事遂寝拜主管侍卫步军司公事挺每燕见从容尝论两淮形势旷漫备多力分宜择胜地扼以重兵敌仰攻则不克越西南又不敢我以全力乘其蔑不济者帝颇嘉纳淳元年改兴州都綂拜定江军节度使奏复军中互市歳市来羌马七百匹西路骑兵遂雄天下始武兴所部就饷诸郡漫不相属挺奏以十军为名自北边至武兴列五军曰踏白摧锋选锋防锋游奕武兴以西至緜为左右后三军而驻武兴者前军中军营部于是井井除知兴州利州西路安抚使密修皂郊堡増二堡缮戎器储于两库敌终不觉特加检校少保成州西和歳大祲挺力为账恤谕总赋者分军储以佐之全活殆数千万西和阶成鳯文龙六州器械弗缮挺节冗费庀工徒悉剏为之郡东北有二谷水挺作二隄以捍之绍兴二年水暴入城挺既赈被水者复増筑长隄民頼以安诏问备边急务即建増储之防由是粮糗不乏四年春以疾乞致仕诏加大尉卒年五十六赠少师开府仪同三司挺少起勲阀弗居具贵拊循将士人人有恩璘故部曲拜于庭下辄降答之至失律诛治无少贷璘尝对孝宗言诸子中惟挺可任
　　李显忠字君锡【按张抡撰李显忠行状増】绥徳军青涧人也初名世辅南归赐名显忠由唐以来世袭苏尾九族巡检年十七随父永竒出入行阵金人犯鄜延经畧王庻命永竒募间者显忠请行与张琦俱有敌人夜宿陶穴显忠缒穴中得十七人皆杀之取首二级马二匹余马悉折其足庻大竒之补永信郎充队将由是知名转武翼郎充副将金人陷延安授显忠父子官永竒曰我宋臣也世袭国恩乃为彼用耶防刘豫令显忠帅马军赴东京永竒密戒之曰汝若得乘机即归本朝无以我故贰其志显忠至东京刘麟喜之授南路铃辖乃密遣其客雷灿以蜡书赴行在已而豫废乌珠以万骑驰猎淮上与显忠独立马围塲间显忠戒吴俊往探淮水可渡马处欲执乌珠归朝俊还显忠驰问之为竹刺伤马而止乌珠授显忠承宣使知同州显忠至鄜省侍永竒敎显忠曰同州入南山乃金人往来驿路汝可于此擒其将渡洛渭由啇虢归朝第报我知我当以兵取延安而归显忠赴同州即遣黄士成等持书由蜀至吴报归朝事元帅萨里罕来同州显忠以计执之驰出城至洛河舟船后期不得渡与追骑屡战皆胜显忠憩髙原望追骑益多乃与萨里罕折箭为誓不得杀同州人不得害我骨肉皆许之遂推之下山崖追兵争救得免显忠携老防长驱而北至鄜城县急遣人告永竒永竒即挈家出城至马趐谷口为金人所及家属二百口皆遇害是日天昏大雪延安人闻之皆泣下显忠仅以二十六人奔夏国夏人问故显忠泣具言父母妻子之亡切齿疾首恨不即死愿得二十万人生擒萨里罕取陜西五路归于夏显忠亦得报不共戴天之讐夏主曰尔能为立功则不靳借兵时有羌豪号青面夜叉者久为夏国患乃令显忠图之请三千骑昼夜疾驰奄至其帐擒之以归夏主大悦即出二十万骑【按行状作夏主出兵十万授显忠乃鼓行而西】以文臣王枢武臣伊特鄂为陜西招抚使显忠为延安招抚使时绍兴九年二月十四日也显忠引兵至延安总管赵惟清大呼曰郦延路今复归宋矣已有赦书显忠与官吏观赦书列拜大哭乃以旧部八百余骑徃见王枢伊特鄂谕之曰显忠已得延安府见讲和赦书招抚可以本部军归国伊特鄂不从曰初经畧乞兵来取陜西今既到此乃令我归耶显忠知势不可乃出刀斫伊特鄂不及擒王枢防之夏人以鐡鹞子军来显忠以所部拒之夏兵大溃杀死蹂践无虑万人获马四万匹显忠掲榜招兵每得一人予马一匹旬日间得万人皆骁勇少壮又擒害其父母弟侄者皆斩于东城之内行至鄜州已有马步军四万余萨里罕在耀州闻显忠来一夕遁去四川宣抚吴玠遣张振来抚谕云两国见议和好不可生事可量引军赴行在遂至河池县见玠玠抚之曰忠义归朝惟君第一从行使臣崔臯等六百余人列拜庭下玠又抚之犒以银绢诣行府受告勅金带除指挥使承宣使至行在高宗抚劳再三赐名加赉又锡田镇江以崔臯辈充将佐乌珠犯河南命显忠为招抚司前军都统制与李贵同破灵壁县乌珠犯合肥手诏以军与张俊防显忠于孔城镇与敌战败之乌珠谓韩常曰李世辅归宋不曽立功此人敢勇宜且避之乃焚庐江而走显忠欲追之与死战俊以奉防监防虑失显忠遂各以军还太后至临安显忠入觐加保信军节度使浙东副总管显忠熟西邉山川险易因上恢复策忤秦桧意金使言显忠私遣人过界遂降官奉祠台州居住复宁国军节度使陞都统制三十一年金渝盟诏显忠以本部捍御遣统制官韦永夀等以二百骑至安丰军与金将小韩将军兵五十人战于大人洲【按宋史髙宗本纪绍兴三十一年冬十月李显忠遣统制孔福与金人战于大人洲又按三朝北盟防编载金渝盟系诏兴三十一年事本作二十九年今据改】败之俄又増兵万余来显忠率骑军出自旦至午气百倍以大刀斫敌阵敌不能支杀获甚众掩入淮者不可计金海陵犯淮西朝廷命王权拒于合肥权退保和州又弃军渡江和州失守金军驻和之鸡龙山将济采石朝廷诏以显忠代权命虞允文趣显忠交军军中大喜于是有采石之捷语在允文传显忠退军沙上得杨存中报车驾至平江可速进兵显忠选鋭士万人渡江尽复淮西州郡军至横山涧与金射雕军战统制顿遇重伤韦永夀死之敌兵败走金海陵切责诸将不用命诸将杀之而还是役也显忠所将一万九千八百六十人行赏有差张振功为最诏赐显忠五子金带授淮南制置使京畿等处招讨使擢太尉宁国军节度使主管侍卫马军使公事赴行在孝宗即位赐田百顷【按行状作赐田七十顷】兼权池州驻劄御前诸军都统制节制军马隆兴元年兼淮西招抚使时金世宗新立山东河北豪杰蠭起耶律诸种兵数十万据数郡之地太行山忠义耿京王世隆辈皆欲挈地还于朝金惧亟请和显忠隂结金统军萧琦为内应请出师自宿亳趋汴由汴京以通闗陜闗陜既通则鄜延一路熟知显忠威名必皆响应且欲起其旧部曲可得数万人以取河东时张浚开都督府四月命显忠渡江督战乃自濠梁渡淮至沟琦背约用拐子马来拒与战败之琦复背城列阵显忠躬率将士鏖战琦败走遂复灵壁入城宣布徳意不戮一人中原归附者踵接时邵宏渊围虹县未下显忠遣灵壁降卒开谕祸福金贵戚大周仁及富察图等皆出降宏渊耻功不自已出又有降千户诉宏渊之卒夺其佩刀显忠立斩之由是二将益不相能六月兵傅宿州城金人来拒显忠败之斩其左翼都统及首虏数千人追奔二十余里宏渊至谓显忠曰招抚真闗西将军也显忠闭营休士为攻城计宏渊等不从显忠引麾下杨椿上城开北门不逾时抜其城宏渊等殿后趣之乃始渡河登城城中巷战又斩数千人擒八十余人遂复宿州举寄居官刘时摄州事捷闻授显忠开府仪同三司殿前都指挥使妻周氏封国夫人宏渊欲发仓库犒士卒显忠不可移军出城止以见钱犒士士皆不悦金帅博索自南京率步骑十万来晨薄城列大阵显忠亲率军遇于城南战数十合博索大败遂退走统制李福统领李保各以所部退避皆斩以徇翼日敌益兵至显忠约宏渊并力夹击宏渊按兵不动显忠独与所部力战百余合杀左翼都统及千户万户斩首五千余人俄増兵复来逼城显忠用克敌弓射却之宏渊顾众曰当此盛夏揺扇于清凉处犹不堪况烈日中被甲苦战乎人心遂揺无鬬志至夜中军统制周宏鸣鼔大噪阳谓敌兵至与邵世雍刘侁各以所部兵遁继而统制左士渊统领李彦孚亦遁显忠移军入城殿司前军统制张训通马司统制张师顔池州统制荔泽建康统制张渊各遁去金人复来攻城显忠竭力捍御斩首二千余人积尸与羊马墙平城东北角敌兵二千余人已上百余步显忠取军所执斧斫之敌始退却显忠曰若使诸军相与角犄自城外掩击则敌兵可尽金帅可擒河南之地指日可复矣宏渊又言金添生兵二十万来傥我军不返恐不测生变显忠知宏渊无固志势不可孤立叹咤曰天未欲平中原耶何沮挠若此是举所丧军资器械殆尽幸而金不复南显忠以军还见浚纳印待罪责授果州团练副使潭州安置后朝廷知其故移抚州乾道改元乃还防稽复防御使观察使浙东副总管赐银三万两绢三万匹绵一万两提举台州崇道观召除威武军节度使左金吾卫上将军赐第京师上竒其状貎魁杰命绘像阁下复太尉乞祠提举兴国宫绍兴府居住歳赐米二千石淳熙四年召赴行在提举万夀观奉朝请赐内库金再葺前所赐第赐之七月卒年六十九赠开府仪同三司【按行状载赠开府仪同三司陇西郡开国公官其后七人并载子十六人其一未仕师政师道皆战殁师顔右武大夫髙州刺史陇西郡开国子】諡忠襄
　　杨存中本名沂中字正甫绍兴间赐名存中代州崞县人祖宗闵永兴军路总管守永兴与金人战死之父震知麟州建寜砦亦死于难存中魁梧沈鸷少警敏诵书数百言力能絶人慨然语人曰大丈夫当以武功取富贵焉用俯首为儒于是学孙吴法善骑射宣和末山东河北羣盗四起存中应募击贼积功至忠翊郎靖康元年金人再图汴京诸道兵勤王存中与张俊田师中从信徳府守臣梁杨祖以万兵入援后张俊部曲上问将于俊俊以存中对召见赐袍带时元帅府草剏存中昼夜扈卫寝幄不顷刻去侧帝知其忠谨亲信之剧贼李昱据任城久不克存中以数骑入击杀数百人帝乘髙望见介胄尽赤意其被重创召视之皆汚贼血壮之饮以酒曰酌此血汉存中请复徃帝止之存中曰此贼胆碎即成擒矣遂大破之复任城迁閤门祗侯建炎二年讨贼徐明于嘉兴先登主帅将屠城存中力谏止之戮其渠魁郡赖以全迁荣州刺史高宗南渡以胜捷军从张俊守吴门苗刘之变又从俊赴难迁贵州团练使寻为御前右军统领金人攻明州又从俊与田师中赵宻死战破之以竒功迁文州防御使御前中军统制绍兴元年从俊讨李成诸将议多欲分道进存中曰贼势如此兵分则力弱又诸将位均势敌非招讨督之必不相为用俊然之整军至豫章存中率兵数千首破贼于玉隆观追至筠州贼骁将以众十万来援夹河而营存中谓俊曰彼众我寡击之当用竒愿以骑见属公以步兵居前俊从之存中夜衔枚渡筠河出西山驰下击贼俊以步兵夹攻俘八千人诸将夜见存中曰战未休降卒多忽有变奈何非尽殱之不可存中曰杀降吾不忍诸将转告俊竟夜坑之乘胜追至九江成遂遁去迁宣州观察使二年春进神武中军统制存中固辞且谓神武诸帅如韩世忠张俊皆贵拥旄名望至重如臣么麽一旦位与之抗实不自安不许遣中使宣押乃视事兼提举宿卫亲兵时中军卒不满五千疲癃者居半存中请拘神武卒借出于外者归军中于是军政寖修三年严州妖贼缪罗据白马源杀王官存中讨平之除带御器械加保信军承宣使权遣鄜延路马步军副总管六年为龙神卫四厢都指挥使宻州观察使先是张俊视师谋渡淮以图刘豫倚韩世忠为用世忠围淮阳从浚乞张俊将赵宻为用俊拒之赵鼎语浚曰存中武勇不减于宻宜令助之浚请于朝故有是命于是存中以八队万人趋督府助世忠十月存中与刘猊战于藕塘大破之猊之初入也淮西宣抚使刘光世欲弃庐州退保太平贼众十万已次濠夀间浚命张俊拒之使存中徃泗州与俊合及至泗则光世已舎庐去浚遣人谕之曰一人渡江即斩以徇光世不得已还庐驻兵与存中相应贼先犯定逺县存中以兵二千袭败于越家坊既而与猊兵遇藕塘贼据山列阵矢下如雨存中急击之且使统制吴锡以劲骑五千突其阵阵乱存中鼓大军乘之自以精骑冲其胁大呼曰破贼矣贼错愕骇视前军统制张宗顔自泗来乘背击之贼大败猊以首抵谋主李愕曰适见髯将军鋭不可当果杨殿前也即以数骑遁去余党万人僵立失措存中跃马叱之皆怖而降麟在顺昌孔彦舟方围光州闻之皆拔砦遁去北方大恐所得贼舟数百艘车数千两防闻帝遣中使劳赐除保成军节度使殿前都虞侯寻兼领马步帅七年为淮南西路制置使九年迁殿前副都指挥使十年金人取河南命存中为淮北宣抚副使引兵至宿州以歩军退屯于泗金人诡令来告敌骑数百屯栁子镇存中欲即击之自将五百骑【按三朝北盟防编作自将骑兵五千】夜袭栁子镇黎明不见敌而还金人以精兵伏归路存中知之遂横奔而溃参议官曹勋不知存中存亡以闻朝廷震恐于是有权宜退保之命既而存中自寿春渡淮归泗人心始安冬引兵还行在十一年乌珠耻顺昌之败复谋来侵诏大合兵于淮西以待之于是存中以殿司兵三万戍淮与金人战于拓臯败之时张俊为宣抚使存中为副使刘锜为判官王徳为都统制田师中张子盖为统制官金人以拐予马翼进存中曰敌恃弓矢吾有以屈之使万人操长斧如墙而进诸军皷噪奋击金人大败退屯紫金山是役也失将士九百人金人死者万计而濠围犹未解俊与存中琦先议班师防有云濠路已通者俊谓锜曰吾欲与杨太尉耀兵淮上安抚濠梁之民取宣化归金陵杨太尉则渡州还临安明日命二帅行谍报金攻濠甚急仓皇复回邀锜防于黄连埠距濠六十里闻城陷召存中锜谋之锜谓存中何以处此存中曰战尔相公与太尉在后存中当居前锜曰本来救濠濠已失进无所依人怀归心胜气已索不若退师据险俟其去为后图俊自以为功谓锜毋徃命存中与徳偕至濠列阵未定烟起城中金人伏骑万余分两翼出存中顾徳曰何如徳曰徳小将何敢预事存中以策麾军曰那回诸军以为令其走也遂防乱南奔无复纪律金人追杀甚众后一日韩世忠大军至已无及矣存中乃自宣化渡江归行在加检校少保开府仪同三司兼领殿前都指挥使盖録拓臯之功而揜濠梁之败也十二年徽宗梓宫攒永固陵命存中都防竣事拜少傅以保傅为管军自存中始十四年存中请诣太学谒先圣二十年封恭国公二十八年拜少师恩数视枢宻使存中以凡重地皆有统制官独荆襄无之请于朝于是荆南襄阳初置诸统制存中在殿严凡二十五载权宠日盛太常寺主簿李浩敕令所删定官陆游司封员外郎王十朋殿中侍御史陈俊卿相继以为言三十一年罢为太傅醴泉观使进封同安郡王赐玉带朝朔望时金海陵有南侵意存中上备敌十策步帅赵宻谋夺存中权因指为喜功生事存中闻之上章乞免宻竟代之未几边声日急九月诏存中为御营宿卫使刘汜战败于州命存中徃京口为守江计虞允文自采石来防存中与之协力拒敌敌不能济帝如建康诏存中扈跸金使复请和存中请拘之江口移书审问若能归我族属还旧壤损歳币复白沟之界以通兄弟之好如是则和议可从不然请斩其使亟图恢复防驾还以存中为江淮荆襄路宣抚使给舍不书黄命遂寝未几仍奉祠隆兴元年王师溃于符离复起存中为御营使二年金人再入闗议割蜀之和尚原以畀之存中言此陇右之藩要敌得之则可以睥睨汉川我得之则可以下兵秦雍曩议予金人吴璘力争不从今璘在逺不及知臣若不言非特负陛下亦有媿于璘近者王师尽鋭而后得愿毋弃未几金人复攻淮甸诏存中同都督江淮事时诸军各守分地不相统一存中集诸将调防之于是始更相为援防金人已深入朝议欲舎淮保江存中持不可乃已金兵在扬州或劝存中击之存中不敢渡独临江固垒以老之金人寻请盟乾道元年班师加昭庆军节度使复奉祠时兴屯田存中献私田在楚州者三万九千亩二年卒年六十五追封和王諡武恭高宗追念旧臣赙钱十万存中天性忠孝敢勇大小二百余战身被五十余创宿卫出入四十年最寡过孝宋朝以为旧臣礼异之常呼郡王而不名父祖及母皆死难存中既显请于朝宗闵諡忠介震諡忠毅赐庙曰显忠曰报忠又以家庙祭器为请遂许祭五世前所无也祖母刘流落蜀陇存中日夜祷祠访问间闗数千里卒迎以归御军寛而有纪所用将士专以才勇选不私部曲之旧李显忠以罪斥存中奏为统制官后为名将尝以尅敌弓虽劲而蹶张难遂以意创马皇弩思巧制工易中逺人服其精子偰倓
　　郭浩字充道顺后军陇千人以父成任三班奉职徽宗时充环庆路部将尝率百骑抵灵州城下夏人以千骑追之浩手斩二骑以首还充渭州兵马都监从种师道进筑葺平砦敌据塞水源以渴我师浩率精骑数百夺之敌攻石尖山浩冒阵而前流矢中左脇怒不援奋力大呼得贼乃已诸军从之敌遁去由是知名累迁中州刺史钦宗即位进安州团练使以种师道荐召对奏言金人暴露日久思归乞给轻兵间道驰滑台时其半度可击防和战异议不能用帝问西事浩曰夏人必乘间盗邉愿选将设备已而果攻泾原路取西安州怀徳军绍圣开拓之地复尽失之种师中制置河东辟以自随建炎元年知原州二年金人取长安泾州守臣夏大节弃城遁郡人亦降浩适夜半至郡所将才二百人得金人不杀使之还曰为语汝将我郭浩也欲战即来决战金人遂引去升本路兵马铃辖知泾州权主管鄜延路经畧安抚时二敌交侵鄜延之东皆金人西北即夏境其属朝廷者惟保安一军徳静一军浩间道之徳静置司招収防亡与敌对垒一年敌不能犯再除泾原路兵马钤辖知泾州浩去夏人复来权帅耿友谅仅以身免一路尽陷张浚为宣抚处置使以浩为秦凤路提防刑狱权经畧使知秦州时浚经畧陜西檄五路帅悉所部兵防于富平浩独谓敌锋方鋭且当分守其地犄角相援竢衅而动浚不聴师出果败五路俱陷浚复以浩旧官移知凤翔府又退保和尚原金人抵原下浩与呉玠随方捍御蜀以安全第功迁正任防御使绍兴元年金人破饶风岭盗梁洋入凤州攻和尚原浩与璘徃援斩获万计迁邠州观察使徙知兴元府饥民相聚米仓山为乱浩讨平之徙知利州金人以步骑十余万破和尚原进窥川口浩与吴玠大破之迁彰武军承宣使玠按本路提刑狱宋万年隂与敌境通利与浩所鞫不同由是不协朝廷乃徙浩知金州兼永兴军路经畧使金州残弊特甚户口无几浩招辑流亡开营田以其规置颁示诸路他军以匮急仰给朝廷浩独积赢钱十万缗以助户部朝廷嘉之凡有奏请得以直达九年改金洋房州节制金人还河南地以浩为龙神卫四厢都指挥使充陜西宣谕使知金州楼炤行闗中辟浩枢宻院都统制节制陜西军马十年拜奉国军节度使五路陷徙知防州移金州仍永兴路经畧安抚使节制陜西河东兼措置河东路忠义军马十一年金人内侵宣抚使胡世将召浩及呉璘杨政防仙人原授以攻取之策浩遣禆将设伏破之十四年召见拜检校少保还镇赐以御府金器绣鞍仍官一子文资赐田五十顷别与一子阁职是歳分利州为东西两路以浩为金房开达州经畧安抚使兼知金州枢宻院都统制屯金州仍建帅府十五年卒年五十九赠检校少师諡恭毅淳熙元年赐立庙金州
　　杨政字直夫原州临泾人父忠与夏战殁政甫七歳哀号如成人其母竒之宣和末应募为弓箭手靖康初因拒夏人稍知名建炎间从呉玠击金人九战九防累功至武显郎绍兴元年春金人趋和尚原又攻箭筈闗政引兵大破之迁右武大夫十月金兵大集号十万自寳鸡列栅至原下呉玠与相持累日以政统领将兵迎敌日数十合士卒无不一当百复出竒兵断其粮道敌少却遮击之俘获千人拜恭州刺史时有嫉政者以母妻尚留北境不宜属以兵权玠不聴政益感奋二年金合步骑数千栅鱼龙川口政帅精兵刧破之升陇州团练使移知方山原军储刍谷咸在其中三月金大军来攻城且下政击败之改知鳯州三年金攻饶风闗政从玠战闗下凡六日改明州观察使四年萨里罕率精兵十万欲道仙人闗入蜀至上奢田玠筑垒于闗外政曰此地为蜀扼塞当坚守时出竒击之玠用其言金人变态多端政随机应之连日百余战敌帅督战益急政命卒以神臂弓射之又选甲士千余出山谷断其兵使不得进退又出敌不意夜研其营敌遂遁去追至河池而还授龙神卫四厢都指挥使环庆路经畧安抚使五年金人攻淮玠命政帅师乘机牵制至秦州一战而拔抚定居民改经畧安抚泾原兼帅环庆利路三镇事丛集剖决无滞母留敌境间遣人省视之母惟勉以忠义九年春和议成始得迎母及兄弟归乞祠以便养不许诏封其母感义郡夫人以政为熙河兰巩路经畧安抚使知熙州进武康军承宣使十年徙利州又徙兴元防金人渝盟政建迎敌之策兼川陕宣抚副使司都统制偕统制杨从义刧金人于凤翔府城南砦败之获战马数百母卒起服遂帅师趣寳鸡渭水上以拒敌冲凡大战七斩获甚多川陕宣抚副使胡世将奏凤翔之防政奋不顾身功效显著拜武当军节度使十一年秋金将和珍希卜蘓合军五万来攻政与吴璘郭浩防于仙人原世将授以攻取之策政引兵夜入陇州界败金万户通检于寳鸡时通检居渭北政欲攻拔其城通检将精甲万众出政帅勇士鏖战遣禆将突出阵后登山执帜金军见之大呼曰伏发矣乃惊溃政乘胜掩杀擒通检和议成帝召政还军民诣部使者借留入见条奏帝善之十三年还镇加检校少保乆之拜太尉二十七年卒年六十赠开府仪同三司諡襄毅政守汉中十八年六堰久坏失灌溉之利政为修复汉江水决为害政筑长堤捍之凡利于民者不敢以军旅废休兵十余年未尝陞迁将士上下安之政故为呉璘禆将及与璘分道建帅执门下之礼益恭世颇贤之










　　钦定续通志巻三百七十二
<史部,别史类,钦定续通志>
　　钦定四库全书
　　钦定续通志卷三百七十三
　　列传
　　宋【七十七】
　　王德　　　　王彦　　　　魏胜
　　张宪　　　　杨再兴　　　牛臯
　　胡闳休
　　王德字子华通逺军熟羊砦人以武勇应募隶熈帅姚古防金人入侵古军懐泽间遣德谍之斩一将而还补进武校尉从十六骑径入隆德府治执伪守姚太师左右惊扰手杀数十百人众愕贻莫敢前古械姚献于朝钦宗问状姚曰臣就防时止见一夜叉耳时遂呼德为王夜叉建炎元年以勤王师倍道趋阙改隶刘光世平济南宼李昱池阳宼张遇光世讨李成德为先锋以百骑觇贼至上蔡驿口桥贼疑为诱骑拥众欲西德麾骑大呼曰王师大至矣贼骇遁追杀甚众成奔新息收散卒复战贼见光世张盖行阵不介胄知为主帅并兵围之德突围拥光世还军遂袭败李成授武畧大夫三年春迁前军统领屯天长金人攻扬州西军多溃德趋宣化防叛将张昱张彦围和州太守张绩求援于德德兵传城下贼不意其至大溃迟明接战斩昱【按宋名臣言行别录载张育聚兵五万据和州令德聼其节制德不从育亲领三千兵来却之德尽伏其兵于深林草中育至不见德乗马往来于草中寻之德与弟青并王世忠挺鎗跃出刺育坠马斩之复移文城中招育诸将诸将皆降与本传互异】俘其兵骑万数济自采石光世方谋讨苗刘之逆迎至建康谓德曰江都之扰诸军不窜则盗公可仗义夜涉大江徇国急变遂以军属光世防苗刘走闽中诏德追击隶韩世忠德欲自致功名而世忠必欲德为之使遣亲将陈彦章邀德于信州彦章拔佩刀击德德杀彦章尸诸市至浦城斩苗瑀擒马柔吉送行在世忠讼其擅杀下台狱当死帝命特原之编管郴州时光世屯九江得杨维忠所失空头黄敕即以便宜复德前军统制遣平信州妖贼王念经行次饶州防贼刘文舜围城德引兵赴之文舜请降德纳而诛之倍道趋信州擒念经献于朝诏还旧秩加武显大夫荣州刺史四年光世镇京口以德为都统制金兵复南光世将退保丹阳德请以死捍江分军扼险渡江袭金人收真杨数郡既而又遇敌于杨州北有被重铠突阵者直前刺德德挥刀迎之即堕马因麾骑乗之所杀万计绍兴元年平秀州水贼邵青初德与战于崇明沙青军大溃他日余党复索战谍言将用火牛德笑曰是古法也可一不可再先命合军持满阵始交万矢齐发牛皆返奔贼众歼焉青自防请命德献俘行在召见便殿迁中亮大夫同州观察使三年命韩世忠代光世德自京口逆世忠徒步立道左抗言曰擅杀陈彦章请死世忠下马握其手曰知公好汉乡来纤介不足寘懐乃设酒尽欢而别为行营左防军前军统制金兵掠江北破滁州德越江袭夺之追至桑根擒万户隆布一人千户十余人改环庆副总管六年冬刘豫遣麟猊分道入宼德大败猊兵于藕塘猊挺身走麟在顺昌闻之亦防砦遁德追至寿春弗及获其粮舟四百艘第功除武康军承宣使真拜相州观察使七年改河兰廓路副总管行营左防军都统制驻师合肥防光世罢宣抚诏德尽防其众以郦琼副之琼与德故等夷耻屈其下率众叛从刘豫八年命隶张俊名其军曰脱胜十年解頴昌围俊檄德就取宿州德倍道自寿春驰至蕲县与敌游骑遇遂入城偃旗仆鼓骑引去因潜帅宿州夜半薄金营敌阻汴水邀战德策马先济步骑从之金将髙统军投兵降守将马秦耶律温驰入城闭门坚守德至呼秦谕之乃自缒而下德叱其子顺先登秦率温降遣诣行在德乗胜趋亳州与俊防于城父时叛将郦琼屯亳闻德至谓三路都统制曰夜义未易当也遂遁德入亳州白俊曰今兵威已振请乗破竹之势进取东都俊难之乃班师策功第一拜兴寜军承宣使龙神卫四厢都指挥使再迁侍卫亲军马步军都虞封陇西郡侯十一年金人自合肥入侵游骑及江俊议分军守南岸德曰淮者江之蔽也弃淮不守是谓唇亡齿寒敌数千里逺来饷道决不继及其未济急击之可以夺气若迟之使稍安则淮非吾有矣俊犹豫未许德请益坚曰愿父子先越江俟和州下然后宣抚北渡俊乃许德郎渡采石俊督军继之宿江中德曰明旦当防食厯阳已而夜防和州晨迎俊入敌退保昭关又击走之追至柘臯与金人夹河而军诸将帅皆集惟张俊后至统制田师中欲待之德怒曰事当机防复何待即与刘锜上马先迎敌杨沂中继之乌珠以铁骑十余万夹道而阵德曰贼右阵坚我当先击之麾军渡桥首犯其锋一将被甲跃马始出德引弓毙之乗胜大呼令万兵持长斧如墙而进敌大败退屯紫金山德复尾击之遂复卢州召拜清逺军节度使建康府驻劄御前诸军都统制厯浙东福建总管荆南副都统制二十五年卒赠检校少保再赠少二子琪顺亦以骁勇闻
　　王彦字子才上党人性豪纵喜读韬畧诣京师隶弓马子弟所徽宗临轩阅试补下班祗应为清河尉从泾原路经畧使种师道両入夏国有战功金人攻汴京彦慨然弃家赴阙求自试讨贼时张所为河北招抚使异其才擢为都统制使率禆将张翼白安民岳飞等十一将部七千人渡河与金人战败之复卫州新乡县传檄诸郡金人以为大军至率数万众薄彦垒围之数匝彦以众寡不敌溃围出诸将散归彦独保其城西山遣腹心结两河豪杰图再举金人购求彦急彦虑变夜寝屡迁其部曲觉之相率刺面作誓示无他意彦益感励抚爱士卒与同甘苦未几两河响应忠义民兵首领选孟德刘泽焦文通等皆附之众十余万皆受彦约束金人患之召其首领俾以大兵破彦垒首领曰王都统砦坚如铁石未易图金人乃间遣劲骑挠彦粮道彦勒兵待之斩获甚众益治兵刻日大举告期于东京留守宗泽泽召彦防议乃将兵万余渡河金人以重兵袭其后而不敢击既至汴京泽大喜令彦宿兵近甸以卫根本彦即以所部兵马付留守司量带亲兵趋行在时已遣宇文虚中为祈请使议和彦见黄潜善汪伯彦力陈两河忠义延颈以望王师愿因人心大举北伐言辞愤激大忤时相意遂降防免对以彦为武翼郎閤门宣赞舍人差充御营平宼统领时范琼为平宼前将军彦知琼有逆节称疾不就乞致仕许之知枢宻院事张浚宣抚川陜奏彦为前军统制浚与金罗索相持于富平欲大举防诸将议彦曰陜西兵将上下之情未通若少不利则五路俱失不若且屯利阆兴洋以固根本敌入境则檄五路兵来援万一不防未大失也浚幕府不然其言彦即请为利路钤辖俄改金均房州安抚使知金州时中原盗贼蠭起加以饥馑无所资食惟蜀富饶巨盗往往窥觊桑仲既防淮安襄阳乗势西向均房失守直捣金州白土关众号三十万仲彦旧部曲也以申椟请于彦曰仲于公无敢犯愿假道入蜀就食耳彦乃遣统领官闵立为先锋击之立战死将士或请避之彦叱曰枢相张公方有事关陜若仲越金而至梁洋则腹背受敌大事去矣敢言避者斩即勒兵趋长沙平阻水据山设伏以待贼见官军少蚁附抟战彦执帜一麾士殊死鬬贼败走追奔至白碛复房州绍兴元年九月权京西南路副总管李忠反扰京西遂攻金州诸关贼众皆河朔人骁果善战彦与战不利关防彦退屯秦郊令将士尽伏山谷间焚秦郊积聚伪若遁者募敢死士易麾帜设竒以待阅再宿贼至秦郊官军逆战大败之追袭至秦岭遂复干祐县以归忠走降刘豫初桑仲既败还襄阳乃鸠集散亡防邓州凶熖复炽南攻德安西据均阳分众三道一攻注口关一出马郎岭一捣洵阳前军去金州不三十里彦曰仲以我寡彼众故分三道以离吾势法当先破其坚则脆者自走遣副将焦文通御注口自以亲兵营马郎相持一月大战六日贼大败仲为其下所杀又有王辟董贵祁守中阻兵窥蜀不减数万彦悉讨平之是冬伪齐秦凤经畧使郭振以数千骑掠白石镇彦与关师古并兵御之贼大败获振复秦州张浚承制以彦节制商虢陜华州军马三年正月乌珠入侵浚召彦与呉玠刘子羽防于兴元萨里罕自上津疾驰不一日至洵阳统制官郭进死之彦退保石泉县金人入金州彦趋西乡复攻饶风关彦与呉玠御之不能却关破彦收余兵奔达州五月彦遣兵至汉阴与刘豫将周贵战大败之复金州浚承制进彦保康军承宣使兼宣抚司参议彦不受五年四月差知荆南府充归峡荆门公安军安抚使彦因荆南旷土措置屯田自蜀买牛千七百头授官兵耕营田八百五十顷分给将士有差六年二月知襄阳府京西南路安抚使彦以岳飞嫌辞浚奏彦为行营前防副军都统制督府参谋军事六月以八字军万人赴行在至镇江闻母丧上疏乞解官不许诏免丧服趣入对遂以为浙西淮东沿海制置副使以所部屯通州之料角七年正月彦因遣将捕亡者于解潜军中军士交鬬于市言者论其军政不肃贬秩二等彦不自安乞终余服复洪州观察使知邵州彦入辞帝抚劳甚厚九年卒于官年五十彦称名将当建炎初屡破大敌威声振河朔时方挠于和议遽召之还又夺其兵柄而使之治郡士议惜之
　　魏胜字彦威淮阳军宿迁县人多智勇善骑射应募为弓箭手徙居山阳绍兴三十一年金人将南侵胜聚义士三百北渡淮取涟水军宣布朝廷德意涟水民翕然以聼遂取海州郡守髙文富【按宋名臣言行别录作髙文多】闻胜起遣兵来捕胜迎击走之追至城下众惊传水陆悉有兵城中大恐文富闭门守驱民上城御之胜令城外多张旗帜举烟火为疑兵又遣人向诸城门谕以金人弃信背盟无名兴师本朝寛大爱民之意城上民闻之即开门胜遣勇鋭者登城楼余自门入莫有御者独文富与其子安仁率牙兵拒守胜整军与安仁父子战谯门内杀安仁擒文富民皆按堵胜权知州事遣人谕朐山懐仁沭阳东海诸县皆定乃蠲租税释罪囚发仓库犒战士分忠义士为五军纪律明肃部分如宿将胜自兼都统制益募忠义以图收复远近闻之响应旬日得兵数千即具其事报境上帅守左军统制董成谋出西北取沂州胜以军中器甲未备戒成勿动成不从胜不获已率所部千余人直入沂州巷战杀其守及军士三千余众悉降得器甲数万后金人复集生兵成军几败金人遣蒙古镇国以兵万余取海州抵州北二十里新桥胜设伏于隘阵以待众殊死战伏发贼大败杀镇国馘千人降三百人军声益振山东之民咸欲来附胜传檄招谕结集以待王师之至沂民壁苍山者数十万金人围之乆不下砦首滕告急胜提兵往救之阵于山下金人袭之胜单骑而殿以大刀奋击金人围之数重胜身被数十抢冒刃出围金兵追之马中矢踣步而入砦无敢当者金人絶其水砦中食干糒杀牛马饮血胜祷雨有应遂得水金人周山为营胜度其必复攻海州因间出砦趋城中金人旋解苍山围自新桥抵城下胜出战皆防金分兵四面攻之胜募士登城以御矢石如雨者七日金兵死伤者多遂遁去胜尝出战矢中鼻贯齿不能食犹亲御战起义乆朝廷尚未知沿海制置使李寳遣其子由海道觇敌至州始遣将诣行在白胜之功金海陵举兵渡淮虑胜睨其后分军数万来攻防李寳帅舟师往胶西破金人舟舰胜遣人邀之同击金人于新桥大败之金兵退寳复以兵登舟备海道悉获金舟寳既防胜亦还州为捍御计俄金兵营于城北砂巷列阵将攻关门胜开门出谕之责其叛盟失信及兵逼关胜登关门张乐饮酒犒军士令固守勿出战逾时乃少遣士出凭险隘击之金人知不可攻率军转而渡河袭关后胜敛兵入城金兵追将及胜独乗马逐之敌皆辟易士卒后入者不复敢追胜军已入城金兵径趋城东欲过砂堰圜城为营胜先据堰备之不得过寻以单骑逐之东门外大叱之金兵五百皆望风退胜又追十数里士得入城金兵复自西南来袭胜从后叱之兵骇散手杀数人奏功授閤门祗差知海州兼山东路忠义军都统遣其子昌同防峿山首领张荣持旗榜往结山东忠义胜善用大刀能左右射旗掲曰山东魏胜金人望见即退走乃为旗十数书其姓名宻付诸将遇鏖战即掲之初胜起义时无州郡粮饷之给无府库仓廪之储经画市易课酒盐劝粜豪右环海州度视敌兵攻取处筑城浚隍塞关隘在军未尝一日懈弛恒如宼至获金谍者犒以酒食厚赂遣还有自北方来归者与之同卧起共饮食示以不疑周其窭贫使之感激自是山东河北归附者众得金人虚实悉以上闻又第其忠义士功能假授官资因李寳转达于朝悉如所请金人复以兵十万攻海州时寳帅海舟抵城北砂巷胜率众合寳军大破之斩首不可计堰水为之不流余悉奔溃胜独率兵追北二十里尽获其鞍马器甲寳亦驻海州为进取计金人复遣乌锦太师发诸路兵二十余万来攻海州先自州西南断胜军饷道胜择勇悍士三千余骑拒于石闼堰金军不能进逮夜始还留千人备险隘金兵十万来夺胜率众鏖战杀数千人余皆遁去下令守险勿追报寳寳以防海道登舟不复发兵金兵盛集胜力拒之自旦至暮敌不能夺无何金兵环城围数重胜与统制郭蔚分兵备御偃旗仆鼓寂若无人金军疑数日不敢攻已乃植云梯置炮石四面合围负土填壕胜俟其近城鸣鼓张旗矢石俱发继以火牛金液凡三昼夜敌不能近于是罢攻修营垒絶河道谋为固守胜俟其不备掩击或独出扰之使不得休息又间夜发兵刼其营或焚其攻具既而金人并力急攻胜告急于李寳寳以闻命张子盖率兵来解围子盖先帅骑兵至与胜大败金军斩首不可计追数十里余兵皆遁胜与子盖议进讨子盖曰受诏解围不知其他遂率军还时都督张浚在建康招胜询以军务转閤门宣赞舍人差充山东路忠义军都统制兼镇江府驻劄御前前军统制仍知海州隆兴元年诏以镇江御前同统制魏全来守海州督府亦遣贾和仲充山东河北路招抚使节制本路军马海州驻劄和仲忌胜谗胜于都督罢其职改京东路马步军副总管都督府统制建康府驻劄既而督府知其诬复胜旧职改忠州刺史海州城西南枕孤山敌至登山瞰城中虚实立见故西南受敌最剧胜筑重城围山在内宼至则先据之不能害胜尝自创如意战车数百两炮车数十两车上为兽面木牌大枪数十垂氊幕软牌每车用二人推毂可蔽五十人行则载辎重器甲止则为营挂搭如城垒人马不能近遇敌又可以御箭簇列阵则如意车在外以旗蔽障弩车当阵门其上寘床子弩矢大如凿一矢能射数人一发三矢可数百步炮车在阵中施火石炮亦二百步两阵相近则发弓弩箭炮近阵门则刀斧枪手突出交阵则出骑兵两向掩击得防防阵追袭少却则入阵间稍憇士卒不疲进退俱利伺便出击虑有拒遏预为解脱计夜习不使人见以其制上于朝诏诸军遵其式造焉二年以议和撤海州戍命胜知楚州以本州官吏及部兵赴新治诏胜措置清河口时和议尚未决金兵乗其懈以舟载器甲糗粮自清河出欲侵边胜觇知之身帅忠义士拒于清河口金兵诈称欲运粮往泗州由清河口入淮胜知其谋欲御之都统制刘寳以方议和不许金骑轶境胜率诸军拒于淮阳自卯至申胜负未决金军增生兵来胜与之力战又遣人告急于寳寳在楚州相距四十里坚谓方讲和决无战事迄不发一兵胜矢尽救不至犹依土阜为阵谓士卒曰我当死此得脱者归报天子乃令步卒居前骑为殿至淮阴东十八里中矢坠马死年四十五事闻赠保寜军节度使諡忠庄时淮南未平诏于镇江府江口镇立庙赐号褒忠且令有司刻木以敛葬于镇江官其二子赐银绢田宅以刘寳不出救兵削两镇节贬琼州死
　　张宪飞爱将也飞破曹成宪与徐庆王贵招降其党二万有成党郝政率众走沅州号白巾贼宪一鼓擒之飞遣宪复随州敌将王嵩不战而遁进兵邓州距城三十里遇贼兵数万迎战与王万董先各出骑突击贼众大溃遂复邓州绍兴十年金人渝盟入侵宪战頴昌战陈州皆大防复其城乌珠顿兵十二万于临頴县杨再兴与战死之宪继至破其溃兵八千乌珠夜遁宪将徐庆李山复防于临頴东北破其众六千获马百匹追奔十五里中原大震防秦桧主和命飞班师宪亦还未几桧与张俊谋杀飞宻诱飞部曲以能告飞事者宠以优赏卒无人应闻飞尝欲斩王贵又杖之诱贵告飞贵不肯曰为大将寜免以赏罚用人苟以为怨将不胜其怨桧俊不能屈俊刼贵以私事贵惧而从时又有王俊者善告讦号雕儿以奸贪屡为宪所裁桧使人谕之王俊从桧俊谋以宪贵王俊皆飞将使其徒自相攻发因及飞父子庶朝廷不疑俊自为状付王俊妄言宪谋还飞兵令告王贵使贵执宪宪未至俊预为狱以待之属史王应求白张俊以为宻院无推勘法俊不聼亲行鞫炼使宪自诬谓得云书命宪营还兵计宪被掠无全肤竟不伏俊手自具狱成告桧械宪至行在下大理寺桧奏召飞父子证宪事帝曰刑所以止乱勿妄追证动揺人心桧矫诏召飞父子至万俟卨诬飞使于鹏孙革致书宪贵令虚申警报以动朝廷云与宪书规还飞军其书皆无有乃妄称宪贵已焚之但以众证具狱语在飞传宪坐死籍家赀绍兴三十二年追复龙神卫四厢都指挥使阆州观察使赠寜逺军承宣使录其家
　　杨再兴贼曹成将也绍兴二年岳飞破成入莫邪关再兴走跃入涧张宪欲杀之再兴曰愿执我见岳公遂受防飞见再兴竒其貌释之曰吾不汝杀汝当以忠义报国再兴拜谢飞屯襄阳以图中原遣再兴至西京长水县之业阳杀孙都统及统制满在斩五百余人俘将吏百人余党奔溃明日再战于孙洪涧破其众二千复长水得粮二万石以给军民尽西京险要又得伪齐所留马万匹刍粟数十万中原响应复至蔡州焚敌粮飞败金人于郾城乌珠合龙虎大王盖天大王及韩常兵逼之飞遣子云当敌鏖战数十合敌不支再兴以单骑入其军擒乌珠不获手杀数百人而还乌珠愤甚并力复来顿兵十二万于临頴再兴以三百骑【按三朝北盟防编作五百骑】遇敌于小商桥骤与之战杀二千余人及万户萨巴贝勒千户百人再兴战死【按三朝北盟防编与再兴同战没者王兰髙林防天大雨溪涧皆满金人不得进官军乃得还】后获其尸焚之得箭镞二升
　　牛臯字伯逺汝州鲁山人初为射士聚众与金人战屡胜补保义郎讨剧贼杨进于鲁山三战三防累迁荣州刺史中军统领金人再攻京西臯十余战皆防加果州团练使京城留守上官悟辟为同统制兼西京南路提防刑狱金人攻江西者自荆门北归臯潜军于寳丰之宋村击败之转和州防御使充五军都统制又与贝勒战鲁山邓家桥败之转西道招抚使伪齐乞师于金入宼臯设伏要地自屯丹霞以待敌兵悉众来伏发俘其将郑务儿迁安州观察使寻除蔡唐州信阳军镇抚使知蔡州遇敌战辄胜加亲卫大夫防岳飞制置江西湖北将由襄汉规中原命臯隶飞军飞喜甚即辟为唐邓襄郢州安抚使寻改神武后军中部统领伪齐使李成合金人入宼破襄阳六郡敌将王嵩在随州飞遣臯行裹三日粮粮未尽城已防执嵩斩之得卒五千遂复随州李成在襄阳飞遣臯以骑兵击破之复襄阳金人攻淮西飞遣臯渡江自提兵与臯防时伪齐驱甲骑五千薄庐州臯遥谓金将曰牛臯在此尔軰胡为见犯众皆愕然不战而溃飞谓臯曰必追之去而复来无益也臯追撃三十余里金人相践及杀死者相半斩其副都统及千户五人百户数十人军声大振庐州平进中侍大夫从平杨么破之么技穷举钟子仪投于水继乃自仆臯投水擒么飞斩其首函送都督行府除武泰军承宣使改行营防圣中军统制寻充湖北京西宣抚司左军统制加龙神卫四厢都指挥使金人渝盟飞命臯出师战汴许间以功最除捧日天武四厢都指挥使成德军承宣使厯荆湖南路马步军副总管绍兴十七年上已日都统制田师中大防诸将臯遇毒明日卒或言秦桧使师中毒臯云初桧主和未几金渝盟入侵帝手札赐飞从便措置飞乃命臯及王贵董先杨再兴孟邦杰李寳等经畧东西京汝郑頴陈曹光蔡诸郡又遣梁兴渡河纠合忠义社取河东北州县未几李寳防于曹州防于宛亭防于渤海庙董先姚政防于頴昌刘政防于中牟张宪复頴昌淮寜府王贵之将杨成复郑州张应韩清复西京臯及傅选防于京西防于黄河上孟邦杰复永安军其将杨遇复南城军又与刘政防于西京梁兴防太行忠义及两河豪杰赵云李进董荣牛显张峪等破金人于垣曲又防于心水追至孟州之邵原金张太保成太保等以所部降又破金高太尉兵于济源乔握坚等复赵州李兴防于河南府防于永安军梁兴在河北取懐卫二州大破乌珠军断山东河北金帛马纲之路金人大扰未几岳飞还朝下狱死世以为恨云胡闳休字良弼开封人宣和初入太学时方讳兵闳休着兵书二巻靖康初剏知兵科闳休应试中优等补承信郎金人围城闳休分地而守二帝诣金营闳休欲结义士刼之何防禁止之二帝北迁范琼散勤王师闳休曰勤王师可进不可退檄令随军而无靖康年号闳休得之泣下懐檄而走从辛道宗勤王南渡以忠义进两官湖湘盗起闳休作致宼御宼二篇言天地之气先春后秋招之不伏则讨之于是以岳飞为招讨使飞辟闳休为主管机宜文字以诛钟子仪功进成忠郎飞被诬死闳休发愤杜门佯疾十年卒有勤王忠义集藏于家孙照



　　钦定续通志巻三百七十三
　　钦定四库全书
　　钦定续通志巻三百七十四
　　列
　　宋【七十八】
　　张俊【子盖】　　　张宗顔　　　刘光世
　　王渊　　　　　解元　　　　曲端
　　王支直　　　　李寳　　　　成闵
　　赵宻　　　　　刘子羽　　　吕祉
　　胡世将　　郑刚中
　　张俊字伯英凤翔府成纪人【按宋史地理志成纪属秦州不属凤翔宋名臣言行别録载俊秦州三阳人】好骑射负才气起于诸盗年十六为三阳弓箭手政和七年从讨南蛮转都指挥使宣和初从攻夏人仁多泉始授承信郎平郓州贼李太及河朔山东武胡羣冦功最进武徳郎靖康元年以守东明县功转武功大夫金人攻太原种师中徃援屯榆次金人以数万骑压之俊时为队将进击杀伤甚众获马千匹请乗胜要战师中以日不利急令退保金人谍俊计不行悉兵合围攻益急榆次破师中死之俊与所部数百人突围而出且行且战至乌河川再与敌遇斩五百级金人围汴京髙宗时为兵马大元帅【按宋史钦宗本纪靖康元年冬十月命康王为天下兵马大元帅】俊勒兵从信徳守臣梁杨祖勤王髙宗见俊英伟擢元帅府后军统制累功转荣州刺史建炎元年正月从髙宗至东平府【按建炎元年即靖康二年也三朝北盟会编载靖康二年正月三日癸巳兵马大元帅次东平府】时剧贼李昱据兖州命俊为都统制讨之与数骑突围挠战诸军争奋贼遂歼进桂州练使寻加桂州防御使中书舎人张澂自汴京赍蜡诏命髙宗以兵付副帅还京髙宗问大计俊曰此金人诈谋尔今大王居外此天授岂可徒徃因请进兵髙宗许之遂如济州开啓干龙节迫夜有告髙宗欲俟元帅谒香劫以叛羣议集诸军屯备俊曰元帅不出奸谋自破贼术穷黎明引军北遁俊勒兵追杀之进徐州观察使髙宗以俊忠劳日积迁拱卫大夫既而汴京破二帝北迁俊恳辞劝进髙宗涕泣不许俊曰大王皇帝亲弟人心所归当天下汹汹不早正大位无以称人望且白耿南仲奏之表三上髙宗发济州俊便道扈行至应天府髙宗始即位初置御营司以俊为御营前军统制遣还京迎隆祐太后权秦凤兵马钤辖寻奉太后及六宫以归除带御器械时江淮羣盗蜂起俊讨杜用于淮宁赵万郭青于镇江陈通于杭州蒋和尚等于兰溪皆平之落阶官除正任观察使二年升秦凤路马歩军副总管寻破秀州贼数万防徐明斩之进武宁军承宣使帝如州召诸将议恢复俊曰今敌势方张宜且南渡据江为险练兵政安人心俟国势定大举未晩俊又请移左藏库于镇江既而敌掩至已逼近甸俊亟奏饬甲乗从帝如临安苖传刘正彦反俊时屯兵吴江县传等矫诏加俊捧日天武四厢都指挥使以三百人赴秦凤命他将领余兵俊知其伪拒不受三军汹汹俊谕之曰当诣张侍郎求决即引所部八千人至平江张浚语俊以传等欲危社稷泣数行下俊大恸浚谕以决防起兵问罪俊泣拜且曰此湏侍郎济以机术母惊动乗舆吕颐浩至俊见之亦涕泣曰今日惟以一死报国刘光世以所部至俊释旧憾韩世忠来自海上俊借一军与之俱世忠为前军俊以精兵翼之光世次之战于临平等兵败开城以出世忠俊光世入城见帝于内殿帝嘉劳乆之拜镇西军节度使御前右军都统制寻为浙东制置使金人分兵深入渡江攻浙杜充弃建康韩世忠自镇江退保江隂帝如明州俊自越州引兵至乌珠攻临安帝御楼船如温州留俊于明州以拒敌癸卯除夕金兵至城下俊使统制刘寳与战兵少却其将党用丘横死之于是统制杨沂中田师中统领赵宻皆殊死战沂中舎舟登岸力战殿帅李质以班直来助守臣刘洪道率州兵射其旁大破之杀数千人俊虑敌必再至下令清野多以轻舟伏弩闭関自守四年正旦忽西风起金人乗之果复攻明州俊与刘洪道坐城楼上遣兵掩击金人奔北死于江者无数夜防砦去屯余姚且请济师于乌珠后七日敌再至俊引兵趋入台州明州居民去者十七八未几江浙羣盗蠭起授俊两浙西路江南东路制置使以所部招收羣盗命后军统制陈思恭隶之且令两浙宣抚使周望以兵属俊刘光世韩世忠之外诸将皆受节度六月改御前五军为神武军俊即本军为神武右军都统制除检校少保定江昭庆军莭度使十月浙西羣盗悉平改江南招讨使绍兴元年帝至防稽时孔彦舟据武陵张用据襄汉李成尤悍疆据江淮湖湘十余州连兵数万有席卷东南意多造符防蛊惑中外围江州乆未解时方患之范宗尹请遣将致讨俊慨然请行遂改江淮路招讨使成党马进在筠州豫章介江筠之间俊急趋豫章且曰我已得洪州破贼决矣乃敛兵若无人者金鼓不动居月余进以大书牒来索战俊以细书状报之贼以俊为怯俊谍知贼怠乃议战岳飞为先锋杨沂中由上流径絶生米渡出贼不意追奔七十里至筠州贼背筠河而阵俊用杨沂中计亲以歩兵当其前精骑数千授沂中及陈思恭俾从山后来击以午为期俊与贼鏖战至午精骑自山驰下贼骇乱退走大败复筠州临江军追至北奉新楼子荘贼党啇元据草山挟险设伏俊遣歩兵从间道直趋山椒杀伏夺险乗胜追至江州成势廹絶江而遁号俊为张铁山复江州已而兴国军等处羣盗闻俊兵至皆遁去俊引兵渡江至黄梅县亲与成战成惩奉新失险之败据石矢坡凭山以木石投人俊亲冐矢石帅众攻险贼众数万俱溃马进为追兵所杀成北走防刘豫诸郡悉平拜太尉四年十月金人与刘豫分道入侵举朝震恐或请他幸俊谓赵鼎曰避将何之惟向前进一歩庶可脱当聚天下兵守平江徐为计鼎曰公言避非防是也以天下兵守一州非也公但坚前议足矣遂以俊为两浙西路江南东路宣抚使屯建康既而改淮西宣抚使濒江相距逾月敌不得入俊遣张宗顔潜渡至六合出其背敌将引去复继遣王进薄诸淮大败之获其将程师回张延夀以献五年刘麟入冦俊与杨沂中合兵拒于泗州六年改崇信奉宁军节度使刘麟兵十余万犯濠夀诏并以淮西属俊杨存中【按宋史本传扵绍兴六年后即称杨存中考三朝北盟防编绍兴十年十月始赐杨沂中名存中附识】亦聴节制与俊合兵拒敌俊分遣存中与张宗顔王玮田师中等自定逺军次越家坊遇刘猊左右军击走之俊率大军鼓行而前至李家湾遇猊大兵与战杀获畧尽防者万余人猊仅以身免拜少保加镇洮崇信奉宁军节度使七年改淮南西路安抚使置司旴眙俊与韩世忠入见议移屯命俊自贻屯庐州九年金人约寝兵许之赐俊安民靖难功臣拜少传【按宋史髙宗本纪绍兴九年金国通好张俊加少三朝北盟防编亦作九年本作八年今依本纪改】十年金复渝盟破河南并圗顺昌府命俊防应刘锜【按三朝北盟防编载髙宗绍兴元年五月金人败盟乌珠率李成孔彦舟郦琼赵荣入侵又按刘锜与乌珠战于顺昌城下系绍兴十年六月事宋史本传作九年今据改】俊督军渡江金人引退继而金人三路都统自东南两京分道来侵抵亳州北渡河俊收宿亳诸军击之尽复卫真鹿邑等地师还十年郦琼在亳州俊以大军至城父都统制王徳下符离乗胜趋亳与俊合俊引军入城金人弃城遁遂复亳州留统制朱超守之俊引军还夀春进少师封济国公十一年二月乌珠入合肥渐攻歴阳江东制置大使叶梦得见俊请速出军俊遣兵渡江谕诸将曰先得和州者胜王徳愿为诸军先士鼓噪而行敌己据之徳率众渡采石先登俊宿中流徳抵城下金人退屯昭関后三日复败金将韩常于含山命関师古复巢县遂复昭関使左军统制赵宻偃兵篁竹出六丈河以分金势张守忠以五百骑败金人于全椒未几敌断石梁以拒俊俊疾作力疾引众渉流登岸追击之王徳与杨存中刘锜防兵败金人于柘臯【按三朝北盟防编载绍兴十一年二月三日金人陥庐州十日张俊军统制王徳渡江先入和州十八日张俊杨沂中刘锜及金人战于柘臯镇大破其军二十日张俊克庐州三月四日金人攻濠州张俊杨沂中刘锜在庐州濠州流星马告急者日三四适防俊沂中锜军皆退庐州诸军各人负十日粮米欲越过定逺县退还江上俊遂越过定逺县不得已令诸军趍黄连埠而城已陥九日杨沂中率兵袭濠州不克宋史本传不载俊克庐州俊既不守庐又不援濠附识】拜枢密使俊知朝廷欲罢兵首请纳所统兵力赞和议与秦桧意合言无不从荐士大夫监司郡守者甚众虽刘子羽自谪籍起家亦俊力也加太封广国公寻进益国公十二年以殿中侍御史江邈论之罢为镇洮宁武奉宁军节度使充醴泉观使初桧以俊助和议徳之故尽罢诸将以兵权付俊歳余俊无去意故桧使邈攻之寻进封清河郡王奉朝请十六年改镇静江宁武静海军二十一年冬帝幸其第拜太师以其侄清海军承宣使子葢为安徳军节度使其他子弟迁秩者十三人南渡后俊握兵最早屡立战功与韩世忠刘锜岳飞并为名将世称张韩刘岳【伏读通鉴辑览】
　　【御批南渡诸将世以张韩刘岳并称然当日始终未常败衂者独一岳飞耳韩世忠虽时见失利而战功尚可指数至张俊辈之少着微劳不过削平内地羣盗其与金人遇未常不望风鼠窜也即如楚州之役张俊既畏缩辞避至五降御扎而光世讫不奉行逮后刘麟邀金师南下光世坐视迁延弃庆州不守反告赵鼎以何事为他人任患几有无君之心髙宗不能明抵其罪光世得以荣宠幸终而史官亦槩以中兴佐命目之无识甚矣】然濠夀之役俊与锜有隙独以杨沂中为腹心故有濠梁之劫【伏设通鉴辑覧】
　　【御批俊懦葸无能心多猜忌其于刘锜固乆深嫉之当金师克濠州不从其退□据险之谋及闻兵去又不信其严兵设备之説且阻锜无徃遂至仓率败逃死伤枕籍欲邀功而适以防师不闻问其失律之罪当□政令可知矣】岳飞寃狱韩世忠救之俊独助桧成其事心术之殊也逺哉帝于诸将中眷俊特厚【伏读通鉴辑覧】
　　【御批张俊才勇既不逮岳飞逺甚又嫉其骤贵累立显功猜嫌日积竟至甘心作桧鹰犬百计倾诬织成寃狱其罪岂在桧下髙宗任其肆意妄为曾不　加察转使之荣保功名非庸阁而何】然警敇之者不絶口二十四年卒年六十九追封循王子五人子琦子厚子顔子正子仁
　　子盖字徳髙父宏从俊军河上金人破开徳府宏战死子盖初从韩世忠讨苖傅补承信郎累功迁武功郎绍兴六年刘猊大举入冦过定逺县将趋宣化窥淮诏遣俊防刘光世军剿之子盖从俊击猊于藕塘授閤门宣赞舍人明年改昌州刺史江南东路马步军都总管十年金人再取河南以兴复宿亳功迁登州防御使兼宣
　　抚司衙兵副统制十一年二月乌珠入庐州攻含山县渐攻厯阳俊遣兵渡江子葢从王徳防和州又防刘锜击金人于柘臯败之军势赫张乌珠复攻濠州子葢又败之于州梁桥除兴宁军承宣使和议成改建康府驻劄御前诸军都统制累授安徳军节度使三十二年春金人攻海州急以子葢为镇江府都统制往援之即日渡江驰至楚州淮东漕臣龚涛谓之曰敌众十倍兵力不支宜张虚声攻淮阳使之必救则海州可解子葢曰彼若不救将如之何乃亟趋涟水取便道以进次石湫堰金人陈万骑于河东子葢率精鋭数千骑击之谓麾下曰彼众我寡利在速战遣统制张玘畧阵中流矢死子葢曰事急矣奋臂大呼驰入阵诸将继之殊死战敌大败拥溺石湫河死者半围遂解金人复整军来战子葢率精鋭击之获其车马铠仗退屯泗州孝宗即位召对赐鞍马铠甲束带且令招集勇敢相时而动子葢受命还招金大将萧扎巴耶律萨里将其众来防寻以疾还镇江授检校少保淮东招抚使未赴卒年五十一赠太尉諡恭庄
　　张宗顔字希贤延安人父吉为泾原将解宣威城围死之宗顔以父恩补三班供职监阌乡酒税积官至泾原副将权殿前司统辖御营军统制张俊选为统领从俊讨浙西防秀州军校徐明以城叛宗顔夜袭其城明遁转忠州刺史迁御前中军统制金人攻明州宗顔破其前军盗杨勍破松溪命宗顔及李棒陈思恭讨之宗顔次浦城不进勍又掠建州宗顔趋南劔州与勍遇遂归盗犹未平谬言已击退侍御史沈与求劾之贬二秩从俊讨李成与成将马进战玉隆观败之迁环庆路马步军副总管神武右军统制改麟州观察使伪齐挟金人攻宣化镇俊遣宗顔潜渡江出其后袭之不胜俊庇之以捷闻遂加沂州防御使继以兵袭击淮北复迁崇信军承宣使宣抚司前军统制伪齐入防督府张浚遣杨沂中与俊合兵御之檄宗顔自泗州为后继与猊遇于李家湾大破之擢龙神卫四厢都指挥使武信军承宣使八年知庐州总帅事敌数百骑抵城下宗顔以骑百余御之敌退绍兴九年卒年四十四赠保静军节度使諡荘敏
　　刘光世字平叔保安军人延庆次子初以荫补三班奉职累陞鄜延路兵马都监靳州防御使方腊反延庆为宣抚使司都统遣光世自将一军趋衢婺出其不意破之贼平授耀州观察使陞鄜延路兵马钤辖时有事燕蓟光世从延庆取易州授奉国军承宣使金将郭药师防除威武奉寜承宣使延庆遣诸将虗趋燕以光世为后继光世不至诸将失援而溃防三官河北贼张通掠濬州境诏光世讨之光世曰贼乌合非有纪律乃佯北以邀之贼竞进光世引骑贯其中贼大溃复承宣使统鄜延路马步军副总管靖康元年金兵攻汴京夏人乘间冦杏子堡堡有两山对峙地险阨光世防之敌至败去擢侍卫马军都虞侯金再攻汴光世入援闻范致虚传檄诸路引兵防之防有诏止勤王兵光世以为宜速进不可以诏示众既而闻京城事遂别道趋虢至济州谒康王命为五军都提举王即皇帝位命省视陵寝寻为提举御营使司一行事务行在都巡检使斩山东贼李昱迁奉国军节度使平镇江叛兵改滁濠太平州无为军江寕府制置使讨张遇于池州遇见官军不整越湖出官军后官军乱光世几被执王徳救之得免遇循江而上光世整兵追至江州防其后军破之遇复东下又追击于江寕二年以功加检校少保命讨李成光世以王徳为先锋大败之再战皆防成遁执其谋主陶子思加检校少傅帝在州金骑掩至天长光世迎敌未至而军溃帝仓卒渡江命光世为行在五军制置使屯镇江府控扼江口寻加检校太保殿前都指挥使苗刘为乱素惮光世张浚在平江驰书谕以勤王光世不从吕颐浩遣使至镇江説之乃引兵防于丹阳兵进光世以选卒为游击仍分军殿后遇苗翊马柔吉军于临平与韩世忠等破之至行在迁太尉御营副使光世遣王徳助乔仲福追至崇安县尽降其众仅以身免逆将范琼被执张俊使光世抚定其众又招贼靳赛降之命光世为江东宣抚使守太平及池州受杜充节制光世言受充节制有不可者六帝怒光世始受命隆祐太后在南昌命光世移屯江州为屏蔽既至日置酒髙防金人自黄州渡江凡三日无知之者比金人至遂遁自信州引兵至南康郦琼围固始县光世遣人招降之又遣王徳擒妖贼王念经于信州充御前巡卫军都统制召赴行在授浙西安抚大使知镇江府光世言安抚控制一路若但守镇江则他郡有警不可离任望别除守臣光世専充安抚使从便置司时光世虑金人必过江故预择便地帝觉之止许増辟通判右谏议大夫黎确疏其择便求佚帝释不问加寕武军节度使开府仪同三司以遣之光世乞便宜行事不许时韩世忠张俊兼领浙西制置使光世复言本路兵火之余不任三处需求遂罢世忠俊兼领时金兵留淮东光世颇畏其锋楚州被围已百日帝手札趣光世援楚者五竟不行但遣王徳郦琼将轻兵以出时奏杀获而已楚州破命光世节制诸镇力守通泰完顔昌屯承楚光世知其众思归欲擕贰之乃铸金银铜三色钱文曰招纳信寳获敌不杀令持钱文示其徒有欲归者扣江执钱为信归者不絶因剏竒兵赤心両军昌遂防砦去绍兴元年金人渡淮真皆阙守命光世兼淮南京东路宣抚使置司州措置屯田迄不行张俊讨李成又命光世分兵徃舒蕲梼其巢穴光世以江北盗未平为辞命兼淮南宣抚使领真通承楚州涟水军郭仲威谋据淮南以通刘豫光世遣王徳擒之并其众范宗尹言光世军多冗费请汰其罢软者帝因作手书与之淮北人多归附者命光世兼海泗宣抚使以安辑之五湖捕鱼人夏寕聚众千余掠人为食郭仲威余党出没淮南卲青据通州光世皆招降之光世请铸淮东宣抚使印给钱粮増将吏皆从其请仍给镇江府常州江隂军苖米三十七万斛为军中一嵗费二年复命移屯扬州时至镇江视师光世不奉诏入朝言邻冦有疑或致生事愿仍领浙西为根本计右司谏方孟卿劾之乞召宰执与议使之必徃光世犹以乏粮为辞光世之来以缯帛方物为献帝命分赐六宫中丞沈与求以为不可命还之吕頣浩奏光世军月费二千万缗乞差官考覈诏御史江跻度支胡蒙至军防校终不得实帝方倚其成功寻诏两漕臣措置镇江酒税务又省织御服局七百万缗以助之加寕武寕国军节度使光世奏部将乔仲福靳赛防江有劳诏进一官给事中程瑀言光世兵未渡江金人或渡淮江浙必震光世方遣人按行宜兴湖洑之间以备退保诏以章示之光世迁延如故三年命光世与韩世忠昜镇同召赴阙授检校太江东宣抚使世忠既至镇江城下奸人入城焚府库光世擒之皆云世忠所遣世忠屯登云门光世引兵出惧其扼已改途趋白鹭店世忠遣兵袭其后光世以闻帝遣使和解仍书贾复冦怐赐之命为江东淮西宣抚使置司池州刘豫将王彦光兵淮上有渡江意光世扼马家渡遣郦琼屯无为军为濠庐援贼乃退光世奏鄜延李佾充閤门祗言者论其渉私罢之金人刘豫入侵时光世张俊韩世忠权相敌且持私隙帝遣侍御史魏矼至军中谕以灭怨报国光世乃移书二帅二帅皆复书致情光世始移军太平以援世忠金兵退光世入觐迁少保请以所置淮东田易淮西田给事中晏敦复言其扰民而止又请竝封其三妾为孺人南渡后诸大将封妾自此始防改神武军为行营防军以光世所部称左防军刘豫筑龙城以窥淮西光世遣王师晟破之加保静军节度使遂领三镇张俊抚淮上诸屯刘豫挟金人分道入侵命光世屯庐州以招北军与韩世忠张俊鼎立杨沂中将精卒为后距刘猊驱乡民伪为金兵布淮境光世奏庐难守欲还太平俊命吕祉驰徃军中督师光世己舍庐州退俊遣人厉其众曰若有一人渡江即斩以狥光世不得已驻兵与沂中相应遣王徳郦琼领兵自安豊出谢歩遇金将三战皆败之张俊入对言光世骄惰不战不可为大将请罢之帝命与赵鼎议遂迁防国镇安保静军节度使右司谏陈公辅劾其不守庐州张俊言其沈酣酒色不恤国事乞赐罢斥光世亦引疾请罢军政又献所余金谷子朝拜少师充万夀观使奉朝请封荣国公赐甲第一区以兵归都督府初光世麾下多降盗素无纪律至是督府命吕祉节制其军郦琼杀祉驱诸军降刘豫九年用讲和恩赐号和众辅国公臣进封雍国公陜西宣抚使弟光逺疏其短中丞勾龙如渊再论光世不可遣而止十年金人围顺昌拜太保为三京招抚处置使以援刘锜光世请李显忠为前军都统又请王徳自隶徳不愿受其节制显忠行至宿泗军多溃进至和州秦桧主罢兵召还光世入见为万夀观使改封杨国公卒年五十四赠太师官其子孙甥侄十四人諡武僖乾道八年追封安城郡王开禧元年追封鄜王光世在诸将中最先进律身不严驭军无法不肯为国任事建炎初结内侍康履以自固又蚤解兵柄与时浮沈不为秦桧所忌故能窃宠荣以终其身方之韩岳不逮逺矣王渊字几道熙州人后徙环州善骑射应募击夏国屡有功累迁河兰湟路第三将部将权知巩州寕逺砦诸羗入冦经畧司讨之表渊总领岷山蕃兵将兴师城泽州羗悉众来争渊奋击大破之追至邈州城移同总领湟州蕃兵将兼知临宗砦坐法免宣和五年刘延庆讨方腊以渊为先锋贼将据钱塘势张甚渊谕禆将韩世忠逆战而伪遁自以强弩伏百歩外贼追之伏弩大败逐北至淳安贼据幇源峒遂围而平之授閤门宣赞舍人权京畿提举保甲兼权提防刑狱公事继从延庆攻契丹防饷道战败为敌所获已而逃归犹以出塞迁武功大夫果州团练使又从杨惟忠辛兴宗破羣盗髙托山等迁拱卫大夫寕州观察使靖康元年为真定府总管就迁都统制呉湛据赵州叛渊讨平之金人攻汴京范讷统勤王兵以渊为先锋寻以所部归康王府明年张邦昌僣立康王如济州命渊以三千人入卫宗庙渊至汴都以朝服见邦昌纳谒曰参冡宰相公邦昌始昜紫袍延之政事堂渊恸哭宣教康王即皇帝位渊与杨惟忠韩世忠以河北兵刘光世以陜西兵张俊苖传等以帅府及降羣盗兵皆在行朝不相统一始置御营司以渊为都统制扈从累月不释甲帝如州授龙神卫四厢都指挥使寻改捧日天武四厢都指挥使进保大军承宣使时羣盗蠭起以渊为制置使平杭贼提兵四出所向皆防平军贼赵万于镇江诛杭贼陈通于杭州降张遇于杨子桥期年羣盗畧尽迁向徳军节度使建炎三年二月金人攻杨州帝仓卒渡江渊从至镇江専管江上海船诸将所部皆不能济刘光世见帝泣防渊忿其言斩江北都巡检皇甫佐以自解自是渊失诸将心帝欲留镇江以援江北羣臣亦固请渊独言镇江止可捍一靣若金人自通州渡江以据姑苏将若何不如钱塘有重江之险议遂决命渊守姑蘓言戎噐全缺兵匠甚少乞括民匠营缮寻自平江赴行在拜签书枢宻院事仍兼都统制命下诸将籍籍帝闻之乃命免奏事签书仍解都统制以慰众心先是统制官苗自负世将以渊骤用颇觖望刘正彦尝招巨盗丁进亦以赏薄怨渊而内侍康履颇用事及渊入枢府正彦以其由宦官荐愈不平俟渊入朝伏兵杀之并杀康履遂成明受之变渊时年五十三渊为将轻财好义家无宿储毎言朝廷官人以爵禄足代耕若事锥刀曷若为啇买邪然多杀降人深交内侍故及于祸赠开府仪同三司累加少保官其子孙八人绍兴四年又官二人乾道六年諡防愍子倚
　　解元字善长保安军徳清砦人疎眉俊目猿臂善骑射起行伍为清涧都虞侯建炎三年隶大将韩世忠麾下擢偏将世忠出下邳闻金兵大至士皆骇愕元领二十骑擒其生口知敌动息俄逄骑百身自陥阵横刺敌将坠马余皆遁去授閤门宣赞舍人苗刘之变从世忠讨之战于临平贼遁追擒于浦城四年三月金人攻浙西世忠治兵京口邀其归路以海舰横截大江金人出小舟十以长钩板舰元在别舸跃入敌舟以短兵击杀十人擒其千户授忠州团练使统制前军继从讨闽冦范汝为转讨湖外诸盗时刘忠据白面山凭险筑垒世忠讨之贼因山设望楼从髙瞰下以兵守之屯壮鋭于四山视其指呼而出战元单骑渉水薄贼砦周覧其形势归告世忠曰若夺据其望楼则技穷矣世忠然之遣元率兵五百长防居中翼以弓矢自下趋髙贼众莫支乃据望楼立赤帜大军并进夹击之贼遂平改相州观察使绍兴四年金人伪齐合兵入侵世忠自镇江趋杨州命元屯承州元度金人将至城下遣百人伏要路百人伏岳庙自以四百人伏路隅令曰俟金人过我当先出掩之伏要路者视我麾旗则立帜以待金人必自岳庙走伏者背出又决河岸遏其归路金人果走城下伏金人进退无路乃走岳庙元追之获百四十八人止遗二人时城中兵不满三千金万户黒头虎直造城下约降元匿其兵以微服出伪若降者金人稍懈俄伏擒黑头虎未几金兵四集元战却之追北十里金人赴水死者甚众改同州观察使六年从世忠出下邳以百骑破敌伏兵授保顺军承宣使十年畧地淮阳至刘令荘骑才三百当敌骑千元挥戈大呼众争奋敌披靡俄而救至后部疑惧元回顾曰我在此若等无虑众乃安转战自辰至午敌退成列而还加龙神卫四厢都指挥使明年世忠罢兵柄以元为镇江府驻劄御前诸军都统制以统其众又明年进侍卫亲军马歩军都虞寻授信保军节度使卒年五十四赠检校少保曲端字正甫镇戎人父涣任左班殿直战死端三嵗授三班借职警敏知书善属文长于兵畧歴秦鳯路队将泾原路通安砦兵马监押权泾原路第三将夏人入冦泾原帅司调统制李庠与端捍御庠虽兵栢林堡斥堠不谨为夏人所薄端力战败之整军还夏人再入冦西安州懐徳军相继陥没镇戎当敌要冲无守将经畧使席贡疾栢林功奏端知镇戎军兼经畧使统制官建炎元年金罗索攻陜西入长安鳯翔関陇大震端时治兵泾原招流民溃卒所过人供粮秸道不拾遗金防骑入境端遣副将吴玠据清溪岭与战大破之端乗其退遂下兵秦州而义兵已复长安鳯翔统领官刘希亮自鳯翔归端斩之以集英殿修撰知延安府王庻为龙圗閤待制节制陜西六路军马遂授端吉州团练使充节制司都统制端雅不欲属庻及金人复攻陜西庻召端防雍耀间端托辞不行庻无如之何则檄贡勒端还旧任遣陜西节制司将官贺师范趋耀别将王宗尹趋白水且令原庆出师为援三帅各遣偏将刘仕忠冦鯶来与师范防庶欲徃耀督战已行防厐世才兵至邠端中悔以状白庻言己赴军前庻乃止师范轻敌不戒卒遇敌于八公原战死二将各引去端遂得泾原兵柄既而金人谍知端庶不恊并兵攻鄜延时端尽统泾原精兵驻淳化庶日移文趋其进又遣使十軰徃説端端不聼庻知事急又遣属官鱼涛督师端阳许而实无行意权转运判官张彬为端随军应副问师期端曰兵不满万不幸而败则金骑长驱无陜西矣不如荡其巢穴攻其必救乃遣吴玠攻华州拔之端自引兵趋耀之同官复迂路由邠之三水与玠防襄乐金攻延安急庻收防亡徃援知鳯翔府王亦将所部赴之比庻至甘泉而延安已陥庶无所归以军付自将百骑与官属驰赴襄乐劳军庶犹以节制望端欲倚以自副端弥不平端号令素严入壁者虽贵不敢驰庻至端令毎门减其从骑之半及帐下仅骑而已端犹虚中军以居庶庻坐帐中端先以戎服趋于庭既而与张彬及走马承受公事髙中立同见帐中良乆端声色俱厉问庶延安失守状欲即军中杀庶夺其兵夜走寕州见陜西抚谕使谢亮请诛庶归报亮曰使事有指今以人臣擅诛于外是跋扈也公为则自为端意阻复归军明日庶见端为言已自劾待罪端拘縻其官属夺其节度使印庶乃得去王将两军在庆阳端召之不应防有告过邠军士刼掠者端怒命统制官张中孚率兵召至庆阳已去遽遣兵要之不及初叛贼史斌围兴元不克引兵还闗中义兵统领张宗谔诱斌如长安而防其众欲徐图之端遣吴玠袭兵擒之而自袭杀宗谔三年迁康州防御使泾原路经畧安抚使时延安新破端不欲去泾原乃以知泾州郭浩权鄜延经畧司公事自谢亮归朝廷闻端欲斩王庶疑有叛意以御营司提举召端端疑不行议者喧言端反端无以自明防张浚宣抚川陜入辨以百口明端不反浚自収揽英杰以端在陜西屡与敌角欲仗其威声承制筑坛拜端为威武大将军宣州观察使宣抚处置使司都统制知渭州浚虽用端然未测端意遣张彬以招填禁军为名诣渭州察之彬见端问曰罗索以孤军深入吾境我合诸路攻之不难万一尼雅满并兵而来何以待之端曰彼将士精鋭且因粮于我我常为客彼常为主今当反之按兵据险时出偏师以扰其耕获彼不能耕必取粮河东则我为主彼为客不一二年必自困毙乃可图也万一轻举后忧方大彬以端言复命浚不主端説四年春金人攻环庆端遣呉玠等拒于彭原店端自将屯宜禄玠先胜既而金人复振玠大败端退屯泾州金乘胜焚邠州而去【按张魏公三战本末畧金罗索与其副萨里防及黒等攻邠州曲端拒之西战皆防至白店原金引众来攻又为端所败本传于端之败金不及一语】玠怨端不为援端谓玠前军已败不得不据险以防冲突乃劾玠违节制是秋乌珠窥江淮浚议出师挠其势端曰平原广野敌便于冲突而我军未尝习水战金人新造之势难与争锋宜训兵秣马保疆而已俟十年乃可端既与浚异浚积前疑竟以彭原事罢端兵柄与祠再责海州团练使万安州安置【伏读通鉴辑览】
　　【御批曲端桀骜不驯屡形跋扈张浚非不知之特以其临阵威声尚堪制胜为朝廷惜御侮之才故以百口保端明其非叛委任不疑虽甚顽劣之人亦当为之感动出死力以相报矣乃陜州之围复挟彦仙私嫌不遵檄赴敕俨然仍以王庶待浚浚见其怙终若此尚安望其同心集事乎他日恭州之狱虽由谗谮而成而其致衅不可谓非自取也】是年浚为富平之役军败诛赵哲贬刘锡浚欲慰人望下令以富平之役泾原军马出力最多皆縁前帅曲端训练有方叙端左武大夫兴州居住绍兴元年叙正任荣州刺史提举江州太平观徙阆州于是浚自兴州移司阆州欲复用之玠与端有憾言曲端再起必不利于张公王庶又从而间之浚入其説亦畏端难制端尝作诗题柱曰不向关中兴事业却来江上泛渔舟庶告浚谓其指斥乗舆于是送端恭州狱武臣康随者尝忤端鞭其背随恨端入骨浚以随提防夔路刑狱端闻之曰吾其死矣呼天者数声端有马名鐡象日驰四百里至是连呼铁象可惜者又数声乃赴逮既至随令狱吏絷维之糊其口熁之以火端干渇求饮予之酒九窍流血而死年四十一陜西士大夫莫不惜之【伏读通鉴辑览】
　　【御批曲端抗违军檄坐视危急不援以致城防将殁奚止再三坐以失律之诛亦不为枉王庶以前诸事即不追咎而陜州彭原之致败皆张浚所目击若彼时即请朝命诛之谁得而议其非者乃于事后信萋菲之谗罗织逮系且以非法致之死恭州之狱论者咸以为宛浚实不能辞怀私耑杀之罪矣】寻追复宣州观察使諡庄愍端有将略使展尽其才要未可量然刚愎恃才凌物此其所以取祸云
　　王友直字圣益博州髙平人父佐以材武称友直年十二随父防谙兵法绍兴三十一年金人渝盟友直结豪杰志恢复乃矫制自拟承宣使河北等路安抚制置使以其徒王任为副使徧谕州县勤王未几得众数万制为十三军军置都统制等官统之进攻大名一鼔而克抚定众庶谕以绍兴年号乃与王任冯谷张升牛汝霖列奏于朝欲领众南归时金人尚在州久不报友直将由夀春涉淮道拜敇书勉以率众敌掎角应援除友直检校少保天雄军节度使王任等并授爵有差得便宜行事旋与敌遇相拒淮北敌兵来益众友直即率所部渡淮既而审所遇乃归师悔不袭击之髙宗视师江上见于金陵赐金带章服锡赉及二子友直耻前功
　　不遂自陈改复州防御使以忠义军统制隶镇江都统司越四月诏偕统制张子盖援海州方接战友直张一旗大书宋忠义将河北王九郎以自表潜由小迳背敌阵因其辎重扼归道桥子盖知友直已乘敌后麾军进撃敌溃走围遂解转宜州观察使孝宗受禅友直与统制宋宁数出竒转战张浚都督江淮一见喜之辟建康前军统制隆兴二年金人犯邉宣谕使王之望命以前军戍昭关友直不逾时即行他军同戍者敌至辄退支直孤军坚守金兵驻黄山鼓柝相闻益整暇自持乾道元年移镇江御前诸军统制俄改步司左军统制兼左骁衞上将军初淮北之战支直母子相失至是访得之乃与其妻李携二女自淮而还累迁侍衞亲步军都指挥使朝廷议遣马步二司移屯重地丞相虞允文欲先发步司支直请以马司先及马帅李显忠屯金陵支直奏马军道途转徙困毙已甚有防免移步司八年转承宣使旋除殿前副都指挥使淳元年授奉国军节度使四年总殿步司大阅于茅滩铠仗精明号令闲肃明年进殿前指挥使赐第中都赐田平江燕射咸预晩节宴安军政稍失降宜州观察使寻罢宫观徒居信州以郊祀恩内徙三奉祠复武宁军承宣使卒年六十一追复节度使赠检校少保
　　李寳河北人【按宋名臣言行别録作乘氏人】尝陥金抜身从海道来归金主南侵淮浙奸民倪询梁简等【按宋名臣言行别録作倪询啇简梁三儿】敎金造舟且为乡导金使苏保衡造舟于潞河将繇海道袭浙江乃授宝浙西路马步军副总管驻劄平江令与守臣督海舟捍御赐宝衣带鞍马尚方弓刀戈甲及银绢万八月次江隂先遣其子公佐与邉士宁潜伺敌动静虚实寳将启行军士争言西北风力尚劲迎之非利寳下令敢阻大计者斩遂发蘓州大洋行三日风甚恶舟防不可收宝忼慨顾左右曰天以是试李宝邪宝心如鐡石不变矣酬酒自誓风即止明日防舟复集士宁自密州回得敌耗甚悉且言公佐已挟魏胜得海州宝大喜趣众乘机进发适大风复作海涛如山宝神色不为动风少杀始纵舟泊抵东海敌己云合围海州旌麾十里寳麾兵登防以劔画地令曰此非复吾境汝等当力战因握槊前行遇敌奋击将士贾勇无不一当十敌出不意亟引去胜出城迎宝奬其忠义勉以共立功名胜感泣乃维舟犒士遣办者四出招纳降附声振山东豪杰如王世修辈各署旗集义勇争应援多者数万人宝列名上诸朝檄所部防宻之胶西命公佐以郡事畀胜与俱发至胶西石臼岛敌舟已出海口泊唐岛相距仅一山时北风盛寳祷于石臼神俄有风自柂楼中来如钟铎声众咸奋引舟握刃待战敌操舟者皆中原遗民遥见寳船绐敌兵入舟中使不知宋师猝至风驶舟疾过山薄敌鼓声震叠海波腾跃敌大惊掣矴举帆帆皆油缬弥亘数里风浪卷聚一隅窘束无复行次宝亟命火箭环射箭所中烟防旋起延烧数百艘火所不及者犹欲前拒宝叱壮士跃登其舟短兵撃刺之金所签中原旧民皆登岛脱甲归命俘大汉军三千余人斩其帅完顔郑嘉努等六人禽倪询等上于朝获其统军符印与文书器甲粮斛以万计余物众不能举者悉焚之火四昼夜不灭宝将乘势席卷公佐切谏以为金主方济淮闻通防已陥得逺失近且有腹背忧乃还军驻东海视缓急为表里援遣曹洋轻舟报防诏奬谕书忠勇李寳四字表其旗帜除静海军节度使沿海制置使赐金器玉带宝战具精利宰臣陈康伯取其长抢克敌弓弩俾所司为式制之卒赠检校少保
　　成闵字居仁邢州人靖康初应刘韐募捍金兵髙宗即位闵领数百骑至州韩世忠追苖传及袭乌珠讨范汝为闵皆在戎行又以力战却敌积功至武功大夫忠州刺史旋以取海州功擢磁州团练使召见赐袍带锦帛加寳玉束带时方与金盟世忠罢兵诏进闵棣州防御使殿前逰奕军统制厯迁保宁军承宣使绍兴二十四年拜庆远军节度使金主将南侵诏闵提禁旅三万镇武昌命湖北守漕创砦屋三万间以待之发折帛米钱茶引共百四十余万缗义仓和粜米六十三万石备军用仍赐金器劒甲临遣之闵至鄂未几进屯应城县八月除湖北京西制置使节制两路军马九月兼京西河北招讨使十一月诏回援淮西闵喜于得归冒雨兼程趋建康士卒多道死朝廷所给犒师物俱掩归已士卒有怨言闵斩之未几除淮东制置使驻镇江既而诏闵保上流发张成华旺军回驻鄂自引兵渡江趋州及金人渡淮北去闵列兵南岸军士声相闻金人笑之曰寄声成太尉有勤防送闵至泗州奏己克复淮东寻入朝凡侍从卿监閤门内侍皆有赂遗左正言刘度劾之犹超拜太尉主管殿前司公事寻复为御史论列罢太尉婺州居住夺庆逺节乾道初聴自便归湖州寻诏复节都统镇江诸军九年请祠致仕治园第于平江淳熙元年卒年八十一赠开府仪同三司子十一人赵宻字微叔太原清源人幼知学嗜兵书用材武试崇政殿授河北队将戌燕髙宗以大元帅开府檄统先锋援京师建炎元年从张俊讨李昱俊轻骑先行遇伏宻奔射毙数人乃脱擢閤门祗侯俊置靖胜军以宻统之平贼董青赵万徐明等累功转武节郎左军统领金兵陷扬州士民随乗舆渡江众数万宻露立水滨麾舟济之苗传之变破赤心军于临平金人攻明州俊遣宻及杨沂中与殊死战败之进武功大夫陞统制又破李成马进赐金带转亲卫大夫康州刺史总管泾原马步军平张莾荡寻诏入卫十年金攻亳宿从俊营合肥出西路时水潦暴涨涉六昼夜始达宿与敌遇败之明年敌分兵犯滁濠宻进击之且命张守忠以五百骑出全椒县伏篁竹间敌疑宵遁宻乃引兵出六丈河断其归路又败之进中卫协忠大夫和州练防御使寻拜宜州观察使为龙神卫四厢都指挥使主管侍卫步军海防朱明暴横宻授张守忠方畧曰海与陆异穷之则日月相持非策之善要在拊定之耳守忠用其计明降进定江军承宣使崇信军节度使以年劳转太尉拜开府仪同三司明年领殿前都指挥使献本军酒方六十六所积钱十万缗银五万两助军用诏奬之上疏告老以万夀观使奉朝请隆兴二年进少保致仕俄报金复犯淮诏宻再为殿前都指挥使和议成罢为醴泉使乾道元年致仕卒年七十一赠少傅
　　刘子羽字彦修建州崇安人资政殿学士韐之长子也宣和末韐帅浙东子羽以主管机宜文字佐其父破睦贼入主太府太仆簿迁卫尉丞从韐守真定防金人入父子相誓死守金人不能拔而去由是知名除直秘阁京城不守韐死之既免丧除秘阁修撰知池州以书抵宰相论天下兵势当以秦陇为根本改集英殿修撰知秦州未行召赴行在除枢宻院检详文字建炎三年大将范琼拥强兵江西召之来不肯释兵张浚与子羽宻谋诛之一日命张俊以千兵渡江若备他盗者使皆甲而来因召俊琼及刘光世赴都堂议事为设饮食食已诸公相顾未发子羽坐庑下恐琼觉取黄纸趋前举以麾琼曰下有敕将军可诣大理置对琼愕不知所为子羽顾左右拥置舆中卫以俊兵送狱光世出抚其众数琼在围城中附金人迫二帝出狩状且曰所诛止琼尔汝等固天子自将之兵也众皆投刄曰诺有防分御营五军顷刻而定琼竟伏诛浚以此奇其材宣抚川陜辟子羽参议军事至秦州立募府节度五路诸将规以五年而后出师明年除徽猷阁待制金人窥江淮急浚念禁卫寡弱计所以分挠其兵势者遂合五路之兵以进子羽以非本计争之浚曰吾宁不知此顾今东南之事方急不得不为是耳遂北至富平与金人战不利金人乘胜而前宣抚司退保兴州人情大震官属有建防徙治防州者子羽叱之曰孺子可斩也四州全盛敌欲入冦久矣直以川口有铁山栈道之险未敢遽窥耳今不坚守纵使深入而吾僻处防峡遂与闗中声援不相闻进退失计悔将何及今幸敌方肆掠未逼近郡宣抚但当留驻兴州外系関中之望内安全蜀之心急遣官属出闗呼召诸将收集防亡分布险隘坚壁固垒观衅而动庶几犹可以补前愆奈何为此言乎浚然其言而诸参佐无敢行者子羽即自请北出复以单骑至秦州召诸亡将诸亡将闻命大喜悉以其众来会子羽命吴玠栅和尚原守大散闗而分兵悉守诸险塞金人知有备引去明年金人复聚兵来攻再为玠所败浚移治阆州子羽请独留河池调防诸将以通内外声援浚许之明年玠戍河池王彦戍金州二镇皆饥浚乃承制拜子羽利州路经略使兼知兴元府子羽至汉中通商输粟二镇遂安除寳文阁直学士是冬金人攻金州王彦失守退保石泉子羽亟移兵守饶风岭驰告玠玠大惊日夜驰三百里至饶风列营拒守金人悉力仰攻死伤山积更募死士由间道自祖溪闗入绕出玠后玠遽邀子羽去子羽不可而留玠同守定军山玠难之遂西子羽焚兴元退守三泉县从兵不满三百与士卒取草牙木甲食之遗玠书诀别玠时在仙人闗其爱将杨政大呼军门曰节使不可负刘待制不然政軰亦舍节使去矣玠乃间道会子羽子羽留玠共守三泉玠曰闗外蜀之门户不可轻弃复往守仙人闗子羽以潭毒山形斗拔其上寛平有水乃筑壁垒十六日而成金人已至距营十数里子羽据胡床坐于垒口诸将泣告曰此非待制坐处子羽曰子羽今日死于此敌寻亦引去自金人入梁洋西蜀复大震张浚欲移潼川子羽遗浚书言已在此金人必不南浚乃止萨里防由斜谷北去子羽谋邀之于武休不及既回凤翔遣十人持书旗招子羽【按宋名臣言行别録载萨里防遣十五軰赍书与旗来招子羽子羽斩其十四人令一人还宋史与本异】子羽斩其九而纵其一还寄语曰欲来即来吾有死尔何可招也先是子羽预徙梁洋公私之积至是金人深入餽不继又腹背为子羽玠所攻死伤十五六疫疠且作亟遁去子羽出师掩击堕溪涧死者不可胜计余兵不能自拔者悉降始金人攻蜀为必取计浚虽衂师卒能全蜀子羽之力居多子羽还兴元四年坐富平之役与浚俱罢【伏读通鉴辑览】
　　【御批张浚富平之败心虽可原然失律之罚不可逭也至刘子羽以参军枝柱其问既谏浚扵未战之前及浚屡欲退遁皆以子羽而止饶风之役亦不为无功朝议因其与浚同事并从贬逐殊失黜陟之平岂其前役参画朝廷皆未之闻乎】寻为言者所论责授单州团练副使泉州安置吴玠始为禆将未知名子羽独奇之言于浚浚与语大悦使尽防诸将至是除川陜宣抚副使上疏论子羽之功请纳节赎其罪诏聴子羽自便明年复原官提举江州太平观张浚还朝议合兵大举乃请召子羽令谕防西帅以集英殿修撰知鄂州未几权都督府参议军事与主管几宜文字熊彦诗同抚谕川陜还言金人未可图宜益兵屯田以俟机会时张浚以刘光世骄惰宻奏罢之而以其兵属子羽子羽辞乃以徽猷阁待制知泉州张浚罢相御史常同论子羽十罪上批出白州安置同疏再上以散官安置漳州十一年张浚荐子羽复原官知镇江府兼沿江安抚使金人入侵子羽建议清野淮东
　　之人皆徙镇江抚以恩信虽兵民杂居无敢相侵者既而金人不至浚问子羽子羽曰异时金人入飘忽如风雨今久迟回必有他意葢金人以皋之败欲急和也未几果遣使议和复徽猷阁待制秦桧风諌官论罢之复提举太平观十六年卒子珙自有传
　　吕祉字安老建州建阳人宣和初上舍释褐建炎二年为右正言以论事忤执政通判明州绍兴元年为荆湖提刑招捕羣盗有方进直袐阁寻召赴行在韩世忠辟祉议军事除直徽猷阁充参议官辞不行三年陞直龙图阁知建康府祉到官与通判府事吴若等共议作东南防守利便三卷上之大略谓立国于东南者当聨络淮甸荆蜀之势今临安僻在海隅移跸江上然后可以系南北离防之心四年冬金人攻淮江左戒严独韩世忠统鋭卒在髙郡金既防涟水破山阳盰眙遂攻承州祉上章言宜遣兵为世忠援既而援兵不至世忠退保镇江祉再上言置江北于度外非命帅宣抚两淮之意且恐失中原心唯当急遣诸将且乞亲御六师庶几上下协心可以不战而胜于是降诏亲征车驾至平江金人退师五年召为中书门下省检正诸房文字寻除兵部侍郎兼戸部侍郎给事中六年迁刑部侍郎都督府参议军事俄迁吏部侍郎刘豫分道入冦时车驾驻平江或请回临安且令守江防海祉独抗言当振士气以控敌锋不可遽退以示弱刘麟众十万已次濠夀刘光世在合肥欲移屯太平州军已行乃命祉驰往军前督其还七年迁兵部尚书陞督府参谋军事往淮西抚谕诸军浚以刘光世骄惰罢之乃命王徳为都统制郦琼副之琼与徳素不协祉还朝琼与徳交讼于都督府及御史台乃命徳还建康以其军隷督府八月复命祉往庐州节制之祉至庐州琼等复讼徳祉谕之曰若以君等为是则大相诳然张丞相但喜人向前傥能立功虽有大过亦阔略况此小嫌乎当力为诸公辨之保无他虑琼等感泣事小定祉乃宻奏乞罢琼及统制官靳赛兵权其书吏漏语于琼琼令人遮祉所遣邮置尽得祉所言大怨怒会朝廷命张俊为淮西宣抚使置司盱眙杨存忠为淮西制置使刘锜为副置司庐州召琼赴行在琼惧遂叛诸将晨谒祉坐定琼防出文书示中军统制官张璟曰诸兵官有何罪张统制乃以如许事闻之朝廷邪祉见之大惊欲返走不及为琼所执璟及兵马钤辖乔仲福统制刘永衡皆死之琼遂率金军四万人渡淮降刘豫拥祉次三塔距淮三十里祉下马曰刘豫逆臣我岂可见之死则死于此又语其众曰军中岂无英雄乃随郦琼去从逆乎众颇感动凡千余人环立不行琼恐揺动众心急防马先渡祉遇害时有得祉括髪之帛归吴中者其妻吴氏持帛自缢以徇葬闻者哀之庆元间诏立庙赐额以旌其忠云
　　胡世将字承公常州晋陵人宿之曾孙登崇宁五年进士第范汝为冦闽以世将为监察御史福建路抚谕使入境韩世忠已平贼迁尚书右司员外郎又迁起居郎中书舍人赐三品服兼修政局坐言者落职奉祠未几除徽猷阁待制知镇江府入为礼部侍郎改刑部出知洪州兼江西安抚制置使建昌兵变杀守臣刘滂婴城以叛世将以便宜发兵讨平之除兵部侍郎复知镇江未几召为给事中兼侍讲直学士院复迁兵部侍郎寻以枢宻直学士出为四川安抚制置使兼知成都府宣抚吴玠以军无粮奏请踵至世将既入境约玠会议蜀之饟运遡嘉陵江千余里半年始达于是奏用转般折运之法军储稍充公私便之绍兴九年玠卒以世将为寳文阁学士宣抚川陜时関陜初复朝廷分军移屯秦鄜延诸道明年夏金人陥同州入长安诸路皆震蜀兵既分声援几絶时世将在河池吴璘请以百口保破敌世将壮之指所居帐曰世将誓死于此乃遣大将吴璘田晟出凤翔郭浩出奉天杨政由赤谷归河池不数日璘防于石壁又拔扶风金人逡巡不敢度陇分屯之军得全师而还诏除端明殿学士十一年秋朝廷复用兵会母丧命起复遂复陇州破岐下诸屯又取华虢兵威稍振未几痬发于首除资政殿学士致仕卒年五十八命有司给事
　　郑刚中字亨仲婺州金华人登进士甲科累官监察御史迁殿中侍御史刚中由秦桧荐桧主和议刚中不敢言移宗正少卿请去不许改袐书少监金归侵疆桧遣刚中为宣谕司参谋官及还除礼部侍郎后使宣谕川陜谕诸将罢兵寻充陜西分画地界使金使乌陵阿赞谟入境欲尽取阶成岷凤秦商六州刚中力争不从又欲姑取商秦于大散闗立界刚中又坚不从继除州陜宣抚副使乌珠遣人力求和尚原刚中恐败和好割秦商之半弃和尚原以与金刚中治蜀颇有方略宣抚司旧在绵阆间及胡世将代呉玠就居河池馈饷不继刚中奏利州在潭毒闗内与梁兴洋诸闗声援相接乞移司利州自是省费百万刚中始至即欲移屯一军大将杨政不从呼政语之曰刚中虽书生不畏死声色俱厉政即聴命都统毎入谒必庭参然后就坐吴璘陞检校少师来谢语阍吏乞讲钧敌之礼刚中曰少师虽尊犹都统制耳傥变常礼是废军容行礼如故奏蠲四川杂征又请减成都府路对籴及宣抚司激赏钱时刚中于阶成二州营田抵秦州界凡三千余顷岁收十八万斛又请分利州为东西路以兴元府利阆洋巴劔州大安军七郡为东路治兴元命杨政为安抚以兴阶成西和文陇凤七州为西路治兴州命吴璘为安抚而命郭浩为金房开达州安抚诸禆将领安抚者皆罢从之弛防路酒禁复利州钱监为绍兴监秦桧怒刚中在蜀专擅令侍御史汪勃奏置四川财赋总领官以赵不弃为之不宣抚司不弃颇求刚中阴事言于桧桧阳召不弃归因召刚中刚中语人曰孤危之迹独赖上知之耳桧闻愈怒遂罢责桂阳军居住再责濠州团练副使复州安置再徙封州卒
　　钦定续通志卷三百七十四
<史部,别史类,钦定续通志>
　　钦定四库全书
　　钦定续通志卷三百七十五
　　列
　　宋【七十九】
　　白时中　　　徐处仁　　　冯澥
　　王伦　　　　宇文虚中　　汤思退
　　朱倬　　　　王纶　　　　尹穑
　　王之望　　　徐俯　　　　沈与求
　　翟汝文　　　王庶　　　　辛炳
　　白时中字防亨夀春人登进士第累官为吏部侍郎坐事降秩知郓州已而复召用政和六年拜尚书右丞中书门下侍郎宣和六年除特进太宰兼门下封崇国公进庆国始时中尝为春官诏令编类天下所奏祥瑞其有非文字所能尽者图绘以进时中进政和瑞应记及赞及为太宰表贺翔鹤霞光等事圜丘礼成上言休气充应前所未有乞宣付秘书省时燕山日告危急而时中恬不为虑金人入攻京城修守备时中谓宇文粹中曰万事须是渉厯非公尝目系守城之事吾軰岂知首尾邪钦宗即位召大臣决策守京师问谁可将者李纲言朝廷髙爵厚禄蓄飬大臣盖将用之有事之日时中軰虽书生然抚将士以抗敌锋乃其职也时中勃然曰李纲莫能将兵出战乎纲曰陛下傥使臣当以死报于是以纲为右丞充守御使时中寻罢为观文殿学士中太一宫使御史劾时中孱懦不力诏落职未几卒徐处仁字择之应天府谷熟县人中进士甲科为永州东安县令蛮人叛处仁入峒开示恩信蛮感泣誓不复反知济州金乡县以荐召见徽宗问京东嵗事处仁以旱蝗对问邑有盗贼乎曰有上谓处仁不欺除宗正寺丞太常博士时初置算学议所祖或以孔子赞易知数处仁言仲尼道之无所不备非专门比黄帝迎日推策数之始也祖黄帝为宜擢监察御史迁殿中右正言给事中摄开封府裁决如流囚系常空进户部尚书继拜中大夫尚书右丞下母忧免防以资政殿学士知青州徙知永兴军童贯使陜西欲平物价处仁议不合曰此令一则商贾弗行而积藏者弗出名为平价适以増之转运使阿贯意劾其格徳音倡异论侵辱使者诏处仁赴阙寻改知河阳落职知蕲州久之以显谟阁直学士知颍昌府民有得罪宫掖者虽赦不原处仁为奏上童贯乗是挤之夺职提举鸿庆宫复延康殿学士知汝州再奉鸿庆祠知徐州召为醴泉观使徽宗访以天下事处仁对曰天下大势在兵与民今水旱之余赋役繁重公私凋敝兵民皆困不及今谋之后将有不胜图者除侍读复言昔周以冡宰制国用于嵗之杪宜防朝廷一嵗财用之数量入为出节浮费罢横敛百姓既足军储必豊帝称善诏置裕民局讨论振兵裕民之法蔡京不悦言者谓令设局曰裕民岂平日为不裕民哉乃罢局出处仁知州未几以疾奉祠归南都方腊为乱处仁亟见留守薛昻为画守战之策因语昻曰睢阳蔽遮江淮乃国家受命之地脱有非常吾助君死守语闻于朝起为应天尹河北盗起徙大名尹前尹王革惨而怯盗无轻重悉抵死小有警辄闭城以兵自卫处仁至即大开城门彻牙内甲兵人情遂安上备边御戎十策进观文殿学士召为寳箓宫使特陞大学士旧制大观文非宰相不除前二府得除自处仁始钦宗即位金人攻汴处仁储粮列备合鋭兵万人勤王奏乞下诏亲征以张国威奏至朝廷适下亲征诏书以李纲为行营使即移书纲言备御方畧金人北归处仁奏宜伏兵濬滑击其半济必可成功召为中书侍郎入见钦宗问割三镇处仁言国不竞亦陵且定武陛下之潜藩不当弃与呉敏议合敏荐处仁可相拜太宰兼门下侍郎童贯部胜防军卫徽宗东巡贯既贬军士有恶言徽宗将还都人汹惧或谋为备处仁曰陛下仁孝思奉晨昏属车西还天下大庆宜郊迎称贺军士妄言臣请身任之乃以处仁为扈驾礼仪使统禁旅从出郊迄二圣还宫部伍肃然初处仁为右丞言六曹长贰皆异时执政之选而部中事一无所可否悉禀命朝廷夫人才力不容顿异岂有前不能决一职而后可共政者乎乞诏自今尚书侍郎不得辄以事诿上有条以条决有例以例决无条例则酌情裁决不能决乃申尚书省防处仁以忧去不果行及当国卒奏行之聂山为户部尚书兼开封尹库有美珠山密语寜徳宫宦者用特防取之处仁奏陛下鍳近患事必由三省今以珠为道君太上皇后夀诚细故且美事然此端一开则前日应奉之徒复纵臣为陛下惜之乃抵主藏吏罪处仁言论初与呉敏李纲合寻亦有异议尝与敏争事掷笔中敏面鼻额为黒唐恪耿南仲聂山欲排去二人而代之位讽言者论之与敏俱罢处仁以观文殿大学士为中太一宫使寻知东平府提举崇福宫髙宗即位起为大名尹北道都总管卒于郡处仁在宣和间数请寛民力以弭盗贼尹大名以刚亷称及为首相无大建明方进言以金人出境社禝再安皆由圣徳俭勤致有天人之助种师道请合诸道兵屯河阳诸州为防秋计处仁谓金人岂能复来不宜先自扰以示弱南都受围时处仁在围城中都人指为奸细杀其长子庚防子度吏部侍郎
</div>
    <div class="pagination">
<a href="钦定续通志_page206.html">上一页</a><span>...</span><a href="钦定续通志_page202.html">202</a><a href="钦定续通志_page203.html">203</a><a href="钦定续通志_page204.html">204</a><a href="钦定续通志_page205.html">205</a><a href="钦定续通志_page206.html">206</a><span class="current-page">207</span><a href="钦定续通志_page208.html">208</a><a href="钦定续通志_page209.html">209</a><a href="钦定续通志_page210.html">210</a><a href="钦定续通志_page211.html">211</a><a href="钦定续通志_page212.html">212</a><span>...</span><a href="钦定续通志_page208.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
