<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 493 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 493 页/共 848 页
  </h1>
  <div class="content">
   ○修东河黄沁、下南、二厅堰坝。从河道总督栗毓美请也。　　

○丙寅。以京畿得雨。上诣黑龙潭神祠。改祈为报。　　

○谕内阁、向来武职引见。遇有弓箭平常之员。朕必停其升阶。或酌予处分。其有缉捕勤奋。亦必量加甄叙。昨兵部将升署安徽泗州营都司王梦熊、带领引见。该员箭无准头。本应驳斥。但念该员前在守备任内。拏获盐枭二十余名。私盐十五万余斤。著有微劳。是以降旨仍准其升署都司。其缉捕之案。不复加恩甄叙。朕准情酌理。一秉大公。务昭平允。嗣后武职各员。尽心职守。固当以缉捕为先。尤应以弓马为重。其各勤加练习。以副朕整饬戎行至意。　　

○以浙江海塘大工完竣。予道员窦欲峻等升叙有差。　　

○以捐备浙江海塘工需。予捐职知府瞿世瑛等议叙。　　

○缓徵山东益都、临淄、诸城、安邱、临胊、昌乐、高苑、博兴、乐安、寿光、博山、掖、平度、昌邑、潍、胶、高密、即墨、蓬莱、黄、福山、栖霞、招远、莱阳、宁海、文登、荣城、海阳、二十八州县歉收村庄新旧正杂额赋。及旧贷仓谷耔种。　　

○缓徵陕西西安、同州、乾、三府州歉区旧欠额赋。　　

○丁卯。遣定亲王奕绍诣黑龙潭。惇亲王绵恺诣觉生寺。贝勒奕绮诣清漪园龙神庙。贝勒奕絪诣静明园龙神庙。庆郡王绵慜诣宣仁庙。凝和庙。惠郡王绵愉诣昭显庙。时应宫。密云副都统布勒亨诣白龙潭。谢雨。　　

○谕内阁、程祖洛等奏、现获萧乌鸟、曾武等犯。提省审办一摺。曾武一犯。纠夥劫窃。实为洋面盗首。前因闻拏窜匿。屡经降旨、饬令该督等设法躧缉。务期必获。兹据奏称、先后拏获萧乌鸟、并陈沅之弟陈乌、陈蚊等三犯。并向曾纪之妻康氏。究出曾武、曾纪下落。旋据该县营文武员弁。将曾武、曾纪、认明指拏到案。除此海洋巨盗。甚属可嘉。曾马养一犯。虽据曾武供称业经病故。究难凭信。该督等仍当密饬查访。务得实据。不得遽凭曾武一面之词。致令该犯漏网。并向各该犯确切究明。此外夥党。共有若干人。现在窜匿何处。务即按名查拏。毋稍疏纵。以安商旅而肃洋面。所有拏获著名巨盗文武各员弁。著该督等择其尤为出力者。酌量保奏。毋许冒滥。　　

○又谕、祥康等奏、查明金州等城旗丁。私赴双城堡地方耕作。并无占碍一摺。前因金州等处旗丁。私往双城堡地方耕作。有无占碍移驻京旗之处。令该将军等查明具奏。兹据祥康等奏称、双城堡京旗房地。各有分定准数。均有界限。此项旗丁。由金州等城私行来堡谋食。其充丁者。系顶本地丁缺。未充丁者。帮同耕作。于将来移驻京旗。并无占碍。著照该将军等所议、每年由熊岳副都统饬谕金州等城该管各官。分晰造具细册。咨报各该衙门。随时稽查。如核与册造相符。仍将一年移来丁口内。充补正丁者若干。现作帮丁者若干。分别咨覆。以杜牵混。惟是金州等处。同系旗丁。既不占碍移驻京旗生业。自可照议办理。至行之既久。难保无内地民人。潜往该堡。影射牵混。应严查禁止。傥有如此等弊。一经查出。定将该将军及该管官员。治以应得之咎。决不宽贷。　　

○谕军机大臣等、本日据都察院奏、通州民人陈锦荣具控中仓甲斗倪亮等影射朋充。把持仓务一案。已有旨交刑部审讯矣。此案据该民人在都察院结称、曾于本年春间。在仓场衙门两次具呈控告。案关胥役朦充舞弊。无论虚实。总应确切查明。该衙门何以俱未经准理。著铁麟、王楚堂、明白回奏。将此谕令知之。寻奏、本年正月。陈锦荣赴仓场衙门呈控中仓甲斗刘幅、孔宝斋、舍皂张德、并宋二、黄大。即饬发监督讯明。系挟嫌捏告。且宋二、黄大、仓中并无其人。已据批结。是以复控未经准理。报闻。　　

○以詹事府詹事琦琛、为大理寺卿。　　

○以督办浙江海塘工竣。钦差都察院左都御史吴椿、巡抚乌尔恭额、下部议叙。　　

○旌表守正捐躯山东阳谷县民张兴安媳蒋氏。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百八十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十六年。丙申。四月。戊辰。上诣绮春园问皇太后安。　　

○谕内阁、前据黄爵滋奏、漕河积弊。并请复派巡视御史。当降旨交大学士军机大臣会同该部议奏。兹据会议具奏。朕详加披阅。漕河为国家重务。设官分职。大小相维。立法极为周备。每岁军船连樯北上。经历黄运各河。催趱稽查。修防挑浚。在在均关紧要。在事大小臣工。及地方文武员弁。果能不分畛域。认真经理。凶顽自可敛戢。运道自可畅通。且漕河各督臣具有专责。若复派御史前往稽查。随事札商。不惟坐失机宜。转恐易滋推卸。所有奏请复派御史之处。著无庸议。至水手发给腰牌。原所以杜混冒。著各该督抚等严饬漕河运弁。及地方文武各官。随时认真查察。傥有隐匿腰牌。游荡为匪。伪造腰牌。冒充水手。沿途滋事者。一经查出。均于应得本罪上加一等治罪。漕河及地方官。如能查拏究办。著照现定章程。分别劝惩。又运丁应领运费。本足办公。近因各项陋规。层层剥削。以致丁力日疲。渡黄抵坝。不能依限。实为漕行之累。著各该督抚通饬所属。随地随时。确切查察。傥有前项陋规。立即严拏究治。无稍姑息。至漕船经过河道。全在平日挑淤加筑。方免临事周章。该河督等务饬所属道将厅营。先事豫防。不得仍前怠玩。如有领项不即办工。致误漕运者。立即指名严参。重治其罪。近来河员陋习。往往任听劣幕把持。浮估冒开。无弊不作。该河督等惟当留心体访。傥该员弁等仍有前项弊端。及幕友盘踞各库贮。即行参革驱逐。俾知儆畏。沿河旧有淤滩。节经各该省查丈报部。惟历年久远。近河一带。不无新涨淤滩。自应实力查勘。分别报部升科。采办交工。不准稍有隐匿。至专管荡营。设有守备等官。向归淮海道统辖。著即饬该道实力整顿。如有弁兵影射欺蔽。任民垦种收租。并屯留匪类等弊。务即从严惩办。不得狃于积习。一味姑容。总之有治人而后有治法。所有现议章程。该督抚等总当讲求振作。实力奉行。傥经此次谆谕之后。仍不能破除情面。痛改锢习。但经发觉。事隶漕务者。惟漕臣是问。事隶河工者。惟河臣是问。事隶经过地方者。惟各督抚是问。朕惟知执法从事。不能幸邀宽典也。懔之慎之。将此通谕知之。　　

○谕军机大臣等、有人奏、淮扬道属山清外河同知于颐发、久患风痹。不能赴工。淮徐道属宿南通判程国梁、老耄昏病。公事废弛。淮海道属山安南岸同知熊增、纵子营私。坐废要工等语。河防重地。岂容衰劣之员滥竽充数。致滋贻误。著恩铭、赵盛奎、于查办广东事竣后。驰赴清江浦。即将所参各员。严密查访。傥实系衰庸不职者。即据实参奏。毋稍隐饰。将此谕令知之。　　

○以司经局洗马杜受田、署日讲起居注官。　　

○己巳。孝端文皇后忌辰。遣官祭昭陵。　　

○庚午。谕内阁、恩特亨额奏、查获漕船私带违禁器械等语。本年首二两进帮船到淮。经该漕督派员会同该管厅弁。按船摉获违禁器械多件。将各水手分别究办。可见各帮船私藏器械。动辄逞凶。系必有之事。总由向来废弛。是以肆行无忌。此次一遇摉查。即能起获无数。办理甚属认真。恩特亨额著交部议叙。旗丁水手私带鸟枪。该管运官例有失察处分。此次会同摉获。尚无回护。所有该管厅弁。以前失察处分。著加恩宽免。嗣后各帮船务当督令随时摉查。从严惩办。傥稍弛纵。即行据实参处。以肃漕政。　　

○谕军机大臣等、有人奏、广东普宁县知县汤聘三惩收钱粮。始需规费洋银一千余圆。继听绅士庄姓通知门丁怂恿本官要洋银五千圆。该处民人习性犷悍。因派费不均。互相争斗。是以本年巡抚祁＜?土贡＞亲往查办。又澄海县知县张文化纵酒废事。到任未及半载。抢劫之案。至四十余起之多。内有陈文忠家被劫报县。该知县醉不能起。仅委典史查勘。反勒事主改劫为窃。又岁贡生蔡姓家被劫。已被贼鸟枪打伤。案悬无获。此外各案。俱置不问。以致劫匪愈滋蹂躏等语。地方官藉徵收名色。任意索费。若累闾阎。酿成巨案。嗜酒废公。积案不办。如果属实。自应严行参究。以儆官邪。著恩铭、赵盛奎、即将所指各情节严密访查。一经得实。务即提同各案人证卷宗。秉公查究。据实奏参。毋稍疏纵。将此谕令知之。　　

○又谕、据申启贤奏、山西介休县革员李镇五与李钟峨等互控家产一案。所有案内最要之李钟嶂一名。现据该县禀报。闻赴河南中牟县大义当铺躲匿等语。著桂良即派委妥员前往中牟县地方。密速查拏。缉获后一面奏闻。一面解往山西归案审办。毋任闻风远扬。将此谕令知之。寻奏、摉查中牟县大义当铺。及分出之恒义当铺。均无李钟嶂。提讯典夥保邻。坚称并未来豫。得旨、虽查无踪迹。仍应密行侦缉。不可一奏了事也。　　

○礼部以繙译会试中额请。得旨、取中三名。　　

○旌表守正捐躯湖南益阳县民姚德美妻卜氏。　　

○辛未。引见乙未科散馆及补行散馆人员。得旨、修撰刘绎、编修钱福昌、业经授职。其清书二甲庶吉士陈宝禾、杜＜?乔羽＞、汉书二甲庶吉士陶庆增、罗惇衍、孙铭恩、张云藻、喻增高、许乃钊、张芾、吴式芬、朱琦、锡祉、吕贤基、贾瑜、舒文、王清选、陈堃、陶恩培、周恩绶、叶琚、刘源浚、张廷选、何桂清、陈坛、何裕承、赵振祚、叶名琛、张鑅、俱著授为编修。清书三甲庶吉士江泰来、黄铭先、汉书三甲庶吉士邱建猷、景霖、俱著授为检讨。戚维礼、乔晋芳、余春照、陈鹤年、春熙、徐资乾、郑敦谨、春辂、朱宪曾、徐夔典、宗室英淳、黄宗汉、俱著以部属用。崇杞林、秦淳熙、张景星、刘用宾、孔昭慈、廖朝翼、司徒煦、俱著以知县即用。　　

○补行道光十五年大计。甘肃卓异官九员。罢软官二员。年老官三员。才力不及官四员。浮躁官一员。分别议叙处分如例。　　

○壬申。谕内阁、耆英等奏、八旗幽僻地面情形一摺。左右翼正副翼尉。为步营表率之员。八旗地面。事无大小。皆由该员等督办。现在八旗二十四固山幽僻处所。安设更房兵额各情形。各旗办理。未能一律妥协。左右翼正翼尉兴泰、图萨布、副翼尉秋前保、苏鲁礼、著各降顶带一级。予限一年。饬令将一切废弛之处。迅速整顿。果能于限内办理妥协。即奏请开复顶带。傥仍因循疲玩。著即将该员等严参惩办。又另片奏、嗣后步营官员过失。酌议摘去顶带。以观后效等语。均著照所议办理。　　

○命大学士长龄、阮元、刑部尚书成格、户部右侍郎程恩泽、礼部左侍郎卓秉恬、兵部左侍郎廖鸿荃、右侍郎史谱、内阁学士王植、为殿试读卷官。　　

○赏会试年老举人彭友林等十名检讨学正职衔有差。　　

○癸酉。策试天下贡士夏子龄等一百七十二人于保和殿。制曰。朕抚绥寰宇。敬绍丕基。宵旰健勤。不敢暇逸。仰荷昊苍眷佑。四海乂安。惟益延集嘉谟。冀熙庶绩。临轩策问。其敬听之。士以行谊为重。而科目先凭文学。文学多端。首重经史。九经为圣贤彝训。帝学官箴。皆从此出。故未言汉宋之讲孔孟。当先求孔孟之说诗书。诗书内名言至论。最补身心治道。为孔孟所引证推明者何在。汉晋唐宋传注疏义。孰为醇正。易之费虞。书之欧夏。诗之三家。何所考见。贾公彦二礼孰精。仪礼经传通解。朱子晚年立意若何。史以春秋为最先。三传科例何殊。荀袁两汉纪。继为编年之体。司马光通鉴。重在资治。后世资为金鉴。皆不刊之书也。多士治经学史。先器识而后文艺。所以裨朕治理者也。其胪叙之。考绩始自唐虞。询事考言。既已察之平时。而三载五载九载。何以加密。尚书大传。谓积善至于明。五福以类升。积不善至于幽。六极以类降。其说何如。周官六计。以廉为本。或训廉为察。厥义孰优。汉以六条察二千石。晋以五条考郡县。唐叙以四善。分以二十七最。差以九等。宋因唐之四善。分为三等。详略得失。可缕析之欤。汉书言综核名实。故吏称其职。然或上求实效。下循虚名。将操何道而使之皆实心以任事乎。虞廷钦恤。刑期无刑。周官五刑之属各五百。吕刑何以言五刑之属三千。所增减者安在。魏文侯时李悝著法经六篇。为后世律例所自始。然楚之仆区。郑之刑书。晋之刑鼎。不俱在李悝之前欤。汉初约法三章。厥后萧何定律令。于李悝所造凡益若干篇。叔孙通复益者何律。唐之律令格式。宋之刑统。元之至元新格。大元通制。明之大明律令。其轻其重。其沿其革。能详陈欤。朕哀矜庶狱。每阅谳牍。再三审慎。期于无枉无纵。司宪之吏。宜如何持平协中。以共泯刻核姑息之见乎。自昔除莠安良之法。莫善于保甲。汉之亭长啬夫游徼。唐之里正耆老。所辖之地甚近。所联之户无多。里巷之中。互相纠察。最为切近。后世幅员日广。户口日繁。生计之绌。盗贼易生。惟有编查勤密。摘发精明。庶使闾阎相安。奸慝敛迹。夫以一州一县。四境非远。果能视一邑如一家。何至藏伏盗奸。传习邪术。赵广汉张敞固甚严明。然能消患于初萌。戢乱于未发。如龚遂至郡。盗贼皆散。不更善乎。盗之所以重乎弭者在此也。多士来自田间。见闻较切。其各陈之。凡此四端。皆经国之大猷。为政之本务。其稽古有年。讲求有素者。所宜悉抒谠论。毋有所隐。朕将亲览。虚衷听纳焉。　　

○谕内阁、鸿胪寺卿黄爵滋奏、请查究州县弊蔽命盗一摺。州县为亲民之官。于命盗重案。务获正凶正贼。按律究办。方足以服民心而伸国法。若如所奏、近年以来。命盗大案。层见叠出。除京控各案外。其未及上陈。狡展稽迟者。每省多或千余。少亦数百。牵引多人。拖累多载。命案则百计宕延。盗案则公然卖放。尚复成何政体。其各省州县逃军。扰累地方。勾通差役。结连匪党。关系命盗案件。尤为紧要。著各直省督抚遇有命盗之案。必先明查暗访。如所属州县得赃纵凶。饰词延搁。即据实严参。其逃军人犯。除加等治罪外。配所及本籍印官疏纵容留。亦著分别参处。庶命盗理而刑政肃。吏治日有起色矣。将此通谕知之。　　

○甲戌。上诣绮春园问皇太后安。　　

○谕军机大臣等、本日总管内务府奏称、交商变价薓斤。计自道光十二年起。至十五年止。共交去薓二百七十三斤十三两六钱二分。该督仅解到广储司银五万两。尚欠银八十一万七千余两等语。此项薓斤变价银两。应支各款。势所必须。两淮自十二年至十四年以来。并无铳引之案。薓斤系交商变价之物。非生息利银归纲徵解可比。四等薓斤。无论何处。均易行销。何得延宕不即交价。著陶澍详查交去薓斤若干。应解薓价若干。迅速照数起解。无误支发而清积欠。将此谕令知之。　　

○命吉林将军乐善留京。以盛京副都统祥康、署吉林将军。调正黄旗汉军副都统禄普、为盛京副都统。以西宁办事大臣德楞额、为正黄旗汉军副都统。　　

○旌表守正被戕直隶河间县民杨继法女云姐。　　

○乙亥。以前任吉林将军乐善、署镶蓝旗汉军都统。镶白旗蒙古副都统巴清德、署正红旗护军统领。　　

○补行道光十五年大计。山西卓异官十二员。年老官三员。不谨官一员。才力不及官二员。有疾官三员。分别议叙处分如例。　　

○丙子。上诣大高殿行礼。　　

○还宫。　　

○御乾清宫。召读卷官入。亲阅定进呈十卷甲第。　　

○谕内阁、御史况澄奏、请饬禁降革人员违例逗留。藉端保奏一摺。各省革职降调人员。例应分别饬令回籍、及给咨赴部。岂容任其迁延观望。藉事夤缘。是以屡经降旨、谕令该督抚等于此项人员。不得瞻徇情面。为见好乞恩地步。若如该御史所奏、近年各省降革之员。并不回籍赴部。往往逗留省垣。觊觎差使。或干谒上司。妄希委署。或嘱托僚友。遇事吹嘘。虽经离任。仍复干预公事。藉图开复。又或劝助勒帮。求饱囊橐。甚或放债渔利。窝留军犯。行止卑鄙。纷纷效尤。是该督抚等但知徇庇属员。罔顾政体。纵谓该省要务需人。尽可于现任候补内遴选差遣。岂通省竟乏贤能。专藉兹降革人员。始能蒇事耶。似此藉端取巧。致开奔竞之风。于吏治官方。大有关系。嗣后各督抚等务当破除锢习。一秉至公。遇有属员因案革职者。饬令回籍。降调者给咨赴部候补。即有交代经手事件。亦应照例勒限咨部办理。不得任意迁延。妄生希冀。经此次谆谕之后。各督抚等如敢视为具文。仍将此项人员留省差委。甚至登诸荐牍。吏部即行指参。并将此旨载入则例。将此通谕知之。　　

○礼部议准、福建巡抚魏元烺疏报、采访上杭县贞节妇女一千二百三十四口。请建总坊旌表。从之。　　

○丁丑。上御太和殿传胪。赐一甲林鸿年、何冠英、苏敬衡、三人进士及第。二甲张锡庚等七十二人进士出身。三甲孔继鑅等九十七人同进士出身。　　

○幸圆明园。　　

○谕内阁、本日据讷尔经额由驿驰奏、剿捕武冈州滋事匪徒。已就肃清一摺。此案湖南新宁县逆匪蓝正樽即蓝沅旷。胆敢聚众倡乱。围扑武冈州城。先经该州营率领兵勇。歼捦溃散。复经该督抚督率地方文武员弁严行摉捕。节次剿捦匪犯千有余名。并究明余党。尽法惩治。及分别按律办理。惟首逆蓝沅旷尚未弋获。著该督等严饬所属。并咨会邻省一体严拏务获。明正刑诛。以快人心而彰国法。该地方文武于上年十一月间。既将习教传徒之潘明德等犯拏获。本年正月间。复经得有风闻。并续获逆犯吴立鹄等。彼时若能细心根究。先事豫防。即可消患未萌。何至酿成巨案。是该地方官失察之咎。本无可逭。姑念此次逆谋甫著。即行歼除。现已一律肃清。不至重烦兵力。办理尚为迅速。此时若即将首逆拏获。立正典刑。所有该管地方文武失察处分。自可量予末减。傥不能实力摉查。致该首逆日久稽诛。仍当重治其罪。其现获各犯。除业经正法外。余著刑部速议具奏。又另片奏、此案军需。由该省筹款给发。著照所议办理。免其造册报销。　　

○谕军机大臣等、本日据讷尔经额由驿驰奏、剿捕逆匪情形一摺。览奏均悉。逆犯蓝正樽即蓝沅旷、纠众滋事。经该督等督饬文武员弁。先后歼剿摉捦千有余名。其余各犯。多已解散。现在一律肃清。惟讯据张和尚、陈仲潮等供称、是日夜间打败。道路昏黑。实不知蓝沅旷逃往何处。其所供蓝沅旷素日熟游之地。如广西全州所属地方之寿福寺、苦炼葊、猫儿山等处。现已派委员弁兵役前往。知会该处协同跟拏。尚未报获。逆首蓝沅旷胆敢造作逆书。聚众倡乱。实属罪大恶极。应摉拏务获。立正刑诛。以彰国宪而快人心。本日已有旨谕令江西湖北广东广西四川贵州各督抚一体严拏。无任窜匿。惟念该逆未经被创以前。恃有匪党多人。因敢负嵎抗拒。此时党羽歼捦殆尽。若竟逃往邻近各省。则势孤力绌。不难即日就捦。该逆诡谲多端。未必不计及于此。设或恃有猺峒深林密箐。冀可潜踪。因而逃入峒中。妄希兔脱。亦属事所或有。该督惟当剀切晓谕。并悬赏购线。劝令附近军民及各峒猺人。傥有该逆潜逃踪迹。即行缚献到官。立予重赏。惟不可擅用兵力。致滋扰累。别生事端。总期罪人斯得。不致幸逃法网。方为妥善。又另片奏、参将苏清阿前往镇筸。密访滋事首犯。突于三月十九日黎明。有贼匪数人。持刀进寓。将该参将凶砍多伤。并将靖州千总段芝兰一并砍伤等语。著该督即行确切查明。是否因该参将等查办认真。不肯迁就。匪徒恐致被获。因而乘间谋害。似此肆意逞凶。伤及官弁。殊堪发指。不可不严行惩办。以儆凶顽。该督即明白晓谕。务令安分兵勇。将此次行凶要犯。按名首出。庶可宽减前次被惑附和之罪。断不准意存消弭。致首犯日久稽诛。至苏清阿、段芝兰、如果查办认真。并非激变。现在伤痕曾否平复。著一并查明据实具奏。候朕施恩。将此谕令知之。　　

○又谕、寄谕两广总督邓廷桢、四川总督鄂山、江西巡抚陈銮、湖北巡抚周之琦、广东巡抚祁＜?土贡＞、广西巡抚梁章钜、贵州巡抚贺长龄。本日据讷尔经额由驿驰奏、武冈州滋事首逆蓝正樽即蓝沅旷。尚未弋获。讯据从逆夥犯张和尚等、供出蓝沅旷素日熟游之地。内如广西全州所属地方之寿福寺、苦炼葊、猫儿山等处等语。此案首逆蓝沅旷纠众倡乱。罪大恶极。自应迅速拏获。立正刑诛。岂容幸逃法网。著各该督抚等严饬所属文武员弁。务当不分畛域。实力访查。傥有该逆潜匿境内。立即设法捕捦。解往湖南。交讷尔经额讯明惩办。以彰国法而快人心。将此各谕令知之。
  </div>
  <div class="pagination">
   <a href="清实录道光朝实录_page492.html">
    上一页
   </a>
   <span>
    ...
   </span>
   <a href="清实录道光朝实录_page488.html">
    488
   </a>
   <a href="清实录道光朝实录_page489.html">
    489
   </a>
   <a href="清实录道光朝实录_page490.html">
    490
   </a>
   <a href="清实录道光朝实录_page491.html">
    491
   </a>
   <a href="清实录道光朝实录_page492.html">
    492
   </a>
   <span class="current-page">
    493
   </span>
   <a href="清实录道光朝实录_page494.html">
    494
   </a>
   <a href="清实录道光朝实录_page495.html">
    495
   </a>
   <a href="清实录道光朝实录_page496.html">
    496
   </a>
   <a href="清实录道光朝实录_page497.html">
    497
   </a>
   <a href="清实录道光朝实录_page498.html">
    498
   </a>
   <span>
    ...
   </span>
   <a href="清实录道光朝实录_page494.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
