<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 155 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 155 页/共 1860 页</h1>
    <div class="content">○又谕曰。哲卜尊丹巴呼图克图、作札寄与额驸策凌云。前蒙世宗宪皇帝特旨。令我移居多伦诺尔。前岁瞻仰天颜。奉谕、俟一二年后。令尔仍移居库伦。今军事已定。乞为我奏闻等语。哲卜尊丹巴呼图克图、系众喀尔喀普同供养之喇嘛。前准噶尔侵犯时。觊觎抢夺。蒙皇考睿鉴。降旨令呼图克图、移至多伦诺尔。贼人失意空还。今噶尔丹策零、革心悔过。奏请求和。边庭无事。应令哲卜尊丹巴呼图克图、仍居库伦。著军机大臣等议奏。寻议、喀尔喀公敏珠尔。原系照管呼图克图之人。应请饬令代为办装。更请饬交理藩院、拨章京一员。与驻劄多伦诺尔之侍卫、一同送往库伦游牧。得旨、依议。但整理行装。文移知会。已逢夏暑。难于涉远。俟明年青草生时。酌令起程。届期著赏给呼图克图银一万两。　　

○又谕额驸策凌等、前者喀尔喀部落游牧。原有指定疆界。现今已许准噶尔和好。朕特降旨。令喀尔喀游牧。不得过札卜堪等处。然非指明各部落游牧边界。则喀尔喀等。但知无过札卜堪。他处或仍任意迁移。亦未可定。著额驸策凌、会同三部落副将军等。以札卜堪为准。令各部游牧边界。分定指明。勿使妄有踰越。核议具奏。　　

○又谕七旗喀尔喀王扎萨克等。前以军务方兴。恐尔喀尔喀游牧。被贼侵扰。悉令内徙。今噶尔丹策零。使哈柳等来。一切并遵朕旨。甚属恭顺。奏请厄鲁特游牧。不得过阿尔台山梁。彼此乌梁海居住如旧。每年应行略地之时。止遣二三十人。巡察所辖地界。又奏请喀尔喀游牧。无过扎卜堪等处。乞朕降旨。指定界址。故朕特降旨。令尔喀尔喀游牧。毋越扎卜堪齐克济。哈萨克图。库克领。等处。尔喀尔喀王扎萨克等。其仰体朕意。遍谕属人。勿踰所定之界。永远遵行。倘有违令生事者。即严加治罪勿宥。现今虽许其和好。罢息干戈。而平日不可不训习兵丁。操练技勇。尔等其留意毋忽。　　

○丁丑。祭先师孔子。遣大学士查郎阿行礼。　　

○谕曰。镇筸总兵官杨国华来京陛见。朕看其才识平常。且痰疾尚未全愈。不胜苗疆要缺之任。著解任调理。暂留楚省。俟病愈之后。该督酌量以相当之缺。请旨补用。其镇筸总兵官缺。著永绥协副将刘策名补授。　　

○又谕、据湖广总督班第奏称、岳常道仓德之父觉和图。年老多病。该道系独子。不能亲自奉养朝夕。难以自安。详请据情代奏、仰吁圣恩。准令其父随任奉养。并请令伊子傅肃。随伊父至署。兼可随任助理等语。即照该督所请。令其前赴任所京养。仓德之子傅肃。著该旗查明。如与随任之例相符。亦令一同前往。　　

○大学士赵国麟奏、请敕下直省督抚。凡产煤之处。无关城池龙脉。及古昔帝王圣贤陵墓。并无碍堤岸通衢处所。悉听民间自行开采。以供炊爨。照例完税。地方官严加稽查。如有豪强霸占。地棍阻挠。悉置于法。得旨、大学士赵国麟此奏、著各省督抚酌量情形。详议具奏、寻据直省各督抚陆续题报。经工部议覆、除福建、湖北、广西、等省。素不产煤。应无庸议。江南、江西、浙江、四川、等省。间有产煤处所。或久经纳税。或系纳粮民地。例免抽税。均应照旧办理。无庸另议外。惟查直隶总督孙嘉淦疏称、口外地寒。居民稠密。柴薪稀少。亟应开采煤窰。但向例需用部票。人多观望不前。查出口贸易之人。系各地方官给与照票。采煤之人、事同一例。原可抚庸部票。请嗣后即由该地方官给票出口。俟窰成之日。报明藩司。给与牙帖。酌定税额咨部。又山东巡抚朱定元疏称、勘得所属州县。有煤可采、并无关碍者。系属民地。请以地主为窰户。系属官地。请以领帖输税之人为窰户。各听开采。以利民用。又山西巡抚喀尔吉善疏请。将归化城等处煤窰八十余座。尽行开采。其经管防范之处。仍照理藩院议奏之例办理。又湖南巡抚许容。甘肃巡抚元展成、各疏称查明所属产煤处所。均无关碍。请听民试采。免其抽税。又广东巡抚王安国疏称、查得所属产煤处所。皆可召商开采。请酌定税额。自一二十两、至一二百两、不等。均系各就地方情形议覆。应如所请办理。其续有题报者。另行议奏。从之。　　

○戊寅。祭大社、大稷、上亲诣行礼。　　

○谕曰。隆昇在福州将军任内。劣迹种种。著解任。差副都统策楞、驰驿前往。会同总督德沛、将参摺内各款。及有名人犯。逐一严审定拟具奏、其已经回京之笔帖式满什图。亦著带往听审。福州将军印务。即著策楞署理。其关务亦著策楞兼管。隆昇赃迹甚多。此旨到日。著德沛将伊严行看守。并查收其档案赀财。毋使藏匿寄顿。　　

○大学士等议覆。内阁学士张照奏称、武英殿翰林等。俱兼别馆办事。殿直既非奉旨。自必转以余力及之。难免日渐废弛。请以后武英殿行走。并开列请旨补用。查武英殿行走翰林。向不专给公费。皆于各馆翰林内咨取兼办。今张照奏请。以后请旨补用。亦系郑重职守之意。应如所请。著为定例。至称现在所有武英殿翰林详加拣择之处。查现在总办官陈浩等四名。俱经奏明。其余翰林。亦系节次挑取补用。所办校对经史等事。尚可胜任。且行走渐熟。似无庸另拣。至行走勤惰。该总裁日与共事。自必知之甚悉。应听该总裁随时查察。有应奏闻者。即行奏闻。又称、办理杂项校对六员。尚未足用。应添二员。校对经史需二十员。应添一员。今将告假出缺之洪世泽、冯祁、路斯道、三员补足。恰可敷用。亦应如所请。从之。　　

○己卯。赐准噶尔台吉噶尔丹策零敕书。曰。谕准噶尔台吉噶尔丹策零。朕为阐教安民之故。降旨息兵往者以疆界必宜定议。尔台吉虽数遣使来。輙以必不可行之事。借端要请。是以议久不决。前年尔遣哈柳入奏。请厄鲁特毋得越阿尔台山梁。喀尔喀仍居扎卜堪等处。此即与定议无异。又请布延图、托尔和、两处卡伦。稍向内移。朕以卡伦不可移动之故。降旨开示。令哈柳赍还。今台吉复遣哈柳来。辞甚恭顺。且谨遵朕旨。每年止遣二三十人。巡察科卜多。其卡伦请仍设置如旧。朕览之欣悦。但原议以阿尔台山阳。至哈卜塔克、拜塔克、乌兰乌苏、罗卜诺尔、噶斯口、为界。今奏中尚未声明。故朕命大臣。详问哈柳。据称以阿尔台山为界。业已指明。山南之人。仍住原处。自不待言。何庸复议。观此。则一切俱遵朕旨。更无可议之事。朕即降旨喀尔喀、令勿踰扎卜堪等处矣。朕为大君。统一中外。天下众生。一体爱育。今为广教安民。罢息干戈。彼此既咸归于好。当各饬所属。毋违定约。妄生事端若遵守勿替。则黄教自此愈兴。众生永享安乐之福。尔又奏称、前请往藏熬茶。实为敬信喇嘛之故。岂敢生事。但带往什物甚多。百人难以运致。故此次不能与哈柳同来。伏乞许用三百人。尔前以班禅额尔德尼圆寂之故。欲使人入藏熬茶。诚心奏请。朕已谕行。止令人数毋过百。今尔又以运物百人未敷。请增至三百人。朕更加恩允准。尔须选择晓事之人。其赴东科尔。朕当遣人护送。至贸易之事。朕令大臣、与哈柳定议。亦如俄罗斯例。四年贸易一次。人数不得过二百。限八十日还部。来京者、道出肃州西安。其往肃州者。亦以四年为限。数不得过百人。除禁物外。买卖各从其便。再尔部人来。若与俄罗斯同在一年。恐于尔等无益。今定于寅午戌年来京。子辰申年至肃。先期以起程之日。与何日可入境。报知边境大臣。俟其奏到。当更遣官护理。尔亦宜择信实之人。来时更明白晓谕之。无得滋事。再台吉若别有奏请之事。仍更遣使。减省仆从。勿携货物。既入我境。更令驰驿前来。此次。台吉一一恪遵朕旨。实心恭顺。朕甚嘉之。用从前和好之礼。随敕赏各色缎十六端。　　

○准噶尔使臣哈柳等陛辞。谕曰。从前通使往返数次。事总未定。去年经朕降旨。详悉开导。晓谕噶尔丹策零。领会朕意。此次所奏一切。悉遵朕旨。甚属恭顺可嘉。从此两境之人。永得安居乐业。朕心深为欣慰。故于噶尔丹策零所请之事。朕俱加恩允行。朕为万邦元后。振兴黄教。安抚群黎。乃朕本怀。即尔准噶尔等。朕亦视同内地之民。冀其永享昇平之福。初无中外之别。今和议已成。其各严饬所属。勿越疆域。无违定议。俾和好之谊。永固勿替。则黄教益兴。群黎悉得安居矣。从来和议先背盟者。天必降罚。验甚真切著明。尔等回去传宣朕旨。晓谕尔台吉噶尔丹策零。并尔所部属人等知悉。务须遵照定议。朕亦遍谕喀尔喀等。一体遵照。慎勿背负和议。从前尔准噶尔通使数次。事总无成。徒劳跋涉。尔哈柳去岁初来。谨记朕旨。开导晓谕噶尔丹策零。噶尔丹策零感悟。今岁遂遣尔赍表复来呈进。今和议已成。虽系朕与尔台吉噶尔丹策零所定。其间尔两次通使。襄成其事。朕眷念尔劳。尔名亦著美也。哈柳奏称、臣庸陋无能。惟谨识大皇帝谕旨。传谕本台吉噶尔丹策零知悉。得旨。所奏此事非尔襄成。尔于此事两次通使。今日之成。尔不敢居功。如此谦恭。朕甚嘉焉。今日尔等陛辞。召入赐茶。时方渐热。尔等旋归。一路徐行。数年后想尔哈柳当复来也。　　

○庚辰。遣官祭黑龙潭昭灵沛泽龙王之神。　　

○辛巳。谕、据河南河北镇总兵官丁士杰奏称、到任之后。考验各兵马步弓箭技艺。多属生疎疲软。盖由各营中。有从前出师一等兵丁四十名。若遇把总外委缺出。例应将伊等拔补。但伊等本系车骑营步兵。弓马非其所长。汉仗皆不雄伟。今将伊等尽数补用。则众兵悉无冀望。未免怠惰自甘。不知奋勉。嗣后凡有把总外委等缺。应请于各营兵丁内。挑选汉仗技艺。以及弓马俱优者。与出师一等兵丁。参酌拨补。庶几人知策励等语。丁士杰此奏甚是。夫出师兵丁。效力疆场者。固宜加以恩泽。而营伍中技勇出群之人。亦不可久令淹滞。阻其上进之路。查河南。直隶。山东。山西。等省。俱有车骑营一等兵丁。川陕兵丁。亦有出征列为优等。遇缺先补之例。嗣后遇有把总外委缺出。如何酌量拣选补用。两无偏枯之处。著该部妥议具奏。　　

○谕曰。绥远城将军王常。年前来京。卧病在家。现虽调理稍愈。恐其力疾赴任。于彼处水土不宜。年迈之人。病虽就痊。著留京调养。其绥远城将军员缺。著都统伊勒慎补授。伊勒慎所遗正蓝旗满洲都统员缺。著补熙调补。　　

○礼部议准。贵州总督兼管巡抚张广泗。查覆贵州学政邹一桂条奏、黔省设立社学一款。应如所奏。贵阳府属之长寨。定番州属之大塘。大定府属之水城。都匀府属之都江。独山州属之三脚＜?屯山＞。自粤改隶黔省之荔波县。清平县属之凯里。铜仁府属之松桃。永从县属之丙姝。开奏县属之郎洞。镇远府属之台拱。又镇远县属之邛水。天柱县属之柳霁等处。准各设社学一所。永从县在城在乡。准设社学二所。于附近生员内。择文行兼优者。令其教导。照例以六年为期。果能教导有成。文学日盛。将训课生员。准作贡生。如三年尚无成效。发回另选。仍令驻劄地方之同知、通判、等官。不时稽察。至修建社学。应令该督转饬地方官酌量办理。其社师修脯。每年各给银二十两。从之。　　

○以镶黄旗满洲都统都赉、为宁夏将军。和亲王弘昼。管理镶黄旗满洲都统。慎郡王允禧。管理正白旗满洲都统。　　

○壬午。孝康章皇后忌辰。遣官祭孝陵。　　

○安徽巡抚陈大受奏、各属仓储。甚为空乏。查平粜价银。向例秋成即应买补。但粜贱籴贵。州县虑及赔累。每多挨延。竟有平粜数年。尚未买足者。臣再四思维。并酌量各该处地宜。江北宿凤等州县。民间惯于食麦。江南各府州属。俱食大米。第麦性难于久贮。是以储蓄必须米谷。然值此仓贮无几之时。豫筹有备无患之策。似可稍为变通。请将凤颍等属。平粜价银。饬行各州县。俟麦熟后。如果丰收价贱。即令买麦贮仓。照时价报销。将来秋禾有收。原可易稻谷久贮。设有小歉。又可为平粜之需。总就各处民俗所宜。斟酌办理。不必拘定数目。其余各属粜价。于八九月。确查本处邻近江广产米地方何处价平。即严定限期。勒催赴买运贮。倘本处价昂。而出产地方。道远费繁。临时通融酌办。得旨允行。下部知之。　　

○予故安徽巡抚孙国玺半葬。祭如例。　　

○予故广东高雷廉罗总兵官。赠都督佥事王邦宁祭一次。　　

○癸未。上御乾清门听政。　　

○工部尚书魏廷珍以老病乞休。得旨。魏廷珍历任中外。凡事推诿。从不实心供职。皇考世宗宪皇帝、曾屡降谕旨申饬。此众所共知者。朕御极之初。仍留尚书衔。将伊派往泰陵。料伊或勉励思奋。痛改前非。嗣因左都御史缺出。一时不得其人。是以复行起用。旋升工部尚书。讵伊到任以来。并未担当一事。建白一言。亦未奏请面陈一语。从前习气。并未悛改。今又以老病乞休。希图始终保全。更冀在家食俸。似此因循懈怠。持禄保身之陋习。断不可长。魏廷珍著革职。以为身为大臣。膜视国事。祗知自为者之戒。该部知道。　　

○又谕曰。魏廷珍凡事推诿。不肯实心供职。因循懈怠。始终一致。有负简用之恩。已降旨将伊革职。朕恭阅皇祖实录。载有谕旨云。九卿会议时。但一二人发言。众俱唯唯。其汉大臣。则必有涉于己之事。方有所言。其不涉于彼之事。即默无一语。尤可异者。前人画题。后人亦依样画题。不计事之是非。但云自有公论。甚至有画题已毕。始问为何事者。如此。宁不愧举国之清议。此皇祖当日之谕旨也。皇考御极十三年。时加训诫。力为整顿。此风已经悛改。乃观近日情形。渐有复蹈前辙之意。如朕所简用之大臣内。如杨超曾、陈德华、田懋、未为习气所染。至于任兰枝、吴应棻、凌如焕辈。俱非不能办事之人。而徒事模棱。依违两可。此等陋习。若不知儆惕改悔。或反以为得计。则废弛之渐。又将从此而开。所关匪细。从来有实心者。斯有实政。既无实心。自无实力。既无实力。安望其有实政。故因处分魏廷珍。特行晓谕。九卿等嗣后务矢悃忱。毋蹈魏廷珍故辙。朕实有厚望焉。　　

○免山东章邱、邹平、长山、新城、齐东、齐河、德州、德平、平原、德州卫、泰安、东平州、东阿、平阴、惠民、青城、阳信、海丰、商河、滨州、利津、沾化、蒲台、鱼台、济宁、嘉祥、汶上、阳谷、寿张、济宁卫、东平所、菏泽、单县、城武、曹县、定陶、钜野、郓城、濮州、范县、观城、朝城、聊城、堂邑、博平、茌平、清平、莘县、冠县、临清、馆陶、高唐、恩县、夏津、武城、东昌卫、临清卫、博兴、高苑、乐安、等六十州县卫。乾隆四年分、水灾额赋银一十三万九千七百七十三两有奇。　　

○甲申。遣官祭关帝庙。　　

○谕、据鄂弥达、元展成、奏称、宁夏府西路同知员缺。系沿边孔道。有分防之责。并监督渠道。管理驿务。必得谙练干员。熟悉水利者。方能胜任。查有以同知衔管柳林湖屯田通判事傅树崇。勤练老成。克称斯职。至所遗通判一缺。地方广阔。贴近边外。每年查看渠工。兴修水利。若非勤干之员。亦难胜任。查有西宁县知县沈予绩。在甘年久。练悉边情。且勇往任事。勤劳素著。若以升补柳林湖通判。于地方有益等语。著照鄂弥达。元展成、所请。将傅树崇、补授宁夏府西路同知。沈予绩、补授柳林湖通判。其西宁县。亦系要缺。著该督抚拣选调补。　　

○兵部议准、署四川巡抚方显疏称、建昌道属阿都土目禄氏。副土目赊口□别。管理递年以来。委属恭顺勤劳。请援革职河东宣慰司瞿氏之女安凤英、另授长官司之例。将禄氏授以阿都正长官司职衔。赊口□别授以阿都副长官司职衔。并颁给印信号纸。从之。　　

○以侍读学士周学健、充日讲起居注官。　　

○命礼部郎中李治运、伴送琉球使臣归国。　　

○乙酉。谕、朕闻里塘土司二员。每年所得养廉。不能敷用。生计未免艰窘。查里塘地方。徵收钱粮内。有应交打箭炉充饷者。著将四百两加增赏给土司官二员。俾用度得以从容。示朕优恤之意。　　

○兵部议准、浙江巡抚卢焯疏称、阵亡千总李虎之子李岳远。病废不能承荫。准以嫡长孙李天柱、承荫卫千总职衔。注册铨选。并请嗣后似此等难荫之员。其子染残废疾。不能承荫。其孙生在伊祖题荫奉旨之后。确查未曾请荫缘由。一体准其荫补。从之。　　

○致仕都察院左都御史杨汝谷故、遗疏闻。得旨。杨汝谷。谨慎老成。宣力年久。前以衰老乞休。朕俞允所请。俾养余年。今闻溘逝。深为轸恻。应得恤典。著察例具奏。　　

○丙戌。上御太和殿视朝。文武升转各官谢恩。　　

○诣畅春园。问皇太后安。　　

○幸圆明园。　　

○以故土尔扈特贝勒丹钟之子罗布藏达尔雅袭爵。　　

○予和通呼尔哈阵亡之归化城土默特蒙古骁骑校委署防御。达什色布腾。罗彰普苏克。乌逊珠勒阵亡之归化城驻防土默特副管。鄂勤。佐领委署参领。彦察布。云骑尉世职。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百十　　


大清高宗法天隆运至诚先觉体元立极敷文奋武孝慈神圣纯皇帝实录卷之一百十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。二月。丁亥。遣官祭昭忠祠。　　

○土默特扎萨克贝勒阿拉布坦故。遣官致祭如例。　　

○厄鲁特贝子拉尔济旺舒克故。遣官致祭如例。　　

○旌表守正捐躯之直隶大名县民张成德妻郭氏。　　

○戊子。吏部议准。闽浙总督宗室德沛疏称、闽省台疆调补人员。毋庸限以二年一次拣发。亦不必拘定道府等官人数。豫行发往。统令督抚等酌量。何项需人。并何时应行拣选之处。临时奏请遵行。从之。　　

○己丑。兵部议覆御史常禄奏称、各省塘务。令正副提塘。同居办事。彼此纠察。庶正副不得巧卸滋弊。查原议添设副提塘之时。原为供应本省差遣。并备补正提塘之用。但未设以前。原系一人办事。即有本省差遣。俱委别省提塘暂行代办。并无贻误。副提塘一项。诚为有名无实。臣等公议。应通行各省督抚。嗣后该省副提塘缺出。毋庸拣补。遇本省差遣事出。令正提塘仍照旧例办理。从之。　　

○免湖北襄阳县卫、乾隆四年分水灾额赋有差。　　

○庚寅。大学士鄂尔泰等议覆、贵州道监察御史徐以升奏称、积贮缺额。必须向邻省买补者。须咨商该省督抚。通融打算。作何陆续买补之法。庶产米之地。贩米之商。交受其惠。查官运商贩。均关民食。是以臣等于马兰口总兵官布兰泰条奏停止采买案内。议以从前题定分贮省分。行文各该督抚。视民有余粟。官为收买。如市价增长。官即停籴。又先于浙江巡抚卢焯条奏官商采买米石案内。议令江广督抚。将官运商贩。并行不悖。妥协办理。俱经准行在案。应再通行各该督抚。将应买米谷。因地因时。设法陆续采买。务使仓贮不致虚悬。商贾亦无壅滞。国储民食。两有裨益。从之。　　
</div>
    <div class="pagination">
<a href="清实录乾隆朝实录_page154.html">上一页</a><span>...</span><a href="清实录乾隆朝实录_page150.html">150</a><a href="清实录乾隆朝实录_page151.html">151</a><a href="清实录乾隆朝实录_page152.html">152</a><a href="清实录乾隆朝实录_page153.html">153</a><a href="清实录乾隆朝实录_page154.html">154</a><span class="current-page">155</span><a href="清实录乾隆朝实录_page156.html">156</a><a href="清实录乾隆朝实录_page157.html">157</a><a href="清实录乾隆朝实录_page158.html">158</a><a href="清实录乾隆朝实录_page159.html">159</a><a href="清实录乾隆朝实录_page160.html">160</a><span>...</span><a href="清实录乾隆朝实录_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
