<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 448 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 448 页/共 1316 页</h1>
    <div class="content">
○诣储秀宫。问慈禧端佑康颐昭豫庄诚皇太后安。至乙卯皆如之。外记注　　

○以神灵显应。颁浙江象山县城隍庙扁额曰石坛昭佑。现月　　

○谕军机大臣等、御史端良奏、八旗兵饷应搭放二成钱折银两。久未开放。请旨饬查一摺。著八旗都统查明具奏。现月　　

○浙江巡抚卫荣光奏炉铸机制制钱工本情形。并咨送钱样二匣。得旨、著即按照炉铸分两工本。循旧鼓铸。务期新钱早日充足。赶紧分批解京。仍随时严行查察工匠人等。不得稍有偷减。摺

包

　　

○又奏、富阳各属被水情形。得旨、即著妥为抚恤毋任失所。应修塘工并著赶紧筹办。摺包　　

○戊子。谕军机大臣等、有人奏、河南新郑县民女蒲爱妮、叩阍代兄伸冤一案。系鞠捷昌前在开封府任内。含糊断结。承审各员。辗转诿卸。不肯举发。又洛阳县民人李廷华、京控违法收漕酷刑毙命一案。闻该县知县王道隆。确有浮收酷刑情事。抚臣规避失察处分。恐难彻底根究等语。近来交查案件。各省往往袒庇属员。设法消弭。所奏如果属实。亟应确切讯究。以达民隐。著恩承、薛允升、于查办湖南事件完竣后。驰赴河南提集两案人证卷宗。秉公研鞫。务得确情。据实具奏。毋稍瞻徇。原片著钞给阅看。将此由四百里谕令知之。现月　　

○山东巡抚张曜奏、齐河县埽坝。被水冲塌。请将疏防员弁惩儆。得旨、陈荣辉著不准留工。并将领用料银。勒令赔缴。曹和浚著摘去顶戴。以示薄惩。现当伏秋盛涨。该抚务当严督全河在工员弁。认真防守。毋再疏虞。摺包　　

○以河工出力。赏山东东昌府知府程绳武二品顶戴。摺包　　

○庚寅。以存署银两被劫。摘河南代理柘城县知县单履谦顶戴、把总郭桂龄、外委张玉昆、均撤任勒缉。　　

○以因循怠玩。革江西参将蔡元茂职。拔去花翎。永不叙用。摺包　　

○旌表节烈殉夫福建侯官县儒士陈健仪妻李氏。摺包　　

○壬辰。两广总督张之洞等奏、择地创建制造枪弹厂。陈请立案。又奏、开设电报学堂。造就成材以备任使。均下部知之。摺

包

　　

○署塔尔巴哈台参赞大臣春满奏、派兵前往阿里雅吗图官屯屯田。以防边隘而杜俄人越界窥伺。下部知之。摺包　　

○以记名总兵马盛治为广西柳庆镇总兵官。现月　　

○以深知愧奋。不避艰险。复广东南澳镇右营游击陈荣辉职。摺包癸巳。以折减官马口分。勒奉天牧群翼领广荣休致。摘牧群翼领英翰顶载。革牧长恩奎等职。并讯办。摺包　　

○甲午。礼部奏、朝鲜国王以该国巨文岛。被英人占据三年。蒙天朝理责。今已收复。咨请转奏谢恩。下总理各国事务衙门知之。摺包　　

○署伊犁将军锡纶奏、新疆厎定。两次收回寄居俄国之蒙古四千余口。照常安辑。并饬额鲁特领队大臣挑选精壮。按期操练。以冀渐复旧制。下所司知之。摺包　　

○以酗酒误公。革伊犁正黄旗满洲防御克兴额职。摺包　　

○乙未。文宗显皇帝诞辰。上诣奉先殿寿皇殿行礼。外记注　　

○丙申。谕内阁、翁同和等奏、请将已故儒臣列入国史孝友传一摺。已故国子监司业治麟、至性过人。学行粹美。伊父景廉病笃时。该员竭力侍奉。积成羸疾。丁忧后哀痛过深。遂致沉疴不起。实属天性纯笃。孝行可风。治麟著准其列入国史孝友传。以示旌奖。现月　　

○谕军机大臣等、前据卞宝第奏、拏办武陵县外来会匪。并剿办安乡县土匪各一摺。叠经谕令该抚严拏逸犯。歼除股匪。以靖地方。现在武陵等处。是否一律安谧。在逃匪犯。曾否悉数弋获。尚未据该抚奏到。殊深廑系。此等匪徒。全在办理迅速。方不至蔓延为患。著督饬该地方文武。实力摉捕务绝根株。一面即将现办情形。先行覆奏。将此由四百里谕令知之。现月　　

○云贵总督岑毓英奏、添募土勇剿办猓匪。得旨、著即饬令派出将领。将该猓匪认真剿办。早日歼除。以安边圉。摺包　　

○以玩视命案。革江西署都昌县知县李世靖职。摺包　　

○丁酉。工部奏、恭办大婚典礼。需用彩。钦遵慈禧端佑康颐昭豫庄诚皇太后懿旨。照成案核减三分之一。应由臣部拨给内务府彩二万二千余疋。钦奉懿旨从之。　　

○戊戌。谕内阁、李秉衡奏、慎举府厅州县贤员一摺。广西柳州府知府熊寿山、题补梧州府知府陈善均、题补镇安府知府署桂林府知府蒋兆奎、署梧州府知府候补知府何燿章、候补知府陈如金、袁思韠、署平乐府知府桂林府同知赵庆蕃、桂平县知县李宗庚、署归顺州知州思恩县知县黄咏沂、署陆川县知县补用知县褚兴周、署马平县知县候补知县左秉埙、宣化县知县萧宪章、调署贺县知县兴业县知县李昶。据李秉衡胪列该员等才守治绩。均有可观。实为该省出色人员。深堪嘉许。著李秉衡饬令该员等益加策励。勉为循良。毋得始终异辙。用副朝廷激励人材。振兴吏治至意。现月　　

○谕军机大臣等、御史文郁奏、刑官审办诬告。坐罪较轻。请饬恪遵成宪。从重定拟一摺。著刑部议奏。现月　　

○护理广西巡抚李秉衡奏、南丹土州属者葵庄猺民拒捕杀人。调勇前往镇压查办。得旨、即著饬令知府段绍棠督同员弁。解散胁从。迅将首要各犯拏获究办。摺包　　

○以狡诈荒谬。革广西都司姜大遇职。摺包　　

○己亥。以亏欠钱粮。革山东郓城县知县邢联庆、署即墨县知县廖福京职。分别监追籍产备抵。摺包　　

○庚子。以寄库银两被劫。河南尉氏县知县许文镛等、交部议处。　　

○甲辰。湖南巡抚卞宝第奏、安乡县土匪滋事拏办情形。得旨、已获各匪犯。著即讯取确供。严行惩办。仍速拏匪首张星来、周万益、程杰亭等务获。并饬各该地方文武实力摉捕余党。以净根株。摺包　　

○又奏、澧州蓝家垸争堤互斗。委员勘办。均已逃散。并会商署督奎斌确查严拏。得旨、著将该处堤工妥筹办理。以绝争端。其两垸所雇标手。是否即系乌龙会之人。并著分别查拏解散。毋任滋事。摺包　　

○旌表过门守贞湖南衡阳县文童邓家裕未婚妻王氏。摺包　　

○乙巳。安徽巡抚陈彝奏、怀甯等县被水筹款抚恤。得旨、著将被灾户口。妥筹抚恤。毋任失所。并将被冲各圩。督饬修复。以保无虞。摺包　　

○追予临阵捐躯云南从九品任蕙议恤。摺包　　

○丁未。谕内阁、张曜奏、直隶开州大辛庄黄河漫溢。淹及山东地方。并现在筹放赈款情形各摺片。比岁以来。山东地方。频遭水患。朝廷轸念灾黎。叠加赈抚。现在复因上游漫溢。灌入东境。致濮州、范县、寿张、阳谷、东阿、平阴、禹城等处。均被水灾。览奏殊深悯恻。著加恩将山东本年新漕五万石。同随漕轻赍银两。一并截留。交该抚督饬印委各员。核实散放。总期实惠均沾。毋稍弊混。至此次开州漫水。尚未据李鸿章奏报。著该督严饬地方文武。将堤工加紧培护。实力防守。毋得再有疏虞。并将现办情形。迅速覆奏。寻奏、民埝距河甚近。防守本无把握。旋决旋堵。习以为常。该州县往往俟查明灾情禀报。此次被淹地面较多。迄今尚未报到。应请将知州贾孝彰摘顶示儆。从之。现月　　

○又谕、杨昌浚奏、开缺知府禀讦接署人员。并抗不交印一摺。据称福建建甯府知府蒋斯岱。于奉旨开缺之后。具禀侈陈政绩。并称夙累未清。请缓至端午节后再行委署。又禀讦委署该缺之梁玉瑜。有挽托司事秦姓许给谢仪、求代府篆等语。特旨开缺送部引见人员。既经藩司委员接署。应即懔遵交卸。何得任意抗延。挟私具禀。似此冒昧糊涂。殊出情理之外。蒋斯岱著先行革职。交杨昌浚督饬两司。将所控情节。亲提研讯。据实参奏。以肃官方。现月　　

○谕军机大臣等、增润奏、遵旨查明呈进贡物用过银数一摺。此项贡物。嗣后毋庸办解。即将应用银两。如数解京。著自明年为始。每年报解银十八万两。分春秋二季解京。由内务府交进。其本年呈进贡物。已用过银十三万两。下余银五万两。著即陆续解交内务府呈进备用。现月　　

○闽浙总督杨昌浚奏、访闻建甯府知府蒋斯岱家丁失窃诬良。逼毙人命。旋据民妇叶刘氏呈控伊子被诬自尽。案情甚钜。现饬提集查讯。得旨、著即督饬恩良、将此案切实讯究。务得确情。毋稍徇纵。摺包　　

○戊申。总理各国事务衙门奏、蚕池口教堂议令迅速迁移于西什库。与法国使臣商定办法。并饬教士恪遵立案。如所议行。摺

包　　

○又奏、葡萄牙国使臣到京开议洋药税厘并徵条约。报闻。摺包

　　

○闽浙总督杨昌浚奏、延平府属洋口地方。哥匪潜谋起事。立时扑灭情形。得旨、所有著名匪首。著即督饬严拏务获。各属保甲事宜。尤应认真督办。务使匪徒无所托迹。以靖地方。摺包　　

○又奏、请将甯波城守营千总沈廷华以把总降补。得旨、览奏建立公所任意关闭等语。声叙殊非明晰。著将此事原委详悉覆奏。再降谕旨。摺包　　

○己酉。遣官祭火神庙。外记注　　
</div>
    <div class="pagination">
<a href="清实录光绪朝实录_page447.html">上一页</a><span>...</span><a href="清实录光绪朝实录_page443.html">443</a><a href="清实录光绪朝实录_page444.html">444</a><a href="清实录光绪朝实录_page445.html">445</a><a href="清实录光绪朝实录_page446.html">446</a><a href="清实录光绪朝实录_page447.html">447</a><span class="current-page">448</span><a href="清实录光绪朝实录_page449.html">449</a><a href="清实录光绪朝实录_page450.html">450</a><a href="清实录光绪朝实录_page451.html">451</a><a href="清实录光绪朝实录_page452.html">452</a><a href="清实录光绪朝实录_page453.html">453</a><span>...</span><a href="清实录光绪朝实录_page449.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
