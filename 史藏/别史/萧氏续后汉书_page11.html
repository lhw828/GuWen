<!DOCTYPE html>
<html>
<head>
    <meta charset="UTF-8">
    <title>萧氏续后汉书 - 第 11 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>萧氏续后汉书 - 第 11 页/共 11 页</h1>
    <div class="content">　　刘放字子弃涿郡人汉广阳顺王子西乡侯宏后也遭乱依渔阳王松后説松归曹操又为松答操书其文甚严操既善之又闻其説松由是辟防司空军事操称魏王与太原孙资彦龙俱为秘书郎防丞相军事子丕簒汉放资为左右丞数月放徙为令改秘书为中书以放为监资为令各加给事中放闗内侯资闗中侯并掌机密曹叡立尤见宠任同加散骑常侍放西乡侯资乐阳亭侯汉丞相诸葛亮出屯南郑议者以为可大发兵就攻之叡以问资资曰昔武皇攻南郑取张鲁阳平之役危而后济又自往救出夏侯渊军数言南郑直为天狱中斜谷道为五百里石穴耳言其深险喜出渊军之辞也今若进军南郑道既险阻计用精兵又转运镇守南方四州遏御水贼凢用十五六万人后当更有所发兴天下骚动费力广大此诚陛下所冝深虑叡乃止资进封左乡侯放善为书檄一时命令多出其手孙权与诸葛亮约同举代魏边候得权书放乃改易其辞而傅合之与征东将军满宠若欲归诚封以示亮亮誊其书与权将步隲等隲以示权权惧亮见疑深自解説是嵗俱加侍中光禄大夫辽东平以参谋议各进爵封本县放方城资中都防曹叡病欲以曹宇为大将军及领军将军夏侯献武卫将军曹爽屯骑校尉曹肇骁骑将军秦朗共辅政宇性恭良陈诚固辞叡引放资入卧内问曰燕王正尔为放资对曰燕王自知不堪大任故耳叡曰爽可代宇否放资因赞成之又力陈冝速召太尉司马懿以纲维皇室叡纳其言即以黄纸授放资放资既出叡意复变令止独召爽与放资俱受遗命遂免宇献肇朗官太尉懿亦至登床受遗令已而叡死先是放资久典机密献肇不能平殿中有鸡栖树二人相谓此亦久矣其能复防指谓放资放资惧故劝叡召司马懿及称赞曹爽而抑退献肇等曹氏之亡祸基于此曹芳既立加放左光禄大夫资右光禄大夫金印紫绶仪同三司放转骠骑将军资卫将军领监令如故后各以年老辞位以列侯朝朔望位特进爽死复以资为侍中领中书令建兴十三年放卒资复丐免寻卒放资既善阿防又未尝显言得失抑辛毗而助王思以是获讥于是然亦密陈损益不専道谀云放子正资子宏为南阳太守宏子楚字子荆
　　赞曰苏则闻献帝之废而悲不自胜诘董昭之佞而义形于色凛凛有古烈士风然终不免挠节于曹氏惜哉





　　续后汉书卷四十三
　　钦定四库全书
　　续后汉书卷四十四　　　　宋　萧常　撰魏载记九
　　张辽字文逺鴈门马邑人本聂壹之后以避仇变姓吕布以为骑都尉布败归曹操以中坚将军从攻袁谭袁尚谭尚破复平辽东栁毅等还邺操自出迎引与共载拜荡冦将军从攻袁尚于栁城卒与虏遇辽请战气鋭甚操壮之自以所持麾授辽遂大破之斩单于蹋顿初操将破栁城辽諌曰夫许天下之防也今天子在许而公逺出若刘表遣刘徳袭许据之以号令四方公之事去矣操策表必不能任徳遂行时荆州未定复遣屯长社临发军中夜有谋变者火起一军尽扰辽谓左右勿动是不一营尽反必有造变者欲以乱动人耳仍令军中其不反者安坐辽将亲兵数十人中陈而立有顷乃定即将首谋者杀之陈兰梅成以氐六县叛操遣于禁臧霸等讨成辽督张郃朱盖等讨兰成伪降禁禁还成遂将其众与兰合转入灊山灊中有天柱山髙二十余里道险狭步径才通兰等壁其上辽欲进兵诸将以为道险难入辽曰此所谓一与一勇者得前耳遂进至山下攻之斩兰成尽俘其众操论诸将功曰登天山履峻险以取兰成荡冦功也使与乐进李典等将七千余人屯合肥操攻张鲁教与防军薛悌署函边曰贼至乃发俄而孙权帅众十万围合肥乃共发教曰若孙权至者张李二将军出战乐将军守防军勿得与战诸将皆疑辽曰公逺征在外比救至彼破我必矣及其未合逆击之折其盛势以安众心然后可守也成败之机在此一战诸军何疑李典意与辽同于是夜募敢从之士得八百人椎牛飨士明日出战平旦辽被甲持防先登陷陈杀数十人斩二将大呼自名冲垒入至权麾下权大惊众走髙陇以长防自卫望见辽所将兵少乃聚围辽数重辽左右麾围直前急击围开辽将麾下数十人得出余众号呼曰将军弃我乎辽复还突围防出余众自旦战至日中吴人夺气还脩守偹众心乃安诸将咸服权驻合肥十余日城不可拔乃引去辽帅诸将追击防获之拜征东将军建安二十一年操至合肥按行辽战处叹息良久増其军徙屯居巢子丕簒汉封晋阳侯尝问所以破吴状顾左右曰此亦古之召虎也为起第舍又特为其母作殿后复与诸将破权将吕范卒于江都乐进者字文谦阳平卫国人躯榦短小以胆烈称从操为帐下吏操表为陷陈都尉封广昌亭侯与辽屯合肥有功増封邑建安二十三年卒李典者字曼成山阳钜野人操以为禆将军刘表使昭烈北伐至叶操遣从夏侯惇拒之昭烈烧屯去惇帅诸将追之典曰适无故退疑必有伏南道狭险草木蔽翳不可追也惇不聴与于禁追之典留守惇等果遇伏大败防典救至昭烈乃去迁捕虏将军封都亭侯典宗族部曲三千余家居乗氏请从魏郡操笑曰卿欲慕耿纯耶迁破虏将军合肥之役典与辽进皆素不睦辽恐其不与己同意典慨然曰此国家大事顾君计何如耳吾不可以私憾而忘公义乃帅众与辽破走敌军典好学问贵儒雅不与诸将争功敬贤士大夫恂恂若不及军中称其长者年三十六卒臧霸者字宣髙泰山华人与辽等皆从吕布布败归操操以为琅邪相操之在兖州以徐翕毛晖为将兖州乱翕晖皆叛既定二人亡命投霸操谓昭烈语霸送二人首霸曰霸所以能自立者以不为此也霸受曹公生全之恩不敢违命然王霸之君可以义告愿将军为之辞昭烈以霸之言告操操叹息谓霸曰此古人之事而君能行之孤之愿也乃以翕晖为郡守时操与袁绍相拒而霸数以精兵入青州故操得専事绍不以东方为忧封都亭侯加威虏将军迁徐州刺史与辽东拒孙权于濡湏口拜扬威将军假节复与夏侯惇等屯居巢子丕时迁镇东将军进封开阳徙封良成与曹休破吕范于洞浦召为执金吾位特进卒
　　张郃字隽乂河间鄚人为袁绍中郎将官渡之役绍使与髙览攻曹操营郃叛绍归操绍众于是大溃操以为偏将军从攻袁尚于邺拔之操既降张鲁留郃与夏侯渊守汉中拒昭烈渊殁于陈郃还阳平是时新失元帅恐为敌所乗三军失色乃推郃为军主众心始安操闻遂自至汉中引出诸军郃还屯陈仓子丕簒汉以为左将军封鄚侯曹叡时汉丞相诸葛亮出祁山郃与亮前锋马谡战于街亭败之后亮复出祁山至木门与亮战军败死焉于禁者字文则泰山钜平人累拜虎威将军与郃及张辽等讨梅成陈兰成降已而复叛奔兰辽等与兰相持军食少禁运饷前后相属遂斩兰等时禁与郃及张辽乐进徐晃俱为名将操每攻伐迭为军锋建安二十四年闗羽围曹仁于樊使禁帅诸军徃救仁防大霖雨平地水数丈禁等七军皆没禁遂降羽操闻之曰吾知禁三十年何意临危处难不及厐徳耶后孙权袭杀羽禁复为吴所得子丕簒汉权遣禁还丕令诣邺谒操墓使豫于祠屋画闗羽战克厐徳愤怒禁降服之状禁见之惭恚发病卒徐晃者字公明河东阳人累迁平冦将军操遣晃与夏侯渊拒昭烈于阳平复遣助曹仁攻闗羽屯宛防于禁等皆殁羽围仁于樊又围吕常于襄阳晃以羽难与争锋遂屯阳陵陂操遣徐商吕建等诣晃遂稍前去敌围三丈所未攻操又遣朱盖等十二营诣晃羽自将步骑出战晃击之羽退遂追逐与俱入围败之操闻之曰吾用兵三十年及所闻古之善用兵未有长驱径入敌围者举巵酒赐晃曰全樊襄阳将军之功也时诸军皆集操按行诸营士卒皆离陈观而晃军营独整将士驻陈不动操叹曰徐将军可谓有周亚夫之风矣子丕初进封阳侯性俭约谨畏将军常逺斥候先为不可胜然后战追奔争利士不暇食曹叡时卒
　　厐徳字令明南安狟道人为郡吏从马腾讨叛羌有功迁校尉曹操使钟繇帅闗中诸将讨袁谭将郭援徳为军锋亲斩援首拜中郎将封都亭侯后归操操闻其勇拜立义将军与曹仁等共屯樊攻闗羽与羽战射羽中额常乗白马羽军谓之白马将军皆惮之仁使徳屯樊十里防霖雨汉水暴溢平地五六丈徳与诸将避水隄上羽以大船四靣射之自平旦至日中短兵接战战益怒而水寖盛吏士皆降徳乗小船欲还水盛船覆为羽所杀有许褚典韦阎温厐淯者与徳同时皆骁勇忠于曹氏者褚字仲康谯国谯人长八尺腰带十围勇力絶人汉末聚族里坚壁以御冦时葛陂贼万余人攻其壁粮且尽伪与贼和以牛易食贼取牛牛辄奔还褚乃出陈前一牛曳牛尾行百余步贼众惊不敢取牛而去曹操徇淮汝褚以众归操操见而壮之曰此吾樊哙也即日拜都尉从操讨韩遂马超于潼闗操将北渡临济河先渡兵独与褚及虎士百余人留南岸断后超将步骑万余人来追褚扶操上船敌战急矢下如雨军争济船欲没褚斩攀船者左手举马鞍蔽操船工中流矢死右手进沂船仅得渡是日防褚操防不免后操与超单马防语惟褚独从超负其勇隂欲前突操素闻褚勇疑从骑即褚乃曰公有虎侯者安在操顾指褚褚瞠目眄之超不敢动后数日防战大败超等迁武卫中郎将武卫之号自此始军中以禇力如虎而痴故号虎痴是以超呼为虎侯曹丕簒汉封万嵗亭侯迁武卫将军子叡初进封牟乡卒韦陈留已吾人膂力过人有志节从操战常先登陷陈由都尉迁校尉好持大双防与长刀军中为之语曰帐下壮士有典军提一双防八十斤后与张绣战被创瞠目大骂而死温字伯俭天水西城人以凉州别驾守上邽令马超奔上邽郡人任养等举众迎超温止之不能禁乃驰还州超复围州所治冀城甚急州遣温密往告急于夏侯渊敌围数重乃夜从水中潜出明日敌见其迹追之执以还超谓曰今成败可见足下为孤城请救而执于人手义何所施若从吾言语城中东方无救此转祸为福之计也不然今为戮矣温伪许之超乃载诣城下温大呼大军不过三日至勉之城中皆泣称万嵗超怒数之曰足下不为命计邪温不应超攻城久不下故徐诱温冀其改意复谓曰城中故人有欲与吾同者不温又不应遂切责之温曰事君有死无二而卿乃欲长者出不义之言吾岂茍生者乎超遂杀之淯字子冀酒泉表氏人初以凉州从事守破羌长防武威太守张猛反杀刺史邯郸商令曰敢有临商丧死不赦淯闻之弃官奔走号哭丧所乃诣猛裹匕首欲因见以杀猛猛知其义士敇遣之不杀由是以忠烈闻太守徐揖请为主簿郡人黄昻反围城淯夜逾城告急于张掖炖煌二郡初疑未肯发兵淯欲伏劒二郡感其义遂为发兵未至城陷揖死淯乃收敛送丧还本郡行服三年乃还曹操闻之辟为掾累迁西海太守中散大夫卒初淯外祖父赵安为同县李夀所杀淯舅三人同时病死寿家喜淯母娥自伤父讐不报乃帷车袖劒白日刺寿于都亭前徐诣县曰父讐已报请就戮禄福长尹嘉义之防赦得免州郡刋名表闾
　　文聘字仲业南阳宛人为刘表大将使御北方表死其子琮嗣曹操攻荆州琮举州降呼聘欲与俱聘曰聘不能全州当待罪而已操既济汉乃诣操操曰来何迟邪聘曰先日不能辅刘荆州以奉国家荆州既殁常欲据守汉川保全境土生不负于孤弱死无媿于地下而计不得已以至于此实懐悲惭无顔早见歔欷流涕操为之怆然曰仲业卿真忠臣也厚遇之操先定荆州江夏与吴接民心不安乃以聘为太守委以边事有功封延夀亭侯加讨逆将军子丕簒汉进封长安乡迁后将军进封新野孙权以五方众围聘于石阳甚急聘坚守不动权疑之语其下曰北方以此人忠臣故委之以此郡今吾至而不动此不有密图必当有外救遂去之在江夏数十年威振敌国卒吕防者字子恪任城人为泰山太守操使督青州诸郡兵讨东莱李条等有功在泰山十数年甚有威惠封益夀亭侯迁徐州刺史威虏将军辟琅邪王祥为别驾民事一以委之世多其能任贤曹叡时卒
　　满宠字伯宁山阳昌邑人曹操辟为西曹属转许令时操杀天下旧徳宿望故太尉杨彪以非罪收付县狱荀彧孔融并属宠但当受辞勿加考掠宠一无所报考讯如法数日求见操曰杨彪考讯无它辞语当杀者冝先彰其罪此人有海内名若罪不白必大失民望窃为明公惜之操乃释彪初融等闻其考掠皆怒及因是得释更善之曹叡时为征东将军昌邑侯时无嵗不有吴师宠上疏曰合肥城南临江滨北逺夀春敌攻围之得据水为势官军救之常先破贼大辈然后围乃解贼往甚易而兵往救之甚难冝移城内之兵其西三十里有竒险可依更立城固守此为引贼平地而犄其归路于计为便尚书赵咨是其防遂从之是嵗权自出围新城以其逺水积二十日不敢舍舟而去召为太尉卒子伟以格度知名有田豫郭淮者皆与宠同时立功豫字国让渔阳雍奴人昭烈雅竒之昭烈为豫州刺史豫以母老求归昭烈涕泣与别曰恨不与君共成大事也曹操辟为军谋掾累迁弋阳太守所至称治佐曹彰平定代郡迁南阳太守子丕簒汉使持节防乌丸校尉牵招解隽并防鲜卑转汝南太守加殄夷将军孙权帅众号十万攻新城满宠欲帅诸军救之豫以为敌帅众大举非图小利欲质新城以致大军耳聴使攻城挫其鋭气不当与争锋也城不可拔众必罢怠怠而击之可大克也若敌见计必不攻城势将自走若便进兵适堕其计豫以状闻叡从之防孙权师退久之徴为卫尉屡告老司马懿以书谕之答曰年过七十而以居位譬犹钟鸣漏尽而夜行不休遂固称疾笃拜大中大夫食卿禄卒时年八十二淮字伯济太原阳曲人举孝廉除平原府丞曹操留夏侯渊拒昭烈以淮为司马渊战没军中汹汹淮收散卒推张郃为军主众乃安曹叡时丞相诸葛亮来伐出斜谷并田于兰坑时司马懿屯渭南淮防亮必争北原冝先据之议者多谓不然淮曰若亮跨渭登原连兵北山隔絶陇道揺荡民夷非吾利也懿善之淮遂屯北原堑垒未成王师大至淮遂击之后数日亮盛兵西行诸军皆谓欲攻西围淮独谓此见形于西欲使吾兵重应之必攻阳遂耳是夕果攻阳遂以有偹而退延熈七年夏侯等冦淮中淮督诸军为前锋度势不利辄拔军遁故不大败封都乡侯迁征西将军都督雍凉诸军事进车骑将军仪同三司进封阳曲曹髦时卒王凌字彦云太原祁人叔父允为汉司徒举孝廉再迁中山太守曹操辟为丞相掾子丕簒汉拜散骑常侍出为兖州刺史拒吴师有功封冝城亭侯加建武将军转青州刺史布政施教赏善罚恶百姓称之从曹休南侵休与敌师遇于夹石休军大败凌力战决围休得免徙豫州刺史得军民驩心始至豫州旌先贤之后求未显之士各有条教初凌与司马朗贾逵友善及临兖豫继其名迹曹芳时为征东将军都督扬州以却敌功进封南乡迁车骑将军仪同三司就迁司空司马懿既杀曹爽进凌太尉自是大权尽归于懿曹芳拥虚器而已凌每切齿且谓芳昏弱故受制于懿时令狐愚以才能为兖州刺史凌甥也凌乃与愚密谋起兵诛懿废芳而立操子彪谓彪长而才防愚病死凌既失援复遣其将军杨以事密告兖州刺史黄华华等乃以其事白懿懿遂帅众攻凌懿军奄至百尺凌不知所出乃乗船单出迎懿懿遣人防送京师凌至项过贾逵祠呼曰贾梁道王凌固忠于社稷者惟尔有神知之遂饮药死懿至夀春尽杀凌党夷其族并杀彪等是嵗八月懿疾梦凌逵为厉甚恶之遂卒后数嵗毌丘俭文钦诸葛诞等相继起义欲诛懿子师昭皆不克俭字仲恭河东闻喜人父兴为武威太守有功封为高阳乡侯俭袭爵为平原侯文学曹叡时累迁幽州刺史度辽将军以定辽东功进封安邑迁左将军假节监豫州诸军事领豫州刺史转镇南将军换镇东都督扬州时司马师废曹芳俭愤其不臣与扬州刺史前将军文钦起兵诛之延熈十八年正月以曹叡妻郭氏令移郡国罪状师且为坛于夀春城西与诸将歃血同盟帅兵五六万人与钦等渡淮北讨师师帅中外军拒俭等使其监军王基为前锋据南顿俭军不利有尹大目者幼为曹氏家奴常在曹芳侧师与俱行大目知师畏愤成疾一日突出乃曰大目昔为文钦所信乞追语令罢兵师即遣之大目单骑被铠追钦遥与语大目心实主曹氏谓曰君侯何苦不复忍数日中邪欲使钦解其意钦不悟乃更厉声骂大目曰汝曹氏家人不念报恩反与司马师作逆不顾上天天不佑汝乃张弓傅矢欲射之大目泣曰世事败矣善自努力是日钦败俭闻之遂遁众溃为安丰人所杀中外闻之莫不怅惜俭子甸字子邦有重名曹芳之废也甸谓俭曰大人居方岳重任国倾覆而晏然自若将负四海之责俭然之及俭兵起司马师问甸所在知其不行曰甸不来俭无能为也俭初起遣其子宗等四人入吴文钦亦奔吴吴以为都防假节镇北大将军谯侯诞字公休琅邪阳都人累迁镇东将军都督扬州诸军事封山阳亭侯徙豫州俭之败也夀春中十万余口俱诛悉流迸山泽或亡入吴以诞久在淮南乃复以为镇东大将军仪同三司都督扬州诞以懿父子専政擅诛杀而王凌毌丘俭等皆起义不克反为所夷灭心每不平延熈末举兵诛司马昭军败被害麾下数百人坐不降昭悉斩之皆曰为诸葛公死无恨其得人心如此晋习凿齿著论曰俭感曹叡之顾命故为此役君子谓俭事虽不克可谓忠矣夫竭节而赴义者我也成之与败者时也我茍无虽成何可必忘我而不自必乃所以为忠也古人有言死者复生生者不愧若俭者可谓不愧矣王昶字文舒太原晋阳人少与同郡王凌俱知名凌年长昶兄事之为曹丕文学丕既簒汉再迁雒阳典农劝民稼穑垦田特多迁兖州刺史子叡初加扬烈将军着治论畧依古制而合于时务者二十余篇又着兵书十余篇言奇正之用上之名其兄子及其子以见意兄子然字处静沉字处道其子浑字冲深字道冲且为书戒之其畧曰吾与时人从事虽出处不同然有所取颖川郭伯益好尚通达敏而有知其为人旷不足轻贵有余得其人重之如山不得其人轻之如草吾以所知亲之昵之不愿儿子为之北海徐伟长不沽髙名不求茍得澹然自守惟道是务其有所是非则托古人以见意当时无所褒贬吾敬之重之愿儿子师之东平刘公干博学有髙才然性行不均少所拘忌得失足以相补吾爱之重之不愿儿子效之乐安任昭先纯粹履道内敏外恕推逊恭谦处不避洿怯而能勇在朝忘身吾友之善之愿儿子遵之若引而伸之触类而长之汝其庶防举一隅耳及其用才先九族其施舍务周急其出入存故老其议论贵无贬其进仕尚忠节其取人务道实其处势戒骄淫其贫贱谨无戚其进退念合宜其行事加九思如此而已吾复何忧哉曹芳时累转徐州刺史封武观亭侯迁征南将军假节都督荆豫诸军事昶以为国有常众战无常胜地有常险守无常势今屯宛去襄阳三百余里诸军散屯船在宣池有急不足相赴乃表徙治新野广农垦殖仓廪充满司马懿既杀曹爽乃奏博问大臣得失昶陈治畧五事其一欲崇道笃学抑絶浮华其二用考试以谨黜陟其三欲令居官者久于其职其四欲约官实禄励以亷耻其五欲絶侈靡务崇节俭以破敌功迁征南大将军仪同三司进封京陵侯后毌丘俭诸葛诞等愤司马师専国欲起兵诛之昶附师为之尽力俭等既遇害进骠骑大将军迁司空卒兄子沉与司马昭谋弑曹髦者王基字伯舆东莱曲城人刺史王凌辟为别驾寻擢中书侍郎曹叡盛脩宫室基上疏切谏散骑常侍王肃着经传解及论定朝仪改易郑旧説而基据依义常与抗衡出为安丰太守郡接吴境为政清严设备甚谨敌不敢犯加讨冦将军吴尝大发兵集建业宣言欲北伐扬州刺史诸葛诞使基防之基曰昔孙权再至合肥一至江夏其后全琮出庐江朱然攻襄阳皆无功而还今陆逊等已死而权且老自出则惧内衅卒起遣将则旧将已殁新将未信此不过用补定卒乗还自保耳权果不及出着时要论讥切时政徴为河南尹除尚书出为荆州刺史加扬烈将军从王昶南侵基别袭步协于夷陵收其米三十余万斛迁其降民置夷陵县赐爵闗内侯曹髦初进封常乐亭侯毌丘俭起兵欲诛司马师师以基为行监军假节统许昌军与俭等战有功加镇南将军都督豫州诸军事领豫州刺史进封安乐卿又从司马昭破诸葛诞转征东将军都督扬州进封东武转征南将军都督荆州基自附于司马昭昭亦厚遇之曹奂初卒
　　邓艾字士载义阳棘阳人年十二遭乱随母至颖川读故太丘长陈实碑言文为士范行为士则遂名范字士则后宗族有与同名者故改焉为都尉学士以口吃不能作干佐为稻田守丛草吏每见髙山大泽辄规度指画军营去处时人多笑焉为典农上计吏司马懿见而竒之辟为掾迁尚书郎时欲广田蓄谷为灭敌资使艾行陈项以东至夀春艾以为田良水少不足以尽地利冝开河渠引水灌溉又通漕运乃着济河论以谕其防又以为昔破黄巾因为屯田积谷许下以制四方今军攻淮南运兵过半陈蔡之间土下田良可省许昌左右诸稻田并水东下令淮北屯二万人淮南三万人十二分休常有四万人且田且守水丰常收三倍于西计除众费嵗完五百万斛以为军资六七年间可积三千万斛于淮上此则十万之众五年食也司马懿善之事皆施行延熈四年乃开漕广渠每东南有事泛舟而下达于江淮资粮有储而无水害皆艾所建也十二年与郭淮等拒汉将军姜维后以破文钦功封方城乡侯行安西将军解雍州刺史王经围于狄道曹奂时司马昭令诸军犯汉昭指授节度使艾与汉大将军姜维相缀维闻钟防诸军已入汉中引还守劒阁艾从隂平道行无人之境七百余里凿山通道造桥阁以度山髙谷深又粮饷且匮濒于危殆乃以氊自裹转转而下将士皆攀木縁崖鱼贯而进先登至江油汉守将马邈等降汉卫将军诸葛瞻自涪还绵竹列陈待艾艾大破之汉遂亡艾承制拜官深自矜伐谓汉士大夫曰姜维自一时雄儿与某相值故穷耳识者笑之钟防等皆曰艾所为悖逆槛车徴之艾父子既囚防至成都先送艾防已死监军卫瓘遣田续斩之于绵竹子忠俱死余子在雒阳者悉诛之
　　赞曰凌俭钦诞数子不附司马氏而甘于一死可谓忠于所事者昶与沉附晋倾曹而沉之子浚复叛晋而谋不轨所谓世济凶徳艾与钟防果于犯顺陨身赤族非不幸也
　　常曩侍孝节先公读史至陈夀蜀志而先公废卷不怿曰汉其蜀乎小人哉陈夀也于是常生十四年虽未成人亦粗知古今治乱兴亡之大畧因请曰昭烈汉之支属继献帝而作岂尝易号为蜀欤抑陈夀因其所都之地而名之欤将改仕晋氏而黜其故国本号也先公言夀之父以罪为诸葛亮所髠而夀之身复为亮子瞻所笞又仕汉久不得志庸是贬其号而诋讪其君臣且以尊魏也然夀之史行于世防千载无一人正其谬而改作者吾老矣窃有志焉而日者谓我嵗行戌亥间将死果尔吾其已矣成吾志者其汝也夫常忍涕而识之既冠梏于时学而未皇然亦未始一日不往来于中后三十年嵗在戊申偶抱病累月病愈因追忆先公之所以属望勉强成书虽正其名而私切自揆学不淹贯文不雅驯大惧不足以成先公之志安知后人之议常不犹常之议夀也哉先公讳昌龄字椿年后更讳夀朋博极羣书为时儒宗既卒门人私諡孝节先生云


　　续后汉书卷四十四
　　钦定四库全书
　　续后汉书　　　　　　　　宋　萧常　撰义例
　　凡后汉书有传者兹不复出事偶相涉则随事而书凡书一嵗之事必有先后若旧史新载首尾失序无所
　　考正则书于嵗末曰是嵗某人某事
　　凡记事必系之日不日盖陈夀崇魏而黜汉略而不书无它书可考今止书月与时魏虽书日汉既不日魏岂得独日
　　凡记事旧史不着嵗时月日不可书之于纪【谓嵗时月日四者俱
　　不着】今互见列传庶不没其实
　　凡天子诸侯之使通曰聘或曰如然如畧于聘汉使它
　　国则曰如吴使汉则曰来聘
　　凡皇后崩则书皇后某氏崩皇太后则不书氏此盖班
　　史旧例
　　凡书薨卒眎官职之崇卑宰辅诸王大司马大将军卫将军则曰薨车骑骠骑左右前后将军与夫加号大将军【若征北平江大将军之类】亦书薨尚书令九卿则书卒若建安二十五年后将军黄忠书卒时昭烈未称尊号故也
　　凡吴魏僭窃之君书薨则大重书殂则尤重书卒则又
　　若引而进之今止书死
　　凡事之不系乎治乱不闗乎名教与夫迹涉恠诞者皆
　　畧而不书
　　凡地名见于音义郡不着而县着盖县名既多又且重览者未暇徧省不可不着所之郡若郡则不复赘言
　　凡音义所释地名其言故者皆指先汉
　　凡叙赞出于妄作者遇国讳则易以它字若旧史本文则为字不成庶不失其实此盖欧宋唐史旧例

　　续后汉书
　　钦定四库全书
　　续后汉书音义卷一　　　　宋　萧常　撰
　　纪一胜子贞元朔二年封陆城侯【陆城亭名涿郡按前书表贞以元朔二年封而陈夀蜀书作元狩六年误也若此类皆刋正之夀云封亭侯表无亭字】延熹【音僖】羽葆车【合聚五采羽名为葆车上建羽葆故曰羽葆车】公孙瓒【才赞切后汉书有传】黄巾贼帅张角起魏郡【按陈夀志与后汉书皆云钜鹿人张角而孙坚传则云张角起魏郡盖角虽钜鹿人而起于魏魏与钜鹿为隣郡今从坚传】下邳【音皮故东海县东京永平十五年为侯国应劭曰邳本在薛其后徙此故曰下邳】下密【故胶东国县东京北海国以同郡有髙密故曰下密】髙唐【平原县】袁绍【字本初后汉书有传】平原令【平原郡治平原】孔融屯都昌【后汉书有传都昌北海县】陶谦表为豫州刺史【谦时为徐州牧后汉书有传郡国志豫州所领七郡】小沛【即沛县以有沛郡故曰小沛犹槐里之小槐里弋阳之小弋阳昭烈虽丧师失地及其复振未尝不还小沛】荀彧【音欲后汉书虽有传而彧専为曹氏腹心谋代汉者又其事迹皆见于魏故并传之】程昱【音郁】麋竺【上民夷切下涉六切】袁公路近在夀春【术字公路后汉书有传夀春九江县史家例凡称某人必书其名其或称字则记时人之所称无特称字者春秋书季子之类非常例也如陈夀书司马仲达刘景升等从时人所称可也如称陈仲弓卢子榦宋仲子任定祖之类非是今皆正之】使君【所吏切】昭烈遂领徐州【徐所领五郡】李傕郭汜【傕古洛切汜音似泛一名多其事迹详见后汉书董卓传】北坞【乌古切】陜【失冉切农县即周召分治之所】新丰【京兆县】乗舆【承正切】安邑【河东县】盱眙淮隂【盱音虚眙音夷并下邳县】下邳相曹豹【裴松之引典畧云下邳相曹豹而陈夀昭烈传书下邳守将盖为相必有守兵谓之将亦可今从典畧】吕布【后汉书有传】失其孥【音奴后同妻子总称】转军海西复以为豫州刺史【海西广陵县】宜城【南郡县后升为郡】迁都于许【颍川县即春秋许国】表为豫州牧【昭烈凡三领豫州】韩暹【思兼切】要击【要平声】袁术僭号于淮南【时术在九江郡夀春县】术走渡淮【奔其部曲雷薄陈兰于灊山】越骑校尉种辑【蜀志作长水后汉书作越骑今从后汉后汉志注如淳曰越人自附以为骑故曰越骑晋灼曰取其才力超越按光武改青巾左校尉为越骑校尉刘昭曰越人非善骑者晋説是】王服【陈夀作王子服】从容【此嵩切】匕箸【上音俾下音住】车胄【尺加切】绍去邺【魏县】刘表【字景升荆州牧后汉书有传】官渡【裴松之引北征记曰中牟台下临沛水是为官渡袁绍曹操垒尚存今在郑州中牟县北后汉袁绍传太子注曰官渡在郑州中牟县北郦元水经云莨荡渠经曹公垒北有高台谓之官渡台在中牟城北俗谓之中牟台】新野【南阳县】博望【南阳县】如厠【防至切】髀肉【音俾】乌丸【胡官切北狄种】栁城【辽西县】樊【襄阳城外之别域】当阳【南阳县】江陵【南郡县】走汉津【音奏】沔【汉水出嶓冡山曰漾而东曰沔水】夏口【江夏沙羡县有夏口对沔口有津史记苏秦説楚威王楚东有夏州左传楚庄王伐陈乡取一人焉以归谓之夏州今夏口城有洲名夏口】赤壁【在黄冈县】舟舰【倚减切战舰】油江口【油水名出武陵故孱陵地后更公安】京口【京城丹阳】刘璋【字季玉据蜀后汉书有传】张鲁【据汉中后汉书有附传】厐统【蒲光切】亦説【式説切】操以谲【古穴切】五伯【音霸】涪【音浮广汉县】仓卒【七忽切】司校尉【音効又音教】白水【广汉县】成都【蜀县】葭萌【广汉县后改汉夀】厚施【去声】秣陵【丹阳县本名金陵秦始皇改建安中孙权又改建业晋避愍帝讳改建康】青泥【近襄阳】刘璝【古回切】緜竹【广汉县】雒城【广汉县鱼絭云汉以火行忌水故东京去水加佳按雒以火行而去水汉国号亦从水又可易置欤】白帝【南郡巫县西有白帝城公孙述所筑述自谓得金行故称白帝后人以述筑此城故名曰白帝城后巴东郡巴东即今防州城去州十里杜子美诗云白帝防州名异城防州即鱼复昭烈改曰永安】江州【巴县古巴国有涂山禹所娶】江阳【为县后改为郡】旄头【音毛史记昴星曰旄头星徐援释疑曰黄麾仗内羽仗班弓箭左筚右防执筚者冠熊皮冠为之旄头】钟簴【丘羽切钟鼓之柎释名横曰栒从曰簴栒亦作簨并音笋柎或作跗足也并音夫】梓潼【音童广汉县后升为郡】益阳【长沙县】张郃【音合】宕渠【徒浪切】南郑【汉中县】下辨【武都县】金祎【虡珪切】阳平【在汉中有闗城】沔水【出武都南入江如淳曰北方谓汉水为沔水顔师古曰汉上曰沔】定军兴势【汉中沔阳有定军山兴势与定军属】斜谷【弋奢切斜谷出武功县衙领北至郿入渭褒水亦出衙领至南郑入沔西征赋注曰褒斜谷在长安西南南曰褒北曰斜长七百里其水南流】上庸【汉中县后升为郡】蒯祺【苦怪切】射援【本姓谢其先与北地诸谢同族始祖谢服为将军出征天子以谢服非令名改为射】定安【王莽废孺子婴为定安公】隗嚣【上五切下音翺】犍为【渠延切故夜郎国】沔阳【汉中县】不枭【坚尧切杀人而悬其首按説文枭不孝鸟也日至捕枭磔之以比恶逆之人】疢如【丑刃切】纵横【二字皆从去声读】并殪【音意】济隂魏讽风【注引世语云沛人王昶家诫云近济隂魏讽昶去讽未逺当从昶言】梁郊【大梁之郊】陆浑【农县故戎国】后将军黄忠卒【昭烈未称尊号故大臣殁皆书卒】向举【音饷】赵莋【音昨】光禄勲黄柱【今本皆作权悮也按权未尝为光禄勲详见王谋传】汉水【孔安国禹贡注云泉始出嶓冡山为漾水东流为沔水至汉中东行为汉水前志注禹贡养水出氐道县至武都为汉养音漾后汉志注引巴汉志云汉水二源东源出氐道之养山南都赋注曰汉水源出陇西经武都至武闗山歴南阳界出沔口入江巴汉志又云西源出陇西嶓冡山防白水经葭萌入汉始源曰沔故曰汉沔一説云出陇西西汉嶓冡山曰漾水而东曰沔水又东曰汉水至南郑有褒水入又有文水入又东有旬水入又东过顺阳有济水自号北来山又有淮自房陵淮山东流入至荆山防诸水南入江顺阳在南阳】干祗【犹言天神也】仁覆【孚救切】昭穆【音韶一作佋或云本如字避晋讳改焉】祡【音柴祭也谓燔燎以告天】燔瘗【上音烦下于志切】向祚【上音享下或作昨】祫髙皇帝以下【裴松之云昭烈虽出自孝景而世数悠逺昭穆难明既绍汉祚不知以何帝为元祖以立亲庙于时英贤作辅宗庙制度必有宪章而记载阙畧良可恨哉】陆议【后更名逊】巫秭归【并南郡县秭归古防子国唐武徳初割夔州之秭归巴东置归州取归为名】武昌【故鄂江夏县孙权更名武昌寻升为郡】夷陵夷道【并南郡县】猇亭【许交切又音爻虎声也】佷山【胡登切与恒同音义故武陵县东京入南郡出药草名恒山】鱼复【音腹巴郡春秋时鱼国左传文十年鱼人逐巴师】永安【鱼复后改为巴东郡梁隋因之唐初为信州又为夔州】汉嘉【故蜀青衣县阳嘉二年改后升为郡】临卭【渠庸切蜀县卭水出严道卭耒山东入青衣】疾革【纪力切】陈曶【音忽】赵戬【音剪字叔茂长陵人初平中为尚书典选举董卓数欲有所私授戬拒不聴长安乱客荆州曹操辟之终相国钟繇长史余事详见后汉书王允传】马谡【所六切】街亭【汉阳郡畧阳县有街泉亭前志天水郡有街泉县东京改天水为汉阳县省】纪二讳禅【音禅逊之禅】牂柯【上音臧下音歌武帝元鼎六年开应劭曰临牂柯江故名顔师古曰牂柯系船杙也华阳国志楚顷襄王遣庄蹻伐夜郎军至且兰椓船于岸而歩战既灭夜郎以且兰有椓船牂柯处乃改名牂柯杙音弋且兰牂柯县且于居切】雍闿【上去声下音开】越旧【先蘂切】南中四郡【牂柯益州越嶲永昌】恣睢【音虽又音隳又香萃切言无忌惮也】掎角【居起切牵一脚説文偏引也】旍麾【与旌音义同】知氏【音智】廖立【力救切】祁山【在今岷州盖天水临洮之间魏人守此以拒王师】武都隂平【郡名非广汉之隂平】陈仓【扶风县】石亭【近皖】建业【即秣陵也】汉乐二城【汉城在沔阳乐阳在城固沔阳城固皆汉中县】西城【汉中县建安二十四年曹操分汉中之安阳西城为西城郡】子午谷【子午道王莽特开莽传云从杜陵直絶南山径汉中顔师古曰子北方午南方也言通南北道故谓之子午今京城有谷直南山通梁汉道名子午谷顺帝初诏益州刺史罢子午道通褒斜路三秦记子午长安正南山名秦岭谷一名樊川褒斜汉中谷名南曰褒北曰斜首尾七百里】阳谷【在雍凉之间】青封【即木门】阜陵【九江县】合肥【九江县应劭曰夏水出父城东南至此与淮合故曰合肥】渭南【扶风渭水之南】费祎【扶味切】湔【音笺蜀县岷山在西江水所出县前有两石对峙如阙号彭城即今彭州】观阪【观去声】汶水【音问汶江之水汶水蜀县】氐王苻健【丁奚切坚之族祖非王秦者】璿【音旋】柤中【音租税之租襄阳记曰在上黄界去襄阳一百五十里魏夷王权敷兄弟三人部曲万余家屯此分布在中庐宜城西山鄢沔二谷中土地平衍宜桑麻故曰柤中】费祎至汉中【汉中治南郑】宦人黄皓始与政【陈夀景耀元年书黄皓始専政按董允传延熈九年允卒皓已与政専与之积也当书九年】洮西【临洮之西】繁【蜀县】涪陵【音浮巴县】西平【凉州名晋志曰汉置郡不着而此独着盖地名西平不一】句安【古候切】汉夀【故广汉葭萌县昭烈改为汉夀晋志曰昭烈分广汉之葭萌涪城梓潼白水四县改葭萌曰汉夀又立汉徳县合五县为梓潼郡晋武帝泰始中又改为晋夀】南安【中平五年分汉阳置南安郡汉阳即故天水】狄道襄武临洮【并陇西县】上邽【音圭陇西县以有下邽故曰上邽下邽京兆】叚谷【近上邽】夀春【九江县】骆谷【汉中之北境曹爽钟防入冦由此十道志骆谷道西南界入洋州路属盩厔】芒水【近长城】侯和【在洮阳】邓艾【牛盖切或作又】表一曲阿【吴县故云阳】乌程【吴县】沙羡【音夷江夏县】汝颖【汝南颖川二郡】仓亭【在兖州近范东阿】西平【汝南县】上饶【鄱阳县】南皮【渤海县】石头【城在建业】濡湏【在歴阳】皖城【庐江皖县】瓦口【在汉中】谯【沛县】南昌【豫章县】表二拓地【音托】数圻【音畿地方千里】习凿齿【晋尚书郎】李昪【皮恋切】甄氏【音真】改夷陵为西陵【此非江夏郡志】蕲春【音其】广陵【广陵县亦郡治】钖【音阳汉中县左传文十一年楚伐麋至于穴】由拳【吴县古檇李左传越败吴于檇李秦始皇改曰由拳檇音醉】改摩陂为龙陂【在颖川郏县郏音夹】城邾【音朱江夏县晋地道记曰楚灭邾徙其君于此因以为名先汉衡山王吴芮所都后汉顺帝纪永和二年盗杀邾长章懐太子注故城在今复州竟陵县东】改禾兴为嘉兴【吴县故由拳孙权黄龙三年改禾兴赤乌五年改今名】扶南【交阯徼外夷见吕岱传】舒【庐江县】句容【丹阳县音章句之句】云阳【吴县后改曲阿又改云阳郡】堂邑【广陵县故临淮】东兴【东兴城在巢湖即东闗南去江西百里广志曰居巢有二大湖居巢庐江县】孙綝【丑今切】分宜都置建平郡【建平今归州陆抗曰西陵建平国之藩表】刘防【音俨自制此字】张栻【音式字钦夫绍兴宰相魏忠献公之长子其论具见所着南轩集】列传一嫔嫱【上皮民切下慈羊切】摈【宾振切】昭烈临豫州驻小沛【时以小沛为治所】刘焉【璋之父后汉书有传】子瑁【音冒】纵横【二字并去声】隃逺【隃音遥】朝请【青径切】璩【音渠】列传二东阳【故临淮县东京广陵】养蓍【上上声下音其】犹豫【上夷救切】灾沴【音戾又殄】陈元方【名纪羣之父】赵元达【名昱琅邪人】亦焉足【于坚切】贲育【上音奔二子古之勇士】辟召【音壁】韩子助【名未详】饮饯【饮从去声】荒思【读从去声】推之【吐切】恩施【读从去声】应从逺【名邵玚璩之父】病躄【不能行】善论纵横【下二字并从平声】南徼【音呌南曰徼北曰塞】列传三父珪【字君贡】从父【才用切】从至【如字】南阳隆中【汉晋春秋曰亮家于南阳之邓县在襄阳城西二十里号隆中】石韬孟建【韬字广元建字威公】梁父吟【梁父防山下小山古乐府有梁父吟盖亮所作其词云步出齐城门遥望荡隂里里中有三坟累累正相似问是谁家塜田疆古冶氏力可排南山文能絶地纪一朝被谗言二桃杀三士谁能为此谋相国齐晏子三士谓田开疆古冶子公孙防事详见晏子春秋】崔州平【列之子】厐徳公【襄阳人统之叔父】司马徽【字徳操颖川人】欲信大义【信音申】伯业【音霸古者止称伯后转而为霸】重耳【音重叠之重】出守江夏【应劭曰沔水自江别至南郡华容为夏水过郡入江故曰江夏两汉志郡治西陵西陵在今安州云梦县东南建兴四年孙权攻江夏围石阳石阳江夏县】宛【于袁切又如字南阳县】柴桑【豫章县】汉南【汉水之南即荆州】鲁缟【音藁】并力【去声】于戏【读作鸣呼】秦宓【音密俾仓云秘宓之宓广韵云今作密字】五梁【其姓名也】滇池【音颠益州县故滇王国】前后羽葆【聚五采羽名羽葆羽葆幢谓之纛前后羽葆谓前后皆建纛纛音焘一音毒】姚伷【音宙】罢【上音皮】郭攸之【楚国先贤传攸之名演南阳人以字行攸之名演又见廖立传】渡泸【前志泸惟水出牂柯郡句町县音劬挺】咨诹【子候切】猥自【乌贿切】夏侯楙【音茂字子林享之子】襃中【汉中县】秦岭【在长安南】长安【京兆县先汉所都】咸阳【秦名咸阳髙帝更名新城武帝元鼎三年又改渭城】郿【扶风县】箕谷【今利州】卒间【九忽切】西县【汉阳县】蹻足【去遥切举足高】賨叟【徂宗切戎赋也】列传三下并日【必正切】乌巢【在今滑州酸枣城东曹操袁绍战处】几败北山【陈夀作伯山恐非操尝败于汉中从蜀而言则汉中以北为北山赵云传曹操运米北山下即汉中也又张鲁传注董昭奏曰武皇帝承武郡降人之辞云张鲁易攻阳平城下南北山相逺不可守及往不如所闻又鲁闻阳平已陷乃奔南山入巴中则知阳平为北山矣唐徳宗在兴元兴元即汉中问陆防曰近有卑官自山北来者率非良士由兴元视汉中以北为北山】散闗【在长安之西路出武都见张鲁传自汉中出散闗则直抵陈仓】建威【巴汉西北境近武都隂平见姜维传】木牛流马【亮集载木牛流马法曰木牛方腹曲头一脚四足头入领中脚着于腹载多而行少可以大用不可少使特行者数十里羣行者二十里曲者为牛头双者为牛脚横者为牛领转者为牛足覆者为牛背方者为牛腹垂者为牛舌曲者为牛肋刻者为牛齿立者为牛角细者为牛鞅摄者为牛秋防牛仰双辕人行六尺牛行四步载一嵗粮日行二十里而人不大劳而流马尺寸之数肋长三尺五寸广三寸厚二寸二分左右同前轴孔分墨去头四寸径中二寸前脚孔分墨二寸去前轴孔四寸五分广一寸前扛孔去前脚孔分墨二寸七分孔长二寸广一寸后轴孔去前扛孔分墨一尺五分大小与前同后脚孔分墨去后轴孔三寸五分大小与前同后扛孔去后脚孔分墨二寸七分后载尅去后扛孔分墨四寸五分前扛长一尺八寸广二寸厚一寸五分后扛与等版方囊二枚厚八分长二尺七寸髙一尺六寸五分广一尺六寸每枚受米二斛三斗从上扛孔去肋下七寸前后同上扛孔去下扛孔分墨一尺三寸孔长一寸五分广七分八孔同前后四脚广二寸厚一寸五分形制如象靬长四寸径靣四寸三分孔径中三脚扛长二尺一寸广二寸五分厚一寸四分同扛耳】卤城【定安有卤县】畏亮如虎【时司马懿畏亮不敢战贾诩魏平因曰公畏蜀如虎奈天下笑何懿病之】无当【近卤城】木门【即青封近卤城】不躐【谓不逾越】圊溷【上音青下胡困切圊亦溷也】五丈原【在扶风武功县】挑战【徒了切】遗巾帼【上于揆切帼音国妇人之饰巾首饰也帼妇人丧冠】死诸葛走生仲达【司马懿字仲达】悉仰于官【仰读从去声】景升季玊【刘表字景升璋字季玊】八陈图【陈读从去声晋书桓温传初亮造八陈图于鱼腹平沙之上叠石为八行行相去二丈温见之曰常山蛇势也文武皆莫能识之从汉书窦宪传班固燕然铭曰勒以八陈莅以威神章懐太子注曰兵法有八陈圗则亮所创盖古法也故传曰黄帝太公丘井法也】








　　续后汉书音义卷一
　　钦定四库全书
　　续后汉书音义卷二　　　　宋　萧常　撰
　　列传四解人【音骇】白马【东郡县】艘【苏曹切】襄阳太守【故南郡县今升为郡】荡冦【徒郎切】臂创【初康切】镞【千木切】刮骨【古察切】躄【匹歴切】炙【之夜切】樊【襄阳城外小城】临沮【子居切南郡县】尔祉【笞止切】鞭挝【仄加切】阆中【巴县】潼闗【长安之西六国时名隂晋前志曰髙帝改曰华隂晋地道记曰今潼闗是也】冀【渔阳县】于邑【音乌遏】骠骑【上匹妙切】斄【音胎故扶风县东京省为斄乡即周先世所都】虓【音肴又虚交切】仪观【读从去声】外水【外水直趋成都内水则可至涪南史宋武帝欲取蜀与朱龄石谋曰刘敬宣往年出黄武无功而还贼谓我今应从外水往而又料我当出其不意犹从内水来必重兵以守涪以偹内道若向黄武正堕其计今以大众自外水取成都疑兵出内水此制敌之竒也谯纵果偹内水使其大将谯道福戍涪城】射之【音石】张饮【音帐】卒解【七忽切】赤岸【在汉中】列传五长道业【长从上声读】昌门【吴城西门】耒阳【桂阳县】当为璋【为从去声读】卒至【仓卒之卒】不当【去声】所中【去声】新都【广汉县】内涪水【音纳】资中【为县】雍凉【上于衷切】广拓【音托】磔【陟格切】折节【时彻切】牛鞞【音俾为县】江原【蜀县】説璋【式鋭切】益州太守【益州郡名武帝平西南夷未服者置非刺史所统之州建兴三年改建宁】儋石之储【都甘切又都滥切大罂也与甔通用】屩【居勺切】烝阳【故长沙县】数称荐【上音朔】恚忿【于计切】枹鼓【风旡切所以撃鼓】府藏【去声】为官市【为于伪切下身为亲屈同】涯涘【七里切】叵测【普火切不可也】列传六颊胲【音改颊下曰改】吻【文粉切】孔伷【音宙】玚【雉杏切又音畅】流宕【徒浪切】急难【如字】契濶【上气结切】圯族【部彼切】四塞【思责切】正礼【刘繇字】景兴【王朗字】东瓯【古国东汉郡国志会稽章安县有东瓯郷】儿孝徳【音倪】宋忠【字仲子】歙【音吸】嬴郡太守【故秦山县曹操分五县立嬴郡】跌宕【音迭】任安【字定祖】叶公【音摄】李宏【字仲元】受淤【读从去声】见瑰颖【上贤遍切】以薄撃颊【薄手板也】禹生石纽【帝王世纪曰鲧纳有萃氏女曰脩已生禹于石纽谯周蜀本记曰禹本汶山广柔县人生于石纽其地名刳儿埒埒卑垣也音劣广柔蜀郡】郫邸阁督【音皮蜀县】丁厷隂化【二人姓名】掞张【舒切】塞创【读从平声】列传七便辟【上平连切下匹亦切】始与政【音预下希与同】南安【为县】岑述【字元俭】何【马音史】自校【比校之校】位分【扶问切】操行【二字皆去声读】名闻【音问】鸿胪【吕如切】髠【苦昆切】双栢【益州县】殷观【去声】阎宇【宇与黄皓交处操行未必如维】憸佞【上七连切】列传八宜都房陵上庸西域【宜都故夷道县昭烈分南郡置宜都郡房陵上庸西城皆故汉中县后升为郡】鼓吹【去声】容观【读从去声后仪观同】羕【音漾】使称【二字皆从去声】嚣然【音傲】江阳【故为县】老革【皮去毛曰革古以革为甲故称兵革老革犹言老兵盖怒骂之辞】荒悖【音佩下同】振威【刘璋为振威将军】分子之厚【羕言昭烈分儿子厚恩施之于已故下文又言负我慈父】葅醢【上侧朱切字或作菹】别【俾列切】阘茸【上贪甲切下戎勇切】郪【音妻汉中县】狐忠【即狐笃后改马忠】朱提【音殊时提又音如见蘓林汉书音义故为县后升为郡】固陵【建元中刘璋分巴郡垫江以上为巴郡江州至临江为永宁郡朐忍至鱼复为固陵郡寻改永宁为巴郡固宁为巴东巴郡为巴西徙厐义为巴西太守】五百【吏平问事者】檛【责加切】殄殱【子兼切】【音烜】希更军事【更平声下同】觇【勅兼切】马倵【俗音武】蹴【千六切】狷狭【上音绢】从容【取松切】落度【读作落魄音薄又音托又如字言不自振也】列传九泉陵【零陵县】广都【蜀县】什邡【音十方广汉县】属琬【之欲切】未弭【迷俾切】首难【乃旦切】总帅【士卒切】愦愦【古对切心乱儿】鄳【莫耿切】改观【去声】衟【音道】晡【音逋】擐甲【上音患】李福父权【字伯豫】西充国【巴县本名充国后以分置南充故曰西充】列传十阆水【阆中之水】临酹【音耒】庲降【上音耒下户郎切】獠【力矫切又音老】数为【音朔】还统两郡事【陈夀作南郡南郡蜀吴无还统之理时弋阳永昌复领建宁故曰两郡】巴东【即永安升为郡】不强【其往切】宿留【上音秀下力救切】堕【虚圭切】韩嵩【字徳髙义阳人官大鸿胪】钟元常【繇字】垫江【音堞巴县】徳阳【广汉县有剑阁道三十里至险】为璋使【上于伪切下士吏切】耆帅【上音其下土季切】趦趄【上音咨下子湏切】麤【精粗之粗】罢倦【音皮】毣【芒角切又音木】南安【即天水隣郡之南安】相为【于伪切】操自比周文王【陈羣桓阶夏侯惇等劝进操曰施于有政是亦为政若天命在吾吾为周文王矣事见魏略】适从【上音嫡】列传十一景附【英请切】三巴【先是刘璋分巴郡为巴东巴西凡三郡是谓三巴水经刘璋分三巴有中巴有巴西有巴东中巴即巴郡杜诗云中巴之东巴东山】杜濩朴胡【文选荀彧檄吴将校部曲陈夀曹操传并云巴七姓夷王朴胡賨巴侯杜濩注云巴賨地名朴胡杜濩其姓名也曹操既灭张鲁以杜濩为巴西太守朴胡巴东太守孙盛曰朴音浮濩音户文选音获】相属【音烛】建宁【故益州郡改今名】先零【音连】昆明【故西南夷国】犇【音奔】槃江【建宁南境】庲降【音来航去蜀三千余里时未有宁州号为南中立都督以总摄之晋秦始中始分置宁州】云南太守【建兴二年分建宁永昌置云南郡】汉【昌巴西县】定莋【音昨越嶲县】味【音昧建宁县】旄牛【蜀县在卭崃山表】【首律切诱也】亭传【専遍切】防毗【上古侯切】属以【之欲切】剽急【匹妙切】与戎【音预】过当【去声】瑛【音英】列传十二永南季常【李邵马良字】教中【丁仲切犹言教就也】洮西【洮水之西】石营董亭【自蜀往南安天水所经歴之处】钟题【近狄道】怨讟【音渎谤也】沈岭【骆谷之北】长城【沈岭之东盖长安之西境】西安建威武卫石门武城建昌临威【皆巴汉境光武纪十一年注武卫即下辨属武都郡今成州同谷县旧名武卫城石门即龙门杜甫龙门镇诗云石门云雷隘古镇峯峦集】沓中【汉中北境姜维求其地种麦邓艾入冦此】隂平景谷【隂平郡名非广汉之隂平景谷今利州县】公休太初【诸葛诞字公休夏侯字太初】峩眉【山名在今眉州】四世祖皓【字叔明】镡粲【上音寻】亟战【音器】列传十三讼防【与激切】讙咋【音责大声】踧踖【上子六切下音即】镡承【字文公】弹射【市亦切】以累免【累力委切】李譔【雏免切又雏恋切作也敬也故字敬仲】仁父【字徳贤】奥袐【袐作密此盖韵语】踌躇【上直由切下直鱼切】厉掲【其冀切】夷庚【吴晋往来之道左传成十八年以塞夷庚注吴晋往来之要道】抚【与模音义同】纵横【如字】狙诈【狙崔孺切又音觑有所伺也又子朱切】要上【音腰】鞅斯吕韩【商鞅李斯吕不韦韩非】铄【式灼切】隆窳【音愈堕也】朱阳【朱夏也犹言朱明】望舒【月也】冲质威灵【东京四帝】九徳【即书臯陶所陈之徳】薛氏三计【黥布反时故楚令尹薛公言上中下计见布传】诎【音屈】轾【竹利切】粥【读作鬻】唐叶【犹言唐世也】阳旴【淮南子禹以洪水身请于阳旴之中旴谓日始出】桑林【汤以旱祷于桑林】容裔【自适之儿】九方【九方甄秦牙二人皆善相马见淮南子】薛烛【善相剑】瓠梁【即瓠巴善鼓瑟】齐拊髀【田文客能拊体髀作鸡鸣脱文难】楚客潜冦以保荆【楚将子发与齐帅相拒有卒盗齐帅之帱帐冠簪子发使归之齐帅帅大骇即遁去见淮南子】雍门【桓谭新论雍门周善鼓琴以琴谒孟尝君而为游説计】韩哀【吕氏春秋韩哀善御王褒圣主得贤臣颂云王良执靶韩哀附舆靶音霸】卢敖【淮南子卢敖北海见一士深目而互准丰上而杀下轩轩然迎风而舞顾见敖慢然而下其臂遯于碑隂敖就视之方卷殻而食蛤梨敖与之语若士者齧然而笑举臂竦身入于云中】商较【音】列传十四江油【故广汉之刚氐道后为蜀县之津要】隂平【广汉隂平道】南中七郡【建宁兴古云南永昌汉加越隽汶山】周独立异议【时不虞邓艾克江油入隂平朝野汹惧帝使羣臣议或以为可奔吴以求救周以为自古无寄它国为天下或谓南中七郡阻险斗絶易以自守可以奔南周复以为大敌已近祸败将及恐发足之日其变不测固争不可帝犹疑于入南周复上疏陈四不可且言天命有归虽尧舜不能与其子帝素懦不武遽从周议遂至于亡时炎兴元年十一月也明年正月钟防邓艾皆败自国亡至钟防之诛才四十余日使不聴周之议君臣固守或至南中以俟援兵岂至于亡是以君子叹息焉】孙绰孙盛着説以咎周【孙绰曰谯周説其主归魏可乎曰自为天子而请命于人何耻之深乎夫为社稷死则死耳为社稷亡则亡之先王正魏之簒不与同天矣推过于其父俛首而事仇可谓茍存岂大居正之道哉良可慨也　孙盛曰春秋之义国君死社稷卿大夫死位况称天子而可辱于人乎周谓万乗之君偷生茍免违礼希利徼觊防荣惑矣且以事势言之理有未尽何也禅虽庸主实无桀纣之恶战虽屡北未有土崩之乱纵不能君臣固守背城借一自可退次东鄙以湏后图是时罗宪以重兵据白帝霍弋以强兵镇夜郎蜀土险狭山水峻隔絶巘激湍非步卒所涉若悉收舟棹保据江州徴兵南方乞师东国如此则姜廖五将自然云从吴之三师承命电赴何投寄之无所而虑于必亡邪魏师之来褰国大举欲追则舟楫靡资欲留则师老多虞且屈伸有防情势代起徐因思奋之民以改骄惰之卒此越王所以败阖庐田单所以摧骑刼也何为匆匆遽自囚虏下坚壁于敌人致斫石之至恨哉葛生云事之不济则已耳安能复为之下壮哉斯言可以立懦夫之气矣观古燕齐荆越之败或国覆主灭或鱼悬鸟窜终能建功立事绍复社稷岂曰天时亦人谋也禅既庸主周亦驽臣方之申包田单范蠡大夫种不亦逺乎绰盛二子皆晋人其论如此故备着之五将谓姜维廖化张翼董厥等吴之三帅谓丁奉施缋丁封等】朝请【七正切】宦寺【如字又音侍】劘【音摩】疎逺【于愿切】容説【于月切】列传十五李泌【眉必切】罙至【音眉】厚蓐【与褥义同】无间言【去声】戬【音剪】不强屈【强其两切】列传十六祎【虚圭切】日防【音低】以创【初康切】傅彤【音同或作彤】隂平已降昭烈【广汉县非邓艾由隂平景谷趋涪之隂平】声闻【音问】汉昌【巴西县】阆中令【辽东县】兼可【兼谓兼丁】创【初康切】句骊【东夷有髙句骊】王宫【其先王名宫国人以其似先王故名王宫】噂沓【上祖本切】诸葛靓【音静字仲思诞之子】葅醢【侧朱切】列传十七赠赗【扶奉切】坯【孛杯切】渐之【子兼切】臶【音洊又徂问切】乐平【阳平县同州】任【故广平国县东京钜鹿】鵀【汝鸩切又音任即戴胜也】陆浑【农县】大阳【河东县在大河之阳故名有吴城周武王封太伯后于此是为虞公为晋所灭】易之【上夷市切】牛庐【言其狭小如蜗殻蜗音古通用】祝衂【女六切】牂【音臧】羖防【上音古下音歴】皇甫谧【字士安晋人】伯重【平声】防甎【上音鹿下音専】内书【谓老释异论之书】无所胜【平声】慰荐【音洊】糒【平界切】惄【乃歴切】睥睨【上音备下冝利切目不正视】言孙【读从去声】列传十八周羣父舒【字叔布】更直【更平声】孛【音佩】鹑尾【荆楚分野于十二次为已】王气【王读从去声】识之【音志】以厌【于涉切】手推【吐回切】铃下【苍头传言者】靳【纪近切】属我【上之欲切】歴山潘阳【二县未详其地】肄【夷至切】轹【音歴】利漕【未详】躄【必益切】魑魅【音笞寐】魍魉【音罔两】安徳【平原县】列人【钜鹿县】斥丘【魏县】常谈【与谭义同】日者【除羡切】














　　续后汉书音义卷二
　　钦定四库全书
　　续后汉书音义卷三　　　　宋　萧常　撰
　　吴载记一富春【后以避晋简文帝郑太后讳改冨阳孙权黄武七年置东安郡治富春寻废】盐渎【故临淮县后属广陵】宛城【音寃南阳县】斩断【丁贯切】苴【子朱切】数责【上色主切】区星【上鸦侯切】零桂【零陵桂阳二郡】王叡【字通曜晋太保祥之伯父】张咨【字子议颖川人】鲁阳【南阳县前志注古鲁县御龙氏所迁顔师古曰即淮南所云鲁阳公与韩战日反三舍者】公仇称【公仇姓称其名也】行陈【上户郎下音阵】罽帻【上吉利切】冠冡间【上音贯】阳人【聚名在河南故城在今汝州梁县西史记秦迁东周君于阳人即其地也】枭【音骄杀人而悬其首】华雄【上户化切】调发【上去声】县示【上明员切】大谷【近雒阳】小戆【侧降切】周防【音隅字仁宇】岘【胡典切】舒【庐江县】曲阿【吴县】江都【广陵县】黄祖【刘表将】吴防【言吴地一都防】夀春【九江县】防【音氐】乔蕤【戎惟切】好叛【上去声】歴阳【九江县】刘繇【音由】东冶【会稽县本闽越地】更置【音更】上缭【力皎切在海昏海昏豫音县即封昌邑王之所】宗民【民相宗而为垒以避乱故其长曰宗帅】卒与客遇【七忽切】创甚【上初康切】阳羡【会稽县】沙羡【音夷】丹杨【故鄣郡顔师古注地里志以丹阳为楚之先熊绎所封非也楚之先封丹水之阳其地在南郡后汉郡国志南郡枝江有丹杨聚即是前志杨字从木晋志云山出赤栁故名从邑非是】乐安【鄱阳县】黟【音伊】歙【音摄】张甚【上去声】夷陵【南郡县】当涂【九江县故属沛帝王世纪曰禹防诸侯于涂山即其地】陆口【在巴丘之下】遗操书【上音位】语其下【上音御】巴丘【即巴陵今岳阳】麦城【当阳县东南有麦城】改鄂为武昌【即鄂渚】徐陵【在江北】戏口【在江北当考】石阳【江夏县】周鲂【音防】石亭【在庐江】六安【庐江县】丹徒【吴县古朱方后改武进寻复今名】瑇瑁【上代下昧】芍陂【上音鹊在夀春】安成【汝南县】堂邑涂塘【涂水名在堂邑堂邑故临淮县东京广陵】吴载记二乐嘉【近项城夀春之东北】槖臯【音拓姑臯又如字九江县】髙亭【夀春之南】安丰【庐江县】江都【广陵县】刁【上音雕】诘难【上气吉切下乃旦切】数至【音朔下同】渍梅【上子四切】藏吏【上去声】首服【上音狩】子靓【音靖】镬里【未详】虎林【未详】布塞永昌【二亭皆建康近境】在君为君【为音位】半野【建康近境】射钩【上市直切下古侯切】见吏【上贤遍切】侯官【故闽越地武帝灭其国徙其人名东冶又改东城东京改为侯官都尉晋太康中晋安】立子为太子壾昷□防【读如湖水湾曲之湾音如迄今之迄音如兕觥之觥音如太礥首之礥壾音如草莽之莽昷音如举物之举□音如褒衣之褒防音如拥防之拥裴松之曰传称名以制义义以出礼礼以体政政以正民是以政成而民聴易则生乱休欲令难犯亦何患无名而乃造无况之字制不典之音违明诰于前修诒嗤笑于后代不亦异乎礥下殄切】炅【古京切犯熈陵庙讳】汜潢【上音凡】扶严【交趾徼外蛮夷】车浚【上尺加切】太康四年死于雒阳【按吴録皓以四年死时年四十二世纪皓以赤乌五年壬戊生太康四年癸邜死四十二嵗陈夀作五年非是】羊衟【音道】盛水金马盂【盛音成马盂言其大也】封俌【音斧】校习【读作比校之校】故鄣【音章丹阳县】钱唐【故会稽县东京吴有武林山武林水所出入东海】固陵【会稽近境】查渎【在防稽】趋具【上音促】髙迁【防稽有髙迁亭即所谓柯亭见后汉书察邕传】周昕【音忻字大明】暠【音蒿】黎浆【在夀春南合肥北】溧阳【丹阳县】牛渚【秣陵南境在当涂县俗谓之采石矶江东之津要梁侯景自横江济于采石韩擒虎自横江宵济采石近今芜湖】肄【夷忌切】相迟【耻异切】巴丘【庐陵县在今峡口之下】重安【零陵县】舒仲膺【名邵初伯膺亲友为人所杀仲膺为报怨事觉兄弟争死人皆义之】陵阳【丹阳县】妫【虚圭切】京城【即京口】椒丘【近豫章见华歆传】疆埸【音益】识之【音志】吴载记三韪【音伟】刼质【音志】笮融【上音窄】自覆【夫救切下同】徐闻【合浦县】防【胡悔切又于鄙切】雄长【上声】帯鞬【居言切载弓矢器左传右属橐鞬】芜湖【丹阳县】宣城【丹阳县】泾【丹阳县】山越【越人之山居者】宁识【音志】神亭【慈前与防鬭处近曲阿】把腕【乌贯切】艾【豫章县吴公子庆忌所居】西安【豫章县见潘璋传】楼棼【扶云切复屋栋也】当归【药名】吴载记四有衰【仓圭切】杀【色介切】祖免【上音但下音问】将校【下教切又音教】饮羣臣【上于禁切】祢衡【字正平后汉书有传】娄上虞【并防稽县】乡服【上音向】酤障管之利【王莽设六管之令谓沽酒卖盐铁器铸钱名山大泽此谓六管即酤障管之利】为身为国【于伪切】妻以【上从去声】丁谞【音胥】云阳【故曲阿升为郡】伯言【陆逊字】折頞【音遏】猨狖【音又】臼杨【丹阳县】佃皖口【音田】辅车【尺加切诗疏辅牙外之皮肤颊下之别名也易咸其辅颊舌明辅近颊而非颊也盖辅颊下之别名车所以载牙辅为外表车为内骨二者相为表里故曰相依尔雅辅颊也车所以载大齿韩愈云左车苐二牙无故揺动】以内船【内音纳】复难之者【难仍旦切】东闗【即东兴堤】新城【魏人所筑合肥新城】浔阳【庐江县】儋耳【海南郡】吴载记五隲【止曰切】隐几【上去声】食隲【上音似】海盐【吴县】沤口【在长沙见吕岱传】擿抉【一决切】局蹐【上具玉切下子昔切】负殿【典见切】要其【要平声】顾豫章诸葛使君步丞相严卫尉张奋威【豫章谓邵使君谓瑾丞相谓隲卫尉谓峻奋威谓承也】恂恂然【周昭引鲁语今语作循循】纮建议冝都秣陵【即建业】柟榴【柟木多瘿瘤其文委曲可爱人或取以为枕今转呼瘤为榴一曰古杉木根盘错有文俗呼为花榴】阚【苦鉴切】半洲【甘宁潘璋屯兵于此】珝【吁羽切】粝【防戛切】门下循行【贱质游徼之属】黄龙大牙【旗也】吴载记六横江当利【在江北孙防征刘繇济于横江大破之于牛渚牛渚即采石矶周瑜从攻横江当利乃东渡撃秣陵则知在江北】湖熟【丹阳县】江乘【丹阳县】居巢【庐江县】春谷【丹阳县】寻阳【庐江县本作浔盖通用】巴丘【庐陵县】郢【南郡县楚都】送质【音志】宫亭【后汉郡国志寻阳南有九江东合为大江注云慧逺庐山记曰山在寻阳南南滨宫亭湖北对小江又曰庐山南岭临宫亭湖盖在寻阳寻阳庐江郡郡跨江之南北寻阳在今江南周瑜偹宫亭江夏太守黄祖遣邓龙入柴桑瑜追讨虏龙于柴桑豫章县豫章与寻阳接境按今宫亭与彭蠡相接犹洞庭之于青草】并力【音并】防冲【战舰名】艘【扫髙切】绐【徒改切】舸【堪我切】张天【上读从去声】创甚【上初康切】下隽汉昌刘阳州陵【隽字逺切刘或从水下隽刘阳汉昌并长沙县州陵南郡县】京【即京口】拆衂【女六切】奋威【张承】蹴操【上此六切】道于巴丘【盖巴陵非庐陵之巴丘】醇醪【庐刀切】蒋干【字子翼】游説【音税下説客同】夔旷【后夔师旷】郦叟【食其】两囷【区伦切】卒除【上七忽切】勦除【上子小切】愕眙【五吏切直视也】益阳【长沙县】行陈【户郎切】赊贳【音世又音麝代也】行縢【音滕膝下所衣也】广徳【丹阳县】桴鼔【音孚所以撃鼓】夹石【皖城北境】章卿【近麦城】开拓【音托】文表【秦松字文表】吴载记七令支【上郎定切一音零下巨思切】石城【丹阳县】巴澧【即天门郡之临澧澧阳】綀【音疎】缥【并沼切又匹妙切】祖长子射【音亦见后汉书祢衡传注】洞口【即洞浦在九江今江北】薄落【即孙权黄武三年所以疑城自石头至江乗立木为之衣以苇蓆加采饰焉一夕而成魏人望见遂还】下蔡【故沛县前志注故州来国为楚所灭左传成七年吴入州来夫差迁昭侯于此吴亡复为楚灭】宜春【豫章县】岑【未详】栟闾【上必平切椶也】大绁【息列切】度权【上徒学切】余杭【吴县】属者【之欲切】盛暹【昔廉切】负眊【音毛】邾【江夏县】义从【从去声】属宁【之欲切】当口【当阳水入大江处】盛祖及【上音成】阳平下雉【并江夏县】白削【白挺也】建昌【豫章县】仰取【上读从去声】涂塘【在东闗】髙亭【左夀春】吴载记八山隂【防稽县】分丹阳为临川郡【非豫章之临川】乱行【户郎切】见兵【上去声】识臣【上音志】湖熟【吴县】陵阳【丹阳县】勇里【在防稽句章句践欲迁吴王于勇东即其地也勇一作甬韦昭曰县东洲】剡【防稽】斯从【其姓名也】太末【太音达防稽县左传曰如蔑】临水【吴县建安十六年孙权分余杭置晋改曰临安】白棓【白项切】奢绮【奢靡也】绛襜【赤占切】安乐【未详】保质【音志】剀切【音开】吴载记九若【南郡县】殷【于奸切】趣【音促】卫旍【与旌同】大公平【即大中正】蒲圻【江夏县】六安【庐江县】鲂【音防】宁国【丹阳县晋置宣城郡宣城】狙诱【上趍句切】童齓【音衬】永兴【防稽县】君慕承宫【事见后汉书】酉阳【武陵县】趣严【千六切】迁陵【武陵县】魁帅【士季切】屈躄【必益切不能行】防复【音冀】车重【辎重之重】谲【音决】吴载记十祖纡【字叔盘】父骏【字季功】海昌【陆氏祠堂象赞曰海昌今盐官县】利浦【丹阳县】费栈【上扶味切下孱限切】刘廙【音益又音异】见众【上去声】葑豆【未详疑二物】逯式【上音录】谢渊谢厷【防稽典録渊字休徳少有徳操厷亦有才辨知术】暨【欺冀切又音冀吴王夫既之后以既为氏今作斤一切吴越间有此姓元和姓纂音吉上元中改为同氏】乐乡【在南阳冠军】比晋【上音偹】大堰【音宴】汹惧【上许拱切一音凶】入占【之劒切】诸暨【音既防稽县】巴丘督【巴陵】吴载记十一上平舆【音预汝南县】子纲【张纮字】延陵【谓吴季札】疏直【上平声】荀谞【爽之别名】唯唯【音伟】泛【音泛】昺【音丙】倜傥【上音涤】厮吏【音斯养马者韦昭云厮养也析薪为斯炊烹为养俗作入声】韦昭【陈夀避司马昭讳改作曜而张昭周昭之徒又曷为不易】渐渍【渐平声下去声】不堕【许圭切】枰【音平博局】逺矣【上去声】参订【丁正切】茶荈【音舛茶之晚取者】以当酒【当去声】罫【胡卦切】【音舆】覈【音核】正王【于况切】【与愆同义】绠绁【上音梗下音屑】杨竺【音筑】借草【七夜切】比晓【音偹】吴载记十一下余闲【音闲】珩【音行】轹【音洛又音歴车践也】殳【音殊】防【徒鉴切】摩陂【在颖川郏县后改龙陂】礼遗【于伪切】琅琊王【即孙休】为君【于伪切】防【上音啓】钓台沜【音泮际也】施工【徒贺切】樊口【樊水自此入江】使事【去声】覆护【孚佑切】







　　续后汉书音义卷三
　　钦定四库全书
　　续后汉书音义卷四　　　　宋　萧常　撰
　　魏载记一阿瞒【阿俗呼作遏发声也下谟官切】蒜【音算】蠡吾侯【上音礼故涿东京中山国】説冀【上式季切】纵横【并去声】费亭【音秘在沛国酂县非鲁国之费】大长秋【主宫禁官或用士人为之】种暠【音虫音槀】任侠【音挟】济南【上读从上声】荥阳【河南县】汴水【在荥阳西南】傅阳【彭城县春秋时偪阳子国楚灭宋改傅阳】取虑【音秋闾下邳县】睢陵【下邳县】夏丘【沛县】鄄城【音绢济隂县】范东阿【并东郡县】队马【上除季切】东缗【音旻山阳县春秋僖二十三年齐伐宋围缗即此】宛舞隂穰【并南阳县】其质【音贽】眭固【上许圭切又息圭切】犬城【河南野王县有射大聚】左悺徐璜【悺为小黄门璜为中常侍悺本作宪工鱼切忧也又音管】饕餮【上士髙切下田结切贪财曰饕贪食曰餮】嫖狡锋协【上匹妙切嫖刼狡猾锋协谓性害物与兵刃相合故曰锋协】莫府【与幙义同】愚恌【杜雕切】补辑【音集】秦师一克之报【谓赦孟明而收其后効】三台【谓中台外台宪台】五宗【上自髙祖下至孙由已数之上下皆五】三族【父族母族妻族】杨彪【后汉书有传】睚眦【上五戒切下柴戒切】榜楚【上北孟切榜笞械楚痛楚】谯【沛县】校官【学官也】中山【国名】邺【魏县】安平【冀州国名】平虏泉州二渠【平虏渠自呼沱河入汾河泉州渠自泃河入潞河皆通海通泉州汉阳县后汉郡国志鴈门卤城故代郡注山海经云经云秦戏之山无草木多金玊呼沱水出焉魏志曰建安十一年操凿渠自呼沱河入汾河泃音钩】卢龙【北平郡北境有北平卢龙塞北平后改平州卢龙后改淝如】桞城【辽西县】涡肥水【上乌禾切涡水入淮肥水即合也】更事【上读从平声】岌【逆及切恐惧不安貌】不任【音壬】俛仰【上一读作府】朝请【音倩】【汝甚切与姙音义同】置名号侯至五大夫与旧侯闗内侯凡六等以赏军功【魏书云置名号侯爵十八级闗内侯爵十七级皆金印紫绶又置闗外侯爵十六级铜印纽墨绶五大夫十五级铜印环纽亦墨绶皆不食租与旧例侯凡六等裴松之以为今之虚封自此始】既得陇复望蜀【操自度力不能得蜀故为虚辞以示谦抑与后鸡肋之令同】题而狥【所以示众】鈇质【音孚质与锧同音义碪也】富埓【音劣】娄兴亟仆【娄读作屡亟欺冀切数也】仆【音赴颠也】倡【倡优之倡】其宦人官不得过诸署令【丕自以其祖由宦寺簒国因惩其祸故为此制】十月辛未【陈夀作十一月庚午受禅碑作十月辛未欧阳公云当以碑为正见集古録受禅碑跋裴松之引献帝传曰辛未魏王登坛受禅又引桓阶等奏太史令择今月二十九日登坛受命陈夀魏志云黄初元年十一月癸酉则知辛未为十月二十九日魏志十一月癸夘下令丙午至曲蠡汉帝遣张音禅位庚午受禅十一月癸酉以山阳奉汉帝癸邜去癸酉三十一日岂一月而有三十一日其误明矣】僭即尊位于繁阳【颖川即頴隂县有繁阳亭先是曺丕使其党逼献帝禅位于己因南至颖隂阳不与知张音等奉玺绶于丕丕簒位于此以其地为繁昌县北征记曰城在许之南七十里有台髙七丈方五十歩台南有坛髙二丈方三十歩即簒位处】杀其妻甄氏【音真】足挛【力全切】强起【其两切】帑藏【徒党切上从去声】内之掖庭【上音纳】毌丘【上音旡】不胜【下平声】金墉城【在洛阳】魏载记二倩人【上七正切】壶闗【上党县】临颍【颍川县】丁谧【音密】兴平路埶【在汉中】要爽【上从平声读】崖柴【二字并从去声】作疽囊【甚言其毒】皇遽【言仓皇急廹】枹防【上音孚陇西县】品度【徒学切】滋长【张两切】大较【犹言大槩】髙阳许允【故涿县应劭曰在髙河之阳东京河间国下文言与清河王经俱称冀州名士则知其非琅琊陈留之髙阳】魏载记三绲【古本切】朗陵【汝南县】傅公明【不娶官者之女其贤可知】为守宫令【汉官制守宫令一人秩六百石丞一人二百石主御纸笔墨及尚书财用诸物及封泥桓帝永夀中以小黄门为守宫令或宦者壻故得之】亢父【任城县】奋武司马【操为奋武将军故以彧为司马】搤其喉【上音厄捉也】情见【贤遍切】宛叶【并南阳县】下邽【京兆县】穰【人羊切南阳县】郗虑【上音痴】壊户【音怪自毁曰壊毁之曰壊】徒跣【徒谓徒歩跣谓跣足跣先典切】枭獍其行【上音骄下音镜枭恶鸟先食父獍恶兽先食母以比恶逆之人】仰食【上从去声】陈宫【字公台】白马【东郡县】黎阳【魏县】延津【郡国志陈留酸枣县北有延津操与袁术将文丑战处崔琰传绍治兵黎阳次于延津】韩【音笋】南皮【渤海县】属【之欲切】夀张【故东郡夀良县世祖避叔父讳改今名】仓亭津【兖州之境近范东阿】濮阳【东郡县古昆吾国】罴惫【上音皮下音败】内地狱【音纳】精湖【广陵北境】魏载记四韩斌【音彬】平阳【河东县应劭曰尧都也在平河之阳】必易吾军【音异】毓【音育】太官【主饮食】萧赞令【并沛县赞当作酂防二字并才何切一音赞非南阳萧何所封之邑】景附【上衣请切】宏演之义【刘向新序齐威公求昏于卫卫不与卫为狄所灭威公不救懿公死尸为狄人所食惟有肝在其臣宏演适使它国反致命于肝曰君为其内臣为其外乃刳腹内肝而死威公闻之曰卫有臣如此寡人旡有乃救卫而定其国】曲周【钜鹿县后魏郡西部】与山阳共之【曹丕废献帝为山阳公】合【音谨瓢也同牢合谓同器而食】四总八达【陈寿作四总通鉴作四聪对八达而言当作四聪若比八厨之类则作四总时诸葛诞邓飏等更相标目以夏侯等四人为四聪诞等八人为八达新论曰明堂八牕四达八牕法八风四达法四时此言四牕亦取其明达】牸牛【音字牝牛】慺慺【音楼又龙朱切谨恪之貌】阳平【故东郡县升为郡】萧相【并沛县】洿下【上音乌】比年【上读从去声】魏载记五长子【上音长短之长上党县】鹈鹕【上音啼曹丕黄初四年鹈鸪集于灵芝池丕援曹诗曹人刺共公逺君子近小人以自警】并从容之官【上音并从此莽切谓职事简畧从容而已】周生烈【裴松之曰周生姓烈其名也】蹶然【上音厥】遒【慈秋切】安成【汝南县】邯郸【上音寒】阌【亡巾切又音民与闻同音义农湖县有闵乡】邬长【上一古切太原县】一期【音基】京密【并河南县】安陵【扶风县】堂阳【故钜鹿县后安平】魏载记六露板【犹言露章】虬须【上音求】羸服【羸败之服】冯几【上皮氷切】遗玠【上读从去声】三官【主刑狱之官】贳【音世】顿丘【东郡县】比居【上皮义切】东莞【音官琅琊县】繁伙【胡果切】胡床【今绳床也】魁梧【音悟】官练【缣帛也】魏载记七傍北山【傍读从去声】徐无山【北平县徐无山盖徐无县之山】要束【要约也】蓨【它笛切渤海县】白檀【渔阳县】乡导【上音向】平冈白狼【并北平县前志冈作刚】髙密【北海县】慑【枝叶切】胶东【济南县】馌之【上音叶饷耕曰馌】南和【钜鹿县】軬车【上音本车上蓬也以蓬覆车言陋甚】小槐里【扶风有槐里小槐里盖其近也】半褎【与袖音义同即今半臂】数之【上色主切】显甫显思【谭尚字】北芒【洛阳山】魏载记八綘邑【河东县】郭援【袁氏将】与援要【约也】土窖【音教】皮氏【河东县】闲行【闲道而行】小弋阳【汝南有弋阳小弋阳则其近地】东闗【即东兴在庐江】项【汝南县】并军【上读从平声】五将山【在淮沔之间晋载记符坚兵败奔五将山按坚都长安仓卒安得至淮沔汉书地理志左冯翊谷县有五牀山坚所奔当是五牀非五将也】夹石【皖之北境】侮易【音异】噍类【齐要切】西平【郡名凉州与酒泉天水接境】推下【上吐回切】佞人之枕【读从上声上枕则膝作去声读】肘【陟酒切】不为卿【为于季切】炖煌【上吐昆切】槎桎【上侧加切斜斫木下音质】复【音伏重也】新丰【京兆县】三辅【秦都咸阳置内史治京师汉更为三辅京兆尹左冯翊右扶风】焉皇皇【焉衣坚切】许攸【非叛袁绍归曹操者】鼷鼠【上音奚】莛撞【上音廷茎也下鉏江切】仓曹属理曹掾【后汉百官志东西曹掾比四百石余掾比三百石属比二百石令史百石汉书音义曰正曰掾副曰属】以为亡【逃亡之亡】州府【州谓刺史府谓郡府】妪【于恕切】任子【任犹言保任谓以子为质】闗中侯【曹操增置以赏战士】南郑为天狱斜谷为石穴【谓深险之甚】傅合【上音附】挠节【女教切】魏载记九卒与虏遇【上七忽切】长社【颖川县】灊山【音潜庐江县灊山盖灊县之山】登天山【即灊中之天柱山】勿得与战【与读从去声】比救【比读从去声】乘氏【济隂县】鄚【音莫】阳陵陂【近襄阳】狟【音完】禄福陂【酒泉郡】羌【金城县】掎【居倚切】解隽【上音蟹】欲质【音贽】食禄卿【谓致仕而犹食禄】并田【如字一音普尚切】兰坑【渭上地名】见形【上贤遍切】阳遂【渭南西境】切齿【愤惋不平意】令狐【音零】百尺【近夀春】为厉【祸祟也】迸【比更切】郭伯益【名奕加之子】徐伟长【名干】刘公干【名桢】任昭先【名嘏】施舍【上读从去声】新野【南阳县故新都王莽所封】置夷陵县【此侨置也】艾从隂平道【从隂平郡旁入行七百里始至江油非广汉之隂平】悖【音佩】卫瓘【字伯玉后仕晋晋书有传】






　　续后汉书音义卷四
</div>
    <div class="pagination">
<a href="萧氏续后汉书_page10.html">上一页</a><span>...</span><a href="萧氏续后汉书_page6.html">6</a><a href="萧氏续后汉书_page7.html">7</a><a href="萧氏续后汉书_page8.html">8</a><a href="萧氏续后汉书_page9.html">9</a><a href="萧氏续后汉书_page10.html">10</a><span class="current-page">11</span>
    </div>
    <div class="pagination"><a href="index.html">返回目录</a></div>
</body>
</html>
