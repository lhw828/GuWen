<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 375 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 375 页/共 1316 页</h1>
    <div class="content">○癸亥。谕军机大臣等、电寄彭玉麟等、十九日电陈各节均悉。前因苏元春屡著战功。张之洞亦称为良将。特派督办广西军务。其时冯子材一军。先经彭玉麟等请调钦廉办防。本未令归苏元春调度。冯子材威望素孚。即著督办钦廉一带防务。苏元春仍督办广西边防。至一切善后事宜。著李秉衡与冯子材、苏元春会商妥筹。奏明办理。数月来滇桂各军。奋勇打仗。叠获大捷。深堪嘉尚。岑毓英等仍当督率各营。严申儆备。勿稍松懈。其粤东西各军。著张之洞调和将帅。以资得力。如有龃龉贻误等情。惟张之洞是问。刘永福一军。著即调扎思钦一带。该军到防后。人数饷数。张之洞酌定具奏。越地义民。岑毓英李秉衡随宜措置。朝廷不为遥制。鲍超一军。著暂在马白关扎营训练。以备不虞。俟岑毓英撤兵时。一同入关。届时作何调遣。听候谕旨。电寄　　

○贝勒载澂因病赏假。以豫亲王本格署正红旗蒙古都统。明发　　

○盛京兵部侍郎钟濂因病解职。以内阁学士凤秀为盛京兵部侍郎。现月　　

○以私卖伪札。革新疆游击王宝华职。并讯办。摺包　　

○豁免陕西咸甯、长安、渭南、三原、富平、泾阳、醴泉、临潼、咸阳、耀、高陵、同官、蓝田、盩厔、鄠、兴平、肤施、安塞、延长、宜川、延川、安定、甘泉、靖边、定边、保安、凤翔、宝鸡、陇、汧阳、岐山、城固、沔、褎城、神木、府谷、大荔、蒲城、澄城、郃阳、朝邑、潼关、华、白水、邠、三水、长武、淳化、乾、武功、鄜、洛川、中部、宜君、绥德、米脂、清涧、吴堡、五十八厅州县民欠光绪九年地丁粮草输官各款。暨咸甯、长安、咸阳、临潼、高陵、鄠、泾阳、三原、蓝田、兴平、醴泉、渭南、盩厔、富平、乾、武功、华、大荔、蒲城、十九州县民欠光绪九年仓粮折徵银两。现月　　

○甲子。谕军机大臣等、都察院奏、吏部员外郎周信之等遣抱。以本籍灾区赋重。呈请代吁饬查。酌减丁漕一摺。据称河南怀庆府属之河内等六县。额徵地丁漕粮。较他属为重。灾荒后。流民不敢归田。以致赋额愈重。荒地愈多。该属并有代完永城、鹿邑、等县应徵黑豆一款。例定每石折徵银八钱。今概收二两八钱或三两不等。小民苦累。输将尤难等语。所陈该属赋额较重。灾荒未复。民困难苏各节。是否属实。应否筹议体恤之处。著该抚详加酌核奏明办理。原呈均著钞给阅看。将此谕令鹿传霖、边宝泉知之。现月　　

○又谕、御史赵尔巽奏、会典内载封储银数。盛京银库备储银一千万两。请旨饬查等语。著户部查明具奏。现月　　

○又谕、御史赵尔巽奏、道光年闲。俄人曾进书七百余册。奉旨存理藩院。请饬将全书检出。交同文馆繙译镂版等语。此项书籍。著该衙门查明具奏。寻总理各国事务衙门奏、查前项书籍。于同治八年由理藩院移存本署。惟单内天算地理格物医学等书。二百余年。所载未必有裨时务。且每译一书。动须经年。该御史所请繙译镂版之处。应毋庸议。从之。摺包　　

○抚恤琉球国遭风难民如例。摺包　　

○乙丑。谕军机大臣等、有人奏、广东学政叶大焯串同幕友舞弊。贪利无厌。科试广州时。闱姓尚设澳门。有神羽二姓应考者各一人。同时入选。阖省喧传学署得七十万金。按试惠州。投考之王姓廖姓数百人皆被抑。而特取一二人赴试之文彭。所得又将百万。众论喧嚣。群毁试院辕门。该学政张惶失措。再行招覆。将文彭二姓扣除。其时众志皇皇。远调驻省勇丁。前往弹压等语。所奏是否属实。著张之洞确切查明。据实具奏。毋稍徇隐。原片著钞给阅看。将此谕令知之。现月　　

○甘肃新疆巡抚刘锦棠等奏、伊犁匪徒。句结营勇。戕官劫杀。业经防军截剿扑灭。现在赶紧缉拏。得旨、著该大臣等会同金顺。督饬各军及地方文武。赶紧缉拏余匪。务尽根株。并随时认真弹压。勿稍疏懈。各营饷项。严饬带兵员弁。不得稍有克扣。致酿事端。摺包丙寅。上以孟夏享太庙。自是日始、斋戒三日。内记注　　

○丁卯。上以常雩祀天于圜丘。自是日始、斋戒三日。　　

○戊辰。上以孟夏享太庙。前期亲诣行礼。内记注　　

○以捐赀创建书院。予吉林长春厅候选州判王子春奖叙。摺包　　

○以遗爱在民。予原任吉林将军富明阿在吉林地方建立专祠。摺包纂修官谢绪璠恭纂　　

帮总纂官程棫林恭辑监修总裁世恭阅五月初七日正总裁那恭阅九月初二日专司藳本陆恭覆阅癸丑三月十九日　　

徐恭阅一签十二月初二日　　

荣月日副总裁唐月日　　

宗室宝恭阅八月初七日

　　

陈恭阅二签十一月二十七日　　

熙月日　　

郭恭阅一签十月初八日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之二百六　　

光绪十一年。乙酉。夏四月。己巳朔。享太庙。遣豫亲王本格恭代行礼。　　

○上诣储秀宫问慈禧端佑康颐昭豫庄诚皇太后安。至戊戌。皆如之。内记注　　

○谕军机大臣等、御史恩隆奏、近来著名棍徒奎左臣即奎子、大头双子、坐地虎司六、滚地雷高咸即高会子、全福即全子、马六儿即鱼马、小黑连即酒德子、黑面虎高二、军师刘大、小太保五有儿、小晁盖即晁四等。请饬严拏等语。著步军统领衙门查明奎左臣等。如实系匪徒。即行严拏惩办。并饬该弁兵不得藉端妄拏。致滋扰累。现月　　

○直隶总督李鸿章等奏、吉林与朝鲜商民互市。拟派督理商务委员。藉资保护。如所请行。　　

○庚午。常雩祀天于圜丘。遣肃亲王隆勤恭代行礼。　　

○谕内阁、土默特达拉特两旗争地一案。前据理藩院查覆大理寺少卿郭勒敏布所奏各节。请饬绥远城将军覆奏。并因奎斌奏称此案克蒙额未能深悉情形。奎英迹涉偏袒。当派绍祺驰往查办。兹据该都统确查覆陈。据称体察情形。酌中拟议。请将乾壕以南。现流黄河之北。所有地亩。丈量明确。援照成案。刨濠立碑。迤北之地。以六成归土默特。迤南之地。以四成归达拉特。恭候钦定等语。即著照所请行。至克蒙额办理此案。及奎英被□□□尔□各节。既据查明均无不合即著毋庸置议惟土默特参领、于领催等攒敛差钱。未能认真查办实属咎有应得。参领音德布等十二员。著理藩院查取职名。一并议处。其所请将断归土默特地亩徵租练兵一节。著绥远城将军妥筹办理。总期营务地方。两无妨碍。以垂久远。现月　　

○两江总督曾国荃奏两淮商力未纾。碍难按年收捐。请饬部查照。允之。摺包　　

○以出洋三年期满。予出使日本随员横滨理事官候选同知陈允颐等、升叙有差。摺包　　

○以舞弊欺骗。革云南在籍游击余从文即余从周职并讯办。摺

包

　　

○辛未。四川总督丁宝桢奏、口外各番。乍了最为地广人强。自康熙年闲归顺。伺应藏道夫马东至江卡。西至察木多。共十二站。奉调随征廓尔喀及瞻对共三次讫今百八十余年。未误差徭兹据禀请奏准与巴塘察木多各邻随班进贡。并恳赏给呼图克图号纸及总堪布洛宗丹增等虚衔顶戴下所司议。摺包　　

○陕甘总督谭钟麟奏、剿办肃州九家窑游匪李九明等情形。得旨、仍著该督饬令地方各官。随时严拏游匪毋任滋事摺包　　

○以剿捕甘肃肃州游匪出力。予甘州提标中营参将刘得腾等奖叙。其缉剿不力。暨失察之地方官、署肃州镇总兵陶士贵等分别议处察议。通匪守备史久毓革职严办。摺包　　

○以筹解西饷出力。赏署山西巡抚奎斌、布政使高崇基、头品顶戴。河东道丁体常二品顶戴。前河东道黄照临等议叙。摺包　　

○壬申。吏部奏、会议黑龙江将军等奏、呼兰地方讼狱繁增。拟请添官分治。如所请行。　　

○癸酉。谕内阁、阎敬铭奏、病难速痊。恳准开缺一摺。阎敬铭著赏假十五日调理。毋庸开缺。现月　　

○谕军机大臣等、前据谭钟麟奏请饬各省迅解关外军饷当谕令户部速议具奏。兹据该部奏称、本年甘肃新疆军饷。前经分省指拨。共银四百八十万两截至三月底止。已据报解银一百万九千两。未解银三百七十九万一千两。分晰开单呈览。甘肃新疆军饷关系紧要。各该省并不依限报解。欠数甚钜。殊属延玩。著各该督抚迅将本年应解甘肃新疆军饷。遵照部定期限。埽数解清。如再延欠。即由该部分别奏□□□尔□。原单均著钞给阅看。将此由五百里谕知曾国荃、丁宝桢、裕禄、卞宝第、卫荣光、吴元炳、德馨、彭祖贤、鹿传霖、边宝泉。并传谕卢士杰、庞际云、奎斌知之。现月　　

○又谕、户部奏请续拨京饷等语。近年库款支绌。叠经户部续请添拨京饷。此次该部酌量各省情形拟拨山东地丁银五万两。湖南地丁银五万两。江西地丁银四万两。福建税厘银十万两。两淮盐课盐厘银八万两。长芦荥工加价银五万两。江苏厘金银十二万两。安徽厘金银五万两。湖北盐厘银五万两。四川津贴银五万两。盐厘银十万两。闽海关洋税银五万两。江海关洋税银八万两。九江关常税银十万两。赣关常税银三万两共银一百万两。著该将军督抚各将所拨饷银。连本年原拨未解京饷。均于五月前解到一半。十二月初闲如数解齐。各该将军督抚务当顾全大局。依限提前完解。傥藉词诿卸。率请划抵截留。贻误要需。即著该部指名严□□□尔□将此由五百里各谕令知之。现月　　

○甲戌。予故湖南提督左光培照军营例议恤。摺包　　

○丙子谕军机大臣等、电寄岑毓英、据奏停战撤师。仍严密整备一摺。阮光碧等情殷效顺。实属深明大义。现在详约未定。著岑毓英设法维系其心傥有驱策之处。仍可得力。所奏请赏给刁文撑等宣抚土司之职分界现未定议。且属国地方官员。向不由中朝除授。应毋庸议。刁文撑等如果情殷内附该督当查明实系安分尤为出力者。令其随同入关。妥筹安插请旨遵行。其仍留越境者应俟定界后。奏明分别办理。刘永福仍遵前旨饬赴钦州。归张之洞调遣。电寄　　

○云贵总督岑毓英奏、刁民土职。情殷内附其三猛十州之地延袤五百余里。设州治十四县治四实越地之要隘。滇疆之门户。谨缮三猛十州州县地名。呈览。报闻摺包　　

○又奏、军粮缺乏。仍请暂开米捐。允之。摺包　　

○予云南瘴故守备徐思廉等十三员、阵亡游击杨开曙等十七员。优恤。摺包　　

</div>
    <div class="pagination">
<a href="清实录光绪朝实录_page374.html">上一页</a><span>...</span><a href="清实录光绪朝实录_page370.html">370</a><a href="清实录光绪朝实录_page371.html">371</a><a href="清实录光绪朝实录_page372.html">372</a><a href="清实录光绪朝实录_page373.html">373</a><a href="清实录光绪朝实录_page374.html">374</a><span class="current-page">375</span><a href="清实录光绪朝实录_page376.html">376</a><a href="清实录光绪朝实录_page377.html">377</a><a href="清实录光绪朝实录_page378.html">378</a><a href="清实录光绪朝实录_page379.html">379</a><a href="清实录光绪朝实录_page380.html">380</a><span>...</span><a href="清实录光绪朝实录_page376.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
