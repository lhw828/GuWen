<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 934 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 934 页/共 1860 页
  </h1>
  <div class="content">
   ○丁丑。上诣畅春园、问皇太后安　　

○谕、现今青黄不接之际。诸物昂贵。兵丁等、四五两月。应扣借项。及库银。俱加恩展限于六月起。再行坐扣　　

○谕军机大臣等、新柱久驻叶尔羌。应派员更换。著副都统额尔景额、从容由驿前往。此时新柱。有遣使巴达克山。索取齐特喇尔游牧一事。若素勒坦沙。遵约查还。新柱即与额尔景额交代起程。其或仍有候办情形。新柱仍暂行驻劄。会同商办　　

○军机大臣等议准。伊犁将军明瑞等奏、索伦察哈尔兵。挈眷移驻伊犁事宜。一、除所带马驼。准存留外。应给孳生牲只。请按现在牛羊数目。每户派给羊二十五只。二三户合给牛一只。羊十只。岁交孳生羊三只。牛十只。交孳生牛二只。除伊犁现存羊只外。已议令巴尔品。于牧群办送四万只。又成衮扎布奏、现有牛五百八十只。喀尔喀折抵应交马匹。计牛四千只。一、盐菜银。一年内准支开垦赏耔种。收获前准给口粮。大口日八合三勺。小口半之。一、伊犁新迁察哈尔。厄鲁特兵。一千八百名。应分为二昂吉。旧有厄鲁特兵千余名。应作为一昂吉。各设总管。副总管佐领。骁骑校等官。每佐领下。领催四名所辖以二百人为率。实授官不敷以领催署。总管佐领应给关防钤记。一、厄鲁特兵千余名。食饷仅一百二十名。伊等有前随将军等效力者。有自布噜特。哈萨克来投者。请增食饷兵八十名。从之　　

○河东河道总督张师载奏、河内县坝工止有管河县丞。未设桩埽兵夫。虽系民修未谙河防。孟县小金堤。亦民工。有主簿。分防千总。各一。额外外委一桩埽兵四十名。该处工甚平稳。请拨河兵十名。令分防把总移驻河内。从之　　

○戊寅。谕今日御史蔡观澜所奏二摺一为粥厂人数加多。给赈米石。请酌量加增。其事自属应行。且朕既降旨加恩展赈各厂均应先事妥办。不独东坝一处为然。凡监赈御史。于厂中米石。约略需用时。即当告知该堂官。豫为咨取。更何待散给不敷。始行入奏。所有各厂应行添支之处。即照所请速行。至另摺具奏。副都御史蒋檙。参处给事中巴延三等、到厂迟延一案。谓蒋檙前后顿殊因将辰刻。及辰正二三刻。哓哓置辩。不惟于事理甚为纰缪。并以袒护同官。诋呵台长。其所关于官方政体者甚大。不得不明白宣示。以明杜渐防微之义。前蒋檙。初奏御史到厂迟延时。朕方以其不即据实参处。而先为奏闻请旨之举已不免姑息却虑及至巴延三等、因循到迟始行指名参议。实不可谓其察核之过苛矣况堂官于辰正前后到厂御史不当于辰初前后到厂耶朕夏令御勤政殿视事。必在卯正之前然已不啻三竿之日矣辰初到厂。何至颠倒无暇乎。即此交部察议。实不过夺俸数月。若有纪录。尚可抵免有何重轻。蔡观澜乃用此妄生议论谓非有心藉词报复可乎明季科道恶习。狃于官官相护之见。遇事交弹互击。以致国政日隳不可究诘足为炯鉴我朝乾纲独揽。班列清肃此等伎俩。廷臣中谅亦不敢巧为尝试然涓涓不息。将为江河之虑。何可不豫为惩儆。以彰国纪而正人心蔡观澜。著交部严加议处。朕于群工奏牍。虚衷采择。从来不设成见如蔡观澜所奏、乖方若此。而于同日所陈厂中应理事宜。固不以人废言也。将此通谕中外。使明知朕意　　

○又谕曰、福德往库抡。同桑寨多尔济办事。其镶蓝旗满洲副都统事务。著阿永阿署理　　

○江苏巡抚庄有恭奏、各引河纡回浅阻。加以各盐场水并灌。尤易壅遏。往往外水高于内水。浚开最急。各工因春雨暂滞。勒限三月竣。大抵淮。扬海。三属。通计宣洩。尤要在项家冲。敬仿钦定徐城水志之法。一俟坝脊过水五寸。即开各草坝。农田盐运两便。再臣登。云台山。该处增涨海涂。不下十余万亩。水患初除。腴田未垦复者亦不少。化斥卤为膏腴。当徐议万全计。报闻　　

○己卯。谕、去年将官员等秋季应扣各项银两。曾经降旨。俱令展限一季。今年春季官员等扣项。该部俱照例坐扣。但今正值青黄不接之际。诸物价值。尚未平减。著加恩三品以下官员。今年春季俸银内。所扣各项银两。仍照上年秋季全支之例。俱行找给。下季再行坐扣　　

○谕军机大臣等、开泰等奏、巴塘地方。番民与喇嘛一气。不服土司。聚众抢取银物一摺。该督办理此事。不合机宜。已于摺内批示。堪布为约束喇嘛之人。既纵令徒众与番民抗掠土司。是其狼狈为奸。实属教唆滋事之尤岂可转令代办土司事务。此理人所易晓。该督何以措置乖谬若此。且该处遇有此等不法之案。开泰即应前往办理。即心怀思葸。托词体统攸关。不劳总督亲往。亦当派司道大员前往查办。现在况有换班官兵一千余员名。乘便用以办理弹压。何所不可。而乃瞻顾调停。徒令二武弁前往了其事。不识事理。一至此乎。开泰向来自负读书。于地方事务。毫无断制。一味姑息优容。经朕屡次训谕。不知悛改。岂朕委任封疆之意。开泰著传旨申饬。所有案内为首及济恶之喇嘛番民等、俱著严拏按沿。明示惩儆外。其堪布喇嘛。著即拏解省城。严行审讯。究明情罪请旨办理。勿得仍蹈故习。希冀模棱了事。并将此详悉传谕知之　　

○旌表守正被戕之直隶定兴县民杜玉妻史氏。守正捐躯之河南济源县民王喜成妻翟氏　　

○庚辰。上诣畅春园、问皇太后安　　

○谕、上年冬间。因京师米价未能平减。曾经降旨。令在京三品以下文武各官。豫支半年俸米。分作四季坐扣。现在序当初夏。尚属青黄不接之时。所有今春扣过米石。著加恩仍行按数给放。展至秋季。再行按季分扣。其王公等、及三品以上大员。亦著加恩准其豫支一季俸米。照例按季分扣。庶京城米石。倍为充裕。市价益平。于民食尤有裨益。该部遵谕速行　　

○缓徵浙江仁和、钱塘、海宁、余杭、石门、桐乡、安、吉、归安、乌程、长兴、德清、武康、孝丰、山阴、余姚、萧山、诸暨、上虞、杭州、湖州等、十八州、县、卫、并仁和、曹娥、钱清、金山、青村、下砂二三等七场。水巡额赋　　

○辛巳。长芦盐政达色奏、天津积水。自十三处沟闸畅流。共涸出地。长十七八里。宽八九里。臣现督县劝农播种。得旨、好。颇为勉力。再蝗蝻一事。更应留心。水涸处。尤易生此物也　　

○授告退辅国将军阿敏图子惠龄。为三等奉国将军　　

○壬午。工部议奏、各省请修船。除战船。站船专案题奏外。凡系例限应修。无论大小。请敕下督抚委员勘估。于年终汇奏。将奏准摺送部。仍核实造册。从之　　

○浙江巡抚熊学鹏奏、杭城风俗。有必禁者二。一、妇女不避瓜李之嫌。遇进香时。或借宿僧寺。一、丧葬延请僧众。丝竹并奏。名曰佛曲。可以夺人哀思。生其邪僻。臣先示禁。徐绳以法。得旨、甚是。亟应整顿。此不但于风教有关。即佛教亦岂宜有　　

○癸未。谕、向来出征兵丁。有自中途及军营逃回者。即子正法。所以惩逗挠。肃军纪也。若各省营兵。在伍脱逃。旧例拏获之日。不过除去军籍。加之重杖。盖其情本轻。则其罪亦薄。惟派往伊犁等处。换防种地兵丁。较之身列行阵者。虽有不同。而新疆驻守攸关。又与寻常本伍食粮。未携军器。者有间。绳以军法。固觉过严。若仅照营兵之例。予以责革。亦不足以示儆。前此所定条例。殊未周晰。著该部将出征及在伍脱逃二项。并派往新疆驻守兵丁。遇有脱兆。应如何分核情罪轻重治罪之处。详悉定议具奏。寻刑部议奏、派往新疆驻防种地之满。汉。各兵。遇有中途及所派地主脱逃。于缉获日。发原派处枷号两月。游营示众。充当苦差。如果悔罪奋勉。十年无过。该将军大臣等查奏。准各回旗籍。再犯者立行正法。至京外在伍绿旗兵脱逃。俱杖一百枷号一月。不准入伍。其在京八旗。及各省驻防兵脱逃。仍照旧例办理。从之　　

○军机大臣等议覆、前锋统领玛瑺奏、各兵换马习技。修补鞍韂。不无所需。令各兵出大钱五十等语。查前锋护军所支马匹餧养银。及冰鞋等件。年终赉予。皆以资其学技。若因更换马匹。修补鞍韂小费。至敛兵钱。岂国家养兵之意。合计两翼八旗。每翼。每旗。约加银五十两。即于年终赏进班人。及冰鞋等件银内。提出六千两。足敷兵用。从之　　

○又议奏、前锋乃精兵向来缺出。多凭前锋统领指名挑取。查前锋统领。管辖四旗。何能周知四旗亲军。护军闲散人等优劣。或用章京。前锋校等转告之人。必多瞻徇。嗣后请行文各该处。咨取应挑人。与护军统领。一同试看骑射挑取。其指名挑取之处停止。倘咨送阘冗。或有技艺娴习者。匿而不送。即参奏治罪。其前锋参领。前锋侍卫、指名挑取。尤不可行嗣后此二项缺出。照例拣选。带领引见补放。从之　　

○陕西巡抚鄂弼奏、西省社仓。较常平更易缺额。所缺亦较多。州县视为民间之仓借责之社正副。催责之乡保。官不认真稽查。臣现在与常平仓。核实亏数多寡。缺额处暂缓参处。于写领保领人著追。一月不完。责成交代州县。虽诡弊甚多。要当尽法推究。得旨好。宽而不纵。应如是者　　

○旌表守正被戕之山东城武县民李四妻史氏。守正捐躯之河南通许县民师孔女师氏　　

○甲申。上诣畅春园、问皇太后安　　

○礼部以会试中额请。得旨、这会试。满洲、蒙古、取中三名。汉军、取中一名。直隶、取中十六名。奉天、取中一名。山东、取中十一名。山西、取中十名。河南、取中九名。陕西、取中八名。江南、取中三十二名。浙江、取中二十九名。江西、取中十九名。湖北、取中九名。湖南、取中四名。福建、取中九名。广东、取中九名。广西、取中四名。四川、取中六名。贵州、取中五名。云南、取中四名　　

○乙酉。皇后行躬桑礼如仪　　

○丙戌。谕曰、协办大学士兆惠。侍郎钱汝诚。差往直隶宣化府。会同该督方观承。查办事件。著驰驿前往。所有带往司员。一并给与驿马　　

○谕军机大臣等、明瑞等奏称、伊犁屯田之厄鲁特等、已给与耔种二百三十石。请核计来岁收获以前食用。需粮若干。若所余足敷本年耔种。即停其官给等语。厄鲁特等甫经安插。生计未裕。不便停给耔种。著传谕明瑞等。来年播种之时。照常官为给发　　

○户部等部议准。湖南巡抚宋邦绥奏称、湖南浏阳、湘潭、衡山、武陵、桃源、五县。自乾隆二十四年始。添买常平谷。请增建。仓分贮。从之　　

○予故浙江提督王无党。祭葬如例。谥庄悫　　

○蠲免江苏清河。安东、宿迁、脽宁、海州、沭阳、大河、昆山、新阳、娄县、南汇、青浦、镇海、金山等、十四州、县、卫、水灾额赋　　

○丁亥。上诣畅春园、问皇太后安　　

○还宫　　

○谕军机大臣等、宋邦绥奏、恩施县查获刘三元。假托梦语。缮写逆词一案。该犯既能书写逆词。且能记忆书语真属狂悖之尤。摺内所叙拘讯逆子、邻保。佥供素有疯疾之处。此等外吏文具相沿。竟成锢疾。殊不知此等重犯。不行尽法严惩。而徒以疯颠故套。欲使罪归一人。易于结案。以致逆恶之徒。不知儆惧。其贻害于风俗人心。何所底止。著传谕该督抚、务将该犯严行审究。并有无别样逆迹。及同谋夥党之人。均一一根查尽法律拟。以昭炯戒　　

○又谕曰、观音保奏、遵化州刁民。因借仓粮。率众鬨堂。现在分头查拏。俟讯明为首主使。及党恶各犯另行通详律拟一摺。上年因直属洼地。曾被秋潦。降旨加恩抚恤。前后截漕七十万。发帑一百六十万。展赈直至今年四月。而借给耔种。缓徵钱粮。且破例遍逮五分灾。及不成灾之地。筹画不遗余力。犹恐有司奉行不能尽善。屡谕该督等、实力董率察勘。俾灾民不致失所。凡属编氓。苟有人心。自当循理安分。顺受恩施即因灾重事繁。州县官。经理偶有未协。亦当赴该管上司。声明饬办。岂有藉借粮之名。纠众鬨堂。推案挤栅肆行无忌。且摺内所称蜜户庄头家人。皆内府所辖如此不法横行。宪典安在。为大吏者遇此等抗顽重案。一获要犯。讯明情由。即当一面通谕众人。以岁事不齐。乃闾阎气数偶绌。国家如此沛泽频仍。至再至三若等即有委曲。何难据情控吁。至一经鬨堂闹署。即属不逞之尤。渠魁法在必行。胁从并不滋蔓。使小民无不洞悉。一面从权请出王命。将为首数犯。立行正法。既可示惩一儆百之义。且凶徒不致稍稽显戮。庶为允协著传谕观音保。星速遵谕妥办。其应治罪者不得因循延案应贷者。亦不得辗转株连总在法信知惩。毋庸通详具题。转致有乖事体。亦不必俟方观承。审鞫定拟。将此并谕该督知之　　

○礼部议准。四川学政博卿额奏称、岁科试提调官。有弥封试卷关防内外之责。嗣后遇学政戚族。知府改委同知通判。直隶州改委所属知县从之　　

○是月。直隶总督方观承奏、满营绿营兵。于上年七月因灾借给米应于本年四季分扣。除春季扣缴外现在米价昂贵。恳恩宽至秋收后扣还。报闻　　

○陕西巡抚鄂弼奏、耀州城身。为漆、沮、二水汕刷。节次将城身。那进一二十丈。水势仍逼。应先办河道以固城根。拟于沮水分流处。筑石堤一道。于城西北。因旧石岸。筑滚坝三道。西南筑石堤一道。东北筑石滚坝二坐。东南筑长堤一道。石滚坝二坐。均用溪中乱石。费少基固。俟数年后河徙淤高。再议修。得旨所议甚是　　

○四川布政使吴士端奏、臣于庄学和。滥捐滥罚。王训。狎邪荡检。不能早觉。又不能驳正问官疎漏实深愧悚。得旨览。一切不认真。尔川省故习也。何怪于汝。将此旨与开泰看　　

○广西布政使顾济美奏、臣审理王训一案。错误应议。恩免更深愧悚。得旨、览。巧宦之习终不改。亦何用。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百八十三


大清高宗法天隆运至诚先觉体元立极敷文奋武孝慈神圣纯皇帝实录卷之六百八十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十八年。癸未夏四月。戊子朔享太庙遣諴亲王允秘恭代行礼　　

○谕曰梁国治现在出差裘曰修著署理吏部侍郎俟赴勘水利回时即在部办事　　

○谕军机大臣等、昨据宋邦绥查奏逆犯刘三元一案已有旨谕该督抚严审定拟具奏今爱必达奏摺内照钞逆词一纸。现已销毁不存第此等逆词照钞呈览尚自不妨而外省习气无论事理轻重动辄假手胥吏其中支离词句或致转相传播徒骇观听且非办事慎密之道著传谕该督。遇有此等案件。即将原词进呈。不必再行钞录。徒使传闻惑听。以致别生枝节。该督处如尚有钞存刘三元逆词底稿。亦著即行毁灭　　

○又谕、据钟音等奏、参革副将哈尚德应赔倒毙羊只。尚欠银一万二千九十余两。将伊枷号严催。至五年之久又分厘未完。请交部严审。一并行查原籍。照例办理等语。哈尚德屡经获罪。朕加恩宽宥。用至总兵。伊又以婪赃革职。仍赏给副将职衔效力。乃解送羊只。全不经意照管。至倒毙一万五千余只之多。即应重治其罪。朕尚恐购办官员。以疲瘦充数。致有屈抑。特命黄廷桂行查。据奏、此项羊只。俱系伊拣选收领。始令革职枷号赔补。力不能完。即久远枷号。亦所应得。今钟音等奏请解部审理。不思解部之后。该部又将加之刑讯耶。若讯无欺隐情节。即将伊正法耶。此特欲设法送回。大概出钟音之意。钟音历任巡抚凡事苟且因循。乃驻劄巴里坤以来。一味沽名。今又徇庇哈尚德。滥行具奏。甚属不合。温敏随同附和。亦属非是。著将哈尚德未完银一万二千九十余两。令钟音赔补八千两。温敏赔补二千两。其二千余两。仍令哈尚德赔补　　

○是日起。上以常雩祀天于圜丘。斋戒三日
  </div>
  <div class="pagination">
   <a href="清实录乾隆朝实录_page933.html">
    上一页
   </a>
   <span>
    ...
   </span>
   <a href="清实录乾隆朝实录_page929.html">
    929
   </a>
   <a href="清实录乾隆朝实录_page930.html">
    930
   </a>
   <a href="清实录乾隆朝实录_page931.html">
    931
   </a>
   <a href="清实录乾隆朝实录_page932.html">
    932
   </a>
   <a href="清实录乾隆朝实录_page933.html">
    933
   </a>
   <span class="current-page">
    934
   </span>
   <a href="清实录乾隆朝实录_page935.html">
    935
   </a>
   <a href="清实录乾隆朝实录_page936.html">
    936
   </a>
   <a href="清实录乾隆朝实录_page937.html">
    937
   </a>
   <a href="清实录乾隆朝实录_page938.html">
    938
   </a>
   <a href="清实录乾隆朝实录_page939.html">
    939
   </a>
   <span>
    ...
   </span>
   <a href="清实录乾隆朝实录_page935.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
