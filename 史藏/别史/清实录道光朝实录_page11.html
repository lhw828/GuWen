<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 11 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 11 页/共 848 页
  </h1>
  <div class="content">
   ○又谕、钱臻奏、访获东省讼棍。并究出指官撞骗各案。分别研审一摺。所办甚好。东省吏治民风。积弊已久。总缘讼师奸吏。从中勾结播弄。无所惩创。遂致讼狱繁兴。若仅于控案内。重惩原告。恐其中亦不免有冤抑。钱臻留心查访。能将积惯讼棍拏获。并讯出盘踞省垣之长随书吏杂役多人。一并获案。从此彻底根究。将从前招摇撞骗教唆勾串等情。一一讯明。按律严惩。实为正本清源之道。办理颇为认真。其所参案内干涉之观城县知县王六鳌。高苑县知县卢凤棽。禹城县县丞沈鸿勋。利津县县丞王光绍。试用未入流周乐真。俱著解任。交该抚归案严审。至所奏周乐真、系该抚亲属。请交新任两司审拟一节。此案系钱臻自行查出。该省藩臬均系新任。未悉原委。钱臻著无庸回避。惟当秉公审办。不必存远嫌之见也。　　

○命哈密帮办大臣明舒、回京。赏已革西宁办事大臣秀堃、三等侍卫。为哈密帮办大臣。　　

○缓徵湖南澧州被水各垸本年额赋。　　

○辛亥。上诣观德殿几筵前供奠。　　

○谕军机大臣等、吴璥等奏报、抢镶坝工平稳、并进占丈尺、引河挑成分数一摺。仪封大工。东西坝埽。因大溜摉淘。均有行蛰之处。现俱抢镶平稳。其进占丈尺。自十月十三日起。至二十二日止。东坝续得十二丈。西坝续得十九丈。连前共已得九十四丈。尚存口门一百二丈。引河截至二十日、挑工牵算。已及六分。吴璥等、务认真督办。以期速蒇大工。至下游两岸。御水堤埽各工。一经开放引河。处处均关紧要。尤当细心查勘。期于处处坚实。以保万全。是为至要。再两坝人夫众多。前令呢玛善、带兵在工弹压。呢玛善现已简放成都将军。著吴璥等、传知该员。俟大工告竣。新任南阳镇总兵段琨、到豫。再行来京陛见可也。将此谕令知之。　　

○又谕、本日据刑部奏、核议浙江泰顺县监生林振鹏、京控县书陈得仁、诬赖伊兄林起鹏殴毙蔡金魁、并丁役索诈一案。该抚覆审供招。与原题情节迥殊。请交该抚再行确讯一摺。此案该省原题林起鹏堂弟林飞熊家被窃。获贼陈亚丰。讯认听从陶亚锡等行窃。将赃卖与知情之蔡金魁。得钱花用。林起鹏向蔡金魁家。起出原赃拦腰花椀等件。因蔡金魁向林起鹏拒殴。林起鹏与林飞熊、将蔡金魁共殴致毙。经该抚将林起鹏等、以共殴致死律拟绞。嗣林振鹏以蔡金魁死由服毒。赴京翻控。交该抚覆审。则讯系林飞熊家被窃。托林起鹏代为访查。因陈亚丰素行不端。获住拷问。陈亚丰畏殴。冒认蔡金魁夥窃寄赃。林起鹏纠人。带同陈亚丰往摉。蔡金魁被诬不甘。向陈亚丰扑殴。林起鹏即将铁锹夺过。与林飞熊将蔡金魁叠殴致伤。并将蔡金魁捆缚。拉回关禁。旋即因伤身死。其前题内称、林起鹏在蔡金魁家。起获原赃拦腰花椀。此次陈亚丰等供招。均未提及。如果蔡金魁知情夥窃寄赃。该犯林起鹏等。查起不服。致相争殴。自应依共殴律问拟。若如此覆审。陈亚丰畏殴冒认。则蔡金魁系属平民。且现已弋获本案贼犯包奕盛等。即陈亚丰亦非此案正贼。林起鹏等、乃以蔡金魁向诬指之陈亚丰扑殴。辄将其叠殴致伤。复将捆缚关禁。迨正贼已获。尸子浼人求释。犹坚不允许。直至垂毙。始行放回。情节殊为凶横。如系林起鹏有意栽赃。诬良拷打致死。例应骈首。即该犯之率领多人。前往摉赃。肆行殴缚关禁。已应坐以威力制缚之罪。何得以共殴定拟。案关罪名出入。前后所审。情节不符。难成信谳。至林振鹏图脱伊兄罪名。辄以蔡金魁死由服毒。赴京翻控。以致尸遭蒸检。该抚仅将该犯拟杖。亦属轻纵。其承审各员。于案内寄赃。紧要关键。并未讯明。该县原填尸格。亦有遗漏。均须彻底根究。著陈若霖即照以上指出各情节。亲提人证。再行详细严鞫。务将起衅及致死情由。确切讯明。另行定拟具奏。勿得依违含混。致有枉纵。将此谕令知之。　　

○命前任叶尔羌办事大臣成书、以四品京堂候补。　　

○以正白旗满洲副都统安福、为右翼前锋统领。盛京副都统富僧德、为正红旗护军统领。伯都讷协领富尔松阿、为盛京副都统。　　

○壬子。上诣景仁宫问皇太后安。　　

○谕内阁、户部议覆御史李肄颂条奏各省官荒地亩、按限升科、招佃估变一摺。各直省马厂芦洲等项官荒。及抄抵入官地亩。均应按限报垦升科。招租估变。乃日久因循。任听官吏侵吞。户民隐占。各省多有。而直隶为尤甚。著直隶总督、顺天府府尹、盛京将军、及各该省督抚等、严饬所属。各将前项地亩。迅速认真查勘。已垦者升科。未垦者招佃。应变价者估变。勒限逐一清厘。报部查核。如有吏民抗违把持者。严行惩处。若州县官仍前怠玩。或有心隐匿。该督抚等据实严参重处。以清赋课而杜侵欺。　　

○又谕、索特纳木多布斋、玛呢巴达喇、所缴房间。俱著交内务府、收存备赏。加恩每人赏给银二千两。由广储司动支。　　

○又谕、玛呢巴达喇等奏、请钦定善骑射善鹄射额缺。并十五善射额缺。并十五善射所悬之缺。恳请拣放一摺。善骑射善鹄射之缺。原无定额。著交十五善射大臣。酌议定额。于明年具奏请旨。十五善射现悬之缺。著一并拣员。带领引见。　　

○调镶红旗汉军副都统苏冲阿、为成都副都统。以总管内务府大臣常福、兼镶红旗汉军副都统。正蓝旗汉军副都统福永、署正红旗护军统领。　　

○修直隶永清、丰宁、新安、栾城、固安、宛平、正定、七县监狱。从总督方受畴请也。　　

○修山西阳曲、浑源、临、广灵、永济、夏、寿阳、七州县仓廒。从巡抚成格请也。　　

○免四川马边峨眉等处官兵借支俸赏行装银。　　

○癸丑。上诣寿皇殿行礼。　　

○诣观德殿几筵前供奠。　　

○谕内阁、御史郑家麟奏、清查陋规。必须督抚严查密访。从容办理。不至有名无实一摺。所奏甚是。各省地方陋规。相沿已久。皆以俸廉不敷办公为词。而年甚一年。靡有底止。是以前降谕旨。令各督抚清查陋规。分别应存应革。俾州县不能诿为赔累。而小民不致以有限之脂膏。日受朘削。此朕爱民之心。不能不转筹恤吏之道。非欲特宽禁防。听不肖官吏之饱其溪壑也。如摺内所称。州县私取数目。多者巨万。少亦不下数千。此乃州县婪索之赃私。岂能复谓之陋规。故暗以取之。而至于无艺。何如明以予之。而犹为有制。此朕饬定陋规之本意。若以此为滋弊。则现在州县。掩耳盗铃。任意索取。其弊已极。何待于他日乎。惟除弊之法。必查之务详。始能除之务尽。且事当更定之初。亦不可不熟思审处。俾永远可以遵守。将来复有于此外巧取者。即当执法从事。不致有所藉口。著再通谕各直省督抚。将从前各州县陋规。严查密访。务俾详尽。其州县不敷办公之处。亦据实查明。于所得陋规中。应存应革。悉心妥议。总期于地方有益。不妨稍宽时日具奏。毋得讳饰畏难。潦草塞责。仍致有名无实。以副朕恤吏爱民之至意。　　


大清宣宗效天符运立中体正至文圣武智勇仁慈俭勤孝敏成皇帝实录卷之八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

嘉庆二十五年。庚辰。十一月。甲寅朔。遣官祭先医之神。　　

○谕军机大臣等、军机大臣会同兵部议覆裁减名粮条陈一摺。国家为民设兵。民出赋税以养兵。兵任操防以卫民。其事相权而行。我朝百数十年以来。取民具有常制。而兵额历有增添裁改。乾隆四十六年。添设武职养廉案内。将从前虚缺名粮。概募实兵。计增兵六万余名。其数较多。历今三十余年。帑项多用至四千余万。嘉庆十九年。曾敕下各省酌加裁减。维时山西等省。共裁兵一万五千四百余名。又改马战兵为步守兵一千二百余名。每岁经费。视乾隆年间所添者。节减四分之一。此在各省险夷冲僻。边腹情形不一。事阅数十年。亦复今昔异宜。此时若悉复乾隆年间未添名粮原额。其是否可行。原难悬揣。然各省现在额兵六十余万。据所请汰归所添之半。亦仅百分之二。岂无可以抽裁之处。著交该督抚详察地方情形。无论差操各兵。凡在可省者。酌加裁减。不必留冗兵以糜饷。亦不可因节费而裁有用之兵。各悉心核定。妥议具奏。将此各谕令知之。　　

○盛京副都统富尔松阿、以病乞休。允之。赏食全俸。　　

○乙卯。谕内阁、此次恩诏在京大小官员。由正途出身。在署行走。未经食俸之候补人员。著准其一体给予加级。其捐纳候补各官。仍照向例不准给与。　　

○又谕、奕颢等奏、所有河南陕西出师官兵。乘骑打仗伤损马匹。请旨、亦照乘回原处马匹折价。展限坐扣完缴等语。此项马匹。该官兵等、曾经乘骑打仗伤损。及坠山之处。彼时均已呈报各营翼长。非骑回原处马匹可比。况该官兵等、俱恃俸饷度日当差。若将倒毙马匹。一律折价赔缴。其力不免拮据。著加恩将此项打仗伤损马四百八十四匹、俱著宽免。毋庸赔缴。以示朕体恤军营。奋勉奴仆之至意。所有乘回原处马五百六十二匹。折价银两。仍照从前所奏。分限扣赔。　　

○谕军机大臣等、御史蒋云宽奏、直隶差使费用名目不一。有难以报销而必须使用者。如遇皇差。一切桥道工程车马支应等项。虽有经费。不敷支销。责令民间供应。已非一日。历任总督。皆未据实陈明。司道因未经奏明。畏州县之挟制。凡派银两。不敢印劄明取。但令局员潜通信息。于是州县之贪劣者。藉词加倍派敛。州县又畏绅士之挟制。不敢按地均派。但令书役向里民暗中调拨。于是吏胥之刀恶者。藉词任意科敛。又倍于州县之数。省北州县。有旗办三而民办七者。有旗不办而民独办者。省南州县。有绅办三而民办七者。有绅不办而民独办者。至于胥役之家。则通省皆不办差。因而地多之户。或纳监。或捐职。或挂名衙门。以图免差。强者并其亲戚族党而包揽之。以致不办差之户日多。办差之户日少。惟地少之民。应官无虚岁。而州县藉差肥己。有增无减。甚至州县署内。煤米草豆。柴薪什物。及委员过境车辆。无非派民供应。任意科敛等语。直隶地方。每年承办差务。一切桥梁道路。车马人夫。有不能不借资民力之处。若州县藉词加倍派敛。又畏富绅挟制。专向里民偏派差徭。竭蹙供应。闾阎生计。焉得不日形穷蹙。著方受畴查明每年办理差务。是否旗民绅士。一体按亩均派。抑竟系富绅胥役。悉行宽免。偏累里民。各府州县情形。或同或异。访察明确。应如何裁减限制。妥定章程。据实奏明办理。总不得任听州县藉差肥己。暗中加派。朘削民生。其州县署内私用煤米草豆。柴薪什物。及委员所需车辆。本不应向民间科派。并著通饬严禁。以苏民困。蒋云宽摺。钞寄阅看。将此谕令知之。　　

○又谕、本日都察院奏、直隶赤峰县民刘德盛。以聚众劫抢等情具控。据称伊有喇嘛沟田庄一处。开设杂货铺。其地系属孤村。上年二月二十一日下午。突有骑马贼三人。率领步行五十余人。执持枪刀火器。进院殴伤工人屠古苏。劫去积粮三百余石。及铺内货物马匹。报县差捕。群贼恃众演放火炮。轮试枪刀。差役惧怯。复委千总往捕。贼众公然抗拒。四月间拏获贼党赵增、王喜、王宽、三人。又续获刘有、孙海、于万宝、迄今年余。并未深究等语。此案贼匪聚众至数十人之多。公然蓄有火炮枪刀。恃众拒捕。目无法纪。该县既拏获贼夥。何以并不究办。著交方受畴即速遴派妥干员弁。前往赤峰县。监提已获夥犯。严切根究贼首下落务获。由该督审明。按律定拟具奏。原告刘德盛、著该部速行解往备质。将此谕令知之。　　

○正红旗满洲都统赛冲阿等奏、未入八分辅国公恒勋子宝龄。降袭一等辅国将军。所有门下满洲蒙古二佐领。可否裁汰。命宗人府查明具奏。寻奏上。得旨、昨因正红旗满洲奏称、该旗辅国将军宝龄门下所属佐领。应否存留请旨。彼时即以前次曾经办理。因令宗人府查办。今该衙门将瑞泰、秀福等、曾留门下佐领二案、查明具奏。著将此二佐领。仍留于宝龄门下。但该旗办理此事。理宜查明照例办理。即或该旗前次未曾办理。亦可行查宗人府、援照旧案具奏。乃赛冲阿等念不及此。只将宝龄门下佐领、应否存留之处。含混具奏。彼时朕若不另降谕旨。明白查办。即将此二佐领裁汰。不特不符旧制。而且从此又生新例。成何事体。该都统、副都统、俱著交部察议。　　

○领侍卫内大臣永锡等奏、遵旨会议阿哥奉派恭祭陵寝。及＜?髟了＞髻山拈香。所有随从大臣侍卫官兵。酌拟应裁应留。并称凡遇致祭陵寝。如阿哥前往。照旧制于行宫、住宿。尖营改用蓝布城。如奉派惇亲王等前往。即于行宫内值房住宿。亦备尖营。从之。　　

○以齐齐哈尔协领舒明阿、为盛京副都统。　　

○除浙江钱塘县民捐义冢地四十一亩有奇、瑞安县潮冲沙压地七十六亩有奇、额赋。　　

○丙辰。上诣观德殿几筵前行百日大祭礼。礼成。释缟素。　　

○两江总督孙玉庭等奏、南河情形。清水力能敌黄。则百事俱顺。若收蓄湖水不能应时。黄水倒灌。则百病日增。欲筹经久良法。于收蓄既能应时。而岁费得有撙节。则除坝门抛填碎石之外。别无长策。请将束清御黄各坝。抛填碎石。报闻。　　

○丁巳。上诣景仁宫问皇太后安。　　

○谕内阁、仁宗睿皇帝梓宫。谨择于明年三月二十三日。永远奉安山陵。先期于三月十一日。自京奉移。所有应行典礼。并一切事宜。著各该衙门、及直隶总督、敬谨豫备。　　

○又谕、明亮奏、陈明衰老情形。吁恳开缺一摺。明亮自乾隆年间服官。迄今七十余年。屡在军营。著有劳绩。膺受爵赏。渥荷殊恩。自简任纶扉以来。小心谨慎。克免愆尤。今以衰老自请开缺。在明亮念陈力就列之义。不敢恋职。固属臣道当然。而朕眷念耆臣。若遽准解退。于心实有不忍。明亮著仍留大学士之任。安心颐养。加意节劳。俟明岁春融。自揣精力若何。再行具奏。　　

○免直隶玉田、抚宁、迁安、三县境内。建盖行宫旗民地亩银米草豆有差。　　

○戊午。谕内阁、英和等奏、各省摊捐流弊、请定限制一摺。各省地方公务。应行动项借项办理者。原准于正项及耗羡项下动支。其有不敷。亦准其于存留杂项充公银两内。酌加津贴。而近来州县捐摊之款。按缺分派。自数百两至数千两不等。逐年递加。何所底止。扣廉不敷。复令解缴。州县竭蹙以供。每至侵公帑而朘民生。现经户部查明各省摊捐款目。曾经奏明报部者。多系办理军需省分。通省扣廉不过一二三成而止。其余省分。并无摊捐案据。何以纷纷派累。所在多有。著通谕各直省督抚。嗣后应用款项。务令按例支销。如例支实有不敷。必应按缺扣廉者。各将应扣成数。奏明请旨。其扣过银数。仍于岁底汇奏一次。以资考核而示限制。其向来浮多不清之扣款。概行删除。毋得阳奉阴违。仍滋流弊。　　

○己未。上诣大高殿行礼。　　

○诣景仁宫问皇太后安。　　

○谕内阁、钱臻奏、遴员调补府州县各要缺一摺。前据该抚以东省曹州沂州两府。及钜野各州县地方紧要。该府刘名载等。人地未宜。请将该员撤任。另选干员请补。当经降旨令其遴员奏明调补。兹据该抚拣员。分别开单具奏。著照所请、准其以吴阶补授曹州府知府。王朝恩补授沂州府知府。傅士奎补授金乡县知县。张元鼎调补沂水县知县。赵毓驹调补滕县知县。高隆程试署钜野县知县。蒋超曾调补武城县知县。常际唐调补朝城县知县。徐昭调补兰山县知县。侯燮堂试署郯城县知县。纵家鸾试署莒州知州。其奏请留东之丁忧服阕知县王镇、准其补授定陶县知县。王朝干补授单县知县。此内除傅士奎等三员合例外。其余各员。均与定例未符。朕以该府州县地方紧要。亟须整顿。是以破格施恩。概予准行。该抚务当督饬各员。认真经理。振作有为。以期著有成效。傥钱臻于此事稍存私意。或以该员等急于得缺调繁地步。不能于地方实有裨益。该抚回护前奏。不即严参罢黜。吏治仍前废弛。则惟该抚是问。不能稍存宽恕也。　　

○谕军机大臣等、据庆祥奏、驰赴喀什噶尔、查办布噜特等滋事一案。接奉两次谕旨。先行覆奏一摺。庆祥于途次接奉连次所降谕旨。现已兼程前往。计前月二十日后。已可抵喀什噶尔。此案张格尔等起事根由。前据斌静等三次奏报。总未明晰。且将所获多犯。全行诛戮。昨斌静等又有奏留粮员摺报。于前事竟未提及。伊等之意。以为业已颟顸了事。究竟张格尔等。是否实有纠众谋叛情事。抑系始而张皇。继而激变。斌静等回护前奏。不敢据实陈明。庆祥务遵照历次所降谕旨指示之处。将起衅根由。详细确查。如斌静等实有办理错谬之处。该将军即行据实参奏。不可稍有瞻徇讳饰。现在各首逆俱已逃窜出卡。卡伦外冰雪在地。难以驻兵。该将军将豫派官兵二千名停止前往。所办甚是。该将军如查明张格尔实有其人。胡则实有叛谋。苏兰奇实经助逆。访明各犯下落。或应购线缉拏。或应传檄捦捕。该将军自行斟酌办理。边疆以外。万不可深入穷追。别生枝节。庆祥接奉谕旨。即将查办实在情形。先行据实覆奏。将此由五百里谕令知之。　　

○庚申。上诣观德殿几筵前供奠。　　

○谕内阁、奉先殿供奉皇妣孝淑皇后神龛。系嘉庆六年工部成造。迄今甫届二十年。座木横锨。已有曹□少朽之处。从前办理实属草率。著工部查明承修之员。据实参奏。寻奏上。得旨、司员岳安、刘若璪、俱著交部严加议处。堂官苏楞额、高杞、俱著交部议处。其供奉神龛。即著工部派员。敬谨修理。所需工料银两。除已故堂官。免其赔缴外。仍著落苏楞额、高杞、承修司员岳安、刘若璪、及已故司员敷森布等家属。分别赔缴。　　

○谕军机大臣等、据给事中周鸣銮奏、挑穵引河。为合龙紧要关键。必须宽深如式。临时方能得力。向来办工。或应大挑。或应抽沟。分段酌估。派临河州县承办。州县委之幕友长随。包于办工之人。往往克扣银两。偷减土方。应大挑者止于抽沟。应抽沟者略加挑穵。宽深多不如式。风闻马营坝下游引河。多属草率。遂复有仪封漫口。兹当赶办引河。请令河道总督。于引河收工时。会同钦命大臣。亲身勘验。照估查收等语。兴办大工。以引河为最要机宜。本年仪封估挑引河。前据吴璥等奏报、截至上月二十日。通工牵算。已及六分。吴璥等当饬叶观潮、督同承办各员。认真办理。务令宽深如式。将来挑工报竣时。吴璥等四人内。自行酌量奏明、或一人、或二人、于未经放水之前。前往各工段逐一核实查验。如有办理偷减。及出土远近不及原估丈尺者。查明承办之员。指名严参惩办。务期一律深通。俾启放时顺轨东注。永保安澜。将此谕令知之。　　

○命山西按察使赵鸿文、广西按察使章凯、来京。以四川川东道陶澍、为山西按察使。云南盐法道潘恭辰、为广西按察使。　　

○旌表守正捐躯江苏阳湖县民王绍绅妻陆氏。　　

○辛酉。上诣景仁宫问皇太后安。
  </div>
  <div class="pagination">
   <a href="清实录道光朝实录_page10.html">
    上一页
   </a>
   <span>
    ...
   </span>
   <a href="清实录道光朝实录_page6.html">
    6
   </a>
   <a href="清实录道光朝实录_page7.html">
    7
   </a>
   <a href="清实录道光朝实录_page8.html">
    8
   </a>
   <a href="清实录道光朝实录_page9.html">
    9
   </a>
   <a href="清实录道光朝实录_page10.html">
    10
   </a>
   <span class="current-page">
    11
   </span>
   <a href="清实录道光朝实录_page12.html">
    12
   </a>
   <a href="清实录道光朝实录_page13.html">
    13
   </a>
   <a href="清实录道光朝实录_page14.html">
    14
   </a>
   <a href="清实录道光朝实录_page15.html">
    15
   </a>
   <a href="清实录道光朝实录_page16.html">
    16
   </a>
   <span>
    ...
   </span>
   <a href="清实录道光朝实录_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
