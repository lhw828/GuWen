<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 206 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 206 页/共 263 页</h1>
    <div class="content">　　○丙申书复乐平王冲烋曰比得奏词具悉尊意叔祖之国系先朝分封于今年久况平凉亦非边境地方难又迁移别处及称欲移建昌衢州凤翔巩昌府分此必下人诱说切不可听信叔祖自今宜善加调护以享安静之福庶不乖于  祖宗宪章惟叔祖亮之
　　○丁酉释奠先师孔子遣吏部尚书兼翰林院学士李贤行礼
　　○给隆庆卫官军马百五十四匹  戊戌祭  太社  太稷
　　○四川重庆府永川县民邓錤奏政令一则人易守科条繁则人易惑  祖宗数十年间所以不轻出一令者虑扰民也切见四川民间赋役俱有定制其徭役临期量力差遣近者官司轻于更变造成均徭册以民间税粮多寡为差分上中下三等预先定其徭役且川蜀之民有税粮多而丁力财帛不足者有税粮少而丁力财帛有余者今惟以税粮定其科差则富商钜贾力役不及而农民终年无休息之日矣臣恐数岁之后民皆弃本趍末为患非细又如民间税粮旧制止于成都府广丰等仓上纳别选有力之家转运各边一人所运不过五斗是以人不知疲边储易足近者均徭册成粮多之家独运一二十石赴边粮少之家亦运数石且每粮一石自家至边计其路途所费有用银一二两者有用三四两者是以农民益困多致逃窜边饷不足乞敕该部革去新例止遵旧制又言洪武年间每里百一十家内以丁粮多者十家逐年轮充里长其余轮充十年甲首遇有朝廷科徵里长自出十之三十甲共出十之七所以民有一年之劳而有九年之逸近年但遇科徵里长一钱无费而遍取于一里百家之中其间归于官者十一而入于私者十九是以里长日致富盛甲首日益贫难乞行有司禁革事下户部请移文四川布按二司斟酌差科以从民便其有里长害民者如律究治  上命行其说于天下先是徭役里长多卖富差贫正统间江西参议夏时建议造册以税粮多寡为差官为定其徭役谓之均徭册民初以为便时四川按察副使刘清请行其法于四川而四川之民反不便议者为任法不如任人云
　　○己亥升南京户部福建司主事甯瑛为贵州司郎中云南司主事张荣为四川司员外郎刑科给事中罗晟仍旧任以亲丧服阕也命前刑科给事中王理复职理先坐事谪戍边后得冠带闲住至是遇赦复职
　　○调福建都指挥同知陈信于山东都司守备倒马关署都指挥佥事吴瓛于河南都司分管江北淮安等十八卫漕运
　　○调大理寺右少卿翟敬于南京大理寺户部福建司主事宋玺为福建延平府通判敬等坐与修撰岳正有姻命俱调外任敬謟求忠国公石亨得调南京
　　○调监察御史靳敏为江西宜春县知县敏巡按贵州还京本院考核敏阿附都御史蒋琳枉问人罪故调外任
　　○改旗手卫百户张福为户部狭西司主事仍于文华殿书办福原充卫总旗自陈书办有劳得升百户既而又陈自幼不谙武事故复有是命皆中官所荐也
　　○岷王徽煣奏本府额设乐舞生一百二十人今止有六十人每遇祭祀或有事故缺人供事乞将附近府州县宫观道士道童及各学考退生员选补以足其数从之
　　○镇守湖广靖州都督佥事李震奏武昌卫指挥使吴经弟绶居丧庐墓已蒙旌表兼有智谋通晓兵法乞量授之职于臣处赞理军务  上从之命绶为所镇抚遣之往
　　○夜月犯东咸
　　○庚子升中军都督佥事杜清为都督同知仍管府事
　　○命金吾左卫指挥同知刘玉武骧右卫千户贾通锦衣卫千户钱亮高玉蔡英百户杨斌吴宁俱升一级子孙世袭玉等六人乃故太监刘增贾亨僧保高让蔡玉杨瑛侄宁太监吴亮孙也
　　○升山东兖州府同知黄瑜为本府知府耆民奏保瑜持身端谨抚民有方堪任府正巡按御史并布按二司核实以闻故有是命
　　○辛丑赐司设监右少监李福通州田四顷五十亩兵仗局左副使李义真定府新乐县田四十二顷
　　○壬寅赐秦府永兴王长子诚澜冠服
　　○增宁河王美堛岁禄三百石米钞兼支并窑户一户从王请也
　　○升太监刘永诚侄都指挥佥事聚为后军都督同知
　　○升刑部河南司郎中夏时正为大理寺左寺丞大理寺左寺正董方为右寺丞
　　○命致仕狭西署都指挥佥事丁刚子瑜代为青州卫指挥佥事
　　○汧阳王公鏳洵阳王禄埤各奏臣岁禄二千石内本色米五百石余悉折钞供亿不敷请减除折钞量增本色米一百石永兴王公鉐褒城王范□土吅于□保安王公鋉各奏府中缺盐乞岁赐官盐三十引  上悉从之
　　○癸卯调山西行都司都指挥同知袁胜于山西都司
　　○给御马监勇士并武骧左等卫官军马四千二百余匹
　　○四川董卜韩胡宣慰使司剌麻也失罗等湖广施州等卫忠峒等安抚司遣舍人杨三等来朝贡马及方物赐钞彩币表里有差
○甲辰岷王徽煣奏以建立  东宫欲躬诣阙称贺  上以道远复书止之
　　○擢行人李胜杨琎博士王祥进士马聪俞璟程万钟知县刘誉训导章璠康弘敬顾俨监生韩槃候由何楚英李开余亢周祐李蕃朱铉许杰曾相朱让易广王俨刘庆裴斐孙泰李旻王玙冯昱俱为两京试监察御史
　　○后军左都督曹钦奏臣父太监吉祥管操乞辞臣所管游击营操只令随父操练  上不允
　　○乙巳哈密忠顺王弟卜列革遣使臣阿都剌等四川乌思藏剌麻也律等来朝贡驼马及方物赐晏并钞彩币表里纻丝袭衣等物
　　○革湖广岳州府临湘县城陵临湘二茶引所
　　○升道录司左正一邵以正为悟玄养素凝神冲默阐微振法通妙真人仍掌道教事以正早得法于长春真人刘渊然渊然器重之宣德间荐于  上遂被召用景泰间升真人后具＜锍-釒＞辞仍任左正一闲住至是正一嗣教大真人张元吉奏保其戒行真诚复有是命
　　○庆王秩煃奏臣嗣先臣爵岁禄万石后三弟受封出合因封内粮储不足暂于臣禄米中拨二千五百石分给之今边境宁谧粮储有余乞如旧制拨赐臣为便  上命以钞折米二千五百石足之
　　○镇守甘肃太监蒙泰奏七月五日达贼二千余骑入镇番境内官军杀败贼众生擒三人斩首四十九级获战马一百余匹驼十八只兵部议恐此虏复来报讐宜行甘肃等处总兵等官严切堤备从之
　　○丙午命后军都督同知董斌充右副总兵江福充左参将协同总兵官杨能镇守宣府
　　○调山西行都司都指挥同知田春于山西都司
　　○命致仕礼部尚书胡濙子长宁为世袭锦衣卫所镇抚带俸不任事从濙请也
　　○工部奏真定府灵寿县大明川岁积木柴数多已将正数解运见有附余二百万斤运者皆言路远费用过当可令于本处卖银赴京买办抵数上纳从之
　　○山东东昌卫指挥使刘敬先以都指挥佥事掌锦衣卫事坐罪降职至是乞照例复职回卫  上命复原职往南京锦衣卫管事
　　○夜月食
　　○丁未祭山川城隍等神
　　○遣旗手卫官祭旗纛之神
　　○户部尚书沈固奏沿边民丁多者宜选三丁朋当土兵一名卫所带管二丁供给及先年发腹里卫充军事故勾丁者乞就留边卫入伍原发卫军伍开豁如此则缓急得用比之远调客兵戍边者不同  上然其言命兵部臣曰朕念辽东至甘肃一带边境人民每被虏寇侵扰不得安业虽常调腹里官军更番操备然不熟边情用之无益今思近边人民禀气强劲膂力过人边鄙利害戎虏情伪素所谙晓不分军民舍余人等有愿与朝廷效力者许其自报收附近边卫寄管令作土兵名色赏银一两给与鞍马器械秋冬操练支与口粮春夏务农住支本户有税粮者免徵五石仍除二丁供给免其杂泛差徭该管头目务加优恤如有事故不许勾补运还为军民还为民粮差照旧后有长成壮丁照例告报有功者一体升赏尔兵部其即出榜沿边各处晓谕
　　○戊申升直隶凤阳府寿州判官王长福为本州知州长福任满九载民数千人保其持心忠厚爱民如子乞升秩复任巡按御史王常为请于朝故有是命
　　○复除山东青州府博兴县县丞翟谌于本府安丘县谌以亲丧服阕安丘民奏保谌勤慎有为乞借惠一邑故有是命
　　○起复四川成都府威州知州何福全仍旧任从土人奏保也
　　○命大能仁寺左觉义乃耶室哩为灌顶国师赐诰命
　　○己酉遣顺天府官祭宋丞相文天祥
　　○封辽府沅陵王第二女为当阳县主配陆鉴命鉴为宗人府仪宾赐诰命冠服鞍马等物
　　○朝鲜国王李瑈遣陪臣成奉祖等奉表来朝贡马及方物赐晏并金织纻丝袭衣彩币表里等物
　　○升光禄寺掌大官署事顺天府通判卫镛为本寺寺丞户部山东司主事顾孟乔为本部山西司郎中
　　○给宣府等处官军马三千二百匹
　　○故金吾右卫指挥使李让妻路氏奏让于正统十四年八月在大同迎驾蒙升都指挥使九月奉使至行在所又升都督同知回至大同病故无子承袭乞赐俸粮养赡以终妾身兵部言非奉天征讨官员例不应给  上命与之不为例
　　○庚戌赏征广西柳州等处贼寇有功官军人等凡八百八十五人太监钞一千贯纻丝三表里指挥各钞八百贯纻丝二表里千户知州等官各钞六百贯纻丝一表里百户巡检等官各钞五百贯绢三疋旗军人等各钞三百贯绢布各一疋其土官舍人土兵有功并阵亡不应升者倍赏之
　　○以原赐驸马都尉井源昌平县田改赐太监尹奉
　　○辛亥封晋府交城王第二子钟鋠为镇国将军辽庶人贵煊长子豪圢为辅国将军俱赐诰命冠服
　　○秦府兴平王志土□臬薨王兴平恭靖王嫡第二子母妃汤氏永乐十九年生景泰二年袭封至是薨年三十有七讣闻  上辍视朝一日遣官致祭谥曰庄惠命有司治丧葬
　　○命故右军都督同知李安子清袭为指挥同知锦衣卫带俸南京右军署都督佥事房显子政代为南京虎贲左卫指挥使
　　○壬子召广东右参政左鼎至升为都察院左佥都御史仍支从三品俸
　　○命都督佥事张义镇守宁夏
　　○命达官都督佥事高通往南京后军都督府理事兼抚在彼达官头目人等时南京锦衣卫指挥佥事吕贵奏本卫安插达官指挥千百户头目等二百五十八人虽称归顺其心难测且汉人不晓其言语乞选在京达官内素有名望谙晓夷语者一员以抚恤之故有是命
　　○复贵州按察司佥事李叔义职先是叔义以受赂事觉黜为民诣京诉奏副都御史蒋琳挟私主使巡按御史靳敏诬陷并讦琳擅作威福数事命御史杨贡等廉之适琳以他事败贡遂体覆叔义所奏琳事皆实故有是命
　　○金星昼见于己位
　　○癸丑赐南和候方瑛勋号奉天翊卫推诚宣力武臣阶特进荣禄大夫柱国食禄一千二百石武平伯陈友定远伯石彪勋号奉天翊卫宣力武臣阶特进荣禄大夫柱国食禄一千一百石子孙世袭本身免一死子免一死追封其三代及妻武强伯杨能高阳伯李文勋号奉天翊卫宣力武臣阶特进荣禄大夫柱国食禄一千石本身免一死俱给授诰券
　　○甲寅  上谕户部臣曰王竑先为首犯阙法当处死朕体好生之德不忍加诛己遣为民今念其漕运有功户部可遣官送至狭西安置该管官司务待以礼不许欺侮致有疏虞
　　○升通政司通政使王复为兵部左侍郎左通政张文质为通政使右通政冯贯为左通政左参议王溢为右通政右参议杨穟为左参议刑科右给事中尹旻为右参议
　　○复除翰林编修王＜亻与＞仍旧任以亲丧服阕也
　　○命武平伯陈友理后军都督府事就领宝纛
　　○乙卯赐秦府汧阳王嫡子名诚渼
　　○命署都督佥事赵辅实授前职
　　○调贵州按察司佥事李瓛于四川按察司
　　○海宁伯董兴子琮奏景泰元年随大军广东征剿擒获贼首黄萧养并获功十一次止蒙升冠带总旗后以别功升正千户臣见福建军人邓子胜止杀获贼首邓茂七别无功次升所镇抚乞照例升授  上命升为指挥佥事
　　○命遂安伯陈韶驸马焦敬印烙南北直隶等处孳生马骡驹
　　○修承天门外左右直房
　　○调刑部主事陈杰为辽东都司断事工部主事沈荣为四川都司经历中书舍人何宗为广东廉州卫经历翰林院五经博士高诚为广西驯象卫知事行人司行人刘俭为广东廉州卫知事工部颜料局大使金文珽为广西庆远府知事时有假吏科右给事中李秉彝名上＜锍-釒＞者极言石亨等欺罔事中有讪  上语命执秉彝鞫之秉彝已久病卧家滨死  上问谁与汝有隙者秉彝指杰等六人以对遂释秉彝而下杰等锦衣卫狱拷掠不伏俱坐妄议朝政当调任边远故有是命
　　○宁府教授游坚坐教王遣人缢死其弟戈阳王宫人论斩会赦当复职法司以闻  上以坚所坐重特命编戍甘肃
　　○都察院右佥都御史祝暹卒暹字孟昭河南祥符县人宣德癸丑进士正统元年授户部主事督馈饷于口外丁外艰服除改工部未几改刑部九载升本部员外郎寻升郎中闽寇邓茂七反奉命赞理军务论功特升右佥都御史适虏寇犯京师敕暹镇守保定整饬兵备已而得疾回京至是卒遣官谕祭命有司营葬事
　　○丙辰调工部左侍郎孙弘为吏部左侍郎升工部右侍郎霍瑄为本部左侍郎户部郎中翁世资为工部右侍郎弘忠国公石亨乡人粗鄙无籍謟事亨得升侍郎至是又求亨荐之故有是命
　　○御马监太监刘永诚奏都指挥卢胜等官军九十一人于正统十四年收捕沙州喃哥部下有功奉旨待再有功然后升赏今又于威虏城地方杀贼有功乞为升授  上命俱升一级
　　○时有窃盗三犯刑部奏称二犯赦前一犯赦后宜从轻典论初犯  上诏杖一百谪戍甘肃
　　○丁巳以崇文门外民田四十八亩有奇葬故太监阮浪除其租税
　　○戊午书复襄陵王冲炑曰承喻念予朝以昧爽恐冒风寒足见亲亲忠爱之意且日出视朝礼经所载自古人君莫不皆然在予率由未尝违也今领尊意感德良厚复欲躬领诸子来贺然道途遥远跋涉良艰可不必来专此奉报
　　○命都督同知白玉佥事茹鉴陈友鲍政喜信分理五军都督府事
　　○命致仕广西署都指挥佥事邓敱子润代为驯象卫指挥使
　　○升达子马黑麻等十一人为所镇抚以从后军左都督马克顺奉使迤北故也
　　○己未献陵卫千户王瑛乞依咸宁大长公主子授官事例进秩  上命为指挥佥事瑛故真定大长公主子也
　　○设狭西西安府镇安县道会司置道会一员
　　○命广西按察司副使蒋诚致仕以镇守左都御史马昂考其老疾也
　　○顺天府通州并直隶大名广平凤阳天津宁山河南开封汝宁山东兖州东昌诸府卫各奏今夏阴雨连绵河堤冲决渰没禾稼租税无徵事下户部覆视之
　　○沁源恭定王佶＜火阜＞母余氏薨遣官赐祭命有司营葬
　　○庚申湖广靖州军民宣慰司长官彭武遣弟彭海等永顺军民宣慰使彭世雄遣舍人彭礼等来朝贡马赐钞彩币表里有差
　　○升刑部左侍郎刘广衡为本部尚书
　　○给锦衣卫官军马二百匹
　　○修筑永平迁安二城
　　明英宗睿皇帝实录卷之二百八十一
　明英宗睿皇帝实录卷之二百八十二
　　天顺元年九月壬戌朔湖广保靖等州军民宣慰使司遣舍人麦失施州卫军民指挥使司圆通禅寺僧人子性广东广州等府清远等县抚猺把总袁珍等来朝贡马及方物赐彩叚绢钞有差
　　○给交城王子镇国将军钟鋠岁禄一千石米钞中半兼支
　　○太常寺卿夏昶以年老乞致仕从之
　　○命修狭西布政司城从保定候梁珤奏请也
　　○癸亥升都督佥事雷通为都督同知
</div>
    <div class="pagination">
<a href="明实录英宗实录_page205.html">上一页</a><span>...</span><a href="明实录英宗实录_page201.html">201</a><a href="明实录英宗实录_page202.html">202</a><a href="明实录英宗实录_page203.html">203</a><a href="明实录英宗实录_page204.html">204</a><a href="明实录英宗实录_page205.html">205</a><span class="current-page">206</span><a href="明实录英宗实录_page207.html">207</a><a href="明实录英宗实录_page208.html">208</a><a href="明实录英宗实录_page209.html">209</a><a href="明实录英宗实录_page210.html">210</a><a href="明实录英宗实录_page211.html">211</a><span>...</span><a href="明实录英宗实录_page207.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
