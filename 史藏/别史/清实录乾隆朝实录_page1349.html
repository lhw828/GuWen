<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1349 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1349 页/共 1860 页
  </h1>
  <div class="content">
   ○还宫。　　

○戊申。谕、据左都御史张若溎奏称、现年七十四岁。久病未愈。行动维艰。请回籍、照例开缺等语。张若溎行走有年。尚为勤慎。今既以老疾陈情。著准其回籍。以原官休致。　　

○谕军机大臣曰、吴虎炳奏、据全州知州禀称、有全州生员蒋谦、投递伊父四川龙安府平武县知县蒋振阊关文内称、上年在则朗丫口。办理台站。有族侄蒋泰、赴站帮办。讵蒋泰盗卖军米三百三十四石。潜逃回籍。请添差协拘著追。随提蒋泰到案亲讯。坚不承认。已将蒋泰锁押赴川等语。盗卖军米至三百三十余石。约计银一万余两之多。事关重大。阅该县关文内、有报明总理字样。何以文绶、及总办奏销之刘秉恬等。并未奏及。又未飞咨粤西。提犯质讯。殊不可解。今蒋泰等。既经吴虎炳押赴川省审办。著传谕刘秉恬、文绶等。严讯此案实情。如果系蒋泰盗卖。自应从重治罪。查产抵补。若系蒋振阊自行侵蚀。诿过伊侄。亦即讯明严参。重治其罪。并查抄家产抵还。刘秉恬、文绶等。务须据实讯办。毋稍徇饰。仍将因何不行奏闻之处。迅速覆奏。吴虎炳摺、并著钞寄阅看。此旨著由五百里发往。并谕吴虎炳知之。　　

○又谕、据吏部议驳、伊龄阿奏、请将捐纳运判方受畴、仍留两淮试用之处。与例不符。应毋庸议一本。已依议行矣。外省各官。遇有推升他省者。尚不准督抚等奏留。屡经明降谕旨。至盐务官员。更非地方官可比。伊龄阿何得率行陈奏。伊今春在山东接驾。朕见其诸事颇露高兴。不宜盐政之任。是以将伊调任淮关监督。并传旨谕及。今观此奏。亦足见其高兴之一端。伊龄阿、著传旨申饬。　　

○广东巡抚李质頴疏报、广州、潮州、肇庆、高州、廉州、五府。罗定、嘉应、二州。乾隆四十年分。开垦水田二十顷六十亩有奇。　　

○己酉。上御懋勤殿。勾到河南、山东、情实罪犯。停决河南斩犯一人。绞犯六人。山东斩犯一人。余八十八人、予勾。　　

○谕曰、闵鹗元奏、审拟已革英山县知县倪存谟、于僧广明因奸致死杜得正、不能审出实情。转将尸子杜如意、诬拟极刑一案。请照新例、将倪存谟杖一百。徒三年。不准援减等语。所拟尚不足蔽辜。此等重案。为县令者。不能悉心讯究。任听凶僧教唆奸妇。串供捏饰。转将尸子刑求。几成冤获。其罪实难轻逭。如原详所云。杜如意撞遇伊父与伊妻有奸。持斧欲砍。广明见其手软。接斧连砍致毙等供。试问杜得正如果拉奸伊媳。必系无人之处。或伊子归家撞遇尚可。僧人广明、何由在旁。此乃情理之显而易见。不必悉心详究、而始知其情者。倪存谟并不能见及于此。一味严刑诬服。率拟凌迟重辟。又复删改两次控词。捏作访闻。其情节更属可恶。非寻常故入人罪可比。杖徒尚觉法轻情重。倪存谟、著改发伊犁。永远不准回籍。以为州县滥刑诬枉者戒。至此案。若非该州倪廷模讯出实情。几令奸僧漏网。尸子含冤。可谓能事。著该抚即行送部引见。向来各省地方。有拏获邻省盗犯。尚令引见录用。以示奖励。若为知府直隶州者。能将审转之案。虚公研鞫。立子平反。则所属可无冤民。较之实心缉盗。尤有益于吏治。嗣后凡知府、直隶州、有将关系生死出入大案。审出实情。改拟得当。经上司核定题达。部议准行者。交该部查明。奏请送部引见。著为令。并将此通谕知之。　　

○庚戌。吏部议准、护理湖南巡抚布政使敦福奏称、盐驿道库。向无专员管理。该道公出。库务无人稽查。请令按察司照磨兼管。从之。　　

○辛亥。上御懋勤殿。勾到山西、直隶、情实罪犯。停决山西绞犯三人。直隶绞犯二人。余八十四人、予勾。　　

○谕、正蓝旗满洲都统事务较繁。努三年老。不能办理。著諴郡王弘畅调补。丰昇额、调补正蓝旗汉军都统。努三、调补正蓝旗蒙古都统。　　

○礼部奏、冬至节应行庆贺礼。得旨、奉皇太后懿旨。今年冬至。著停止行礼。　　

○调刑部南书崔应阶、为都察院左都御史。以福建巡抚余文仪、为刑部尚书。署吏部左侍郎德保、署福建巡抚。　　

○壬子。谕曰、阿思哈奏称、向有头晕气喘之症。本年督运北上。前疾复发。至今气促喘急。日重一日。腿足浮肿。精神疲顿。实有不能支撑之势。恳请解任调理等语。阿思哈、著准其回京调理。俾得安心医治。以期痊可。其漕运总督员缺。著鄂宝补授。鄂宝现在川省。办理军需奏销。著将伊所管一路经手事件。迅速赶办完竣。即赴新任。其未到任之先。著德保前往。暂行署理。俟鄂宝到后。即行赴闽。所有福建巡抚印务。著钟音兼署。　　

○谕军机大臣曰、漕运总督员缺。已令鄂宝补授。鄂宝在川承办军需奏销。非刘秉恬可比。止须将伊所办北路军粮事件。自行稽核清楚。便可造册转交刘秉恬等核题。伊即来京请训。前赴总漕之任。至郝硕系随富勒浑、在大板昭一路办理粮务。其事亦属易办。并著郝硕、即将经手各件。核算就绪。造册送局核题。伊即来京请训。仍赴浙江布政使之任。可将此传谕鄂宝、郝硕、并令刘秉恬、文绶、富勒浑知之。　　

○癸丑。谕军机大臣曰、伊龄阿奏、两淮纲食口岸。两载以来。营运纾徐。盐引畅销。各商感恩。叩恳面请圣训等语。所奏大谬。已于摺内批令不必来。并传旨严行申饬矣。伊龄阿、今春于山东接驾时。见其诸事颇露高兴。进贡数次。勤而且多。朕以其断非一人养廉所能购买。必系派令商众代办。伊龄阿攘为已有。所谓慷他人之慨。尤属非理。当加饬训教导。总觉其不甚安分。盐政实非所宜。是以将伊调任淮关监督。至伊龄阿、今春甫于山东行在召见。阅时未久。又欲奏请陛见。不过思于来京面见时。代商人奏请呈进银两贡物。藉以献勤讨好。所见甚属小器。至口岸畅销。私贩绝迹。各商营运纾徐。于众商自属有益。伊等皆近利三倍之人。力量从容。正可藉沾余润。岂真愿悉出其所有。以为贡献。况前此金川用兵之时。众商恳请出赀助饷。尚属有因。今大功告成。部库尚存六千余万。朕方以日渐盈积。筹所以裕民藏富之道。岂可复令商人、为此无名之捐助耶。看来伊龄阿、识见鄙琐若此。在盐政任内。不知如何多事。高晋以大学士管理总督。又兼管盐务。且常往来淮扬之间。岂竟毫无闻见。如伊龄阿、果有不妥之处。即应早为具奏。今经朕传旨查询。已觉迟缓。若再稍存瞻徇回护。则更自取重戾矣。著高晋、即速秉公确查。据实覆奏。慎勿徇饰干咎。将此由五百里传谕知之。寻奏、伊龄阿、聪明外露。遇事有意见长。颇露高兴。其办理盐务。均系率由旧章。尚无更张多事情弊。得旨、览。　　

○吏部议覆、浙江巡抚三宝奏、石门县、地当孔道。事务殷繁。应改为冲繁难要缺。德清县、赋重事繁。幅员绵亘。应改为繁疲难要缺。瑞安县、原定海疆。在外拣调。查所辖并非外洋。应删去海疆字样。改为冲繁中缺。慈溪、诸暨、两县丞。本无专司。止供差委。亦请改归部选。应如所请。从之。　　

○以湖南布政使敦福、为湖南巡抚。江西按察使白瀛、为湖南布政使。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千十八



大清高宗法天隆运至诚先觉体元立极敷文奋武孝慈神圣纯皇帝实录卷之一千十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。十月。甲寅。上御乾清门听政。　　

○谕曰、据贝子沙克都尔札布、控告贝子丹巴达尔济、有修盖房屋制造弓矢可疑之语。所告太过。众蒙古受恩至重。各守游牧。即修盖房屋。亦属常事。现在罗布藏多尔济等之住宅。与内地华屋无异。亦系雇募内地匠役修理。有何可罪。即掣造弓矢。亦非奇事。盖弓矢为行围所必用。偶有损坏。觅人修理。若于此即谓其有异志。乃必无之事。朕视诸蒙古如子孙。焉有子孙而蓄异志于祖父者。不惟朕无此疑。即诸蒙古梦寐中亦必无是想。所有沙克都尔札布控告之处。不必究。章京等免其治罪。并通谕各蒙古知之。谕军机大臣曰、伊龄阿、甫于今春在山东召见。阅时未久。兹又欲来京面见。不过欲代商人呈进银两贡物。藉以献勤讨好。所见甚为小气。已于摺内批示不必来京。传旨严行申饬。并令高晋、查其办理不妥之处。据实奏覆矣。督抚、两司。婪索属员赃物。尚不多见。如良卿方世俊、钱度诸人。俱经随时发觉。严行惩治。自皆知所警惕。若盐政于商众。藉公事为名。派索分肥。其事甚易。伊龄阿、在任办贡办差等事。以及此次欲来京面请训示之处。必不能不派累众商。或竟因此从中染指。俱未可定。今调寅著为盐政。伊龄阿平日行事。明察暗访。无难得实。且寅著人尚诚实小心。谅不敢稍存瞻顾。著传谕寅著、于到任后、即将伊龄阿在盐政任内、有无婪索入已之事。迅速访察确实。即行据实奏闻。毋稍徇饰干咎。将此由五百里传谕知之。寻奏、查伊龄阿平日办事。不无矜长好胜。该商等有意迎合。致多糜费。实无勒索侵肥情事。得旨、料伊亦不敢。不必吹求矣。　　

○以镶白旗满洲副都统都尔嘉、镶蓝旗蒙古副都统德赫布、对调。　　

○以福建台湾道冯廷丞、为江西按察使。　　

○乙卯。谕、据曹学闵奏、请禁水烟一摺。虽属无关紧要。但火烟已属无益。因相沿日久。未便饬禁。今更流为水烟。尤非所宜。著交步军统领衙门、暨五城御史。概行禁止。并著甘肃等省、一体饬禁。　　

○丙辰。谕军机大臣等、闻浙省向来徵收漕粮。积弊甚多。州县每委之吏胥。任其需索勒掯。苦累粮户。而不肖有司。并有从中梁指者。三宝在浙数年。岂竟毫无见闻。抑知有弊病。而为之曲徇隐饰。所司何事。目下正届十月开徵之期。著传谕三宝、实力整饬。并留心密行访察。如收漕州县、有官吏勒索病民之处。即据实参奏。毋稍袒庇干咎。仍将有无弊病之处。即行查明。据实覆奏。将此由五百里传谕知之。寻奏、臣于三十八年到任后。稔悉漕务弊窦。每于接见属员时。谆谆戒饬。并明察暗访。尚无官吏勒索病民之事。臣仍不时稽查。倘收漕州县稍有情弊。即当据实参处。得旨、知道了。实力行之。毋为空言。若果所办好。则此言何自而来耶。　　

○兵部奏、侍卫处銮仪卫等处军器。向由本管大臣奏请点验。但未定有年限。请照例定为五年一次。得旨、摺内各该处军器。嗣后遇应行点验之期。俱著交兵部、一体奏派王大臣点验。毋庸自行奏请。再旗员内。如护军校、笔帖式等微末员弁。所有军器。可无庸点验。以示体恤。其应如何酌定章程之处。著兵部另议具奏。　　

○丁巳。谕曰、漕运总督阿思哈、老成勤谨。宣力有年。擢任总漕。方资倚畀。前以喘疾。陈请解任。曾降旨准令回京调理。以冀就痊。兹闻溘逝。深为轸恻。所有伊历任降革之案。俱著加恩开复。其应得恤典。仍著该部察例具奏。　　

○又谕曰、四格供职多年。恪谨黾勉。巳逾八旬。今闻溘逝。深为可悯。朕心为之恻然。所有四格革职留任之处。著加恩开复。其应得恤典。著该部照都统例给与。　　

○户部议覆、江苏巡抚杨魁疏称、安东、阜宁、清河、桃源、萧县、海州、沭阳、淮安、大河、九州县卫。本年被水。分别蠲缓赈恤。应如所题。得旨、依议安东等九州县卫灾田。及勘不成灾田地。应徵本年漕项银米漕粮。节年旧欠漕项银米。及四十二年新赋旧欠灾缓漕粮。俱著照该抚所请速行。　　

○戊午。上诣畅春园、问皇太后安。　　

○幸圆明园。　　

○谕、据李质頴参奏、署三水县事海丰县知县马师曾、于接递新疆遣犯重务。并不亲点。任听解役陆超等、托故不行。以致该犯潘亚三、张亚子中途脱逃。实非寻常玩忽可比。请旨革职。留于地方协缉。该管知府李天培、请交部议处等语。马师曾、著革职。留于地方协缉。李天培、著交部议处。其解役人等。有无贿纵别情。仍著该抚严审定拟具奏。所有脱逃遣犯潘亚三、张亚子、二名。著该抚迅即督饬各属。并飞咨邻省。严缉务获。从重办理。毋使远扬漏网。该部知道。　　

○吏部奏、铜船过境。催趱不力。以致逾限之山东临清州知州、奉旨以知府用李涛等、请分别降革。得旨、铜铅船只过境。地方官催趱不力。以致逾限。处分固所应得。但州县各官。俱有应办地方事务。如因命盗相验等案。迅速前往。不能亲身督催者。亦属事所常有。若概予实降实革。未免太重。嗣后运京铜锡铅觔。运员违逾统限。沿途催趱不力之地方官。应议降调者。改为降级留任。应议革职者。改为革职留任。此案议以降调之李涛等。即照此旨行。至例应降革各员。业经加恩从宽留任。其降留罚俸处分。应如何递减之处。仍著该部定议具奏。寻议、嗣后铜铅过境逾限。其专催督催各员。罚俸处分。仍照旧例办理。其应降调者。改为降留。革职者改为革职留任。从之。　　

○己未。谕、前因刑部奏、审讯周升桓不将秦廷基收禁。致在寓自缢一案。广德于审讯此案时。默无一语。竟若置身局外。因降旨传谕广德、令伊据实明白回奏。兹据广德奏称、当日随同熊学鹏审讯此案。熊学鹏曾将摺稿、给令阅看。广德以秦廷基身为监司大员。有心徇庇属官。胆敢通同作弊。拟以大辟。本不为枉。乃熊学鹏所拟罪名。同一斩候。而必引用交结近侍之例。转似牵强。曾与抚臣辩论等语。所奏甚属取巧。此案业经文绶、将讯问熊学鹏供词奏覆。据称、当日提讯秦廷基时。原系率同苏尔德、广德、周升桓、审讯。我问拟秦廷基死罪。原向司道说知。广德说、秦廷基虽奉旨革职。加倍治罪。不至于死。苏尔德俱是知道的等语。兹广德何以又称曾向熊学鹏有秦廷基徇庇属员。通同作弊。拟以大辟。本不为枉之言。显属有心取巧。看来此案非熊学鹏、广德、到案。三面质对。难成信谳。熊学鹏业已拏问。起解在途。广德身为臬司。岂能无罪。著革职、来京质讯。著吴虎炳派委妥员。将广德迅速押送进京。所有广西按察使事务。并著吴虎炳于道员内遴选一员。奏明署理。另候谕旨。　　

○庚申。谕军机大臣等、本年夏秋。雨旸时若。京畿及各直省、收成俱属丰稔。唯甘肃、皋兰等二十九厅州县。夏禾被旱成灾。情形较重。屡经降旨。令该督统率各属。切实查勘。妥协赈恤。灾黎自可不致失所。但恐明春正赈巳毕。尚届青黄不接之时。民食不无拮据。是否尚须加赈。以资接济。此外如江苏、安东等七州县。安徽泗州、等七州县。秋禾间被水灾。均经各该督抚。陆续奏明题报。照例分别赈恤。其明春是否尚须量予加恩。或酌借粮种牛具之处。著传谕各该督抚、详悉查勘。据实迅速覆奏。候朕新正酌量加恩。此旨甘肃、著由五百里发往。江苏、安徽、由三百里发往。该督抚、仍照原发里数奏覆。　　

○以湖南岳常澧道彭理、为广西按察使。　　

○辛酉。上诣畅春园、问皇太后安。　　

○还宫　　

○户部议覆、安徽巡抚闵鹗元疏称、宿州、凤阳、虹县、灵璧、泗州、旴＜日台＞、天长、五河等八州县。并凤阳、长淮、泗州、三卫。被水成灾。分别蠲缓赈恤。应如所题。得旨、依议。宿州等八州县。并坐落各州县之凤阳等三卫。本年灾田应徵漕项。及带徵旧欠灾缓漕项银两。本年漕粮。及带徵旧欠灾缓漕粮。俱著照该抚所请速行。　　

○山西巡抚觉罗巴延三奏、太原县西五里有风峪口。两旁俱系大山。大雨后、山水下注县城。猝遇水灾。捍御无及。请自峪口起、开河沟一道。直达于汾。所占民田。计止四十余亩。太原一城可期永无水患。得旨嘉奖。　　

○甘肃布政使王亶望奏、署任人员。往往借项修署。办理多不认真。请嗣后暂署人员。概不准借项修署。以杜冒滥。下部议行。　　

○壬戌。陕甘总督勒尔谨奏、愿往新疆种地者。共六百四十二户。查系无业贫民。请官为资送。得旨嘉奖。　　

○旌表守正捐躯山东夏津县民张彬妻张氏。　　

○癸亥。谕军机大臣曰、姚立德奏、各省重运漕船。向来俱系冬兑冬开。次年得及早过淮。五月全入台庄。回空于九月初。亦得全入临清闸河。总无迟逾之事。近年以来。兑开既迟。长途不能趱程。年复一年。回空亦未能依期归次。不无阻浅守冻之虞。前与阿思哈面商。意见相同。兹阿思哈病故。恐冬兑冬开之例。仍不能实力奉行。请敕谕有漕各督抚、责成各粮道。妥协料理等语。所奏甚是。各省漕粮。冬兑冬开。自属正办。迨后开兑迟缓。实系历年因循所致。虽催趱尚无贻误。究不若照例于冬月开帮之为暇豫。目下正届收兑漕粮之期。若能于今岁冬间办定章程。嗣后即无难递年遵办。著即传谕有漕各督抚。一体实力妥办。其江苏、安徽、浙江、各省粮艘。务令岁内全数开行。其江西、湖广、各帮。亦须将回空之船。迎催归次。必于正月内扫帮前进。毋致迟逾。至德保业巳起程。著谕令前赴济宁。与姚立德面商熟悉。实力妥办。此旨著由五百里传谕知之。姚立德摺、并钞寄各督抚阅看。仍将作何遵办缘由。据实覆奏。　　

○吏部议准、广东巡抚李质頴奏称、向例州县等官。本境逃盗未获。虽获邻境巨盗。止予加级纪录。不准送部引见。请嗣后令该督抚奏明。将应得加级纪录。暂行注册限内将本境逃盗弋获。仍准送部引见。逾限不获。将加级纪录抵销。从之。　　

○甲子。谕军机大臣等、今年甘肃省皋兰等二十九厅、州、县。夏禾被旱成灾。节经谕令该督、实力赈恤又恐明春正赈毕后。民食不无拮据。昨巳谕令勒尔谨、确查覆奏。候朕新正量降恩旨。因思甘省地瘠民贫。又每年常有被灾之处。曾于乾隆三十六年降旨、以民间节年所借耔种、口粮牛本等项。积欠甚多。加恩将旧欠仓粮四百余万石。概行豁免。其旧欠各项银两、一百三十余万。分作六年带徵。以纾民力。嗣因该省历年均有偏灾。复节次加恩。分别展限徵收。俾得从容输纳。近年该省此项积欠银两。究竟已完若干。未完若干。能否按限全完。抑或民力实疲。虽展限亦有难于催徵之处。著传谕勒尔谨、即速确切查明。据实奏覆。候朕酌量降旨。将此由四百里传谕知之。寻奏、三十五年以前。旧欠银一百三十余万两。徵完银四十八万余两。仍未完银八十四万余两。边地灾黎。于应完本年正借银粮之外。加徵旧欠。民力实疲。缘数年来叠荷恩施。未敢冒昧陈请。得旨、新正有旨。概予豁免。
  </div>
  <div class="pagination">
   <a href="清实录乾隆朝实录_page1348.html">
    上一页
   </a>
   <span>
    ...
   </span>
   <a href="清实录乾隆朝实录_page1344.html">
    1344
   </a>
   <a href="清实录乾隆朝实录_page1345.html">
    1345
   </a>
   <a href="清实录乾隆朝实录_page1346.html">
    1346
   </a>
   <a href="清实录乾隆朝实录_page1347.html">
    1347
   </a>
   <a href="清实录乾隆朝实录_page1348.html">
    1348
   </a>
   <span class="current-page">
    1349
   </span>
   <a href="清实录乾隆朝实录_page1350.html">
    1350
   </a>
   <a href="清实录乾隆朝实录_page1351.html">
    1351
   </a>
   <a href="清实录乾隆朝实录_page1352.html">
    1352
   </a>
   <a href="清实录乾隆朝实录_page1353.html">
    1353
   </a>
   <a href="清实录乾隆朝实录_page1354.html">
    1354
   </a>
   <span>
    ...
   </span>
   <a href="清实录乾隆朝实录_page1350.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
