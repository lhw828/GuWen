<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1457 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1457 页/共 1860 页
  </h1>
  <div class="content">
   ○以侍讲学士刘跃云、侍讲张焘、俱充日讲起居注官　　

○壬子。谕、川省各土司。自金川底定后。令其每年轮班入觐。俾伸瞻就悃忱。本年为朕七旬万寿。伊等情愿来京。随班叩祝。经提督明亮、带领前至热河。各加赏赉。仍令明亮带领。分起回川。兹据明亮奏称、土司等均已行抵西安。天气晴和。沿途宁帖。无不欢呼感悦等语。此国家柔远绥遐之道。伊等目睹内地幅员之广阔。人民之富饶。回归土境。自必转相告语。同心向化。乃昨据嵇璜奏称、土司等此来。见天朝恩赏优渥。班秩尊严。视本处地方官。渐生玩忽。此虽虑及国家体统乎。或者隐为地方官护送有赔累乎。何不明言。然总所谓知其一。未知其二也。中国抚驭远人。全在恩威并用。令其感而知畏。方为良法。若如明季汉官。当外藩恭顺。则藐忽而虐侮之。或且勒索滋弊。及其有事。则又畏惧而调停之。往往激变。率由于此。各土司原属内地管辖。虽有曾赏一二品顶戴者。其谒见地方官仪节。自有一定体制。即如西藏班第达、虽系公爵。见驻藏大臣。亦当跪见致敬。此则中外之体。分所宜然。不容紊越。该将军督提等、务宜随事留心。饬谕各属。于该土司等、体恤固宜周至。而等威亦不可凌替。又不可蹈明季汉官陋习。以期经久无弊。至于护送赔累。则地方大吏。所司何事。不宜查办乎。历观往代。中国筹边。所以酿衅。未有不由边吏凌傲姑息。绥驭失宜者。此实绥靖边隅。抚驭外人之要务。不特川省为然。即直隶、山陕、云贵、闽粤等省。凡与边境毗连之处。各该督抚等、均宜时刻留心。督率文武。体朕此旨。永远遵奉。以昭我国家中外同仁之治。将此通谕知之　　

○谕军机大臣等、前已降旨、令雅德调任河南巡抚。并令其速赴新任矣。河南现有灾赈事宜。办理最关紧要。且藩司李承邺、到任尚需时日。雅德接奉谕旨后。即将印务、交与尚安护理。速行兼程驰赴豫省。悉心查办。将此谕令知之　　

○癸丑。以福建台湾水师副将陈宗溥、为广东左翼镇总兵　　

○缓徵浙江萧山、诸暨、新昌、嵊县、东阳、义乌、浦江、七县。本年水灾地亩额赋。并赈恤诸暨县饥民　　

○甲寅。谕昨因嵇璜奏称、川省土司入觐。见天朝恩赏优渥。班秩尊严。恐视本处地方官。渐生玩忽。殊未喻朕柔远绥遐之道。已明降谕旨矣。揆嵇璜之意。或因地方官应付赔累起见。果尔、何不明言。且该土司等、由伊土境起身。前至省城。一切俱系已力。地方官本无应付之事。若由成都至京。沿途又有额设驿站。其支给分例。俱准开销官项。况又分起行走。并不至用逾定额。该地方官有何赔累。若伊等支应供给。有心糜费。并任听家人胥役、浮冒开销。亦其自取。督抚等何难据实查办。而转以赔累为辞乎。因思土尔扈特、及回城伯克来京。亦未必无此等浮议。亦当一概令其不来朝谒乎。盖此皆由各驿站马匹。本不敷定额。并多疲瘦不堪应用者。一遇差务稍多。即形支绌。转藉口于供应赔累。以饰其克。减驿站马乾之咎。实为外省恶习。朕屡降谕旨。严切饬禁。但恐地方官视为具文。不知悛改。著再明切申谕各督抚。严饬管驿大小各员。务期马匹足额膘壮。如有短少疲瘦。立即严参示儆。若二三年后朕特派大臣往查。仍有此等情弊。惟该督抚是问。且必重治管驿官之罪。不能稍为宽贷也。将此通谕知之　　

○吏部议奏、请酌改旧例事宜。一、盗案疎防议处。定例该督抚题参到部。臣部将各官停其升转。俟兵部核明武职具题日、照例议处。以免参差。查核计汇题。必须相隔数月。应议各员。反得藉缓时日。请嗣后按月汇题。毋庸转候兵部。一、命盗等案。委审限期。定例、原问官审断未当。必应改委。即将改委改限。声明咨部。恐辗转相承。竟有藉为宽限之地者。请嗣后改委各员。照例扣半给限。原限两月者一月。三月者一月半逾限参处。一、议叙议处。向例行查转折。必需时日。自应明立限期请嗣后除堂画小稿、及缮本各限、仍照旧例外。其行文查核各事宜。限以三十日办竣。缮本具题。一、命盗失物。承缉处分。例载地方命案。除毫无失物者。仍照旧例办理外。倘有疎失情形。无论多寡。即照盗案扣限题参。查旧例、有盗田野谷麦、无人看守之物。至拒捕伤人致死。照命案例按限参处者。恐外省率行援引。易滋避重就轻之弊。请将旧例删除。以归画一。一、衙役滋事。例载捕役豢窃分赃、及革捕窝匪不法。地方官降二级调用。查皂快保甲乡约等役。均属在官。遇有滋事。自应明定科条。请嗣后有前项犯案者。将该管官降一级调用。已革之役。该管官罚俸一年。得旨、各省办理地方公事。向多推诿迟延。而官官相护。积习已深。辄思代为避重就轻。自应明定例限。以随时整饬。此次吏部所奏。酌议盗案疎防等处分。不得谓有意从严也。俱著依议行　　

○乙卯。谕达赖喇嘛呼毕勒罕曰。班禅额尔德尼、因朕七旬万寿。祝嘏来京。经朕问及。据奏、尔年渐长成。深明经典。可兴黄教。闻奏不胜欣喜。朕俯临亿兆。中外视为一体。尔能奉持法律。普度群生。宜加优奖。尔前世荷蒙圣祖仁皇帝厚恩。赏给金印敕封。令尔勤习经典。亦宜锡以金印敕封。俾大兴黄教。祝国裕民。以绵我大清亿万年无疆之景运。其都伯特事宜。仍照前世率领属下。妥协办理。尔宜仰体朕心。始终勿怠。所有金册银缎等物。俱交副都统乌尔图纳逊等、前往赏赉　　

○刑部奏、请定帮同杀奸之例。凡例许捉奸之亲属。起意杀奸。纠约他人帮同下手者。此等人犯。向未明立专条。办理未能画一。请嗣后凡奸情确凿。起意杀奸。无论案内应许捉奸之亲属。及不应捉奸之外人。均系激于义忿。悉照共殴余人律杖一百。如有挟嫌别情。照旧问拟。从之　　

○以刑部郎中景禄为广东按察使　　

○丙辰。策试天下中式武举黄瑞等四十二人于太和殿前　　

○谕军机大臣等。据勒尔谨奏、乾隆四十七年。新疆应需绸缎。按照旧定章程。开明颜色丈尺数目清单请敕交山东、山西、巡抚。江宁苏州、杭州、各织造。照数织办。解送来甘。以便分送各该处备用等语。著传谕国泰喀宁阿、穆腾额全德四德、即照勒尔谨单开、各项绸缎。如式妥协制办。务使质地坚实。颜色鲜明并著遴委妥员沿途小心护解。毋得稍有霉污致滋驳换所有勒尔谨原摺清单著钞寄该抚等阅看至此项缎匹解到甘省时即著该督详细点验派员转解各该处。并饬接解之员。一体小心照料。以专责成。将此传谕国泰等、并勒尔谨知之　　

○丁巳。谕军机大臣等、据基厚奏、经徵凤阳关乾隆四十五年税银、比较上届。短少银六万五千余两。荷蒙恩旨。仅令赔缴二万两。但现有著赔之项。分年完解。恳将此次应缴银二万两。于乾隆五十年起。分作四年解部一摺。所奏非是。西宁、基厚、父子受朕深恩。俱任盐政关差。且又年久。计其所得养廉。甚为优厚。力量并非不能完交。何至遽请展限。前荆关监督哲成额奏、请将应赔银两。变产完交。朕念其一年报满。所得养廉无多。即加恩豁免。以示体恤。若基厚父子之历任好差。岂哲成额可比乎。此皆由于西宁平日鄙吝性成。基厚守其家教。以至如此。况基厚此奏。西宁亦不得诿为不知。除基厚名下前两次应赔银两。仍令按年完交外。其此次应缴之二万两。即著西宁赔交。将此谕令知之　　

○戊午。上御紫光阁。阅中式武举骑射　　

○谕、据喀宁阿奏、太原府教授梁淢。奉部签升福建安溪县知县。但验看该员才识迂缓。难膺民社。不敢因其已经推升。率行送部。请将梁淢仍留教授原任一摺。已批该部知道矣。前因袁守侗奏、请将文安县知县资原庚改教。朕因资原庚系在教职任内。由本班截取。经该抚给咨赴选得缺。何至到任甫经数月。即被参劾。是以降旨、敕部按照年限。酌定处分。所以慎重民社。而又各量其年力也。但虑督抚等因有此旨。认真办理。或有意从严。亦未可知。而热中者。转不足以服其心。嗣后此等截取教职。如有经督抚奏明。不胜民社。而该员不甘废弃。情愿送部引见者。俱著照大计八法之例。准其给咨送部引见。庶督抚等、不致屈抑人材。而教职等、亦无从藉口。著为令　　

○谕军机大臣等、据喀宁阿参奏、太原营参将德成、于派委监视武闱箭靶。漫不经心一听鼓手任意虚擂。因派令候补通判高杞、前往监靶。该鼓手仍前混报。并将家人揪扭德成并不管束。虽严讯鼓手。并无受贿别项情弊。但该参将怠玩公事。庇护兵丁。未便宽假。请交部严加议处等语。所言未得真情。已于摺内详悉批示矣。武闱外场较阅弓箭。鼓手等虚擂捏报。乃向有之事。如此案果无别项情弊。何以高杞令家人拦阻勿擂。鼓手尚敢扭结喧闹。情节显然。况京师乡会试。朕特派王大臣监视稽查。尚有鼓手受贿不法等弊。岂外省转无此事。喀宁阿不应为姑息了事若此著传谕喀宁阿、即将此案严切审究。务得确情。以惩积弊。其参将德成、俟喀宁阿审讯明确具奏时。再降谕旨　　

○己未。上御紫光阁。阅中式武举技勇　　

○谕、据刘墉奏、滇省委解汪圻之试用从九品徐勉、行至武陵。称病落后。迨汪圻解到澧州交替时。徐勉尚未赶到。应将徐勉截留。讯其因何落后。有无情弊照例究办。一面另委妥员接解赴京等语。所办是已于摺内批示矣徐勉系委解官犯之人。沿途理宜小心管押。迅速行走。乃称病落后。与汪圻擅自相离。路隔两站。显有捏病玩延情弊。徐勉、著革职。拏交刑部。严审具奏。所有汪圻一犯。即著该督抚等、另委妥员解京。该部知道　　

○吏部议奏、奉旨开复人员。定例造册送部。到齐汇题。查各省远近不一。未能同时核办。遇有题请升调。该部以未经汇题概行议驳。未免员缺久悬。请嗣后除督抚藩臬大员。仍照例具题。其四五品以下官员陆续送到者归入议叙议处本内开复。未经造册到部者。随本声叙开复载入条例报闻　　

○庚申。上御太和殿传胪。赐中式武举一甲黄瑞阎燮和、金殿安三人。武进士及第。二甲何定江等五人。武进士出身三甲董文珍等三十四人。同武进士出身　　

○幸圆明园　　

○谕、海淀官园一所。著赏给嵇璜蔡新照刘纶于敏中之例分住　　

○以户部尚书和珅、充四库馆正总裁　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百十六


大清高宗法天隆运至诚先觉体元立极敷文奋武孝慈神圣纯皇帝实录卷之一千一百十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年庚子。十月。辛酉。蠲免河南仪封、商邱、宁陵、永城、鹿邑、考城、六县。本年被水田地额赋　　

○旌表守正被戕湖北荆门州民陈永辉妻、李氏。守正捐躯河南宜阳县民董收成妻、崔氏　　

○壬戌。上幸宜园驻跸。翌日如之　　

○蠲免直隶霸州、保定、文安、大城、涿州、房山、良乡、固安、永清、东安、香河、宛平、大兴、昌平、顺义、怀柔、密云、平谷、通州、三河、武清、宝坻、蓟州、宁河、迁安、清苑、安肃、定兴、新城、望都、蠡县、雄县、安州、高阳、新安、河间、献县、肃宁、任邱、交河、天津、青县、静海、沧州、津军厅、南和、任县、永年、邯郸、成安、曲周、广平、鸡泽、磁州、延庆、保安、蔚州、怀来、独石口厅、丰润、玉田、易州、武强、六十三州县。本年被水灾田额赋　　

○蠲免江苏清河、桃源、萧县、砀山、海州、沭阳、大河、徐州、八州、县、卫。本年水旱灾地额赋　　

○蠲免甘肃皋兰、河州、狄道、渭源、金县、靖远、红水县丞、陇西、安定、会宁、岷州、通渭、洮州厅、平凉、静宁、隆德、固原、盐茶厅、环县、张掖、山丹、东乐县丞、武威、永昌、古浪、平番、中卫、西宁、碾伯、秦州、清水、泾州、肃州、安西、玉门、三十五厅、州、县。并灵州属之下马关营。乾隆四十四年水灾地亩额赋　　

○癸亥。谕军机大臣等、据海成奏、阅京报内。有尚书和珅等、将李侍尧、照侵盗钱粮例。定拟斩候。而大学士九卿、从重改拟斩决、摺内擅将鄂善、恒文、良卿等成案。混行牵引。系属违例。忝列卿班。不敢以出差在外。徇隐不言等语。所奏殊不知耻。海成、系因获罪出差之人。越职言此为何心。且又无定论。已于摺内批示。并交部严察议奏矣。此案大学士九卿核奏内。所引比照鄂善、恒文、良卿情罪。原系从前谕旨内指出。并非牵引成案。其从前改为斩决之处。朕又令各督抚等、酌理准情各抒己见。定拟具奏矣。朕于此案。详慎再三。一秉至公并无成见。乃海成以获罪奉差之人。既非在京九卿。又非现任巡抚。竟敢越职妄言。且自称忝列卿班。凡有见闻。自当直陈。何敢畏避众议等语。实属可鄙可笑。其意似欲照尚书和珅原议。而又依违迁就其词。至如何拟罪之处。迄无定论。是诚何心。岂海成曾任巡抚。以为因此一奏。即可见长。冀加恩复用为巡抚乎。抑伊向任巡抚。家道宽裕。今远差在外。思家念切。冀因此奏获谴。罢斥回京。转得安间坐享乎。二者必居一于此。海成著传旨严行申饬。仍令明白回奏　　

○甲子。上回圆明园　　

○祭山海关北海神庙。遣諴亲王弘畅行礼。御书扁曰汇溟宁晏　　

○乙丑。谕军机大臣等、从前皇考遇圣祖仁皇帝忌辰。俱服青袍青褂。进素膳。遇列位仁皇后忌辰。则止服青褂。不进素膳。是以朕于皇考、暨孝敬宪皇后忌辰。俱敬谨遵行。本年正月二十三日。孝圣宪皇后忌辰。虽在二十七个月外。但甫及三周年。是以仍服青袍、青褂。并进素膳。至明年正月二十三日。自当恭照孝敬宪皇后忌辰之例。一体止服青褂。不进素膳。所谓心无穷而礼不敢过。至每年十一月二十五日。恭逢孝圣宪皇后诞辰。亦恭照孝敬宪皇后诞辰之例遵行。著将此旨。一录交敬事房。一录交尚书房存记俾永远遵奉又谕曰、杨景素在直隶总督任内有簠簋不饬之事。而其在广东。于沙湾茭塘剧盗凌大头蓉等一案。并不严密缉拏。以致盗犯肆劫。贻害地方。使其尚在。必当明正其罪。今已身故。亦不应使其子孙坐拥厚赀。因降旨于萨载回任后。查明江南有河堤城垣等工。应需修葺之处。罚令杨景素家属承修。以为贪婪纵弛者戒。杨景素历任督抚。操守又甚平常。家中所积赀财当不止一二十万。但前降谕旨。系属明发。伊家得信后。不免有隐匿寄顿之事。杨景素家住扬州。若有代为藏匿寄顿。自不出该处商人中。与伊有戚谊交好者。此时萨载尚未即回任。著传谕伊龄阿、即行实力查察。登记档案。并于商人内、严密留心访查。毋令丝毫隐寄倘稍存瞻徇。查办不实致有隐匿别经发觉。惟伊龄阿是问。除仍就近传知萨载外。将此谕令伊龄阿知之　　

○旌表守正捐躯江苏睢宁县民鲍某女、鲍氏。河南淇县民赵贵妻、刘氏　　

○丙寅。上临九公主第视疾　　

○还宫　　

○丁卯。上诣。雍和宫行礼　　

○戊辰。谕、据博清额等奏、查喀尔喀四部落游牧。系将军成衮扎布称面奉谕旨。是以开展游牧。至于苏木边卡。请将开展地方。仍赏给扎萨克图汗部落。与迤东之赛因诺颜、土谢图汗二部。并酌定游牧界址。绘图进呈。该管各官。应议处者。请旨议处。扎萨克图汗齐旺巴勒斋、遵旨带京质讯等语。此案皆成衮扎布、希图有益于赛因诺颜部落。故捏称、谕旨。与扎萨克图汗巴勒达尔关说。将扎萨克图汗属下。移至苏木边卡。巴图又复瞻徇情面。据呈转奏。巧为尝试。经朕派博清额、前往查办。喀尔喀等畏惧坚不承认。因思成衮扎布巴勒达尔、俱已身故。成衮扎布之子拉旺多尔济、又复治罪。加恩不必深究矣。至齐旺巴勒斋、从前疑与拉旺多尔济、同向巴图关说。是以降旨令其来京。与拉旺多尔济质讯。今既加恩不究。应令仍归牧地此案巴图、因系伊原奏。自不愿究办。而博清额附和巴图。姑息从事。俱属非是。著传旨申饬。至喀尔喀年来占据。实由该将军等、瞻顾本处情面所致。即自京简放者亦颟顸从事。如现在博清额所奏、扎萨克图汗部落、扎萨克巴哈图尔、侵占科布多、杜尔伯特等游牧。尚未交还。该将军亦未实力催办。非心存袒护而何。看来将军参赞等、断不可办理游牧事务。遇有喀尔喀四部落之事。该扎萨克呈报该盟长判断。应报理藩院者。听候院示。不能候该院办理者。由该院请派大臣查办。将军参赞。不必管理。著为令　　

○谕军机大臣等、据勒尔谨奏准塔尔巴哈台参赞等、咨调庙布。所开长宽丈尺色样。陕省不能织办。请敕交湖北巡抚、如式织办。以便转解该处备用等语。著传谕郑大进、即照勒尔谨单开长宽丈尺色样。如式妥协制办。遴委妥员。速行解赴甘省。转发备用。所有勒尔谨原摺清单。俱著钞寄阅看　　

○又谕、前据李奉翰等奏、张家油房工程。因河底仍未刷深。赶紧办理。一日可得两日之工。现存口门三十五丈。引河亦挑有七分工程。约在望后。即可相机开放。掣溜归入正河等语。该处工程。既止剩三十余丈。望后可放引河。则此引河。自已开放。可望掣回大溜。何以许久未见李奉翰等奏报。朕心悬盼弥切。目下水势消落。正当乘机堵合。迅速蒇工。著传谕该总河等、督率上紧趱办。并将坝工续进若干丈尺。何日启放引河。是否已得掣溜归入正河。合龙确在何日。即行由驿驰奏。以慰廑念。寻奏、引河于十九日启放。掣溜十分之四。现在加意赶办。口门止剩八丈五尺。约计十一月初间、堵合蒇事。报闻　　

○又谕、京师于十八日。得雪三寸二麦正藉滋培。近畿一带得雪分寸。约略相同而古北口等处。于十八九等日两次共得雪六寸较为优渥。至畿南各属。曾否同沾。未据袁守侗奏报。或此次雪势。东北较大。而西南稍微。或保定等处。仅得微雨未经成雪。亦未可定。著传谕袁守侗查明迅速覆奏。寻奏、保定连日微阴。未经成雪。其京东京北州县。业已得雪。报闻　　

○又谕、前因杨景素、在直隶总督任内。有簠簋不饬之事。降旨令萨载回任后。查明江南省河堤城垣等工。应需修葺之处。罚令杨景素家属承修。以为贪婪弛纵者戒。但前降谕旨。系属明发。伊家得信后。不免有隐匿寄顿之事。已传谕伊龄阿实力查察矣。杨景素在直隶总督任内病故。现在直省各州县。皆其旧属。恐其中有交好者。代为藏匿寄顿。或竟于保定等处。置有产业。均未可定。著传谕袁守侗、严密留心访查。毋令丝毫隐寄　　

○刑部奏、各省抢夺偷窃满贯贼犯。拟绞缓决一次者。发往伊犁等处为奴。查此项人犯。每年部文到时。各该省照例办理。并不入奏。不足以昭慎重。请嗣后秋审事竣。臣部核明人数。请旨通行。从之　　

○己巳。上御乾清门听政　　

○谕、据舒常等奏、滇省解京官犯汪圻、委员徐勉、称病落后汪圻行至荆州地方。不由陆路正站行走。因与汉口较近。即托病违例船行。探视家属。实为猥鄙不堪。请交部严行查办等语。汪圻曾任臬司大员。非不谙定例者。乃知法犯法。不由陆路正站遄行。竟敢雇船由水路前赴汉口。探视家属。殊属胆大可恶。汪圻因馈送李侍尧银两。其罪固所应得。但此案究系李侍尧婪索营私所致。即如孙士毅、已加恩用为编修。汪圻若安静到京。朕本欲宽其一线。加恩末减。乃意毫无忌惮。任意妄行若此。则是伊自取重戾。不能稍为曲贷矣。汪圻、著沿途督抚截拏。锁解刑部。严审治罪。解员徐勉仍遵前旨。一并解京审办
  </div>
  <div class="pagination">
   <a href="清实录乾隆朝实录_page1456.html">
    上一页
   </a>
   <span>
    ...
   </span>
   <a href="清实录乾隆朝实录_page1452.html">
    1452
   </a>
   <a href="清实录乾隆朝实录_page1453.html">
    1453
   </a>
   <a href="清实录乾隆朝实录_page1454.html">
    1454
   </a>
   <a href="清实录乾隆朝实录_page1455.html">
    1455
   </a>
   <a href="清实录乾隆朝实录_page1456.html">
    1456
   </a>
   <span class="current-page">
    1457
   </span>
   <a href="清实录乾隆朝实录_page1458.html">
    1458
   </a>
   <a href="清实录乾隆朝实录_page1459.html">
    1459
   </a>
   <a href="清实录乾隆朝实录_page1460.html">
    1460
   </a>
   <a href="清实录乾隆朝实录_page1461.html">
    1461
   </a>
   <a href="清实录乾隆朝实录_page1462.html">
    1462
   </a>
   <span>
    ...
   </span>
   <a href="清实录乾隆朝实录_page1458.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
