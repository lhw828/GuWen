<!DOCTYPE html>
<html>
<head>
    <meta charset="UTF-8">
    <title>国朝献征录 - 第 22 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 22 页/共 245 页</h1>
    <div class="content">　　二年正月承制命有司立功臣庙于鸡笼山定太岁风云雷雨岳镇海渎山川城隍诸神祭礼二月奉诏立　皇陵碑四月奉诏编祖训录定封建诸王国邑及官属之制 
　　三年三月议定朝臣服色悉准所授散官四月定官民书札仪式禁革民间名字有犯先圣先贤大国君臣并汉晋唐宋国号等字者　上以中原之地自兵兴以来田多荒芜命议民授田设官以领之于是善长议置司农司于河南司设卿一员少卿二员丞四员主簿录事各二员从之　六月奏禁淫祀庶左道不兴民无惑志　诏从之议定文武官朝服之□□十六年三月奉诏定嫡妾封赠例复议定文官封赠荫叙之例十有六皆从之 
【 以上□黄金开国功臣录】 
　　善长子祺尚临安公主卒于永乐元年祺子二芳留守中卫指挥茂旗手卫镇抚芳子五长恒停袭恒生城城生宣宣生鸾鹏鹏以荫任灵山县知县鸾子应时以荫任宁海州判官应时生君锡京兆诸生荫未授官卒 

　　○中书省右丞相忠勤伯汪公广洋传（国史实录） 

　　国史实录 
　　广洋字朝宗高邮人少从余阙学通诗书游寓太平乙未岁　上渡江首召诸儒广洋入见与语大悦留幕下元帅府令史行枢密院提控江南行省提控丁酉除照磨兼知诸州事己亥置正军都谏司擢都谏官辛丑迁山南行省都事升郎中甲辰立中书省改右司郎中寻知骁骑卫指挥使司事平章常遇春下贑州命广洋参军事贑州平命遂守之寻升江西参政洪武元年大将军徐达平山东开省治欲得廉明持重者往安辑之以广洋可任乃命陶安江西参政调广洋山东行省至即抚纳新附民庶安之冬十二月召入中书参政明年复出陕西参政三年丞相李善长病　上以中书无官召广洋右丞时杨宪以山西参政先被召入左丞广洋至宪恶其位轧巳每事多专决不让威福恣行广洋畏之常容默依违不与较宪犹不以慊欲逐去之嗾侍御史刘炳等奏广洋奉母不如礼以不孝　上初未知之因以勑切责令还高邮宪恐其复入又教炳奏迁海南上觉宪奸乃召广洋还宪坐罪是岁冬十一月进封广洋忠勤伯四年正月丞相李善长以老辞位乃拜广洋右丞相以参政胡惟庸左丞广洋位居惟庸上无所建明六年正月以怠职左迁广东行省参政逾年召左御史大夫十年复拜右丞相上遇之特厚尝有疾在告赐勑劳问然颇湛酒色荒于政事以故多稽违又与胡惟庸同在相位惟庸所不法广洋知而不言但浮沉守位而已　上察其然因勑以洗心补过广洋内不自安久之占城贡物使者既至而省部之臣不以时引见　上以其蔽遏远人下勑书切责执政者广洋惶惧益甚至是御史中丞涂节言前诚意伯刘基遇毒死广洋宜知状　上问广洋广洋对曰无是事　上颇开基方病丞相胡惟庸挟医往候因饮以毒药乃责广洋欺罔不能效忠国坐视废兴遂贬居海南舟次太平复遣使勑之曰丞相广洋从朕日久前在军中屡问乃言否则终无所论朕以相从之久未忍督过及居台省又未尝献谋画以匡国家臣民之疾病皆不能知间命尔出使有所侦视还而噤不一语事神治民屡有厌怠况数十年间在朕左右未尝进一贤才昔命尔佐文正治江西文正恶既不匡正及朕咨询又曲之讳前与杨宪同在中书宪谋不车丸尔知之不言今者益务沉湎多不事事尔通经能文非愚昧者观尔之情浮沉观望朕欲不言恐不知者谓朕薄恩特赐尔敕尔其省之广洋得所赐书益惭惧遂自缢卒广洋善篆隶大书尤工歌诗人宽和自守居相位默无所可否由是人以庸懦不立目之大抵其相才不足与奸同位而不能去故卒至于覆败云 

　　○资善大夫中书左丞阳曲杨宪传（国史实录） 

　　国史实录 
　　杨宪字希武赐名毕太原阳曲人少从父宦寓江南丙申岁　上克金陵宪进谒　上与语悦之令居幕府宪美姿容通经史有才辩尝使苏州张士诚还称旨除博士咨议擢江南行省都事时军国多事征调日发文书填委宪裁次明敏人服其能然人深刻意忌有不足于心者辄以计中伤之久之出浙东行省郎中复往谕方国珍于四明还升按察使迁中书省参议又出江西行省参政召入司农卿未几参政中书省寻改河南行省参政洪武二年调山西是年召中书省右丞至是迁左丞宪在　上左右既久熟于典故而市权要宠轻视同列人莫敢与抗　上未即位时尝颂　上功德因劝行督责之政即位以来上曰是欲使我失人心也不听宪与张昶同在中书以昶才出巳右欲构害之时东南尚未定元都号令犹行于西方昶尝闲暇与宪言吾故元臣也勉留于此意不能忘故君而吾妻子又皆在北方存亡不可知宪因钩摘其言谓昶谋叛且出昶手书证之昶坐诛宪自是益无所惮专恣日甚下视僚辈以莫巳及又喜人佞巳狥利者多出其门下宪司农卿浙西初平宪以其民富实欲敛以资国因增其赋亩加二亩倍征其税民不堪其苦皆怨之　上初不知也其自山西入欲尽变易省中事凡旧史一切罢出更用巳所亲信欲持权乃创一统山河花押示僚吏以观其从违附巳者即不次超擢否者去之人莫解其意一日翰林编修陈桱入谒见押字示之桱即贺曰押字大贵所谓只有天在上更无山与齐者也宪大喜后数日即奏桱翰林待制其专恣不法多类此既又剌求丞相汪广洋阴事令侍御史刘炳鄯其等劾奏之汪广洋因免官还乡里宪犹不慊使炳奏徙之海南　上不从又教炳诬奏刑部侍郎左安礼八人罪　上觉其诬下炳狱不能隐尽吐其实太史令刘基并发其奸状及诸阴事　上大怒令羣臣按问宪辞大遂与炳等皆大诛 

　　○胡惟庸（弇州别集） 

　　弇州别集 
　　惟庸直隶定远人惟庸人雄爽有大略而阴刻险鸷众多畏之起家宁国令时太师李善长秉政惟庸馈遗善长黄金二百两遂得召入太常少卿累迁中书参政　上既诛杨宪悔之羣臣亡当意者惟庸晨朝举止便辟即　上所问能强记专对少所遗　上遂大爱幸之擢中书右丞相惟庸小人骤得志大内货赂酬报睚眦诸彻侯失职亡命多依依惟庸左右而诚意伯刘基以师臣时接　上议天下事亹亹言惟庸劣犊必破辕偾犂宜早赐罢　上犹豫未果惟庸微伺从上左右得之心害基而会基引疾还　上别勑乡国事许不时闻青田民私即海煮盐因取便刼掠基条请立巡检控制严其禁令子琏上之不□白中书惟庸亦大恚谮于　上言基视民家山有天子气夺之不得乃此欲以耸动　上而阴中其策　上不怿基皇恐驰谢自明留阙下久之属疾　上遣丞相挟医视遂进毒踰岁基不起右丞相汪广洋懦从旁得其状不复能发而惟庸益横甚无复知所忌会其家人奸利事道关榜辱关吏吏奏之　上怒杀家人切责丞相谢不知乃巳又以中书违慢数诘问所由惟庸惧乃计曰　主上鱼肉勋旧臣何有我耶死等耳宁先发母人束死寂寂　上究故诚意伯死状惟庸惧且见发而日本来贡使私见惟庸乃约其王令舟载精兵千人伪贡者及期会府中力掩执　上度可取取之不可则掠库物泛舸就日本有成约惟庸因伪苐中甘露降请　上幸临　上许之会中贵人云奇走告变　上乃登城楼望其苐藏兵甚众即发羽林掩捕考掠具状歹桀于市夷三族而尽诛其僚属党与者凡万五千人诬罔株蔓甚众令图惟庸死时状戒天下因罢丞相官矣 

　　○中书省参政张昶 

　　昶事元户部尚书使吴王士诚徼卒执见　高帝解縳与语大悦因引赞军府昶人敏决而故熟元朝典时台省起草创亡所裁定　上所以倚昶甚厚日三接虽濠泗从义故勋贤亡敢望之而昶亦尽　上模画多当进中书参政赏罚殿最独取　上旨行之相国善长取充位而巳然昶北来悒悒思故主又询知母妻尚亡恙愧之欲元故弱明诈使人称　上功德宜及时宴会多杀戮臣下明天子尊　上斥不视曰是赵高耶欲二世我失人心耳昶技穷乃又以元书奏元帝请反扩廓兵袭金陵其僚属发之　上下昶狱按验犹怜之欲生昶而昶书手牍语具仗亡异且诋　上上乃大恚曰奴反矣歹桀于市昶死后上遇解辄称念昶也 

　　○中书平章事李思齐传（黄金） 

　　黄金 
　　李思齐罗山人至正壬辰汝颕兵乱江淮诸郡皆残破元兵致讨卒无成功思齐奋义起兵邑中子弟多从之破贼事闻遂以思齐知汝宁府事于是所在义士俱将兵来会得数万人丁酉二月破宋将崔德李武于同华等州升四川左丞壬寅正月攻张良弼于武功不利明年夏孛罗帖木儿遣竹贞袭据陕西思齐与扩廓帖木儿合兵攻贞降之乙巳六月加平章政事邠国公丙午春与扩廓帖木儿有隙扩廓遣兵西击张良弼思齐与良弼连兵拒之时元遣礼部侍郎满尚宾持诏谕思齐开通川蜀道路思齐方事兵争不奉诏洪武元年闻王师取河南即与张思道驻兵潼关以拒既而火焚思道营思齐乃移军退守葫芦滩遣其部将张德等守关都督冯宗异进兵攻之思齐弃关走凤翔方其在凤翔也　上以书谕之曰前者遣使通问至今未还岂所使非人忤足下而留之欤抑元使适至足下不能隐而杀之欤若然亦时势之常大丈夫当磊磊落落岂以小嫌介意哉夫坚甲利兵深沟高垒必欲极力抗我军不知竟欲何昔足下在秦中人以兵众地险而从之虽有张思道□□诈力孔兴等自保守扩廓帖木儿以兵出没其间然皆非勍敌足下当时不能图秦自王巳失此□今中原全我有回与足下相犄角者皆披靡窜大足下以孤军相持徒伤物命终无所益厚德者岂是哉朕知足下不守凤翔则必深入沙漠以图后举足下初入彼或面从然非我□□其心必异据其地不足以资失其地适足以自损使兵威常强尚云可也傥中原相从之众以胡地荒凉或不乐居其心叵测一旦变生肘腋孑然孤弱妻孥不能相保矣且足下木汝南之英祖宗坟墓所在深思远虑独不及此乎诚能以信相许去夷就华当以汉待窦融之礼相报否则非朕所知也思齐见书有降意其养了赵琦者与其麾下诱之与西入吐蕃思齐信之及二年三月冯宗异师至凤翔思齐惧遂率所部十余万与琦等俱奔临洮四月大将徐达在凤翔会诸将议师所向诸将咸以张思道之才不如思齐庆阳易于临洮欲先幽州取庆阳然后从陇西攻临洮达曰不然庆阳城险而兵悍未易猝拔临洮之地西通蕃夷北界河涅我师取之其人足以备战鬬其产足以供军储今以大军蹙之思齐不西走胡束手就降矣诸将然之达遂遣冯宗异将天策羽林骁骑雄武金吾豹韬等卫将士征临洮思齐穷蹙遂举临洮降至京入见　上以其顺天爱民筹算之良视元将倔强北奔者优深嘉慰之命江西行省右丞不之官食禄于京师时扩廓帖木儿与王保保等尚边患三年正月命思齐率兵同大将取道潼关出西安以捣之四月大破扩廓军于定西俘获不可胜计保保等绝寨遁去又自泰州南出一百八渡至略扬擒元平章蔡霖遂入沔州又遣金兴旺张龙由凤翔入连云栈合攻兴元克之还军西安是年征哨极于西北至冬始还论功赐文绮及帛二十四疋寻命中书平章子孙世袭指挥佥事　上欲优待思齐命食其禄不视事九年卒　上亲文祭之曰卿昔民中原时逢世乱独能仗义施仁挺身奋臂率义旅以保关中臣元有年矣何元纲不振社稷陵朁卿尚能固守臣节斩我行人忠臣之义可谓尽矣然大厦将倾□一木可支未几胡君遁去中原之地复我汉人朕遂生民主当是时汉人弃丘垄从胡我中国仇雠至今身膏草野骨委沙漠惟卿退守临洮心思父母之邦全境保民助我成功今七年矣夫何久疾不痊以致长往噫握兵一世又得善终亦人之所难卿能如是岂不美哉朕闻卿殁不胜痛悼今遣某官以牲醴致祭卿其享之复命其子世昌指挥 

　　焦太史编辑国朝献征录卷之十一 

　　●焦太史编辑国朝献征录卷之十二 

　　内阁一 

　　◆内阁一 

　　东阁大学士吴公沉传（黄佐） 
　　武英殿大学士吴伯宗传（黄佐） 
　　华盖殿大学士刘公仲质传 
　　文华殿大学士兼左春坊左中允上海全公思诚传（廖道南） 
　　文渊阁大学士朱公善（杨廉） 
　　学士解公缙传 
　　荣禄大夫少保户部尚书兼武英殿大学士谥文简黄公淮墓志铭（陈敬宗） 
　　文渊阁大学士兼左春坊大学士赠荣禄大夫 少师礼部尚书谥文穆胡公广神道碑铭（杨士奇） 
　　少师工部尚书兼谨身殿大学士赠特进光禄大夫左柱国太师谥文敏杨公荣墓志铭（杨士奇） 
　　杨文贞公传（王直） 
　　东里先生小传（陈赏） 
　　礼部尚书武英殿大学士金幼孜传（实录） 
　　直内阁国子监祭酒兼翰林院侍讲胡公俨传（黄佐） 
　　荣禄大夫少保礼部尚书兼武英殿大学士赠太师谥文家杨公溥传（彭韶） 
　　文华殿大学士河间权公谨传（王梴） 
　　资善大夫礼部尚书兼华盖殿大学士邢台张公瑛墓碑（杨溥） 
　　资政大夫户部尚书兼谨身殿大学士半溪陈公山传（雷礼） 

　　○东阁大学士吴公沉传（黄佐） 

　　黄佐 
　　吴沉字浚仲金华兰溪人父师道元礼部郎中博涉羣书其文多尊信朱昌何王金许之学沉嗜学有文克世其家累辟县学训导不就洪武十二年十月郡以博学儒士举至京师误上其名曰信仲既除翰林国史院待制谓修撰王厘曰名既误矣冒昧而不更是欺罔也厘以　国法方严恐触犯　天威固止沉沉不从毅然往吏部告请改正部以上闻　高皇帝喜曰是诚恪人也遂眷遇之十一月甲午朔　上观汉纪顾谓沉曰人君理财之道视国如家可也一家之内父子不异赀其父经营储蓄未有不子计者父子而异赀家必隳矣君民犹父子也若损民以益君民衣食不给而君独富岂有是理哉丁酉　上论持身保业之道又谓沉曰人当无所不谨事虽微而必虑行虽小而必防不虑于微终贻大患不防于小终亏大德谨小行而无巳者则可以成大善忽细事而不戒者则必至于成大恶常人且然况人君乎沉对曰圣虑及此诚社稷永安之道　上曰安生于危危生于安安不克虑则能致危危而克虑则能致安在于能谨与否尔　上御奉天门视朝毕又谓沉曰人君治天下进贤纳谏二者切事也沉曰求之于古克行者鲜矣是故乱日常多治日常少　上曰使其知贤者能兴其国何有不好知谏者在于忠巳何有不纳惟其知之不是以于巳难入若诚能好贤则不待招来而贤者自至能纳谏则不待旌赏而谏者毕来沉曰　陛下之言及此国家兴治之要也未几奏对错误降编修十三年六月乙亥复以待制甲申复降编修沉荐教授童冀儒士吴慎遣使征之十四年冬十月辛酉给事中郑相同奏言尊无二上称臣于东宫是并所尊矣沉驳之曰　东宫国之大本所以继　圣体承天位者也臣子尊敬之礼安得有异请凡启事　东宫如旧制　上从之十五年三月复坐奏对失旨降渭源县学教谕未行留翰林典籍十一月戊午以东阁大学士十六年二月己丑沉进精诚录先是上将享　太庙致斋于武英殿召沉等谓之曰朕阅古圣贤书其垂训立教大要有三曰敬天曰忠君曰孝亲君能敬天臣能忠君子能孝亲则人道立矣然其言散在经传未易会其要领尔等宜类编三事书至是书成　上览而善之命沉譔序六月　上御谨身殿沉进讲周书至国则罔有立政用憸人□上曰甚矣国家不可有小人有小人必败君子故唐虞任禹稷必去四凶鲁用仲尼必诛正卯沉进曰书言去邪勿疑所以深致其戒　上曰国家不幸有小人如人蓄毒药不急去之必身患小人巧于悦上忍于贼下人君若喜其顺巳而恣其所将无所不至矣沉曰小人中怀奸邪而其言甚似忠信不可不察　上曰然小人善于逢迎彼知人主所乐者不顾非义乃牵合附会曰是不可不人主不乐者不顾有益于国家亦牵合附会曰是不必此诚国之贼也自古知人固难而知言亦不易也八月丙戌以进讲后期考功监劾其怠于职事降侍书寻改国子博士是时文治大兴沉独谓兵不可废因言武经七书多依托之言惟司马法与孙吴可信者齐威王使其大夫追论古司马兵法附以田穰苴之说今所传者非齐之全书矣宜孙吴之盛行也圣人之兵昭文德而威不轨者也所以生人也非杀人也御乱也非乱也尚义也非尚诈也孙子曰兵诡道也吾恐非圣人意也间尝以易诗书礼论孟诸经词义有涉于戎事者辑而类之定五篇一曰兵象二曰兵用三曰兵礼四曰兵诗五曰兵训总而题之曰六经师律其论兵礼尤确言初沉家食时巳草创是编及官成均乃与诸生订正以传焉十九年七月丁丑以老疾乞致仕许之遂卒沉富蓄远览志负经济三进三黜而无喜愠人以此多之 

　　○武英殿大学士吴伯宗传（黄佐） 

　　黄佐 
　　吴伯宗名佑以字行抚州金溪人父仪元乡贡进士遭乱隐居教子伯宗十岁通举子业先达见其文叹曰此□王光剑气终不可掩洪武庚戌乡荐举首辛亥中书省会试名在前列及　廷对　高皇帝亲制策问略曰古者敷奏以言明试以功汉之贤良宋之制科得人盛今特延子大夫于廷不知古帝王□天勤民其道何由伯宗条对称　旨擢进士第一人时初□□取士得伯宗　高皇帝甚喜赐袍笏冠服擢礼部员外郎命与学士宋讷等同修日历胡惟庸方用事欲人附巳伯宗性刚直不屈惟庸每衔之八年惟庸中伤以事谪居凤阳伯宗上书论时政因言惟庸专恣不法不宜独任以事恐滋久　国大蠧辞甚剀切　上得其奏即召还赐袭衣钞锭奉使安南得训象方物以归　献之除国子助教十二年命□讲　东宫首陈正心诚意之说　皇太子嘉纳明年改翰林典籍　御制十题命赋之伯宗援笔立就词语俊洁　上嘉其才敏大加称赏赐织锦衣十四年以太常寺丞辞不拜十五年又以国子司业掌监事又固辞不拜由是忤　旨贬陕西金县教谕至淮安　召还以翰林检讨未几拜武英殿大学士十六年冬弟仲寔三河知县荐举不以实伯宗所累复降翰林检讨十七年四月乙未坐文字进不以时谪云南卒伯宗人温厚详雅博学能文然不苟媕阿故屡获谴所著有南宫集使交集成均玉堂集 

　　○华盖殿大学士刘公仲质传 

　　刘仲质字文质分宜人洪武初举宜春训导有荐仲质好学博通经史者召对称旨授翰林编修历官至礼部尚书十五年四月诏天下祀孔子增修学校　上谕仲质曰孔子明帝王之道以教后世使君君臣臣父父子子纲常以正彝伦攸叙其功参于天地今天下郡县庙学并建而报祀之礼止行于京师岂非阙典卿与儒臣其定释奠礼仪颁之天下学校令每岁春秋仲月通祀之是年十一月设诸殿阁学士职如宋制遂命仲质华葢殿大学士　上亲制诰文后绌监察御史卒 

　　○文华殿大学士兼左春坊左中允上海全公思诚传（廖道南） 

　　廖道南 
　　全思诚字希贤松江上海人博雅宏粹少负文名洪武十六年以耆儒征授文华殿大学士赐勑致仕其辞曰朕观古人有志之士虽发白气衰心犹不怠故能善其始终垂芳史册卿怀才抱德志肩古人朕甚嘉焉惜乎年迫衰暮志虽存而力不能任朕不忍复劳特令卿还乡以抚子孙享其奉养时又有全诠湖广安吉人张长年高邮人张绅山东登州人俱年七十余礼部主事刘庸荐诠等明经通达治体遣使征之恂诠长年先至上见之甚喜赐坐顾问终日俱命文华殿大学士诠等固辞上曰朕以卿等年高故授此职以辅导太子尔免卿早朝日宴而入不久当从其志庶不负卿等平生所学而乡里亦有光矣卿何辞焉恂等复固辞翌日放还绅后至以鄠县教谕廖道南曰粤自商山茹芝冥鸿寥落上下千载数人而巳全诚赐勑恂诠被宠庞眉皓首安车蒲轮虽竹帛所书图画所传何以加焉赞曰采采紫芝英英白云葆光凝和脱垢离氛既乐且康眉寿黄耈国之蓍号称大老康侯昼接天子葵之邈矣高风世所□ 

　　○文渊阁大学士朱公善（杨廉） 

　　杨廉 
　　朱善字备万江西丰城人国初仕至文渊阁大学士卒年七十有二先生少聪颕不好弄好读书十岁作文通四书五经大义祖洞云先生尝曰是孙他日必令器壮年以经学授徒壬辰兵变隐居乡里养亲教子之外惟著书立言以圣贤道学巳任所著有诗经解颐诗经辑释史辑等书奉继母季氏克尽孝道壬寅乱剧扶母逃窜十余日两全无恙人谓孝感所致　上平定天下开设学校丰城仍旧富州州守强侯宪中延公训导南昌守许方延至郡庠皆有成效大府以名闻于　朝授教授洪武八年召赴京师廷试第一授翰林修撰署院事知制诰逾年以奏对失旨谪教辽东公略无愠色且日赋诗写怀有辽海集未至　赐还乡语子逢掖曰汝力耕以供赋役我取汝祖所著皇极经世等书而考证之十七年　天子思用老成驿使召公授翰林待诏十八年奉旨校文礼闱撤棘之日授奉议大夫文渊阁大学士是年九月遘危疾　上命医治月余疾增剧逢掖诣　阙上诉蒙　上赐告归临终起坐加冠带举手加额曰感荷　圣恩无以报效言毕而逝卒之前乡人望见有星如虹坠于所居之屋众咸谓文星之坠以到家之日计之得九十日 
【 墓志】 

　　○学士解公缙传 

　　解学士缙字大绅吉水人年十四登洪武二十一年进士授中书庶吉士年虽少巍然有硕大之望每自诵曰处其心常在熙春丽日之间则天下无可恶之人　上幸大庖西　谕公曰尔试思朕直举施政所宜公即上封事万言皆切政教大体因言老佛诸经不宜观说苑多战国纵横之术韵府猥琐无可采愿命儒臣集唐虞周孔之言勒成一书备览观删礼经作乐书以惠万世又献太平十策　上览之喜数称公奇才兵部尚书沈溍忌公年少得　上意乞改公御史使远　上李善长死公上疏极言善长出万死佐　上得天下勋臣第一可谓极富贵矣奈何希望不测而佐胡惟庸哉且杀大臣以应星象非天意今不幸巳失刑而臣恳恻言愿戒来者故敢昧死以闻又尝王国用草谏书雪韩国冤詹徽所嫉巳又夏长文作劾都御史袁泰疏泰切齿恨公公又时时敢直言竟坐深文得罪且不测　上召缙父谓曰大器晚成若其以而子归益进所学且　谕公曰而归益尽心于古人后十年来大用汝未晚也八年　上崩奔丧有劾其非　诏旨谪河州卫吏建文□召入翰林待诏靖难后　成祖召公及黄淮备顾问遂　诏入内阁办事寻复召胡广杨士奇金幼孜胡俨杨荣升公侍读进侍读学士七人并直文渊阁内阁预机务自公始时储位未定　召公密议公言立嫡以长曰且好圣孙其事遂定册立　世子皇太子封高煦汉王拜公翰林学士兼右春坊大学士汉王由是怨公未几用兵交趾公力言交趾古羁縻之国得其地不足郡县又谓不宜过宠汉府致有异志　上怒出公广西参议李至刚奏公怨望改交趾八年　上北征公入奏事未得见　上见　东宫而归汉王乘隙谮之遂征下狱后三年死狱中年四十七公相喜引拔士类人有善称之不容口当时蹇夏黄陈之用公密赞居多同官有失在　御前率引巳过　文皇尝与公论羣臣御书蹇义而下十人　命各疏于下公以实对后验之十不失一焉　仁宗出所评示杨士奇曰人谓缙狂士缙非狂士也官其子祯期中书舍人 
　　畜德录云解缙应制题虎顾众彪图曰虎百兽尊谁敢触其怒惟有父子情一步一口顾文皇见诗大有所感即命所亲信夏原吉迎　太子于南京 

　　○荣禄大夫少保户部尚书兼武英殿大学士谥文简黄公淮墓志铭（陈敬宗） 

　　陈敬宗 
　　公讳淮字崇豫别号介庵温之永嘉人父性字思恭妣王氏元季方国珍据温思恭惧玷伪官遁迹不出退号静庵公自幼即有经世之志年十四充邑弟子员有司命赋诗语皆出奇惊人于凡经史性理之学侪辈罕及中洪武丁丑进士除中书舍人勤慎周密于职务无所不举岁壬午　太宗文皇帝入正大统首蒙召见访以大政深称意旨即命入翰林凡侍朝特命解公缙与公立于御榻之左以备顾问□上虑万机丛脞日御奉天门左室每夕召公语至夜分　上或就寝则赐坐榻前论议虽同列不得与闻巳而命居内阁专掌制勑又选胡公广杨公士奇杨公荣金公幼孜胡公俨与之同事是年秋升公编修继升侍读永乐改元之明年甲申会试天下士　上命解公与公主考得曾棨等四百七十二人　上以得才之多色喜　上欲立东宫密问公公曰立嫡以长万世正法　上意遂决三月册立　皇太子命公左春坊左庶子兼侍读赐袍笏宠眷日隆丁亥升右春坊大学士仍兼侍读进讲东宫启沃良多复勑兼辅导　皇太孙戊子　上巡狩命公及尚书兼詹事蹇义金忠谕德杨士奇留守谕之曰朕留汝四人居守犹唐太宗简辅弼监国必付房玄龄卿等其识朕意己丑春车驾启行明年上亲征胡虏适长沙妖人李法良作乱　皇太子命丰城侯李彬率兵剿捕而汉王设疑沮之　皇太子以问公公曰丰城老将必能成功兵贵神速宜亟遣以掩其不备既而法良就擒一如公言公以疾在告　皇太子命内臣问安复遣院判蒋用文诊视赐以手书是年秋　驾还京□皇太子遣公迎至滁州谒见　上喜与语良久壬辰诰封公父奉政大夫右春坊大学士母妻皆封宜人癸巳　驾再巡狩公留守如故时汉王潜蓄夺嫡之志忌公独深日夜窥伺间隙流言监国之过公遂不免不滞十年处困中惟日赋诗自遣无非引咎责躬而巳名曰省愆集又即人情变态寓之于言名曰自省录甲辰　仁宗皇帝嗣位迁公通政使兼武英殿大学士仍领内阁事辞不允丁太夫人忧乞守制不许特命乘传奔丧洪熙改元升少保户部尚书兼武英殿大学士阶荣禄大夫复辞不允命三俸兼支力辞尚书俸许之赐勑褒嘉　上手增诰文二语曰勿谓崇高而难入勿谓有所从违而或怠盖切于求助也曾祖祖赠皆如其官妣赠皆夫人父封如其官母封太夫人妻夫人是夏　上不豫时皇太子往南京省谒孝陵遣使召还既而宫车宴驾羣情汹汹公及少傅二杨公佐郑襄二王监国忧劳至于呕血及　皇太子还京即位大事始定宣德改元八月汉庶人反　上率师亲征以公多病留佐郑襄二王监国公夙夜在公至班师方归私第疾益甚命太医院使徐叔拱疗之病少瘥即上疏乞骸骨不许固请始令归田养疾赐楮镪万贯陛辞加赐万贯于时公父寿八十有九年余六旬恪供子职弥谨弗懈父没遣礼官赐祭命有司以一品礼葬既襄事公拜恩阙下　上宠留累月赐游西苑命公侯伯师傅尚书学士十一人陪焉仍召公之子采从行公乘肩舆登万岁山赐宴山之麓翌日献诗以谢　上大悦比辞宴饯于太液池亲洒宸翰制诗送之给路费赐金织纱衣一袭且谕之曰明年朕生日卿其复来明年如期入觐　上宠眷宴赐之礼有加于初九月辞还又明年　上崩今　太上皇嗣位公入朝进香宠赉优厚留月余辞归公在永乐初知无不言言无不听尝有告党逆者公曰洪武末年巳有勑禁革不宜复举从之而大狱遂息靖难师后吏部例以南人官北土不効顺者奏编行伍公曰近有勑旨征讨官与旧官事同一体若复追罪南人与勑旨相背　上即罢之虏酋阿鲁台既纳款欲收女土番诸部听其约束请朝廷刻誓词于金锭集诸部长磨酒饮之以盟公曰胡人狼子野心使各自心则力易制若并一则愈难矣岂可堕其奸谋　上顾左右曰黄淮如立高冈无远不见尔等如立平地所见惟目前耳西域大宝法王初至京　上欲刻玉印赐之以璞示公公曰朝廷赐诸番制勑所用不过勑命广运二宝今此璞大于二宝夷人将谓法王尊于朝廷也　上甚嘉之至于命谳疑狱无冤命议钞法而钞法无弊其识见尤人所不及尝读廷试卷于上前同列有不直者公必正色直之不少随顺于是人有目公太认者亦不少变也及归田日谢病杜门不接世故者二十余年所著有介庵集归田稿藏于家 

　　○文渊阁大学士兼左春坊大学士赠荣禄大夫 少师礼部尚书谥文穆胡公广神道碑铭（杨士奇） 

　　杨士奇 
　　太宗皇帝御天下二十有三年文武之臣各展其才能达诸事功若竭诚效力始终不渝者其身虽没所以宠眷之率有进而不衰其文臣遭遇之盛者文渊阁大学士兼左春坊大学士胡公尤著者也公初以进士第一翰林修撰阶承直郎又明年　太宗皇帝入正大统升侍讲踰月改侍读进承德郎永乐二年升右春坊右庶子阶奉议大夫仍兼侍读四年进翰林学士兼左春坊大学士阶奉政大夫进文渊阁大学士仍兼左春坊大学士又三年得疾且剧　上数命集众医之良者往视日遣中使问疾既卒　上悼叹不巳命工部具棺礼部赐祭者再赠资善大失礼部尚书谥文穆　国朝文臣有谥自太子少师姚公广孝与公始也又命官给舟还其丧命有司治祠坟时　仁宗皇帝监国南京公之丧过焉遣官临祭赐赙甚厚葬毕其子入谢官其长子穜翰林检讨　仁宗既嗣位加赠荣禄大夫少师礼部尚书遣官谕祭且厚赐其家公居官敬慎在□上前承顾问必据理对而以忠厚本未尝及人过于奉　旨制勑视草即有所见必具可否以闻多见采纳所譔进文字　上知出公笔辄称善所奏对语及所裁几务退未尝出口虽于亲厚亦然事　太宗皇帝十有七年凡巡幸北京亲征北虏翰林率公与杨公勉仁金公幼孜在扈从信任甚笃礼部郎中周讷建请封禅羣臣亦多言此太平盛事　上不听时独公之言与　上意合既退作却封禅颂奏之下母忧召还　上问百姓安否对曰安但郡县穷治奸恶外亲民厉遽诏罢之其兼春坊也小心尽诚多所裨益故尤　储君所厚而沈静谦约以满戒未尝干人以私人亦无敢以私干之两考京畿乡试四廷试读卷鉴别公明奉勑修　高皇帝实录及五经四书性理大金书皆总裁志于扶植名教奖掖善类于利不苟取与于匪人不苟北所与交必辅之于善不善去之不复顾小人有不满公者屡造言毁之赖　上深知之不听遽黜毁者而公自执愈坚意度萧散虽身处荣禄未尝一日忘山林幽澹闲远之趣公退闭户读书赋诗而巳初名广廷试传胪更名靖永乐初复旧名其字光大其斋居名晃庵因以号公十数岁丧父巳有志问学内浸渍其母训外则日受从祖子贞先生之教故德器不凡居家笃伦谊处乡曲执恭让既冠薄游闽中闽之前辈君子率忘年与交归而从黄伯器先生讲论得所归宿之地而日进焉其学博究经史百氏下逮医卜老释之说亦皆旁通而性命道德之旨晚益有造诣文援笔立就顷刻千百言沛然云行流水之势赋诗取适其性情近体得盛唐之趣工书法行草之妙独步当世四方重其文翰求者接踵户外虽无厌倦然非其人不苟予其卒以永乐戊戌五月八日春秋四十有九其先自金陵徙庐陵宋忠简公铨其十二世祖也曾祖鼎亨祖弥高父子祺累官延平知府母吴元进士永丰县丞师尹之子永乐中赠公父翰林学士封母太宜人公娶夏初封宜人洪熙初进封夫人子男三长即穜次穆次穗女四长嫁陈年次嫁解祯亮次嫁宋怀孙男六女七所著文章有晃庵集扈从集若干卷铭曰经国所资文武并施维武以靖维文以治巍巍大宗统御九有任武暨文如左右手公职词垣卜有九冀秉恭执勤司　帝之制玉册金简天章龙文光华日星敷宣　帝仁万几燕闲清问前席公所入吉惟　帝时怿公所蓄志宽惠被下沕穆泯焉密赞鸿化春宫辅德平直之行　二圣惟明烛鉴公诚好文之朝儒林之首人耸具瞻公视无有泊虗之存简肃之度彼其何心有好有恶仲尼有言善者好之善有好公没思不衰宠章骈蕃贲终犹始始终之全旷代其几金螺在左文川在右埋璧有光上贯牛斗墓道之碣寻有多最行琢辞来者是仪 

　　○少师工部尚书兼谨身殿大学士赠特进光禄大夫左柱国太师谥文敏杨公荣墓志铭（杨士奇） 

　　杨士奇 
　　正统五年二月十八日少师工部尚书兼谨身殿大学士建安杨公奉　勑归展先墓既毕事启行病作众曰曷俟少间公曰　君命不敢稽也挟医以行至临安武林驿遂不起是年七月二日也守臣治棺殓既驰奏　上嗟悼辍视朝一日赠特进光禄大夫左柱国太师赐谥文敏遣礼部尚书胡濙莅祭遣中官使护丧还葬其乡公初名子荣乡试第一会试第三廷对第二甲进士出身入翰林编修　太宗皇帝入正大统更其名荣初建内阁简翰林之臣七人其中专典密务七人者解缙胡广黄淮胡俨金幼孜公及士奇也公齿最少最警敏一日晚　上御右顺门召内阁诸臣独公一人在出江西三司奏示之言吉安乡民啸聚者巳复业盖　朝廷初有闻即遣行人许子谟赍勑抚谕子谟行又遣都督韩观率兵继之如不下即加兵及是奏至　上谕公曰观不至不下其降勑褒观公读奏讫对曰计发奏之日观尚在中道未足褒从之自是益重公时四方多事七人者旦 
　　公侍左右承顾问受　旨退治职务且兼稽古纂述之事　上时步至阁中亲阅其劳且视其所治咸称　旨遂皆进官公进修撰数月复进侍讲 
</div>
    <div class="pagination">
<a href="国朝献征录_page21.html">上一页</a><span>...</span><a href="国朝献征录_page17.html">17</a><a href="国朝献征录_page18.html">18</a><a href="国朝献征录_page19.html">19</a><a href="国朝献征录_page20.html">20</a><a href="国朝献征录_page21.html">21</a><span class="current-page">22</span><a href="国朝献征录_page23.html">23</a><a href="国朝献征录_page24.html">24</a><a href="国朝献征录_page25.html">25</a><a href="国朝献征录_page26.html">26</a><a href="国朝献征录_page27.html">27</a><span>...</span><a href="国朝献征录_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
