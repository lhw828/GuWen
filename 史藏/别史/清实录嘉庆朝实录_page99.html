<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 99 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 99 页/共 523 页</h1>
    <div class="content">
○上诣寿皇殿行礼。　　

○谕内阁、向来秋朝审人犯内。有业经缓决三次以上。人数积多。每届数年。谕令刑部堂官量为查奏减等、以示法外之仁。今自乾隆五十七年十一月查办之后。至本年秋谳拟入缓决者。又积有六千余名。为数已为不少。著刑部堂官将本年秋朝审缓决三次以上各犯。照节次查办之例。逐一查明各按所犯情节。分别减等发落。以昭矜恤。该部即遵谕行。　　

○谕军机大臣等、高马等股贼匪经长龄带兵截剿。在竹溪白河界内游奕。龙苟等股。窜至安康平利地界。经杨遇春分路截击。已向西逃。而徐添德一股。又与伍逆余党曾芝秀等合夥。绕向东北奔窜。并有高家营内分出与戴家营合窜之贼。在西乡剿败后。复与戴家营分夥。由滔河一带潜遁。欲寻高马二逆同窜湖北。虽经官兵分路追剿。歼戮多名。但讯据贼目供称。高三、马五、徐添德、王廷诏、及张贾、各贼目。凑合匪徒。欲乘此人众势大。前往湖北。看其情形。自因川省团勇筑堡防堵严密。不敢窜入。陕省又值收成歉薄。难于掠食。总思乘闲阑入湖北。以图延喘。额勒登保抽带马步兵勇入楚。由竹溪一带前进。适扼其前。并顾住东北。赶紧向西剿办。所见甚是。而此时潮北堵御尤为十分紧要。额勒登保已与倭什布明亮会晤。将防守事宜。面为嘱付。现又降旨谕令姜晟等督饬各属。严密防范。额勒登保务须乘各股贼匪溃败之时。合力奋击。即于陕楚之交。剿除净尽。必不得已。亦应逼向川境。以期大兵会剿。于年内一律办竣。迅速成功。将此谕令知之。　　

○以乌噜木齐领队大臣灵泰、为黑龙江副都统。直隶山永协副将永明、为巴里坤总兵官。　　

○癸巳。陕甘总督长麟等奏、截剿川省窜匪。得旨嘉奖。赏参将张应魁、花翎。守备朱保等、蓝翎。余升赏有差。　　

○赏贤良后裔原任大学士吴琠四世孙拔贡生沆、原任福建巡抚潘思榘曾孙监生福宝举人。一体会试。　　

○甲午。谕内阁前经吏部奏、刑部秋审遗漏处分。将自行检举司员降二级调用。别经发觉者加等办理一摺。已依议行矣。但秋谳大典人命攸关。一经遗漏。定例綦严。至寻常案犯。亦应分别轻重。以昭平允。嗣后刑部遗漏事件处分。本案人犯在绞罪以上者。将遗漏自行检举各司员降二级调用。其罪不至死之案。降二级留任。均准其抵销。傥该司员并未自行检举。经刑部堂官查出参处。及别经发觉者。所有承办司员。应得降调降留处分。俱不准其抵销。著为令。　　

○旌表守正捐躯山东惠民县民孙家湖妻王氏。　　

○乙未。谕内阁、上年因步军统领为九门管钥。统辖京营。总司缉捕。一人独理。稽察难周。特降旨添设左右翼总兵各一员。在正阳门外驻劄半月。督率巡缉。自驻劄城外以后。京辇较为肃清。因思明岁朕诣圆明园。该处地方紧要。不可无大员督察。应令总兵一人移驻。以专责成。至步军统领布彦达赉。系御前大臣。每日须前赴圆明园。虽退直旋即回城。究恐耳目难周。因又思步军统领衙门原设翼尉二员。从前系副都统兼管。分司巡缉。呼应较灵。近年以来。不令副都统兼管。而翼尉遂与提督属员无异。其职分较小。不足以资弹压。嗣后翼尉二缺。俱照旧例。仍著副都统兼摄。所有现任翼尉扎勒罕布。岐山。已有旨各令其暂署副都统。俟有缺出。再行实授。俾其专司城内巡缉事务。其左翼总兵。著驻劄正阳门外。右翼总兵。著驻劄圆明园。所有圆明园副将。著移驻树村。以资巡缉。庶京城内外及圆明园附近。皆有大员督率稽查。体制益昭郑重。至各该员住较公处所。应如何和移建。或酌量添设之处。著该部妥议具奏。　　

○德楞泰等奏报、剿获大竹河汉场河贼匪。得旨嘉奖。擢副前锋参领武隆阿。为头等侍卫。赏头等侍卫华聘、委防御富尔松阿、委参领哈馨察、巴图鲁名号。委参领舒隆阿、领催那尔善、参将李廷臣、游击广福、花翎。主簿张云汉、蓝翎。余升叙有差。　　

○丙申。饬京察保荐。崇实黜华。特谕、三载考绩。始自唐虞。至今日则为京察。用人之典至要。而选士之方必推气节。未有阿謀谄媚之徒。而能有廉明之政者也。近年以来。六部堂官所拔识之司员。大率以迎合己意者为晓事之人。以执稿剖辩者为不晓事之辈。以每日伛谒。卑词巧捷者为勤慎。以在司坐办。口齿木讷者为迂拙。遂至趋承卑鄙。乞怜昏夜。白画骄人。仕路颓风。几不可问。气节消磨殆尽。成何政体耶。近日堂司各官。虽比前稍知检束。奔竞之风。恐未能尽改。总由积习相沿。狂澜难返。朕思转移风气之方。须立矜式观摩之准。现已届京察之期。各部俱应慎重选举。询谋佥同。果有猷守兼优者。自膺首荐。余则宁取资格较久。谨愿朴实之员。其少年浇薄。才华发越者。亦应令其经练。下届再行保列。则相观益善。更足以砺后起之俊。黜华崇实。于政治不无小补。再京察之时。尚书、侍郎、应各备一册。密识贤否。公议之日。再行同览。众所奖许者拔之。众所屏弃者黜之。以公心办公事。勿存丝毫私意。问心无愧。斯可对君。核办之时。不准司官、书吏、家人、在旁窥探。亦不准豫为洩露。核誉市恩。此旨著通行晓谕、各录一道悬于公署。朝夕观览。触目警心。以副朕循名责实。务得真才之至意特谕。　　

○特谕、军机处为办理枢务承写密旨之地。首以严密为要。军机大臣、传述朕旨。令章京缮写。均不应稍有漏洩。自去年正月以后。军机处颇觉整饬严肃。闲杂人等亦觉稀少。近日又觉废弛。军机处台阶上下。窗外廊边。拥挤多人。藉回事画稿为名。探听消息。摺稿未达于宫庭。新闻早传于街市。广为谈说。信口批评。实非政体。必应严定章程。以昭法守。此后军机大臣。止准在军机处承写本日所奉上谕、其部院稿察。不准在军机处办理。本管司员。不准至军机处回事。军机章京办事之处。不准闲人窥视。自王、贝勒、贝子、公、文武满汉大臣。俱不准至军机处、同军机大臣谈说事体。违者重处不赦。自今日、每日著都察院科道一人轮流进内。在隆宗门内北首内务府官员直房监视。军机大臣散后。方准退直。如有前项情毙。即令直班科道参奏、候旨严惩。若科道旷班。或推故早散。亦准军机大臣指名参奏。再此后有通谕王公大臣之事。俱在乾清门外阶下传述。不准在军机处传旨。此旨通谕中外各衙门敬谨凛遵。违者不恕。特谕、　　

○谕军机大臣等、大学士九卿议驳费淳等奏、请将江苏浙江应徵轻斋折色银两改徵本色一摺。已依议行矣。此事前经蒋兆奎奏请。嗣又有浙江旗丁仪洪远等、在户部具呈。俱经户部议驳。昨复据费淳、铁保、岳起、阮元、联衔具奏。仍请将轻赍之项。以六成改徵本色。四成竟予豁免。费淳等四人。平日办事尚属认真。所奏原系为公起见。但先经户部议驳。而大学士九卿又以为事属难行。朕岂肯违众臣之公议。独准伊四人之奏乎。况此项轻赍。每石原定折银五钱。本系国家薄敛爱民之意。行之百有余年。相安已久。岂容轻议更张。若如该督抚等所议。改徵六成本色。豁免四成。亦似不欲累民。殊不知以六成本色所值而论。较之原定十成折价。已不啻多至一倍有余。是小民虚受四成豁免之恩。转受六成本色之累。与加赋何异。朕闻近日各省漕务。名为肃清。其实浮收之毙。未能尽除。该督抚等虽洁己自爱。而于州县收漕种种毙窦。不能实力纠察严参。大法而小不廉。有清漕之名。仍无清漕之实。实为近来通病。比之六部京堂。皆知奉公守法。而司官书吏。任意行私。朕安用此等尚书侍郎为耶。直省大吏。比古诸侯。岂可不以用人为先务乎。司事者不思正本清源。渐除积重难返之毙。动以办理清漕。旗丁运费即有不敷。哓哓渎请。此非真为调剂漕务起见。不过听不肖属员怂恿。仍欲显蹈从前浮收恶习耳。况本年各省漕船。届期抵通。并无迟误。其运丁之办理并无竭蹶。即此可见。乃该督等或以本年漕运系多方设法。始能无误竟似明年漕运。若不另加筹画。恐致挽运维艰。豫为站脚地步。此事惟在费淳、铁保、岳起、阮元等、悉心筹画。认真经理。总期于运务有益。而不至苦累小民。方为正办。若明年漕运稍有稽迟。惟伊等四人是问。将此谕令知之。　　

○铸给湖南河溪营都司关防。从总督姜晟请也。　　

○旌表守正捐躯湖北枣阳县民女高氏。　　

○丁酉。谕内阁、现在时值严冬。气候冱寒。因念满汉大臣中年老者。遇有陈奏事件。若照常于五鼓入朝。恐过早触寒。嗣后六十岁以上年老大臣。著于黎明入朝。除单衔具奏之事。自应亲递外。如有会衔陈奏事件。或自揣精力难支。即可不必进朝。以示朕体恤至意。　　

○旌表守正捐躯江西南昌县民何道釪妹何氏。　　

○戊戌。谕内阁、昨经降旨。令六十岁以上满汉大臣。俱于黎明入朝。用示体恤。因恩大臣等进内。例应于五鼓亲向奏事官员恭递膳牌。若俟黎明始行亲递。则奏事官员书写不及。膳牌必致贻误。嗣后满汉大臣年至六十以上者。其膳牌著加恩准令笔帖式代递。傥是日未能进朝须先期告知笔帖式。勿令呈递。如膳牌已递。经朕召见。而本人有未到者。与奏事官员。及代递之笔帖式。俱无干涉。惟当治本人以应得之咎。其余六十岁以下之满汉大臣。仍著照例亲递膳牌。以符体制。　　

○命詹事府京察及一应事宜。仍照旧例办理。毋庸翰林院掌院学士兼管。　　

○旌表守正捐躯河南武安县民王香才妻李氏。　　

○己亥。予甘肃阵亡已革成都将军富成祭葬世职。如副将例总兵官凝德、参将苏克东阿、七德保、游击陈兆熊、都司巴金保、守备穆起荣、千总沈世杰、王百忍、张洽龄、把总抑洪、刘忠、魏曰连、霍凤、闪美玉、王民得、外委王泰、黄荣、湖北阵亡游击贾永吉、千总李光、把总刘建雍、管辉灿、徐尚年、外委樵呈祥、姚文礼、祭葬世职。甘肃阵亡兵丁高起云等五十七名、湖北阵亡兵丁张士林等一百六十名赏恤如例。　　

○庚子。谕军机大臣等、据额勒登保奏、恳请入觐。面陈密奏等语。殊属非是。朕从前原以额勒登保忠勇诚笃。办事认真。将伊授为经略大臣。总统军务以来。尚能妥协。嗣闻贼匪分股渡江。四散奔突。伊即亲领大兵。跟蹑贼踪。绕路堵截迎击。所办甚是。至贼匪分路逃窜。亦系事所常有。前次庆成于贼匪偷渡汉江。未能堵御妥协。朕尚加恩宽宥。今岂肯因额勒登保未能将贼匪围困一处。痛加剿除。即行将伊治罪乎。且额勒登保久历戎行。声名素著。兵弁钦服。贼匪畏惧。今若一时令其来京。必致各将备心绪离乱。贼势鸱张。至伊摺内所言扎克塔尔、杨遇春、不过善于打仗。岂能统理军务。额勒登保系办理国家要务之人。理宜毋庸顾虑。一切惟当相度机宜。果断从事。且军营中如有掣肘之处。即可密为陈奏、其奏请陛见来京。殊属悖谬。著传旨申饬。前次松筠、那彦成等、奏请来京有密陈事件。迨至饬令入都。并无一事陈奏、是以当将伊等治罪。今额勒登保。复欲效法此二人乎。额勒登保、当感激朕信用重恩。坚持定见。设法剿贼。如能于年内一鼓歼擒。克期蒇事。朕必格外施恩。从优奖赏。若仍前不以国事为重。再行冒渎。必当治以违旨之罪。额勒登保。好为勉力。慎之毋忽。　　

○旌表守正捐躯山东齐河县民王三妻曲氏。陕西醴泉县民李守杰妻李氏。　　

○辛丑。谕内阁、本年秋闲谒陵途次。曾有人奏及。天津镇中军游击傅曰明、在任声名平常者。朕当经面询天津镇总兵常怀义、据奏甫经到任。未能深悉。俟查明再奏。乃总未据该镇覆奏。本月护理直隶总督颜检具题。据该镇咨称。傅曰明枪伤复发。勒令休致。因恩傅曰明在游击任内。如果有别项劣迹。该镇即应据实参办。何得仅将该员勒令休致。如实在并无劣迹。祇因有旨询问。遽将该员勒休。又安知非前此在朕前具奏之人。与傅曰明挟有夙嫌。有心倾陷。当即降旨。令颜检将傅曰明调至省城。亲加验看。现在傅曰明是否实系伤发。不能步履。并将傅曰明任内有无劣迹。详细体访。据实具奏、兹据颜检奏、将傅曰明调省验看。步履并不蹇涩。面加询问。据称前在金川军营、右膀左腿均受枪伤、每年闲或伤发一二次、亲加考验、马步箭尚属去得、惟腿受枪伤、上马下马不能灵便、并体访傅曰明所管钱粮军装马匹、均无短缺、惟赋质粗率、多言逞能且性好交游、喜干与人闲事、实无别项劣迹等语。是傅曰明在任。尚无劣款。而该护督所奏。傅曰明多言逞能。喜事浮游之处。亦祇系空言。并无实据。朕办理庶政。务期核实。岂肯稍有屈抑。此时若即将傅曰明勒休。恐将来外省遇有查询之人。意存迎合。并恐在朕前陈奏者挟嫌倾陷。殊有关系。傅曰明、著调补督标游击。该护督仍当留心察看。傅曰明有无劣迹。其伤发时。是否有碍步履。将来姜晟到总督任后。并著一体察看据实具奏、其天津镇中军游击。著该护督拣员对调。至天津镇总兵常怀义。于奉谕查询后。并不将傅曰明有无劣款。随时覆奏。遽以伤发移咨护督勒休。实属疏率。著交部议处。护督颜检。祇系照咨具题。且业经查明据实覆奏。著加恩免其议处。　　

○以故广西镇安府属上映土知州许维藩子曰介、袭职。　　

○壬寅。上御乾清门听政。　　

○旌表守正捐躯山东郓城县民李光族妻徐氏。　　

○癸卯。上诣寿康宫行礼。　　

○两江总督费淳、南河河道总督吴璥、奏报、邵工合龙。河归故道。得旨奖赉。加费淳、吴璥、太子少保。出力员弁。升赏有差。　　

○以剿湖北房县竹山贼匪功。擢三等侍卫呢玛善、委前锋侍卫特依顺保、委参领喜常阿、佐领彻布登、为头等侍卫。赏候补知州魏耀、参将双福、委参领阿穆昌阿、守备罗纶、花翎。马甲双喜等、蓝翎。余升擢有差。　　

○予浙江故四川内江县知县许椿、入祀乡贤祠。原任武康县知县秦禾韩逢庥、刘守成嘉善县知县梁徽、入祀名宦祠。从巡抚阮元等请也。　　

○予湖北阵亡游击善福、祭葬世职如参将例。　　

○再加赈江苏萧、砀山、安徽宿、灵璧、泗、五州县、被水灾民。　　

○甲辰。谕内阁、向来挑选秀女。皇后、皇贵妃、贵妃、妃、嫔、之亲姊妹。俱应备挑。于体制殊有未协。嗣后自嫔以上。其亲姊妹。著加恩不必备挑。户部、内务府、即遵照办理。著为令。　　

○以署广东罗定协副将张凤、为陕西延绥镇总兵官。　　

○乙巳。上诣大高殿雍和宫行礼。火神庙拈香。　　

○谕内阁、惠龄奏、湖北襄阳县遣回山东病伤兵丁、查阅来文、格式乖异、印文模糊、当经提讯、复接湖广总督来咨、有襄阳县雕刻假印、捏造文票给与伤病兵丁等因一摺。此案著交姜晟严审定拟具奏、至军营伤病兵丁在各州县留养。原应验明遣回。若不明定章程以凭稽核。则各处留养伤病兵丁。一届大功告成。均须回籍。傥误作逃兵。沿途截拏。成何事体。但径由州县给与文移。又不足以昭慎重。其中捏饰贿嘱串通毙混之事。自所不免嗣后伤病兵丁。经该营大员验明。文与地方官留养者。如遣令回籍。俱应报明督抚。由该处道府大员发给文移。不得仍前由州县率行遣回。并著经略派赞等通谕各路军营。将各处留养患病受伤兵丁。详加查核。早令回籍归伍以示体恤而杜毙端将此通谕知之。　　

○丙午。谕内阁刑部审拟山西贡生耿濂、呈控那彦瞻等串骗重赀一案。那彦瞻人本平常。上年朕亲政时。即将伊退出乾清门。本年因伊父阿迪斯在军营获咎甚重。暂将那彦瞻革去侍卫及所袭世职朕犹念那彦瞻系阿桂长孙。望其闭门悔过再当加恩录用。乃那彦瞻并不安分。竟容留赌博。局骗财物。并于二十七月以内。雇觅曲班。在家弹唱。种种卑鄙不法。实属有玷家声。刑部拟以杖徒折枷。尚觉稍轻。但念阿桂系国家出力大臣。若将那彦瞻枷号示众。在伊固不足惜。而于伊祖颜面有关。朕心有所不忍。那彦瞻。著加恩免其枷号。发慎刑司衙门。令内务府大臣监视。重责四十板。发遣伊犁。交伊父阿迪斯严行管束。所有伊名下分得赌博银三百三十两。著加十倍罚出。速交内务府后。即行起解。母许稍有停留。其余各犯名下。应追缴银两。俱著交内务府。　　

○增设福建霞浦县云霄同知一员。从巡抚汪志伊请也。　　

○丁未。予湖北阵亡都司吴经国、千总余铨、把总黄超云、马文亮、汪腾云、吴尚贤、四川阵亡千总杨茂、朱朝相、把总殷士得、外委胡玠、陕西阵亡佐领扎拉丰阿、呼叶讷、噶三保、噶塔保、彰五保、骁骑校干森保、多昌阿、云南阵亡把总何文俊、外委张有、祭葬世职如例。　　

○戊申。谕内阁、前因兵部议驳贵州兴义军需。给过乡勇恤赏银两一案。恐常明从中染指。及任听属员冒销等毙。降旨令琅玕据实查明。分别参办。今据琅玕覆奏、调查案卷。并传到领过恤赏银两之各乡勇家属邻右人等出具切实甘结反覆根究。常明于柴项赏恤银两内。尚无冒销等毙但办理错谬。请将发过恤赏银十九万一千三百两。著落常明照数赔补等语。常明于此案如果有冒销之事。即当重治其罪何止赔缴银两。兹既经琅玕查明。并无别项情毙情常明身为翼长。总理军需未经先行详明立案。而报部核销时。将乡勇死伤阵亡数目。笼统造报于前。其实在发给人数银数。转造报于后。迨护抚篆时。又不分晰声明率行题销。本应照琅玕所请。将此项银两。著落常明赔补。第念为数过多。著加恩准其报销十万两。其余九万一千三百两。著落常明照数赔缴归款。　　

○又谕、兵部议奏、京营总兵移驻各事宜一摺。俱属纰缪错误之至。朕因步军统领为九门管钥。总司缉捕。管辖五营。若令一人独理。不特事权过重。兼恐稽察难周。是以调立京营左右翼总兵二员。如各部之有尚书侍郎。八旗之有都统副都统。遇有一切公务。步军统领。与总兵同堂办事。以杜专擅。系防微杜渐。不至又如和珅纵恣不法。诚保全大臣。以期永承恩遇。行之年余。甚属有益。近因明岁朕诣圆明园后。该处地方紧要。不可无大员督察。应令总兵一员移驻。以专责成。祇令兵部将各该员住宿办公处所。应如何移建。或酌量添设议奏、并未令议及分汛各事宜。及兵部堂官误会朕旨。辄将分汛管辖及衙署印信养廉等项。概行议入。甚至以总兵系管辖禄营之员。自无庸兼管步军统领事务。尤属大谬。因特派庆桂、董诰、戴衢亨、会同成德、张若渟、传集兵部堂官及布彦达赉询问。兵部满汉堂官等、俱各认糊涂错会。公同画稿汪承霈初有异议。后复随同画稿。傅森尚无瞻徇之处。布彦达赉亦无请托情毙。是兵部堂官之咎。惟在议将左右翼总兵无庸兼管步军统领事务一节。除已降旨将傅森及满汉侍郎四人。交部严加议处汪承霈交部议处。布彦达赉毋庸议外。兵部所议各条。皆不可行。惟副将移驻树村。添建衙署一条。著照议办理。明年朕诣圆明园后。步军统领与左右翼总兵。均著轮替在园住班。布彦达赉、前已赏给寓所。其左右翼总兵住宿处所。现在既将中营副将移驻树村所有原设副将衙署。即作为左右翼总兵轮班住宿公所。其如何轮替住班之处。布彦达赉等自行酌议具奏。至正阳门外。仍著左右两翼总兵照旧轮流驻劄。　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之七十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。十二月。己丑朔。上诣大高殿行礼。　　

○庚戌。谕内阁、来年七月内启銮。恭谒祖陵。向闻该处办差各员。每有藉端科派等事。以致丁民等纷纷呈控。朕所深知。正欲明降谕旨。饬禁一切浮费。适御史茅豫奏称。上次随从大小官员。出关后地方官按站供应。分送土仪。甚有索取貂皮人薓之事。先期豫备。借端科敛。请严行禁止等语。所奏甚是。来年谒陵。途次应行镶垫道路。修葺桥梁。均准照例开销。盛京殿宇。曾经降旨。祇须略加扫除整理。不必华美饰观。其跸路所经备用房。毋许豫备陈设。点缀彩饰等事。届期。该将军等不许呈进贡件。即土物亦无需用之处。均不准呈进。朕敦崇俭朴。实以陪都根本重地。不肯丝毫扰及闾阎。大小臣工。各宜仰体朕意。所有扈跸官员。沿途毋许勒取供应其有需用土物。原应自行购办。不得向地方官需索。地方官亦不得藉办差之名。任意苛派。傥有前项情毙。经朕察出。或别经发觉。必当从严惩办。决不稍贷。将此通谕知之。　　

○又谕、向来京察二三等人员。凡六十五岁以上者。另为一班。带领引见。后经改为七十岁以上。此次仍照旧例。将六十五岁以上之员。通行带领引见。　　

○谕军机大臣等、自邪匪滋事以来。剿办已及五载。总无蒇事之日。近据各路奏报、贼匪仍复东奔西窜。官兵虽随处追击。总不能遏其去路。归并一处。聚而歼洗。看来年内蒇功之说。又成虚愿。推原其故。总因带兵大员及各督抚等、仍存此疆彼界之见。祇将贼匪驱逼出境。即为尽职。并不协力会剿。以致川陕楚三省窜匪。出彼入此。来往自如。即被一路防堵官兵剿败杀贼虽多。而前无拦截。后无追蹑。沿途裹胁。又成大股。仍与未经剿杀者无异。似此辗转奔逐。年复一年。何时始能剿尽亦断无如此追逐即能成功之理。是堵之一字。亟须实力办理。从前降旨令伊等各在本境堵剿。原因彼时股数甚多。不得不各顾疆界以专责成。嗣经官兵节次剿杀。各股贼匪。统计不过万余。而奔窜地方。亦仅在川陕楚三省边界。伊等正当无分畛域。或并力合剿。或互相策应以期一鼓歼除。乃彼此推诿观望。人各一心。并不会筹协剿。使贼匪得以纷纷四窜。其势又将散漫。譬诸行围。必须面面兜合。渐逼渐紧。方能有获。若四散驱逐。即终日而不得一禽。此事之显而易见者。伊等宁不计及耶。办贼之法。不外剿堵抚三者。而均以兵饷为要。现在各路征兵。不下十万。军威不为不盛。而所需饷银。朕不待伊等奏请。无不豫为筹拨。源源接济。即如陕省南山内伍逆余匪。所剩不过二百余人。而官兵现在万余。不啻多至数十倍。尚未见搜剿净尽。若似此办贼。即百万雄兵。亦复何益。伊等尚得藉口于兵力不足乎。至各路军营。若果因饷项不继。致有掣肘。则朕先认过。军机大臣不能先事豫筹尤难辞咎。朕岂肯令伊等稍有缺乏。致误事机。断不必以此为虑。且朕之宵旰焦廑者。盖贼匪一日不除。则百姓多遭一日惨杀。生灵荼毒。村落为墟。言念及此。朕实寝食俱废。伊等尚不思激厉愧勉。同心敌忾耶。此时东面有倭什布、长龄、西面有长麟、庆成、南面有德楞泰、勒保、北面有额勒登保、杨遇春等。总须四面严堵。彼此通盘筹画。联络声势。协力以堵为剿。即在川陕楚边界。将各股窜匪悉数歼擒。方为不负委任。大功告成。八人同受厚恩。是朕昕夕代汝等默祷于天之至愿。即万不得已。亦祇许将陕楚之贼逼归四川。剿办易于得手。断不许令四川之贼窜往陕楚。即如德楞泰昨奏、因杨陈李等逆有东趋之势。德楞泰即自西北而东。绕出贼前迎截。伊既知贼匪不可令其东窜陕境。即应遏其去路。奋力剿尽。何以任其东趋。始行绕道抄截而蓝黄白线号内之冉添士、王思茂、及樊人杰之子。本由川省窜往湖北。嗣后由湖北窜回川省。今又从川省逸入陕境。复图合窜入甘。此即德楞泰勒保。不能截住川省大股贼匪之明证。任四吃逆贼。由楚假途入陕。蜀地弁兵。所办何事。今仅将杨李陈等小股截回。于事何益耶。总之贼匪聚则易剿。散则难办。兵力合则厚集。分则见单。伊等接奉此旨后。若再不同心合力。速将各路贼匪悉数扫除。延至明春。青苗在地。贼匪仍得掠食饱扬。又稽蒇事。军法具在。朕亦惟有将伊等按律治罪。此亦伊等自贻伊戚。实不愿国家有此事。惟在伊等勉图赎罪迅奏肤功。勿负朕谆谆教诫也。将此传谕各路军营带兵大员。四川陕甘。湖北。各督抚知之。　　

○辛亥。睿亲王淳颖发引。遣御前侍卫公丰绅济伦、往代奠送。　　

</div>
    <div class="pagination">
<a href="清实录嘉庆朝实录_page98.html">上一页</a><span>...</span><a href="清实录嘉庆朝实录_page94.html">94</a><a href="清实录嘉庆朝实录_page95.html">95</a><a href="清实录嘉庆朝实录_page96.html">96</a><a href="清实录嘉庆朝实录_page97.html">97</a><a href="清实录嘉庆朝实录_page98.html">98</a><span class="current-page">99</span><a href="清实录嘉庆朝实录_page100.html">100</a><a href="清实录嘉庆朝实录_page101.html">101</a><a href="清实录嘉庆朝实录_page102.html">102</a><a href="清实录嘉庆朝实录_page103.html">103</a><a href="清实录嘉庆朝实录_page104.html">104</a><span>...</span><a href="清实录嘉庆朝实录_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
