<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 686 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 686 页/共 1860 页</h1>
    <div class="content">
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。十一月。乙酉。上诣皇太后宫问安。　　

○嘉贵妃薨。谕曰、钦奉皇太后懿旨。嘉贵妃患病薨逝。著追封皇贵妃。钦此。一切丧仪。该衙门察例敬谨举行。　　

○又谕曰、钦奉皇太后懿旨。本年冬至次日。著停止行礼。　　

○谕军机大臣等、据策楞奏、鄂齐尔图等所供、都噶尔、克什木、敦多克曼集、巴苏泰等、窃据伊犁。肆行扰害。情罪可恶。策楞带兵进剿。务期斩获。倘就擒时、即派干员解送来京治罪。妻孥悉行诛戮。其喀尔喀王贝勒等。随将军等驻劄伊犁者尚多。策楞访问查出。即明白传旨晓谕。伊等猝遇寇贼。兵少受困。朕心甚为轸念。今大兵已抵伊犁。即令伊等各回游牧休息。以示体恤。至所奏剿灭阿巴噶斯后。即带兵速赴伊犁。办理固属奋往。但不可不慎重。仍遵前旨侦探。阿逆如已据伊犁。候噶勒藏多尔济到时。会合前进。方为妥协。　　

○又谕、军行粮饷。甚属紧要。游击王国士。乃派委解粮之员。半月止行数台。任意玩误。著革职治罪。道员王守坤、讹传官兵等在乌尔图布拉克地方。守候粮饷。以致解送迟误。著一并交与和起等、审明定拟具奏。　　

○户部议准、漕运总督瑚宝奏称、湖州帮额运白粮。每船仅六七百石。额轻经费少。帮丁疲困。请裁船五只。可节省三修料价。并使运费稍裕。从之。　　

○丙戌。册谥嘉贵妃。为淑嘉皇贵妃。　　

○谕军机大臣等、王守坤现因迟误军粮。交和起等质讯。永贵在北路军营。办理粮饷尚属黾勉。著加恩赏给按察使衔。署理临洮道。速往巴里坤办理粮饷。其乌里雅苏台粮运事务。著苏章阿、温福、办理。　　

○又谕、前已降旨授富德为参赞大臣。驻劄额林哈毕尔噶、协同扎拉丰阿办事。富德前在北路管理台站。甚属妥协。今西路具奏事件。失之迟缓。想因台站新设。未谙驰递。而新附之额鲁特等。或未能奋往效力。富德应加意督率。并酌赏银两茶叶。以示鼓励。　　

○署陕甘总督方观承奏、临洮道王守坤、已经参革。其印信令帮办粮务之凉州府知府图桑阿护理。哈密粮务。现令安西道文绶。协同办理。巴里坤粮务。请令安西粮道成德。前往专办得旨好。多多益善也。　　

○是日起。上以冬至祀天于圜丘。斋戒三日。　　

○丁亥。谕、现在西路军营粮饷马驼。需员经理。除该督抚等。现经委派各员外。著再派潼商道萨瀚、凉庄道来朝、前赴肃州、及安西、哈密、等处。听候该督等差委分办。至巴里坤军营。委用将弁。亦尚需人。著派副将满禄、际泰、参将青海、迈思汉、游击堆齐、富明阿、前赴巴里坤。听候和起、豆斌等、委办军务。　　

○谕军机大臣等、军营粮饷。关系紧要。理应加意办理。何以游击王国士、派委运粮。半月仅行六台。必系仅派绿旗兵丁运送。以致如此玩误。和起等办理甚属错谬。现在满洲、及索伦、察哈尔兵丁。调集巴里坤。若交伊等运送。不但行走迅速。且于军粮之便。直抵军营。一举两得。况达什达瓦人众。此际已应至巴里坤附近地方。伊等善于行走。又熟悉路径。将伊等选派数百名。酌给粮石。与满洲、索伦等、兵丁同运。更为有益。此皆和起等应行筹办之事。乃并未筹及。所司何事。著传谕吴达善、和起、豆斌等。遵旨悉心办理。　　

○又谕、从前平定伊犁时。投诚之台吉宰桑等。班第等、若能因其求见。开诚晓谕。有应鼓励者。奏闻加恩。则新附之人。倾心悦服。遇事无不陈告。不但地方情形。人情向背。皆可周知。即伊等可信与否。亦得以灼见。闻班第在彼。惟办理陈奏事件。不与伊等接见。又与鄂容安意见不睦。以致为贼所困。今策楞前往。当以前事为鉴。遇沿途投诚额鲁特等。即与接见。庶可以通其情而资其力。将军大臣。惟在集思广益。宁辑边疆。方为无负任使。若陈奏事件。自有司员承办。即稍有迟误。亦属可原。至在事大臣等。俱系朕信用之人。理应和衷共济。屏除一切意见。为国家效力宣猷。设彼此互生猜疑。不特于公事无益。宁不贻笑于额鲁特耶。即如现往军营之鄂勒哲依、哈萨克锡喇、尼玛等。虽系新降之人。既同在一处。亦应虚衷商酌。使伊等各抒所见。以期集事。策楞前在伊犁。目击班第等情形。此时务宜遵旨悉力妥办。毋蹈前辙。再前遣尼玛、驻额林哈毕尔噶。查办台站。今伊抵巴里坤。领兵前进。奋往可嘉。寄到佩用荷包、及鼻烟壶二件。著传旨颁赐。尼玛不必驻劄额林哈毕尔噶。即同策楞领兵前进。其所派管理台站事务。策楞于所知台吉、或噶勒藏多尔济属下宰桑内、选派一二员。随同富德管理。　　

○又谕、扎拉丰阿奏称、达什达瓦部落人众。请移至扎布堪安插等语。前已降旨。令伊等暂住巴里坤附近地方。俟明年另筹游牧。且达什达瓦属人。正拟选派出兵。若将丁壮选派。迁其妻孥于扎布堪。冬季行走劳顿。即至彼处。亦仍须筹办养赡。今据达什达瓦之妻告称、伊等属人内、可拣选兵丁八百名。应即行选派。遣赴军营。进兵人众。已有口粮。不须另给。其余人等、应如何赏给接济之处。著于现运粮石、及存贮茶觔内、酌量办理。一面奏闻。一面赏给。达什达瓦属人。既可选派八百名。而和起、豆斌等。但因前议。派凉州、庄浪兵四百名。今即将此项兵丁所办行装。给达什达瓦属人、以抵其数。办理亦属拘泥。应先派四百名起程。嗣后或四百名。或三百名。俟马匹到日。再行续进。至凉州、庄浪兵丁。不必遣往。伊等到彼。亦属无益。著即行遣回。军营正需马匹之时。不必办给马匹。酌给车价。令其行走。其萨喇勒之子玉鲁斯、兄喇嘛罗布藏。即著由归化城、送往察哈尔游牧完聚。再所奏布库努特九十余户。如系策楞近日收服之众。应行分赏军营效力官员。若系归顺前来之人。俟散秩大臣吞图布到时。令其酌量选派。带往军营效力。余亦时达什达瓦属人安插。　　

○四川总督开泰、四川提督岳钟璜等奏、据千总温钦。带领德尔格、孔撒、麻书、章谷、工郤三朱竹窝、各土司所差头人赴省。赍呈夷禀。具谢从前孔麻交攻。经委员剖断。请给执照。并来省路照。臣等会同查明。谕令各守疆土。毋得交争。给照奖赏。饬即回巢。报闻。　　

○戊子。上诣南郊斋宫斋宿。　　

○己丑。冬至祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵。泰陵。　　

○遣官祭孝贤皇后陵。端慧皇太子园寝。　　

○诣皇太后宫问安。　　

○吉林将军傅森疏报、拉林阿勒楚喀秋粮歉收。请将该处千户满洲、应缴分年带还仓粮二千石。展限一年完纳。兵丁、匠役、水手、千户满洲、本年借给接济仓粮四千六百二十六石。展限三年完纳。得旨、照所奏行。　　

○庚寅。参赞大臣达勒当阿等奏、亲王成衮扎布等。追剿包沁叛众。至乌陇古之扎克鄂博地方。将肯哲、颜达什、巴雅尔图、萨喀、及伊等妻孥。尽行剿灭。计杀三百余人。俘四百余口。效力人员。请交部议叙。报闻。　　

○旌表守正捐躯之山东菏泽县民张端女张氏。　　

○辛卯。上诣皇太后宫问安。　　

○谕、本年江浙地方。间有歉收处所。截漕备赈、并蠲缓改折。所有应行减歇丁船。例支一半月粮。但念该处现被水灾。米价稍昂。帮丁糊口。不无拮据。著加恩于应支一半月粮之外。再行赏给二分。以示体恤。该部即遵谕行。　　

○谕军机大臣等、此次剿灭包沁叛众。二等侍卫奇彻布、甚属奋勉。著加恩授为头等侍卫。并赏银一百两。令其前往西路军营效力。　　

○又谕、据扎拉丰阿奏称、甘州、肃州、送到马匹内、膘瘦不堪乘骑。仍行解回者甚多。现在所收马匹。膘亦不过四分等语。此项送往马匹。俱系各营餧养备用。何至疲瘦若此之多。即堪用者。亦不能肥壮。甘州、肃州、离巴里坤甚近。现已若此。路远更何以堪。策楞领兵前进。为时已久。续进官兵。刻不容缓。乃马匹竟不能应用。此皆各营平日不尽心餧养、及解送人员怠忽所致。著方观承、吴达善、严查参奏外。仍将此项解回马匹。照数选择补送。其续解各处马匹。亦著作速送赴巴里坤应用。毋得少有迟误。再解回马匹。若回至各原处。必多倒毙。或于安西等处地方。就近餧养。并著方观承酌量办理。　　

○壬辰。谕曰、吴达善参奏、据安西同知佟禄、揭报安西卫千总于铨、经支马莲井站草束。运送迟延。不敷供应。柳沟卫守备江永清、经支东长流水站草束。不能豫先筹备裹带。贻误供支。请将该二员革职审究。同知佟禄、一并附参。交部察议等语。军行粮草。关系紧要。非寻常迟误可比。江永清、于铨、即应革职拏问。佟禄有统辖督催之责。仅予察议。未足蔽辜。应交部严加议处。该抚所请。殊不知事理重轻。且该抚专司往来催趱。乃一任员弁等稽迟贻误。伊所司何事。何得仅以查参塞责。吴达善、著一并交部严加察议。　　

○癸巳。上诣皇太后宫问安。　　

○谕军机大臣等、据钱维城奏、高宝一带。屡被水灾。似宜疏浚下河。使之入海。惟七、八、九、月潮大之时。海水高于内地。若开芒稻口。使之入江。江海分流。势必易退一摺。下河水利工程。从前屡经传谕该督等、悉心筹画。总因外海水高。下河地势低洼。纵加挑浚。亦不能畅流无滞。经该督等奏请停修。今钱维城既有此奏。该处情形。应否如此办理。兴修之后。果于民居田庐。永有裨益。著将此摺钞寄尹继善、富勒赫、确勘情形。据实具奏。　　

○以陕西延绥镇总兵傅魁、甘肃凉州镇总兵张接天、对调。　　

○甲午。皇太后圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门、行礼。　　

○奉皇太后幸静怡轩、重华宫、侍宴。　　

○定边左副将军哈达哈奏、噶勒杂特得木齐丹毕、率属人一百十二户来降。移至扎布堪安插。今管辖扎哈沁协理台吉车凌旺舒克、就近管辖。报闻。　　

○乙未。上诣皇太后宫问安。　　

○谕、今年山东州县。间有被灾处所。业经加恩赈恤。其成灾地亩民欠钱粮。已降旨缓徵。惟是毗连灾地之村庄。虽勘不成灾。而收成究属歉薄。若照常催徵。民力未免拮据。著将济宁、兰山、郯城、利津、等四州县。毗连灾地处所。民欠新旧钱粮仓谷、及牛具耔种银两。俱加恩暂行停缓。俟明年麦熟后。再行徵收。以纾民力。该部即遵谕行。　　

○谕军机大臣等、据富德奏、巴雅尔、和通鄂勤禀称、至额林哈毕尔噶时。与将军大臣等。公同商议。或即刻进兵。或豫先致信额琳沁。令其擒拏阿逆等语。巴雅尔、和通鄂勤、所见甚是。伊等至额林哈毕尔噶时。与策楞商议。即作书寄发。但致书中。不可将巴雅尔封汗之处提出。何则。巴雅尔入觐之时。内地官爵次序。朕已晓谕。汗之与王。所去不过一阶。自王晋封。即封汗耳。彼此无所统辖也。然巴雅尔虽知其故。而此等未曾入觐之人。皆未得知。必将以汗之于王。有统辖之尊。妄启疑虑。反致于事无益。故书内不可提出。所差之人。亦宜严饬无泄。再右副将军印信。著留于巴里坤。交与达勒当阿。俟赶上扎拉丰阿时。即移交扎拉丰阿。著传谕富德知之。　　

○又谕、据乌勒登奏到、鄂勒哲依、哈萨克锡喇等、陈奏托忒字本章。命达瓦齐阅看。据称由闼勒奇、博罗布尔噶苏、珠勒都斯进兵。山岭皆大。此三处内。惟珠勒都斯、地方空虚。并无阻搁。可寄知策楞、拏获哈丹、阿巴噶斯后。阿睦尔撒纳、若不在伊犁。不论如何进发皆可。若在伊犁。我兵整顿之后。与噶勒藏多尔济等众台吉。鄂勒哲依等众宰桑。公同商议。果由珠勒都斯进发妥便。即由彼进发。直抵伊犁。但不可令贼侦知设备。仍扬言由博罗布尔噶苏前进。将无关轻重之兵。虚作声势。令其力分于彼。我之大兵。掩其不备。尤易成功。可否如此办理之处。策楞等惟宜相度机宜。亦不必拘泥谕旨。　　

○又谕、据乌勒登奏到、鄂勒哲依等、陈奏托忒字本章。相度目前情形。所见甚是。其感激朕恩。实心奋勉。朕甚嘉予。至由珠勒都斯进兵。宜如何相机办理之处。俟赶上策楞。公同商议。惟期于事有益。现在策楞带兵二千有余。巴里坤尚有兵数千。马匹齐备。即可陆续进发。前已降旨策楞。令其剿办哈丹、阿巴噶斯后。等候噶勒藏多尔济。今噶勒藏多尔济等众台吉。鄂勒哲依等众宰桑。不日即到。额林哈毕尔噶众台吉。聚其鄂拓克兵。整顿驼马。一同进发。声势尤大。且额鲁特、俱为朕之臣仆。尚不专资内地兵力。鄂勒哲依、哈萨克锡喇等。现在俱为参赞大臣。领队大臣。惟宜竭力聚兵。迅速成功。以期仰邀渥泽。可寄信乌勒登、传谕鄂勒哲依知之。　　

○丙申。谕、据方观承参奏游击钟世俊、守备色尔敏、接收军营换留马一千九百七十匹。沿途并不加意牧放。以至倒毙一千八百四十余匹。怠忽已极等语。钟世俊、色尔敏、均著革职拏问治罪。至所称军营换回马匹。前据冶大雄、刘统勋等。奏明四千有零。何以该弁等所领。仅止一千九百余匹。是冶大雄等并未查明实数。冒昧具奏。并著交部严察议奏。　　

○又谕曰、方观承参奏游击钟世俊摺内、据钟世俊供称此项马匹。系索伦、察哈尔等兵丁、自伊犁骑回。又经进接永常。骑往克什图。往返疲乏等语。该弁等收领马匹。如果不尽心牧放。以致倒毙如此之多。自属罪无可逭。若实系回自伊犁。又复骑往克什图。劳伤已极。与有意怠忽者有间。且其咎在责令收领之人。而该弁等承委办理。势非由己。情尚可原。著方观承等将实在情由。查核具奏。候朕酌量降旨。　　

○丁酉。谕军机大臣等、据策楞奏称、诺尔布琳沁遣人告称、伊父噶勒藏多尔济所遣宰桑车木布、已抵游牧。一切进兵事宜。现候将军扎拉丰阿。参赞大臣玉保等到时。前来会商。并未领兵来见等语。诺尔布琳沁。尚未知策楞已授为将军。是以专候扎拉丰阿等到时商议。朕前因策楞与永常观望不前。是以革职。今策楞自知前谴。奋勉效力。仍复加恩录用。著将此传谕诺尔布琳沁等。令其听候调遣。至玉保原系在军营行走之人。稔知彼处事宜。及额鲁特等情形。著即驰赴军营。于一切事务。悉心筹画。如有所见。即与策楞商议。斟酌办理。毋得稍存退诿。倘各执意见。或至阻挠事机。自不能逃朕洞鉴。　　

○又谕、前阿逆抢掳台站时。诺尔布琳沁。颇知大义。击败阿巴噶斯、哈丹等。朕加恩封为郡王。后又带兵协助将军。剿灭布库努特。曾降旨嘉奖。近又集聚属下兵丁。与将军策楞。约于乌噜木齐会合。乃策楞使人督催诺尔布琳沁。伊遵照伊父所遣宰桑之言。静候将军扎拉丰阿等到时。始发兵来会。前因策楞与永常办理未善。朕将伊革职治罪。诺尔布琳沁、未知策楞复任将军。迟疑未赴。亦情理之常。但策楞自带兵进发。奋勉行走。诸事悉合机宜。著富德传旨晓谕噶勒藏多尔济。此时伊若已抵军营。一切调取兵马。商办事务。协助策楞。斟酌妥协。若尚未至军营。著即寄信与伊子诺尔布琳沁。听候将军策楞调遣。不可稍涉观望。　　

○又谕、据扎拉丰阿奏称、接奉授定边右副将军之旨。现在缓行。候达勒当阿交印后。再行前进等语。扎拉丰阿此奏、殊属错谬。策楞带兵进发。为时已久。兵力亦复不多。亟宜带兵续进。互相策应。扎拉丰阿身荷重任。宜即奋勇效力。迅奏肤功。乃称候印缓行。殊不识事理轻重。达勒当阿带兵行走。到期未可豫定。著即传谕扎拉丰阿、驰赴策楞处。协同办理。如策楞径往伊犁。扎拉丰阿、仍遵前旨。驻劄额林哈毕尔噶办事。　　

○又谕、据策楞奏、咨催和起、豆斌等。将应补给兵丁马匹。及甘州、肃州、续到马匹。即速解赴军营。现在尚未解到等语。策楞带兵进发。全恃马力。和起、豆斌、理应上紧办理。凡解到巴里坤马匹。自宜随到随解。俾策楞等不至有误军行。今屡次咨催。尚未解送。和起等、不过以策楞系得罪之人。即不遵照调遣。无甚关系。策楞现办理将军事务。伊等何得不遵照办理。有意延缓。著和起、豆斌、明白回奏。　　
</div>
    <div class="pagination">
<a href="清实录乾隆朝实录_page685.html">上一页</a><span>...</span><a href="清实录乾隆朝实录_page681.html">681</a><a href="清实录乾隆朝实录_page682.html">682</a><a href="清实录乾隆朝实录_page683.html">683</a><a href="清实录乾隆朝实录_page684.html">684</a><a href="清实录乾隆朝实录_page685.html">685</a><span class="current-page">686</span><a href="清实录乾隆朝实录_page687.html">687</a><a href="清实录乾隆朝实录_page688.html">688</a><a href="清实录乾隆朝实录_page689.html">689</a><a href="清实录乾隆朝实录_page690.html">690</a><a href="清实录乾隆朝实录_page691.html">691</a><span>...</span><a href="清实录乾隆朝实录_page687.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
