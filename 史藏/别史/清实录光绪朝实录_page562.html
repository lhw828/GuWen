<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 562 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 562 页/共 1316 页</h1>
    <div class="content">郭恭阅五月初一日

宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之二百九十六　　

光绪十七年。辛卯。夏四月。甲午朔。享太庙。上亲诣行礼。　　

○诣仪鸾殿问慈禧端佑康颐昭豫庄诚寿恭钦献皇太后安。至丁酉皆如之。起居注　　

○以亏短银两。革浙江嘉善县知县庄凤启职。并勒追。　　

○以捐助棉衣。予浙江按察使龚照瑗等、为其故祖父母等各建坊。　　

○乙未。调湖南巡抚邵友濂为福建台湾巡抚。现月　　

○丙申。工部奏、改建醇贤亲王祠、酌拟办法绘图呈览。得旨、朕钦奉慈禧端佑康颐昭豫庄诚寿恭钦献皇太后懿旨。依议。　　

○伊犁副都统额尔庆额奏、借给俄人巴尔鲁山地方年限将满。请饬总理各国事务衙门、先行知照俄使。陆续迁移。以免临期推诿。下所司知之。　　

○丁酉。盛京将军裕禄等奏、大政殿朝房等处工程。请估计兴修。从之。　　

○予积劳病故前山西大同镇总兵张树屏优恤。在山西省城建祠。并附祀各省淮军昭忠祠。事迹宣付史馆立传。现月上以常雩祀天于圜丘。自是日始、斋戒三日。黄绫本　　

○戊戌。黑龙江将军依克唐阿奏、矿务拮据。恳将开通漠河山路一条。暂作缓图从之。　　

○己亥上诣南郊斋宫斋宿。　　

○庚子。常雩。祀皇穹宇拈香。天于圜丘。上亲诣行礼　　

○诣正阳门关帝庙菩萨殿拈香。　　

○诣仪鸾殿问慈禧端佑康颐昭豫庄诚寿恭钦献皇太后安。至庚申皆如之。　　

○辛丑。直隶总督李鸿章奏、道员朱葆成捐赈。请将其故父朱宗浚事迹列入志书行义传。从之。摺包　　

○旌表亲见七代、五世同堂广东水师提督方耀之母林氏。早

事　　

○豁免云南蒙化、晋甯、保山、三厅州县被水地方田粮。摺包　　

○豁免云南楚雄县被灾地方田粮。早事　　

○壬寅。谕内阁、前据给事中洪良品奏、仓臣侵欺废弛。请饬查办。并条陈整顿仓务事宜。当派贵恒、许应骙会同户部查奏。兹据查明覆奏。此案原参欺饰包庇纵弛各节。或业经奏结。或查无实据。即著毋庸置议。惟该侍郎等总司仓政。历年已久。于花户亏空搀和等弊。未能觉察。修廒工程既不坚实。奏报亦涉含混。各仓呈报续塌廒座。并未查明具奏。设法收储。是该侍郎等于一切仓务。均未能实力整顿。咎无可辞。兴廉、游百川、均著交部严加议处。至摺单内所拟整顿仓务各事宜。均依议行。寻吏部议兴廉、游百川均革职。从之。现月　　

○癸卯。山东巡抚张曜奏、创建青州海岱书院工竣。并捐银发典生息。以为驻防旗生膏火。下部知之。　　

○甲辰。署两江总督沈秉成奏、寿州正阳镇火灾。委员确查户口。拨款加抚。得旨、即著饬属妥为抚恤。毋令失所。　　

○以庸劣不职。革江苏试用通判冯灿、候补知县杨文熙职。

现月　　

○予因公溺毙。江甯补用知州禹金声议恤。摺包　　

○予云南阵亡伤故员弁兵勇姚之清等、一千二十四员名分别议恤如例。摺包　　

○予福建阵亡及积劳身故员弁黄贻堂等七员旌恤。摺包　　

○乙巳。谕内阁、裕禄等奏、查勘永陵宝顶等处、暨永陵明堂前泊岸各工。请择吉兴修各一摺。著钦天监选择吉期。知照盛京将军、会同工部侍郎。届期敬谨兴修。现月　　

○谕军机大臣等、张曜奏、台湾为东南重地。情殷效力一摺。览奏具见悃忱。福建台湾巡抚。已＜闲＞放邵友濂矣。张曜自任山东巡抚以来。于地方事宜。均能实心办理。现在山东黄河。关系紧要该抚修防认真。深资倚畀。务当仰体朝廷廑念河防之意。悉心区画。毋负委任。将此谕令知之。现月　　

○理藩院奏、请赏加穆呼图克图名号。得旨、穆呼图克图阿旺洛桑称勒拉普结、著赏加靖善禅师名号。　　

○以大学士恩承、刑部左侍郎清安为考试满洲繙译官。朱签　　

○丙午。以立夏后尚未续沾渥泽。上诣大高殿祈祷行礼。宣仁庙拈香。外记注　　

○丁未。谕内阁、稽查太平仓御史王会英奏、仓廒不戒于火。据实奏闻一摺。据称本月十一日夜闲。太平仓玉字廒。突然火起。延烧盈字廒。当即扑灭。业将花户交坊看管。请饬惩办。并监督应否交部议处。请旨办理等语。现当整顿仓务之际。太平仓突然火起。焚烧廒座。其中显有情弊。亟应彻底根究。以期水落石出。所有该仓花户人等。即著交刑部严行审讯。务得确情。按律惩办。监督明煜、杜庭璞、著先行交部分别议处。现月　　

○谕军机大臣等、裕禄等奏、请饬催本年的饷。并历年欠饷。开单呈览一摺。据称奉天本年的饷。前经户部议拨山东地丁银七万七千七百五十两。两淮盐厘银八万两。盐课银三万两。江苏厘金银二万两。临淮关常税银二万两。迄今数月之久。均未报解。至各省历年欠饷。为数甚钜。请饬催解等语。奉天支放各款。待用孔殷。自应迅速拨解。以济要需。著各该督抚监督等。即将应解奉天本年的饷。于六月内批解一半。十月内埽数解清。并将欠解历年专饷。分年搭解俾资应用。原摺单均著钞给阅看。将此由四百里谕知直隶两江江苏河南山东各督抚、并传谕淮安关监督知之。现月　　

○以内阁学士祥麟、吏部左侍郎许应骙、为仓场侍郎。现月　　

○以理藩院左侍郎凤鸣、为正蓝旗蒙古副都统。明发　　

○戊申。以本年乡试、考试应开列试差人员于保和殿。　　

○己酉。陕甘总督杨昌浚奏、筹拨银两、办理阶州春赈。得旨、即著核实散放。毋任灾黎失所。　　

○委散秩大臣溥丰。因病解职。赏食半俸。　　

○以前陕甘总督谭钟麟为吏部左侍郎。并赏尚书衔。现月　　

○以亏短银两。革山西清水河通判荣昌职并勒追。早事　　

○庚戌。孝端文皇后忌辰。遣官祭昭陵。　　

○命吏部尚书麟书、户部尚书翁同和、吏部右侍郎敬信、大理寺卿张荫桓、抖晾乾清宫尊藏实录。现月　　

○以捐资助赈。予前云南迤南桂霖以道员记名＜闲＞放。候选知县左宗蕃以郎中分部即选。　　

○辛亥。以捐助赈银。予广东广州府知府卢秉政以道员即选。摺包　　

○予已故江苏按察使应宝时于上海建立专祠。从直隶总督李鸿章请也。　　

</div>
    <div class="pagination">
<a href="清实录光绪朝实录_page561.html">上一页</a><span>...</span><a href="清实录光绪朝实录_page557.html">557</a><a href="清实录光绪朝实录_page558.html">558</a><a href="清实录光绪朝实录_page559.html">559</a><a href="清实录光绪朝实录_page560.html">560</a><a href="清实录光绪朝实录_page561.html">561</a><span class="current-page">562</span><a href="清实录光绪朝实录_page563.html">563</a><a href="清实录光绪朝实录_page564.html">564</a><a href="清实录光绪朝实录_page565.html">565</a><a href="清实录光绪朝实录_page566.html">566</a><a href="清实录光绪朝实录_page567.html">567</a><span>...</span><a href="清实录光绪朝实录_page563.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
