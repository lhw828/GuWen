<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 163 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 163 页/共 1860 页</h1>
    <div class="content">○戊辰。上诣畅春园、问皇太后安。　　

○是月。直隶总督孙嘉淦、奏报连日得雨。得旨、京师左近。亦有得雨沾足者。亦有不能透润者。朕实焦心劳思。以待上天之普赐也。　　

○又奏报各属得雨沾足情形。得旨、朕为雨廑念日久。今方得优渥之泽。实慰朕怀矣。至麦收颇丰。非朕所敢期必。念卿尚非粉饰欺朕者。是以益加喜出望外矣。　　

○又奏、前奏称保定府同知毛振翧、为人朴实。办事勤敏。今该员犯赃。难辞误荐之咎。请交部议处。得旨、究非保荐。是以不曾交部。且属员众多。岂能保人人不改弦易辙耶。但不回护、而随时访察。即卿之能察吏矣。　　

○江苏巡抚张渠、奏请借动藩库银两、购补仓谷事宜。得旨、著照所请行。　　

○又奏、淮、徐、海、三府州。上年被灾。今岁夏收丰稔。饬属教民勤俭守分。以裨生计。得旨、所奏俱悉。此乃教化之本也。须亟力为之。　　

○安徽巡抚陈大受、奏报雨泽沾足。米价平减。得旨、览奏稍慰朕怀。但必俟西成大有。方能释然耳。　　

○又奏、江北水利。关系田功。原任藩司晏斯盛。奏准酌量兴修。嗣据各属具报紧要工程。共二百余处。估银四十余万两。窃思水利固为旱涝有备。而中间缓急轻重。必须熟筹审处。查各州县所报。如河圩湖泽。及大沟长渠工程浩繁。民力不能独举。必需官为经理者。自应斟酌举行。其余零星塘垱。俱现有管业之人。岁资滩溉。原可自行疏浚。若概欲动帑。此端一开。小民希冀官办。更滋游惰。且各省水利。如此类者甚多。朝廷岂能以有限钱粮。在在为小民代谋畚锸。凡民力可办之工。不妨交地方官督劝田主。令其自为修理。惟民力不能为者。方许动帑。官为修理。得旨、所见极是。详酌办理可也。　　

○又奏、先据凤阳关监督苏赫讷。咨请将关口六处。派佐杂六员、前往稽查收放。臣以官员职掌。各有统属。该关既系监督管理。所有佐杂。臣未便擅行差委。又监督无考核属员之责。而佐杂微员中。操守可信者绝少。保无滋弊。且监督不无亲信可托之人。因将情由照会该监督。今据该监督移送奏摺。内称仰恳圣恩敕下抚臣。遴委佐杂分派各口。倘有失察。不敢推诿处分。奉批。著照所请行。此谕与陈大受看。既经奉有谕旨。谨遵办理。现在檄调六员。移交分口收税。臣亦断不肯因事非己责。遂不视同一体。自应不时留心严行访察。得旨、所见甚正。知道了。　　

○两淮盐政三保奏、湖北巡抚崔纪。刚执自用。并不从公计议。将汉口盐价核减。以致奸民转贩图利。食盐缺少。商人受困。诸多掣肘。得旨、知道了。已命班第秉公料理矣。　　

○又奏、崔纪刻减楚省盐价。以致该处地棍。群起囤买。聚集数千人。将各商打毁围困。种种不法情形。得旨、知道了。有旨密查矣。　　

○又奏、五月十七日、奉到户部劄付。内开大学士会同议覆湖北巡抚崔纪。指奏汉镇所到盐船甚少。令盐臣作速督运。奉批。依议速行。查崔纪所奏情节。与原摺互异处。难以枚举。现奉旨进京。面圣有日、此时毋庸琐渎。得旨、所奏俱悉。汝等孰是孰非。面议自明。朕此时并无成见也。　　

○江南提督南天祥奏、江省洋面。上通浙闽。下达登莱。商船往来。不时遇飓撞礁。颠覆沉溺。即得生全。已多困乏。既不忍其颠连。兼恐流于奸匪。嗣后仰恳格外矜全。凡遇失风漂没洋船。除本省商人船户。及力能还乡者。均请照邻省饥民之例。按计人数。一体饬地方官设法办理。资助还乡。得旨、侍朕缓缓商酌。　　

○江南江北寿春镇总兵官吴进义奏、上年奏准每岁收成后。动用公项余银一千两。购买米麦。于青黄不接。米价昂贵时。借给镇标中。左。右。三营兵丁。仍照原价缴还。均各欢呼感激。今请增用每年息赏余银六百两。俾兵食益臻饶裕。得旨、接济军食。甚属有益之举也。　　

○湖广提督杜恺奏、据辰永沅靖道杨辅臣等。呈报广西义宁县属桑江顽苗。聚众滋事。粤楚苗猺。向系声势相通。且山深箐密。非用大兵分布剿擒。断难济事。即委拨各路弁兵。分布堵御。并请咨粤省调集官兵会剿等因。当即派拨标兵一千名。内酌给鸟枪七百杆。一切军装器械。臣星夜亲自督理修补齐全。又派水师营等兵。共二千九百名。一面咨商督抚。委员剿捕。逆苗计日可平。得旨、此事汝所办理。甚为迅速妥当。实属可嘉也。　　

○湖南巡抚冯光裕。奏报二麦丰收。秋禾遍插。惟是通省米粮市价。因外贩搬运络绎。未能平减。现令各属发仓。照例减粜。以平市价。但近准闽浙督抚。以杭、嘉、湖、三府。需米备粜。委员赴衡湘一带采买。窃思湖南省现在市价不平。若再加浙省采买。势必愈贵。再三斟酌。查上年奏准采买。贮谷五十万石。原议备邻省之用。似可于此项内拨给浙省。则楚民获免贵食之虞。而浙员亦可得谷早回矣。得旨、所办甚妥。知道了。　　

○又奏报剿办镇筸永绥不法凶苗竣事。荷旨议叙。惶愧不敢仰邀。恭摺辞谢。得旨、不必固辞。所奏已悉。　　

○河南巡抚雅尔图。奏陈司道政绩行能。得旨、察吏为安民之本。所宜留心也。摺留览。　　

○又奏报豫省二麦丰收。实有九分情形。得旨、览奏朕怀稍慰。然必大田有秋。方释朕惓惓之念耳。　　

○又奏、三月内访有棍徒在京。招摇谋开豫省煤窰之事。随一面访拏。一面陈奏、据安阳县知县陈锡辂。呈报该县水冶地方。有程涵芬煤窰一座。关系阖邑泉源。久已讦讼封闭。乃薛宣。王彝。尚四等。觊觎复开。托艾学曾钻寻履亲王门上太监李姓。及諴亲王嬤嬤之子赵七。并议定谢银一千五百两。俱未果。又有江苏举人候选知县陆碧。称系前抚臣尹会一亲戚。可以请托。议定谢银三千两。尹会一升任赴京。始各散去。迨臣莅任后。艾学曾等各处钻营门路。经臣访闻。拏获饬审。供认不讳。无知棍徒。招摇指撞。已干功令。而王府太监人等。及候选职员。倚托名色。钻谋营干。尤关治体。若不彻底穷究。伊等渐无忌惮。仰请饬部。将在京各犯押发来豫。抑或将现获各犯。解部质审。伏乞训示。遵行。得旨、此奏甚属可嘉。著将案内有名人犯。解交雅尔图审拟。该衙门知道。　　

○河南河北镇总兵官丁士杰、条奏整顿营伍。教习弓马。缉捕奸匪。借给米谷各事宜。得旨、此等事须实力行之。以期永久无弊。不然。汝之后人。又将议汝之后。庸何补耶。　　

○山东巡抚硕色奏、闻上年兰山、郯城、二县。连岁歉收。流移湖广等处贫民甚夥。随即饬令该县。各差妥役赴楚招徕。于四月初三至二十等日、共接到流民。计大小二千二百八十二名口。除各回旧业无庸接济外。已饬该县借动社谷。酌给口粮。庶无业贫民。不致失所。得旨、此事隔月始行奏闻。朕不知汝在彼有何项要紧。更甚于此之事也。汝在川省。远而不知。今到此任。无能情节毕露。奈何。　　

○又奏各属呈报被雹情形。得旨、一片冗词。究未言明麦秋作何分数。则汝总不留心民瘼矣。　　

○山西巡抚觉罗石麟奏、查建设绥远营房等项砍伐穆纳山存留木植。原因归公运卖。竟有民人私将此木运出拴簰。由黄河放下。随即委员于保德州地方。拦住木簰三百四座。估计价值银。共该五万二千七百九十两有奇。俱应变价充公。嗣讯簰户陈养溥。系工商任士宏等处转售。俱已照例惩治。其现在簰户水手人等。约有三四千人。血本全亏。均难回籍。情殊可悯。应酌给砍价运费水脚银两。需银三万六千九百十两有奇。即在召商变价银内。动拨散给。得旨、此皆汝平日无能之所致也。且闻此事官吏无不受贿。而汝不知。汝做巡抚。所司何事。此旨一到。即将始末彻底严察。一面参革办理。一面奏闻。　　

○川陕总督尹继善。奏报到任酌办事宜。得旨、如此略见其端。徐徐经理。甚合为政之要。不然。欲速反致不达。勤始或怠其终。庸何益乎。　　

○陕西凉州总兵官王廷极奏、兵丁在官署聚哗。严查惩办。以儆刁风。并竭力整饬营伍。得旨、知道了。竭力整顿。以挽颓风。然必言行相符。方为不负委任也。　　

○署广东巡抚王謩奏、各属呈报山潦涨发。城垣房屋。所在塌坏。田禾亦有损伤。得旨、知道了。其实有被灾者。留意赈恤可也。　　

○广州将军阿尔赛奏、题补防御。给咨进京。水陆兼程。路途遥远。可否准照旧例。赏给驿马。得旨、驿马岂可擅动。或因微员拮据。汝省生息有余。略为资助。则可耳。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百十七　　



大清高宗法天隆运至诚先觉体元立极敷文奋武孝慈神圣纯皇帝实录卷之一百十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年庚申。六月。庚午朔。贵州道御史徐以升。奏请酌定边省引见之例。云贵两广川甘。去京遥远。往返需时。盘费不支。且恐误公。文武各员未经引见者。固当送部引见。引见一次后。其人才具。已在圣明洞鉴之中。请嗣后边省各员。曾经引见以后题升者。文自府佐贰以下。武自参游以下。概免引见。令该督抚提镇。出具考语。开载政绩。具题请旨。得旨、引见官员。原以搜罗俊彦。辟门明目之意。岂可因噎而废食。这所奏不准行。该部知道。　　

○辛未。都察院左都御史陈世倌奏、各部院办事迟延。有已经会议而久不题结者。有逾限犹未会议者。殊属懈弛。再刑部为刑名总汇。事件纷繁。请将五城并提督拏送徒杖轻罪。分送大理寺审理。大宛两县送顺天府审理。仍将原案录送刑部查核。得旨、这所奏是。大学士九卿定议具奏、摺中所指迟延各案。著该衙门明白具奏、寻奏、嗣后各部院一切事件。请照例按限完结。如有应行查核。该衙门将不能依限缘由。于注销时声明。科道衙门。将注销册核对。如有将应行查核缘由含糊开注者。即行文该承办衙门查问。令其据实声覆。若并无实在应行查核缘由。借词声覆。希图宽限者。即行指参。照钦部事件违限月日、分别议处。从之。　　

○户部议奏、通政使归宣光疏称、江苏徵收漕米。每石收津贴耗费银六分。折钱五十二文。徵漕时即按石徵收。存州县库内。直至冬尽春初。运丁开兑。然后给发。目下江苏钱价。每千需银一两四钱有零。若届十月开仓。民间争换钱输纳。价必更贵。苏州一府。并太仓州。漕白米九十七万余石。松江一府。漕白米四十一万余石。计徵钱七万余串。合一省计之。更多一二万串。将八九万串钱。积聚官署。不得流通。钱价安得不贵。请每石收银六分。不必改折钱文。不许重戥加耗。违者题参等语。查前项津贴耗费。原在额徵之外。从前行令总漕等酌量妥协办理。则徵收变通之道。亦在大吏随时调剂。今该通政使以钱文壅积。奏请徵收银两。盖为平减钱价起见。但所收钱文。向以二十七文给丁。二十五文留县。漕粮冬兑冬开。所有给丁一项。漕船陆续开行。即陆续给发。其留县一项。为仓中杂费。州县于收漕时支用。因何久积不能流通。且民间纳粮。多寡不一。计一邑之中。大户无几。小户居其大半。大户米多。应交之费亦多。折银固所乐从。若小户升合斗石之米。费止数文。或数十文。亦折交银两。于小民果否称便。并零星收兑。如何不致胥役等重戥侵扣。以及所收钱文。作何旋收旋放。可令各该府州。平减钱价之处。臣部均难悬拟。应饬令总漕。会同该抚。因时制宜。酌量情形办理。务使小民便于出纳。不致久积价昂可也。从之。　　

○予故福建汀州镇总兵马骥。祭葬如例。　　

○壬申。上诣畅春园、问皇太后安。　　

○还宫。　　

○癸酉。谕、朕前于五月间。闻得山东地方。自郯城至蒙阴。俱成赤地。盖由上年被灾之处。该地方官不实心办理。民人逃往邻省者多。以致抛荒故土。未曾耕种。是以不能有收。且两月以来。硕色未将雨水情形奏闻。巡抚身任封疆。所应办理之事。孰有大于此者。硕色岂竟不见及此乎。特降谕旨询问之。随据硕色奏称、郯城。兰山。蒙阴。三县。连岁歉收。是以郯城兰山之民。去岁流移独多。经臣奏明招徕。据报回籍者二千二百余名口。而郯城一县。共收到贫民一百七十户。共大小五百八十二名口。俱已安插接济。并未抛荒故土。至上谕所及之郯城蒙阴二县。收成分数。业经报到。郯城册开。高阜地亩。收成确有七分。低洼地亩。收成确有八分九分。蒙阴县册开。高阜地亩。收成确有七分。低洼地亩。收成确有九分。现今时雨叠降。秋禾遍野。益徵赤地之说。毫无确据等语。朕览硕色所奏、稍慰廑念之切。今据左都御史陈世倌奏称、山东沂州府一带数百里。上年先旱后水。冬间二麦。并未播种。流民散至湖广江西者。将及万人。湖广送回饥民。经过江宁。扬州。竟有抢夺之事。及回到山东。巡抚硕色并不闻加以赈恤。且因上年开报收成六分。本年尚在徵比钱粮等语。陈世倌此奏、与硕色前奏、迥然不同。地方水旱灾荒。抚绥安辑。乃封疆大吏之责。硕色稍有人心。何至粉饰蒙蔽至此。今陈世倌所奏如此。若降旨询问硕色。恐伊不免回护。难以取信。惟有特差大臣等前往查勘。庶能得其实情。著兵部侍郎阿里衮。佥都御史朱必阶、驰驿前往沂州一带地方。详细查勘。务期秉公据实。不必回护硕色。亦不必回护陈世馆。即与朕旨有不符之处。亦不必丝毫瞻顾。方不负朕之任使。至彼地情形如何。若果有灾荒。应行速办事宜。即一面办理。一面奏闻。　　

○谕军机大臣等。湖广盐价一案。朕已屡降谕旨。前闻汉口地方。有拥集多人。向盐店强行勒买之事。又复降旨。令总督班第。详切晓谕、各安分守法。毋自取罪戾。并将商民情形。秉公确查奏闻。今又闻巡抚崔纪、于三月间、饬谕湖北各府。议令暂食邻私。现有崔纪与各府谕帖为据。朕思为巡抚者。必无有谕令所属暂食私盐之理。不知崔纪果有此谕与各府否。如果有之。则不知崔纪何意。而为此悖理之言。尔等可作速将伊谕帖抄录。密寄与班第。令其秉公确查。据实具奏、并将现在盐务情形如何。一面妥帖办理。一面速行奏闻。寻据班第查覆。抚臣崔纪。于三月内饬谕各府议食邻私之处。臣现署抚印。随调崔纪任内发谕号簿查阅。有三月二十四日、谕令安陆。德安。襄阳三府。查所属州县需盐情形。并未全载事由。询之书役云。因盐少价昂。恐州县民多淡食。令该府确查情形。并有无邻私可以暂食。原系内署发谕、止令登记号簿。发谕之后。未据各府文覆。或有回禀。无从得知等语。查三府中惟德安最近。随密扎询问该府。旋据该府王拱垣禀称、三月间系前署府事荆州府同知张延庆任内之事。并无稿案存房。因问安陆县知县杜若甫。据云三月内曾奉署府转谕此事。当即具禀回覆。不知署府作何转禀。并将原谕及回禀稿抄到。查所录原谕、与廷寄谕稿相符。是崔纪因此三府与豫省接壤。令该府等查议。实有其事。至武汉黄已经密查。并无此谕、其余各府现在密查。俟覆到另行具奏、得旨、这所奏情节。著崔纪明白回奏、　　

○甲戌。上御太和殿视朝。文武升转各官谢恩。　　

○诣大高殿行礼。　　

○幸圆明园。　　

○户部议覆、漕运总督托时疏称、粮船沿途提溜赶帮。并打闸过坝。雇用短纤。向系每夫每里给制钱一文。用夫一名。每船给制钱一文。如一帮有十船者。每夫得钱十文。有二十船者。每夫得钱二十文。余并照此递加。请嗣后各省出运漕船。所给短纤雇价转饬该管员弁。遵照办理。并严禁催漕弁兵。毋得借端勒索。再查短纤各夫。多系贫民。俱赖雇价养生。自应给与现钱。庶无苦累。若以货物抵给。既恐旗丁高抬价值。更恐贫民一时难于售变。应令一体给发钱文。毋得仍以货抵。至粮艘打闸过坝。需用短纤。理应听凭该旗丁出钱。自行雇觅。原不容催漕兵役。及闸夫牌头。用强包雇。逼勒多出雇值。及勾串奸猾短纤。多索分肥等弊。苦累旗丁。应将勒派短纤多索夫价。从中取利之兵役夫头。照霸占扛抬。分外多取雇值。不容本家雇人者。枷号两个月。杖一百例治罪。以示惩儆。至兵役夫头勒派短纤。及勾串奸猾短纤。多索夫价。从中取利。该管员弁自行查出惩究者。应免参处。如漫无觉察。照失察衙役犯赃例。分别议处。扶同徇隐者。照纵役犯赃例革职。其河南山东帮船。既无提溜打闸之事。而本船水手。又足敷用。应毋庸议。从之。　　

○又议覆。总漕托时题。各省屯田彻底清查。无论在军在民。定限一年尽行清出。将原额并实在数目。造具清册。并将现运减歇各丁。作何归田执业之处。声明具题。到日再议。倘有士民隐占屯田。抗违不报。或清查之员。受贿徇隐。不能实力奉行者。该督抚查明。一并题参。从之。　　

○以郑家庄城守尉新柱。为镶白旗满洲副都统。　　

○乙亥。上诣畅春园、问皇太后安。　　

○谕曰。江苏布政使徐士林。条奏资送流民事宜一摺。又御史张重光奏为流民宜散不宜聚。敬筹先事豫防之法。以安民业一摺。俱交九卿会议。昨左都御史陈世倌以九卿议覆迟延。具摺参奏、朕览两人所奏、其意见不一。亦各有可采。各有未当之处。著大学士会同九卿详酌速议具奏、　　

○户部议准。镶红旗蒙古副都统托保等奏称、先经户部议覆管理正黄旗满洲都统印务多罗平郡王福彭。查奏正红汉军旗分户口不清人等。分晰另行记档。八旗亦应画一办理。至各省驻防。原属八旗。应通行各省将军副都统等。转行所属查明咨旗。一并汇奏咨部记档。查雍正七年遵旨自首人员。由民人抱养为嗣。并原系开户年久造入另户档内人等。或不知来历。抱养为嗣。以及家下开户人之子过继为嗣人等。从前编审册内。俱已开写另户与另记档案之例相符外。其另户过继另户人之子为嗣人等。俱系不应另记档案之正身。而有于从前自首时。惟称以养子遽行另记档案者。又有于雍正七年未及自首。现在据实补行自首。应另记档案者。并有从前另记档案人等。既经查明缘由。理应作为开户者。今既经奏明。从前八旗另记档案人等。俱照平郡王所奏分晰办理。谨将该副都统托保等原奏、并续据该旗查覆缘由。核对部存丁册。均属相符。按照原册逐款详议。一、佐领阿钟阿等十四员名。原系另户人之子。过继与另户人为嗣。雍正七年自首时。未将缘由查明。惟据首称养子。遽行另记档案。查定例。开户并家生子。以及民人之子。过继与另户为嗣者。今其另记档案。并无另户人之子。过继与另户为嗣者。令其另记档案之例。阿钟阿等既查明实系另户。俱应于另记档案内开除。令该旗俟编审之年。造入另户册内报部察核。一、原副护军校护军官德等三十五员名。原系民人之子。旗人过继为嗣。部存自首以前编审册内。俱以另户开写。于自首时据实首出本身缘由。业经另记档案。官德等既查明原系民人之子。旗人继养为嗣。应准其另行记档。一、步军校赉柱等四百八员名。伊等不知来历。养为己子。并原系户下家人。以及开户人之子。过继与另户人为嗣之人。部存自首以前编审丁册内。俱以另户开写。于自首时据实首出本身缘由。业经另记档案。今赉柱等既查明原系户下家人及开户人之子。继与另户旗人并不知来历抱养为嗣之人。应准其另行记档。一、四品典仪六十四等二百七十八员名。原系开户之人。部存自首以前编审册内。以另户开写。于自首时据实首出本身缘由。业经另记档案。今六十四等既经查明俱系开户之人。冒入另户丁册。应准其另行记档。一、原领催黑胡等一十二名。系民人之子。开户人户下家人之子。过继与另户为嗣。从前年幼未及丁尺。是以未入编审册内。至自首以前。驻防各省。或因发遣在逃。于雍正七年未及自首。今据各省拨回京城。首出本身缘由。应准其另行记档。一、披甲二格。原系民人之子。原任天津协领宝住抱养为嗣。雍正七年自首时。二格遵旨首出本身缘由。业经另记档案。因宝住之胞弟热河佐领达赉等。不将本身开户实情首出。本旗参奏将达赉革职。宝住之子俱照例作为开户。二格虽从前造入另户册内。后经自首另记档案。二格养父之亲子。现今俱作开户。二格未便仍准另记档案。应作为开户。再查另记档案人等内。有佛保佐领下骁骑校和林布护军常太亲军官明等。先于雍正七年自首时。俱称伊等祖父。原系户下家人。过继与另户为嗣。业经另记档案。以上共七百四十九员名。并作为另户另记档案。以及作为开户。分晰办理。从之。　　

</div>
    <div class="pagination">
<a href="清实录乾隆朝实录_page162.html">上一页</a><span>...</span><a href="清实录乾隆朝实录_page158.html">158</a><a href="清实录乾隆朝实录_page159.html">159</a><a href="清实录乾隆朝实录_page160.html">160</a><a href="清实录乾隆朝实录_page161.html">161</a><a href="清实录乾隆朝实录_page162.html">162</a><span class="current-page">163</span><a href="清实录乾隆朝实录_page164.html">164</a><a href="清实录乾隆朝实录_page165.html">165</a><a href="清实录乾隆朝实录_page166.html">166</a><a href="清实录乾隆朝实录_page167.html">167</a><a href="清实录乾隆朝实录_page168.html">168</a><span>...</span><a href="清实录乾隆朝实录_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
