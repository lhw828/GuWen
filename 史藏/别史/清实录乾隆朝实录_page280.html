<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 280 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 280 页/共 1860 页</h1>
    <div class="content">大清高宗法天隆运至诚先觉体元立极敷文奋武孝慈神圣纯皇帝实录卷之二百


大清高宗法天隆运至诚先觉体元立极敷文奋武孝慈神圣纯皇帝实录卷之二百一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。九月。乙未。上奉皇太后率皇后谒永陵。行礼。祭酒。举哀。如仪。　　

○上诣显佑宫行礼。　　

○谕军机大臣等、革职湖南布政使张灿、著往顺义、同孙嘉淦、许容、出赀办理城工。尔等、可寄信大学士鄂尔泰、张廷玉、传旨令张灿前往顺义工所。并令鄂尔泰等、寄信高斌知之。　　

○是日、驻跸乌古尼噜村。翌日如之。　　

○丙申。上诣永陵行大飨礼。步入启运门。诣香案前跪。上香。复位。行三跪九拜礼。初献。奠帛、爵、读祝毕。行三拜礼。亚献。三献。各奠爵毕。行三跪九拜礼。王以下、官员、均随行礼。上诣望燎位望燎。礼毕。入陵寝左门。至明楼前。西向立。举哀。王以下各官、咸举哀。　　

○遣官奠附葬之武功郡王礼敦。恪恭贝勒塔察篇古墓及附近之觉罗等祖茔。　　

○诣皇太后行幄问安。　　

○谕、前漕运总督顾琮、督运来京。奏请举行限田之法。每户以三十顷为限。以为如此、则贫富可均。贫民有益。朕深知此事名虽正而难行。即去年盛安均田之说也。因示谕云。尔以三十顷为限。则未至三十顷者。原可置买。即已至三十顷者。分之兄弟子孙。则每人名下不过数顷。未尝不可置买。何损于富户。何益于贫民。况一立限田之法。若不查问。仍属有名无实。必须户户查对。人人审问。其为滋扰。不可胜言。夫果滋扰于一时。而可收功于日后。亦岂可畏难中止。今辗转思维。即使限田之法。地方官勉强奉行。究于贫民无补。是不但无益而且有累也。而顾琮犹以为可行。请率领地方官、先于淮安一府试行之。持论甚坚。甚至与大学士张廷玉、公讷亲等、动色相争。朕见彼如此担当。勇于任事。意尚可取。是以令其再与尹继善熟商。今据尹继善陈奏难行之处。与朕语不约而同。则是此事之断不可行。断不能行。实出人人之所同然。又岂可以尝试。兹特降旨晓谕顾琮、此事著停止。并令各督抚知之。　　

○赈贷河南祥符、阳武、封邱、郑州、荥泽、新郑、辉县、获嘉、河内、济源、修武、武陟、孟县、温县、洛阳、偃师、巩县、孟津、宜阳、永宁、灵宝、等二十一州县旱灾饥民。分别蠲缓本年额赋。　　

○丁酉。以镶红旗满洲协领噶尔岱、为江宁右翼副都统。　　

○赈贷山东齐东、陵县、德州、德平、平原、德州卫、惠民、阳信、海丰、乐陵、商河、滨州、利津、沾化、恩县、夏津、武城、日照、等十八州县卫旱灾饥民。分别蠲缓本年额赋。　　

○是日、驻跸穆奇村。　　

○戊戌。上诣皇太后行幄问安。　　

○谕、去岁春季。京师雨泽稀少。朕虔诚祈祷。曾降旨将轻罪人犯。分别减免。因推广于各省。如遇灾眚之年。著该督抚将清理刑狱之处。奏闻请旨。又恐各省远近不同。请旨行文办理。已不及时。因令该督抚除徒流等罪外。其各案内牵连待质。及笞杖内情有可原者。一面量行减省。一面具摺奏闻。务使恤刑弭灾之意。不致羁迟也。今据陈大受奏称、江南海州、并所属之赣榆、沭阳、二县。今夏被灾。已经咨部减刑。但三州县灾眚已成。较他处为重。减刑之事。应请于九月初一日为始。至明年麦熟后停止等语。夫赦非善政。古人论之。朕从前所降谕旨。原为地方偶有水旱。间修省刑之典。亦感召天和之一端。非谓灾伤之地。即应一例赦罪也。今海州既已成灾。而始清刑狱。是为时已迟。且明示以麦熟为期。则小民无知。以为此半年之间。可以触法抵禁。肆行无忌。是诱民为非也。陈大受所见甚为卑谬。朕已于伊摺内批示训饬。恐各省督抚、尚有似此错会朕意者。故特降谕旨。该部即行文知之。　　

○谕军机大臣等、山东盐当二商。每年解司银两。除赏捕公用外。剩至三四万两之数。即著该抚交与长芦盐政。令其奏闻请旨。可寄信与喀尔吉善知之。　　

○赈贷安徽桐城、宣城、南陵、无为、庐江、凤阳、寿州、凤台、临淮、怀远、建平、盱眙、等十二州县水灾饥民。　　

○准噶尔部人额勒伯克夫妇来降。命赏给安插如例。　　

○是日、驻跸腰站村。　　

○己亥。湖北巡抚晏斯盛疏报、鹤峰、长乐、二县开垦乾隆四年分、水旱田地、六顷五十亩有奇。　　

○是日、驻跸莲花套。　　

○庚子。上诣皇太后行幄问安。　　

○谕、此次所撰祭文、及繙译清文、俱甚平常。董邦达、石介、德通。俱著交部察议具奏。　　

○又谕、巡察山东漕运。著御史张湄去。不必赴行在请训。即往山东、协同完颜伟办理挑浅事务。　　

○又谕军机大臣等、巡察山东漕运。有旨著张湄去。张湄或有事故。著改派李敏第前往。　　

○又谕军机大臣等、前广西提督谭行义、欲将边防一事。诿咎邻省。奏称三月内、云南广南府、侬土丞差目何淑等、由粤境之怕怀隘前往交趾。至四月内、该目携带夷男妇女三百余名。仍由粤归滇等语。经军机大臣议、交云南总督张允随、分别查验。并将办理情形奏闻。今览该督覆奏之摺。俱不相符。是谭行义明系推卸巧饰。朕思滇粤两省。皆逼近安南。值该国有事之时。正宜加意防范。若止知推卸已责。而不实力稽查。于边防甚有关系。尔等可将张允随原摺抄录、寄信杨锡绂。务须查明确实。详慎办理。使关防严密。不得推诿掩饰。贻误地方。　　

○户部议覆、闽浙总督那苏图覆奏、闽省盐政。应行酌改各款。查场员薪水银、二千八百六十两。节据该督汇同各场役食等银。于每年奏销。造入长价钱水等册内。报部查核在案。其篐支羡余等银、一千七百一十七两。向无报部之案。今该督等既称、系从前在外准收。所有单开年得薪水篐支羡余等银、共四千五百七十七两。应如所请。准照旧收取。以资办公。又单开西河、浦下、二馆。事务甚繁。年给薪水。实不敷用。请于裁减州县规礼银内、拨凑银二百两。亦应如所请办理。其单开王祥团归公篐支银六十两。应解贮道库。以充公用。均按年造入长价钱水等册内。报部查核。至州县各官。业已按照事务繁简。给有养廉。何得于养廉外。又复议给盐规。即各州县中。或有原定养廉不敷。尚须酌给公费者。亦止应核查实属不敷州县量给。未便任竟概议加增。况州县于鹾务。原有考成。缉私追欠等项。本属分内。何得以水客在其辖下。裁革规礼。恐其怀私歧视为词。所有单开各州县厅年收规礼银、一万八十四两。内除拨凑西河、浦下、二百两准支外。其酌给各该州县银、五千七百四十四两。应令再行确查。如原定养廉已敷。则此项毋庸议给。若果不敷。必须酌给。据实查明。分晰具题核议。其单开下剩充公银、四千一百四十两。俟将酌给各州县规礼查明具题之日再议。至从前奏报水客致送规礼。有一千两以外之处。该督既称原系访闻。今逐加核实。确系自二十四两至七百余两不等。并无千两以外州县等语。应毋庸议。又称哨丁、向系在场于诚谨乡民内募充。并非兵丁派拨。专为巡查督晒缉私而设。今请酌汰一十七名。其余照旧存留。应如所请。从之。　　

○赈贷奉天中路善岱协理通判所属善岱里、安民、召上、李塑、善贷、等四村承种官地、水灾饥民。分别蠲缓新旧额赋。　　

○是日、驻跸抚顺城。　　

○辛丑。谒福陵。如谒永陵仪。　　

○诣皇太后行幄问安。　　

○谕、朕至盛京时。著于二十五日筵宴盛京将军、大臣、宗室章京、文武官员。及三陵官员等。至自京随来之王、大臣、官员。蒙古王、额驸、台吉等。俱著入宴。盛京官员、佐领员外郎以上、及年老休致之员。亦著入宴。其闲散宗室、觉罗、主事防御以下官员、拜唐阿等。并护守陵寝姨舅外戚之子孙。及耆老等。俱著加恩晚膳赐食。　　

○是日、驻跸颜台尼噜村。　　

○壬寅。上诣福陵行大飨礼。如祭永陵仪。礼成。即往谒昭陵。如谒福陵仪。　　

○谕、奉天将军额尔图、著赏银五千两。副都统哲库讷等著赏银二千五百两。办差备用。　　

○是日、驻跸瓦子窰。　　

○癸卯。上诣昭陵行大飨礼。如祭福陵仪。　　

○遣官祭福陵昭陵之寿康太妃。宸妃。懿靖大贵妃。康惠淑妃。并公主园寝。其亲王、贝勒、及大臣等墓。以次遣官往奠。　　

○谕、朕亲奠克勤郡王等园寝。据礼部援引皇祖圣祖亲奠功臣坟墓之例、随驾之皇子王等、皆随行礼。此次随驾之皇子王贝勒等、应随行礼具奏。朕已降旨依议。但思从前随驾之皇子王等、皆系皇祖子孙。是以均随行礼。此次随行之王贝勒内、有朕之叔辈。或朕之兄弟辈。非从前随驾之皇子王等可比。每祭酒时亦随行礼。似属未便。朕亲临祭酒。功臣即为荣宠之至。克勤王园寝。王贝勒等仍随往。功臣扬古利等坟墓。不必随往。此后朕之子孙若随来。朕降旨遵行。再蒙古王额驸王大臣坟墓。皆不必随往。著令礼部记载。　　

○奉皇太后入盛京。盛京文武官咸朝服跪迎。朝鲜国王李昑、遣陪臣恭迎。表贡方物。　　

○侍皇太后膳。　　

○谕、朝鲜使臣入贡。系国王族人称君者。始召见。其余祗赐宴于礼部。此定例也。朕明日宴诸王、大臣、官员、于崇政殿。朝鲜使臣、亦著与宴。以外藩陪臣。得厕朝臣之末。系朕格外殊恩。该部传谕使臣知之。　　

○又谕、据河南巡抚硕色奏称、今岁河南被灾。通省共有二十七处。查办赈务。需用多人。著该部将候补州县人员。即送总理事务王大臣、拣选十员。令其速往豫省。以资该抚差委。　　

○又谕、河南今夏雨泽不齐。其查勘成灾者。已据该抚题报照例赈恤。闻开封府属之陈留、荥阳、汜水彰德府属之汤阴。卫辉府属之淇县、延津。并陕州等七州县虽不成灾。然高阜之处。收收究属歉薄。朕念此等乡农。薄有收获。仅足供三冬饔飧之计。若将应徵钱粮。一体催收未免拮据。著将此七州县勘不成灾之地亩钱粮缓至明年麦熟后徵收以纾民力。该部即遵谕行。　　

○又谕盛京户部庄头。每年交纳粮石。豫备陵寝祭祀各项供应外其余交收入仓以为拨给各处匠役口粮之用今朕恭谒祖陵。亲诣盛京。轸念各庄头终岁勤苦。输将无误。著将乾隆八年分、应交仓粮一万余石加恩宽免。其各处匠役口粮。著于旧存仓粮内拨给。再各庄尚有乾隆七年分未完米豆草束。俱著该部查明。一并豁免以示朕优恤旗庄之至意。　　

○赏奉天府百岁老民汤务、大缎一疋。彭缎二疋。　　

○户部议准、甘肃巡抚黄廷桂疏请、于宁夏县添建仓廒十座。从之。　　
</div>
    <div class="pagination">
<a href="清实录乾隆朝实录_page279.html">上一页</a><span>...</span><a href="清实录乾隆朝实录_page275.html">275</a><a href="清实录乾隆朝实录_page276.html">276</a><a href="清实录乾隆朝实录_page277.html">277</a><a href="清实录乾隆朝实录_page278.html">278</a><a href="清实录乾隆朝实录_page279.html">279</a><span class="current-page">280</span><a href="清实录乾隆朝实录_page281.html">281</a><a href="清实录乾隆朝实录_page282.html">282</a><a href="清实录乾隆朝实录_page283.html">283</a><a href="清实录乾隆朝实录_page284.html">284</a><a href="清实录乾隆朝实录_page285.html">285</a><span>...</span><a href="清实录乾隆朝实录_page281.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
