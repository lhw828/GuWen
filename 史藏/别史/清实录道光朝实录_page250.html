<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 250 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 250 页/共 848 页</h1>
    <div class="content">○命翰林院侍讲学士湖南学政程恩泽、回京供职。编修汪世樽、提督湖南学政。　　

○己未。上御勤政殿听政。　　

○以光禄寺卿蒋祥墀、为太常寺卿。　　

○以乌里雅苏台将军格布舍、为正白旗蒙古都统。　　

○以服阕总兵官常遇恩、为广东阳江镇总兵官。　　

○庚申。上幸万寿山。诣广润祠拈香。　　

○谕内阁、奕颢奏、复州、盖平、二州县被控情形。并参奏府尹盛泰挟嫌妄参协领各一摺。奉天府盖平县民人邹士杰、呈控该县浮收蚕税。并上年派交兵差银两一案。前经降旨、交文孚、英瑞、亲提审讯。所有复州民人许润堂等、呈控该州加增苛派等情一案。著文孚等一并提集人证。秉公审办。此二案关系州县苛敛商民。并加增地亩钱粮。文孚等务当切实根究。查讯明确。不可稍有含混。至协领色卜兴额、于盛泰车夫贺昇等夥同旗人聚赌。违例定断一案。前已有旨、交奕颢提犯审讯。兹据该将军奏、该协领办理此案。并无朦胧情弊。府尹盛泰、因伊车夫犯赌。门丁求放未允。反受板责。负气挟嫌。捏词入奏等语。此案奕颢无庸办理。亦著文孚、英瑞、亲提人证卷宗。逐一秉公查讯。据实具奏。无得豫存成见。稍有偏袒。　　

○谕军机大臣等、昨据李鸿宾奏、广东阳江镇总兵文应举、患病开缺。已有旨将常遇恩补授阳江镇总兵。该镇系水师要缺。朕看常遇恩年力就衰。能否胜任。著李鸿宾俟该员到粤时。详加察看。据实覆奏。不可稍有瞻徇。将此谕令知之。寻奏、常遇恩精力尚健。熟谙洋面情形。尚足以资整理。报闻。　　

○以重运渡黄妥速。予催漕出力道员邹锡淳等议叙。赏副将杨占先、花翎。余升补加衔开复处分有差。　　

○准致仕大学士戴均元、重赴鹿鸣宴。赏御书扁额曰三朝耆旧。　　

○辛酉。孝恭仁皇后忌辰。遣官祭景陵。　　

○谕内阁嵩溥奏、查明工程核减等银、分别催追完缴。并请将估修各工。酌留成数。以备核减一摺。黔省承修贡院仓廒等项工程。应追核减银两。现据该抚分咨各省、并在黔各员名下严行催追。著俟完缴清款。报部拨用。至所请嗣后黔省各属工程。估报银数。先行咨明。酌发八成。扣留二成。以备核减。并将承修接修各职名。一并咨部查核等语。著照所议办理。并著各督抚于所属应办工程。确实估报。不得稍有浮冒。以致报销时经部驳饬删减。辗转咨追。终归悬宕。　　

○谕军机大臣等、多贵奏、前因查穆苏尔岭西由伊犁通乌什之路。经德英阿派往之领队大臣湍多布禀称、由伊犁通乌什之路甚多。一时难以周查。俟旋回伊犁禀知德英阿、再为酌定。当即派前曾屡过此路之主事衔雄煦。率同回子伯克布噜特比、及回子布噜特等一百名。令带应需物件。前往修治山径一摺。此路究属可开。抑或封闭之处。著德英阿、容安等、与那彦成彼此札商。悉心参酌。定议具奏。俟奏到之时。再降谕旨。多贵摺内、既奏称俟德英阿查办山径如何酌定。再为遵行。自应听候办理。今迫不及待。即派官员伯克回子布噜特等、前往修治山径。殊属冒昧。多贵所派官员伯克等、著即撤回。俟德英阿等如何酌定。再为遵行。将此寄知多贵外、并谕令布彦泰知之。　　

○壬戌。谕内阁、屠之申奏、旗女诬指良民为奴。请解部查对档册审拟一摺。此案保定省城驻防旗女戴氏、先后呈控清苑县民欧大嘴父子不认本主。盗典地亩。讯据欧永安供明伊家自高祖欧大荣、迁居直隶。入于民籍。已历数世。并非戴氏庄头。亦无盗典旗地等情。节经该护督咨查京外册档。亦无戴姓地亩。及庄头欧之贵其人。乃戴氏狡执钞存雍正年间废契。坚指欧之贵既系庄头。欧大嘴等即系家奴。屡讯屡翻。案悬未结。著屠之申将案内人证卷宗解交刑部。就近移查户部。及本旗册档。质讯明确。按律定拟具奏。　　

○又谕、奕绪等奏、应升总管人员。请将旧例量为变通一摺。向来陵寝总管缺出。祇以京旗应升人员带领引见。兹据奕绪等奏、本处翼长八员。与总管一体办理八旗事务。颇有才堪造就。并无升转之途。恳请变通旧例。嗣后东陵西陵总管缺出。著该管大臣等、于本处翼长内、秉公拣选一员送京。与京旗应升人员。一体带领引见。如翼长中不得其人。毋许滥竽充数。　　

○又谕、已革塔布囊布里讷什、以屡次犯案。因病释回。交该盟长严加管束之犯。不知悛改。辄因口角细故。将本管扎萨克揪扭。复于该署都统传讯时。不候审断。砌词妄控。情殊刁健。即照部议。发往伊犁。实属罪所应得。惟念布里讷什。系成哲亲王额驸。格格现在其家。若将该犯遣戍新疆。致家属远离。朕心有所不忍。黑龙江系根本之地。风气淳朴。著将布里讷什、及其全家、发往安置。交该将军严加管束。不准出外滋事。喀喇沁旗扎萨克克兴额、因迈越伊族叔福恩之肩。致被争扭。复于具报理藩院后。差家人探听文书。均属不合。著交理藩院照例议处。至布里讷什、以蒙古旗人。辄为作子取名福恩、福康、沾染汉人习气。殊属忘本。著通谕各该扎萨克等、嗣后各蒙古旗人。总当以满洲蒙古字义取名。不准辄用汉字。　　

○癸亥。谕内阁、扬威将军大学士公长龄、凯旋入觐。昨据奏于六月初旬可以抵京。届期著派郑亲王乌尔恭阿、松筠、格布舍、哈哴阿、奕经、前往良乡迎劳。所有应行典礼。该衙门照例妥为豫备。　　

○谕军机大臣等、昨据那彦成奏、叶尔羌上年派六品蓝翎回子库尔班出卡。摉捕余匪。在前藏推依博特地方。访有霍罕回子逃窜到彼。已被该头目敦诺普纳莫扎尔尔拏。当经指交阿布都萨塔尔等二十四名。令库尔班等管解。并添派小头目萨莫等协解进卡。推依博特地名。是否系藏内所属。在前藏何方。距藏若干程。该头目敦诺普纳莫扎尔、及小头目萨莫等。是否皆系番子。是何等头目。系何官所管。著惠显等详细查明。据实覆奏。将此谕令知之。　　

○甘肃肃州镇总兵官刘瑞、年老休致。赏食全俸。以陕西神木协副将窦德、为肃州镇总兵官。　　

○以督办驼只、制造锣锅妥速。予山西知州林树云等、升补议叙有差。　　

○以委解驼只。转运军饷妥速。予山西都司保芝琳等、升补前差。　　

○甲子。谕内阁、吏部具题、浙江粮道尹世衡办漕未善。比例议以降一级调用。准其抵销一本。已依议行矣。浙江徵收漕粮。连年以来。俱未能一律纯净。上年该省粮艘抵通。经仓场侍郎等查出搀杂灰暗情形。责令该粮道认真督率弁丁筛扬。本年该帮船过淮盘验。又经讷尔经额查验米色不纯。饬令筛出粞碎饱稻灰土一万六千余石之多。该道府州县徵收兑运。所司何事。该抚率据所属禀报。收成米质。不能一律饱湛。辄于收漕时先行奏明。并咨会仓场。以为将来卸责之计。殊属非是。经此次饬谕之后。刘彬士当豫行严饬该府州县、于收漕时务期米质纯洁。不准少有夹杂。该粮道兑运漕粮。是其专责。如查验各州县所兑之米。有粞碎灰湿等弊。即应据实揭报。将经徵督徵之府州县严行参办。傥扶同迁就。别经查出。定将该粮道从重惩处。不能复邀宽贷。该抚总宜认真督率稽察。既不得轻听所属。藉口于天时不齐。率行奏咨。豫为地步。亦不得任令该州县帮丁、因此复有苦累刁难。致滋流弊。　　

○以翰林院编修沈兆澐、为湖南乡试正考官。山东道御史牛鉴、为副考官。刑部员外郎马光澜、为四川乡试正考官。翰林院编修卞士云、为副考官。　　

○赏借睿亲王仁寿王俸五年。修理坟茔。　　

○乙丑。谕内阁、昨据御史孙善宝奏、经纪掣欠米石逾额。仓场并不照奏定新例即交刑部治罪。仍予限购买。与上年原奏不符。当降旨交仓场侍郎明白回奏。兹据奏称、上年仓场及户部议奏掣欠一条。系属申明定例。加以严密。并未更定新例。所有七年分漕粮全数进仓后。查出掣欠数目。饬令坐粮厅照例将该经纪等、送交刑部治罪。家产交地方官变卖著赔。嗣据坐粮厅以该经纪等情愿赶紧购买。于七月内全数交仓。因现值漕粮抵坝之时。势难另募生手。有误漕运。是以照详立限完交。逾限不交。仍即按名送部照例治罪。系属从严核办。期于公事有裨。并未与定例不符等语。经纪掣欠折耗。逾额过多。原不能保其必无情弊。定例綦严。前因历年追赔。每致眨宕。上年经御史条奏。特令核议。既经仓场及户部申明定例。奏请照办。与新定条款何异。即或因现在情形不无窒碍。亦应据实奏明更正。何以率准通融予限。既已宽其期限。不即送部。何以谓之从严核办。是该侍郎等覆奏之摺。不知其自相矛盾。殊属回护。松廷、朱桂桢、俱著交部议处。　　

○丙寅。上诣绮春园问皇太后安。　　

○户部议准、福建巡抚韩克均疏报、闽、侯官、古田、福安、四县开垦田十六顷二十二亩有奇。照例升科。从之。　　

○除福建侯官县水冲田二十二亩有奇额赋。　　

○丁卯。谕内阁、屠之申奏、请将派委俘解逆酋之道将、分别加恩等语。此次俘解逆酋至京。及沿途接解官弁。前经降旨。照军功例给予议叙。该员等共沐恩施。已属从优。所有该护督。请将署清河道李振翥赏加升衔。署督标副将广瑞赏予议叙之处。著不准行。　　

○贷湖北黄州协营上年被水歉收兵丁仓谷。　　

○戊辰。谕内阁、向例七品以下人员顶带。各有等差。不得违例僭用。从前嘉庆年间。钦奉皇考仁宗睿皇帝谕旨。饬查严禁违例、及失察之该管官应得处分。均经载入则例通行。乃近日陋习相沿。八九品、及未入流人员。往往不按品级。僭用素金帽顶。殊于体制有乖。著大学士九卿。详查会典所载历届奏准成案。悉心麦酌。妥议具奏。务期等秩分明。经久遵行。毋致稍有淆混。　　

○又谕、御史常恒昌奏、外省审理词讼。勒罚银两。请饬严禁一摺。直省地方官审断案件。原应核其情罪。按律办理。何得违例勒罚。致滋弊窦。如该御史所奏。各州县审理词讼。动以充公备用为词。勒罚银两。虽系风闻。必当严行饬禁。著通谕各督抚严饬所属、于民间一切词讼。务当平情听断。毋许取巧营私。如有藉端勒罚情事。一经查出。即将该州县严参治罪以杜苛累而肃官常。　　

○以办铜溢额。赏还云南知府丁锡群、花翎。　　

○旌表守正捐躯四川眉州民张万统妻添氏。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百三十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光八年。戊子。六月。己巳朔。谕内阁、湖北学政王赠芳奏、请以陈良从祀两庑一摺。从前嘉庆年间。据给事中乔远煐奏、请以陈良从祀两庑。经部议驳。甚是。兹该学政复为此请。甚属冒昧。陈良悦周孔。虽见称于孟子。不在弟子之列。又无言行可考。稽诸书传。若陈良者尚复有人。如皆滥行从祀。成何体制。殊失崇文重道之义。该学政王赠芳。摭拾空言。比拟失当。著传旨申饬。所奏不准行。　　

○湖南按察使万方雍奏报到任。得旨、慎俭修身。公勤莅事。若能无负简任。九京下和圃师傅。亦庆有子矣。勉之慎之。　　

○贵州威宁镇总兵官恩特赫、因病解任。调镇远镇总兵官苏勒芳阿。为威宁镇总兵官。以上江协副将孔广源为镇远镇总兵官。　　

○予兵部承办兵差之郎中富尔崇阿等、承办受俘之郎中恩龄等、议叙。　　

○修福建台湾北路协标中左二营、及南路下淡水等营军械。从总督孙尔准请也。　　

○庚午。谕内阁、扬威将军大学士公长龄、于初五日行抵良乡。已派王大臣、迎劳赐茶酒。并著内务府、派膳房章京二员、前往颁赏馔筵。以昭优眷。　　

○正黄旗蒙古都统内大臣赛冲阿、因病请开缺。命留内大臣任。以大学士威勇公长龄、为阅兵大臣。总谙达。右翼前锋统领富僧德、为正黄旗蒙古都统。正白旗蒙古都统格布舍、为管理健锐营大臣。　　

○以镶黄旗护军统领奕经、为右翼前锋统领。调镶白旗护军统领高喀鼐、为镶黄旗护军统领。以刑部左侍郎英瑞、为镶白旗护军统领。　　

○调镶黄旗汉军副都统绵偲、为镶白旗满洲副都统。以喀什噶尔参赞大臣武隆可、为镶黄旗汉军副都统。　　

○辛未。以镇国将军恒龄。署镶白旗护军统领。　　

○命湖北学政王赠芳来京。以京畿道御史贺熙龄、提督湖北学政。　　

○壬申。上诣绮春园问皇太后安。　　

○谕内阁、朕于九月初九日自圆明园启銮。恭谒东陵。翼日亲诣裕陵。行大飨礼。十六日旋跸圆明园。十七日自园启銮。恭谒西陵。翼日亲诣昌陵。行大飨礼。二十五日还宫。所有应行典礼。著该衙门敬谨豫备。　　
</div>
    <div class="pagination">
<a href="清实录道光朝实录_page249.html">上一页</a><span>...</span><a href="清实录道光朝实录_page245.html">245</a><a href="清实录道光朝实录_page246.html">246</a><a href="清实录道光朝实录_page247.html">247</a><a href="清实录道光朝实录_page248.html">248</a><a href="清实录道光朝实录_page249.html">249</a><span class="current-page">250</span><a href="清实录道光朝实录_page251.html">251</a><a href="清实录道光朝实录_page252.html">252</a><a href="清实录道光朝实录_page253.html">253</a><a href="清实录道光朝实录_page254.html">254</a><a href="清实录道光朝实录_page255.html">255</a><span>...</span><a href="清实录道光朝实录_page251.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
