<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 293 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 293 页/共 502 页</h1>
    <div class="content">
○蠲缓广西永福、永甯、恭城、富川、容、桂平、平南、贵、武宣、横、永淳、上思、崇善、左、养利、永康、甯明、雒容、怀远、象、临桂、兴安、阳朔、义甯、全、灌阳、平乐、贺、荔浦、修仁、昭平、永安、苍梧、藤、宣化、新甯、龙、柳城、来宾、天河、宾、迁江、小镇安、天保、四十四厅州县被扰地方旧欠额赋有差。　　

○丁未。世崇宪皇帝忌辰。遣官祭泰陵。　　

○上诣安佑宫行礼。　　

○谕军机大臣等、恒春、蒋霨远奏、都匀、施秉、两处失守各一摺。蒋玉龙等、前往镇远一带剿办。因尹坡营盘被失。由老城退劄郡城。今施秉复陷。镇远黄平之路已断。必应严饬该副将等、力图进取。毋得但事退守。致令贼势益张。都匀、距省仅二百余里。乃因误信投诚。匪党内应。以致失守。此时麻哈、贵定等处。均经震动。省城根本重地。著蒋霨远、严密布置。实力防守。毋得稍有疏虞。提督孝顺、驻劄麻哈。即可就近堵御。一面联络各路将弁、奋力进攻。陈得功、已由鸡场、调赴谷硐文德一带。佟攀梅之军。亦已从贡背绕往文德。与陈得功会合。该督抚、务即饬令相机克复。不得徒以饷绌兵单。藉词延误。将此由六百里各谕令知之。　　

○又谕、蒋霨远奏、火药短绌、请于邻近四川各营、借拨运解一摺。黔省剿匪。正当吃紧之际。川滇黔三省兵勇云集。火药需用甚钜。著乐斌、于毗连黔疆之川东镇泸州等营。借拨火药二万斤。火绳二万盘。克日委员。迅速运解赴黔。以资剿办。毋误要需。将此由五百里谕令知之。　　

○又谕、有人奏、宛平县蠹役把持煤窰任意勒索、屡滋事端等语。宛平县属西山一带。开采煤窰。向在该县领取执照。乃有蠹役朱姓、梅姓、串通书史平姓。勒索多费。以致煤户纷纷歇业。甚至差役朱镇即朱成英等。胆敢把持包揽。并有夥党逃遣洪顺、改名洪玉亮等。代为营谋。霸开煤窰。并私开封禁窰座。种种不法。实为地方之害。亟应严行惩治。著张祥河、曾望颜、即将朱成英拏究。按照摺内所指各犯。讯明下落。按律惩办。如数日内未能全数缉获。即著奏明请旨、会同步军统领衙门。一体躧缉。毋使一名漏网。原摺著钞给阅看。将此谕令知之。　　

○又谕、福济奏、遵旨饬催郑魁士接办军务、并捻匪复炽、豫筹督兵接替一摺。据称英桂现驻陈州。距蒙宿较远。声息难通。张乐行、在宿州临涣集长丰店内盘踞。股匪甚多。附近之灵壁、凤阳。处处戒严。此时豫军在亳。皖军在蒙宿。中隔匪众。不能会合。该抚拟酌带兵勇。驰赴临淮一带。接替郑魁士、相机进剿等语。逆匪奔突靡常。必应南北会剿。况和春急须驰赴江南。郑魁士折回庐州。不容迟缓。著照所请。该抚即带兵前往北路督剿捻匪。速饬郑魁士、接替和春。不致迁延误事。蒙宿一带捻匪。势尚狓猖。该抚到彼。务当严饬珠克登等、奋勇攻剿。并随时知照英桂、会同豫省官军。合力兜击。以期尽歼丑类。该抚启程后。庐州城守事宜。即饬毕承昭、恩鍚、率同金光筯等。实力巡防。毋稍疏懈。三河贼匪。屡有外援踵至。庐州为江北屏障。地方紧要。俟剿捕捻匪大势已定。该抚即回庐州。与郑魁士、会筹剿办。毋得迁延时日。致有顾此失彼之虞。另摺奏皖北荒旱情形。恳发内帑给赈等语。该省连年被兵。今复亢旱成灾。黎民疾苦异常。发帑赈济。原所不惜。惟本年直隶、山东、江苏、浙江等省。均被水旱。势难专顾一省。该抚先行督饬藩司、查明被灾轻重。分别奏请蠲缓。以安民心。其抚恤一项。再行听候谕旨。朕轸念民依。虽当度支绌乏之时。亦必酌量拨给。俾各省灾黎。均沾恩泽也。将此由六百里谕令知之。　　

○黑龙江将军奕山等奏、俄夷人船屯住。及下驶情形。当于抑制之中。仍寓涵容之意。得旨。只得如此办法。不激不随。尚属得体。　　

○命已革山东巡抚张亮基、赴安徽随同巡抚福济、办理军务。　　

○以山西河东商人捐输军饷。永广商学额十名。　　

○以贵州都匀施秉府县二县被匪窜陷。总督恒春、巡抚蒋霨远、下部议处。　　

○以贵州团练防守罗坳出力。赏六品军功团长刘文魁、蓝翎。　　

○戊申。谕内阁、和春、福济奏、官军克复三河一摺。安徽逆匪。自庐州克复后。窜踞三河。经和春节次攻剿。屡有斩获。八月十一日。官军筑垒直进。该逆大股来扑。参将程智泉等、督带兵勇。奋力攻击。歼毙六七百名。余贼败退。十七日夜。和春督同麟瑞等、携带云梯。潜伏而进。复令熊天喜、江忠信等、攻打南路。兵勇越过濠沟。齐抵街口。施放枪炮火器。顷刻贼营火起。贼众惊乱。越墙逃出者。均被兵勇砍杀。我军四面竖立云梯。翻墙而入。贼众纷纷逃窜。官军抢进石垒。合力截杀。毙匪无算。当将三河克复。余贼向焦湖上船。意图逃脱。我军赶至。连开枪炮。击沈烧毁贼船多只。落水死者不计其数。先后杀贼五千余名。砍获首级三千余颗。生捦伪指挥张大有、伪将军秦标盛等十五名。匪党二百六十余名。剿办甚属夺勇。著福济、会同郑魁士、赶紧乘胜进取。以期次第肃清。所有在事出力文武员弁兵勇。准其择尤保奏。　　

○谕军机大臣等、前据瑞麟、庆祺奏、盱眙县之蒋坝。滨临洪湖。与水路之邵伯镇。同为清江门户。必须严密设防。则清淮自可捍卫。已由庚长等、亲往相度办理等语。本日据邵灿、庚长奏、已将氾水镇兵勇。调回清江。以防蒋坝。并于戴家湾水陆各路。安炮钉签。分拨漕船巡察。布置尚为周妥。著即照所议办理。仍著严饬派往之参将伊米扬阿、会同该府县。将督带防勇。勤加操练。一面激励民团。互相联络。不得始勤终怠。虚应故事。至蒋坝地方抽捐厘税。系为清江防堵之用。前据福济奏、皖省乏食。请停该处米麦杂粮厘捐。以恤贩运。未经允准。此项厘捐。如果停止。是否与清江防费有碍。抑或专停粮石厘捐。而抽收他货。尚堪应用。著邵灿、庚长、体察情形。奏明办理。将此谕令知之。　　

○新授徐州镇总兵官傅振邦、谢恩。漕运总督邵灿等代奏。得旨。伊系实任总兵。何不具摺。殊昧体制。邵灿等率行代奏。亦属非是。著一并交部察议。　　

○以攻克安徽三河贼巢。江南提督和春、得旨赏赉。　　

○以甘肃追捕番匪不力。革守备窦林职。千总蓝积珍、以外委降补。　　

○予安徽阵亡参将程智泉、都司吴济美、千总伍坤萱、把总黎连贵、外委卢鹏超、祭葬世职。　　

○己酉。秋分。夕月于西郊。遣豫亲王义道、恭代行礼。　　

○谕内阁、户部奏、部员躐等议叙、与例不符、请旨遵办一摺。所奏甚为平允。前经湖北保奏团练出力之户部额外主事李廷箫、浙江保奏海运出力之户部额外主事王文韶、均请以该部主事尽先补用。兹据该部查明。与例未符。李廷箫、王文韶、均著俟学习三年期满后。准其以该部题选各缺。奏请补用。在该员等、到部三年。即行超补。邀恩已属至优。而于部务亦不至生疏。至各部院议叙人员。有似此躐等保奏者。著吏部查明一遵照办理。嗣后各省军营大臣、及各督抚等、保举京口。不得以额外人员。奏请即补本衙门题选之缺。如实有劳绩较著。必须从优奖励者。止准以各部通选之缺。尽先铨选。仍不得占本衙门题缺。以示限制。　　

○又谕、御史何桂芬奏、请平谷价一摺。本年京官俸糈。及八旗兵米。均按季按月支放。京师民食。本属足敷周转。何至旬日之间。米价骤长。几至加倍。杂粮亦复昂贵。显系市侩奸商。把持行市。射利居奇。实于小民生计。大有妨碍。必应严加惩创。以儆刁风。著步军统领衙门、顺天府、五城、先行出示晓谕米铺各商人等。于米石杂粮。务各均平籴粜。傥查有私行囤积。擡价居奇。把持行市。以致妨碍民食者。即著各该衙门严拏。交部治罪。亦不得任听吏胥。藉端需索。致多扰累。　　

○又谕、穆隆阿、庆昀奏、遵调官兵进口。请饬豫备药铅车辆一摺。据称现已挑出精兵二千。分为四起。每起五百名。隔日排队进口。所需火药铅丸。著工部先期照数备齐。俟该兵丁等到日。按名发给。其沿途需用店房草乾饭食、以及载运军装器械各车辆。著直隶总督、饬令各州县、妥为豫备。毋误军行。　　

○谕军机大臣等、廉兆纶奏、广信被匪窜扰、练勇溃退一摺。据称甯都州会匪。句结革勇。叠陷广昌、南丰、新城、泸溪等县。广信练勇。在贵溪之张家桥。及港口地方。两次失利。该学政现在铅山截集溃勇等语。廉兆纶本系学政。并无统兵之责。因其适在广信。是以准其练勇筹防。所有广饶等处战守事宜。仍应曾国藩、文俊、调度岂能尽委之该学政。遂谓可保无虞。今此股会匪。突起窜扰。该学政远驻铅山。郡城是否失陷。抑系被围。摺内均未叙及。虽经咨调饶廷选、防守玉山兵二千名。赴郡援剿。仍恐兵力尚虽。著曾国藩、文俊、即行派委大员。统带兵勇。驰赴该郡。迅图扑灭。该郡为通浙要道。曾国藩等、不得以无兵可拨。坐令匪势鸱张。至饶廷选、既于初八日移营广信。玉山防兵。又形单弱。著何桂清、酌量添派官兵。前往驻劄。以为饶廷选后路。兼保衢州门户。俟曾国藩等、派兵到后。该郡肃清。饶廷选、仍可回驻玉山。谅该抚必能斟酌缓急。妥筹兼顾也。将此由六百里各谕令知之。　　

○山东巡抚崇恩奏、曹单防兵无多。请仍留本境。以固藩篱。得旨。览奏尚系实情。著如所请。留防本境。　　

○予江西阵亡训导郭守谦、祭葬世职。如知县例。　　

○庚戌。谕内阁、各省举行大计。所以保荐循良。汰除庸劣。为三载考绩大典。全在封疆大吏。秉公甄劾。察吏即以安民。傥该督抚等、平日于属员贤否。漫不经心。临时亦只奉行故事。甚至开奔竞之门。而黜悃愊之吏。其于吏治淳漓。关系匪浅。转瞬大计届期。各直省督抚。于所属人员。务各认真察看。果有勤求治理。民情爱戴者。始准核实荐举。毋许滥竿充数。至办理军务省分。或地方甫经收复。有待抚绥。或疆圉偪近寇氛。亟筹保卫。得一贤能之吏。实足庇荫一方。尤当将实心任事各员。留心存记。于奉行计典时。列入上考。以备擢用。其或以逢迎为要结。罔惜声名。以便佞为才能。毫无政绩。若令忝居民牧。必致贻误地方。亟应随时淘汰。以肃官常。不得因其尚无显著劣迹。一味姑容。仅以年老有疾人员。参劾充数。似此循名责实。分别劝惩。庶吏治蒸蒸日上。朕实有厚望焉。将此通谕知之。　　

○谕军机大臣等、英桂奏、马队官兵剿匪获胜、现筹分路进剿一摺。该匪意图西窜豫境。蓄谋已久。此次格绷额等马队。以少击众。亳州鹿邑。道路已通。或可杜其西窜之念。自应乘胜进攻。偪令南奔。四路兜围。可期得手。福济前奏、拟驰赴临淮。接替郑魁士。此时谅已移营前进。著即督饬珠克登等、由南路进兵。其豫省官军。即可由北而南。分投夹击。徐州官军较单。前次英桂、奏请添调曹单防河兵勇。昨据崇恩、以该处防兵无多。本境尚须弹压。奏请免调。业已允其所请。英桂现奏、飞咨史荣椿、移师前进。著即就现有兵勇。妥筹调拨。三省官军。会合兜剿。福济、英桂、务当合力同心毋存意见。以期迅速蒇事。至英桂奏调察哈尔官兵。业据穆隆阿等具奏。已分起克日启程矣。将此由六百里各谕令知之。　　

○云贵总督恒春奏、古州厅失守。自请严谴。得旨。近因施秉等处失守。已将汝交部议处。此次勿须再加谴责。汝惟严督将士。迅速埽荡。厅城文武实在下落。仍著确查。　　

○辛亥。谕内阁、和春、福济奏、攻毁庐江贼垒、克复县城一摺。官军自八月十八日。攻克三河石垒后。即于十九日夜间。乘雨进兵。驰攻庐江。二十日黎明。齐抵城外。夺获贼垒五座。兵勇竖立云梯。争先登城。逆匪自相践踏。死伤枕藉。其逃出东南两门者。经官军数路夹击。歼毙无算。立将县城克复。此次官军。于三日内。连将三河、庐江攻克。实属奋勇。所有在事出力员弁兵勇。著准其汇案保奏。　　

○谕军机大臣等、怡良、赵德辙、何桂清奏、江浙旱灾已成、请招徕台米、以资接济一摺。本年江苏、浙江两省。入夏以来。两泽稀少。苏常杭嘉湖等属。被旱尤重。旱禾既皆黄萎。晚稻未能插莳。以致米价胜贵。民食兵糈。均虞缺乏。自应暂弛海禁。招徕台米。以资接济。即著王懿德、吕佺孙、饬知台湾镇道。速即出示招商。贩运米石。由海道运至江苏之上海。浙江之乍浦、甯波等海口售卖。即由台湾道、发给执照。准其免税。以期商情踊跃。源源转运。毋稍迟误。将此由六百里谕令知之。　　

○又谕、前因廉兆纶奏、甯都会匪。窜陷广昌等四县。广信危急。谕令曾国藩、文俊、速派大员。带兵赴剿。并谕何桂清、兼顾常开后路。本日据何桂清奏、玉山防所。现留游击高士浚、带兵一千一百名驻守。又派候补知府王庆勋、带勇七百名。江苏候补同知俞斌、带勇六百名。赴常山防堵。三衢门户。已臻严密。惟广信仓卒闻警。初无准备。现据何桂清奏、饶廷选到郡后。与署知府沈葆桢、合筹防剿。杀贼多名。尚为得力。而江西并无兵勇会剿。专恃客兵。恐难应手。饶廷选一军。既抵广信。俟贼匪击退。自应设法将失陷各县。次第收复而兵力尚单。著曾国藩、文俊、即遵前旨。酌派大员。带兵前往。会同饶廷选、克复被陷各县。并著何桂清、饬知饶廷选。如广信贼踪败退。即带兵前进。会合江西派出之军。务将被陷各城收复。再行回驻玉山。将此由六百里各谕令知之。　　

○又谕、曾国藩奏、营员私逃回籍、请饬查拏等语。湖南甯远县虎字营哨长周万胜、随同曾国藩军营差委。乃敢以口粮不足为词。煽惑军心。经该侍郎棍责后。仍令其立功赎罪。不意该营员、竟私自逃回原籍。实属怙恶不悛。著骆秉章即饬甯远县、查明该明周万胜下落。严拏务获。立正典刑。以为藐法者戒。将此由四百里谕令知之。　　

○又谕、曾国藩、文俊奏、湖北援师。饷银缺乏。请饬山陕两省。按月接济。并由江省派员、赴荆州守候等语。江西八郡沦陷。钱漕无从办理。各军饷需久缺。现在湖北赴援之师。直抵瑞州。连获胜仗。江省军务。藉望转机。惟饷银已欠发两月有零。若不速筹放给。深恐士气馁乏。近日山陕西省。拨款甚多。按月筹解。就恐力有未及。著王庆云、吴振棫、于无论何款项下。每月各筹银三万两。暂解数月。并派委妥员。解赴荆州。即交江西委员接解前进。以资接济。将此由五百里各谕令知之。　　

○钦差大臣江南提督和春等奏、连夜驰赴庐江。克复县城。得旨。汝于三日内。连下二城。实属奋勇。　　

○以江西水师剿贼出力。赏道员刘于淳、花翎。知县刘腾鸿、巴图鲁名号。余升叙有差。　　

○予江西吉安殉难按察使周玉衡、祭葬世职。如布政使例。并于吉安、南安、赣州三府。各建专祠。知府陈宗元、通判王保庸、知县杨晓均、王见周、万庆章、余焯、参将柏英、都司马福寿、克什布、守备蔡元升、暨布政司理问周恩庆等二十九员、祭葬世职加等。均附祀吉安府祠。　　

○予安徽阵亡千总刘富元、江西阵亡外委陈飞凤、祭葬世职。　　

○壬子。闽浙总督王懿德等奏、江闽贼氛愈炽。请留署副将琳润一军。扼守邵武。得旨。所奏尚系实情。著准其暂留琳润、在邵武。一俟江南援兵会集。匪势稍松。仍应饬令该员、迅赴江南大营。　　

○改铸江苏太仓州知州印信。从署巡抚赵德辙请也。　　

○癸丑。谕内阁、前因直隶各州县飞蝗为灾。并河南山东各省。次第奏报。叠次谕令该府尹督抚。严饬各属。认真扑捕。刨穵遗孽。以除民害。并查明成灾轻重。核办蠲缓抚恤事宜。兹据给事中伍辅祥条奏、治蝗诸法。或先时□□穴□又□掘蝻子。或临时给价收买。并该管上司、亲往督捕。务须轻骑减从。不得因查灾转致扰民。所奏不为无见。著各直省大吏、饬令被蝗州县。实力奉行。其请行祭蜡之礼。以消蝗害。亦属古制。著该地方官、劝率乡民。于岁暮举行。至被兵处所。骸骨暴露。厉气所感。亦足以致灾祲。著地方官随时收瘗。所有京师枭示凶犯首级。历时较久者。即著步军统领、五城、饬坊掩埋。以消沴戾而迓祥和。　　

○谕军机大臣等、蒋霨远奏、古州厅城失守、请饬湖南省、派兵救援黎平一摺。贵州黎平府古州厅城。于七月二十三日失守。据称四川副将蒋玉龙一军。现在镇远剿办苗匪。黔省官军。又在都匀、麻哈等处剿匪。均难兼顾黎平。该郡现甚危急。自系实在情形。湖南靖州。与黎平接壤。赴援较便。著骆秉章迅即添调永州、靖州一带官兵。由靖州驰往救援。如该处兵力不敷。即著酌拨练勇以资协剿。毋稍迟延。将此由六百里谕令知之。　　

○又谕、御史方浚颐奏、旱蝗成灾省分、请查明抚恤一摺。前据英桂奏、该省雨水。未能一律深透。商邱等县各有飞蝗停落。田禾间有损伤。河内等县低洼处所。田禾被淹。湖北省亦经官文奏报。入夏以来。雨泽稀少。旱象已成各等语。迄今两旬有余。各该地方是否成灾。并该御史奏黄州、襄阳一带。间生蝗蝻。均未据该督抚、续行奏到。朕心实深廑念。著官文、胡林翼、英桂、派委干员。轻骑减从。会同地方官、迅速诣勘被灾轻重情形。如有应行抚恤蠲缓之处。即著据实具奏。候旨遵行。用副朕轸念灾黎至意。将此由四百里各谕令知之。　　

○予贵州阵亡五品土司杨占先、祭葬世职。生员杨含春、优恤。　　

○甲寅。谕内阁、桂良奏、查勘各州县被蝗被旱被水一摺。据称直隶永平、保定等府属二十八州县。飞蝗停落。□□穴□又□捕净尽。早禾多已成熟收割。惟晚禾谷豆。间有残食。于收成大局。并无妨碍。其被旱之大名等府州所属十七县。被旱兼被水之大名等三县。被水之通州等四十一州县内。惟开州、东明、长垣、固安、永清、东安、六州县。情形较重。业已筹款抚恤。仍著桂良、速饬该地方官、勘明灾歉分数。分别蠲缓赈恤。奏到时再降谕旨。如查有勘报不实之员。即著从严参处。以副朕轸念民瘼至意。　　

○闽浙总督王懿德奏、请留新任兴泉永道保泰、仍署盐法道篆。得旨。著准其暂行留署。一面拣员委署。饬令该员迅赴本任。以重地方。断不准先为此奏。豫为请调地步。　　

○以安徽歙县办理团练、并军营出力。赏通判王桐、都司程永年、花翎。知县仰士会等、蓝翎。余升叙有差。　　

○予江西阵亡守备郭成贵、千总叶成高、徐殿魁、郑维嵩、黄芝选、吴金鳌、把总黄凤庆、何添恩、外委王文政等、祭葬世职。　　

○贷福建福甯南澳二镇兵丁谷价银。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百七　　

</div>
    <div class="pagination">
<a href="清实录咸丰朝实录_page292.html">上一页</a><span>...</span><a href="清实录咸丰朝实录_page288.html">288</a><a href="清实录咸丰朝实录_page289.html">289</a><a href="清实录咸丰朝实录_page290.html">290</a><a href="清实录咸丰朝实录_page291.html">291</a><a href="清实录咸丰朝实录_page292.html">292</a><span class="current-page">293</span><a href="清实录咸丰朝实录_page294.html">294</a><a href="清实录咸丰朝实录_page295.html">295</a><a href="清实录咸丰朝实录_page296.html">296</a><a href="清实录咸丰朝实录_page297.html">297</a><a href="清实录咸丰朝实录_page298.html">298</a><span>...</span><a href="清实录咸丰朝实录_page294.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
