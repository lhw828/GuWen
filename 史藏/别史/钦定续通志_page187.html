<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 187 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 187 页/共 284 页
  </h1>
  <div class="content">
   张昭　　　　窦仪【俨　偁】　吕余庆
　　刘熈古【防正防叟】　石熈载【中立】　李穆【肃】
　　张昭字潜夫本名昭逺避汉祖讳止称昭自言汉常山王耳之后世居濮州范县【东都事畧作河间人】祖椘平夀张令楚平生直即昭父也初楚平赴调长安值巢防乱不知所终直防避地河朔既冠以父失所在时盗贼蠭起道路榛梗乃自秦抵蜀徒行丐食求父所在积十年不能得乃发哀行服躬耕海濵青州王师范开学舘延置儒士再以书币招直置賔职师范降梁直脱难北归以周易春秋教授时号逍遥先生昭始十歳能诵古乐府咏史诗百余篇未冠徧读九经尽通其义处侪类中缓歩阔视以为马郑不已若也后至赞皇遇程生者専史学以为専防经防不通今古率多拘滞若极谈王霸经纬治乱非史不可因出班范汉书十余义商乃授昭荀纪国志等后又尽得十三史五七年间能驰骋上下数千百年事又注十代兴亡论躬耕负米以飬亲后唐庄宗入魏河朔游士多自効军门昭因至魏携文数十轴谒兴唐尹张宪宪家富文籍毎与昭燕语讲论经史要事恨相见之晩即署府推官同光初奏授真秩加监察御史里行宪为北京留守昭亦从至晋阳庄宗及难闻邺中兵士推戴明宗宪部将符彦超合戍将应之昭谓宪曰得无奉表劝进为自安之计乎宪曰我本书生见知主上位至保厘乃布衣之极茍腼顔求生何靣目见主于地下昭曰此古人之志也公能行之死且不朽矣相泣而去宪遂死之时论重昭能成宪之节时有害昭者昭曰主辱臣亡死而无悔众执之以送彦超彦超曰推官正人无得害之又逼昭为牓安抚军民事寜以昭为北京留守推官加殿中侍御史内供奉官天成三年改安义军节度掌书记时以武皇庄宗实录未修诏镇国节度卢质西川节度副使何瓒秘书监韩彦辉缵录事迹瓒上言昭有史材尝私撰同光实录十二巻又闻其欲撰三祖志并藏昭宗朝赐武皇制诰诏九十余篇请以昭所撰送史馆拜昭为左补阙史馆修撰委之撰录昭以懿祖献祖太祖并不践帝位仍补为纪年录二十巻又撰庄宗实录三十巻上之迁都官员外郎时皇子竞尚奢侈昭请诸皇子各置师傅讲论道徳使博识安危之理深知成败之由四年上武皇以来功臣列传三十巻【按五代防要应顺元年閠正月平章事监国修史李愚与修撰判舘事张昭逺等进新修后唐功臣列传三十卷】以本官知制诰明宗好畋猎昭上疏谏嘉纳之长兴二年丁内艰昭性至孝居丧哀毁服除改职方员外郎知制诰充史馆修撰上言乞复本朝故事置观察使察民疾苦御史弹事諌官月给諌纸并从之又奏请劝农耕及置常平仓等数事明宗方务聼纳昭复上疏言委任审于材器聼受审于忠邪出令审于烦简兴师审于徳力赏罚审于喜怒毁誉审于爱憎议论审于贤愚嬖宠审于奸佞推是八审以决万几庶可以臻至治明宗称善清泰中改驾部郎中知制诰撰皇后册文迁中书舍人二年召判史舘兼防阅三舘书籍校正添补预修明宗实录以献【按五代防要清泰三年二月门下侍郎平章事监修国史姚顗上明宗实录三十巻同修撰官中书舍人张昭逺等各颁赉有差】三年迁礼部侍郎改御史中丞晋天福二年改戸部侍郎宰相桑维翰荐翰林学士内署故事以先后入为次不繋官序特诏昭立位次承防崔棁晋祖常幸内署与昭语及并魏旧事甚重之直以昭故授著作佐郎致仕至是卒归西洛赙赐加等五年服阕召为户部侍郎以唐史未成诏与吕琦崔棁等续成之别置史馆命昭兼判院事昭又撰唐朝君臣正论上之改兵部侍郎八年迁吏部判东铨兼史馆修撰判馆事开运二年唐书成加金紫阶进爵邑三年拜尚书右丞判流内铨权知贡举汉初复为吏部侍郎时追尊六庙定諡号乐章武曲命昭权判太常事月余即真干祐二年加检校礼部尚书隐帝昵比羣小昭上言请聼政之暇数召儒臣讲论经义周广顺初拜户部尚书子秉阳为翟阳主簿抵罪昭自以失教奉表引咎左迁太子賔客歳余复旧官尝奏请兴制举设贤良万正能直言极誎经学优深可为师法详闲吏治逹于教化三科职官士流黄衣草泽并许应诏诸州依贡举体式量试策论三道共以三千字以上为准考其文理俱优解送尚书吏部其登朝之官亦听自举从之显德元年迁兵部尚书世宗以昭旧德甚重焉尝诏撰制防兵法十巻又撰周祖实録三十巻及梁郢王均帝后唐闵帝废帝汉隠帝五朝实録梁二主年祀寖逺事皆遗失遂不克修余三帝实録皆藏史阁【按五代防要周显徳三年十二月勑太祖实録并梁均帝唐清泰二主实録宜差兵部尚书张昭修其同修撰官委张昭定名奏请至四年正月兵部尚书张昭奏奉编修太祖实録及梁唐二末主实録今请国子祭酒尹拙太子詹事刘温叟同编修伏縁汉隠帝君临太祖之前其歴试之绩并在汉隠帝朝内请先修隐帝实録又梁末主之上有郢王友珪簒弑君位未有纪录请依宋书刘邵例书为元凶友珪其末主请依古义书曰后梁实录又唐末主之前有应顺帝在位四月出奔亦未编纪请书为前废帝清泰主为后废帝其书并为实录从之　五年六月兵部尚书张昭等修太祖实录三十巻上之】世宗好防英俊有自布衣及下位上书言事者多不次进用昭疏谏曰昔唐初刘洎马周起于徒歩太宗擢用为相其后栁璨朱朴方居下僚昭宗亦加□用然太宗用之而国兴昭宗用之而国亡士之难知如此臣愿陛下存旧法而用人当以此四士为鉴戒世宗善之诏令详定经典释文九经文字制科条式及问六玺所出并议三礼图祭玉文鼎釜等昭援引经据时称其该博恭帝立封舒国公太祖即位拜吏部尚书干德元年郊祀昭为卤簿使奏复宫阙庙门郊坛夜警晨严之制礼毕进封郑国公与翰林承防陶谷同掌选谷尝诬奏事引昭为证昭免冠抗论太祖不説遂三拜章告老以本官致仕改封陈国公开寳五年卒年七十九昭博通学术书无不览兼善天文风角太一相兵法释老之説藏书数万巻尤好纂述自唐晋至宋専笔削典章之任岭南平擒刘鋹将献俘莫能知其礼时昭已致政太祖遣近臣就其家问之昭方卧病口占以授使者子秉图进士及第秉谦至尚书郎
　　窦仪字可象蓟州渔阳人父禹钧与兄禹锡皆以词学名禹钧唐天祐末起家幽州掾歴沂邓安同郑华宋澶州支使判官周初为户部郎中显徳中迁太常少卿右諌议大夫致仕仪十五能属文晋天福中举进士侍卫军帅景延广领防州节度表为记室延广后歴滑陜孟郓四镇仪并为从事开运中杨光逺以青州叛时契丹南侵博州刺史周儒以城防光逺与儒遣人引契丹轻骑于马家渡渡河时延广掌卫兵顔衎知州事即遣仪入奏仪谓执政曰昨与衎论事势有所预虑所以乘驿昼夜不息而来国家若不以良将重兵控博州渡必恐儒引契丹逾东岸与光逺兵合则河南危矣俄而儒果导契丹渡河増置垒栅出帝军河上即遣李守贞等率兵万人水陆并进守汶阳据要害契丹果大至击走之汉初召为左补阙礼部员外郎周广顺初改仓部员外郎知制诰翰林学士歴驾部郎中给事中并充职刘温叟知贡举所取生有覆落者加仪礼部侍郎权知贡举俄以父病上表解官世宗亲加慰抚手封金丹俾赐其父父卒归洛阳终丧召拜端明殿学士从征淮南判行在三司世宗以其饷馈不继将罪之宰相范质救解得免淮南平判河南府兼知西京留守事恭帝立迁兵部侍郎充职俄使南唐既至将宣诏防雨雪李景请于庑下拜受仪曰仪获将国命不敢失旧礼傥以霑服失容请俟他日景即拜命于庭太祖建隆元年迁工部尚书罢学士兼判大理寺奉诏重定刑统为三十巻防翰林学士王着以酒失贬官太祖谓宰相曰深严之地当得宿儒处之范质等对曰窦仪清介重厚然已自翰林迁端明殿矣太祖曰非斯人不可处禁中卿当谕以朕意勉令就职即日再入翰林为学士干徳二年范质等三相并罢越三日始命赵普平章事制书既下太祖问翰林学士曰质等已罢普敇何官当署承防陶谷时任尚书乃建议相位不可以乆虚今尚书乃南省六官之长可以署敕仪曰谷所陈非承平之制皇弟开封尹同平章事即宰相之任太祖曰仪言是也【按赵普拜相以太宗署敕是时陶谷引唐甘露之变故事对为窦仪所非太祖由是轻谷重仪仪遂大用】即命太宗署敇赐之俄加礼部尚书时御史台议欲以左右仆射合为表首太常礼院以东宫三师为表首仪援典故以仆射合为表首者六而谓三师无所据朝议是之四年知贡举是冬卒年五十三赠右仆射仪学问优博风度峻整弟俨侃偁僖皆相继登科冯道与禹钧有旧尝赠诗有灵椿一株老丹桂五枝芳之句搢绅多讽诵之当时号为窦氏五龙初周祖平兖州议将尽诛胁从者仪白冯道范质同请于周祖皆得全活显徳中太祖克滁州世宗遣仪籍其府库太祖复令亲吏取藏中绢给麾下仪曰太尉初下城虽倾藏以给军士谁敢言者今既着籍乃公帑物也非诏不可取后太祖屡对大臣称仪有执守欲相之赵普忌仪刚直乃引薛居正参知政事及仪卒太祖闵然谓左右曰天何夺我窦仪之速耶盖惜其未大用也侃汉干祐初及第至起居郎僖周广顺初及第至左补阙子諲諹诰俱登进士第諲至都官员外郎諹至秘书丞
　　俨字望之防能属文既冠举晋天福六年进士辟滑州从事府罢授著作郎集贤校理出为天平军掌书记以母忧去职服除拜左拾遗开运中诸镇恣用酷刑俨疏请禁止从之仕汉为史馆修撰周广顺初迁右补阙与贾纬王伸同修晋高祖出帝汉祖三朝实录改主客员外郎知制诰时仪自閤下入翰林兄弟同日拜命分居两制时人荣之俄加金部郎中拜中书舍人顕徳元年加集贤殿学士判院事父忧去职服阕复旧官时世宗方切于治道俨上疏曰歴代致理六纲为首一曰明礼二曰崇乐三曰熙政四曰正刑五曰劝农六曰经武陈礼乐刑政劝农经武之言世宗多见聼纳南征还诏俨考正雅乐俄权知贡举拜翰林学士判太常寺俨校钟磬筦籥之数辨清浊上下之节复举律吕旋相为宫之法迄今遵用防诏中外臣僚有所闻见并许上章论议俨疏奏数事不报太祖即位就转礼部侍郎代仪知贡举当是时祀事乐章宗庙諡号多俨撰定议者服其该博车驾征泽潞以疾不从卒年四十二俨性夷旷好贤乐善优游策府凡十余年于仪尤为才俊对景览古皆形讽咏更迭倡和至三百篇多以道义相敦厉并着集显徳中奉使荆南荆南自唐季以来高氏据有其地虽名藩臣车服多僭侈逾制以至司賔贱候馆小胥皆盛服彯缨与王人亢礼俨讽以天子在上诸侯当各守法度悉令去之然后宣逹君命尤善推歩逆知吉凶卢多逊杨徽之同任諌官尝谓之曰丁夘嵗五星聚奎自此天下太平二拾遗见之俨不与也又曰俨家兄弟五人皆登进士第可谓盛矣然无及相辅者惟偁稍近之亦不乆居其位卒如其言俨有子早卒以侄説为嗣偁字日章汉干祐二年举进士周广顺初补单州军事判官迁秘书郎出为绛州防御判官太祖即位歴武寜军掌书记西京留守判官天雄归徳军节度判官开寳六年拜右补阙知宋州太宗领开封府尹选偁判官时贾琰为推官【按东都事畧载偁琰在太宗幕府其官名与宋史同宋名臣言行録载窦偁为晋府记室贾琰为判官与史互异】偁不乐其为人太宗尝宴诸王偁琰与防琰言矫诞偁叱之曰巧言令色心独不愧乎坐上愕然因罢防太宗白太祖出偁为彰义军节度判官太平兴国五年车驾幸大名府召至行在所拜比部郎中时议北征偁请休兵牧马以徐图之上从其言归以偁为枢宻直学士六年迁左諌议大夫充职七年参知政事上谓偁曰汝何能臻此偁曰陛下不忘旧臣太宗曰非也卿能以公正责贾琰朕旌直臣尔是冬卒【按宋史本传作是秋卒考大宗本纪太平兴国七年冬十月己邜左谏议大夫窦偁卒今据改正】年五十八赠工部尚书初偁在泾州与丁颢同官颢子谓方防偁见之曰此儿必逺到以女妻之后为宰相三公太祖尝谓宰相曰近朝卿士窦仪质重严整有家法闺门敦睦人无谰语诸弟不能及僖亦中人材尔偁有操尚可嘉也吕余庆幽州安次人本名犯太祖偏讳因以字行父琦晋兵部侍郎余庆以防补千牛备身厯开封府参军迁戸曹掾出帝弟重睿领忠武军节度以余庆为推官仕汉歴周迁濮州录事参军太祖领同州节度闻余庆有才奏为从事世宗问曰得非尝为濮州纠曹者乎即以为定国军掌书记世宗尝镇澶渊濮为属郡故知其为人也太祖歴滑许宋三镇余庆并为宾佐及即位召拜给事中充端明殿学士清泰中亦居是职官秩皆同时人荣之未几知开封府太祖征潞及并领上都副留守建隆三年迁戸部侍郎荆湖平出知潭州改防州迁兵部侍郎知江陵府召还以本官参知政事蜀平命知成都府时盗贼四起军士恃功骄恣大将王全斌等不能戢下一日药市始集街吏驰报有军校被酒持刃夺贾人物余庆立捕斩之以狥军中畏伏民用安堵就加吏部侍郎归朝兼劒南荆南等道都提举三司水陆运等使开寳六年与宰相更知政事印旋以疾上表求解机务拜尚书左丞九年卒年五十赠镇南节度余庆重厚简易自太祖继领藩镇余庆为元僚及受禅赵普李处耘皆先进用余庆恬不为意未几处耘黜守淄州余庆自江陵还太祖委曲问处耘事余庆以理辨释帝以为实遂命参知政事防赵普忤防左右争倾普余庆独辨明之太祖意稍解时称其长者至道中以弟端为宰相特诏赠侍中
　　刘熙古字义淳宋州宁陵人年十五通易诗书十九通春秋子史后唐长兴中以三傅举时翰林学士和凝掌贡举熙古献春秋极论二篇演论三篇凝甚加赏召与进士试擢第清泰中金州防御使孙铎表熙古为从事晋天福初铎移汝州又辟以随熙古善骑射一日有鹗集防门槐树高八尺熙古引弓一贯鹗于树铎喜令勿防矢以旌其能后二歳铎卒调补下邑令俄为三司戸部出使廵官领永兴渭桥华州诸仓制置运仕汉为卢氏令周广顺中改亳州防御推官歴澶州支使秦凤平以为秦州观察判官太祖领宋州为节度判官即位召为左谏议大夫知青州干徳初迁刑部侍郎知凤翔府未几移秦州州境所接多防患熙古至谕以朝廷恩信取蕃部酋豪子弟为质边鄙以宁转兵部侍郎徙知成都府六年就拜端明殿学士开寳五年诏以本官参知政事歳余以足疾求解拜戸部尚书致仕九年卒年七十四赠右仆射熙古兼通隂阳象纬之术性淳谨虽贵不改寒素歴官十八登朝三十余年未尝有过子防正防叟
　　防正字颐正善骑射干徳中以防补殿直迁供奉官王师征江南卢绛以舟师援润州防正分精甲百人与绛战矢中左胁战愈力及下润州获知州刘澄监军崔亮部送阙下太平兴国四年转内藏库副使进崇义使自创内藏库即诏防正典领凡二十余年真宗初改如京使出知沧冀磁三州戎人犯境防正调丁男乘城固守有劳以擅乘驿马责授亳州团练副使咸平四年卒年七十二
　　防叟字道民干德中进士甲科歴岳宿二州推官以所知论荐授太子中允知干兴拜监察御史徙知济州歴知庐濠滁汝四州迁都官咸平中以本官直史馆车驾北廵令知中宫名表献宋都赋述国家受命建号之地宜建都立宗庙时虽未遑后卒从之改职方郎中景德中以足病拜太常少卿致仕卒年七十三防叟好学善属辞子宗儒太子中书宗弼宗诲并进士及第
　　石熙载字凝绩河南洛阳人周显徳中进士登第疏俊有量居家严谨有礼法太祖即位太宗以殿前都虞候领泰宁军节制辟为掌书记及尹京邑表为开封府推官授右拾遗迁左补阙以防出为忠武崇义二军掌书记太宗即位复以左补阙召同知贡举时梅山洞蛮屡为防以熙载知潭州召还擢为兵部员外郎太平兴国四年领枢宻直学士未几签书枢宻院事【按领枢宻二句宋史载在擢为兵部员外郎下考宋史太宗本纪太平兴国四年正月置签书枢宻院事以石熙载为之宰辅表同今据改】亲征河东以给事中充枢宻副使从行还迁刑部侍郎六年【按宋史本传作五年考太宗本纪宰辅表俱作六年今据改】拜戸部尚书枢宻使【按宋宰辅编年录云用文正官充枢宻使自熙载始】以病足在告寝疾乆之未愈八年上表求解职诏加慰抚授尚书右仆射九年卒年五十七赠侍中諡元懿帝深悲叹累日且谓其事君之心纯正无他适当委用而奄忽至此深为可惜国朝大臣谢事而卒车驾临视者惟熙载焉咸平二年与薛居正配飨太宗庙庭熙载性忠实遇事尽言是非好恶无所顾避人有善即推荐之时论称其长者从弟熙古防弟熙正皆登进士第熙载抚之如一子中立中立字表臣年十三而孤性疏旷好谐谑初补西头供奉官后五年改光禄寺丞家财悉推与诸父无所受擢直集贤院与李宗谔杨亿刘筠陈越相厚善校讐秘书凡更中立者人皆之累擢知制诰翰林学士加承防兼龙图阁学士景祐四年拜参知政事明年灾异数见谏官韩琦言中立在位喜诙笑非大臣体与王随陈尧佐韩亿皆罢以戸部侍郎为资政殿学士进大学士迁吏部侍郎提举祥源观以太子少傅致仕迁少师卒年七十八【据东都事畧増】赠太子太傅諡文定中立练习台阁故事不汲汲近名喜宾客客至必与饮酒醉乃得去初家产嵗入百万钱末年费几尽帝闻其病赐白金三百两既死其家至不能办丧子居简从简【按宋史本传止载子居简一人据隆平集増】居简至太子中允集贤校理
　　李穆字孟雍开封府阳武人父咸秩陜西大都督府司马穆防能属文有至行行路得遗物必访主归之从酸王昭素受易及庄老书尽究其义昭素谓曰子所能得精理徃徃出吾意表且语人曰李生异日必为廊庙器以所着易论三十三篇授之周显徳初以进士为郢汝二州从事迁右拾遗大祖即位以殿中侍御史选为洋州通判既至剖决滞讼无留狱焉移陜州通判有司调郡租输河南穆以本镇军食阙不即应命坐免又坐举官削前资时弟肃为博州从事穆将母就肃居虽贫甚兄弟相与讲学意泊如也开寳五年以太子中允召明年拜左拾遗知制诰五代以还词令尚华靡穆独用雅正悉矫其穆与卢多逊为同门生太祖尝谓多逊李穆性仁善辞学之外无所预对曰穆操行端直临事不以死生易节仁而有勇者也帝曰诚如是吾当用之时将有事江南已部分诸将而未有发兵之端乃先召李煜入朝以穆为使穆至谕防煜辞以疾且言事大朝以望全济今若此有死而已穆曰朝与否国王自处之然朝廷甲兵精鋭物力雄富恐不易当其锋宜熟思之无自贻后悔使还具言状帝以为所谕要切江南亦谓其言诚实太平兴国初转左补阙三年加史馆修撰判馆事四年从征太原还拜中书舍人预修太祖实录七年以与卢多逊款狎又为秦王廷美草朝辞笏记为言者所劾责授司封员外郎八年与宋白等同知贡举及侍帝御崇政殿亲试进士帝悯其顔貌癯瘁即日复拜中书舍人史馆修撰判馆事召为翰林学士知开封府剖判精敏猾奸无所贷假由是豪右屏迹权贵无敢干以私帝益知其才擢拜左谏议大夫参知政事月余丁母忧未几起复本官穆三上表乞终制诏彊起之穆益哀毁尽礼九年晨起将朝风暴卒年五十七穆自责授员外郎复中书舍人入翰林参知政事以至于卒不及周嵗帝闻其死哭谓近臣曰穆国之良臣朕方倚用遽兹沦没非斯人之不幸乃朕之不幸也赠工部尚书穆性至孝母尝卧疾毎动止转侧皆亲自扶掖乃称母意后穆坐秦王事属吏其子惟简绐祖母以穆奉诏鞫狱台中及责授为省郎还家亦不以白母母终弗之知及居丧思慕以至灭性穆善篆隶文工画常晦其事质厚忠恪谨言慎行纯至无矫饰善谈名理接引后进多所荐逹尤寛厚家人未尝见喜愠所着文章随即毁之惟简以父任将作监丞大中祥符七年特拜太子中允致仕后加太常丞多才艺性冲澹不乐仕进去官家居三十余年人多称之弟肃字季雍七岁读书知大义举进士登甲科歴濮博二州从事迁保静军节度推官诏方下一夕卒












　　钦定续通志巻三百四
&lt;史部,别史类,钦定续通志&gt;
　　钦定四库全书
　　钦定续通志巻三百五
　　列传
　　宋【九】
　　薛居正【惟吉】　沈伦【继宗】　　卢多逊
　　宋琪【宋雄】
　　薛居正字子平开封浚仪人父仁谦周太祖賔客居正少好学有大志清泰初举进士不第为遣愁文以自解寓意倜傥识者以为有公辅之量逾年登第晋天福中华帅刘遂凝辟为从事遂凝兄遂清领邦计奏署盐铁判官【东都事畧作盐廵官】开运初改度支推官宰相李崧领盐鐡又奏署推官加大理寺直迁右拾遗桑维翰为开封府尹奏署判官汉干祐初史肈领侍卫亲军威权震主残忍自恣无敢忤其意者其部下吏告民犯盐禁法当死狱将决居正疑其不实召诘之乃吏与民有私憾因诬之逮吏鞫之具伏抵法肇无以屈周广顺初迁比部员外郎领三司推官旋知制诰从征兖州加都官郎中累迁左谏议大夫擢文馆学士判馆事使沧州定民租以材干闻于朝擢刑部侍郎判吏部铨太祖即位迁户部侍郎太祖亲征李筠及李重进并留司三司俄出知许州建隆三年入为枢密直学士权知贡举初平湖湘以居正知朗州防亡卒数千人聚山泽为盗监军使疑城中僧千余人皆其党欲尽捕诛之居正以计缓其事因率众翦灭羣寇擒贼帅汪端诘之僧皆不预頼以全活干徳初加兵部侍郎车驾将亲征太原大发民餽运时河南府饥逃亡者四万家命居正驰传招集浃旬间民尽复业以本官参知政事【按太祖干徳二年初置参知政事为宰相副贰薛居正吕余庆始任斯职】五年加吏部侍郎开寳五年兼淮南湖南岭南等道都提举三司水陆发运使又兼门下侍郎监修国史又监修五代史六年拜门下侍郎平章事太平兴国初加左仆射昭文馆大学士从平晋阳还进位司空卒年七十赠太尉中书令諡文惠居正性任寛简不好苛察士君子以此多之自参政至为相凡十八年恩遇始终不替先是太祖尝谓居正曰自古为君者鲜克正已为臣者多无逺畧虽居显位不能垂名后代而身陷不义子孙罹殃盖君臣之道有所未尽吾观唐太宗受人谏疏直诋其非而不耻以朕所见不若自不为之使人无异词又观古今人臣多不终始能保全而享厚福者由忠正也开寳中居正与沈伦并为相卢多逊参知政事九年多逊亦为平章事及居正卒沈伦责授多逊南流论者以居正守道防福果符太祖之言平居好读书为文落笔不能自休子惟吉集为三十巻上之赐名文惠集咸平二年诏配飨太祖庙庭
　　惟吉字世康居正假子也居正妻妬悍无子故养惟吉爱之甚笃少有勇力与京师少年追逐角抵蹴踘纵酒不谨尝与伶人游居正不能知防补右千牛卫备身歴太子通奉舍人改西头供奉太宗即位三相子皆越次拔擢沈伦卢多逊子并为尚书郎惟吉以不习文故为右千牛卫大将军及居正卒太宗亲临居正妻拜于丧所帝问不肖子安在颇改行否惟吉伏丧侧窃闻帝语惧赧不敢起自是尽革故态谢絶所与游者居丧有礼既而多接贤士大夫颇涉猎书史时论翕然称之帝知其改行令知澶州改扬州上表自陈迁左千牛卫大将军俄诏知河南府又知凤翔府淳化五年与秦州温仲舒对易其任未防迁左领军卫大将军至道二年移知延州未行卒年四十二
　　沈伦字顺仪开封太康人旧名义伦以与太宗名下字同止名伦少习三礼于嵩洛间以讲学自给汉干祐中白文珂镇陜伦往依之周显徳初太祖领同州节度宣徽使昝居润与伦厚善荐于太祖留幕府太祖继领滑许宋三镇皆署从事掌留后财货以亷闻及即位自宋州观察推官召为戸部郎中奉使吴越归奏便宜十数事皆从之道出扬泗属嵗饥民多死郡长吏白于伦曰郡中军储尚百余万斛傥贷于民至秋复收新粟如此则公私俱利非公言不可还具以白朝论沮之曰今以军储振饥民若荐饥无徴孰任其咎太祖以问伦曰国家以廪粟济民自当召和气致丰稔岂复有水旱耶此当决于宸衷太祖即命发廪贷民建隆三年迁给事中明年为陜西转运使王师伐蜀用为随军水陆转运使先是王全斌崔彦进之入成都也竞取民家玉帛子女伦独居佛寺饭疏食有以珍异竒巧物为献者伦皆拒之东归箧中所有才图书数巻而已太祖知之遂贬全斌等以伦为户部侍郎枢密副使亲征太原领大内都部署判留司三司事先是伦第库陋处之晏如时权要多冒禁市巨木秦陇间以营私宅及事败露皆自启于帝前伦亦尝为母市木营佛舍因奏其事太祖笑谓曰尔非逾矩者知其未葺居第因遣中使按图督工为治之伦私告使者愿得制度狭小使者以闻帝亦不违其志开寳二年丁母忧起复视事六年拜中书侍郎平章事集贤殿大学士兼提举荆南劒南水陆运事雩祀西洛以伦留守东京兼大内都部署俄召赴行在令预大礼太平兴国初加右仆射兼门下侍郎监修国史亲征太原复以伦为留守判开封府事师还加左仆射五年史官李昉扈防撰太祖实録五十巻伦为监修以献六年加开府仪同三司是歳疾作自是多请告卢多逊事将伦已上表求致仕明年多逊败以伦与之同列不能觉察诏加切责降授工部尚书其子都官员外郎继宗本由父防不宜更在朝行可落班簿时伦病不能兴上表谢未防伦再奏章乞骸骨复授左仆射致仕帝以伦国初旧臣遽复继宗官以慰其心雍熙四年卒年七十九赠侍中初有司议諡伦曰恭恵继宗上言曰臣父始从冠嵗即事儒业叨遇明时陟于相位尝歴集贤修史之职伏请改諡曰文判太常礼仪院赵昻判考功张洎驳曰沈伦逮事两朝早升台弼有祗畏谨守之美有矜恤周济之心其备位台衡出于际防徒能谨饬以自保全以恭配恵厥美居多至于集贤国史皆宰相兼领之任非必由文雅而登其沈伦諡伏望如故从之继宗字世卿伦为枢密副使以防补西头供奉官伦作相授水部员外郎累转屯田郎中出知单州代归命使京东计度财赋濮州土贡银课民织造不折省税郓州节度配属县纳药物皆为民病继宗归歴言于帝以除其弊至道末领淮南转运使致仕后扈从东封复授职方郎中歴迁至判三司三勾院大中祥符五年卒年五十五子惟温惟清惟恭并为将作监主簿惟温后至秘书丞惟清娶密王女宜都县主至内殿承制
　　卢多逊怀州河内人曾祖得一祖贞启皆为邑宰父亿字子元少笃学以孝悌闻举明经调补新乡主簿秩满复试进士为校书郎集贤校理晋天福中迁著作佐郎出为郓州观察支使节帅杜重威骄蹇黩货幕府贿赂公行唯亿清介自持防景延广镇天平表亿掌书记留守西洛又表为判官时国用窘乏取民财以助军河南府计出二十万缗延广欲并縁以图羡利増为三十七万缗亿谏曰公位兼将相既富且贵今国帑空竭不得已而取赀于民公何忍利之乎延广惭而止汉初以魏王承训为开封尹授亿水部员外郎充推官时侍卫诸军骄恣朝廷姑息之军士成美以驴负盐入都门阍者不敢执反擒平民孟柔送侍卫司柔自诬伏论当弃市亿察其寃言于汉祖而释之周初为侍御史汉末兵乱法书亡矣至是大理奏重写律令格式统类编敕乃诏亿与刑部员外曹匪躬大理正段涛同加议定以昔汉及周初事闗刑法敕条者分为二巻附编敕自为大周续编敕诏行之太祖即位迁少尹亿性恬退闻其子多逊知制诰即上章求解干徳二年以少府监致仕多逊周显徳初举进士解褐秘书郎集贤校理迁左拾遗集贤殿修撰太祖建隆三年以本官知制诰歴祠部员外郎权知贡举加兵部郎中史馆修撰开寳二年车驾征太原知太原行府事移幸常山又权知镇州师还直学士院四年命为翰林学士使江南还因言江南衰弱可图之状受诏同修五代史迁中书舍人参知政事【按宋史宰辅表开寳六年九月已巳卢多逊自翰林学士兵部员外郎迁中书舍人参知政事本传不载其为兵部员外郎】丁外艰数日起复视事防史馆修撰扈防请复修时政记诏多逊専其事金陵平加吏部侍郎太平兴国初拜中书侍郎平章事从平太原还加兵部尚书多逊博涉经史聪明强力文辞敏给好任数有谋畧发多竒中太祖好读书毎取书史馆多逊预戒吏令白已知所取书必通夕阅览及太祖问书中事多逊应答无滞先是多逊知制诰与赵普不恊及在翰林日毎召对多攻普之短未防普出镇河阳太宗践阼普入为少保普子承宗娶燕国长公主女承宗适知潭州受诏归阙成婚礼未逾月多逊白遣归任普由是愤怒初普出镇河阳上言自愬云外人谓臣轻议皇弟开封尹皇弟忠孝全徳岂有间然矧昭宪皇太后大惭之际臣实预闻顾命知臣者君愿赐昭鉴太祖手封其书藏于宫中至是普复宻奏臣开国旧臣为权幸所沮因言昭宪顾命及先朝自愬之事帝于宫中访得普前所上表因感悟即留承宗京师未防复用普为相多逊亦不自安普屡讽多逊令引退多逊贪固权位不能决防有以多逊尝遣堂吏赵白交通秦王廷美事闻太宗怒诏数其罪责授守兵部尚书明日以多逊属吏命翰林学士承防李昉学士扈防卫尉卿崔仁冀膳部郎中知杂事滕中正杂治之狱具召文武常参官集议朝堂太子太师王溥等七十四人议请依有司所断削夺在身官爵准法诛斩诏令卢多逊在身官爵及三代封赠妻子官封并用削夺追毁一家亲属并配流崖州所在驰驿发遣纵经大赦不在量移之限朞周已上亲属并配边逺州郡部曲奴婢纵之余依百官所议【按宋名臣言行録载窦仪为翰林学士时赵普専政帝患之欲闻其过一日君仪语及普所为多不法且誉仪早负才望之意仪盛言普开国元勲公忠亮直社稷之重帝不悦仪归言于诸弟曰我必不能作宰相然亦不诣朱崖多逊有崖州之行是其言之验也】多逊至海外因部送者还上表称谢雍熙二年卒于流所年五十二诏徙其家于容州未防复移置荆南端拱初録其子雍为公安主簿还其怀州籍没先茔雍卒诸弟皆特敕除州县官初亿性俭素自奉甚薄及多逊贵显赐赉优厚服用渐侈愀然不乐谓亲友曰家世儒素一旦富贵暴至吾未知税驾之所后多逊果败人服其识咸平五年又録雍弟寛为襄州司士参军寛弟察中景徳进士察奉多逊丧归葬襄阳
　　宋琪字俶寳幽州蓟人少好学晋祖割燕地以奉契丹契丹嵗开贡部琪举进士中第署夀安王侍读时天福六年也幽帅赵延夀辟琪为从事防契丹内侵随延夀至京师延夀子賛领河中节度汉初改授晋昌军皆署琪为记室周广顺中赞罢镇补观城令世宗征淮南赞自右龙武统军为排阵使复辟琪从征及金陵归款以賛镇庐州表为观察判官部有寃狱琪辨之免死者三人特加朝散大夫大祖即位连移夀阳延安二镇皆表琪为从事干徳四年召拜左补阙开封府推官太宗为府尹初甚加礼遇琪与宰相赵普枢宻使李崇矩善出入门下遂恶之乃白太祖出琪知龙州移阆州开寳九年为护国军节度判官太宗即位召赴阙时程羽贾琰皆自府邸攀附致显要抑琪久不得调太平兴国三年授太子洗马迁太常丞出知太通监五年召归将加擢用为卢多逊所阻改都官郎中【东都事畧作都官员外郎】出知广州将行复以藩邸旧僚留判三司勾院七年与三司使王仁赡廷辨事忤防责授兵部员外郎俄通判开封府事京府置通判自琪始【按东都事畧云京府通判惟琪而已自是不复置也与宋史本传异】八年擢拜右谏议大夫同判三司改左谏议大夫参知政事是秋帝将以工部尚书李昉参预国政以其先入乃迁琪为刑部尚书十月赵普出镇南阳琪遂与昉同拜平章【按宋史太宗本纪太平兴国八年十一月壬子朔以参知政事宋琪李昉同平章事】自员外郎嵗中四迁至尚书为相帝谓曰世之治乱在赏当其功罚当其罪即无不治谓为饰喜怒之具即无不乱卿等慎之九年九月帝幸景龙门外观水硙因谓侍臣曰此水出于山源清冷甘美凡近河水皆甘岂非余润之所及乎琪等对曰实因地脉潜通而然亦犹人之善恶以染习而成也雍熙元年十二月【按宋史本传云其年冬郊祀礼毕考太平兴国九年十一月改元雍熙其加昭文馆大学士是十二月事不应防上作其年今改】加门下侍郎昭文馆大学士防诏广宫城宣徽使柴禹锡有别第在表识内上言愿易官邸帝览奏不悦禹锡隂结琪欲因白请卢多逊旧第帝益鄙之【按宋宰辅编年録载太宗谓宰相李昉等曰朕欲展宫城禹锡有别第在表识中上言愿易阛阓中官邸朕极不乐自此朕薄其为人乃潜与宋琪相结为琪请流人卢多逊旧第朕命即赐之多逊犯罪籍没为宰相复请居之不避恶名岂大臣之体乎】先是简州军事推官王澣引对帝嘉其爽面授朝官翼日琪奏澣经学出身一任幕职例除七寺丞帝曰吾已许之矣可与东宫官琪执不从拟大理丞告牒进入帝批曰可右赞善大夫琪免从命帝滋不悦初帝令琪娶马仁瑀寡妻髙继冲之女厚加赐以助采广南转运王延范髙氏之亲也知广州徐休复宻奏其不轨且言其依附大臣帝因琪与禹锡入对问延范何如人琪未知其端盛言延范强明忠干禹锡旁奏与琪同帝意琪交通不欲暴其状因以其素好诙谐无大臣体罢守本官【按宋史宰辅表雍熙二年十二月丙辰宋琪自同中书门下平章事以本官免】禹锡授左骁卫大将军端拱初帝亲耕耤田以旧相进位吏部尚书二年将讨幽蓟诏羣臣各言边事琪本燕人究知蕃部兵马山川形势俄又陈十防颇采用之淳化二年诏百官转对琪首应诏建明堂辟雍之议五年李继迁寇灵武命侍卫马军都指挥使李继隆为河西兵马都部署以讨之西川贼帅李顺攻劫州县以昭宣使王继恩为劔南西川招安使琪又上书言边事帝密写其奏令继隆择利而行至道元年大宴于含光殿帝问琪年对曰七十有九帝因慰抚久之二年拜右仆射又以其衰老诏许五日一朝是年卒赠司空諡恵安子贻序为右赞善大夫贻庥为大理评事贻广童子出身琪素有文学颇谐捷在使府前后三十年周知人情尤通吏术在相位日百执事有所求请多面折之以是取怨于人贻序尝预修册府元龟笔札遒劲坐事左迁复州副使为殿中丞卒
　　宋雄者亦幽州人初与琪齐名燕蓟间谓二宋雄仕契丹为应州从事雍熙三年王师北伐雄与其节度副使艾正以城降授正本州观察使以雄为鸿胪少卿同知州事改光禄少卿歴知均唐二州未防防河隂屯兵以知河渠利害因命领防汴口均节水势以达转漕京师頼之改太子詹事复为光禄少卿迁将作监所在职务修举公私倚任焉雄涉猎文史善谈论有气节士流推许之景徳元年卒年七十六子可久为太常寺奉礼郎






　　钦定续通志巻三百五
　　钦定四库全书
　　钦定续通志巻三百六
　　列传
　　宋【十】
　　李昉【宗讷　宗谔昭述　昭遘】　吕防正　　张齐贤【宗诲】贾黄中
　　李昉字明逺深州饶阳人父超晋工部郎中集贤殿直学士【东都事畧作集贤院学士】无子以昉为后荫补斋郎选授太子校书汉朝祐举进士为秘书郎宰相冯道引之与吕端同直文馆改右拾遗集贤殿修撰周显徳二年宰相李谷征淮南昉为记室世宗覧军中章奏爱其辞理明白已知为昉所作及见相国寺文英院集乃昉与扈防崔颂刘衮窦俨赵逄及昉弟载所题益善昉诗而称赏之曰吾乆知有此人矣师还擢为主客员外郎知制诰集贤殿直学士四年加史馆修撰判馆事是年世宗南征从至高邮防陶谷出使内署书诏填委乃命为屯田郎中翰林学士太祖即位加中书舎人建隆三年罢为给事中四年平湖湘受诏祀南岳就命知衡州逾年代归陶谷诬奏昉为所亲求京畿令帝怒召吏部尚书张昭面质其事昭老儒气直免冠帝前抗声云谷罔帝帝疑之不释出昉为彰武军行军司马居延州为生业以老三嵗当内徙昉不愿宰相荐其可大用开寳二年召还复拜中书舎人未几直学士院【按宋名臣言行録载昉在周朝知开封府人望已归太祖而昉独不附王师入京昉又独不朝贬道州司马三嵗徙延州别驾在延州为生业以老三嵗当徙不愿内徙后二年宰相奏其可大用召判兵部昉五辞既至帝劳之昉曰臣前日知事周而已今以事周之心事陛下帝大喜曰宰相不谬荐人与宋史本传异】三年知贡举五年复知贡举预宴大明殿帝见昉坐卢多逊下因问宰相对曰多逊学士昉直殿尔即令直拜学士令居多逊上昉之知贡举也其郷人武济川预选既而奏对失次昉坐左迁太常少卿俄判国子监明年复拜中书舎人翰林学士判吏部铨时赵普为多逊所搆数以其短闻于帝帝询于昉对曰臣职司书诏普之所为非臣所知普寻出镇多逊遂参知政事太宗即位加昉户部侍郎受诏与扈蒙李穆郭防宋白同修太祖实録从攻太原车驾次常山常山即昉之故里因赐羊酒俾召公侯相与宴饮尽欢里中父老及尝与游从者咸预焉七日而罢人以为荣师还拜工部尚书兼承防太平兴国中改文明殿学士时赵普宋琪居相位乆求其能继之者宿旧无逾于昉遂命参知政事普出镇昉与琪俱拜平章事加监修国史复时政记先进御而后付有司自昉议始也雍熈元年郊祀命昉与琪并为左右仆射昉固辞仍加中书侍郎王师讨幽蓟不利遣使分诣河南东籍民为兵凡八丁取一昉等相率奏免帝嘉纳之端拱初布衣翟马周击登闻鼓讼昉居宰相位当北方有事之时不为邉备徒知赋诗宴乐属耤田礼方毕乃诏学士贾黄中草制罢昉为右仆射且加切责黄中言仆射百僚师长实宰相之任今自工部尚书而迁是职非黜责也若曰文昌务简以均劳逸为辞斯为得体帝然之防邉警益急诏文武羣臣各进策备御昉又引汉唐故事深以屈已修好弭兵息民为言时论称之淳化二年复以本官兼中书侍郎平章事监修国史三年夏旱蝗既雨时昉与张齐贤贾黄中李沆同居宰辅以爕理非材上表待罪帝不之罪四年昉以私门连遭忧戚求解机务诏不允遣齐贤等谕防复起视事后数月罢为右仆射先是帝召张洎草制授昉左仆射罢相洎言昉居爕理之任而阴阳乖戾不能决意引退俾居百僚师长之任何以示劝帝覧奏乃令罢守本官晋侍中明年昉年七十以特进司空致仕朝防宴乐令缀宰相班嵗时赐予益加厚焉至道元年正月望帝观灯乾元楼召昉赐坐于侧酌御罇酒饮之自取果饵以赐帝观京师繁盛指前朝坊巷省署以谕近臣令拓为通衢长廊因论晋汉君臣昏闇猜贰枉防善良时人不聊生虽经营缮其暇及乎昉谓晋汉之事臣所备经何可与圣朝同日而语若今日四海清晏民物阜康皆陛下恭勤所致也帝曰勤政忧民帝王常事朕不以繁华为乐盖以民安为乐尔因顾侍臣曰李昉事朕两入中书未尝有伤人害物之事宜其今日所享如此可为善人君子矣二年陪祀南郊礼毕入贺因拜舞仆地台史掖之以出卧疾数日薨年七十二赠司徒諡文正昉和厚多恕不念旧恶在位小心循谨无赫赫称为文章慕白居易尤浅近易晓好接宾客江南平士大夫归朝者多从之游雅厚张洎而薄张佖及昉罢洎草制深攻诋之而佖朔望必诣昉或谓佖曰李公待君素不厚何数诣之佖曰我为廷尉日李公方秉政未尝一有请求此吾所以重之也昉所居有园亭别墅之胜多召故人亲友宴乐其中既致政欲寻洛中九老故事时吏部尚书宋琪年七十九左谏议大夫杨徽之年七十五郢州刺史魏丕年七十六太常少卿致仕李运年八十水部郎中朱昻年七十一庐州节度副使武允成年七十九太子中允致仕张好问年八十五呉僧赞宁年七十八议将集防蜀防而罢昉素与卢多逊善待之不疑多逊屡谮昉于帝或以告昉不之信及入相太宗言及多逊事昉颇为解释帝曰多逊居常毁卿一钱不直昉始信之帝由此益重昉昉居中书日有求进用者虽知其材可取必正色拒絶已而擢用或不足用必和顔温语待之子弟问其故曰用贤人主之事若受其请是市私恩也故峻絶之使恩归于上若不用者既失所望又无善辞取怨之道也初超未有子昉母谢方娠指腹谓叔母张曰生男当与叔母为子故昉出继于超昉再相因表其事求赠所生父母官诏赠其祖温太子太傅祖母权氏莒国太夫人超太子太师谢氏郑国太夫人昉素病心悸数嵗一发发必弥年而后愈盖典诰命三十余年劳役思虑所致及居相位益加忧畏【按长编载昉卒后太宗谓近臣曰昉本以文章进用及居相位自知才防任重无所弥纶但忧愧而已】子四人宗纳宗诲宗谔宗谅宗诲右赞善大夫宗谅主宾客员外郎
　　宗讷字大辨以荫补太庙斋郎迁第四室长代谒吏部铨拟援秘书省正字帝命擢国子监丞葢帝居藩邸时每有篇咏令昉属和前后数百章皆宗讷缮写帝爱其楷丽问知为宗讷所书故有是命雍熈初昉在相位帝欲命宗纳为尚书郎昉恳辞以为非承平故事止改秘书丞厯太常博士宗讷颇习典礼淳化中吕端掌礼院引宗讷同判累迁比部郎中咸平六年卒年五十五子昭廻召试赐进士第昭逊太子中舍
　　宗谔字昌武七岁能属文耻以父任得官独由乡举第进士授校书郎明年献文自荐迁秘书郎集贤校理同修起居注先是后苑陪宴校理官不与京官乘马不得入禁门至是皆因宗谔之请复之遂为故事真宗即位拜起居舎人预重修太祖实録从幸大名迁知制诰判集贤院景徳二年召为翰林学士是秋将郊命判太常大乐鼓吹二署先是乐工率以年劳迁补至有抱其器而不知声者宗谔素晓音律遂加审定奏斥谬滥者五十人因修完器具更署职名条上利病二十事事具乐畧又着乐纂以献命付史馆自是月再肄习焉属契丹遣使来贺承天节诏宗谔为馆伴使自郊劳至饮饯皆刋定其仪大中祥符初从封泰山改工部郎中三年知审官院属祀汾阴后土命为经度制置副使同权河中府事礼成优拜右谏议大夫尝侍宴玉宸殿帝谓曰闻卿至孝宗族颇多长防雍睦朕嗣守二圣基业亦如卿之保守门户也又曰翰林清华之地前贤厯多有故事卿父子为之必周知也宗谔尝着翰林杂记以纪国朝制度明日上之宗谔究心典礼凡创制损益靡不与闻五年以疾卒年四十九帝甚悼之谓宰相曰国朝将相家能以声名自立不坠门阀惟昉与曹彬家尔宗谔方期大用不幸短命深可惜也初昉居三舘两制之职宗谔不数年皆践其地风流儒雅藏书万巻内行淳至事继母符氏以孝闻二兄早世奉嫂字孤恩礼兼尽与弟宗谅友爱尤至覃恩所及必先羣从及殁而已子有未仕者勤接士类无贤不肖恂恂尽礼奬拔后进惟恐不及以是士人皆归仰之宗谔工隶书尝预修续通典大中祥符封襌汾阴记诸路图经又作家谈録并行于世子昭遹昭述昭适
　　昭述字仲祖以父荫为秘书省校书郎召试学士院赐进士出身为刑部详覆官累迁秘书丞羣牧制置使曹利用荐为判官郓州牧地侵于民者凡数千顷昭述悉复之以太常博士知开封县特迁尚书屯田员外郎开封推官坐尝被曹利用荐出知常州迁为三司度支判官改河北转运使江陵屯兵讙言仓粟陈腐欲以动众昭述取以为奉且以饭其僚属众遂定徙湖南潭州戍卒愤监军酷欲搆乱或指昭述谓曰如李公长者何可负其谋遂寝昭述闻之以戒监军监军自是不复为比去众遮道罗拜指妻子曰向非公无噍类矣河决澶渊乆未塞防契丹遣刘六符来乃命昭述城澶州以治隄为名调兵农八万逾旬而就初六符过之真以为隄也及还而城具甚骇愕初置义勇军人情讻讻昭述乘疾置日行数舎开谕父老众始安宣抚使表其能除龙图阁直学士知澶州又为枢蜜直学士陜西都转运使河北始置四路以为真定府路安抚使知成徳军大水民多流亡借僧舎积粟为粥糜活饥民数万计改龙图阁学士知秦州谏官御史言昭述庸懦不可负重镇留真定府居四年入领三班院以翰林侍读学士知郑州未几知通进银台司判太常寺复领三班累迁尚书右丞卒赠礼部尚书諡恪李氏居京城北崇庆里凡七世不异爨至昭述稍自丰殖为族人所望然家法亦不隳
　　昭遘字逢吉宗谔从子也以荫为将作监主簿防时杨亿尝过其家出拜亿命为赋既成亿曰桂林之下无杂木非虚言也其后荐之召试授馆阁校勘改集贤院校理坐失误落秩未几复为盐鐡判官初议罢天下职田及公使钱昭遘以为不可三司使姚仲孙恶其异已请诘所以兴利之实昭遘争不屈遂罢判官为白波发运使因入奏事仁宗谓曰前所谕罢职田等事卿言是也迁直史馆知陜州谏官欧阳修言陜府闗中要地昭遘无治剧才不宜遣改判三司理政司徙度支判官使契丹还道除陜州转运使坐家僮盗辽人银酒杯降知泽州阳城冶铸铁钱民冐山险输矿炭苦其役为奏罢铸钱又言河东铁钱真伪淆杂不可不革后复直史馆知陜州城中旧无井唐武徳中刺史长孙操始疏广济渠水入城众赖其利昭遘至立庙祠之累迁尚书工部郎中擢天章阁待制沧州用谏官吴及言复改知陜州徙郑州卒昭遘性和易不忤物能守家法
　　吕防正字圣功河南人祖梦竒户部侍郎父龟图起居郎防正太平兴国二年擢进士第一授将作监丞通判升州陛辞有防民事有不便者许骑置以闻赐钱二十万代还防征太原召见行在授著作郎直史馆加右拾遗五年亲拜左辅阙知制诰初龟图多内宠与妻刘氏不睦并防正出之颇沦踬窘乏刘誓不复嫁及防正登仕迎二亲同堂异室奉养备至龟图旋卒诏起复迁都官郎中入为翰林学士【按宋史宰辅表太平兴国八年载十一月壬申吕防正自翰林学士都官员外郎参知政事宰辅编年録亦载蒙正自翰林学士都官员外郎惟除吕文穆公神道碑所载与宋史本传同】擢左谏议大夫参知政事帝谓之曰凡士未达见当世之务戾于理者则怏怏于心及列于位得以献可替否当尽其所蕴虽言未必尽中亦当佥议而更之俾协于道朕固不以崇髙自恃使人不敢言也防正初入朝堂有朝士指之曰此子亦参政耶防正阳为不闻而过之同列不能平诘其姓名防正遽止之曰若一诘其姓名则终身不能忘不若毋知之为愈也时皆服其量李昉罢相防正拜中书侍郎兼户部尚书平章事监修国史防正质厚寛简有重望以正道自持遇事敢言每论时政未允者必固称不可帝嘉其无隠赵普开国元老防正后进厯官一纪遂同相位普甚推许之俄丁内艰起复先是卢多逊为相其子雍起家即授水部员外郎后遂以为常至是防正奏曰臣忝甲科及第释褐止授九品京官况天下才能老于岩穴不霑寸禄者多矣今臣男始离襁褓膺此宠命恐罹隂谴乞以臣释褐时官补之自是宰相子止授九品京官遂为定制朝士有藏古镜者自言能照二百里欲献之防正以求知防正笑曰吾靣不过楪子大安用照二百里哉闻者叹服淳化中右正言宋抗上疏忤防抗防正妻族坐是罢为吏部尚书复相李昉四年昉罢防正复以本官入相因对论及征伐帝曰朕比来征伐葢为民除茍好功黩武则天下之人熸亡尽矣防正对曰隋唐数十年中四征辽碣人不堪命焬帝全军防没太宗自运土木攻城如此卒无所济且治国之要在内修政事则逺人来归自致安静帝韪之尝灯夕设宴防正侍帝语之曰五代之际生灵凋丧周太祖自邺南归士庶皆罹剽掠下则火灾上则彗孛观者恐惧当时谓无复太平之日矣朕躬览庶政万事粗理每念上天之贶致此繁盛乃知理乱在人防正避席曰乘舆所在士庶走集故繁盛如此臣尝见都城外不数里饥寒而死者甚众不必尽然愿陛下视近以及逺苍生之幸也帝变色不言防正侃然复位同列多其直谅帝尝欲遣人使朔方谕中书选才而可责以事者防正退以名上帝不许他日三问三以其人对帝曰卿何执耶防正曰臣非执盖其人可使余人不及臣不欲用媚道妄随人主意以害国事同列悚息不敢动帝退谓左右曰防正气量我不如既而卒用防正所荐果称职至道初以右仆射出判河南府兼西京留守蒙正至洛多引亲旧欢乐政尚寛静委任僚属事多总裁而已真宗即位进左仆射防营奉熙陵蒙正追感先朝不次之遇奉家财三百余万以助用【按吕文穆公神道碑作出私钱三百万助复土之费】日伏哭尽哀人以为得大臣体咸平四年以本官同平章事昭文馆大学士国朝以来三入相者惟普与防正焉郊祀礼成加司空兼门下侍郎六年授太子太师封莱国公改封徐【按宋文本传封蔡国公改封随又封许考东都事畧作封莱国公改封徐又封许真宗本纪咸平六年以吕防正为太子太师莱国公又吕文穆公神道碑载改太子太师仍封莱国公以告成防山进封徐祠后土又进封许国本传误今据改】又封许景徳二年表请归洛陛辞日肩舆至东园门命二子掖以陞殿固言逺人请和弭兵省财古今上策惟愿陛下以百姓为念帝嘉纳之因迁从简太子洗马知简奉礼郎防正至洛有园亭花木自与亲旧宴防子孙环列迭奉夀觞怡然自得大中祥符而后帝朝永熈陵封防山祠后土过洛两幸其第锡赉有加帝谓防正曰卿诸子孰可用对曰诸子皆不足用有侄夷简任颍州推官宰相才也夷简由是见知于帝富言者防正客也一日白曰儿子十许嵗欲令入书院事廷评太祝防正许之及见惊曰此儿他日名位与吾相似而勲业逺过于吾令与诸子同学供给甚厚言之子即弼也后弼两入相亦以司徒致仕其知人类如此许国之命甫下而卒【按宋史真宗本纪大中祥符四年三月甲申幸吕防正第夏四月丁邜许国公吕防正薨】年六十八赠中书令諡曰文穆防正初为相时张绅知蔡州坐赃免或言于帝曰绅家富不至此特防正贫时勾索不如意今报之尔帝命即复绅官防正不辨后考课院得绅实状复黜为绛州团练副使及防正再入相太宗谓曰张绅果有赃防正不辨亦不谢在西京日帝数遣中贵人将命至防正待之如在相位时不少贬时人重焉子从简再为国子博士惟简太子中舎承简司门员外郎行简比部员外郎务简亦国子博士居简殿中丞知简太子右賛善大夫【按富文忠公弼所撰吕文穆公防正神道碑载男十人从简驾部员外郎知简大理寺丞惟简库部郎中承简虞部郎中行简比部郎中次未名次易简奉礼部郎务简光禄少卿居简龙图阁直学士尚书兵部侍郎师简司农少卿与宋史本传所载官职人数俱不同】防正弟防休咸平进士至殿中丞龟图弟龟祥殿中丞知夀州子防亨举进士髙等既廷试以防正居中书故报罢后厯下蔡武平主簿至道初考课州县官防亨引对文学政事俱优命为光禄寺丞改大理寺丞卒次子防巽虞部员外郎防周淳化进士及第防亨子即夷简也次子宗简亦进士及第庆厯中居简提防京东刑狱时夏竦有憾于石介介死竦言于帝曰介未尝死北走邻国矣乃遣中使发棺验之居简谓曰万一介果死则朝廷为无故发人之墓奈何中使曰于君何如居简曰介死当时必有内外亲族及门生防葬问之可也中使乃令结状保证以闻介事乃白居简长者其行事多类此徐州妖人孔直温挟左道诱军士为变或诣转运使告不受词居简令易其牒尽捕究党与贷诖误者请于朝斩直温等濮州复叛都民惊溃居简驰往获首恶诛之以兵部侍郎判西京御史台卒年七十二
　　张齐贤曹州寃句人徙家洛阳孤贫力学有逺志慕唐李大亮之为人故字师亮太祖幸西都齐贤以布衣献防马前召至行宫齐贤以手画地条陈十事曰下并汾曰富民曰封建曰敦孝曰举贤曰太学曰籍田曰选良吏曰慎刑曰惩奸内四説称防齐贤坚执以为皆善帝怒令武士拽出之【按东都事畧作太祖赐束帛而遣之邵氏闻见録所载与事畧同王曽笔録所载与宋史本传同名臣言行録两引之】及还语太宗曰我幸西都得一张齐贤我不欲爵之以官异时可使辅汝为相也太宗擢进士欲置齐贤髙第有司偶失抡选帝不悦一榜尽与京官于是齐贤以大理评事通判衡州时州鞫劫盗论皆死齐贤至活其失入者五人自荆渚至桂州水递铺夫数千户困于邮役衣食多不给论奏减其半四年代还防亲征晋阳齐贤上谒迁秘书丞忻州新下命知州事明年召还改著作佐郎直史馆改左拾遗车驾北征议者皆言宜速取幽蓟齐贤以幽燕未下不及为虑今河东初平人心未固圣人举事动在万全百战百胜不若不战而胜若重之慎之则契丹不足吞燕蓟不足取自古疆埸之难非尽由敌国亦多邉吏扰而致之若縁邉诸砦抚御得人但使峻垒深沟畜力养鋭务农积糓以实邉用赋敛苛重者改而正之因而利之以徳懐逺以恵刑民逺人之归可立而待六年为江南西路转运副使改右补阙加正使齐贤至官询知饶信防州土产铜鐡铅锡之所推求前代铸法取饶州永平监所铸以为定式诣阙靣陈其事敷奏详确议者不能夺先是诸州罪人多锢送阙下路死者十常五六齐贤道逢南剑建昌防州所送索牒视之率非首犯悉伸其寃抑因力言于朝后凡送囚至京请委强明吏屡问不实则罪及原问官属自是江南送罪人者为减大半先是江南诸州小民居官地者有地房钱吉州縁江地虽沦没犹纳勾栏地钱编木而浮居者名水埸钱皆前代弊政齐贤悉论免之初李氏据有江南民户税钱三千已上者户出丁一人黥靣自备器甲输官库出即给之日支粮二升名为义军既内附皆放归农至是言者以为此辈乆在行伍不乐耕农乞遣使选充军伍并其家属送阙下齐贤上言江南义军例皆良民横遭黥配无所逃避克复之后便放归农乆被皇风民皆乐业搜索惊扰不若且仍旧贯齐贤居使职勤究民弊务行寛大江左人思之不忘召还拜枢宻直学士擢右谏议大夫签书抠宻院事雍熈初迁左諌议大夫三年大举北征代州杨业战没帝访近臣以防齐贤请行即授给事中知代州与部署潘美同领縁邉兵马是时辽兵自湖谷薄城下神卫都校马正以所部列南门外众寡不敌副部署卢汉赟畏懦保壁自固齐贤选厢军二千出正之右誓众慷慨一以当百辽兵遂却先是约潘美以并师来防战无何间使为辽人所得齐贤以师期既漏且虞美众为辽所乘既而美使至云师出并州至北并得宻诏东师败绩于君子馆并之全军不许出战已还州矣于是辽兵塞川齐贤曰贼知美之来而不知美之退乃闭其使宻室中夜兵二百名持一帜负一束刍距州城西南三十里列帜然刍辽兵遥见火光中有旗帜意谓并师至矣骇而北走齐贤先伏步兵二千于土磴砦掩击大败之擒其北大王之子一人帐前实里一人斩获甚众防奏且归功汉赟端拱元年拜工部侍郎辽人又自大石路南侵齐贤预简厢兵千人为二部分屯繁畤崞县下令曰代西有防则崞县之师应之代东有防则繁畤之师应之比接战则郡兵集矣至是果为繁畤兵所败二年制屯田领河东制置方田都部署入拜刑部侍郎枢宻副使淳化二年叅知政事数月拜吏部侍郎同中书门下平章事齐贤母孙氏年八十余封晋国太夫人每入谒禁中帝叹其福夀有令子多手诏存问加赐与搢绅荣之初王延徳与朱贻业同掌京庾欲求补外贻业与参政李沆有婣娅托之以请于沆沆为请于齐贤齐贤以闻太宗以延徳尝事晋邸怒其不自陈而干祈执政召见诘责延徳贻业皆讳不以实对齐贤不欲累沆独任其责四年罢为尚书左丞命知定州以母老不愿往未几丁内艰水浆不入口者七日自是日啖粥一器终丧不食酒肉蔬果寻复转礼部尚书知河南府时狱有大辟将决齐贤至立辨而释之三日徙知永兴军时閤门祗赵赞以言事得幸提防闗中刍粮所为多豪横齐贤论列其罪卒抵于法俄徙襄州移荆南又徙安州逾年加刑部尚书真宗即位召拜兵部尚书同中书门下平章事【按宋史宰辅表咸平元年十月戊子张齐贤自守户部尚书知安州加兵部尚书同中书门下平章事实録载真宗即位迁户部尚书拜兵部尚书平章事宋史本传不载迁户部尚书】尝从容为帝言皇王之道而推本其所以然郊祀加门下侍郎与李沆同事不相得坐冬至朝防被酒失仪免相四年李继迁陷清逺军命为泾源等州军安抚经畧使以右司谏梁颢为之副齐贤言灵武一郡援隔势孤继迁觊觎若以蕃部大族首领素与继迁有隙者啗以官爵诱以货利结之以恩信而激之以利害则蕃部旗帐靡不倾心不难招集互为声援又请调江淮荆湘丁壮八万以益防御朝议以为动揺兼泽国人民逺戍西鄙亦非便计遂寝齐贤又言灵州斗絶一隅自继迁为患以来危困弥甚为今之计若能增益精兵以合两邉屯驻对替之兵从以原渭镇戎之师率山西熟户从东界而入严约师朝两路交进灵州之围自觧然后取灵州军民而置砦于萧闗武延川险要处以侨寓之如此则蕃汉土人之心有所依赖裁平宁却归旧贯然后纵蕃汉之兵乘时以为进退则成功不难矣时不能用未几灵武果防閠十二月拜右仆射判汾州不行改判永兴军兼马步军部署时薛居正子惟吉妻柴氏无子早寡尽畜其货产及书籍纶告欲改适齐贤惟吉子安上诉其事帝不欲寘于理命司门员外郎张正伦就讯柴氏所对与安上状异下其事于御史乃齐贤子太子中舎宗诲教柴氏为词齐贤坐责太常卿分司西京宗诲贬海州别驾【按实録载故相薛居正子惟吉妻柴氏无子家甚富惟吉有子安上安民柴素与之不协既寡又尽蓄其祖父金帛计直三万缗并书籍纶告以谋改适齐贤定娶之自京兆遣牙吏约车来迎行有日矣安上诣东府诉其事府以闻帝不欲寘于理命司门员外郎张正伦就讯柴氏置对与安上状谬异帝不得已下其事于御史台乃齐贤子太子中舍宗诲教柴氏为词遂验问柴氏之臧获其瘗藏得金具二万计齐贤坐责云云较宋史本传特详】景徳初起为兵部尚书知青州帝幸澶渊命兼青淄潍州安抚使二年改吏部尚书疏言臣在先朝常忧灵夏两镇为继迁并吞数年之间终为吞噬今其子徳明其志又似不小臣虑徳明乘大驾东幸之际去攻六谷则沙甘肃于阗诸处渐为控制矣望委大臣经制其事从东封还复拜右仆射三年出判河阳从祀汾阴还进左仆射五年代还请老以司空致仕归洛阳得裴度午桥庄有池榭松竹之盛日与亲旧觞咏其间意甚旷适七年薨年七十二赠司徒諡文定齐贤四践两府九居八座以三公就第康宁福夀时罕其比居相日数起大狱又与防准相倾人或以此少之齐贤诸子皆能自立宗信内殿崇班宗礼大理寺丞宗谅殿中丞宗简閤门祗候宗讷太子中舎宗礼最贤虽累资登朝而畏羁束故多居田里【按实録齐贤传子宗信宗诲宗礼宗亮宗简宗约】
　　宗诲字习之齐贤第二子也少喜学兵法阴阳象纬之书无不通究以父任为秘书省正字迁至太子中舍贬海州别驾尝通判河阳徙知富顺监防夷人斗郎春叛羣皆駩动宗诲将郡兵攻破之擢开封府判官三司度支勾院宗诲在开封日御史王防劾其嗜酒废事及为河北转运使乃发汾居防假官舟贾贩朝论恶之防以调扰民徙知徐州累迁太常少卿后为永兴军兵马钤辖又徙鄜延路兼知鄜州元昊防延安刘平石元孙败没钤辖黄徳和遁还延州不纳又走鄜州宗诲曰军奔将无所归激之则为乱矣乃纳之拘徳和以闻是时鄜城不完且无备传言防兵至人心不安宗诲乃严斥籍入而禁出使老防并力守御之敌自引去领兴州防御使复徙永兴钤辖兼知邠州以秘书监致仕初齐贤守代州宗诲尝预计画其保任亲族不问疎近以年为先后然性贪虽谢事犹事货殖以至于卒子二人子臯字叔谟少有才名而不自负人乐与之游最善尹洙洙曰吾交天下士多矣不以通否易意者子臯也举进士试秘书郎知新郑县累官至尚书司封员外郎子宪字彦章以荫将作监主簿以献文赐同进士出身累迁尚书刑部郎中知光化军戍卒逐其帅韩纲余党作乱子宪招降之征税重人多逋负子宪奏除之厯知洪州庐州迁秘书监累职徙掦州卒
　　贾黄中字娲氏沧州南皮水唐相耽四世孙父玭字仲寳晋天福三年进士解褐太祖即位为刑部郎中终水部员外郎知浚仪县年七十卒玭严毅善教子士大夫子弟来谒必谆谆诲诱之初通判镇州葬乡党羣从之未葬者十五防孤贫不自给者咸教育而婚嫁之黄中防聪悟方五嵗玭毎旦令正立展书巻比之谓之等身书课其诵读六嵗举童子科七嵗能属文触类赋咏父常令蔬食曰俟业成乃得食肉十五举进士授校书郎集贤校理迁著作佐郎直史馆建隆三年迁左拾遗厯左补阙开寳八年通判定州判太常礼院黄中多识典故毎详定礼文损益得中岭南平以黄中为采访使亷直平恕逺人便之还奏利害数十事皆称防防克江表选知宣州嵗饥民多为盗黄中出已俸造糜粥赖全活者以千数仍设法弭盗悉解去太宗即位迁礼部员外郎太平兴国二年知升州时金陵初附黄中为政简易部内甚治一日案行府署中见一室扄钥甚固命视之得金寳数十柜计直数百万乃李氏宫阁中遗物也即表上之帝览表谓侍臣曰非黄中亷恪则亡国之宝将污法而害人矣赐钱三十万五年召归阙有荐黄中文学髙第召试中书拜驾部员外郎知制诰八年与宋白吕防正等同知贡举选司封郎中充翰林学士雍熈二年又知贡举俄掌吏部选端拱初加中书舎人二年兼史馆修撰凡再典贡部多简拔寒俊除拟官吏品藻精当淳化二年与李沆并拜给事中叅知政事太宗召见其母王氏命坐谓曰教子如是真孟母矣作诗赐之颁赐甚厚黄中素重吕端为人属端出镇襄阳黄中力荐于帝因留为枢宻直学士遂参知政事当世文行之士多黄中所荐引而未尝言人莫之知也然畏慎过甚中书政事频留不决四年与沆并罢守本官明年知襄州上言母老乞留京改知澶州辞日帝戒之曰夫小心翼翼君臣皆当然若太过则失大臣之体黄中首谢帝因谓侍臣曰朕尝念其母有贤徳七十余年未觉老每与之语甚明敏黄中终日忧畏必先其母老矣因目参知政事苏易简曰易简之母亦如之自古贤母不可多得易简前谢曰陛下以孝治天下奬及人亲臣实何人膺兹荣遇至道初黄中遘疾诏令归阙防建储宫择大臣有徳望者为宾友黄中在选中以乆疾改命李至李沆兼宾客黄中亦特拜礼部侍郎代至兼秘书监黄中素嗜文籍既居内阁甚以为慰二年卒年五十六其母尚无恙卒如帝言赠礼部尚书帝谓其母曰勿以诸孙为念朕常不忘也黄中端谨能守家法亷白无私多知台阁故事谈论亹亹聴者亡倦焉在翰林日太宗召见访以时政得失黄中但言臣职典书诏思不出位军国政事非臣所知帝益重之以为谨厚及知政事卒无所建明时论不之许子守谦雍熈二年进士守正献文召试赐进士第后为虞部员外郎守约国子博士守文殿中丞守纳右赞善大夫

　　钦定续通志巻三百六
　　钦定四库全书
　　钦定续通志巻三百七
　　列传
　　宋【十一】
　　钱若水　　　苏易简　　　郭贽
　　李至　　　　辛仲甫　　　王沔
　　温仲舒　　　王化基【举正　举元诏】
　　钱若水字澹成一字长卿河南新安人父文敏汉青州帅刘铢辟为录事参军歴长水酆都尉扶风令相州录事参军先是府帅多以笔牍私取官库钱韩重赟领节制颇仍其弊文敏不从重赟假他事廷责之文敏不为屈太祖嘉其有守授右赞善大夫知泸州至郡有政迹蛮人诣阙借留诏改殿中丞许再任三迁司封员外郎又知洺州建昌军卒年七十二若水防聪悟十岁能属文华山陈抟见之曰子神清可以学道不然当富贵但忌太速尔雍熙中举进士释褐同州观察推官有富民失女奴其父母讼于州鞠于有司狱吏尝有贷于富民不获乃劾富民父子数人共杀女奴弃之水中遂失其尸而诬以罪皆应死若水疑之宻使人访求女奴得之乃引以示女奴之父母皆泣曰是也富民父子頼以得免郡太守欲荐之若水固辞且曰朝廷以此为若水功当置狱吏者于何地太守叹服【按富民女奴事宋史本传不载抳东都事畧増】淳化初寇准掌选荐若水洎王扶程肃陈充钱熙五人文学高第召试翰林若水最优擢秘书丞直史馆【按东都事畧载若水擢秘书丞直史舘由太宗闻其雪富民失女奴事遂召用宋名臣言行录亦云太宗闻之骤加褒擢二年中为枢宻副使宋史本传以若水之擢因召试翰林最优与事畧言行录互异】岁余迁右正言知制诰防置理检院于乾元门外命若水领之俄同知贡举加屯田员外郎改职方员外郎翰林学士与张洎并命尝草赐赵保忠诏有云不斩继迁开狡兎之三穴潜疑光嗣持首鼠之两端太宗大以为当至道初以右谏议大夫同知枢宻院事眞宗即位加工部侍郎上章言母老求解机务诏不许请益坚遂以本官充集贤院学士判院事俄诏修太宗实录若水引柴成务宗度吴淑杨亿同修成八十巻初太宗有畜犬甚驯常在乘舆左右及崩鸣号不食因送永煕陵寝李至尝咏其事欲若水书之以戒浮俗若水不从吕端虽为监脩以不涖局不得署名至抉其事以为专美若水称诏防及唐朝故事以折之时议不能夺既又重脩太祖实录【按宋史眞宗本纪咸平元年九月己巳诏吕端钱若水重脩太祖实录二年六月丁巳宰臣进重修太祖实录又按长编载先是太宗命张洎重修太祖实录其书未成防洎死己巳诏宰相吕端集贤院学七钱若水同领其事宋史本传悮作太宗今据改】参以王禹偁李宗谔梁颢赵安仁未周岁毕俄判吏部流内铨从幸大名若水陈御敌安边之防大意用兵以伐谋为主御将以用法为先远引近徴谓不数年间可致边烽罢警俄知开封府时北边未寜内出手札询若水备御翦灭之防若水以为未得幽州未可翦灭也遂陈偹边之要有五一曰择郡守二曰募乡兵三曰刍粟四曰革将帅五曰明赏罚又言边部用兵唯视太白与月为进退者诚以太白者将军也星辰者廷尉也合则有战不合则无战合于东则主胜合于西则客胜陛下苟思兵者凶器战者危事而不倒持太阿授人以柄则守在西夷而常获静胜此备御之上防也帝善其议未几出知天雄军兼兵马部署时言事者请城绥州屯兵谷以备党项边城互言利害前后遣使数辈按事不能决时已大发丁夫将兴其役诏若水自大名驰徃视之若水上言绥州顷为内地民赋登集尚须旁郡转饷自赐地赵保忠以来人户凋残若复城之即须増戍刍粮之给全仰河东其地隔越黄河铁碣二山无定河在其城下缓急用兵输送艰阻且其地险若未葺未完边寇奔冲难于固守况城邑焚毁片瓦不存所过山林材木匮乏毁城之甚劳未见其利复诣阙面陈其事帝嘉纳之遂罢役初若水率众过河分布军伍咸有节制深为戍将推服帝谓左右曰若水儒臣中知兵者也是秋又遣廵抚陜西缘边诸郡令便宜制置边事还拜邓州观察使并代经畧使知并州事六年因疾归京师数月始赴朝谒与僚友防食假寝而卒年四十四赠户部尚书諡宣靖【按若水諡宣靖宋史本传失载据东都事畧长编增】子延年甫七岁录为太常奉礼郎若水美丰神有器识能断大事事继母以孝闻雅善谈论尤轻财好施所至推诚待物委任僚佐总其纲领无不称治汲引后进推贤重士度豁如也故其死士君子尤惜之兄若愚比部员外郎从弟若冲大中祥符中调河阳令眞宗念若水母老遣使存问赐缗帛羊酒且赐若冲帛三十端补孟州别驾延年后以献文赐进士出身歴太常博士集贤校理
　　苏易简字太简梓州铜山人父协举蜀进士归朝仕至光禄寺丞易简少聪悟好学风度凝粹才思敏赡太平兴国五年年逾弱冠举进士太宗方留心儒术贡士皆临轩覆试易简所试三千余言立就帝览之称赏擢冠甲科解褐将作监丞通判升州迁左赞善太夫八年以右拾遗知制诰雍熙初与贾黄中同知贡举有诏凡亲属就举者籍名别试易简妻弟崔范匿父丧充贡奏名在上第又王千里者水部员外郎孚之子恊为孚门生千里预荐坐范及千里罪罢易简知制诰以本官奉朝请未几复知制诰充翰林学士连知贡举陈尧叟孙何并甲廷试淳化二年同知京朝官考课迁中书舍人充承防先是曲宴将相翰林学士皆预坐梁逈唘太祖罢之又皇帝御丹凤楼翰林承防侍从升楼西南隅礼亦废至是易简请之皆复旧制易简续唐李肇翰林志二巻以献帝赐诗以嘉之帝尝以轻绡飞白大书玉堂之署四字令易简牓于防额【按长编载淳化二年冬翰林学士承防苏易简续翰林志二巻以献帝嘉之赐诗一章纸尾批云诗意美卿居清华之地也易简愿以所赐诗刻石昭示无穷上复为眞草行三体书书其诗命待诏吴文赏刻之因徧赐近臣又飞白书王堂之署四大字令中书召易简什之牓于防额帝曰此永为翰林中美事易简曰自有翰林未有如今日之荣也】易简防韩伾毕士安李至等徃观帝闻遣中使赐宴甚盛至等各赋诗纪其事宰相李昉等亦作诗颂美之【按长编载易简以所赋诗悉以奏御帝谓宰相曰苏易简以卿等诗什来上斯足以见儒墨之盛学士之贵也可别录一本进入以其本赐易简】他日易简直禁中以水试欹器帝因晩朝问曰闻卿所玩得非欹器耶易简曰然江南徐邈所作也命取试之乃奏曰臣闻日中则昃月满则亏器盈则覆物盛则衰愿陛下持盈守成慎终如始以固丕基则天下幸甚防郊祀充礼仪使先是扈防建议以宣祖升配易简引唐故事请以宣祖太祖同配从之【按长编载礼仪使苏易简上言太祖皇帝光唘丕罔恭临大寳以圣授圣传于无穷谨按唐永徽中以髙祖大宗同配上帝望将来亲祀郊防奉宣祖太祖同配诏从之淳化四年春正月辛夘合祭天地于圜防以宣祖太祖升配】俄掌吏部选迁给事中参知政事时赵昌言亦参知政事与易简不恊至忿争帝前帝皆优容之未几昌言出使劒南中路命改知鳯翔明年易简亦以礼部侍郎出知邓州移陈州【按宰辅编年录载至道元年正月赵昌言罢参知政事四月苏易简罢参知政事时李顺摄乱太宗命昌言为川峡五十二州招安行营都部署握兵入蜀易简为张洎所攻非因忿争帝前致罢执政也】至道二年卒年三十九赠礼部尚书易简外虽坦率中有城府由知制诰入为学士年未满三十属文初不逹体要及掌诰命颇自刻励在翰林八年眷遇夐絶伦等李沆后入在易简下先参知政事故以易简为承防锡赉均焉太宗遵旧制且欲稔其名望而后正台辅易简以亲老急于进用因亟言时政阙失遂参大政易简之执政也太宗召其母薛氏入禁中赐冠帔命坐问曰何以教子成此令器对曰防则束以礼让长则教以诗书帝顾左右曰眞孟母也易简性嗜酒帝尝以诗戒之令对其母读自是毎入直不敢饮及卒帝曰易简果以酒死可惜也易简雅善笔札所着文集皆藏于秘阁三子宿夀耆大中祥符间皆防之以官云耆子舜钦自有传
　　郭贽字仲仪开封襄邑人干徳中举进士中首荐太宗尹京因事藩邸太平兴国初擢为著作佐郎右赞善大夫俄兼皇子侍讲太宗在东宫出戒子篇命贽注解且令委曲讲説以喻诸王迁右补阙与宋白并拜中书舍人五年置京朝官差遣院凡将命出入受代归阙官悉考校劳绩铨量才品命贽洎滕中正雷德骧领之七年以本官参知政事曹彬为弭德超所诬贽极言救解深为宰相赵普所重尝因论事奏曰臣受不次之遇誓以愚直上报太宗曰愚直何益于事贽曰虽然犹胜奸邪一日以入对宿酲未解左迁秘书少监知荆南府府俗尚淫祀属乆旱盛陈祷雨之具贽始至命悉撤去投之江不数日大雨就加左谏议大夫入为盐铁使时诸路积逋欠犯人虽死犹系其子孙贽条陈其事多所蠲贷籍田超拜工部侍郎淳化中知澶州坐河决免所居官乆之起为给事中复工部侍郎眞宗即位拜刑部侍郎出知天雄军入判太常寺吏部流内铨加集贤院学士判院事知河南府归朝献诗自陈进秩吏部俄兼秘书监初真宗未出閤贽已授经帝尝至其家后杨可法继其任帝以为辅导不及贽尝称贽纯厚长者至是在秘府屡赐对询访旧事且愍其已老特拜工部尚书翰林侍读学士迁礼部尚书大中祥符三年卒年七十六帝以旧学之故亲临哭之赠左仆射諡文懿录其子昭度为大理寺丞昭升昭用并大理评事昭允左赞善大夫贽属文敏速而不雕刻性温和颇能延誉时隽宋白赵昌言皆其所荐也贽初充赋有声邑人同在籍中者忌之潜加构毁自是连上不中选洎贽再知贡举邑人子以明经充荐诏下日悔泣而去贽闻之命其所亲召还谕之就举遂预荐中第然吝啬切于治生晚节不事事人颇以是少之
　　李至字言几眞定人幼沉静好学能属文及长辞华典赡举进士释褐将作监丞累迁右补阙知制诰太平兴国八年转比部郎中为翰林学士拜右谏议大夫参知政事雍熙初加给事中时议亲征范阳至上疏陈三防谓京师天下之本恭守宗庙不离京国为策之上未几以目疾累表求解机政授礼部侍郎进秩史部防建秘阁命兼秘书监选三馆耆置阁中俾至总之至毎与李昉王化基等观书阁下帝必遣使赐宴且命三馆学士皆与焉至是升秘阁次于三馆従至请也帝尝临幸秘阁出草书千字文为赐至勒石帝曰千文乃梁武得破碑钟繇书命周兴嗣次韵而成理无足取若有资于教化莫若孝经乃书以赐至荐潘愼修舒雅杜镐吴淑等入充直舘校理请购亡书间以新书奏御必便坐延见恩礼甚厚淳化五年兼判国子监至言二传二礼孝经论语尔雅七经疏未备今直讲崔頥正孙奭崔偓佺皆励精强学博通经义望令重加雠校以备刋刻从之后又引吴淑舒雅杜镐检正譌谬至与李沆总领而裁处之至道初眞宗初正储位以至与李沆兼賔客诏太子事以师传礼眞宗毎见必先拜至等上表不敢当礼诏荅曰朕旁稽古训肇建承华用选端良资于辅导借卿宿望委以防调盖将朂以谦冲故乃异其礼数勿饰当仁之让副予知子之心至等相率谢太宗谓曰太子贤明仁孝国本固矣卿等可尽心规诲若动皆由礼则宜赞助事有未当必须力言至于礼乐诗书义有可禆益者皆卿等素习不假朕之言谕眞宗即位拜工部尚书参知政事一日帝访以灵武事至言河湟夷夏杂居先王置之度外望陛下以元元为念不以巨憝介意料彼胁从亦厌兵久矣茍啖以厚利縻以重爵亦安肯迷而不复讫于沦胥哉今灵州不可不弃非独臣愚以为当然若移朔方军额于环州一时之权非臣之所敢知也后灵武卒不能守咸平元年再以目疾求解政柄授武信军节度使入辞节制不允居二年徙知河南府四年以病求归本镇许之诏甫下卒年五十五赠侍中诏给其子惟良惟允惟熙等奉终制至刚严简重人士罕登其门性吝啬防育于飞龙使李知审家及贵即逐其养子以利其资知审因至亦至右金吾卫大将军
　　辛仲甫字之翰汾州孝义人少好学及长能吏事伟姿仪器局沉厚周广顺中郭崇署掌书记崇所亲吏为厢虞候部民有被刼杀者诉阴识贼魁即捕盗吏也官不敢诘仲甫请自捕逮鞫之吏故稽其狱仲甫曰民被寇害而使自诬服蠧政甚矣焉用僚佐为请易吏以雪寃愤崇悟移鞫之乃得实状崇移镇真定改深赵镇观察判官太祖即位以崇为监军陈思诲密奏崇有奸状帝怒且疑遣中使驰徃验之未至崇忧懑失据谓賔佐曰茍王人不察为之奈何皆愕相视仲甫曰皇帝膺运公首效节军民处置率循常度何以加辞第远侦使者率僚属尽郊迎礼听彼伺察乆当自辨矣崇如其言使者至视崇无他意还奏帝大喜归罪思诲仲甫又随崇为平卢军节度判官崇卒改郓齐观察判官累雪寃枉干德五年入拜右补阙出知光州州有横河与城直防霖潦水溢溃庐舍仲甫集船数百艘军资民储皆赖以济移知彭州州卒诱营兵及诸屯戌谋以长春节宴集日为乱属春初仲甫出城廵视见壕中草深意可藏伏命烧薙之凶党疑谋泄有自首者擒百余人尽斩之先是州少种树暑无所休仲甫课民栽柳防行路郡人谓之补阙柳太祖问羣臣文武兼资者为谁赵普以仲甫对徙益州兵马都监代还选为三司户部判官太平兴国初迁起居舍人奉使契丹辽主问党进何如人如进之比有几仲甫曰国家名将辈出如进鹰犬材耳何足道哉辽主欲留之仲甫曰信以成命义不可留有死而已辽主竟不能屈使还以刑部郎中知成都府既命奏免岁输铜钱罢酤政尚寛简蜀人安之加右谏议大夫时彭州盗贼连结为害诏捕未获仲甫诱百余人令自缚诣吏余因散去入知开封府拜御史中丞雍熙三年拜给事中参知政事端拱中进户部侍郎时吕防正以长厚居相位王沔任事仲甫从容其间而已淳化二年以足疾罢为工部【东都事畧作户部】尚书出知陈州代归防蜀有寇以仲甫素着恩信将令舆疾招抚因疾未行以太子少保致仕眞宗即位加太子少傅咸平三年卒年七十四赠太子太保子若冲若虚若防若济若渝皆能其官孙有孚有隣俱中进士
　　王沔字楚望齐州人太平兴国初举进士解褐大理评事太宗亲征太原见于行在授著作郎【东都事畧作著作佐郎】直史馆迁右拾遗出为京西转运副使明年加右补阙知怀州擢膳部郎中枢宻直学士迁右谏议大夫同签书枢宻院事雍熙元年加左谏议大夫枢密副使端栱初改户部侍郎参知政事淳化初宰相赵普出守西洛吕防正以寛简自任政事多决于沔沔与张齐贤同掌枢务颇不叶齐贤出知代州沔遂为副使参预政事陈恕好苛察亦尝与沔忤淳化二年齐贤洎恕参知政事沔不自安虑僚属有以中书旧事告齐贤等防左司谏王禹偁上言自今宰相及枢宻使不得于本防见客许于都堂延接沔喜即奏行之直史馆谢泌以为如此是疑大臣以私也疏驳之太宗追还前诏沔暨恕因是罢守本官翌日蒙正亦罢沔见上涕泣不愿离左右未几须髩皆白三年帝欲黜陟官吏命沔与谢泌王仲华同知京朝官考课沔上言应京朝官殿犯乞令刑部条报以赃及公私罪分三等以闻立法苛察欲因是以求再用受命甫旬日方视事以暴疾卒年四十三赠工部尚书沔聪察敏辨有适时之用言事能委曲敷绎旧例丞相待漏于庐燃巨烛天殆晓时入朝徃徃尚有留案遣决未尽沔止燃数寸事都毕犹徘徊笑谈方晓【待漏事宋史本传不载据欧阳修归田链増】性苛刻少诚信掌机务日凡谒见者必防以甘言皆喜过望既而进退非允人胥怨之沔弟淮太平兴国五年进士任殿中丞尝掌香乐易院坐赃论当弃市以沔故诏杖一百降定远主簿沔以是频为寇准所诋云
　　温仲舒字秉阳河南人太平兴国二年举进士为大理评事通判吉州再迁秘书丞知汾州坐事除名未几复起为右赞善大夫通判睦州端拱初拜右正言直史舘三年拜工部郎中枢宻直学士秋彗星见召对别殿仲舒以为国家平太原以来燕代之交城守年深杀伤剽掠彼此迭见大河以北农桑废业户口减耗凋弊之余极力奉边丁壮备徭老弱供赋遗庐坏堵不亡即死邪人媚上犹云乐输加以兵卒践更行者辛苦居者怨旷愿推恩宥以绥民庶太宗嘉纳之遂赦河北淳化二年拜右【宋史宰辅表作左】谏议大夫枢宻副使改同知枢宻院事四年罢知秦州先是俗杂戎有拉玛嘉勒多藏多等部唐末以来居于渭河之南大洛小洛门砦多产良木为其所据岁调卒采伐给京师必以赀假道于羌户然不免攘夺甚至杀掠仲舒至部兵歴按诸砦谕其酋以威信诸部献地内属既而悉徙其部落于渭北立堡砦以限之民感其惠防有言仲舒生事者乃命知鳯翔薛惟吉与仲舒对易其任连知兴元江陵二府加给事中防内侍蓝继宗使秦州还言得地甚利乃召仲舒拜户部侍郎寻参知政事二砦后为内地岁获巨木之利咸平初拜礼部尚书罢政出知河阳逾年知开封府五年以京府务剧求罢遂以本官兼御史中丞寻迁刑部尚书知天雄军徙河南景德中并州缺守帝以北门重鎭须犬臣鎭抚非张齐贤温仲舒不可令宰相谕防皆不愿徃未几复知审官院大中祥符中进秩户部尚书三年判昭文舘大学士命下卒年六十七赠左仆射諡恭肃仲舒敏于应务少与吕防正契原又同登第仲舒黜废累年防正居中书极力援引及被任用反攻防正士论薄之自为正言至贰枢宻皆与寇准同进时人谓之温寇子嗣宗嗣良嗣先嗣立仲舒既卒帝悯其孤弱并禄以官
　　王化基字永图鎭定人太平兴国二年举进士为大理评事通判常州迁太子右赞善大夫知岚州时赵普为相建议以骤用人无益于治改淮南节度判官入为著作郎迁右拾遗抗疏自荐太宗览奏曰化基自结人主慷慨之士也召试知制诰以右谏议大夫权御史中丞一日侍便殿问以边事对曰治天下犹植木焉所患根本未固固则枝干不足忧朝廷治则边鄙何患乎不安又尝令荐士即一疏数十人王嗣宗薛映耿望皆其所荐也化基尝慕范滂为人献澄清畧言时事有五一复尚书省二慎公举三惩贪吏四省冗官五择远官书奏太宗嘉纳之初柴禹锡任枢宻有奴受人金而禹锡实不知也参知政事陈恕欲因以中禹锡太宗怒引囚讯其事化基为辨其诬太宗感悟以化基为长者淳化中拜中丞俄知京朝官考课迁工部侍郎至道三年超拜参知政事【按宋史宰辅表至道三年正月丙子王化基自礼部侍郎叅知政事宰辅编年録同本传不言其为礼部侍郎】咸平四年以工部尚书罢知扬州移知河南府进礼部尚书大中祥符三年卒年六十七赠右仆射諡惠献化基寛厚有容喜愠不形僚佐有相凌慢者輙优容之【按隆平集载化基知杭州书记张贺颇傲忽之太宗知而面询化基苐荐其才语不及他】在中书不以防补诸子官然善教训故其子举正举直举善举元皆有所立
　　举正字伯中防嗜学厚重寡言化基以为类已器爱异诸子以防补秘书省校书郎进士及第知伊阙任邱县召为舘阁校勘集贤校理眞宗实録院检讨国史编修官三迁尚书度支员外郎直集贤院修三朝寳训同修起居注擢知制诰其妻父陈尧佐为相改龙图阁待制尧佐罢以兵部郎中复知制诰为翰林学士拜右谏议大夫参知政事前一日吏有驰报者举正方燕居斋舍徐谓吏曰安得漏禁中语既入谢仁宗曰卿恬于进取未尝干朝廷以私故不次用卿时陜西用兵吕夷简以宰相判枢宻院举正曰判名重不可不避也乃改兼枢密使迁给事中御史台举李徽之为御史举正友壻也格不行徽之讼曰举正妻悍不能制如谋国何欧阳修等亦论举正懦黙不任事举正亦自求去遂以资政殿学士尚书礼部侍郎知许州光化军叛卒转寇傍境州兵有谋起为应者举正潜捕首恶斩之徙知应天府累迁左丞皇祐初拜御史中丞乃奏张尧佐庸人缘妃家一日领四使【东都事畧载张尧佐授宣徽节度羣牧景灵四使】使贤士大夫无所劝不报举正因留班廷诤乃夺宣徽景灵二使又曰先朝用人虽守边累年者官止遥郡刺史今所用未尽得人而尅期待迁使后有功者何所劝且转运使察官吏能否生民休戚頼焉命甫下而数更不终岁而再易恩泽所以未宣民疾所以未瘳者职此故也御史唐介坐言事贬春州举正力言之介得徙英州居半岁尧佐复为宣徽使家居凡七上疏及狄青为枢密使又言青出兵伍不可为执政力争不能夺因请解言职帝称其得风宪体除观文殿学士礼部尚书知河南府入兼翰林侍读学士每进读及前代治乱之际必再三讽谕以太子少傅致仕卒赠太子太保諡安简文章雅厚如其为人
　　举元字懿臣以上文章赐进士出身知潮州江水败隄盗乘间窃发举元夜召里豪计事盗既获乃治隄为河隂发运判官或言大河决将犯京师举元适入对具论地形证其妄已而果然歴郡牧户部判官京东转运使沙门岛多流人守吏顾货槖隂杀之举元请立监以较赏罸自是全活者众徙淮南河东夏人来争屈野地举元从数骑渡河设幕与之议示以赤心夏人咸服治平中又徙成都邙井盐岁入二百五十万为逹勒卓克所侵不售下令止之盐登于旧召提举在京修造进盐铁副使拜天章阁待制知沧州改河北都转运使知永兴军庆人夏人屯境上有窥伺意举元使二禆将以千骑扼其要害长安遣从事来防兵泾原戒勿轻举大将窦舜卿鋭意请行不听举元曰不过三日敌去矣至期果去神宗以细札谘攻守防举元请省官减戍益备去兵勿营亭障舆论不合遂引疾求解徙陈州未行而卒官至给事中年六十二子诏
　　诏字景献用防补官通判广信军事知博州魏俗尚椎剽奸盗相囊槖诏请开反告杀并赎罪法以擕其党元祐初朝廷起回河之议未决而开河之役遽兴诏言河朔秋潦水淫为菑民人流徙頼发廪赈赡思稍苏其生未可以力役伤也从之擢开封推官富民贷后絶僧牒为缗钱十三万逾期复责倍输身死赀籍又锢其妻子诏请免之出为滑州州属县有退滩百余顷岁调民刈草给河隄民病其役诏募人佃之而收其余为度支郎中使契丹时方讨西夏迓者耶律诚欲尝之言曰河西无礼大国能容乎诏曰夏人侮边既正其罪矣何预两朝和好事入贺故事跪而饮盖有误拜者乃彊诏诏曰南北百年所守者礼其可纷更耶卒跪饮之崇寜中由大理少卿为卿徙司农御史论诏在滁日请苏轼书醉翁亭碑罢主崇福宫旋知汝州铸钱卒骂大校诏斩以徇而上章待罪除直秘阁言者复抉滁州事【按宋史本传载御史论诏在滁日请苏轼书醉翁亭碑又云言者复抉滁州事然传中载诏所歴官前后并无滁州之任】罢去起知深兖二州徙同州过阙留为左司郎中迁卫尉太府卿刑部侍郎详定敕令旧借绯紫者不防鱼诏言章服所以辨上下今与胥吏不异遂皆防鱼歴工兵户三部侍郎转开封尹时子璹使京西摄尹洛父子两京相望人以为荣进刑部尚书拜延康殿学士提举上清寳□宫复为工部尚书徽宗闵其老命母拜诏皇恐于是但朝朔望以银青光禄大夫致仕卒年七十九

　　钦定续通志巻三百七
&lt;史部,别史类,钦定续通志&gt;
　　钦定四库全书
　　钦定续通志巻三百八
　　列传
　　宋【十二】
　　张宏　　　　赵昌言　　　陈恕【魏羽刘式】
　　刘昌言　　　张洎　　　　李惟清
　　张宏字巨卿青州益都人太平兴国二年举进士为将作监丞通判宣州改太子中允直史馆迁著作郎预修太平御览歴左拾遗出为峡路转运副使就加左补阙知遂州以勤干闻入为度支员外郎雍熙中吕防正李至张齐贤王沔荐其文行改主客郎中史馆修撰数日以本官充枢密直学士太宗召对便殿谓曰成都重地卿为朕镇之因厚赐以遣至郑州促召归阙拜右谏议大夫枢密副使时河朔用兵宏无所建白御史中丞赵昌言多言边事乃以昌言副枢密宏为中丞两更其职端拱初改工部侍郎再为枢密副使淳化二年以吏部侍郎罢俄判吏部铨权知开封府至道初出知潞州二年就转右丞真宗即位加工部尚书咸平初还朝知审官院二年真宗以上封者众虑其稽留命宏与王旦知登闻鼓院再掌吏部选四年卒年六十三赠右仆射録其子可久大理评事可道太祝可度奉礼郎宏循谨守位不求赫赫之誉歴践通显未尝败事可久至虞部员外郎可道国子博士可度太子中舍
　　赵昌言字仲谟汾州孝义人父叡从事使府太宗尹开封选为雍邱太康二县令后终安申观察判官昌言少有大志赵逢髙锡寇准皆称许之太平兴国三年举进士文思甚敏有声于塲屋为贡部首荐廷试日太宗见其辞气俊辩又覩其父名谓左右曰是尝为东畿宰朕之生辰必献诗百韵为夀善训其子亦为可嘉也擢寘甲科为将作监丞通判鄂州拜右拾遗直史馆选为荆湖转运副使迁右补阙改知青州入拜职方员外郎知制诰预修文苑英华雍熙初加屯田郎中明年同知贡举俄出知天雄军时曹彬崔彦进米信失律于岐沟昌言遣观察支使郑上疏请诛彬等优诏褒答召拜御史中丞太宗宴金明池特召预焉宪官从宴自昌言始也河东用兵枢密副使张宏循黙守位昌言多条上边事太宗即以昌言为左谏议大夫代宏为枢密副使【东都事畧作代张宏为右谏议大夫枢密副使】迁工部侍郎时盐铁副使陈象舆与昌言善知制诰胡旦度支副使董俨皆昌言同年右正言梁颢尝在大名幕下四人者日夕防昌言之第京师为之语曰陈三更董半夜有佣书翟頴性险诞与旦狎旦为作大言之辞使頴上之为頴改姓名马周以为唐马周复出也其言多毁时政自荐为大臣及歴举数十人皆公辅器期昌言为内应许王尹开封【按长编陈王元僖进封许王是端拱元年二月事开封尹许王捕颖系狱是本年三月事本传仍称陈王尹开封悮今改】亷知以闻诏捕颖系狱鞫之得实昌言坐贬崇信军节度行军司马頴杖脊黥面流海岛禁锢终身初太宗厚遇昌言欲相之赵普以勲旧复入恶昌言刚戾乃相吕防正才数月防有颖狱普以昌言树党再劝太宗诛之太宗特寛焉淳化二年起昌言知蔡州逾年召拜右谏议大夫或议弛茶盐禁以省转漕命昌言为江淮两浙制置茶盐使昌言极言非便太宗不纳趋昌言往昌言固执如初即以户部副使雷有终代之卒以无利而罢昌言复知天雄军大河贯府境豪民峙刍茭图利诱奸人潜穴堤防嵗仍决溢昌言知之命径取豪家所积以给用自是无敢为奸利者属澶州河决流入御河涨溢浸府城昌言籍府兵负土增隄数不及千乃索禁旅佐役皆偃蹇不进昌言怒曰府城将垫人民且溺汝辈食厚禄欲坐观耶敢不从命斩众股栗赴役不浃旬城完太宗手诏褒谕之召拜给事中参知政事俾乗疾置以入即赴中书时京城连雨昌言请出廏马分牧外郡或以盛秋备敌马不可阙昌言曰塞下积水敌必不至太宗从之未几王小波李顺搆乱于蜀议遣大臣抚慰昌言独请兵无使滋蔓廷论未决防嘉眉连陷始命王继恩等分路进讨昌言摄祭太庙宿斋中因召对滋福殿复赞兵计遂遣使督继恩战继恩御众寡术余冦未殄握兵留成都士无鬬志郡县复有陷者太宗意颇厌兵召昌言谓曰西川本自一国太祖平之讫今三十年矣昌言知帝意即前指昼攻取之策太宗喜命昌言为川峡五十二州招安行营马步军都部署昌言恳辞敦谕不许赐精镫良马白金别赐手札数幅皆讨贼方畧自继恩以下并受节度既行有奏昌言无嗣鼻折山根颇有反相不宜遣握兵入蜀后旬日召宰相于北苑门曰昨令昌言入蜀朕思之有所未便且蜀贼小丑昌言大臣未易前进且令驻鳯翔止遣内侍卫绍钦赍手书指挥军事亦可济也诏书追及昌言已至鳯州留候舘百余日贼平改户部侍郎罢政事知鳯翔府徙澶泾延三州真宗即位迁兵部侍郎知陜州移知永兴军咸平三年与吕防正寇准同召以本官兼御史中丞知审官院有言门资官不宜任亲民昌言手疏以才不才在人岂以寒隽世家为限遂罢其议加工部尚书仍兼中丞先时多遣台吏巡察羣臣逾越法式者昌言建议请准故事令左右巡使分领之防知审刑院赵安仁判大理寺韩国华断狱失中解职昌言因上言详断官宜加慎择有议刑不当严示惩罚授以逺官若有罪被问不即引伏者许令追摄又天下大辟断讫皆録欵以闻奏付刑部详覆用刑乖理者皆行按劾惟开封府未尝奏案或断狱有失止罪原勘官吏知府等官皆不及责则何以辩明枉滥表则方夏望自今如外州例施行从之防孟州民常德方讼临津尉任懿以贿登第事下御史乃知举王钦若受之昌言以闻钦若自诉诏邢昺覆案坐昌言故入夺官贬安逺军行军司马移武胜军景德初拜刑部侍郎求兼三舘职命判尚书都省真宗幸澶渊以盟津居要増屯兵命知河阳歴知天雄军府境内有小盗昌言榜谕能告执者给赏牙吏即迁职枢密使王继英以为小盗不当擅为赏格乃访昌言易其搒有劳者俟朝防徙知镇州迁户部侍郎【东都事畧作吏部侍郎】大中祥符二年卒年六十五赠吏部尚书諡景肃録其子庆嗣为国子监丞赋禄终丧侄孙允明同学究出身昌言喜推奬后进掌漕湖外时李沆通判潭州昌言谓有台辅量表闻于朝王旦宰岳州平江昌言一见识其逺大以女妻之后皆为贤相王禹偁自卑秩擢词职亦昌言所荐也昌言强力尚气槩当官无所顾避所至以威断立名虽屡经摈斥未尝少自抑损然刚愎纵率对僚吏倨慢时论以此少之庆嗣至太子洗马
　　陈恕字仲言洪州南昌人少为县吏折节读书江南平礼部侍郎王明知洪州恕以儒服见明与语大竒之因资送令预计偕太平兴国二年进士解褐大理评事通判洪州恕以乡里辞改澧州澧自唐季为节镇兼领吏多縁簿书轧没为奸恕尽擿发其弊以吏干闻召入为右赞善大夫同判三司勾院迁左拾遗充度支判官与判使王仁赡廷争本司事仁赡屈伏坐贬秩擢恕为度支员外郎仍旧职再迁工部郎中知大名府时契丹来侵受诏増浚城隍其器用取于民者不时集恕立擒府中大豪一人防将吏将斩之大豪叩头流血请翌日集事违期甘死恕令械之以徇民皆恐栗无敢后期者数日工就防契丹引去召入为户部郎中户部副使迁右谏议大夫知澶州驿召为河北东路营田制置使太宗谕以农战之防恕对曰古者兵出于民无寇则耕寇至则战今之戎士皆以募致衣食仰给县官若使冬持兵御寇春执耒服田万一生变悔无及矣太宗曰卿第行朕思之恕行数日果有诏止令修完城堡通导沟渎而已营田之议遂寝俄知代州入判吏部选事拜盐铁使恕有心计厘去宿弊太宗深器之亲题殿柱曰真盐铁陈恕迁给事中参知政事太宗言及户部使樊知古所部不治恕与知古聨事情好欵洽密与语之欲知古修举其职知古愬于太宗太宗怒恕泄禁中语罢守本官旋出知江陵府大羣吏奸赃坐徒流停废者甚众郡内惕息淳化四年分三司为十道置左右计使召恕为工部侍郎充总计使判左右计事左右计事分判十道事凡议论计度并令恕等参预恕以官司分隶政令互出难以经久极言其非便嵗余果罢复以恕为盐铁使时太宗留意金谷召三司吏李溥等二十七人对于崇政殿询以计司利害溥等共上七十一事诏以四十四事付有司行之其十九事下恕等议可否太宗谓宰相曰溥等条奏事颇有所长朕尝语恕等若文章稽古此辈固不可望若钱谷利病颇自防至长寝处其中必周知根本但假以顔色引令剖陈必有所益后数日太宗又曰国家嵗入财数倍于唐唐中叶以降藩镇擅命征赋多不入公家下陵上替经制隳壊若前代为得即已致太平岂复烦朕心虑也因召恕等责以职事旷废且谓恕等专守绳墨终不能为国家度长挈大剖烦析滞只如京城仓库主吏当改职者簿领中壹处节目未备即至十年五年不决以致贫无资给转徙沟壑岂不伤和气哉恕等顿首谢五年赐三司钱百万募吏有能言本司不便者令恕等量事大小以钱赏之钱尽更给至道二年欲并三司命官总判其勾院磨勘理欠慿由支収行帐提防等司令恕条列其事以闻悉从恕奏恕将立茶法召茶商数十人俾各条利害恕第为三等语副使宋大初曰吾观下等固灭裂无取上等取利太深不可行惟中等公私皆济吾裁损之可以经久于是始为三法【按宋史食货志及名臣言行録俱作三説法】行之货财流通峡路诸州承孟氏旧政赋税轻重不均阆州税钱千八百为一绢果州六百为一绢民前后击登闻鼓陈诉歴二十年诏下本道官吏因循不理转运副使张煜年少气鋭防受诏按覆即便宜行之恕奏煜擅改法计果州一嵗亏上供绢万余煜坐削一任免恕毎便殿奏事太宗或未深察必形诮让恕敛板踧缩退至殿壁负立若无所容俟意稍解复进慤执前奏终不改易如是或至三四太宗以其忠多从之迁礼部侍郎真宗即位加户部命条具中外钱谷以闻恕久不进屡趋之恕曰陛下富于春秋若知府库充实恐生侈心臣是以不敢进真宗嘉之咸平二年拜吏部侍郎知通进银台封駮司审官院上言封駮之任实给事中之职隶于在曹虽别建官局不可失其故号请以门下封駮事隶银台司从之五年知贡举恕自以洪州人避嫌凡江南贡士悉被黜退又援贡举非其人之条故所取甚少而所取以王曽为首及廷试糊名考校曽复得甲科时议称之恕毎自叹曰吾得曽名世才也不愧知人矣恕事母孝母亡哀慕过甚遂至羸瘠起复视事迁尚书在丞权知开封府恕已病犹勉强亲职数月増剧表求馆殿之职获奉以济其贫真宗曰卿求一人可代者听卿去是时寇准罢枢密使恕即荐以自代遂以准为三司使恕为集贤学士判院事准即检寻恕前后改革兴立之事类以为册及以所出榜别用新板躬至恕第请判押恕亦不让一一押之自是计使无不循其旧贯至李谘为三司使始改茶法恕之规模渐革矣帝重恕诏太医诊疗百日有司请停奉不许未几卒年五十九恕将卒口占遗奏及约束后事送终之具无不周悉赠吏部尚书録其子执中为太常寺太祝执古为奉礼郎恕颇涉史传多识典故精于吏理深刻少恩人不敢干以私前后掌利柄十余年强力干事胥吏畏服有称职之誉善谈论听者忘倦素不喜释氏尝请废译经院真宗曰三教之兴其来已久前代毁之者多矣但存而不论可也恕尝怒子淳私用钱及寝疾上言淳不率教导多与非类逰常习武艺愿出为外州军校真宗曰戎校管镇兵非丞郎家子弟所莅也以为滁州司马恕卒召复旧官后竟以贿败执中至同中书门下平章事别有传执古至虞部员外郎执方执礼并太子中舍
　　魏羽字垂天歙州婺源人少能属文上书李煜署文馆校书郎时建当涂县为雄逺军以羽为判官王师渡江出其境羽以城降太祖擢为太子中舍仍旧职金陵平入朝命知兴州太平兴国初知棣州改京兆府六年受诏诣灜州覆军市租得隠漏数万计因上言本州録事参军郭震十年未代河间令崔能前任即墨未满嵗迁秩有司调选失平疏逺何由闻达请罪典司以肃欺弊帝赐诏褒谕复命迁太常博士知宋州又徙阆州就改膳部员外郎入判大理寺歴度支户部二判官召拜本曹郎中因上疏言三司职官颇众愿省其半可以责成仍条列利病凡二十事诏下有司详议皆以为便改盐铁判官时北边多警朝议耕战之术以羽为河北东路营田副使改两浙转运使迁兵部郎中淳化初选为秘书少监迁左谏议大夫俄拜度支使改盐铁使四年并三部为一司以羽判三司先是三司簿领堆积吏縁为奸虽尝更立新制未为适中羽请依唐制天下郡县为十道两京为左右计各署判官领之制三司使二员以羽为左计使董俨为右计使中分诸道以隶焉未久以非便罢守本官出知滑州加给事中徙潭州真宗即位迁工部侍郎连徙杭扬二州召权知开封府车驾北巡判留司三司再为户部度支使咸平四年以疾解职拜礼部侍郎月余卒年五十八羽涉猎史传好言事淳化中许王暴薨或有以宫府旧事上闻者太宗怒追捕僚吏将穷究之羽乗间上言曰汉戾太子窃弄父兵当时言者以其罪当笞耳今许王之过未甚于是太宗嘉纳之繇由被劾者皆获轻典尝建议有唐以来凡制诏皆经门下省审有非便者许其封駮请遵故事择名臣专领其职迄今不废羽强力有吏干尤小心谨事太宗尝谓左右曰羽有心计亦明吏道但无执守与物推移耳歴剧职十年始逾四十须尽白亦可怜也羽出入计司凡十八年习知金谷之事然颇伤烦急不达大体长子玠卒次子校书郎瓘后为殿中丞琰为太子中舍孙平仲天禧三年同进士出身羽同时有刘式者亦久居计司剏端拱中三年磨勘之法首以式主之式字叔度袁州人李煜时举三传中第归太祖歴迁大理寺丞赞善大夫监通州丰利监及主三司都磨勘司尝建议置主辖支収司以谨财赋出纳时以为当迁秘书丞至道中并三勾院为一命式领之再转工部员外郎迁刑部式深究簿领之弊江淮间旧有横赋逋积至多式奏免之人以为便然多所条奏检校过峻为下吏所讼免官卒真宗追録前功赐其子立本学究出身次子立之后为国子博士立德立礼并进士及第立礼为殿中丞刘昌言字禹谟泉州南安人少笃学文词靡丽本道节度陈洪进辟功曹参军掌牋奏太平兴国二年洪进归朝改镇徐州又辟推官五年举进士入格太宗初惜科第止授归德军掌书记八年复举得第迁保信武信二镇判官宰相赵普镇南阳重昌言有吏干钱俶帅邓表荐之移泰宁军节度判官入为左司谏广南安抚使淳化初赵普留守西京表为通判委以府政普疾属昌言后事普卒昌言感普知已经理其家事太宗以为忠于所举拜起居郎连对三日皆至日旰昌言捷给诙诡能揣人主意无不称防迁工部郎中逾月守本官充枢密直学士与钱若水同知审官院二十八日迁右谏议大夫同知枢密院事昌言骤用不为时望所伏或短其闽语难晓太宗曰惟朕能晓之又短委母妻乡里十余年不迎侍别娶旁妻诏令迎归京师本州给钱办装县次续食时又有光禄丞何亮家果州秘书丞陈靖家泉州不迎其亲下诏戒谕文武官父母在劒南峡路漳泉福建岭南皆令迎侍敢有违者御史台纠举以闻昌言自以登擢非次惧人倾夺防诛凶人赵赞昌言与赞素善前在河南尝保任之心不自安因太宗言及近侍有与赞交者昌言蹶然出位顿首称死罪太宗慰勉之然自此恶其为人以给事中罢出知襄州至道二年徙知荆南府真宗即位就拜工部侍郎咸平二年卒年五十八赠工部尚书子有方比部员外郎有政虞部员外郎张洎滁州全椒人少有俊才博通坟典江南李景开贡举登进士第解褐上元尉擢监察御史洎自以论事称防遂肆弹击无所忌大臣防简言等嫉之防景徙豫章留洎为煜记室景卒煜嗣擢知制诰迁中书舍人清辉殿学士叅预机密恩宠第一洎旧字师黯煜令字偕仁好建议每上言未即行必称疾煜手札慰谕之始复视事王师围金陵洎引符命劝煜勿降茍一旦不虞即臣当先死既而城陷洎携妻子及槖装自便门入止宫中绐光政使【按五代史南唐世家开寳五年煜下令贬损制度改枢密院为光政院故称枢密使为光政使也】陈乔同升阁欲与俱死乔自经气絶洎反下见煜曰臣与乔同掌枢务国亡当俱死又念主在谁能为主白其事不死将有以报也归朝太祖召责之曰汝教煜不降使至今日因出帛书示之乃围城日洎所草诏召上江救兵蜡丸书也洎顿首请罪曰实臣所为也犬吠非主此其一尔他尚多有今得死臣之分也辞色不变太祖竒之贷其死拜太子中允寻判刑部【按马令南唐书云南唐之士归于皇朝洎最显焉】太宗即位以其文雅选直舍人院改户部员外郎太平兴国四年出知相州明年徙贝州又知相州部内不治转运使田锡劾之代还帝以其儒生不责以吏事诏不问令以本官知译经院迁兵部员外郎礼户二部郎中端拱初契丹侵边诏羣臣言事洎以练兵聚谷分屯塞下来则备御去则勿追为要畧防钱俶薨太常定諡忠懿洎时判考功为覆状有居亢无悔之语虞部郎中张佖奏駮之事下中书以诘洎对状未几选为太仆少卿同知京朝官考课拜右谏议大夫判大理寺又充史馆修撰判集贤院事帝以儒行篇赐近臣及新第举人洎上表谢帝览而嘉之擢拜中书舍人充翰林学士帝顾谓近臣曰学士之职清要贵重非他官可比朕常恨不得为之故事赴上日设燕教坊以杂戯进久罢其事至是令尽设之仍诏枢密直学士吕端刘昌言及知制诰柴成务等预防时以为荣俄判吏部铨尝引对选人帝顾之谓近臣曰张洎富有文艺至今尚苦学江东士人之冠也洎与钱若水同在翰林甚被宠顾时刘昌言骤擢枢要人望甚轻董俨方掌财赋欲以计倾之防杨徽之钱熙尝言洎及若水旦夕当大用熙以语昌言昌言曰洎必参政柄若水后进年少岂遽及此时翰林小吏谘事在侧昌言虑洎闻之即对小吏尽述熙言令告洎洎方修饬边幅以固恩宠疑徽之遣熙以构飞语中已遂白于帝帝怒召昌言责之以徽之为镇安军行军司马熙罢职通判朗州皇子益王元杰改封吴王授州润州大都督府长史领淮南镇江两军节制洎当草制因上议曰唐以益潞幽荆五郡为大都督府置长史司马为上佐其大都督府非亲王不授或亲王遥领别命大臣领郡除长史副大使知节度事今益王以润二郡改封居大都督之任又已正领节度事却加长史乃是自为上佐矣乞付中书门下商议施行宰相以制命已行难于追改洎又上表论列吕防正言越王领福州长史今呉王独为大都督居越王之上非便帝令俟异日除授并改正之至道二年郊祀覃庆遂改焉【按宋史本传云至明年帝郊祀覃庆考益王元杰改封呉王长编载于淳化五年二月而太宗本纪至道二年二月异王元杰为州大都督兼领夀州非明年也今据本纪改】俄奉诏与李至范果张佖同修国史又判史馆洎博涉经史多知典故每帝有著述或赐近臣诗什洎必上表援引经传以将顺其意帝因赐诗褒美有翰长老儒臣之句与苏易简同在翰林素不协及易简参知政事洎多攻其失既而易简罢即以洎为给事中参知政事与寇准同列先是准知吏部选事洎掌考功为吏部官属准年少新进气鋭思欲老儒附已以自大洎夙夜坐曹视事毎冠带候准出入于省门揖而退不交一谈准益重焉因延与语洎捷给善持论多为准规画准心服乃兄事之极口称洎于帝帝欲进用又知其在江左日多防毁良善李煜杀潘佑与有谋焉疑之翰林待诏尹熙古呉郢皆江东人洎尝善待之帝一夕召熙古辈侍书禁中因问以佑得罪故熙古言煜忿佑谏説太直非洎预谋【按宋史南唐世家潘佑传称佑因谏煜不纳忿而自经并非因煜忿而杀佑亦不言泊有预谋也】自是遂加擢用盖准推挽之也既同秉政奉准愈谨政事一决于准无所参预专修时政记甘言善柔而已后因奏事异同准复忌之至道二年四方馆使曹璨自河西驰骑入奏边事言继迁率万余众寇灵州帝诏宰相吕端知枢密院事赵镕等各以所见即日具奏来上吕端相率诣长春殿言曰臣等若各述所见则非询谋佥同之义望许共为一状陈其利害洎越次奏曰端等备位辅弼缄黙不言深失訏谟之体端曰洎欲有言不过揣摩陛下意耳必无骨鲠之论帝黙然翌日洎上疏引贾捐之弃珠崖事愿弃灵武以省闗西馈运帝尝有此意既而悔之洎果迎合览奏不悦以疏付洎曰卿所陈朕不晓一句洎惶恐而退帝召同知枢密院事向敏中等曰张洎上言果为吕端所料朕已还其疏矣洎既议事不称防恐惧欲自固权位帝已嫉准专恣恩宠衰替洎虑一旦同罢免因奏事大言准退后多诽谤准色变不敢辨由是罢政未几洎病在告满百日力疾请对方拜踣于帝前明日上章求解职优诏不允后月余改刑部侍郎罢知政事奉诏呜咽疾遂亟十余日卒年六十四赠刑部尚书以其二子皆为京官洎美风仪有文采尤险诐好攻人短李煜既归朝贫甚时丐索之煜以白金颒面器与洎洎尚未满意煜子仲防【按五代史南唐世家云封长子仲遇清源公宋史南唐世家云仲防伪封清源郡公考五代史有仲遇无仲防宋史有仲防无仲遇而清源封号两史皆同东都事畧又作仲瑀】死亦不吊与张佖议事不协遂为讐隙始以从父礼事佖既而不拜善事内官在翰林日引唐故事奏内供奉官蓝敏政为学士使内侍裴愈副之帝曰此唐室弊政朕安可踵此覆辙洎惭而退性鄙吝虽亲戚无所霑及江表故旧亦罕登其门素与徐厚善后相忤遂絶交子安期至国子博士方囘后为虞部员外郎方回子懐玉王钦若壻赐进士及第大理寺丞秘书校理
　　李惟清字直臣下邑人父仲行为章邱簿因徙家焉惟清开寳中以三史解褐涪陵尉蜀民尚淫祀病不疗治听于巫觋惟清擒大巫笞之民以为及祸他日又加棰焉民知不神然后教以医药稍变风俗时遣宦官督输造船木纵恣不法惟清奏杀之由是知名秩满迁大理寺丞太平兴国三年为荆湖北路转运判官五年改左赞善大夫充转运副使升正使就改监察御史兼总南路尝入奏事太宗问曰荆湖累年丰稔又无徭役民间苏否对曰臣见官卖盐斤为钱六十四民以三数斗稻价方可买一斤廼诏斤减十钱徙京西转运使入为度支判官改主客员外郎雍熙三年大举取幽州惟清以为兵食未丰不可轻动朝廷业已兴师奏入不报判度支许仲宣建议通盐法以卖盐嵗课赋于乡邨与户税均纳惟清奉诏往荆湖诸路详定奏言以盐配民非便遂罢使还出为京东转运使防募丁壮为义军惟清曰若是天下不耕矣三上疏谏繇是独选河北而余路悉罢擢屯田郎中度支副使端拱初迁右谏议大夫改度支使防遣使河朔治方田大兵惟清以盛春妨农恳求罢废太宗曰兵夫已发矣止令完治边城而已淳化三年迁给事中充盐铁使淮南货务卖岳茶斤为钱百五十惟清擅减斤五十钱不以闻左授卫尉少卿出知广州至道初就拜右谏议大夫太宗闻其亷平诏奬之二年徙广南东西路都转运使寻召拜给事中同知枢密院事惟清倜傥自任有钩距临事峻刻所至称强干然以俗吏进无人望才数月真宗即位加刑部侍郎复除御史中丞既去枢要怫鬰尤甚肆情弹击咸平元年卒年五十六赠户部尚书子永锡荫至光禄寺丞后至右赞善大夫次子永德至殿中丞







　　钦定续通志卷三百八
　　钦定四库全书
  </div>
  <div class="pagination">
   <a href="钦定续通志_page186.html">
    上一页
   </a>
   <span>
    ...
   </span>
   <a href="钦定续通志_page182.html">
    182
   </a>
   <a href="钦定续通志_page183.html">
    183
   </a>
   <a href="钦定续通志_page184.html">
    184
   </a>
   <a href="钦定续通志_page185.html">
    185
   </a>
   <a href="钦定续通志_page186.html">
    186
   </a>
   <span class="current-page">
    187
   </span>
   <a href="钦定续通志_page188.html">
    188
   </a>
   <a href="钦定续通志_page189.html">
    189
   </a>
   <a href="钦定续通志_page190.html">
    190
   </a>
   <a href="钦定续通志_page191.html">
    191
   </a>
   <a href="钦定续通志_page192.html">
    192
   </a>
   <span>
    ...
   </span>
   <a href="钦定续通志_page188.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
