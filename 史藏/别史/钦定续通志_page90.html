<!DOCTYPE html>
<html>
<head>
    <meta charset="UTF-8">
    <title>钦定续通志 - 第 90 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 90 页/共 284 页</h1>
    <div class="content">　　太子太师太子太傅太子太保【明制以太子太师太子太傅太子太保为东宫三师无定员无専职或为加官或为赠官】
　　太子少师太子少傅太子少保【明制以太子少师太子少傅太子少保为东宫三少亦无定员与东宫三师同】
　　太子賔客【明制无定员其秩亚于东宫三师三少为尚书侍郎加官间以祭酒都给事中兼之】殿阁大学士【明置中极殿大学士建极殿大学士文华殿大学士武英殿大学士文渊阁大学士东阁大学士掌献替可否奉陈规诲防检题奏以平允庶政】
　　【臣】等谨按明郑晓百官述洪武十五年冬始仿宋制置殿阁学士其时检讨典籍诸官皆得为殿阁大学士宣徳初始以侍郎直内阁景泰以后加至宫保尚书遂与唐宋辽金元之三省长官同其秩焉
　　【臣】等又按明初罢丞相析中书省之政归六部殿阁大学士秖备顾问鲜所参决仁宣以后加公孤参可否由是内阁拟票而职掌渐崇然拟票又决于内监之批红以致流弊从生云
　　吏部尚书侍郎【明置尚书一人左右侍郎各一人尚书掌天下官吏选授封勲考课之政令侍郎贰之南京吏部尚书一人右侍郎一人】
　　【臣】等谨按明初六部皆属于中书省洪武十三年诏政归六部而吏部长官尤慎其选较五部为特重
　　文选郎中员外郎主事【明置文选司郎中一人员外郎一人主事二人掌官吏班秩迁陞改调之事南京吏部又选司郎中一人主事一人】
　　【臣】等谨按明初吏部设属部四第一曰总部洪武二十二年改总部为选部二十九年改为文选司而吏部四属部并五部属皆称清吏司即唐宋以来吏部郎官之职也
　　【臣】等又按唐宋辽金元以主事为曹郎属官与司务检校诸员同列明制陞主事为曹郎共理部事各部司务防司务二人掌催督稽缓勾销簿书职掌仍与唐以后各代同
　　验封郎中员外郎主事【明置验封司郎中一人员外郎一人主事一人掌封爵袭廕褒赠史算之事南京吏部验封司郎中一人主事一人】
　　【臣】等谨按明之验封即唐宋司封郎官之职金元则皆属吏部郎官不特设司封
　　稽勲郎中员外郎主事【明置稽勲司郎中一人员外郎一人主事一人掌勲级名籍丧养之事南京吏部稽勲司郎中一人主事一人】
　　【臣】等谨按明之稽勲即唐宋司勲之职金元则皆属吏部郎官不特设司勲
　　考功郎中员外郎主事【明置考功司郎中一人员外郎一人主事二人掌官吏考课黜陟之事南京吏部考功司郎中一人主事一人】
　　【臣】等谨按明制南京官职皆北吏部惟六年考察则属南京考功司焉
　　户部尚书侍郎【明置户部尚书一人左右侍郎各一人掌天下田赋之政令稽其版籍之数南京户部尚书一人右侍郎一人】
　　【臣】等谨按明防典世宗嘉靖时以户部侍郎总理西苑农事后裁又按神宗万厯以后増设督理钱法侍郎及督饷侍郎至三四人葢出一时权宜非定制也
　　十三司郎中员外郎主事【明制户部分浙江江西湖广陜西广东山东福建河南山西四川广西贵州云南十三司各郎中一人员外郎一人主事二人各掌其分省之事兼领所分两京直贡赋及诸司卫所禄俸边镇粮饷各仓埸盐课钞闗南京户部十三司郎中十三人员外郎九人主事十七人臣】等谨按明防典明初设属部四曰民部度支部金部仓部洪武二十三年改为浙江诸省十二部二十九年改十二部为十二清吏司永乐以后改为十三司
　　【臣】等又按明制户部属官最多有照磨检校提举副提举典史大使副使几四十余员南京户部亦有照磨提举大使副使检校等官较他部独多明初又置司农司判録司诸职分掌户部之事葢仿宋金元大司农司之制后皆废不复置悉归其职于户部焉
　　总督仓【明置总督仓场一人専督诸仓或用尚书或用侍郎俱不治部事】
　　【臣】等谨按明永乐中置京仓及通州诸仓以户部司员经理之宣徳五年命李昶为戸部尚书専理仓务遂为定制南京亦设总理粮储一人即元粮运提举司之职也
　　礼部尚书侍郎【明置礼部尚书一人左右侍郎各一人掌天下礼仪祭祀宴飨贡举之政令南京礼部尚书一人右侍郎一人】
　　【臣】等谨按唐宋礼部仅掌祠祀若音乐之司唱导之职分太常鸿胪元已省并于礼部而祭祀则又分掌于大禧宗禋院畨贡则専宣政院明则合典乐典教内而宗藩外而诸畨上自天官下逮医师膳夫之属靡不兼综故其属四司之外又有教习驸马主事防同馆主事铸印局大使副使教坊司奉銮左右韶舞左右司乐南京礼部亦有铸印局副使教坊司韶舞司乐等官其职较前代独重宪宗成化以后登公孤任宰辅者多由宗伯葢冠于诸部焉
　　仪制郎中员外郎主事【明置仪制司郎中一人员外郎一人主事一人正统六年増主事一人掌诸礼文宗封贡举学校之事南京礼部仪制司郎中一人主事一人】
　　【臣】等谨按明初设属部四其一曰总部洪武二十二年改曰仪部二十九年改为仪制司即前代礼部郎中之职也
　　祠祭郎中员外郎主事【明置祠祭司郎中一人员外郎一人主事一人正统六年増主事一人掌诸祀典及天文国恤庙讳之事南京礼部祠祭司郎中一人主事一人】
　　【臣】等谨按明初沿唐宋之制曰祠部洪武二十九年改为祠祭司
　　主客郎中员外郎主事【明置主客司郎中一人员外郎一人主事一人掌诸畨朝贡接待给防之事南京礼部主客司郎中一人】
　　【臣】等谨按明制吏礼兵工四部曹属制度职掌大略与唐宋相同而悉改其衔名惟主客则仍唐宋之旧也
　　精膳郎中员外郎主事【明置精膳司郎中一人员外郎一人主事一人掌宴飨牲豆酒膳之事南京精膳司郎中一人】
　　【臣】等谨按唐宋之制鸿胪亦掌宴飨明制専礼部初亦仍唐宋之名曰膳部洪武二十九年改曰精膳司
　　兵部尚书侍郎【明置兵部尚书一人左右侍郎各一人掌天下武卫官军选授简练之政令南京兵部尚书一人右侍郎一人】
　　【臣】等谨按唐初之制军政总于宰辅肃代以后内枢宻及神防诸中尉亦専兵柄宋辽金元掌于枢宻院兵部秖以稽尺籍储军器而已明则军政无所不掌凡命将出师调度兵食悉属本兵权重而职専此明制之异于前代也
　　【臣】等又按明制南京各部任轻职简皆为养望之官惟兵部尚书専奉敕谕加参赞机务衔同内外守备官操练军马抚防人民振举庶务其职较五部特重焉
　　武选郎中员外郎主事【明置武选司郎中一人员外郎一人主事一人后増设主事至四人掌卫所土官选授陞调袭替功赏之事南京兵部武选司郎中一人主事一人】
　　【臣】等谨按明初兵部属部其一曰总部洪武二十二年改曰司马部二十九年改为武选司
　　职方郎中员外郎主事【明置职方司郎中一人员外郎二人主事一人掌舆图军制城隍镇戍简练征讨之事南京兵部职方司郎中一人员外郎一人主事一人】
　　【臣】等谨按兵部四属职掌悉依唐宋之制而改其衔名惟职方则仍其旧
　　车驾郎中员外郎主事【明置车驾司郎中一人员外郎一人主事一人掌卤簿仪仗禁卫驿传廏牧之事南京兵部车驾司郎中一人员外郎一人主事二人】
　　武库郎中员外郎主事【明置武库司郎中一人员外郎一人主事一人掌戎器符勘尺籍武学薪之事南京兵部武库司郎中一人主事一人】
　　【臣】等谨按兵部所属又有山海闗职方主事防同馆大使副使大通闗大使副使南京兵部亦有典牧所提领防同馆大使大胜闗大使等官葢皆分设而统辖于兵部者也
　　【臣】等又按明职官志兵部之后有协理京营戎政一人或尚书侍郎或右都御史为之掌京营操练之事嘉靖二十年専命尚书辍部务理戎政另给闗防此盖以文臣理京营故与兵部尚书同列耳其后京营武职又重载此官今删去兵部后所列协理京营戎政并入于后京营一条与总督京营戎政并列焉
　　刑部尚书侍郎【明置刑部尚书一人左右侍郎各一人掌天下刑名及徒勾覆闗禁之政令南京刑部尚书一人右侍郎一人】
　　【臣】等谨按明初刑部设四科科设尚书侍郎各一人洪武十三年删并其数如各部之制其属十三司之外又有漕运理刑主事照磨检校司狱等官焉南京刑部亦设照磨司狱
　　十三司郎中员外郎主事【明制刑部分浙江江西湖广陜西广东山东福建河南山西四川广西贵州云南十三司各郎中一人员外郎一人主事二人各掌其分省及兼领所分京府直之刑名南京刑部十三司郎中十三人员外郎五人主事十四人】
　　【臣】等谨按明初沿唐宋之制设总部比部都官司门四属洪武二十二年改总部为宪部二十三年分为十二部设官如户部之制而以浙江部兼领云南二十九年改为十二清吏司永乐以后分为十三司
　　工部尚书侍郎【明置工部尚书一人左右侍郎各一人掌天下百工山泽之政令南京工部尚书一人右侍郎一人】
　　【臣】等谨按唐以后各代皆置卫尉太府少府将作军器都水各监分掌营缮工作水利之政明则省并诸监悉归工部此明制之异于前代也
　　【臣】等又按明初设将作司又置营造提举司皆于工部后増设四科科设尚书侍郎各一人洪武二十九年始省并如各部之数而工部所属如所正所副所丞大使副使提举副提举典史诸员几四十人南京亦有所正所副所丞提举大使等官大略与户部同
　　营膳郎中员外郎主事【明置营缮司郎中一人员外郎三人主事五人掌经营兴作之事南京工部营缮司郎中一人员外郎一人主事三人】
　　虞衡郎中员外郎主事【明置虞衡司郎中一人员外郎二人主事四人掌山泽采捕陶冶之事南京工部虞衡司郎中一人主事二人】
　　都水郎中员外郎主事【明置都水司郎中五人员外郎一人主事七人掌川泽陂池桥道舟车织造券契量衡之事南京工部都水司郎中一人员外郎一人主事二人】
　　屯田郎中员外郎主事【明置屯田司郎中一人员外郎一人主事三人掌屯种抽分薪炭夫役坟茔之事南京工部屯田司郎中一人主事一人】
　　【臣】等谨按明洪武六年设总部虞部水部并屯田为四属部二十二年改总部为营部二十九年改四属部为营缮虞衡都水屯田四清吏司中叶以后工部有添设尚书属部一司増置郎中四人主事五人葢因事而置事已则罢非常制也
　　提督易州山厰【明制或以尚书或以侍郎督理厰事掌督御用薪炭之事嘉靖后専设主事理】
　　都察院【明置都察院左右都御史各一人穆宗隆庆以役抵置左都御史一人不置右左右副都御史各一人左右佥都御史各二人掌纠劾百司其属经厯一人都事一人司务二人照磨检校司狱各一人分十三道监察御史浙江江西河南山东各十人福建广东广西四川责州各七人陜西湖广山西各八人云南十一人掌纠察内外百司之官邪南京都察院右都御史一人右副都御史一人右佥都御史一人提督操江一人即以副佥都御史为之司务经厯都事照磨各一人司防二人十三道监察御史浙江江西河南山东山西陜西四川云南贵州各二人福建湖广广东广西各三人至嘉靖后恒以一人兼数道不全设】
　　【臣】等谨按明初仿唐宋辽金元之制设御史大夫中丞侍御史治书侍御史殿中侍御史察院监察御史后改制以都御史代大夫以副都御史代中丞而治书殿中之职掌亦临时擢用悉以监察御史摄之监察御史至一百十人较前代独多矣至唐宋御史秖有知杂事及左右廵六部监察使诸职掌明则在内有两京刷卷廵视京营廵视光禄廵视仓廵视内库皇城五城在外有廵按清军提督学校廵盐茶马廵漕廵闗儧运印马屯田监军诸职大抵皆奉敕行事复命时则都察院核其称职不称职以闻而河南道独専内外考察其权较诸司为尤重焉
　　【臣】等又按明永乐十九年遣尚书蹇义诸人廵行天下安抚军民名曰廵抚事毕停遣后定为都御史出使之职兼军务者加提督有总兵者加赞理事重者加总督又有经略总理整饬抚治巡治诸衔然必以都御史任之以便行事也葢仿秦监郡御史唐巡按州县御史之制而其秩较尊大略与元之行御史台同故附载于都察院之后焉
　　经略使【明制无専设有兵事则暂敕行事嘉靖中以易州昌平州通州为三辅各置经略使一员寻罢万厯中倭侵高丽命都御史以经略使督兵事寻罢熹宗天启元年辽东置经略一员寻并入总督】总督【明置总督漕运兼提督军务巡抚鳯阳兼管河道一人总督蓟辽保定军务兼理粮饷一人总督宣大山西军务兼理粮饷一人总督陜西三边军务一人总督两广军务兼理粮饷带管盐法兼巡抚广东一人总督四川陜西河南湖广军务一人总督浙江福建江南兼制江西军务一人总督陜西山西河南湖广四川军务一人总督鳯阳兼制河南湖广军务一人总督保定地方军务一人总督河南湖广军务兼巡抚河南一人总督九江兼制江西湖广军务一人】
　　总理【明置总理南直河南山东湖广四川军务一人总理河漕兼提督军务一人总理粮储提督军务兼巡抚应天等府一人】
　　巡抚【明置巡抚浙江兼提督军务一人巡抚福建兼提督军务一人巡抚顺天兼整饬蓟州等处边备一人巡抚保定提督紫荆等闗兼管河道一人巡抚河南兼管河道提督军务一人巡抚山西兼提督雁门等闗军务一人巡抚山东督理营田兼管河道提督军务一人巡抚辽东赞理军务一人巡抚宣府赞理军务一人巡抚延绥赞理军务一人巡抚宁夏赞理军务一人巡抚甘肃等处赞理军务一人巡抚陜西赞理军务一人巡抚四川兼提督军务一人巡抚湖广兼赞理军务一人巡抚江西兼赞理军务一人巡抚南赣汀韶提督军务一人巡抚广东兼赞理军务一人巡抚广西地方一人巡抚云南兼建昌毕节地方赞理军务兼督川贵粮饷一人巡抚贵州兼湖北川东提督军务一人巡抚天津赞理军务一人巡抚登莱赞理军务一人巡抚安庐赞理军务一人巡抚偏沅赞理军务一人巡抚密云赞理军务一人巡抚准扬赞理军务一人巡抚承天赞理军务一人】
　　抚治【明置抚治郧阳兼提督军务一人】
　　赞理【明置赞理松潘军务一人】
　　通政使司【明置通政使司通政使一人左右通政各一人誊黄右通政一人左右参议各一人掌受内外章疏敷奏封駮之事其属经歴一人知事一人南京通政使司通政使一人右通政一人右参议一人经歴一人】
　　【臣】等谨按宋辽以通进司掌章奏于门下省金以登闻鼓院登闻检院掌奏御进告御史台明则専设重臣崇其秩为三品无所属此明制之异于各代也
　　【臣】等又按明初置察言司受章奏洪武十年始置通政司
　　大理寺【明置大理寺卿一人左右少卿各一人左右寺丞各一人掌审谳平反之政令其属司务二人左右二寺各寺正一人寺副二人评事四人南京大理寺卿一人右寺丞一人司务一人左右寺正各一人左右评事各三人】
　　【臣】等谨按明初置磨勘司及审刑司犹沿宋制也永乐初乃定制置大理寺
　　詹事府【明置詹事府詹事一人少詹事二人府丞二人其属主簿一人録事二人通事舍人二人詹事掌统府坊局之政事以辅导太子左右春坊大学士各一人庶子各一人谕徳各一人中允各二人赞善各二人司直郎各二人清纪郎各一人司谏各二人大学士掌太子上奏请下启笺及讲读之事庶子谕徳中允赞善各奉其职以従司直清纪郎掌弹劾宫僚司諌掌箴诲諌戒司经局洗马一人校书二人正字二人洗马掌经史子集制典图书刋辑之事校书正字掌缮写装潢南京詹事府主簿一人】
　　【臣】等谨按明初沿唐宋辽金之制置左右率府使副使及文学中舍等员又沿元制称詹事院至洪武二十五年乃改院为府置坊局诸官然多以尚书侍郎都御史摄职成化以后以礼部尚书侍郎兼掌之嘉靖以后府坊局仅为翰林迁转之阶不置兼掌之官焉
　　翰林院【明置翰林院学士一人掌制诰史册文翰之事以考议制度详正文书侍读学士侍讲学士各二人侍读侍讲各二人掌讲读经史五经博士九人掌専经讲义典籍二人侍书二人待诏六人孔目一人修撰编修检讨庶吉士无定员南京翰林院学士一人孔目一人】
　　【臣】等谨按明初沿唐宋辽金元之制置文馆秘书监后并于翰林院又置学士承防直学士诸员后裁永乐初以讲读编检参预机务平駮诸司章奏谓之内阁则内阁即翰林职也后直内阁者皆由尚书侍郎加以宫保不复以翰林官阅章奏而翰林専为文学侍从之臣矣
　　【臣】等又按明防典翰林院序各寺后今依明史职官志移于国子监之前
　　国子监【明置祭酒一人司业一人掌国学诸生训导之政其属绳愆防监丞一人博士防五经博士五人率性修道诚心正义崇志广业六堂助教十五人学正十人学録七人掌讲説经义文字典簿一人典籍一人掌馔二人南京国子监祭酒一人司业一人监丞一人典簿一人博士三人助教六人学正五人学录二人典籍一人掌馔一人】
　　【臣】等谨按明防典明初置中都国子监置祭酒司业诸员后裁又按明史职官志以衍圣公序于国子监之后洪武元年授孔子裔孙希学袭封爵正二品置官属有掌书典籍司乐知印奏差书写各一人世职曲阜知县一人翰林院世袭五经博士二人又五经博士十二人顔氏一人曾氏一人仲氏一人孟氏一人周氏一人程氏二人邵氏一人张氏一人朱氏二人刘氏一人其教授司教授学録司学録孔顔曾孟四氏各一人尼山洙泗二书院各学録一人皆前代所未有也










　　钦定续通志卷一百三十五
<史部,别史类,钦定续通志>
　　钦定四库全书
　　钦定续通志卷一百三十六
　　职官畧
　　明官制下
　　太常寺【明置太常寺卿一人少卿一人寺丞二人掌祭祀礼乐之事总其官属籍其政令以聴于礼部其属有典簿二人博士二人协律郎二人赞礼郎九人司乐二十人天坛地坛朝日坛夕月坛先农坛帝王庙祈谷殿长陵献陵景陵裕陵茂陵泰陵颙陵康陵永陵昭陵各祠祭署奉祀一人祀丞二人犠牲所吏目一人提督四译馆少卿一人掌译书之事南京太常寺卿一人少卿一人典簿一人博士一人协律郎二人赞礼郎七人司乐二人各祠祭署合奉祀八人祀丞七人】
　　【臣】等谨按明防典协律郎五人赞礼郎三十一人司乐三十一人奉祀十五人祀丞十六人盖嘉靖后所増设者也又按明初作太常司洪武三十年仍依前代之制改司为寺
　　光禄寺【明置光禄寺卿一人少卿二人寺丞二人掌祭享燕劳酒醴膳羞之事其属典簿二人録事一人大官珍馐良醖掌醢四署各署正一人署丞四人监事四人司牲司大使副使各一人银库大使一人南京光禄寺卿一人少卿一人典簿一人大官珍馐良醖掌醢四署各署正一人署丞一人】
　　【臣】等谨按明初沿宋辽金元之制置宣徽院后改为光禄寺
　　太仆寺【明置太仆寺卿一人少卿三人寺丞四人掌牧马之政令以聴于兵部其属主簿一人常盈库大使一人各牧监监正一人监副一人録事一人各羣羣长一人南京太仆寺卿一人少卿二人寺丞二人主簿一人】
　　【臣】等谨按洪武四年沿袭旧制置羣牧监专司牧养六年置监于滁州旋改为太仆寺三十年置行太仆寺于北平永乐以后以行太仆寺为太仆寺其在滁州者为南京太仆寺
　　鸿胪寺【明置鸿胪寺卿一人左右少卿各一人左右寺丞各一人掌朝防礼仪之事其属主簿一人司仪司賔二署各署丞一人鸣赞九人序班四十八人南京鸿胪寺卿一人主簿一人司仪司賔二署各署丞二人鸣赞四人序班九人】
　　【臣】等谨按宋辽金皆置东西上閤门诸使分掌朝防引进之事明初沿元代之制置侍仪使引进使通事舍人诸员洪武三十年改为鸿胪寺省前代閤门诸使盖明制不置三省故专掌于鸿胪也
</div>
    <div class="pagination">
<a href="钦定续通志_page89.html">上一页</a><span>...</span><a href="钦定续通志_page85.html">85</a><a href="钦定续通志_page86.html">86</a><a href="钦定续通志_page87.html">87</a><a href="钦定续通志_page88.html">88</a><a href="钦定续通志_page89.html">89</a><span class="current-page">90</span><a href="钦定续通志_page91.html">91</a><a href="钦定续通志_page92.html">92</a><a href="钦定续通志_page93.html">93</a><a href="钦定续通志_page94.html">94</a><a href="钦定续通志_page95.html">95</a><span>...</span><a href="钦定续通志_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
