<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 42 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 42 页/共 128 页</h1>
    <div class="content">　　○故广西布政司参议马铉征古田猺獞为贼所杀其子效才上＜锍-釒＞乞赠父官并量加录用吏部覆奏  上曰国家于死事之臣必加褒恤其遏敌御寇死于锋刃者尤可悯悼马铉可特赠本布政司右参政赐以诰命遣官谕祭仍令其子效才为国子监生以为后劝
　　○修武伯沈坊卒坊直隶滁州人成化二十二年袭兄祺爵带俸右军都督府尝奉命往狭西大同山东公干历任七年至是卒辍朝一日赐祭葬如例
　　○命河东运司运盐课银五万两于大同以给边储准弘治七年岁例之数
　　○以河南山东山西北直隶等处亢旱命巡抚等官祷于岳镇海渎之神从兵部尚书马文升奏也
　　○兵部覆奏主事欧钲言操官军修城垣二事皆治戎守土大要宜令所司如奏行从之
　　○广西猺贼流劫泷水县杀官军四十余人命分守左参将姚英革去冠带戴罪广东都司都指挥王永布政司左参政伍希渊詹雨按察司按察使陶鲁佥事陆远知府黄琥等各停俸杀贼
　　○庚午以水旱灾免直隶凤阳卫及河南卫辉等府彰德等卫所弘治五年粮草子粒有差
　　○壬申调狭西布政司右参议邓林于云南以林言汉中有族属请回避故也
　　○命狭西都司带俸都指挥佥事王文之子洪代原职秦州卫指挥使
　　○是日晓刻土星犯垒壁阵西第六星
　　○癸酉命运太仓银四万两于宁夏三万两于榆林五万两于宣府以备边储准弘治七年岁例之数
　　○命两浙运司开卖盐课二十一万六千二百余引贮之太仓以备国用○礼部奏今次会试所取副榜举人凡在监五年以下并未入监及新科年岁相应者俱令就教职不许告免仍遵天顺八年诏例署职九年考满者方许再会试一次从之仍命署职六年以上有举人者亦许会试时副榜举人多不愿就教职者故礼部奏严其限
　　○甲戌南京吏部尚书王＜亻与＞乞致仕不允
　　○罚分守靖虏地方署都指挥曹雄俸一月以达贼入境故也
　　○火星犯上相星
　　○乙亥广西田州府知府岑溥镇安府知府岑金泗城州知州岑应遣官族人等各来朝贡岑金别遣人进金银器贺册立  东宫俱赐彩叚钞锭各有差
　　○先是虏入龙门所瓦房沟守备指挥陈雄等即率所部兵斩首十七级获马六十二匹器仗一百八十二事既而守备马营堡指挥姚信等复率兵御虏于乾营儿等处斩首三级获马六匹器仗七十一事横沟守兵又斩虏首三级尖山墩守兵斩虏首二级事闻下守臣核实兵部议拟覆奏有功官军二百八十五人升赏有差分守等官左监丞陶亮右监丞杨聪张刚右参将绳律杨彪各有统兵制胜之功陶亮如例给赏聪等四人皆先以他事戴罪杀贼宜令以功赎罪议上从之
　　○狭西临洮府地震有声
　　○夜月犯轩辕右角星
　　○丙子清明节遣驸马都尉周景蔡震分祭  长陵  献陵  景陵  裕陵  茂陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○赐肃王贡錝  皇明祖训祖训条章诸司职掌各一部从其请也
○宁夏地震
　　○丁丑六科十三道官具前所劾布政使沈纯等不谨老疾实迹以闻  上命老疾者致仕余俱冠带闲住
　　○两广总督都御史闵圭奏广东沿海地方多私通番舶络绎不绝不待比号先行货卖备倭官军为张势越次申报有司供亿糜费不赀事宜禁止况夷情谲诈恐有意外之虞宜照原定各番来贡年限事例揭榜怀远驿令其依期来贡凡番舶抵岸备倭官军押赴布政司比对勘合相同贡期不违方与转呈提督市舶太监及巡按等官具奏起送如有违碍捕获送问下礼部议据圭所奏则病番舶之多为有司供顿之苦据本部所见则自弘治元年以来番舶自广东入贡者惟占城暹罗各一次意者私舶以禁弛而转多番舶以禁严而不至今欲揭榜禁约无乃益沮向化之心而反资私舶之利今后番舶至广审无违碍即以礼馆待速与闻奏如有违碍即阻回而治交通者罪送迎有节则诸番咸有所劝而偕来私舶复有所惩而不敢至柔远足国之道于是乎在从之
　　○戊寅升浙江按察司按察使杨峻广东按察使薛纲四川按察使张淮俱布政司左布政使峻浙江纲云南淮四川
　　○夜南京见月生晕随生左右连环晕上生白虹弥天及斗俱有苍白色
　　○己卯以沈阳河间等十六卫被虫旱灾预给官军三月俸粮
　　○庚辰  上御奉天殿策会试中式举人汪俊等三百名制曰朕惟三代而下论守成之君必以汉文帝为首史称其时海内殷富兴于礼义断狱数百几至刑措朕尝慕之不知文帝何修而能得此考之当时或赐民田租之半或尽除之殷富之效盖出于此然贡助彻之法虽三代亦所常行而况于汉乎使除田租则当时宗庙之祭祀百官之俸给四夷之征伐皆不可已者将何以给用度乎仰惟  皇祖肇造区夏罔不臣服百二十余年以来生齿益繁疆域益广非前代所及今岁郡县上版籍于户部其数具存可谓庶矣休养生息之余宜其富而可教也然闻闾巷田野之间不免冻馁无聊之叹且顷因水旱河决之患尤多流移失业之人安在其为富也是以劝谕虽切而循理者尚少赦宥虽频而犯法者愈甚又安在其为可教也夫衣食不足则礼义不兴而民轻犯乎刑辟亦势之所必至者其将何以处之善古之御天下者既庶必有富之之术既富必有教之之方特患不能举行之尔朕承  祖宗鸿业图惟治道每有志于隆古帝王之盛不但文帝而已尔诸生抱道而来将见于用其于庶富教三者先后本末凡古人之成效今日之急务悉心以陈朕将亲览焉
　　○命太子太傅户部尚书兼武英殿大学士徐溥太子太保礼部尚书兼文渊阁大学士丘浚礼部尚书兼文渊阁大学士刘健户部尚书叶淇太子少保兵部尚书马文升刑部尚书彭韶太子少保工部尚书贾俊吏部左侍郎张悦都察院右副都御史翟瑄掌通政司事工部右侍郎谢宇大理寺左少卿屠勋太常寺少卿兼翰林院侍讲学士董钺詹事府少詹事兼翰林院侍讲学士吴宽充殿试读卷官
　　○癸未  上御奉天殿赐毛澄等进士及第出身有差文武群臣行庆贺礼
　　○是日晓刻月犯房宿○甲申赐进士恩荣宴于礼部命英国公张懋主席
　　○金星犯垒壁阵东第四星
　　○乙酉赐状元毛澄朝服冠带及诸进士宝钞
　　○兵部尚书马文升奏天下布政司清出军伍以十分为率狭西约有三分以上云南贵州湖广二分以上广东西山东西江西四川福建河南北直隶俱不及二分浙江南直隶俱不及一分各官苟且玩愒当治其罪乞如例罚布按二司清军官俸一月府州县清军官俸三月从之
　　○丙戌状元毛澄率诸进士上表谢恩
　　○初山东输辽东布花钱钞贮广宁前屯库中前所去广宁城甚远输者支者俱得为奸至是巡抚都御史张岫请改输广宁前屯卫转至广宁城给军而裁革广宁前屯库官其本城课程令广宁前屯仓带管从之
　　○丁亥状元毛澄率诸进士诣先师孔子庙行释菜礼○升四川布政司左参政郑龄为本司右布政使山东按察司副使阎仲宇为浙江按察使广东按察司副使李士实为本司按察使
　　○南京守卫禁军有犯法者监察御史郭珠执而鞫之成国公朱仪等劾珠擅执禁军下法司议刑部尚书彭韶奏禁军犯罪法司执问其来已久非珠始倡为之况犯者甚众若一一奏请岂独烦扰又恐犯重罪者闻风逃避猝不可获请今后禁军有犯重罪者法司仍如旧执问如轻罪则移文卫所问断庶几事不误而法亦行  上曰禁军守直而所犯重者法司移文于卫所取问不得专执所司亦不得占恡不发以致误事
　　○戊子辽东都司都指挥同知宋溥役军士耕私田私乘官马致死又索贿于军士巡按御史李善劾其罪命逮治之
　　○巡抚山西都御史杨澄言境内王府数多其居第营葬动有请乞皆取办于民力不能堪往年守臣尝请河东盐十万引以佐其费今工料价缺乏者尚以数万计公私匮竭无以给之欲令河东盐运司自每岁课额之外听巡盐御史调遣附近军民夫捞办余盐如往年所请之数委官贸易价银转输布政司凡王府有修造悉取给于此中有愿支盐折筭工价者亦听其便庶盐池有余之利不至于虚弃而边郡已困之民亦可少苏命所司知之
　　○己丑升江西按察司副使洪钟为四川按察使
　　○庚寅唐府鲁山郡主卒赐祭葬如制  壬辰复除贵州按察司副使吴洪于广东调福建副使萧谦于湖广洪时丁忧服阕谦则以管银坑裁革也○长芦盐运司奏先开中本司盐引定价太高报中者少乞场分高下年分远近量为增减户部覆奏从之
　　○癸巳升江西广信府知府叶贽浙江杭州府知府张缙湖广黄州府知府刘肃户部郎中王楫兵部郎中徐源俱为布政司左参政湖州府知府王珣吏部郎中周木户科都给事中孙圭湖广右参议马铨俱为右参政四川按察司佥事宋德山东佥事罗安山西佥事杨文卿广东佥事韦斌江西佥事赵艮监察御史陈璧吕璋俱为按察司副使贽德安四川缙璧文卿山东肃铨贵州楫圭山西源广东珣河南木浙江斌福建艮江西璋云南
　　○甲午授第一甲进士毛澄为翰林院修撰徐穆罗钦顺为编修第二甲顾清等九十人第三甲陈璘等二百五人分拨各衙门办事
　　○赐楚府辅国将军均金□若庶第四子名曰荣湩怀仁王府镇国将军仕土□＜脊-月目＞庶第六子曰成铿襄阴王嫡第二子曰表朴方山王府辅国将军奇澊嫡第二子曰表楇庶第三子曰表梃沈府沁源王长子勋溱嫡第一子曰胤杨庆成王府辅国将军钟铛第三子曰奇灌奇溟长子曰表椎革职将军奇潡第五子曰表榾永和王镇国将军奇洪庶第五子曰表楞临泉王庶第四子曰表栻
　　孝宗敬皇帝实录卷之七十三终
　大明孝宗敬皇帝实录卷之七十四
　　弘治六年四月乙未朔孟夏享  太庙
　　○遣内官祭司灶之神
　　○丙申改万全都司都指挥同知杨荣为锦衣卫都指挥佥事管事荣卫圣恭僖夫人之侄也
　　○夜火星犯左执法星
　　○丁酉升户部郎中马琇为两浙都转运盐使司运使
　　○江西布政司左参议诸让云南右参议杨遵福建按察司佥事何瀞山东佥事王经复除原职让江西遵瀞经四川俱丁忧服阕也
　　○命大学士徐溥暂免早朝仍日赴内阁治事以溥自陈有疾也
　　○河南道监察御史史瑛浙江道监察御史张泰俱丁忧服阕复除原职
　　○兵科给事中涂旦言永乐甲申间命学士角□羊缙选进士曾棨等二十九人俾读书文渊阁自后相陈遂为故事我朝人才之盛多由于此乞循  祖宗旧制合今礼部所取进士抡选之改为庶吉士入翰林院读书抡选之法在精采择以抑其滥进严考试以探其心术限年岁以责其进学礼部覆奏谓选择教餋之法累朝已有成规惟在敕内阁大臣参酌历科事例举行耳从之
　　○以蝗灾免直隶永平府迁安抚宁二县及抚宁兴州右屯二卫建昌等营河流口等关弘治五年分粮草子粒有差
　　○戊戌赐郭琥冠带令奉滁阳王祀事琥滁阳王子兴之后也
　　○升户科给事中罗鉴为布政司左参议工部郎中李景繁兵科给事中王琳中书舍人张榖南京光禄寺署丞周纮永平府同知楚麟俱为右参议刑部员外郎王本俭监察御史茆钦大理寺右寺副曲锐夔州府同知吴淑俱为按察司佥事鉴广东景繁山西琳福建榖淑俱湖广纮山东麟狭西本俭广西钦江西锐四川
　　○调浙江按察司佥事陈嘉谟于山东管北直隶屯田以管银场裁革也
　　○给兴王食盐岁一千引○初贵州将有征苗之役户部请命湖广四川各发银万两易米于偏桥播州以备军饷贵州抚臣虑远不能及请先发贵州清平诸仓米三万余石以布政司折粮银雇人运之都匀仓而以贵州附近辰沅重庆常德各府州仓粮穵运于清平诸仓以补其数仍开中四川云南盐课万引备运纳之费从之
　　○录故太子太保兵部尚书余子俊之子寘为锦衣卫正千户子孙世袭百户子俊尝以都御史巡抚延绥积有军功既卒授其孙承祖为锦衣卫百户世袭未几承祖卒真时已中乡举将选矣援例乞恩故有是命
　　○命河南都司都指挥佥事吴瑾之子忠代为宣武卫指挥使
　　○狭西宁夏地震有声○己亥初成化间从南京守备官议每岁江南州县运粮至南京令官军就水次兑支三月计省其加耗及输挽之费可淂余米十万石有奇贮之预备仓以资缓急之用至是巡抚都御史以兑支有弊请令如旧上仓而后放支户部奏言兑粮水次一岁坐淂十万余米法无善于此者宜复兑支例而以其余积就贮各卫仓作正支销从之
　　○土鲁番速坛阿黑麻率兵夜袭哈密城哈密死者百余人窜降者各半忠顺王狭巴及其都督阿木郎据大土剌以守大土剌华言大土台也围之三日不能得阿木郎遣调乜克力瓦剌二部兵为援皆败土鲁番遂杀阿木郎执狭巴以去令其酋长牙兰据哈密移书甘肃守臣谓本国既献哈密城池阿木郎复潜导野乜克力人马至其国人钞掠朝廷所赐衣币亦被克减故为此报复之举狭巴亦遣人奏其事是时土鲁番贡使撒剌巴失等二十七人还未出境写亦满速儿等三十九人尚在京师于是甘肃镇巡等官奏言阿木郎之祸固其自取但阿黑麻蕞尔小丑往年擅自兴师攻破哈密朝廷曲加恩赉正宜感恩效顺纵阿木郎有过当念哈密恢复未久止可具奏请治其罪乃敢擅攻城池所移番文僣称伪号言涉不逊乞命将选兵先将酋长牙兰等剿捕然后直抵土鲁番擒斩阿黑麻取狭巴回卫若欲姑事包容则请降敕遣使赍谕阿黑麻令送回狭巴当宥其罪事下兵部集廷臣议谓哈蜜乃  太宗创建为中国藩篱狭巴又  皇上所锡封有兴灭继绝之义今既被劫去不宜置之不问守臣所画二策前策乃讨罪之举名义甚正但勤兵远夷兵家所忌姑俟徐图后策为柔远之方时势所宜谕而不从加兵未晚今土鲁番贡使在京师速为发遣与还未出境者令甘肃守臣就彼拘留仍请敕就本番贡使择三二人赍示阿黑麻谕以祸福俟其回报上请仍移文守臣各操练所部军马以备缓急及谕赤斤罕东等卫头目使知此虏凶逆互相应援若哈密夷众挈家来奔即告苦峪令都督奄克孛剌管束量给粮种耕种以俟克复毋再散布肃州坐耗边储重贻后患其贡使写亦满速儿等在京者亦令通事谕以拘留之意奏入  上曰阿黑麻包藏祸心已非一日朝廷念哈密乃  祖宗所立欲继其绝曲为宽贷今阿黑麻屡恶不悛悖逆天道妄自尊大奸情尽露本当兴师剿除尔群臣既如此处置悉准所议写敕切责并敕甘肃镇巡等官严督沿边城堡将士用心堤备然边方事重兵难遥度尔等仍会举文武大臣二人领敕亲临其地会同镇巡等官酌量事势讲求安内制外方略来上以为经久之计赐阿黑麻敕曰比得甘肃镇巡等官奏具知哈密都督阿木郎两次引领野乜克力人马抢尔部下牛羊等畜又克落尔赏赐以致尔亲领部落将哈密城池占据杀死阿木郎虏去狭巴以报彼引虏劫掠之讎阿木郎固有罪矣然彼小人愚蠢无知尔乃大家世族识道理晓逆顺岂可为此当念阿木郎为朝廷职官受命守城将其作恶情由遣人具奏或赴愬甘肃守臣俾为转达朝廷必有大法度治之追还所掠头畜慰安既死亡魂尔乃擅兴兵动众公肆杀戮将献还城池仍复占据同宗骨肉自行系累如此所为信义安在奏至廷议文武群臣莫不扼腕忿怒咸谓  祖宗待迤西番夷恩德如天百年以来未有一族一人敢行悖逆今土鲁番父子一次虏哈密王母一次杀罕慎朝廷以不治治之曲为含容尚不知悔今又杀阿木郎虏狭巴屡恶不悛罪在不赦逆天悖理非人所为若不兴兵问罪何以压服天下番夷合辞请发大兵出关征剿并起集尔仇家敌国直扺巢穴明正尔罪然后牢闭关门显绝贡路使诸番再不得朝廷赏赐通中国货财西番一带必皆归怨于尔无地容身朝廷念尔土鲁番自祖父以来时来朝贡已非一世尔今虽有占城杀人之罪而前亦有归城还印之功不忍轻绝特降敕谕使尔知之我国家富有四海哈密之在中国有之不加益无之不加损但念我祖宗受  天明命为万邦华夷主永乐初年立哈密之祖脱脱为忠顺王八九十年传位数世一旦乃为尔所害略不动心岂上天立君之意哉且朝廷之待哈密亦如待土鲁番土鲁番设若不幸亦如哈密为人所密绝朝廷亦坐视而不顾乎尔宜知此意敕书到日即释放狭巴送回哈密旧城俾其照旧管理朕不念旧恶听尔遣使通贡如故呜呼天道昭然顺之者存逆之者亡尔其改过自新毋自作孽保尔先人之业为尔子孙之计其尚思之毋贻后悔故谕
　　○辛丑命广宁伯刘佶三千营坐司管操
　　○壬寅江西按察司副使敖山丁忧服阕复除山西按察司仍提调学校
　　○开设云南大理府宾川州及大罗卫云南镇巡等官奏宾居川大罗城诸种夷罗所聚盗贼所穴官军疲于戍守民夫困于转输乞置一州割赵州云南太和县普□□和等十二里畀之设知州吏目各一员并增置一卫及左右千户所户兵二部覆奏从之
　　○礼部尚书耿裕等言土鲁番速坛阿黑麻往年不道朝廷已赦其罪令通使如故继而遣使贡狮子及马朝廷复许其自新优其礼遇赏赐犒劳悉从厚典归顺无几旋复为逆虽曰其中事情曲直不能尽知但其僣儗可汗名号称兵犯顺不可不虑且国家驭夷狄宜惜大体而待夷使不宜太隆前项夷使自去年五月到京久不宣召今自三月以来宣召至再复赐表里布疋羊酒等物正值虏酋番文到京之后彼夷狡黠将谓朝廷恩礼视前倐焉加厚以为因彼虗夸强盛似畏彼而然事干国体不可不慎况虏酋崛强西土久蓄不庭之心则其遣使朝贡必择其亲信狡黠者今乃令其出入内廷略无防范其间万一有奸细窥觇之情潜蓄凶犷不轨之虞虽悔无及今哈密使臣写亦满速儿等应淂宴赏俱已完毕未肯起程恐朝廷仍复宣召夫不宝远物则远人格况狮子本一野兽不足为重何至上烦銮舆屡加临视遂使丑夷得以藉口且给赏番王物件俱系写亦满速儿收领若再迁延不还必启虏酋致疑将谓俱被拘执恶心日长将来边衅又未可知乞令大通事前去会同馆省谕各夷速还照例送至甘肃至于宣召赏赐之数乞赐停止庶几绝其觊觎之望  上曰夷使即令回还赏赐其即给之尔等仍督大通事省谕俾知朝廷柔远之意
　　○巡抚湖广都御史谢绶言宋儒臣胡安国奋迹荆湖卓然有立其学问因与游杨谢游而得伊洛之传其上书力诋时政志图恢复其进讲议论正大竦动当时其注解春秋比诸儒所淂尤邃而今之经学实宗之真可谓有功斯文者矣及其退休衡岳之下买地结庐十五年不出季子宏增创书楼优游衡岳余二十年卒传其学当时张栻从游其门而朱熹闻栻淂胡氏学亦往从而问焉自是号为湖南一派而湖南遂为小洙泗今其书堂遗址尚存而后生晚学不复讲问前项故事乞仍于安国书堂遗址立祠春秋祭祀以季子宏配享庶衡之学者有所景仰命礼部知之
　　○癸卯命以宝源店后房七十六间赐寿宁侯张鹤龄管业
　　○甲辰大学士徐溥等言比给事中涂旦建议欲选新进士改庶吉士入翰林院读书惟庶吉士之选自永乐二年以来或间科一选或连科屡选或数科不选或合三科同选初无定限每科选用或内阁自选或礼部选送或会吏部同选或限年岁或拘地方或采誉望或就廷试卷中查取或别出题考试亦无定制自古帝王皆以文章关乎气运而储才于馆阁以教餋之本朝所以储餋之者自及第进士之外止有庶吉士一途凡华国之文与辅世之佐咸有赖于斯然而或选或否则有才者未必皆选而所选者又未必皆才若更拘于地方年岁则是以成之才或弃而不用而所教者又未必皆有成请自今以后立为定制一次开科一次选用待新进士分拨各卫门办事之后俾其中有志学古者各录其平日所作文字如论策诗赋序记之类限十五篇以上于一月之内赴礼部呈献礼部阅试讫编号封送翰林院考订其中词藻文理有可取者按号行取本部仍将各人试卷记号糊名封送照例于东阁前出题考试其所试之卷与所投之文相称即收以预选若其词意钩棘而诡僻者不在取列中间有年二十五以下果有过人资质虽无宿构文字能于此一月之间有新作五篇以上亦许投试若果笔路颇通其学可进亦在备选之数每科不必多选所选不过二十人每选不必多留所留不过三五辈如此则所选者多是已成之才有所论撰便堪供事将来成就必有足赖者如是则预列者无狥私之弊不预者息造言之谤臣等皆出自此途引进后贤储之馆阁以报国厚恩乃其职也＜锍-釒＞入  上纳之命今后内阁仍同吏礼二部考选
　　○河南开封卫辉二府山东东昌兖州二府及直隶元城县各地震有声
　　○乙巳迤北脱罗干等部把剌孩等男妇十六人来降兵部请如例给赐传送广西桂林前卫安置仍官其少壮者令自效从之
　　○丙午吏部言云南贵州湖广四川广西狭西诸司朝觐官未到者凡八十三处俱当治罪第恐中途有故乞下各巡抚官勘报从之
　　○先是山西平阳泽潞等府州岁输米豆于大同每石并折徵银一两守臣以今岁大同米豆贱而平阳诸处岁饥请将弘治四五年已徵银而未起运者米每石止运银九钱豆八钱以所留余银充赈济从之
　　○以蛊旱灾免辽东广宁前屯等二十四卫弘治五年屯粮有差
　　○丁未晋府革爵宁化王钟鈵及镇国将军钟钜钟鎎钟鉌等互争其先王所遗庄地二十二顷久而不平巡抚都御史杨澄请以十一顷给钟鈵余以分给诸将军从之○戊申先是以济南府税课之半赐德王府至是王辞之而乞临清州课钞下户部议谓临清课钞比之济南十倍将以备官军俸粮之用不宜滥予  上重违王意命以济南者全给之
　　○己酉  上以京师及河南山东等处久不雨斋戒三日遣新宁伯谭祐祭告  天地遂安伯陈韶告  社稷平江伯陈锐告山川
　　○巡视浙江户部侍郎吴原言浙江当输南京粮以杭嘉湖三府灾伤免九万五百余石又拨补他处六万一千七百余石该输者仅十五万余石原拟每石折徵银九钱欲以七钱起角□羊南京所余二钱总计三万五十余两乞存留本处给赈户部覆奏谓南京根本重地岂可顿减十五万之粮所扣余银难准存留宜令并输南京每石例折银七钱通准粮十九万二千九百余石尚欠十万九千三百余石俟来秋如数徵补从之
　　○命兵部右侍郎张海前府都督同知缑谦经略哈密赐之敕曰近得甘肃守臣奏哈密城池为土鲁番阿黑麻占据虏去忠顺王狭巴杀死都督阿木郎及缴到番文言涉不逊显有欲起边衅之意事下兵部会多官议已发遣其来朝使臣回还就令赍敕责谕阿黑麻使其改过及敕甘肃镇守巡抚等官严督沿边将卒堤备朕念边方事重难以遥度今特敕尔等委以一方安危之寄尔等湏念朝廷此举非但按行故事盖以本朝边境惟甘肃为最远亦惟甘肃为最重  祖宗于此屯兵建阃非但制驭境外之生夷亦以抚绥境内之熟羗也承平日久兵备不无废弛内之依附者非我族类其心叵测外之朝贡者恩泽既厚怨讟易生尔等徐观事势密为经略在内者安定之分背之使不萌外向在外者消弭之震叠之使不敢内侵斯为经久之计且甘肃地方路在番族土达两界之间番夷与军民杂处种类非一老于长孙久成家业难尽驱遣又自哈密失守之后随罕慎内附者处之苦峪既无复返今又来奔中间或有别种岂无异心奄克孛剌不知其心向背如何一旦有事恐难拒守其行都司在外七卫二所并嘉峪关外近边之地更有堪以屯聚耕牧之处及苦峪近地有无废城遗垒可以兴复建置详加询访熟思审处必有利无患可以为安内方略来上然必安徐慎密勿使畿微彰露恐事未必成或生他变若夫制外之策如军马甲兵城堡关隘沟堑墩台斥堠屯田粮草等项及管军戍守头目人等宜同彼处守臣从长计议酌量停当便宜施行不可偏执务图经久无弊此外尤湏密切用心询问沿边一带退闲宿将经战老卒与凡曾出境和番越关私贩番汉之人及虽本胡种生长内地无复外心而为众所孚信者多方召集因事讨论所以制御慑服万全之策潜遣间谍招徕降附审实其强弱分合之势缉访其向背虗实之情画图来上待报回京故谕
　　○庚戌  仁祖淳皇帝忌辰  上祭奉先殿
　　○内府承运库告缺少供应金银户部请借太仓银十万两应用移文天下催取弘治二年至五年折粮银两以充之复奉旨集廷臣议拟上三事以为通融理财之法一折钱钞谓天下户口食盐钱钞今后每钞一贯折徵银三厘钱七文折银一分当角□羊京者径入内帑当存留者留本处准官军俸粮计角□羊京之数大约一岁可得银二十二万三千余两一清船料谓河西务临清淮安扬州苏州杭州九江七钞关往年尝差部官司其事后止责成彼处有司国课遂亏请于河西务苏州九江户部差属官各一人淮安扬州杭州南京户部差属官各一员其钱钞如前拟折银解京一起存积谓天下诸司库藏所积金银除河南山东山西狭西已准籴榖备赈贵州两广见给军兴外其浙江江西福建湖广四川云南应天南直隶苏松等十三府广德等四州北直隶真定等七府所贮并空月皂隶祗候及粮料等余银于内各取三分之一以入内帑奏入从之
　　○命大宁都司都指挥佥事张杰充右参将分守延绥东路
　　○壬子命太傅兼太子太师英国公张懋充正使礼部尚书兼文渊阁大学士徐溥充副使捧节持册为岐王行纳徵发册礼
　　○翰林院检讨毛纪上＜锍-釒＞乞省亲许之
　　○癸丑太医院院判刘文泰奏吏部尚书王恕立心矫诈强悍自专  先帝洞察其奸放归田里而恕托人荐举骤居吏部年老昏耄权归下人外虽称疾引年内实贪权恋位姑举一二言之如本院御医升用吏目补缺具有  祖宗旧制而恕妄行选补不厌人心其变乱成法一也恕托人作传刻板传播题曰大司马三原王公传历数朝廷之失自比伊周之佐至不准者皆书不报以彰  先帝拒谏之失迹此奸欺不臣可见此其沽直谤君二也至如滥升官员擅作威福其事尤多不足以当冢宰之任乞明正其罪而斥罢之并以所刊传附进  上令恕看毕回奏
　　○追封皇亲瑞安侯王源故父镇为阜国谥康穆勋阶为奉天翊运推诚佐理武臣特进光禄大夫右柱国母叚氏封阜国夫人曾祖祖俱加赠瑞安侯曾祖母祖母俱赠侯夫人源与升授勋阶诰券妻及继室各赠封侯夫人
　　○升贵州按察司按察使张廉为贵州布政司左布政使
　　○甲寅赐晋府镇国将军奇漶辅国将军奇涑奇须□水奇氵□弄表核表榬表杜奇洺镇国中尉表栉沈府辅国将军勋□氵□束□勋澧勋溶勋消诰命冠服如制
　　○命户部开中两淮两浙二盐运司及云南提举司弘治元年至四年盐课各三十万引于狭西三边以备军饷仍募人输粟六十石或豌豆八十石或榖草九百束者俱授冠带从宁夏巡抚都御史韩文奏也
　　○罚鸿胪寺卿张俊左少卿杜英右少卿李鐩俸各两月以华盖殿赞礼迟误也
　　○镇守甘肃总兵官后府右都督周玉复以疾乞角□羊戎务  上曰周玉已有旨勉留宜竭忠诚以图报称岂可又引疾求退不允
　　○刑部火尚书彭韶等上＜锍-釒＞请罪诏宥堂上官其该司官及巡封官吏人等并逮治之
　　○乙卯  上谕鸿胪寺官曰近日朝仪不肃甚乖礼法尔等其告多官宜加敬饬有不虔者具实纠奏
　　○命故安乡伯张宁之子恂故成安伯郭鐄之子宁各袭爵
　　○增  恭让章皇后守陵军八十人命于守视  皇子坟及怀献世子许悼王坟军内分拨
　　○山东沂水县雨雹大者如盌杀麦黍
</div>
    <div class="pagination">
<a href="明实录孝宗实录_page41.html">上一页</a><span>...</span><a href="明实录孝宗实录_page37.html">37</a><a href="明实录孝宗实录_page38.html">38</a><a href="明实录孝宗实录_page39.html">39</a><a href="明实录孝宗实录_page40.html">40</a><a href="明实录孝宗实录_page41.html">41</a><span class="current-page">42</span><a href="明实录孝宗实录_page43.html">43</a><a href="明实录孝宗实录_page44.html">44</a><a href="明实录孝宗实录_page45.html">45</a><a href="明实录孝宗实录_page46.html">46</a><a href="明实录孝宗实录_page47.html">47</a><span>...</span><a href="明实录孝宗实录_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
