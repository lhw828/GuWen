<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 673 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 673 页/共 1860 页
  </h1>
  <div class="content">
   ○又谕曰、萨喇勒等奏、投降人数摺内称克哷特宰桑那严泰二千六百户。乌噜特宰桑和尔和岱、耨特勒齐、杭吉勒图、托克托博罗特、锡克锡尔格、共五千户等语。伊等户口数目甚多。原系噶尔丹策零属下宰桑。彼处似此者甚多。不得并入别部落。应俱照玛木特等人众之例办理。著班第、阿睦尔撒纳、萨喇勒、查明此等户口。共有若干。奏闻办理。再茂海、策凌、系叛往准噶尔之人。理应从重治罪。今俱身死。伊子皆率彼处居住属下人众。迎接大兵。投降前来。茂海之子齐默特多尔济、又带兵追拏达瓦齐。所有茂海、策凌子孙。俱著从宽免其治罪。其属下人等、仍令在准噶尔居住。班第等明白晓谕伊等知之。　　

○又谕曰、达瓦齐现在脱逃未获。如布噜特不行擒送。萨喇勒仍须带兵前进。所有副将军印、不必缴回。仍留与伊带用。并派哈达哈、额勒登额、为参赞大臣。　　

○癸亥。谕军机大臣等、纳木扎勒奏称、杜尔伯特讷默库等十旗人、于去冬今春。连遭霜雪。牲只多有伤损。所种地亩。秋间始行收获。生计稍艰等语。此项人等、投诚后屡次赏给牲只口粮。以资接济。今牲只既已被伤。生计拮据。著加恩再赏米五百石。以示体恤。　　

○刑部议奏、江西巡抚胡宝瑔疏称、石城县知县李蕴芳、贪鄙险恶。又与逆犯胡中藻书禀往来。于应办之事。叹为恶趣。词甚狂悖。应如该抚所题。比照大逆案内知情故纵隐藏律。拟斩立决。得旨、李蕴芳、著从宽改为应斩。著监候秋后处决。　　

○喀喇沁辅国公纳木扎勒喇布坦故。赐祭如例。　　

○旌表守正捐躯之山西永济县民仝大义妻石氏。　　

○甲子。谕、此番凯旋兵丁。除索伦、哲哩木等兵。由口外游牧行走。其由西路行走之京兵一千名。现议令驻劄巴里坤军营。所有经由之甘、狭、河南、直隶、等省台站军马。均可不必筹办。　　

○定北将军班第等密奏、阿睦尔撒纳、初尚知感恩。勉力从事。速冀成功。自入塔本集赛游牧以来。所至迎降。伊渐志足意满。惟知寻获被抢人口。攫取牲只。又妄自夸张。谓来归之众。俱系向伊投诚。及入伊犁。益无忌惮。纵属下人肆行劫夺。不行禁止。及得达瓦齐游牧。所收牲只财物。多方隐匿。驼马各千余。羊至二万余。又素性贪忍。凡有讐隙者。任意杀害。众心怨恨。遂思拥众自卫。不愿彻兵。臣等时为催促。推诿观望。且云巴里坤、额尔齐斯、二处。仍须各留精兵五千驻防。明系仗我师力。威服准夷。以遂私计。至奉晓谕哈萨克敕书时。阿睦尔撒纳、故意犹豫。欲先自行遣使。臣等力指其非。始令侍卫顺德讷同往。再取达瓦齐游牧处一切牲只财物。伊百计阻挠。至今尚未得清查。至查办牧场、及遣人收服四路之事。亦尚未办。一意迁延。惟与各宰桑头目、私行往来。行踪诡秘。即如入觐人数。并不即为派定。催促再四。始行开送。又屡行更换。凡有传行事件。并不用印信。仍仿达瓦齐私用小红钤记。臣等节次理论。终不遵行。动即扬言此处人众欲叛。视萨喇勒如讐。潜行猜忌。图据伊犁。恋恋不已。仰恳特降谕旨。令其速行入觐。早定四部封汗之事。以杜非分之想。至纳噶察、居心诡诈。惟知附和。并请调往青海驻防。以散其党。再阿睦尔撒纳、扬言此处喇嘛等谋叛。请将济隆呼图克图、速行遣往。令其宣谕众庶。安辑人心。阿睦尔撒纳、久居此处。致伊等猜疑。必至生变。或因欲实其言。潜行鬼蜮。故生事端。俱不可不先事豫防。谕军机大臣等、班第、鄂容安、将阿睦尔撒纳、妄行觊觎。阻挠事务。及贪取牲只各情形。密行陈奏。班第、鄂容安、留心查看阿睦尔撒纳居心行事。据实奏闻。甚属可嘉。但初览伊奏。似事端已成。再四详阅。仍系阿睦尔撒纳、希图徼幸。贪得牲只什物耳。并无图占准噶尔确据。阿睦尔撒纳、自投诚以来。叠受朕恩。事事出于望外。至朕办理庶政。一惟秉公执法之处。伊未经身试。是以志气骄盈。希图徼幸。亦事所必有。班第等即据实陈奏。深得防微杜渐之意。今朕于阿睦尔撒纳奏摺内。温旨批谕。令伊即行入觐。班第等、亦婉言晓谕。使其起程前来。毋致惊疑。此时班第、鄂容安、再细心察看。如阿睦尔撒纳、占据僭越之形果有实据。即行密奏。朕另行定夺。如并未至于此极。不过希图肥已。亦不必过于苛求。倘伊稍有知觉。转于事无益。著班第、鄂容安、密与萨喇勒、详细商议。公同体察奏闻。若无确据。而过甚其词。亦不能逃朕洞鉴。班第等务宜详密。毋得稍有洩漏。　　

○又谕曰、阿睦尔撒纳、此次办理诸事。动合机宜。朕甚嘉悦。且甚轸念。想阿睦尔撒纳、亦必急思入觐。瞻仰朕躬。昨虽已降谕旨。达瓦齐或往投布噜特。著萨喇勒带兵往擒。班第、阿睦尔撒纳、驻劄伊犁。此特欲其协理伊犁事务。今思伊犁亦无重大事务。即使萨喇勒、带兵前往布噜特。班第、鄂容安、现在伊犁。足资办理。著阿睦尔撒纳、遵朕从前所降之旨。即行驰赴热河。朕俟阿睦尔撒纳到后。施恩将四卫拉特、分封四汗。赏功策勋。用奖劳绩。著即传谕班第、阿睦尔撒纳知之。　　

○又谕曰、班第等奏称、派侍卫顺德讷、宰桑巴桑车凌、赍奉敕书。前往哈萨克晓谕。其行文有从前抢夺之物。各行给还。仍前和好等语。班第等此言甚属错谬。伊等从前互相劫夺。系达瓦齐喇嘛达尔扎时事。与现在无涉。止应将准噶尔地方全行底定。汝等从前之事。俱不深究。嗣后毋许再行抢掠。方合事宜。其措词殊未允协。此际想已遣往。俟顺德讷等回时。将哈萨克言语情形。即速奏闻。再阿睦尔撒纳之兄巴特玛车凌、究在何处。有无信息。一并具奏。　　

○乙丑。遣官祭火神庙。　　

○缓徵福建台湾、诸罗、彰化、等三县、风灾额赋有差。　　

○以江南京口副都统吉庆、为镶黄旗汉军副都统。　　

○丙寅。上诣畅春园、问皇太后安。　　

○谕军机大臣等、前据鄂容安等奏、拏获天主教西洋人张若瑟等、诱人入教一案。经朕降旨、令该督等就案完结。将张若瑟等、解回澳门安插。旋据鄂容安等奏、西洋人设为幻术。诱人入教。于风俗甚有关系。请将拏获之张若瑟等五名。暂行监禁。俾知儆惕等语。已降旨照拟完结。可传谕询问该督抚等、自张若瑟等犯案之后。现在该省有无此等西洋夷人。潜入内地。煽诱行教之事。如并无此等情事。则张若瑟等、自可仍照前旨。从宽解往澳门安插。著该督抚查明具奏。寻尹继善等奏、张若瑟五犯、经前督臣鄂容安奏请监禁。已覊狱一年。现在江省并无此等煽诱行教之事。拟令将张若瑟五犯、递解澳门安插管束。报闻。　　

○命翰林院侍读学士周长发、仍在尚书房行走。　　

○丁卯。谕军机大臣等、班第等奏称、大兵陆续彻回。留察哈尔兵三百名。喀尔喀兵二百名。驻劄尼楚滚地方。以资差遣防守等语。所办甚是。朕前降谕旨。令在巴里坤、乌里雅苏台、两处驻劄官兵。将前往西路健锐营兵一千名。留驻巴里坤。命策楞、三格、驻劄办事。今又于尼楚滚地方驻兵。三处声势联络。互成掎角之势。务宜同心协力。彼此商酌办理。以期公事有益。策楞已派办巴里坤事务。著即起程前往。所有应办事务。悉心筹画。俟办理已有端绪。永常即领后队兵丁前来。其带领入觐台吉宰桑人等、现有扎拉丰阿、玉保、二人。乌里雅苏台事务。著阿兰泰留办。俟伊到后。莫尔浑即带领入觐人等前来。再巴里坤、有无可种地亩。及驻劄大兵。或应在巴里坤。或应在乌鲁木齐。并著班第等详议奏闻。　　

○又谕、从前因策楞、舒赫德、办理错误。特将伊等革职。今在军前效力。今大功已成。朕原欲一体施恩。与以奋勉之路。策楞人本糊涂。诸事皆听舒赫德指使。已赏给都统职衔。领兵驻劄巴里坤。以观后效。至舒赫德、遇事毫无定见。且未免退有后言。今查其笔札。虽无怨望之词。然以满洲世仆。渐染汉人习气。每日记事作诗。即不必治罪。亦不宜加恩。此乃伊之自误。著仍留乌里雅苏台。以章京效力行走嗣后务宜痛自改悔。若仍蹈前辙。朕必重治其罪。　　

○镇海将军海常奏、京口自五六月后。雨水过多。坍损兵房无数。请将司库现存生息银九千余两。借给修葺。二年归款。嗣后即存贮臣处。需用照此办理。得旨、如所请行。　　

○戊辰。谕军机大臣等、据班第等密奏、阿睦尔撒纳、私用图记。调兵九千。防守哈萨克、布噜特等语。现在准噶尔全部底定。军威大振。哈萨克、布噜特、谅不敢复行侵掠。阿睦尔撒纳、擅行派兵防守。班第等理宜阻止。但既经遣派亦可。朕前降旨、令阿睦尔撒纳入觐。如已起程来京。此事可不必置问。将此密谕班第等知之。　　

○定北将军班第等奏、达瓦齐败走时。臣阿睦尔撒纳、即令属人朗苏、巴朗、同回人阿布都哈里克等、向阿克苏、图尔璊回人等晓谕。倘达瓦齐逃避前去。务即擒送。今于六月十三日。朗苏等回营。告称、达瓦齐、并其子罗布扎、宰桑爱勒齐等七十人。已被回人霍集斯伯克、设计全行擒获。现带兵二百。起解来营。即遣兵一队。前往穆素尔口接应等语。臣等即派索伦兵三百。喀尔喀、厄鲁特兵二百。令副都统额勒登额、喀尔喀公车登萨木丕勒等、带领接应。令将达瓦齐严行解送。并遣人告知回人霍集斯伯克、令其一同监送。下部知之。　　

○予故江南提督林君升、祭葬如例。谥温僖。　　

○以户部侍郎署工部尚书阿里衮、为镶白旗汉军都统。定西将军吏部侍郎永常、为镶黄旗满洲副都统。　　

○己巳。上诣畅春园、问皇太后安。以获达瓦齐奏闻。　　

○谕、长白山等处、遣世贵致祭。医巫闾山、遣杨嗣璟致祭。东岳泰山等处、遣龚学海致祭。西岳华山等处、遣德昌致祭。中岳嵩山等处。遣谢溶生致祭。南岳衡山、遣苏昌致祭。北岳恒山等处、遣温敏致祭。南镇会稽山、遣德尔泰致祭。南海、遣李清芳致祭。太昊伏羲氏等陵、遣涂逄震致祭。炎帝神农氏等陵、遣罗源汉致祭。女娲氏等陵、遣富廷致祭。黄帝轩辕氏等陵、遣熊学鹏致祭。少昊金天氏等陵、遣鄂鼐致祭。颛顼高阳氏等陵、遣励宗万致祭。夏禹王等陵、遣良诚致祭。辽太祖陵、遣关宝致祭。　　

○庚午。上御勤政殿听政。　　

○谕曰、班第、萨喇勒、鄂容安等密奏、阿睦尔撒纳、意欲占据准噶尔。种种僭越妄行。情迹显著一摺。前班第等初奏时。即传谕伊等、悉心公同体察。如阿睦尔撒纳果有实据。明晰具奏。今据班第等奏称、阿睦尔撒纳指称防守哈萨克、布噜特、用钤记行文。调兵九千。又送银与喇嘛熬茶。并云将来统据准噶尔之后。当即善为照看。又擅杀达瓦齐众宰桑。抄没家产。私用噶尔丹策零小红钤记。结交奸佞之徒。各处遣人潜行招服。又告谕属下、有哈萨克惧伊。伊在此断不敢前来等语。种种不法之处。图据准噶尔。已无疑义。岂必待其生变。始为实据耶。由阿睦尔撒纳福薄。不能承受厚恩耳。由此观之。伊未必即遵谕旨前来瞻仰。即使前来。若令仍往准噶尔。伊断不能安静守分。必致妄行滋事。与其俟伊结交煽惑。变迟而费大。何如及今乘机办理之为得也。看来此事断乎不可不办。朕意已定。将此密谕班第等。阿睦尔撒纳、若仍未起程。班第等即行密商如何擒拏办理。相机完结。伊信用之宰桑等、亦即拏解前来。其余无干人等。慰谕释放。候旨遵行。事关紧要。伊等务必熟筹妥办。俾一举即能宁谧。完结之后。班第等可传谕准噶尔部众阿睦尔撒纳、自归附以来。受朕厚恩。委任信用伊并不遵奉训谕。敢悖旨扰累投诚人等劫掠牲畜。诬蔑沙克都尔曼济叛逆。擅杀宰桑等大员。抄没家产其意盖将准噶尔人等、尽行骚动然后独踞准噶尔。令尔等众台吉宰桑无不为伊属下也前因达瓦齐苦累尔等部众。朕始定计发兵安辑地方。抚绥众庶今若恣阿睦尔撒纳所为是贻害尔等必更甚于达瓦齐。是以将阿睦尔撒纳正法但将伊附和数人治罪。至尔等与伊所属之人。俱与千与。仍令照旧安生。此正为尔众人永久安全之计。将此通行晓谕。如阿睦尔撒纳起身前来。则俟伊到时。朕当另行办理。如伊本不愿来。又勉强前进。及至中途。或于路通哈萨克处所。逗遛不前。或寄信与巴特玛车凌等。勾结生事。则应如何先行防范之处。著班第等、公同熟筹。一面办理。一面奏闻。至阿睦尔撒纳、若经伊游牧处所。留恋居住。托病不行。朕另遣人办理。但办理阿睦尔撒纳后。伊游牧处闻之。未免惊扰。或往哈萨克逃窜。此亦当豫行防备。朕已降旨、以照管乌里雅苏台市集为名。留兵一千。令普庆、达色、带领驻防。前莫尔浑员缺、已降旨令阿兰泰、在乌里雅苏台驻劄办理。阿睦尔撒纳游牧。即著阿兰泰、普庆、达色、领兵前往。与纳木扎勒办理。班第等将办理之处。一经酌定。即速行知阿兰泰令同普庆达色领兵往游牧处。将伊妻子、及扎木参、并素日任用之和通、一并拏获来京。余众俱属无与。亦将此遍行明悉宣谕。以安众心。但马驼之场。不可留与伊等。现在所有马驼。应即尽行收取。使伊等不得乘骑逃遁。如阿兰泰在彼处尚未起程。将此详细告知。倘已起程。则办理阿睦尔撒纳后。即用密信速寄。如阿睦尔撒纳至热河。此处办理。临期朕降旨与阿兰泰等、将伊游牧办理。班第等、办理此等机要之事。不得先事少有洩漏。使之惊觉。一切当体会朕意。计出万全。再此事办理时。虽不能不任智术。然仍当示之以大国之威信。使举动得体。方为妥协。朕于此事廑念甚切。此旨一到。班第等、即将如何筹办之处。密速奏闻。　　

○以詹事府少詹事庄存与、翰林院侍读学士富贵、为内阁学士、兼礼部侍郎。　　

○以辽阳城守尉德禄、为锦州副都统。　　

○壬申。上诣畅春园、问皇太后安。　　

○谕、巡省所过城邑。除道清尘足矣。前此南巡。苏州扬州城内。衢街间张设棚幔。南方多雨。且街窄檐低。而上施彩幕。既不开爽。复滋糜费。甚无谓也。该督抚其饬禁之。　　

○谕军机大臣等、朕命班第等、遣人晓谕哈萨克。而阿睦尔撒纳、必欲遣伊属人前往。即此可以想见其心。其中必潜通信息。故令巴特玛车凌、留住哈萨克。窥探此处情形。若不令阿睦尔撒纳统辖准噶尔地方。则将藉巴特玛车凌、以为挟制之具。今办理阿睦尔撒纳之意已决。班第等接到前旨。自当妥办。但事后哈萨克闻知。巴特玛车凌等、势必前来构衅。不可不留心豫备。著班第、萨喇勒、鄂容安、公同详议。严加防范。　　

○又谕、据班第等密奏、阿睦尔撒纳、图据准噶尔。种种悖逆不法情事。已降旨令班第等、将阿睦尔撒纳、即在军营正法。但事后伊等游牧人众。必致惊乱逃窜。自应豫为防备。是以于凯旋索伦兵内。留一千名。派阿兰泰、普庆、达色、带领。俟班第信到。即往阿睦尔撒纳游牧处。擒其妻子、及任用宰桑等。解送来京。但思阿兰泰等、如未到乌里雅苏台。办理无人。今特令阿桂前往。先将所降班第谕旨交莫尔浑、舒赫德、公同阅看。俟班第信息一到即遵照办理。班第等、办理阿睦尔撒纳时。或有伊属下人逃出。至伊等游牧通信。甚至抢掠喀尔喀。逃往哈萨克。种种皆未可定。莫尔浑等、务为加意筹办。如所留之兵已到。而阿兰泰未即前来。莫尔浑等、即奋往办理。或阿兰泰已经前来。而兵尚未到。应否于喀尔喀各部落内调用之处。即行详议。密为豫备。勿稍宣露。纳木扎勒、朕尚未降谕旨。尔等办理时。当密告纳木扎勒公同遵办。再莫尔浑等、所奏彻兵一摺。内称所到各队兵丁。统需接济口粮等语。著于给发时、略为延缓。俾伊等多候数日。以备调遣。　　

○又谕、据班第等奏、唆诱巴朗等逃回准噶尔之喇嘛绰尔济、班珠尔达克巴、并伊徒弟一名。现经被获。由西路解京等语。喇嘛绰尔济、班珠尔达克巴、既经投诚。复行教诱巴朗等逃回。情甚可恶。今据该将军等、拏获解送。可传谕刘统勋、俟该犯解到肃州。即著换去喇嘛服饰。令穿常人衣服。锁械速送来京。并慎选员役。在途加意严行防范。毋致有脱逃自戕等弊。其徒弟一名。不必换去喇嘛服饰。另行分起隔别解送可也。　　

○是月、告养协办大学士梁诗正、奏贺平定伊犁。得旨、览。达瓦齐设未就获。朕犹以为慊。今以生擒献俘。无事更疑惧矣。　　

○江苏巡抚庄有恭奏、现清查积欠。南凤兵粮等米。多系零星尾欠。每户数在升斗。若徵收本色。易滋弊窦。请将欠在一斗以上者。仍徵本色。在一斗以下。愿折交钱者听。既免仓书斗级、高下其手。亦于畸零小户称便。从之。　　

○江西巡抚胡宝瑔奏、江右三面环山。诸水分出。汇于鄱阳一湖。河道四达。港汊纵横。向有匪船潜行出没。臣细查情形。一则编查未清。一则巡哨不力。现严饬地方官、将一切船编入保甲。并将渔船、渡船、及立棚放鸭小船。统行编入。俾互相觉察。宵小不得潜踪。至通舟地方。各安水汛。但江湖风浪难定。不能就汛维舟。并饬令汛兵、通夜分巡。芦荡山隈。更加留意。仍著两汛兑换巡签。责成员弁稽核。得旨、好。实力行之。　　

○浙江巡抚周人骥奏、明岁南巡。应行豫备事宜。臣札商督臣筹办。一切撙节部署。不敢糜费。得旨、屡有旨谕。汝等应遵。不可过事华饰。　　

○调任湖南巡抚陈宏谋、奏请来京陛见。得旨、不必来京。即赴新任。至湖南已屡换巡抚。汝应一切留心。督臣又在隔省。此任甚要也。勉之。汝不愁不能办事。而虑有习气。若不痛改。虽日见朕承训。亦何益。　　

○新任河南巡抚图勒炳阿、奏谢。得旨、汝慎守有余。而干济不足。以后当著实奋勉。毋蹈前辙也。　　

○署山东巡抚郭一裕奏、明岁恭诣阙里。臣筹办应行事宜。查德州为南北水陆通衢。拟于南关外。恭建行宫。并将济南省城旧有行宫。略为修葺。至泰山行礼。应于何处。请旨酌示。以便豫备。得旨、一切均不必。况有旨令汝往署云南巡抚。汝宜速赴新任。并录此旨、告之白钟山。　　

○大学士仍管四川总督黄廷桂奏、川省开采铜铅。收买脚价。向在杂税项下动支。仅足敷用。现又新开甲子夸、蔑丝罗等厂。约于杂税外、须拨添银二万两。查有盐茶耗羡、及截旷养廉二项下可以借支。铸钱易回成本后。即可归款。下部知之。　　

○又奏谢调任狭甘总督恩。得旨、向奏往打箭炉料理番务。今若俟矣。此奏殊不明晰。速奏以慰悬念。　　

○调任四川总督开泰、奏谢。得旨、黄廷桂现赴打箭炉。应即速赴彼处。面商一切应办之事可也。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百九十一

大清高宗法天隆运至诚先觉体元立极敷文奋武孝慈神圣纯皇帝实录卷之四百九十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。七月。戊子。上诣畅春园、问皇太后安。
  </div>
  <div class="pagination">
   <a href="清实录乾隆朝实录_page672.html">
    上一页
   </a>
   <span>
    ...
   </span>
   <a href="清实录乾隆朝实录_page668.html">
    668
   </a>
   <a href="清实录乾隆朝实录_page669.html">
    669
   </a>
   <a href="清实录乾隆朝实录_page670.html">
    670
   </a>
   <a href="清实录乾隆朝实录_page671.html">
    671
   </a>
   <a href="清实录乾隆朝实录_page672.html">
    672
   </a>
   <span class="current-page">
    673
   </span>
   <a href="清实录乾隆朝实录_page674.html">
    674
   </a>
   <a href="清实录乾隆朝实录_page675.html">
    675
   </a>
   <a href="清实录乾隆朝实录_page676.html">
    676
   </a>
   <a href="清实录乾隆朝实录_page677.html">
    677
   </a>
   <a href="清实录乾隆朝实录_page678.html">
    678
   </a>
   <span>
    ...
   </span>
   <a href="清实录乾隆朝实录_page674.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
