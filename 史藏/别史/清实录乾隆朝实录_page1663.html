<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1663 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1663 页/共 1860 页</h1>
    <div class="content">○壬申。谕军机大臣等、据毓奇等奏、七月初六日。已将南漕三进尾帮。全数催进东省等语。今年南漕尾帮渡黄。既较上年早十二日。其入东境日期。又较早十二日。即将来卸运回空。自应亦比上年较早。苏凌阿等、前因东省漕船、有脱帮断续之事。即行奏闻饬催。现在各帮重运。源源而来。伊等必又以米数较多、收卸不及为词。本年南漕渡黄入东俱早。而运河水势充足。一路遄行无阻。各省重运。竟当全行抵通。不必再行截留北仓。即或因米数较多。在通仓廒。一时受兑不及。计时已届白露。雨水甚少。秋高气爽。竟不妨择地暂为露囤。俾各帮漕粮。及早兑卸。回空船只。得以早抵水次。方不误新漕兑运。苏凌阿、刘秉恬等、务宜上紧妥为办理。不得又以此次漕粮较多、一时受兑不及为词。希冀诿卸。如不能赶紧妥办。起卸停延。致帮船候兑需时。不得及早赶回水次。或途中复有守冻等事。惟该侍郎等是问。苏凌阿、刘秉恬、恐不能当其咎也。将此传谕知之。　　

○癸酉。谕、前据书麟、李奉翰奏、黄河水势。于五月内陆续增长。淮水来源。亦复旺盛。足以抵御黄流。畅达东注。现时届伏汛。各工平稳等语。览奏深为欣慰。续又据兰第锡、毕沅奏、南北两岸各工。于六月内长水。自五六尺至八九尺不等。皆于一二日后。旋即消落。旧有险工。俱各抢护平稳。现在伏汛安澜。工程巩固。尤为以手加额。目下虽甫交秋令。暑雨渐少。而秋汛方长。尤应倍加敬慎。朕与河工诸臣、当共矢此心。但本年河流顺轨。运道深通。自赖神明助佑之力。向来四渎虽各有专祀。而工所黄淮河神。每岁春秋。未经官为致祭。典甚阙焉。自宜特重明禋。以昭灵贶。所有江南及河东等处工次、建立黄河神庙。并江南清黄交汇地方所建淮河神庙。俱著于每年春秋二季。官为致祭。交该部载入祀典。并著翰林院撰拟祭文发往。于致祭日、敬谨宣读。以崇功德而报神庥。　　

○甲戌。谕曰。德成现在出差。所有查估贡院工程。著改派伊龄阿。　　

○谕军机大臣等、据阿桂奏、前往荆州查勘应否改建城垣。摺内称、向熟谙该处情形之人。留心访问。闻得荆州府治对岸一带。向有洩水之路八处。近惟虎渡一处。现在尚可洩水。其余七处。俱久在湮废。江水分洩之路既少。又沙市对岸、有地名窖金洲。向来祗系南岸小滩。近来沙势增长。日加宽阔。江流为其所逼。渐次北趋。所谓南涨北坍。以致府城濒江堤岸、多被冲塌。屡致淹浸。其故或由于此等语。荆州为古来重镇。城犹是城。江犹是江。何以从古俱未闻有被淹之事。而本朝百余年来。亦未闻此事。乃十年之间。四十四、六、及本年。三被淹浸。而此次江水。竟至冲入城内。朕即疑必因江流或有迁徙。密迩城垣。顶冲受患所致。今据阿桂查询、荆州对岸洩水之路。竟有七处湮废。而窖金洲小滩、近复沙势增长宽阔。以致江流渐次北趋。府城濒江堤岸。多被冲塌淹浸。观现在被水情形。则阿桂所言。竟是该处受病有由。已非一朝一夕之故。而地方官之漫不经心。已可概见。现在阿桂到彼尚需时日。著传谕舒常、到彼先将荆州对岸一带、亲加履勘。是否实系该处洩水之路。渐就淤塞。窖金洲沙势增长。逼江北趋。即行查明。据实具图贴说覆奏。不得因失查于前。又复回护于后。阿桂到后、亦即行详悉查明覆奏。又据阿桂奏、荆州城垣。一切布置规模。由来已久。不便轻议更张。即当察看地势。或于府城濒江处所。筑建鸡嘴石坝之类。逼溜南趋。将窖金洲沙、渐次冲刷等语。所见甚是。荆州城垣。若需移建。则衙署仓廒监狱等项、概须搬移。所费不赀。况该处素称富庶。民人世居其地。亦不免安土重迁。朕意若府城可以无需移建。即当于濒江处所。酌建石坝。逼溜南趋。再将从前洩水故道。择其疏消得力、易于修复者、即为挑浚。并将窖金洲上、挑挖引河。俾府城不受水顶冲。自可长期巩固。阿桂历经委任。谙悉形势。务与舒常酌筹尽善。因利乘便。妥为办理。总期一劳永逸。方为妥善。将此由六百里各传谕知之。　　

○又谕、安南臣民人等、与内地赤子无异。况阮辉宿等、护送嗣孙之眷属。避难内投。复情愿回国找寻嗣孙通信。该督即应一面奏闻。一面派员、带同分赴云南广东二路。指引出口。乃不致误事。何必尚待奏闻。孙士毅系晓事之人。不应办理拘泥若此。如此时该陪臣等由云南广东回国。所需口粮夫马等项。内地沿途。有地方官为之备办。其出口后、必无所仰给。著每人赏银一百两。俾资接济。再该国眷属、现在龙州安插。将来该国迎回时。必须告知此次遣回人等、于伊三人内、遣一二人前来。始准其迎回。若该陪臣等先已起程。不及告知。亦当传知留侍之三人。令其细思该国有何记认。以便将来作为符验。否则恐阮岳等暗遣党羽。冒充使臣。将该国眷属、诳回戕害。不可不虑。此系朕代为筹画万全。孙士毅、可将此二节、亲向该陪臣等、详细传知。以此事皆出自大皇帝恩典。为尔国筹及。无微不到。使之倍加感激思奋也。　　

○豁除四川灌县大湾、桂花坪、联升塘、水冲石压地八千八百亩有奇额赋。　　

○旌表守正捐躯河南济源县民王本妻赵氏。　　

○乙亥。中元节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵、端慧皇太子园寝。　　

○刑部奏、向例满流之犯脱逃。改发附近充军。系由配所计程。回避原籍相近之地。并经奏明、军犯由附近近边脱逃者。照此办理。今据江西抚臣何裕城咨称、万年县拏获逃回军犯窃盗方润、原发河南狭州。旋因逃获。改发甘肃凉州。兹又逃获。应改发山西蒲州。臣等查五军道里表。凉州应发之近边。除西北抵边不足里数。其东南所至之蒲州等处。皆与该犯原籍相近。名为加重。其实转轻。请嗣后凡遇此等难遵定表者。即加一等改发。如近边则以边远计。边远则以极边计。总以距原籍四千里为限。方润一犯。即此照办。报闻。　　

○湖广总督舒常覆奏、缅甸贡使入觐。荆州积水既多。寓馆被淹。亦无宿处。现闻云贵摺差。多由常德长沙武昌一路、出应山县。入河南境。不过略迟数日。请改由此路行走。得旨、是。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百八



大清高宗法天隆运至诚先觉体元立极敷文奋武孝慈神圣纯皇帝实录卷之一千三百九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾五十三年。戊申。七月。丙子。谕军机大臣等、前据巴延三奏、刑部议驳神木县路荣治殴伤贼匪温如良致死一案。因温如良有假充差役串诈情事。复敢锁打良民。以致路荣治回殴毙命。是以将路荣治拟流。该抚所奏。尚得情理之平。本日经军机大臣、将刑部原题查奏。向来此等部驳之本。内阁均票三签。朕览其部驳允当者。即用部驳甚是之签。若在两可、则用依议签。此案部本上时。朕以该抚自必将办理缘由、据实具奏。是以仅用依议之签发下。看来此案、温如良本系贼匪。又有假差串诈情事。而路荣治本系无罪之人。因被打回殴致毙。巴延三、原办尚为允协。著即传谕刑部堂官、即行改正减流具奏。其巴延三所请处分。竟可宽免。朕于办理庶狱。惟期其是。从不稍存成见。该堂官等尤不应回护原驳也。　　

○丁丑。上御卷阿胜境。赐平定台湾凯旋将军福康安、参赞海兰察等、并扈从王公大臣、御前乾清门侍卫等宴。　　

○谕曰。李侍尧自调任闽浙总督。办理军需。诸皆妥协。本欲俟大功告竣后。仍将伊原袭伯爵赏还。嗣因其于柴大纪种种营私舞弊、不据实参奏。咎实难辞。是以未经给与。第念该督系在事后赴任。于柴大纪未经觉察。尚属可原。且驻劄泉州厦门、承办军需。及调度一切。始终无误。李侍尧、著加恩仍赏还原袭伯爵。至李奉尧承袭以来。并无过失。今既将伯爵给还伊兄。李奉尧并著赏给提督衔。此系朕宥过赏功。恩施格外。李侍尧等、宜倍加感激奋勉。以副委任。　　

○谕军机大臣等、台湾生番。前据福康安奏、于秋凉后、令其起程渡洋。来京瞻觐。因思此次该义民人等随同打仗。殊为奋勉。其中如曾中立、黄奠邦等、已赏给同知都司等衔。并令送部引见。酌量补用。著传谕李侍尧等、即令应行引见之义民、与生番等、俱于秋凉后一同起程。并计算日期。务于十二月十五以前到京。以便同年班众部、共入筵宴。俾伊等仰荷宠锡观光。倍加感奋。　　

○以四川松潘镇总兵穆克登阿、建昌镇总兵张芝元、对调。　　

○戊寅。谕、台湾兵丁。远涉重洋。费用较多。向例系支本身钱粮。其原籍恐不敷养赡。应如何加恩。又海口兵丁、所得挂验番钱。亦应官为经理。其巡查兵丁、俱当轮流出派。著军机大臣妥议具奏。　　

○又谕、据舒常奏、驰抵荆州、查明被水情形一摺。并据绘图呈览。详阅图内。沿江堤工。漫溃至二十余处。各宽十余丈至数十丈不等。是此次荆州被淹较重。竟由堤塍不固所致。该处堤工。于四十四、四十六、两年被水后。均曾借项兴修。如果工程巩固。何致屡被溃决。外官习气不堪。官工尚且思肥己。况此项工程。例系民修。向无保固。承办之员。并不认真妥办。草率从事。甚或侵渔入己。均属事所必有。屡经降旨、交阿桂等查明严参。著阿桂到后。即会同舒常等详细查明。以十年为限。所有现决之堤工。如在十年以内兴修者。承修之员。俱当从重治罪。仍著落赔补。其监修之该管道府、及藩司督抚等、亦著一并查参。分别议罪著赔。嗣后并著定限保固十年。如在限内冲溃者。即照此严行参处。以示惩儆。此次荆州被淹。既因堤工不固之故。则该处城垣。自以不移为是。著德成到彼后。详细察勘。坚实重修。以垂久远。其衙署仓监等项。并著阿桂、德成等、会同确勘。分别动借。以次兴修。至该处堤塍。为全郡保障。所关甚重。从前因系民修。以致地方官办理不善。任意克减。屡被冲淹。况该处人民。现在被灾较重。朕心方为恻然。亦不忍再令其自行修理。所有此次应修各堤工。竟著动项兴修。官为办理。并著阿桂、德成、妥为估计。务期加高培厚。认真修筑。俾崇墉屹立。永资抵御。其将来每岁修理。需费无多。再照例办理。以示体恤。又据舒常、图桑阿等奏、坍塌兵房。请借银修复。分年扣还一摺。此次荆州被淹尤重。所有该兵丁修复房屋各费。朕亦不忍复令其扣还。前已有旨竟全行赏给。并著阿桂等到彼后。即遵前旨。会同查明妥办。仍酌量抚恤。俾无失所。至城厢内外。淹毙大小男妇人口。经舒常等查明。共有一千三百六十余名。此等民人。因躲避不及。仓猝淹毙。实堪怜悯。皆当赐恤。其余各灾户。现在城上搭棚居住者。尚有一万余人。虽据舒常奏、连日天气晴明。兼之捞获各仓湿米。散给糊口。人心安帖。览奏为之稍慰。但各灾户被淹之后。房屋坍倒。栖止无所。而田禾被水淹浸。亦恐多有损伤。著舒常等、即先行详悉查明。加意抚恤。似此重灾。祇当期于无遗。不必复言无滥。该督等宜善体朕意。妥协办理也。又据姜晟奏、接准督臣咨会。续调银二万两。钱四千串。解赴荆州应用。已饬照数解往等语。荆州现有修建堤塍城垣各工。及抚恤兵民之用。需费浩繁。虑该省藩库所存。不敷动用。早发户部银二百万两。派员迅速解往。并著阿桂等、到彼通盘约算。如尚不敷用。即据实奏闻。以便再行拨解应用。至楚省今年被淹处所较多。前据姜晟奏、长阳、蒲圻等处。皆被水淹。已有旨谕令一体查明妥办。今日又据该抚奏、汉阳、武昌、两城。俱因江水过高。城中积水。无从流泻。低洼之处。间致淹溢。省城贡院。尤为低下。湖水渍入号舍等语。现届宾兴大典。所有淹渍号舍。著该抚即上紧设法疏消。其被淹各处。虽有轻重不等。但同系灾民。皆当一例抚恤。不可因荆州府城被灾较重。皆注意在彼。而于被水之别州县。未免心存歧视。致有失所向隅之处。姜晟现在省城筹备一切。并著该抚一体详加妥办。以副朕轸念灾黎。一视同仁。有加无已之至意。　　

○谕军机大臣等、据何裕城奏、江西浮梁、鄱阳、二县。为安省祁门等县下游。于五月初七八等日。祁门之水。下注奋迅。幸所过溪河。两岸皆山。兼有高墈。迳达鄱湖。不致泛溢。于田庐并无妨碍等语。本年安徽、湖广二省。水势较大。间有泛滥之患。江西浮梁、鄱阳二县。因与祁门接壤。致被水冲。虽其地不过一隅。然该抚亦不可心存大意。如于民田庐舍。稍有淹损之处。即当查明抚恤。毋稍讳饰。至所奏祁门人口。随流而下者。业经该抚设法捞获。除尸棺召令掩埋外。其活口暂为养赡。现已咨明陈用敷、令其亲属前来认领等语自当如此办理。将此传谕何裕城、并谕陈用敷知之。　　

○又谕、据勒保等奏、拏获邪教人犯。搜出悖逆经卷。摺内称、有凤翔县民韦茂禀首。有宝鸡县民雷得本、自称神仙。设立悄悄会名目。诱人出钱入会等情。随即知会巴延三、密饬司道等、带同明干员弁。前赴凤翔、宝鸡、扶风、汧阳、陇州、歧山等属。逐一查拏首夥雷得本、李如玺、侯荣、侯受廷等。起出数珠经卷。经内语句。均有悖逆。并究出传钞经卷之马本、李文王喜、谭四、胡迎瑞、及出钱入会之苏孝儒等、男妇大小三百余名口等语。所办甚好。雷得本妄立悄悄会名目。倡言煽惑。令马本钞录数珠等经。分给李文、谭四等、以念经避难为词。哄人出钱入会。辗转招引。男妇至有三百余名之多。勒保等督饬司道干员。将该犯等立行拏获尚为认真。著传谕勒保等、即将该犯等严切根究。审明后即一面正法。一面奏闻。不得辗转稽延。致令免脱。再另行传教之杨忠、吕良栋、二犯。曾否拏获之处。未据该署督等于摺内声明。并著详悉查明。如尚未拏获。及此外是否尚有未经缉获之犯。并著一并严拏务获。归案办理。以期净绝根株。勿使遗孽得有漏网。　　

○河南巡抚毕沅奏、河北彰德、怀庆、卫辉三府。先因未得透雨。遵旨采买河南麦十万石协济。计共运过四万余石。设厂平粜。旋于六月初旬得雨深透。私粜争先。粮价大平。应将官粜停止。其未运之麦。查归德各属。连年赈济。仓储尚缺。请即以此项拨补。得旨、好、知道了。　　

○己卯。谕、向来各省副将人员。该督抚等于年终出具考语。祇系照例办理。其名列一等者。不过供职勤慎。未必皆实系人材出众。堪胜总兵之员。现在记名应用总兵人员。不敷简用。著各总督、及兼提督衔之巡抚、即于节次保列一等之副将内、详悉秉公察核。择其材具优长。训练有方。实胜专阃之任者。各省保举数人。出具考语具奏。候朕酌量简用。　　

○又谕、据舒常奏、荆州沿江堤工。漫溃至二十余处。各宽十余丈至数十丈不等。此事前据图桑阿、陈淮奏、堤工溃决后。江水冲开西北两门而入。朕意该处西北两门被冲。大江自应在府城之北。及查阅舆图、及一统志图。大江则皆绘在府城之南。昨据舒常所进之图。又与舆图所绘南北方向相同。江既在南。则城内被淹时。水势自应由南门而入。何以此次又绕至北门。殊不可解。此皆从前承修堤塍各员。见该工例应民修。任意草率偷减。侵肥入己。该管上司。复不以事为事。以致工程不固。一经江水涨发。不足抵御。在在溃决。江水建瓴而下。将并非顶冲处所。亦被冲淹。况阅图内堤工溃决、共有二十余处。自系迤西之堤。先行溃决。是以水势由西南绕至西北。遂至冲开北门入城。以致成大灾无疑。昨福建台湾文武员弁、因循玩愒。肆意贪婪。竟致酿成逆案。不得不彻底究办。湖北吏治。亦属废弛已极。活埋冒赈之案。相继败露。其办理盐务。辄敢私立匣费名目。大小官员。染指肥橐。累商滞课。今于承修堤工。又复一任劣员肥己误工。屡被冲溃。而此次江水、竟至淹入城内。被灾甚重。前据图桑阿查奏、满城淹毙者、共四百余名。昨又据舒常查奏、府城大小男妇淹毙者、一千三百余名。外省官员。于灾伤向有讳饰。兹报出者。已有一千三百余名之多。则其讳匿不报者。必尚不止此数。想来不下万余。此等灾户。流离颠沛。伤毙多口。可悯可怜。皆由堤工不固。以致罹此重灾。若不将承办及该管之员、从重治罪。又复何以示惩儆而慰舆情。除交军机大臣、将十年以内、历任湖北督抚藩司、及荆州道府、详细查明具奏外。并著阿桂到彼后。即将十年以内之承修堤工官员。暨该管各上司。一体详查严参。分别从重治罪。仍著赔补。用昭惩创。至沿江堤塍。为百姓保护田庐而设。固应动用民力。此次因被淹较重。朕不忍仍令被灾之民。按例修理。业降旨动用帑项。官为坚实修筑。永资保障。俟将来每岁修理。需费无多。再照例办理。但该处民人甚众。若竟归民修。不复官为经理。则百姓等谁肯首先出赀。踊跃从事。即如井田之制。宜古者未必宜今。若此时而沿袭井田。即雨我公田遂及我私之句。亦徒成虚语。是将来修理堤塍各费。派之于民。而仍当官为经理。第不肖官吏。于官工尚思侵克肥己。矧此项工程。例归民修。并无保固。官员等不特于需费之外。可以藉端加倍洒派。入其囊橐。而且草率从事。偷减侵渔。均属事所必有。其该管上司。又因系民修之工。遂尔漫无查察。殊非慎重堤防、保护民命之道。自应定立章程。于应修时。派委大员。确加勘估。借项兴修。俟报部核准后。再按亩摊徵归款。并定以保固年限。如在限内有溃决之事。即严参治罪著赔。庶工程可期永固。而官员亦不敢有侵蚀情事。方为妥善。除此次应修之堤。交阿桂、德成、妥为估计。动项官办外。其将来民修堤工。作何稽察保固之处。著阿桂到彼后。即会同舒常、悉心妥议具奏。再舒常所进之图。未甚明晰。阅之不能了然。著该督即将此项堤塍。先由何处冲决。江水又因何绕至北门。其被淹各处所。系何地方。另行展宽图幅。详细绘图贴说呈览。寻奏、荆州堤决。先自城西四十里万城堤之中方城溃塌。并及迤下之上下渔埠。及玉路口等处。致由西门冲涌入城。此地距大北门止二里余。城北有土岗较高。水流至此。回溜湍急。遂将大北门埽塌。并小北门、东门相继冲泻。报闻。　　

○谕军机大臣等、我朝肇基定鼎以来。关帝屡著灵应。业经迭晋封号。备极尊崇。据福康安奏、台湾贼匪滋事以来。府城东门城楼上。关帝赐佑著灵。是以大军一到。即得迅速蒇功。安稳配渡等语。著传谕李侍尧、徐嗣曾等、于改建城垣时。将该处旧有庙宇。重加修建。不可换塑圣像。但须将殿宇式廓。轮奂一新。以壮观瞻而隆妥侑。仍候朕亲书扁额发往。敬谨悬挂。用答灵贶。　　

○御书扁曰、神威翊应。　　

○以狭西河州镇总兵王汇、为固原提督。江南寿春镇总兵观成、为浙江提督。降福建水师提督蔡攀龙、为江南狼山镇总兵。调浙江黄岩镇总兵王柄、为江南寿春镇总兵。以巡捕中营副将路超吉、为陕西河州镇总兵。江西九江协副将刘文敏、为浙江黄岩镇总兵。　　

○庚辰。谕、昨福建台湾文武员弁。因循玩愒。肆意贪婪。酿成逆案。不得不彻底究办。因富勒浑、雅德、久任该处督抚。皆系伊二人之罪。即经拏交刑部治罪。兹湖北官员。虽无酿变情事。而其废弛贻误。竟与相等。此而不行严办。其何以惩贪玩而慰舆情。特成额、擢用湖广总督。在任三年之久。首为废弛。所有活埋冒赈各案。俱系伊任内之事。乃于该管堤工。又复毫无觉察。其罪竟不减于富勒浑、雅德、似此负恩溺职。岂可复令驻劄回疆。仍带翎顶。管束人众。特成额、著革职。拏交刑部治罪。所有乌什事务。著侍郎明兴、前往接管。此旨即著明兴带往。俟其行抵乌什。亲向特成额宣谕后。将伊拏问。即派委妥员。迅速解京。交刑部治罪。务于冬至前赶到。勒保现署陕甘总督、回任尚需时日。所有山西巡抚事务。著梁肯堂暂行前往署理。梁肯堂现派令护送户部解往荆州银两。所有头起之一百万两。已于十九日起程。本日据毕沅奏、请于河南徵存地丁银内、拨出一百万两。就近解往。俾速资接济等语。已准其就近拨解。其户部二起银两。尚未起程。即毋庸解往。以省运费。梁肯堂俟头起银两解送出境后。即由彼速赴山西署事。梁肯堂未到之前。山西巡抚印务。暂交郑源璹护理。直隶布政使印务。著富尼善署理。其按察使印务。著该督拣选妥协道员。奏明署理。朕本欲舒常来京供职。因其曾任湖广总督。上年李侍尧调任闽浙。一时乏人。以舒常人尚小心。是以差往署理。续行实授。今该省似此种种废弛贻误。舒常并未据实陈奏。咎无可辞。岂可复膺封疆之任。舒常即著解任。留于荆州工次。效力自赎。李封曾任该省巡抚。并不能实力整顿。相沿玩误。伊亦无颜在京供职。并著前往荆州、管工效力自赎。其行在刑部印钥。著福康安带管。现在荆州堤塍城垣各工。已命阿桂、德成、前往勘办。阿桂等将大局勘定估明后。即交与舒常、李封、在彼监修。俟各工及灾赈等务完竣。另降谕旨。其十年以内之承修官员。并该管各上司。仍著阿桂遵照前旨。详细查明。分别严参。从重治罪。并著赔补。用昭惩创。所有湖广总督员缺。著毕沅补授。目下河南并无紧要应办之事。毕沅接奉此旨。不必来行在请训。即速往荆州。办理抚恤各事。其河南巡抚员缺。著伍拉纳补授。徐嗣曾、现在台湾承办城工诸事。其巡抚事务。系伍拉纳护理。伍拉纳、俟徐嗣曾回至内地后。再赴河南新任。伍拉纳未到之前。河南巡抚事务。著惠龄速行前往署理。惠龄现在出差。距豫省不远。伊系朕素知之人。不必再来请训。即著就近驰往河南署事。李侍尧、虽到湖广正署将及一年。履任未久。亦难辞咎。但念伊到湖广任后。即将活埋人命一案。据实查参。随即调任闽浙。于地方诸事。不及整顿。未暇查出。且伊到福建后。即在泉州厦门。办理军需一切。始终无误。功过实足相抵。著加恩免其治罪。姜晟成到任未久。将来查明。亦可从宽。此系朕格外矜原。李侍尧、姜晟当倍加感激。奋勉自效。毋负委任。朕临御五十余年。敬天勤民。孜孜不倦。于臣下功过轻重。惟视其人之自取。因不肯为已甚。亦必去其太甚。贪玩从不稍宽。而权衡务归至当。所有台湾及荆州两事。地方官解弛玩愒。误公殃民。至于此极。朕不能早行查察。弭于未然。朕方引以为愧。今相踵败露。安可再事姑息。不为从严办理。以儆将来。为此明白宣谕大小臣工。嗣后务当益知儆凛。倍矢清勤。以副朕整饬官方。谆谆教诫至意。将此通谕知之。　　

○谕军机大臣等、据陈用敷奏雨水早稻情形。摺内称怀宁、桐城、宿松、望江、贵池、东流、铜陵、当涂、芜湖、繁昌、无为和州等州县。沿江低处洲田。因江水涨发。间有漫溢。又潜山、太湖、青阳、建德、庐江、舒城、巢县凤阳灵璧怀远、泗州、盱眙、五河、含山、全椒、建平等州县。亦因湖淮水长。低洼田地。稍有漫淹。现在逼近江湖地亩。尚有积水等语。该省休宁、祁门、黟县等处、本年五月内被水冲压。田亩受淹。节经降旨、令该抚等加意妥为抚恤。兹怀宁、桐城等州县。虽系一隅偏灾。但现届立秋。水尚未消。已难再行补种。亦应加意抚恤。著传谕陈用敷、即将被水田亩。详悉查明。其有应行抚恤者。即妥为分别抚恤。毋致贫民失所。断不可因系属偏灾。稍存讳饰。以期仰副朕轸念灾黎至意。　　

○刑部议奏、江西龙南县民邝细祥、杀死一家非死罪三人。应凌迟处死。其幼子邝善书、例应附近充军。查绝人后嗣之人。其子转得娶妻生子。殊未允协。请将邝善书解交刑部监禁。俟年十岁时阉割。并行知各督抚。嗣后凡遇此等案件。俱照此办理。从之。　　

○以福建按察使伊辙布、为布政使。　　

○开采福建上杭县郭车乡大岩背山磺矿。从总督李侍尧请也。　　

○封闭奉天府辽阳州黄旗沟煤窑。从将军庆桂请也。　　

○旌表守正捐躯直隶钜鹿县民王六妻田氏。　　

○辛巳。谕、据李侍尧奏、福宁镇总兵何俊呈称、据护理连江营游击守备柴必魁禀报、巡查东岱堡炮台。原安大炮六位。现存五位。又浦口寨地方。原安大炮四位。现存三位。俱各遗失一位。请将护连江营游击事守备柴必魁革职严讯、福宁镇总兵何俊交部严加议处等语。此事大奇。海口地方。安放炮位。原为防御要隘而设。关系极为紧要。乃该处将弁等、并未留心管守。以致遗失。且此等大炮。又非海洋盗贼所能窃取使用。乃于何时失去之处。询之该弁兵等、俱称不知。是该处汛地。平时竟无弁兵看守。营伍废弛至此。尚可问耶。此案必须彻底究讯。从严办理。以肃营政而重海疆。守备柴必魁、虽经自行报出。但护理游击。已及半载。失炮汛地。距伊驻劄之所。仅数十里。岂无见闻。自系派委兼管东岱堡守备后。势难隐讳。始行据实呈报。著即将该守备革职拏问。提同该管汛地已革之署守备千总许明升、并署千总林为邦、及看守炮位兵丁。严行审讯定拟具奏。总兵何俊、于该管地方。两处遗失炮位。如果平日管辖严肃。何至疎玩若此。仅予严议。不足蔽辜。福宁镇总兵何俊、著革去总兵。降补守备。仍留闽省效力。至该二汛既有遗失炮位之事。其通省各标营应贮炮位。是否照数无缺。并著李侍尧通饬严查。再行据实具奏。该部知道。　　

○又谕曰。柴大纪在台湾总兵任内。任意废弛营伍。纵容兵丁等在外贸易。并婪索夫价。及海口船只陋规。生日节礼。得银拔补外委等款。赃私累万盈千。迨贼匪窃发。并不即时带兵亲往扑灭。复托词回城调兵。迁延时日。以致酿成贼势。及收复嘉义县城时。又不并力追剿。与贼以暇。致贼人复得占据斗六门、大里杙等处。修筑抵御。种种贻误军机。经福康安等定拟斩决、解京办理。朕以柴大纪情罪重大。本应立正典刑。其在嘉义奏称、不忍以十数万生灵、委之贼手。情愿固守之处。虽查系义民不肯放出。皆属谎词。朕究念其尚有守城微劳。欲俟解到覆讯后。加恩从宽末减。改为监候。兹据福建委员、将柴大纪解到。命军机大臣、会同大学士九卿覆讯。柴大纪复思狡展。翻供抵赖。并供称德成前在台湾。连日审讯义民。诱令如将柴大纪赃罪指出。必有重赏。如不实说。即行治罪等语。朕命将节次申饬福康安谕旨令其阅看。并经朕亲行廷讯。始俯首无词。而于认罪之下。仍思狡饰。柴大纪一案。朕专交福康安、徐嗣曾审办。德成不过系派往勘估该处城工。并无审事之责。与伊何涉。妄行攀指。柴大纪之意。不过因此事系由德成前在浙省。有所风闻。到京因朕问、据实奏明所闻后。始行查办。遂心怀忿恨。欲乘机将德成扳陷。伊或可希冀脱罪。奸巧之极。甚属可恶。柴大纪竟系天夺其魄。自行取死。岂可复从宽典。柴大纪著照所拟。即行处斩。以为辜恩昧良。狡诈退缩者戒。　　

○又谕、昨因近年湖北吏治。废弛已极。荆州现复有溃决堤塍。淹毙多命之事。不可不严行办理。已明降谕旨、将特成额革职拿问。舒常、李封、管工自赎。其承修及该管各官员。交阿桂查明严参。分别从重治罪著赔。因念姜晟到任未久。俟查明后尚可从宽。但姜晟擢用湖北巡抚。已将年余。于该省官员。似此种种玩误。并未据实陈奏。即如匣费一事。昨舒常前来行在陛见。朕面加询问。亦据奏实有其事。两淮盐引。在楚省行销地方各官。其职专在缉私督销。乃竟敢藉端向商人勒索。层层剥削。以致商力疲乏。配运不前。积压课引。姜晟若无染指情事。何不据实查参。乃到任一年。并未奏及。兹于该管堤工。复有漫淹之事。虽因履任未久。从宽免治其罪。岂可复膺封疆之任。享丰厚养廉乎。姜晟著即来京。舒常与李封、同系该省督抚。舒常业经解任。李封亦著解任。前往荆州管工自效。其刑部左侍郎员缺、即著姜晟补授。姜晟接奉此旨。即速起程来京供职。务于朝审以前赶到。其湖北巡抚员缺。著惠龄补授。惠龄接奉此旨。即著速赴湖北任事。所有湖北巡抚印篆。著姜晟亲带于途次、迎交惠龄接收。毕沅昨已补放湖广总督。其未到之先。湖广总督印务。仍著舒常暂行署理。俟毕沅到后。再行交代。朕因该地方官员。因循玩愒。误公殃民。至于已极。不得不严加惩创。毕沅、惠龄、受朕深恩。擢用督抚。伊二人到彼后。堤工及抚恤各事宜。皆有阿桂等在彼经理。惟地方一切事务。必须实力整顿。一洗从前积习。俾吏治日有起色。如嗣后该省尚有仍前玩误。及再有染指匣费等项情弊。则是伊二人不能承受朕恩。自蹈咎戾。勉之慎之。至河南巡抚员缺。昨本令惠龄前往署理。今惠龄已补放湖北巡抚。应即速赴新任。所有河南巡抚印务。即著梁肯堂前往署理。梁肯堂现护送户部解往荆州银两。俟头起银两出境后。梁肯堂即由彼速往河南署事。其未到之先。即著景安暂行护理。以便毕沅速赴湖广新任。勒保现署陕甘总督。回任尚需时日。所有山西巡抚印务。著海宁前往署理。海宁未到以前。仍著郑源璹护理。　　

○又谕、福建按察使员缺。著万钟杰补授。万钟杰现在台湾。该处甫经平定。一切善后事宜。正须人料理。著仍留台湾道员之任。将地方诸务。与奎林实力整顿。其按察使印务。著李侍尧等、拣选妥协道员。奏请署理。俟二三年后。万钟杰在彼办理诸务。大有起色。该督等再行酌量请旨。候朕简放台湾道员有人。再令万钟杰赴臬司之任。　　

○又谕、据正蓝旂满洲都统奏、请将原任奇台县知县扬桑阿、应追车价修仓银二千四百余两。于其子孙钱粮减半坐扣等语。此项银两。均系由部核减。尚非扬桑阿侵蚀入己之项。且扬桑阿已经正法查抄。其坐扣钱粮之处。著加恩宽免。令该上司分赔完款。嗣后如系赃款入己者。著落其子孙赔缴。若仅不入己。而又非此等核减可比者。则但著落其子完缴。与伊孙无涉。仍令各该上司分赔。著为例。令八旂一体遵照。　　

○谕军机大臣等、据浦霖奏、华容县地方。于六月十九、至二十二等日。连日阴雨。又值荆河、襄河、二水并发。陡长二丈二尺有余。各堤垸同时漫溢、田禾皆被浸损其衙署仓库监狱。并未淹及。亦无损伤人口。现在设法疏消等语。湖北江水泛涨。荆州被淹。华容县正当荆江下游。该处因荆襄之水。同时并发。又值洞庭湖水盈满之候。宣洩不及。以致堤垸被淹。田禾浸损。著传谕浦霖、急须设法疏消。赶紧补种。以冀有秋。其被水居民。应行量加抚恤、并酌借工本耔种之处。俱应勘明、加意妥为抚恤。毋得因一隅偏灾。致被水贫民。稍有失所。　　

○转吏部右侍郎玛兴阿、为吏部左侍郎。以内阁学士保成、为吏部右侍郎。　　

○壬午。谕军机大臣曰。舒常奏、此次荆州江水骤涨。陡高两丈有余。堤塍漫溢。荆江水面本高于城。是以水势形同建瓴。地方文武各员。赶紧保护。讵风狂浪涌。各堤联翩溃决等语。此奏多有不实。已于摺内批示。本年荆襄二江。同时并涨。水固异常。但堤塍原为御水而设。若果工程巩固。何致一经风浪鼓荡。溃决至二十余处之多。足见堤工不堪。即如淮扬两郡。全藉高家堰以为保障。乃淮扬各城。并未闻有被淹之事。足见堤堰坚固。原可无事。若如舒常所奏。风狂浪涌。各堤遂联翩溃决。则设堤何用。且设城又不当在此矣。此必该地方官、因系民修。向无保固。草率偷减。并不认真修筑所致。舒常何尚为属员地步乎。昨已降旨将伊解任。令在荆州管工自效。并不为屈。实有先兆矣。又据奏、此次溃堤二十一口。系在万城堤之中方城、玉路口等处。其四十四、四十六、两年所修之沙市、观音塔、古月堤等处。俱皆稳固等语。沙市等处堤工。既皆稳固。而现在溃决之方城、玉路口等处堤工。又是何年何人所修。舒常何以并不奏明。况沿江堤塍。为全部保障。所关甚重。向于每年秋后。用民力自修。仅责成县丞督率赶办。外省正印各官。于承办官工。尚思肥己。矧县丞职分甚微。派令管工。必更有分肥克减情事。而又无大员查勘。无怪工程之不巩固。从前所定。本非善策。舒常不过一谨慎小心之人。原非长才。今见该处遭此重灾。益无主见。现已派阿桂等驰往勘办。并令将此次应修之工。动项官为办理。虽据舒常奏、荆郡滨江之处。地势卑洼。江面高于内地。一经漫溢。势同建瓴等语。若诚如此。则又当别论。但荆州为古来重镇。城犹是城。江犹是江。城垣自以不移为是。况江水澄清。非如黄河之挟沙而行。易于淤垫者可比北。一经消退。城内仍可安处。第城垣既不移改。则堤工倍为著重。著传谕阿桂到彼后。务遵前旨、妥为估计。加高培厚。坚实修筑。俾资捍御。再阅舒常摺内。称沿江堤塍。每年民间自行估土修筑等语。是该处堤塍。皆系土工。土性松浮。易被冲刷。现在既需重修。何不将迤南遮护府城一带堤工。酌量改建石工。石性既比土性坚固。而荆州距山不远。采运亦易。若属可行。即或需费较多。朕为全郡民生起见。断不稍有靳惜。自当即为改建石工。以为一劳永逸之计。其是否可办之处。并著阿桂、及毕沅、确勘妥筹定议具奏。又据舒常奏、荆州抚恤灾民。并修理各项工程。约估银十九万六千余两等语。舒常所奏。系约估之数。其修堤费用。未据列入。前虑该省藩库所存银两。或有不敷。早经发银二百万两解往。似可敷用。阿桂历经委任。自能将工程及抚恤各事。督饬各该地方官。妥协办理。俾兵民不致失所。而工程足垂久远。若该地方官等、因见发往帑项宽余。复思从中染指。则是太无良心矣。一经查出。伊等自思。当得何罪耶。又据舒常另片奏称、将军、副都统、衙署。均有坍塌。恳请借廉修理。分年归款等语。将军、都统、同系大员。皆有廉俸。所有衙署。自应准其借廉修理。分年扣缴。将此由六百里传谕阿桂、毕沅知之。仍著将现决堤塍。系何年何人所修。遵照前旨、将承修之员。及该管上司。详细查明。分别严参治罪著赔。以示惩儆。　　

○又谕、据舒常奏、荆州府所属公安县地方。自六月二十日、至二十五日。阴雨稍多。江湖并涨。城乡堤塍溃决。田禾庐舍。多被水淹。衙署监仓。坍塌无几。人口并无损伤。仓贮米谷。抢至高阜。现将居民搬移高处。散给钱米。照例抚恤。又据片称、监利县滨临江湖。势更低下。亦被淹浸。现在派员查勘办理等语。著传谕毕沅等、即将公安被水居民。应行量加抚恤、散给口粮之处。加意妥为办理。其监利地方。查明被灾情形。亦著一体抚恤。并将该处积水。早行设法疏消。毋得因荆州府城。被灾最重。专于一处办理。以致他处被水贫民。稍有失所。并谕舒常等知之。　　

○以福建督标中军副将希当阿、为福建福宁镇总兵。　　

○癸未。谕、据保宁等奏称、布噜特毕班璧特、伊母今年一百六岁。尚属壮健。感激天恩。诚心恭祝万寿。令伊禀知等语。布噜特毕班璧特之母。现年一百六岁。精神矍铄。西域远徼。共沐昇平上瑞。朕心深为欣慰。著赐恩赏给大缎二匹。貂皮六张。伊子前来具禀。礼仪恭顺。亦属可嘉。并著赏给蓝翎。以示朕优奖高年。无间内外至意。　　

</div>
    <div class="pagination">
<a href="清实录乾隆朝实录_page1662.html">上一页</a><span>...</span><a href="清实录乾隆朝实录_page1658.html">1658</a><a href="清实录乾隆朝实录_page1659.html">1659</a><a href="清实录乾隆朝实录_page1660.html">1660</a><a href="清实录乾隆朝实录_page1661.html">1661</a><a href="清实录乾隆朝实录_page1662.html">1662</a><span class="current-page">1663</span><a href="清实录乾隆朝实录_page1664.html">1664</a><a href="清实录乾隆朝实录_page1665.html">1665</a><a href="清实录乾隆朝实录_page1666.html">1666</a><a href="清实录乾隆朝实录_page1667.html">1667</a><a href="清实录乾隆朝实录_page1668.html">1668</a><span>...</span><a href="清实录乾隆朝实录_page1664.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
