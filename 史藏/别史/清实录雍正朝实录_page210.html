<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 210 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 210 页/共 216 页</h1>
    <div class="content">○乙巳。颁圣祖仁皇帝御制全集、赐诸王大臣翰詹官员等。随具摺恭谢。得上□日。俱著往恩佑寺谢恩　　

○礼部议覆。四川学政隋人鹏条奏、川省苗民。久经向化。嗣后各属土司苗童。有读书向上者。请准与汉民文武童生、一体考试。于各该学定额内、凭文去取。卷面不必分别汉苗。应如所请。从之　　

○丙午。谕大学士等。前据理藩院奏称、鄂尔多斯、上年收成歉薄。贝子罗卜臧、请借仓粮。议令办理夷情事务郎中七十五、会同该扎萨克、查明乏食蒙古。先借支一月口粮。其在秋成之前。应再行借支。定议呈报等语。朕已允行。又据贝勒查木阳、贝子齐旺班珠尔、纳木扎尔色冷等。请借仓粮。亦经理藩院议令七十五。达色、照议办理。今朕闻陕西神木榆林等处。上年收成歉薄。粮价昂贵。而鄂尔多斯蒙古之乏食者。多向神木榆林城内就食。甚为可悯。该郎中七十五等、从前未曾呈报。及奉古查办之后。又复怠忽迟延竟不上紧办理。甚属不合。著七十五等、即行会同该道、将乏食蒙古查明。一面具报该督抚。一面酌动仓粮发给。毋使乏食蒙古、至于失所。至于神木榆林等处乏食民人。亦著该地方官查明。酌量办理　　

○谕办理军机大臣等。办理青海事务达鼐病故。著散秩大臣色楞、前往西宁、办理青海事务　　

○山西布政使温而逊、缘事革职。调直隶布政使王謩、为山西布政使司布政使。升河南按察使张鸣钧、为直隶布政使司布政使。河南管河道缪孔昭、为河南按察使司按察使　　

○庚戌。旌表烈女、湖北麻城县叶汝炽聘妻阮氏。江陵县帅定远聘妻李氏。俱闻夫身故。矢志捐躯。福建晋江县胡仁女胡氏。强奸不从。投缳殒命。各给银建坊、入祠致祭如例　　

○辛亥。吏部遵上□日议奏、北路军营官兵。于克尔森齐老地方。击贼大捷。所有阵亡官员。应加恩议叙。奉天正红旗拜他喇布勒哈番又一拖沙喇哈番北京、从优授二等阿达哈哈番。镶白旗领催珠里、黑龙江正黄旗副骁骑校费雅思哈、授拜他喇布勒哈番。船厂骁骑校奇弩、镶蓝旗领催奔博里、黑龙江镶红旗领催马尔图、授拖沙喇哈番。各给与应得祭葬。并查明应袭之人。引见承袭。从之　　

○壬子。调墨尔根副都统多起纳回京。以署镶蓝旗满洲副都统额尔图、署墨尔根副都统　　

○癸丑。礼部议覆。奉天府府尹宋筠疏言、奉天永吉州学。旧设廪生增生各一名。近将长宁县学、拨归永吉州学管辖。请添设廪生增生各一名。五年出贡一次。应如所请。从之　　

○甲寅。谕办理军机大臣等。现今内地估拨军粮。有已经出口运送在途者。著即于哈密、桥湾、布隆吉尔等处、就近收贮。不必再运巴尔库尔。其未经出口粮石。亦著暂停运送。可传谕署陕西总督刘于义知之　　

○办理军机大臣等遵上□日议奏、北路军营官兵。臣等会同副将军常德、详加筹画。应于新近派往之满洲蒙古绿旗兵丁内、选留二万名。分驻各形胜地方。其余尽行撤回原处。鄂尔昆等处。去年更换绿旗兵八百名。仍留种地。得上□日。北路军营驻兵二万之处。可密行文商之大将军平郡王。令噶尔丹策零、虽遣使求和。而疆界尚未定议。不可深信。俟准噶尔倾心归顺。始可酌量撤兵。若驻兵不敷御敌之用。则不如不驻兵矣。但兵数太多。未免耗费国帑。务须详悉筹画。此二万兵能否御敌之处。著大将军副将军等、公同妥议密奏　　

○乙卯。云贵广西总督尹继善题、广西太平府罗阳土知县黄世瑾故。请以其子黄恩宪袭职。下部知之　　

○丁巳。孝端文皇后忌辰。遣官祭昭陵　　

○谕内阁。广东开采一事。十数年来。内外臣工奏请者甚多。朕悉未准行。上年总督鄂弥达、巡抚杨永斌、奏称开采以资鼓铸。于粤民生计大有裨益。言之再三。朕发九卿确议。旋经议覆准行。后复有数人条陈、极言其不应行。今朕再四思维。广东近年以来。年谷顺成。米价平减。盗贼渐少。地方宁谧。与从前风景逈异。今若举行开采之事。聚集多人。其中良顽不一。难以稽察管束。恐为闾阎之扰累。况本地有司。现在劝民开垦。彼谋生务本之良民。正可用力于南亩。何必为此侥幸贪得之计。以长喧嚣争竞之风。此时正在计议之初。停止甚易。著该部即行文该省督抚。令其遵谕停止　　

○戊午。吏部议覆。署西安巡抚史贻直疏言、陕西直隶同州、请升为同州府。裁知州、州同、吏目缺。设知府、通判、经历各一员。改西安府抚民同知、为同州府抚民同知。增置附郭一县。设知县、典史各一员。并同州原辖之朝邑、郃阳、韩城、澄城四县。暨直隶华州、与所属之华阴、蒲城、潼关三县。及现属直隶耀州之白水一县。俱归同州府管辖。其直隶耀州、与所属同官一县。改归西安府管辖。应如所请。从之。寻定新设同州府附郭县曰大荔　　

○己未。陕西延绥总兵官米国正奏言、榆林边城之外。即系河套。夷民杂处。交易为生。鄂尔多斯一部落。风气素称浑朴。近日多有内地民人、指引进口夷人、偷盗牲畜。窝藏分利。而神木口开店民人。熟悉夷情。多端欺诱。或不肖弁兵、通同容隐。或该管衙门、糢糊了事。致夷人无从申诉。应请饬行沿边文员。一体稽查。以安夷众。再、榆林居民。鲜知礼义。鬻卖妻子。相习成风。甚至回明地方官。彼此交易。并请严饬地方有司。立法禁止。以端风化。得上□日。著交与该地方文武官员。实力奉行。仍令督抚提镇等。不时稽查　　

○庚申。实授侯朱震、为正白旗汉军副都统　　

○癸亥。谕八旗都统等。军前遣回之官员兵丁内。著有劳绩得伤残疾者。若俱行革退。殊觉可悯。著该管大臣等详查具奏。官员赏给半俸。兵丁赏给一半钱粮。以资养赡。如有病愈复欲请用者。亦著具奏请上□日　　

○乙丑。擢直隶通永道德希寿为都察院左副都御史　　

○丁卯。礼部议覆。贵州学政晏斯盛疏言、贵州威宁州属宣化里可渡河之田地户口。现经改归云南宣威州管辖。请将可渡河以南之文武生员、拨归云南宣威州学。应如所请。从之　　

○旌表烈妇、河南汜水县禹汝德妻张氏。新安县吕循曾妻萧氏。俱痛夫身殒。绝粒损躯。河南夏邑县张秀妻戴氏。山东黄县赵居宽妻邹氏。俱矢志殉夫。投缳毕命。各给银建坊、入祠致祭如例　　

大清世宗敬天昌运建中表正文武英明宽仁信毅大孝至诚宪皇帝实录卷之一百五十四




大清世宗敬天昌运建中表正文武英明宽仁信毅大孝至诚宪皇帝实录卷之一百五十五　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十三年。乙卯。闰四月。庚午朔。果亲王允礼奉差泰宁回京摺奏。臣于去年十二月二十三日。行至泰宁。达赖喇嘛、居住惠远庙。亲至山门。迎接谕上□日。恭请圣安。随宣读谕上□日。颁给赏赐。达赖喇嘛奏称、自幼荷蒙圣祖皇帝洪慈。差遣将军统兵送至藏内。安坐达赖喇嘛之床。复蒙皇上施恩、浩荡无际。后闻有令瞻仰天颜之谕上□日。即欲星驰前来。因尚未出痘。不能亲叩金阙。今恭闻训上□日。复受隆恩。惟有竭力衍教。敬祝圣躬。万年遐福等语。为此谨奏。报闻　　

○辛未。兵部议覆。云贵总督尹继善疏言、贵州安笼一镇。为苗疆要区。设有三营。请添兵三百名。以备调遣。其定广协、界连粤省。猺狆杂处。应添兵一百四十名。将附近之新添营、归并管辖。思南营、壤接川省。所有守备、请改为中军守备。并添设游击一员。兵一百五十名。就近归铜仁协管辖。仍听台拱镇统辖。石阡营、请添兵一百名。遵义黔西二协、请各裁去都司一员。守备一员。即将左营改为中军都司。右营改为守备。梓潼县、请留遵义协右营千总一员。兵一百名。驻劄防守。其原防之把总一员、兵五十名、撤回本营。均应如所请。从之　　

○壬申。以额外内阁学士阿克敦、署镶蓝旗满洲副都统　　

○以翰林院编修沈文镐、提督山西学政　　

○癸酉。改湖广原隶督标之武昌水师营、提标之常德水师营、归城守营管辖。从湖广总督迈柱请也　　

○甲戌。以永陵副总管伊奇禄、为永陵总管　　

○盛京工部侍郎对琳。缘事革职。以稽察盛京御史七克新、署盛京工部侍郎　　

○兵部议覆。四川总督黄廷桂疏言、四川泰宁宁安德靖三营。原为防护达赖喇嘛而设。今已奉上□日回藏。请将三营弁兵、俱行裁撤。令泰宁副将带兵七百名、与化林协原设之兵三百名。一同驻劄化林。分为左右二营。酌设都司二员。千总二员。把总四员。除化林原设都司千把外。即以三营议撤之弁员拨补。其黎雅峨边二营、仍归化林管辖。再于议撤弁兵内、拨千总一员。兵一百名。增隶阜和营。并于该营内、轮派把总一员。兵三十名。驻防惠远庙。均应如所请。从之　　

○乙亥。以福建台湾总兵官苏明良、署福建陆路提督。调福建海坛总兵官马骥、为台湾总兵官　　

○丙子。升直隶保定城守尉杨泰、为山西右卫左翼副都统　　

○丁丑。谕办理军机大臣等。闻鄂尔多斯贫乏蒙古。有就食口内、典卖妻子人口者。著交该地方官查明。照原价赏给赎出。加意安插请上□日。如有隐匿遗漏者。后经查出。定行从重治罪　　

○戊寅。以翰林院侍讲学士杨椿、充日讲起居注官　　

○礼部议覆。升任提督顺天学政吴应棻疏奏博野县生员郑景涞妻吴氏、满城县民康玉相妻田氏、平山县民王永历妻商氏、宣化县民李智妻杨氏、成安县儒童陈洞聘妻冯氏、江苏巡抚高其倬疏奏。盐城县儒童刘闇士妻许氏、甘泉县民项起鹄妻程氏、李正荣聘妻霍氏、安东县儒童孙兆凤聘妻赵氏、俱痛夫身故。慷慨捐躯。请予旌表。以维风化。查妇女激烈轻生。向经禁止。今应否旌表。请上□日遵行。得上□日、吴氏等、著予旌表。凡烈妇轻生从死。昔年圣祖仁皇帝曾降上□日禁止。朕于雍正六年。又降上□日晓谕。至明且悉。数年以来。因各省奏请旌表烈妇者尚少。朕是以格外加恩。准其旌表。今数日之内、题奏殉夫尽节之烈妇烈女、如此之多。可见地方官、未将从前谕上□日、剀切晓谕。乡曲愚民。尚未深悉圣祖仁皇帝与朕重惜民命之至意。以致民间妇女、激烈捐躯者。更多于前。嗣后若概予旌表。恐转相则效。易致戕生。深可悯恻。著地方有司、将朕前上□日、广为宣布。俾遐陬僻壤。家谕户晓。傥宣谕之后。仍有不顾躯命、轻生从死者。不必概予旌表。以长闾阎愤激之风　　

○己卯。云贵总督尹继善奏言、台拱古州两镇。现今会巢□刀奸苗。其事起于奸苗图骗银钱。造言诳惑。古州文武。不能善为弹压。一闻聚集之信。不即迅速擒拏。渐至附和勾结。镇臣韩勋、拨兵王岭。击散众苗。不即行追捕。致令蔓延。均难辞咎。俟事竣详查具奏。报闻　　

○予故正黄旗满洲都统法喀祭葬。谥勤恪　　

○庚辰。改广东提标原辖之三江协、归右翼总兵官统辖。罗定协、归高雷廉总兵官统辖。春江协、归左翼总兵官统辖。从广东总督鄂弥达请也　　

○予故前锋统领西路军营参赞穆克登、祭葬如例　　

○辛巳。兵部议覆。原署福建总督福州将军阿尔赛疏言、建宁以协改镇。额兵三千名。内拨别营驻防者七百名。似觉兵单力薄。请于中左右三营、添设守兵四百名。其分水岑阳二关。均属要地。请将崇安营游击、驻防分水。添设外委一员。驻防岑阳。再、从前拨驻浦城县之镇标中营游击、拨驻建阳政和二县之左营守备、右营守备等员。俱请调回府治。以中营守备、移驻浦城。另拨千总二员。分驻建阳政和。至寿宁县、既经改隶福宁府。请将拨驻寿宁汛之右哨千总、原带兵一百二十二名。俱行撤回。另于福宁镇三营内、拨兵一百二十二名。酌派千总外委各一员带领。分防寿宁汛。又浦汛所辖二渡、盆亭木城三关鴈塘、忠信二塘。请俱归枫岭营守备管辖。所有原防兵丁、一并撤回府城。均应如所请。从之　　

○山西巡抚觉罗石麟疏报。阳高县开垦雍正十二年分田地一十八顷有奇。下部知之　　

○下嫁土默特达尔汉贝勒和硕额驸阿喇布坦之郡主卒。遣官致祭　　

○壬午。授恒温亲王允祺子弘煦、弘曈康亲王巴尔图子谟本、顺承忠郡王诺罗布子封讷赫、辅国将军萨穆当子登忠、辅国将军对青格子爱隆阿、奉国将军恒德子穆玺、奉国将军斐新子多隆额、奉国将军塞尔赫子鄂洛顺、奉恩将军达里珠子成岱、奉恩将军申穆德子嵩年、辅国公苏尔禅子广龄、奉恩将军务尔图子凌皋、奉恩将军琳康子武兴、均为奉恩将军　　

○改山西蔚县原属之广昌营、归直隶紫荆关参将管辖。从直隶总督李卫请也　　

○癸未。署镶白旗蒙古副都统卢保、缘事革职。以镶白旗护军参领塞都、署本旗蒙古副都统。黑龙江副都统卓尔海、缘事革职。升奉天协领觉罗马希纳、为黑龙江副都统　　
</div>
    <div class="pagination">
<a href="清实录雍正朝实录_page209.html">上一页</a><span>...</span><a href="清实录雍正朝实录_page205.html">205</a><a href="清实录雍正朝实录_page206.html">206</a><a href="清实录雍正朝实录_page207.html">207</a><a href="清实录雍正朝实录_page208.html">208</a><a href="清实录雍正朝实录_page209.html">209</a><span class="current-page">210</span><a href="清实录雍正朝实录_page211.html">211</a><a href="清实录雍正朝实录_page212.html">212</a><a href="清实录雍正朝实录_page213.html">213</a><a href="清实录雍正朝实录_page214.html">214</a><a href="清实录雍正朝实录_page215.html">215</a><span>...</span><a href="清实录雍正朝实录_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
