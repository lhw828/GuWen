<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 37 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 37 页/共 505 页
  </h1>
  <div class="content">
   ○己巳。谕内阁、御史卞宝第奏、办理恤典。请除积弊一摺。军兴以来。各省官绅士民。凡临阵捐躯。守义殉难者。一经统兵将帅及各该地方督抚奏请旌恤。无不立予褒扬。乃该部院及该地方官奉行不善。往往任听胥吏需索把持。致死事被难之家。未能实沾恩泽。积习相沿。实堪痛恨。嗣后阵亡殉难各员。子孙承袭世职。例由原籍县府。转申督抚验看具题。并应给咨赴部引见者。均著兵部详查。行文各该督抚转饬各该州县。将应袭职名。迅速查取。径行具报督抚。毋庸由府司转详。以免烦扰。并由部议定发照限期章程。速行发给执照。应引见者。即速行调取。其有原籍被兵。无可取结者。即由京取具同乡官印结。就近在部呈办。并著兵部于每届年终时。将遗漏及续经赏恤之人。汇题查办。如有部员州县。并内外衙门书吏。延阁不办者。即由该管上司、并该管各官查明。分别参办治罪。其殉难官员。应行入祀京师昭忠祠者。著礼工二部及太常寺等衙门。将应办事宜。速行查办。毋得遗漏行文。并任听书吏需索使费。侵蚀领款。以致日久延阁。其应入外府昭忠祠者。即著各该督抚查明。严催办理。其被难各家应领赏恤银两。即由各州县于留支款项内。亲行给发。以杜胥吏侵欺。如该管官有浮支滥扣情弊。即著计赃加等治罪。至各省被害绅民男妇。未经旌恤者尚多。并著各该督抚于被兵省分。设局详查。随时奏请旌恤。并于各处汇建总坊。以彰节义而维风化。　　

○又谕、薛焕奏、浦东逆匪。偪近上海。会同英法两国剿除高桥贼垒。大获全胜一摺。逆匪自经官军击败后。退踞天马山后及陈坊桥等处。正月初八初十等日。参将李恒嵩乘胜攻破天马山后及陈坊桥等处贼营。败匪退入青浦城中。其浦东大股。盘踞高桥。意欲断我吴淞要隘。美国人华尔、约同英国水师提督何伯、法国水师提督卜罗德、各带中外枪炮队伍。并炮船轮船。排泊浦滨。华尔率队登岸。首先冲入高桥。径扑贼首巢穴。以洋枪连环轰击。副总领美国人白齐文裹创力战。英法二国队伍。各开枪炮攻击。华尔冒烟直进。立将贼营攻破。杀贼一千五百余名。其镇北一村。亦同时攻入。镇东大垒屯贼。穷蹙奔逃。华尔会同美法将士。追杀三十余里。立将该镇贼垒。全行埽荡。英法两国。前在上海帮同剿贼。已获胜仗。此次因浦东贼氛窜偪。复与美国人华尔约同助剿。大挫贼锋。足见友邦谊笃。始终不渝。嗣后如续有协剿出力之处。仍著薛焕随时迅速驰奏。以彰中外和好之意。　　

○又谕、据薛焕奏、美国人华尔营内副总领白齐文、前经随同攻剿迎旗浜天马山等处。冲锋陷阵。此次官军进攻高桥。白齐文首先冲入贼垒。被贼砍伤右臂。犹复裹创力战。叠破贼垒。实属异常出力。该副总领并在苏松太道衙门禀明。愿为中土编氓。宣力戎行。足徵忱悃。白齐文著赏给四品顶带花翎。与华尔一并在松江教习兵勇。协同官军剿贼。并由薛焕传旨嘉奖。　　

○谕议政王军机大臣等、郑元善奏、汝防吃紧。新蔡被围。请留杨飞熊一军。驻扎汝郡。会同剿办一摺。汝甯逆捻陈大＜?氵喜＞负固平舆。近复句结新项阜阳捻股。及张＜?氵凤＞林正息明港匪众三四万人。围扑官军前敌营盘。副将杨飞熊到防后。虽击毁贼巢。少挫凶焰。而终觉贼众兵单。剿平不易。又据禀报逆捻杨方衡、袁安愚等、句结发逆数千。并各路匪徒。围攻新蔡县城。四面扎营。轮流攻扑。情形甚为吃重。省防兵力不多。未能分拨援救。僧格林沁由通许一带。追剿窜逆。现已驻军尉氏。本日据郑元善奏、已挑通丁三千名。前赴该大臣军营听调。如里四黄河等民寨攻克后。即可分兵助剿汝甯之匪。杨飞熊一军。前谕令酌量饬赴槐店。策应援颍。现在新蔡被围甚急。胜保、郑元善、毛昶熙、自应饬令该副将一军。仍驻汝郡。酌拨队伍。先解新蔡之围。再会同张曜等军。攻剿平舆贼垒。以期根株尽拔。胜保现由陈郡进兵太和。所有沈项槐店一带。毗连颍州。深恐匪众旁窜。仍著胜保酌量缓急。拨兵驻守。毋稍疏虞。将此由六百里各谕令知之。　　

○又谕、胜保奏、驰抵太和。进援颍郡。探闻苗练欲图杀贼自效一摺。胜保督军至太和后。阜太之闲。反正来归者。已有二百余圩。并剿平王圩。安抚田圩。前敌各军。距颍城仅三十余里。办理极为得手。惟颍州粮米火药。仅能支持旬日。自应速筹援救。著胜保督饬将士。星驰前进。奋力攻剿。速解城围。仍严扼西北两路。不得任令该匪铤而走险。窜扰他处。李续宜派援颍之成大吉、萧庆衍两军。系于正月二十六日由霍山起程。绕道固始。并著催提前进。联络声势。南北夹击。李续宜计亦不日可到。可与之会商定计。早殄逆氛。苗沛霖闻胜保南下。有约会圩众。先捣颍上。进援颍郡之说。如该练果能将张落刑一股。克日埽除。歼捦首逆。颍上得就肃清。则杀贼既有明效。自可许以自新。傥第以立功自赎等语。冀缓我师。于张落刑等貌为仇讎。暗相句结。则狡谋深算。岂得不防。胜保惟当遵照前次谕旨。悉心筹画。翦此巨憝。不得因该练饰词文过。遽为乞恩。图目前之苟安。贻无穷之后患。谅该大臣必能体察情形。妥为办理也。将此由六百里谕令知之。　　

○又谕、据薛焕奏称、洋人助顺剿贼。请将出力之美国人白齐文鼓励。并调派水师。严扼福山等处各等语。贼匪盘踞高桥镇。经英法水师会同常胜军攻剿获胜。美国人白齐文冲锋陷阵。最为出力。既据禀称愿为中土编氓。自应从优奖励。除英法两国及华尔出力之处。另行明降谕旨外。兹将赏给该洋人四品顶带花翎谕旨一道。发交薛焕。将此旨及前发去华尔奖励谕旨。一并在沪宣示。洋人助剿。固属得手。亦难久资其力。值此声势较振。贼胆渐寒。即著薛焕督饬官军。实力攻剿。其福山等处江面。并著严饬鞠耀乾等、会同英国水师巡哨。毋稍疏忽。至以后薛焕具奏外国助剿情形。务须据实直陈。不可有一字虚假。洋枪队如能得力。即著多挑丁壮。交华尔等教演。庶兵既精而力不薄。可当大敌。将此由六百里谕令知之。　　

○复引见内务府三院等处京察一等钤出人员。得旨、师曾、善宝、嵩林、世荣、毓清、希曾、锡祉、容保、俊达、英履、忠广、恒延、松瑞、崇礼、俱著交军机处记名。　　

○以镶黄旗蒙古副都统麟翔为泰甯镇总兵官。兼总管内务府大臣。　　

○以候补总兵官冯标为甘肃凉州镇总兵官。　　

○庚午。上诣观德殿几筵前行月祭礼。　　

○谕议政王军机大臣等、左宗棠奏、督军入浙。截剿巨股贼匪叠胜。衢属开化肃清。并请饬派办粮台。奖叙随征出力。饬调赴浙差委各员等摺片。左宗棠之军入浙。所办尚为得手。现在衢州所属开化肃清。衢郡后路。可期稳固。该抚率兵进驻马金街。相机进剿遂安之贼。婺源既已无警。饶广两郡。亦相芘以安。江皖边境。不须回顾。该抚胸有成竹。定能步步为营。一意进取。务当随时与曾国藩通筹大局。毋失事机。所请调之李云麟一员。昨经官文以襄阳剿捻保奏。恐此时该员尚在湖北。著左宗棠一面咨行官文。调取赴浙。更为妥速。将此由六百里谕令知之。　　

○又谕、左宗棠奏、请设粮台转运。派员办理等语。据称该抚之军。业已入浙。所有饷需一切。自应设立粮台转运。以资接济。衢州偏于一隅。难期应手。拟于江西广信府设立粮台。即委广信府知府钟世桢办理。以为收支军饷子药总汇。再于玉山县设立转运局。委署玉山县知县章澂、会同左宗棠随征局员经理。此后各处兵勇调集。事务益繁。师行日远。必须逐渐择地添设台局。查有湖南候补道王加敏、江西候补道胡墉、均堪委办等语。军行饷运。最关紧要。现当浙江军务孔亟。台局需人经理。著沈葆桢即饬各该员等、遵照该抚所筹。妥为办理。王加敏一员。前据毛鸿宾奏参该员经用各款。恐有浮冒侵蚀等弊。请暂行革职。仍责令在局查办旧案报销。兹据左宗堂奏请饬令赴浙。并称该员所办军火。费省工良等语。著毛鸿宾酌量。如可移缓就急。俾左宗棠得收指臂之效。即行饬令该员赶紧前往。其湖南旧案报销。应作如何查办之处。并咨明左宗棠。仍饬该员听候办理可也。将此由五百里各谕令知之。　　

○又谕、前因杭城失陷。叠经谕令左宗棠等、将杭城文武下落。及总兵况文榜等溃退情形。并林福祥饶廷选踪迹。一并查明具奏。兹据林福祥奏称、该员先由金华回援杭城。驻扎江口。自带亲兵五百人。入城守御。因贼势太众。粮尽援绝。抚臣知事不可为。密劄林福祥与麟趾。以城池不守。即当设法出城。收集溃兵。力图恢复。另用白绫小字。缮就摺片稿二分。钤盖关防。交林福祥麟趾二人分收。豫备出城后附奏报呈览。城陷后。林福祥与麟趾各率所部巷战。与麟趾中道相失。林福祥偕织造恒起各率兵勇。由武林门冲杀而出。另片奏拟由桐乡之田市镇。沿江赴曾国藩、左宗棠军营。乞假偏师。图复杭州。以洩仇愤各等语。并据恒起奏称、杭城失陷时。与林福祥带兵冲杀。同入满营。满营陷后。相偕冲杀出城。与林福祥所奏。情节大略相同。林福祥以藩司大员。当省城失陷时。不能与将军巡抚等同时殉难。例有应得之罪。其所称奉有将军巡抚等帛书。属令忍死须臾。潜图恢复省城等情。是否实有其事。著左宗棠确切查明。据实具奏。署藩司麟趾。闻其平日居官尚好。林福祥摺称与之中道失散。其是否出城。及有无下落。著一并查明具奏。恒起虽无守土之责。亦系钦派之员。摺内所称冲杀出城各节。及自请从重治罪之处。并著左宗棠查办。恒起摺一件。林福祥摺一件片二件。及瑞昌等帛书摺片稿。均著发交左宗棠阅看。学政张锡庚、副都统杰纯、据林福祥奏称殉难。是否属实。著左宗棠查奏。总兵继兴、前经庆端奏请赐恤。兹据林福祥奏、该总兵与副都统关福、由钱塘门冲出等语。副都统关福、总兵继兴、已革总兵米兴朝、参将张虎臣、王兴棠、游击林连高、都司刘加玉、饶廷杰、季超群、知州汪廷枢、均著左宗棠、薛焕、查明严行参奏。其乘舟赴沪之总兵况文榜、吴再升、副将贵廷芳、陈步高、及一切将弁。均著薛焕就近传旨拏问。解赴左宗棠军营。与罗大春一并讯明。按照军法从事。将此由六百里各谕令知之。　　

○以内阁学士麒庆兼镶黄旗蒙古副都统。未到任前。以镶红旗蒙古副都统恒祺署理。　　

○以察哈尔佐领定安为齐齐哈尔副都统。　　

○以四川办理盐厘著有成效。赏道员王廷植花翎。余升叙有差。　　

○准浙江随营出力知州刘典等十员留省补用。知县刘璈以同知用。并赏花翎。廪生郑锡氵□皋以知县用。并赏蓝翎。　　

○以带兵规避。革齐齐哈尔佐领奇克兴阿职。　　

○予浙江开化阵亡训导陈修、守备欧光保等、祭葬世职。　　

○辛未。遣官祭关帝庙。　　

○谕内阁、都察院奏、已故革员张其翰之妻张吴氏、遣抱告以代夫鸣冤等词。赴该衙门呈诉。此案已革坊官张其翰、挟嫌纠众。殴伤刑部原审司官。当经降旨交部严讯惩办。嗣因派审司员。酷刑偪供。致张其翰因病身死。复经降旨将该员等严加议处。仍令刑部将此案研鞫。以成信谳。该妇张吴氏并不静候定谳。辄遣抱告呈诉冤抑。其为意图翻控已可概见。惟案关罪名出入。若非严讯明确。情真罪当。不足以折服其心。仍著刑部归案悉心讯鞫。毋稍枉纵。寻奏、张其翰缘案革职。因挟承审官严讯之嫌。起意纠殴。罪千斩决。现既在监病故。应毋庸议。张吴氏怀疑呈诉。尚非有心翻控。妇女无知。应免论罪。从之。　　

○壬申。谕内阁、奕橚、载敦奏、失察陵寝树株被伐。自请议处一摺。上年昌陵后宝山回乾树株被伐。业将该管官弁。及前任泰甯镇总兵舒精阿。分别治罪议处。奕橚、载敦、专司守护。疏于觉察。亦有应得之咎。均著交宗人府议处。　　

○谕议政王军机大臣等、袁甲三奏、南岸贼匪。窜渡江浦浦口等处。请饬曾国藩、都兴阿、抽调师船。严防窜渡等语。江浦浦口等城。为江北紧要门户。现在南岸大股贼匪。由九洑洲等处窜渡北岸。势将以全力并注两城。与官军力争隘口。该两城甫经收复。兵力本不甚厚。设南岸贼匪。再行陆续渡江。防剿更形棘手。亟应将上下游师船。移调该处江面。以防逆匪窜渡。著曾国藩督同彭玉麟、于上游楚师炮船内。抽拨二百只。由西梁山至乌江江西停泊。并著都兴阿督同黄彬、于下游炮船内。抽拨一百只。由九洑洲至乌江江面停泊。联络声势。遇有贼船。即力行截击。俾该逆无从驶渡北岸。是为至要。江浦浦口两城。关系江北全局。乌江水面。路通和州巢县。为庐郡贼匪水路出入门户。现在庐郡围攻吃紧。尤宜严密防范。谅曾国藩等必能统筹兼顾。不致迁延贻误也。将此由六百里加紧各谕令知之。　　

○又谕、袁甲三奏、楚师进偪庐郡。派兵会攻。并江浦等城吃紧。并据李世忠密禀洪逆给与伪诏各等语。发逆负嵎庐郡。楚师业已进抵西南两门。袁甲三调派总兵吴秀等统兵往会。著即督饬该总兵等相机前进。会合夹击。藉得迅埽逆氛。至江浦浦口两城。地关紧要。现在九洑洲及和州贼匪。分投来扑。南岸之贼。渡江者复不下数万。李世忠业派升用总兵李显爵等、将围扑桥林等匪击退。仍著激励将士。实力防剿。毋稍疏懈。李世忠矢志忠勤。为朝野所共信。逆贼投以伪诏。语句悖逆。该提督恳请袁甲三代为奏明。尤见悃忱肫挚。实堪嘉尚。现在江北渐就肃清。即当进捣金陵。捦渠埽穴。该提督戮力行闲。正可渥邀懋赏也。将此由六百里谕令知之。　　

○督办江北军务都兴阿奏、镇城防剿稍松。拟仍将海全所部兵勇。撤回江北。以敷分布。报闻。　　

○福建巡抚瑞瑸奏、琉球国贡使在闽日久。道路尚未疏通。援案请先行颁赏。遣发该使臣回国。仍将贡物存储司库。俟下届例贡到时。汇同恭进。如所请行。　　

○停福建本年例贡果品。　　

○抚恤朝鲜国遭风难夷如例。　　

○癸酉。谕内阁、本日吏部带领引见之革职留任前四川按察使蒋徵蒲、叠经御史白恩佑、给事中林之望、奏参带兵怯懦各款。并据前署四川总督崇实覆奏、查明该员督兵日久无功等语。蒋徵蒲著即休致。　　

○又谕、福建学政徐树铭奏、恳请赏假省亲一摺。徐树铭著赏假三个月。回籍省亲。惟该学政于任满时。不候新任学政厉恩官到省。辄将关防文卷。委员斋交福建巡抚。一面具摺。一面起程回籍。殊属不合。徐树铭著交部议处。寻议、徐树铭应照违令私罪罚俸一年例加等降一级留任。从之。　　

○谕议政王军机大臣等、官文奏、筹办湖北军务大概情形一摺。据称江浙苏杭。贼势狓猖。皖豫四川。逆氛环偪。湖北界连数省。处处防剿不遑。曾国荃新募之十二营。业已到鄂。以江面东西梁山。贼卡重叠。陆路无可绕越。骤难进取。现在统筹军务大概情形。拟俟庐州克复之后。留一军夹击捻匪。留李续宜一军驻守安庆。以固皖省根本。再留一军驻守淮扬。会合水师。遏截江面。分一军由镇江进攻苏常。分一军由芜湖急围金陵。分一军攻甯国而趋湖州。直规杭城。分一军由常玉二县。入衢州而恢复甯绍。约期齐举。使贼首尾不能相顾。一路得手。则他路可迎刃而解等语。所陈于规画东南大局。极合机宜。惟兵贵神速。军情旦夕变迁。过于迂缓。恐落后著。所有进取布置机宜。著官文、曾国藩、统筹全局。会商定议。迅速办理。楚师已抵庐州。著即饬多隆阿等、会合袁甲三兵练。迅速进攻。力拔坚城。其曾国荃一军。即饬进图巢县和含梁山。以与江北江浦等军会合。毋稍迟误。湖北为下游大营后路。官文仍当督饬各军。慎密守御。俾东征无虞返顾。其上游川黔各匪。并著饬令南北两省兵勇。择要扼防。以维大局。另片奏、川楚江皖五省。势难合力同谋等语。侍郎宋晋所陈五省合剿事宜。节据骆秉章、毛鸿宾覆奏。事属难行。惟将来大举东下。亦不能不借资各省。所有东征兵数饷数。即著官文咨商曾国藩筹议办理。将此由六百里各谕令知之。　　

○又谕、本日据郑元善递到贾臻奏、请催援兵。及接仗获胜各摺片。并据胜保奏、攻拔颍北贼垒。并密饬苗练会合进兵一摺。据该署抚称被困日久。粮米无多。铅丸早尽。请饬催胜保所派之总兵成禄等、李续宜所派之总兵成大吉等、速行赴援等语。情形实属危急。惟据胜保奏、前敌官军。于初九日攻克小王寨刘家海贼巢。直抵距颍十里之王家圩寨安营。该城危在呼吸。成禄等既相距仅止十里。即著胜保严催该总兵等迅速进攻。力解城围。毋稍延缓。胜保奏苗沛霖率练数万。攻破张落刑老巢。已抵距颍三十里之回溜集。并有初十日齐到颍州之信等语。颍州东路捻匪。既经苗练剿击获胜。此时筹解颍围。正须兵力。胜保自应与该练联络声势。藉壮军威。惟颍上巢穴。虽据探称攻破。而张落刑尚无下落。该练遽已前进。岂不虞该捻首纠合余党。起乘其后。是苗沛霖总须将张落刑捦斩。方可自明心迹。该练居心叵测。值此率领大众。突如其来。胜保务遵叠次谕旨。慎之又慎。不得稍涉率易。贻误大局。成大吉等军已抵颍南之大桥集。并著胜保就近催提。会合攻击。李续宜谅已行抵安庆。著即星驰前进。将颍郡一带军务。力筹整顿。即可将办理苗练事宜。与胜保会商妥办。将此由六百里各谕令知之。　　

○又谕、据胜保奏、孤军深入。协饷支绌万分。前敌各军。忍饥杀贼。若无接济。恐坏全局。请饬豫省于本年新漕项下。酌折饷银五六万两。克日解营。不在协饷之内。著郑元善于漕折银两内。设法筹措若干。先行报解胜保军营。以资接济。其月饷仍按期源源报解。毋稍拖延。此项漕折银两。系应行解京要款。并著该抚妥速筹解。即于应解胜保月饷内。扣还归款解京。以重帑项。郑元善另摺奏、有漕州县。多被匪扰。户鲜盖藏。请将应徵漕粮。援案折解等语。自系实在情形。所有该省本年应运漕粮。准其折银完解。嗣后不得援以为例。其水程盘剥等项银两。并著一体报解。不得短少。仍勒限于四月内全数解交部库。以便就近采买。毋稍延误。将此由六百里谕令知之。　　

○又谕、胜保奏、饷需窘迫。请将直隶应解月饷催解等语。胜保一军。现已由太和进至颍郡。正在攻剿吃紧之际。著文煜将直隶应解正二两月饷银六万两。迅速筹拨。克日解赴豫省。转解胜保军营。以资接济。此项协饷。至今尚无报解日期。业已延误于前。若再稽迟推诿。致误大局。惟文煜是问。将此由六百里谕令知之。　　

○户部尚书宝鋆等奏、试办顺天昌平州黑地三百八十三顷七十一亩有奇。请照例升科。从之。　　

○以河南官绅办团剿匪出力。予前任太常寺少卿李棠阶优叙。赏员外郎刘锡鸿、游击牛凤山等花翎。翰林院庶吉士孙钦昂等蓝翎。余加衔升叙有差。　　

○予河南在籍办团故翰林院庶吉士孙树祭葬恤荫。妻常氏殉节。旌表如例。


大清穆宗继天开运受中居正保大定功圣智诚孝信敏恭宽毅皇帝实录卷之二十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。二月。甲戌。春分。朝日于东郊。遣肃亲王华丰恭代行礼。　　

○谕内阁、毛昶熙奏、击退续窜捻匪。克复贼圩一摺。捻匪窜扰河南。经僧格林沁于杞县地方击剿获胜后。归德平台一带。续有股匪游驶。经毛昶熙督饬陈禄兴、蒋学耕、马步各军。添调民团合剿。捦斩多名。当将大股贼匪压退。其孙之友一军。在永城一带摉剿。直捣王花园贼圩。歼毙长发老捻数百名。并先后收抚丁楼等处九寨。办理均为得手。著毛昶熙乘此声威。约会各路官兵。迅速埽荡。毋留余孽。　　

○谕议政王军机大臣等、前因有人奏、降调知府王继庭、已革编修孙毓汶、被参各节。均与该员等情罪不符。请饬查办。当经谕令谭廷襄详细查明。据实具奏。兹据奏称、前任青州府知府王继廷被清盛奏参。系因明新禀报地方被扰。府县未见援应所致。并非与王继庭另有不合。明新具禀。系属目击情形。亦非有捏陷别情。前任翰林院编修孙毓汶丁忧在籍。经僧格林沁派令督练剿贼。该员赴营缴劄。不肯接受。语言过当。以致被参。亦非卢朝安有心倾陷各等语。王继庭孙毓汶被参各节。既据该抚详细访查。尚非被人诬陷。亦无冤抑实据。该员等业经分别降调革职。即著毋庸置议。至孙毓汶在籍续捐银两。接济兵饷。曾否给奖。并著谭廷襄查明具奏。将此谕令知之。　　

○又谕、田兴恕奏、暂留沉宏富一军。俟平定玉华山等处。再行饬赴浙江等语。前因浙江军务紧急。据左宗棠所请、谕令田兴恕遴选勇丁。派总兵沉宏富管带。星速前往。归左宗棠调遣。兹据田兴恕奏、沉宏富一军。剿办玉华尚大坪两山黄匪。正当吃紧。该二山逆匪谭光前、何得盛等、为黔省腹心之患。沉宏富等转战经年。已将贼之羽翼翦除。老巢围困。不出两月。定能得手。此时若一更动。又虑顾此失彼。且亦无从调队接替。一俟二山荡平。即当遵旨派沉宏富带兵赴浙等语。前因骆秉章奏、石达开股匪窜偪川疆。曾经谕令田兴恕、督催副将朱淩汉等速即赴援。嗣据骆秉章又奏、接田兴恕咨函。愿带劲旅三千。亲往助剿。并归该督节制。复经谕令田兴恕即率所部。克日由綦江取道重庆进剿。黔省苗教各匪防剿事宜。田兴恕起程后。著韩超妥为办理。韩超接办。谅能迅图廓清。沉宏富剿办玉华尚大坪两山黄匪。未可骤离。亦系实情。著该抚督饬进剿。克期荡平。即遵前旨。饬令该总兵带领勇丁。星速前赴左宗棠军营助剿。毋稍延缓。将此由六百里谕令知之。　　

○命惇亲王充上书房总谙达。　　

○以贵州绥阳、湄潭、等处剿匪获胜。复已革总兵官吴安康职。并赏二品封典。知府于钟岳巴图鲁名号。同知达才连花翎。余升叙有差。　　

○予山东济南、泰安、两府属阵亡殉难团长勇丁妇女四千一百一员名口分别旌恤并入祠建坊如例。　　

○乙亥。钦奉母后皇太后圣母皇太后懿旨。著添派惠亲王之子奕询在弘德殿伴读。　　

○谕议政王军机大臣等、前谕景纶、特普钦、于吉林黑龙江各挑选西丹五百名。来京听候训练。本日据景纶等奏、所挑西丹。已派员定期管带。分起行走进京。惟马匹一项。徵调过多。实难凑办。可否由大凌河发给。又据特普钦奏、遵挑西丹官兵。拟于出境后。取道蒙古草地。进法库边门。入山海关赴京。拟发给银两。俾买鞍马各等语。京师训练旗兵。现在暂移南苑屯扎。应用马匹。业由察哈尔调到。此次吉林黑龙江挑出西丹。既据该将军等奏称、马上尚皆娴熟。将来此项兵丁到京。即可将在京马匹。责令演习。该将军等毋庸另筹购马银两。亦毋庸在大凌河另行发给。惟鞍鞯等项。非多为豫备。不能敷用。仍著景纶、特普钦、筹款购买。以资配用。将此由五百里各谕令知之。　　

○又谕、僧格林沁奏、续行进剿西窜亳捻。叠获胜仗一摺。前经叠次谕令该大臣、熟筹进捣亳捻老巢。以为先发制人一劳永逸之计。原须全局统筹。谋操必胜。方可大举。兹据僧格林沁奏称、此次亳东各股捻逆西窜。经我军马队。及豫省勇队。叠次歼除。其余匪零星逃回者。不及十分之一。但著名捻首。未能悉歼。更兼清淮一路。尚有李城大股窜扰。颍上又为张落刑纠约各股。势甚鸱张。一时难以肃清。军行粮饷为先。即如此次进剿西窜捻股。虽经各地方豫备粮草。有五言十。岂能士饱马腾。每值撤队。尚须竭力经营。仍能骤行深入。更兼各处协饷。积欠过多。屡经催解罔应。是以徒有犁庭埽穴之心。而无筹画饷糈之计等语。洵属实在情形。亳东老巢巨捻。结众西窜。叠经痛剿遁回。零星败匪。所余无几。乘此鼓行而前。捦渠捣穴。净绝根株。实有右图之机。乃以储峙不先。糗刍弗给。未能乘势急切蒇事。皆由地方官吏。疲玩成风。一时积习。难以骤挽。殊堪痛恨。本日业经严切寄谕郑元善、吴棠、及直隶总督、山东巡抚、竭力通筹。豫备粮草。以为进捣老巢之策。并饬将各省应解协饷。克期拨解该大臣军营。俾得士饱马腾。方可定期大举。僧格林沁忠勇素著。谋略兼长。此次西窜捻匪。叠被剿创。实足以寒贼胆。惟寇穷则有反噬之心。捻匪所畏者。仅有该大臣之军。恐其声彼击此。别蓄诡谋。该大臣总当于勇往之中。寓慎重之意。遇有警急。酌量调遣。纵将来远涉穷追。直捣巢穴。止可拨兵前去。亦断不必身临前敌。本日田在田尚有禀该大臣抽拨马队之请。可见清淮徐宿一带。捻氛尚炽。专恃该大臣坐镇。是指挥调度。较冲锋陷阵为尤要也。至直隶山东河南及江北各路。应解协饷。该大臣即随时严催。毋任延缓。如再仍前玩愒。即行据实严参。一俟饷糈豫备。可以足用。定期密约各路。直捣亳巢。再行妥筹驰奏。谅能谋定后动。相时缓急。无误事机也。该大臣何日回至单县。仍即先行具奏。以慰廑念。将此由六百里谕令知之。
  </div>
  <div class="pagination">
   <a href="清实录同治朝实录_page36.html">
    上一页
   </a>
   <span>
    ...
   </span>
   <a href="清实录同治朝实录_page32.html">
    32
   </a>
   <a href="清实录同治朝实录_page33.html">
    33
   </a>
   <a href="清实录同治朝实录_page34.html">
    34
   </a>
   <a href="清实录同治朝实录_page35.html">
    35
   </a>
   <a href="清实录同治朝实录_page36.html">
    36
   </a>
   <span class="current-page">
    37
   </span>
   <a href="清实录同治朝实录_page38.html">
    38
   </a>
   <a href="清实录同治朝实录_page39.html">
    39
   </a>
   <a href="清实录同治朝实录_page40.html">
    40
   </a>
   <a href="清实录同治朝实录_page41.html">
    41
   </a>
   <a href="清实录同治朝实录_page42.html">
    42
   </a>
   <span>
    ...
   </span>
   <a href="清实录同治朝实录_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
