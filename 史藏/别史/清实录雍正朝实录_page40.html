<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 40 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 40 页/共 216 页</h1>
    <div class="content">
　　

雍正二年。甲辰。九月。辛丑朔。谕总理事务王大臣等。阿尔泰处军事已竣。著将军功议叙将军丁寿、特给拜他喇布勒哈番。世袭罔替。议叙时。仍照伊应得爵级、归并计算　　

○谕兵部。浙闽总督满保摺奏、衢州副将马璘、平时操演兵丁、整理营伍俱好。但年过六十。两耳重听。因令告退等语。此奏殊属未合。营伍官弁。理应论其居官之贤否。人才之优劣。不必拘其年力。其平时能整理营伍。操演兵丁。耳虽重听。自当留任。如居官无能惟知扣克粮饷之员。虽年力少壮。亦当参处。再出兵效力人员。其年虽老。尤宜体恤。嗣后督抚提镇、于各营将弁中。但视其居官之贤否。及曾否效力。不必因其年力少衰。遽尔勒令解退　　

○谕各省将军督抚提镇等。朕前曾下谕上□日。各省自副将以下、游击以上。除地方有紧要事务。及曾经引见之员外。将仪表修伟、素有声名者。每省陆续保送四五人。轮流来京引见。今河北镇总兵吴如译、将伊该管官弁、尽行送京引见。以致地方无人。营伍空虚。殊非朕意。嗣后各省应陆续保送。每次不得过四五人。将伊操守如何、及整练营伍如何之处。据实密奏。其战阵有功而筋力就衰者。不必来京。将伊练兵及操守之处亦据实密奏。至陕西、甘肃、四川、云南、现在办理军务。不必来京引见　　

○四川川北总兵官王允吉、以年老乞休允之　　

○壬寅。谕八旗都统等。从前因八旗穷乏兵丁、盔甲器械不全。赏银置备。若一时并置。价必昂贵。著于今年置一半。俟明年春季再置一半。查阅之时。亦分二季查阅。昨世子弘昇奏镶白旗盔甲器械、俱已全备。此事办得甚好。各都统等、始则漫不经心。及闻置备。又一时催逼办理。兵丁艰苦。价值倍增。著遵朕前谕行　　

○授故奉国将军白努伊子噶林、为奉恩将军　　

○癸卯。谕户部。前往台湾换班兵丁。俱在台湾支给粮饷。伊等所留家口。无力养赡。必至内顾分心。著将兵丁所留家口。每户赏月米一斗。内地米少。即动台湾所有之米合算船价。雇运至厦门。交地方官按户给发。务使均沾实惠　　

○又谕。开例捐纳。少助军需。原属一时权宜。非可行之久远。皇考曾屡言捐纳非美事。朕缵承大统。亦以军需浩繁。户部供支不继。捐纳事例。仍暂开收。今仰赖皇考在天之灵。西边军务。将已告竣。即现有需用钱粮之处。为数无多。著将户部与陕西各项事例、即行停止。其运粮赴巴尔库尔与肃州。所动西安藩库银两。悉作正项报销　　

○升二等侍卫章柱、为福陵总管　　

○宗人府遵上□日议奏、宗室觉罗等佐领、向在各王门下者。应俱归上三旗。得上□日。宗人府。议将宗室觉罗所管之佐领在各王门下者撤出、归并在上三旗行走。但伊等佐领内。所有护卫官员。归并后、作何补用。在上三旗作何当差之处。并未议及。况伊等佐领内所有护卫官员。并无过犯。岂可遽令解任。此处应行酌议。著交与八旗文武大臣、各出所见。每旗各为一议具奏。寻议、各旗撤出佐领内、所有长史、护卫、典仪等官。俱交内大臣带领引见。如何行走之处。候上□日遵行。其前锋参领、前锋侍卫、护军参领副参领署参领护军校、前锋护军人等。俱令于上三旗当差行走。其旗员、部员、及马甲执事人等。俱令在各本处行走。从之　　

○内阁学士巴锡、以年老乞休。慰留之　　

○甲辰。户部等衙门议覆。两江总督查弼纳奏言、江南为财赋重地。而苏松常三府之州县、尤为烦剧。额徵赋税。款项繁多。狱讼刑名、案牍纷积。为牧令者、即有肆应之才。亦难治理。请将苏州府属之长洲、吴江、常熟、昆山、嘉定五县。太仓一州。松江府属之华亭、娄县、青浦、上海四县。常州府属之武进、无锡、宜兴三县。各分立一县。庶得因地制宜之法。又此三府旧设同知共六员。通判共六员。今应各裁去三员。每府止留同知一员。通判一员。以捕盗者兼司防海。管粮者兼司水利。亦足办理。其长洲、吴江、昆山、华亭、娄县、青浦、上海七县。旧有县丞二员。亦应各裁去一员新分之十三县。各设知县一员。典史一员。将各该县疆域田亩。均匀分界。一应钱粮刑狱案卷。详查分晰。各归所辖之处办理。均应如所请。至于建立城垣。工费浩繁。江南虽有大市镇。率多溪河水港、错杂其间。形局不能方整。应将新县之官吏衙署。各与旧县同城而居。如系附郭之县所分者、仍驻府城。其学宫亦不必另建。似为省便。从之。寻定苏州府长洲分县曰元和。吴江分县曰震泽。常熟分县曰昭文。昆山分县曰新阳。嘉定分县曰宝山。太仓州分县曰镇洋。松江府华亭分县曰奉贤。娄县分县曰金山。青浦分县曰福泉。上海分县曰南汇。常州府武进分县曰阳湖。无锡分县曰金匮。宜兴分县曰荆溪　　

○江苏布政使鄂尔泰摺奏、七月十八十九两日。飓风迅发。海塘冲决。民庐倒坍。溺死者众。海外崇明一县、被灾尤甚。已拨存留米一万石。又买米二千石平粜。其余州县、并详明督抚。量灾之轻重、发银散给。再查松江府属之海塘土堤。冲决三千六百七丈。上海护塘。冲决九百一十丈。均应急为抢筑、以防秋潮大汛。请权动正项地丁、给发堵筑。即以被灾之民充役。给以工食。一举而塘工民命、并可两全。奉上谕。应如是行。筑堤之策。甚属良法。去岁山东挑浅。大得其益。可核详督抚题请举行　　

○乙巳。上御太和殿视朝。文武升转各官谢恩　　

○调正黄旗蒙古副都统额尔德、为镶蓝旗满洲副都统。升正黄旗前锋参领费雅思哈、为本旗蒙古副都统　　

○丙午。调山东布政使博尔多、为江南安徽布政使司布政使。安徽布政使董永芠、为山东布政使司布政使　　

○戊申。谕两广总督孔毓珣。据奏、请于广东开采、以济穷民。朕发廷臣会议。知昔年粤省开矿。聚集多人。以致盗贼渐起。邻郡戒严。是以永行封闭。夫养民之道。惟在劝农务本。若皆舍本逐末。争趋目前之利。不肯尽力□□犬亩。殊非经常之道。且各省游手无赖之徒。望风而至。岂能辨其奸良而去留之。势必至众聚难容。况矿砂乃天地自然之利。非人力种植可得。焉保其生生不息。今日有利。聚之甚易。他日利绝。则散之甚难。曷可不彻始终而计其利害耶。至于课税。朕富有四海。何藉于此。原因悯念穷黎起见。谕尔酌量令其开采。盖为一二实在无产之民。许于深山穷谷。觅微利以糊口资生耳。尔等揆情度势。必不致聚众生事。庶或可行。若招商开厂。设官徵税。传闻远近。以致聚众藏奸。则断不可行也　　

○又谕。尔任广西巡抚时。与提督韩良辅会奏、大金蕉木等山矿徒。地方官不能驱逐。添调官兵防汛。今广西巡抚李绂摺奏、有外省无藉矿徒。流入蕉木山。随饬贺县知县、会同富贺营守备。带兵三路并进。驱入广东。又称广东梅峝、宿塘等处、矿徒梁老二、聚集多人。汛兵子弟、亦多附和。巡检不能防缉等语。据此、广东既有巢窟。虽从广西暂驱出境。亦复何益。此关系地方利害。尔总督全粤。宜会同两省巡抚提督、设法驱除解散。毋因前曾奏请开矿。小有回护。以致慢忽因循。且闻所聚矿徒。已有名目。将来为害不轻。非比一二穷民偷采。或可法外宽宥。断宜速行严禁解散。无使滋蔓。督抚身任封疆重寄。职在戢暴安民。如应提调官兵处。悉心筹画而为之。不可姑息省事。贻害地方。务期整饬宁谧、必副朕意　　

○旌表直隶迁安县烈妇、马成妻张氏。拒奸不污。被殴殒命。给银建坊、入祠致祭如例　　

○庚戌。户部等衙门议覆。山东巡抚陈世倌疏言、济南府辖三十州县。衮州府辖二十七州县。幅＜巾员＞既广。管辖殊难。请改设直隶州分辖。将济南府属之新泰、莱芜、长清三县。分隶泰安州。阳信、海丰、乐陵三县。分隶武定州。利津、沾化、蒲台三县。分隶滨州。衮州府属之曹县、定陶二县。分隶曹州。郯城、费县二县。分隶沂州。嘉祥、钜野、郓城三县。分隶济宁州。将泰安州、武定州、滨州、曹州、沂州、济宁州、俱升为直隶州。统辖各县一应考成。照知府之例处分。其泰安等三州钱粮。令济东道盘查。曹州等三州钱粮。令衮宁道盘查。均应如所请。从之　　

○命赏给会试举人盘费。云南、广东、广西、贵州、四川五省。每人银十两。福建、浙江、江南、江西、湖广、陕西六省。每人银七两。直隶、山东、山西、河南四省。每人银五两　　

○辛亥。升镶红旗护军参领达尔占、为镶蓝旗蒙古副都统　　

○命会试及顺天乡试元魁卷、并录二三场文进呈　　

○靖逆将军富宁安摺奏、阿尔泰调来之盛京、乌喇、右卫、察哈尔、土默特兵二千名。交都统艮敦、自巴尔库尔起程。各回原处。奏入。报闻　　

○壬子。兵部议覆。浙闽总督觉罗满保疏言、嘉兴之乍浦。与江南洋面交界。请增设兵五百名。拨定海镇战船十只、以副巡防。其兵数请于水陆各营内、酌量抽拨。再磐石营马兵。既改为水师。应将该营马兵七十三名月饷。改添为水战兵一百四十六名。其磐石营陆汛。请改归乐清营管辖。再镇海、瑞安二营。俱改水师。请将二营马兵二百二十四名。改为水战兵四百四十八名。其镇海营陆路穿山、昆亭、霩＜雨衢＞各汛。请改归提标左营管辖。瑞安营陆汛。请改归温镇平阳营管辖。均应如所请。从之　　

○裁陕西宁夏水利都司、行都司、成县黄渚关巡检、各一员　　

○癸丑。谕户部。骁骑校、护军校、虽系官员。实与兵丁无异。其通仓支领米石。所用车价较多。嗣后著于京仓支领　　

○以原任湖南巡抚魏廷珍、为盛京工部侍郎　　

○甲寅。山西布政使高成龄摺奏、地亩生息有常。户口贫富不等。富者田连千亩。竟少丁差。贫民无地立锥。反多徭役。请照直隶新例、将丁银并入地粮。官民两便。奉上谕。此奏甚是。今山东地方、亦谕令踵行。尔与抚臣缮本具奏。将直隶行有成效之处、引入可也　　

○乙卯。福建福州将军宜兆熊摺奏、驻防满洲汉军协领。与在京参领。俱系三品。嗣后在京副都统缺出。请将驻防协领、与在京八旗参领、一体较俸开列。奉上谕。此奏甚属公当。朕自即位以来。外省副都统缺出率多用驻防协领等升补。内外皆朕之臣工。朕惟一视同仁。简拔其优者而用之耳　　

○丙辰。谕总理事务王大臣等。原任总兵官刘俊杰等。本应从重治罪。朕思伊等若能改过。仍可与国家效力。是以宽其治罪。发往军台。如果实心效力。朕仍加恩录用。傥怙恶不悛。骚扰驿站。朕必从重治罪。著行文管辖驿站武格等。三年之后。将伊等到台效力贤否、据实奏闻。再从前发往军台人员。三年满后将效力贤否之处。亦据实奏闻。或换或否。候降谕上□日　　

○谕礼部。今岁会试取中二百九十名。朕兹续取朱卷。著于本科榜后、再行出榜　　

○兵部议覆。两江总督查弼纳疏言、江南太湖口岸极多。惟洞庭东山、最为紧要。请将新设参将一员、驻劄其地。左营守备、应驻湖东南隅之简村。右营守备、驻湖东北隅之周铁桥。千总二员、分驻鲇鱼口马迹山。把总四员、分防鼋山、东山、凰川、吴溇。其原防江南凰川吴溇之浙江把总、改归浙江防汛。江南西山地方、仍令原驻西山之浙江游击巡防。再江南新添兵丁五百名。若于各营抽调。未免汛广兵单。请于提镇以至千把亲丁内拨补。均应如所请。从之　　

○戊午。礼部议覆。条奏内、称孔氏子孙、应于宗族内择品学兼优者。专司训迪。与曲阜教官、公同督课文庙乐舞音节。及乐舞生衣冠。俱宜照国子监、画一遵行。至先贤五经博士应袭职之子孙。宜送礼部考试文艺。劣者送监肄业三年。方准承袭。均应如所请。从之　　

○己未。户部议覆。巡仓御史张坦麟条奏漕务六款。一、随漕银两。应于起运之日。令该卫守备、出具印领。给与本运千总。亲赴该道衙门支领。以除预借扣抵之弊。一、漕船宜先时修艌。不得藉称守候新丁。以致迟误。一、收兑时。严察做斛飞笆走荡等弊。悉行除革。一、开兑后。宜责成舵工。以防运丁盗卖粮米等弊。一、搭解漕欠。务徵本色不得以米头等杂粮抵充。一、清查过淮粮石。不得借别船包米凑数盘验。以掩亏缺。俱应如所请。从之　　

○户部议覆。两江总督查弼纳疏言、江南财赋。甲于天下。款项繁多。地方辽阔。知府实难查察。请以凤阳府之颍州、亳州、泗州、庐州府之六安州、苏州府之太仓州、淮安府之邳州、海州、扬州府之通州、俱改为直隶州。以颍上霍邱二县隶颍州。太和蒙城二县隶亳州。盱眙天长五河三县隶泗州。英山霍山二县隶六安州。镇洋嘉定宝山崇明四县隶太仓州。宿迁睢宁二县隶邳州。赣榆沭阳二县隶海州。如皋泰兴二县隶通州。其直隶州一切考成。俱照知府例处分。至颍州等四州钱粮。令庐凤道盘查。太仓州钱粮。令苏松粮道盘查。邳州钱粮。令淮徐道盘查。海州通州钱粮。令淮扬道盘查。均应如所请。从之　　

○予故贵州大定总兵官张宏印、祭葬。赠署都督佥事　　

○辛酉。谕总理事务王大臣等。前降上□日交总理处、及各部院所议之事。每致迟延。宜定限归结。已经具奏遵行。今又渐懈弛。著再行遍谕各部院衙门、及八旗。务照前定限议结。若所议之事。或别有行查迟延者。于满限时声明奏请。凡奉上□日交查之事。著给一月限　　

○谕内阁。据河道总督齐苏勒、副总河嵇曾筠奏称、黄淮二水。经过秋汛。工程平稳。齐苏勒与嵇曾筠、各率属员、将各处堤工、抢修保固。虽河水泛涨。堤工俱各无虞。甚属可嘉。齐苏勒、著给与世袭拜他喇布勒哈番。嵇曾筠著加三级。其河工实在效力勤劳显著之员。著察明造册。送部议叙　　

○谕江南浙江总督巡抚等。今岁七月中、飓风大作。海潮泛溢。江南浙江沿海州县卫所。堤岸多被冲塌。居民田庐漂没。朕轸念深切。已降谕上□日。令江浙地方官亟行赈济抚绥。毋使灾黎失所。今被冲海塘。若不及时修筑。恐咸水灌入内河。有碍耕种。尔督抚等、著即查明各处损坏塘工。料估价值。动正项钱粮、作速兴工。至沿海失业居民。度日艰难。藉此佣役。俾日得工价、以资糊口。是拯救穷民之法、即寓其中矣。将此再行饬谕。务期实心遵上□日速行。以副朕忧恤元元至意　　

○以正黄旗汉军副都统阿汉泰、协办正红旗满洲副都统事务　　

○增河南省各学取进文童额数。祥符、杞县、太康、陈州、商邱、永城、鹿邑、睢州、安阳、河内、洛阳十一州县。向系大学。照府学额。各取进二十名。陈留、通许、中牟、西华、临漳、济源、武陟、孟县、温县、偃师、灵宝十一县。向系中学。升为大学。各取进十五名。临颍、荥阳、原武、长葛四县。向系小学。升为中学。各取进十二名　　

○壬戌。谕湖广江西河南山东安徽督抚等。今岁各省秋成大有。惟浙江江南沿海地方。七月十八九等日。海潮泛溢。近海田禾。不无损坏。朕轸今灾黎。惟恐失所。业经严饬各省督抚。发仓赈济。但苏松杭嘉等府。人稠地狭。产米无多。虽丰年亦仰给于湖广江西。及就近邻省。今沿海被灾。恐将来米价腾贵。小民艰食。湖广江西、地居上流。河南、山东二省。接壤江南。今岁俱各丰收。安徽宁太等府属。亦俱收成丰稔。著动湖广藩库银买米十万石。江西藩库银买米六万石。运交浙江巡抚平粜。动河南藩库银买米四万石。山东藩库银买米六万石。安庆藩库银买米五万石。运交苏州巡抚平粜。俱著速即办理。委员运送。毋得怠缓迟误　　

○癸亥。谕兵部。各省副将以下、游击以上官员。轮流来京引见者。朕皆赏给银两。其云南、贵州、四川、广东、广西、福建六省。路途甚远。尤与别省不同。俱著令驰驿前来。按品量给驿马。只照常计程行走。不必因令驰驿。过于急速　　

○升直隶正定副将丁士杰、为贵州大定总兵官。广西桂林副将高世定、为福建漳州总兵官　　

○湖广镇筸总兵官戴良弼、缘事革职。升山东临清副将董象台、为湖广镇筸总兵官　　

○正白旗蒙古副都统萨哈查、以病乞休。允之　　

○甲子。给军前工部侍郎绰尔岱、拖沙喇哈番世职　　

○以领侍卫内大臣公马尔赛、为镶蓝旗满洲都统　　
</div>
    <div class="pagination">
<a href="清实录雍正朝实录_page39.html">上一页</a><span>...</span><a href="清实录雍正朝实录_page35.html">35</a><a href="清实录雍正朝实录_page36.html">36</a><a href="清实录雍正朝实录_page37.html">37</a><a href="清实录雍正朝实录_page38.html">38</a><a href="清实录雍正朝实录_page39.html">39</a><span class="current-page">40</span><a href="清实录雍正朝实录_page41.html">41</a><a href="清实录雍正朝实录_page42.html">42</a><a href="清实录雍正朝实录_page43.html">43</a><a href="清实录雍正朝实录_page44.html">44</a><a href="清实录雍正朝实录_page45.html">45</a><span>...</span><a href="清实录雍正朝实录_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
