<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 23 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 23 页/共 95 页</h1>
    <div class="content">　　○己亥
　　○赐朝鲜安南使臣及来归鞑靼并云南等处土官宴于会同馆
　　○庚子  谕天下文臣曰朕惟治天下以爱民为本爱民之道使其衣食给足无冻馁之患则斗争可息礼让可兴化行俗美臻于治至朕  皇考太祖高皇帝抚有区宇保民致理于休养生息之道思之至而虑之周故三十年间天下殷富生齿日繁至治成功超越往古朕正位以来仰遵成宪惟欲民安物阜风淳俗美刑措不用夙夜兢兢不敢怠宁尚虑天下之广黎民之众有未宁厥居者尔等皆牧守之官必思所以爱养之毋殚其财毋疲其力毋为贪墨肆暴虐教之务善以远刑辟道之务本而气末习如民皆安居足食斯德行兴刑罚措尔天下治尔亦将有无穷之闻钦哉△楚王桢来朝宴于华盖殿赐其从官宴于中右门
　　○辛丑
　　○赐来归鞑靼头目察思吉朵罗赤等银钞文绮袭衣△修山西闻喜县古渠土堰△夜有星如盏大青白色光烛地出文昌北行至紫微东南蕃外
　　○甲辰
　　○夜月犯毕宿右股第三星
　　○乙巳
　　○享  太庙  上以天下屯田积谷宁夏最多盖总兵官都督何福勤于用心又以福请更定屯田赏罚为经久之计降敕奖谕之△鞑靼扫胡儿与其弟答剌赤八速台迭儿必失等来归扫胡儿阿鲁台部属也言鬼力赤闻兀良哈哈密内屡朝廷遂相猜防数遣人南来窥伺上曰狡虏情状固亦如是谨吾边备虏何能为遂遍敕边将令备之修山东郯城县沐沂二河堤岸二十五处共一千二百余丈△宁夏总兵官左都督何福请调泗州卫指挥佥事张麟赴河州卫巩昌卫指挥佥事后瑛赴洮州卫宁夏卫指挥佥事董聚赴宁夏前卫管马从之△夜有星如盏大赤色尾迹有光出参宿西北行至云中
　　○丙午
　　○楚王桢辞归宴如初至赐祭甚厚其从官赐钞有差
　　○丁未
　　○以大祀南郊  上御奉天殿文武群臣受誓戒
　　○皇孙生赐名瞻墉
　　○皇太子第三子也△工部进卤薄大驾及东宫仪仗  命工部亲王仪仗内红销金撒仍用宝珠龙衣△前军都督佥事华聚卒聚泗州旴＜日台＞人始为燕山右护卫百户素闲弓马号骁捷从  上平内难屡克大敌积功至佥都督至是以疾卒
　　○庚戌
　　○大祀  天地于南郊  上还御奉天殿文武群臣行庆成礼
　　○辛亥
　　○以郊祀礼成大宴文武群臣及四夷朝使
　　○壬子  谕天下武臣曰国家置武御以卫侮卫民不以  治而亡备尔等或镇藩方或御边徼当竭忠效力守法奉公用修厥职士卒者捍御攻战所资也必得其死力乃可成功其用心抚绥屯田者储蓄之本也必耕种以时而后攻私克足其家意督劝若完成堡修器械勤训练谨斤侯慎哨备皆军政所急不可废弛况尔等爵禄富贵或由父祖之功或出于己身之劳当夙夜体念保全永远苟忘其所自不循礼分掊刻贪虐于下朝廷之法至公不私后虽追悔不可德矣敬之念之无忽朕训△先是  上命翰林院学士兼右春坊大学士解缙等于新进士中选质英敏者俾就文渊阁进其学至是缙等选修撰曾启编修周述周孟简庶吉士杨相刘子钦彭汝器王英王直余鼎张敞王训柴广敬王道熊直陈敬宗沈升洪顺章朴余学夔罗汝敬卢翰汤流李时勉段民倪维哲袁天禄吾绅杨勉二十八人入见  上谕勉之曰人湏立志志立则功就天下古今之人未有无志而能建功成事其汝等简拔于千百人中为进士又简拔于进士中至此固皆今之英俊然当立心远大不可安于小成为学必造道德之微必具体用之全为文必并驱班马韩欧之间如此立心日进不已未有不成者古人文学之至岂皆天成亦积功所至也汝等勉之朕不任尔以事文渊阁古今载籍所萃尔各食其禄日就阁中恣尔玩索务实得于已庶国家将来皆得尔用不可自怠以孤朕期待之意时进士周忱自陈年少愿进学  上喜曰有志之士也命增忱为二十九人遂命司礼监月给笔墨纸光禄给朝暮膳礼部月给膏烛钞人三锭工部选近第宅居之△以元宵节赐文武群臣宴△吏部言旧制天下诸司三年一朝明年应朝请先移文令知之  上曰云南道路辽远其布政司按察司并所属府州县俱免来余如旧例
　　○甲寅
　　○赐祭前军都督佥事华聚及赐赙赠如例
　　○遣监察御史李琦行人王枢赍敕往谕安南国胡＜大互＞曰朕日临万方以至诚待物昔尔＜大互＞奏曰前王陈氏宗祀以绝尔为其甥众推权理国事主词祭告求袭爵朕颇疑之敕询尔国陪臣耆老皆以为实故下诏封汝为安南国王去年老挝送陈氏之孙天平来朝言尔本黎姓父一元季犛尔名苍皆其臣属三世国主篡夺其位遂更其姓名自谓舜后国号大虞尔父僣称太上皇尔为大虞皇帝改元纪号其言甚悉朕初未信及尔所遣使来使天平见之皆错愕下拜亦有感泣者则尔之不道灼然明甚安南国土陈氏之先禀命于我  太祖皇帝世世相传修其职贡尔为陪臣屡行篡弑夺而有之罪恶滔天不忘何待若占夺禄州等处之地盖罪之小者敕至尔其具篡夺之故以闻△四川建昌卫土官指挥使安普公进马四十匹赐钞二百锭银五十两彩币六表里及赐其把事通事从人有差△平江伯陈瑄请建天妃庙于直沽从之
　　○丙辰
　　○国子监祭酒胡俨请申明洪武中所定学规从之  上谕俨曰此其条约耳为师范者当务正己以先之讲学渐磨以养其心淑其身此为切要汝宜勉之
　　○丁巳  命金吾右卫指挥同知王陆子进龙父职虎儿文等处女直野人鞑靼头目绰鲁不乃也儿古尼往奇赤等来朝诏设失里绵虎儿文二卫以绰鲁不乃也儿古尼等六十四人为指挥千百户赐诰印冠带袭衣及钞币有差△夜有星如盏大青白色有光出太微西垣外西北行入轩辕
　　○戊午  命右军都督佥事马荣率舟师运镶北京△擢嘉兴县知县蔡楫乐安县典史萧福为监察御史改狭西布政司右参政时泰为江西布政司右参政降吏科都给事中李享为礼科给事中△遣行人谭胜受千户杨信等往旧港招抚逃民梁道明等旧港在南海与爪哇邻道明广东人挈家窜居于彼者累年广东福建军民从之者至数千人推道明为首指挥孙铉尝使海南诸番遇道明子二奴挟与俱来遂遣胜受等偕二奴赉敕招谕之
　　○庚申  上谕户部臣曰数年用兵北京顺天永平保定供给特劳非休息二三年不能复旧可免三府田租二年又曰凡人尝同劳苦者后来安逸亦当同之尝见前世人主一旦富贵顿来向忘所共艰难之人朕甚不敢夫昧己心以失人心为庶民且不可况人主乎△改顺天府知府杨泰为通政司左通政
　　○壬戌  命天下卫所以去所定屯田赏罚例用红牌刊识永为遵守△擢张輗为金吾前卫指挥使輗故荣国公张玉次子也△升金吾左卫指挥使张宽为狭西都指挥佥事△火州回回满剌乞牙木丁等来朝贡马及方物赐钞币袭衣△后军都督佥事陈用卒用霍丘人洪武中任府军卫指挥佥事升都督佥事至是卒赐祭命有司治丧葬
　　○癸亥
　　○赐住不罕失里绵地面女直猛奇赤金筑木瓜安抚司头目彭友闻西番乌思藏头目阿奴等宴于会同馆△工部言新河江口上自大胜关下尽江东驿堤堓倾圯三十三百余丈急宜修筑从之
　　○乙丑
　　○湖广都指挥谢凤等奏招谕答意等五寨生苗皆向化先是诸寨生苗出没劫掠居民有司请于要害之地筑堡屯兵以御之命前军都督府给榜招谕于是诸苗顺服刻箭为担不复叛乱凤等以闻  上谓掌前府事隆平侯张信等曰蛮夷虽顽犷然亦有信义今既向化当以信抚之稍有侵扰彼将不直朝廷其以所刻箭付广东都司藏之仍戒饬有司务尽怀绥之道
　　○丙寅
　　○户部言四川德兴思安二井岁额盐五万六千九百四十九斤年久醎水微细亏盐一万二千四百八十九斤今有河北井水醎薪便岁出盐增常额一万七千二百斤有奇乞令开煎从之
　　大明太宗文皇帝实录卷三十八


大明太宗文皇帝实录卷三十九
　　永乐三年春二月丁卯朔遣官释奠先师孔子
　　○召宣府总兵官武安侯郑享还京△升兀者卫指挥同知锁失哈为指挥使赐之彩币△河南布政司言河决马村堤命本司官躬督民丁脩治
　　○戊辰
　　○祭  太社太稷  遣官祭先农
　　○己巳
　　○北京刑部尚书额佥以罪诛先是佥奏朝廷用人宜新旧兼任今所信任者率藩邸旧臣非公至之道又言侍卫将军皆光禄给食不亦私厚语涉怨诽  上出其奏示群臣群臣进曰今廷中大臣惟金忠出藩邸之旧至于密务臣等所与闻者忠或不与何名非公且光禄给侍卫将军食出洪武旧制非始于今日皆佥妄言宜正其罪  上曰朕为天下君政欲日闻直言以助益不及岂恶言者且人臣言事亦湏考实何至诬直为枉且朕之待佥不薄矣而犹刑怨诽岂正直之人哉今遽罪之人不察将谓朕不容言者姑寘之至是都御史陈瑛等奏佥居官贪婪暴虐擅作威福十数事又纵其妻于所部郡县笞辱等令逼索财物且日乘轿于市中强买物货市人畏之不啻豺虎佥与其妻同恶如此罪其可容  上遣人复按得实皆处以死△夜有星如鸡子大青白色尾迹有光出太微西垣内东南行入张宿后二小星随之
　　○庚午
　　○改大宁前卫济州卫天策卫为汉府三护卫改设赵府三护卫以彭城卫为常山中护卫永清左卫为常山左护卫永清右卫为常山右护卫置经历司经历一员设常山郡牧千户所隶赵府
　　○辛未
　　○蜀王椿来朝宴于华盖殿其从官宴于中右门
　　○壬申
　　○直隶和州言州民尝贷官稻三千四百七十余石今被水未有偿乞于来岁秋成偿从之△云南宁远州土官同知力吉罕奏云臣所辖猛慢等七寨本臣祖宗故地近被安南攻夺又掳臣壻及女并人民畜产徵纳差发驱役百端臣世奉中国职贡今横被虐害实所不堪惟朝廷矜悯  上命礼部遣使赉敕谕安南胡＜大互＞曰前遣御史李琦等问尔弑主篡位僣号改元宁远州复奏尔夺其猛慢等七寨掳其壻女掠其人畜徵纳差发驱百端事果如何具以实对△刑科都给事中马桢以欺罔伏诛
　　○癸酉
　　○广东按察使司副使耿贤有罪谪戍边
　　○甲戌
　　○新册添卫指挥佥事胡忠女为崇阳王孟炜妃永州卫指挥佥事程斌女为通山王孟火□禽妃△永平卫指挥使李宏坐虏寇入境劫掠畏怯不出伏诛
　　○乙亥  皇后千秋节命妇朝贺坤宁宫赐宴
　　○丙子  命华阳王悦燿崇宁王悦燇冠
　　○丁丑
　　○升通政司左通政朱浚为北京刑部尚书
　　○巡按福建监察御史洪堪言十事其一曰治天下以正风俗为本国朝以礼治民令民间有丧以礼安葬禁暴露焚烧此厚风俗之道也今福建之俗凡有亲丧率多火烧弃置不葬虽有葬者十无二三宜从礼部禁止果贫乏不能葬者宜令所在有司于没官地内设置义冢庶几民德归厚风俗可淳其二曰崇德报功国之大典福建之地自汉以来始通中国地滨海隅民少知学至唐常衮为福建诸州观察使始兴学校乡小民有能诵书者衮亲与为客主人之礼始翕然向化遂为礼义之邦民至于今未忘其德旧有庙在府州府学之前春秋祭祀今庙虽存日益敝坏昔樊令当唐末捍御赣寇曾常侍保安清流县其民俱为立庙至本朝皆官为祭祀以常衮之功比之二人大相远矣然未蒙褒显乞敕礼部议下有司增修旧庙官为祭祀其三曰存恤孤老王政所先今处各府州县养济院多颓坏有司非奉勘合不敢修葺孤老之人多无所依又或有一县之内素无建置者夫百里之县岂无失所之人良由有司不体朝廷恤民之意故略而不理乞敕有司常加修葺未建置者即建置之如例收养薪米布匹皆按先期给之或有疾病令医疗之庶无告之民不至失所其四曰刑名国之重事各府州县重囚必经按察司审录无冤然后转达刑部详拟或有推鞠不明及番异者按察司官俱宜躬亲办理今往往仍发原问衙门推鞠以致多有冤抑乞敕各按察司官审囚之际遇有番异及鞠问不明者湏亲与办理毋循前弊庶几刑罚可清其五曰福建役洪武中先以三户垛集正贴轮当后贴户多抽入伍防倭而又令轮当垛集之军是充两役乞敕兵部今后充防倭者户丁听继本役其垛军仍于正户及不曾补役贴户内取充其六曰福建驿传廪给俱系驿夫自备岁终有司方数目给偿其驿户贫乏者取给一时未免囷迫宜令有司酌量预支粮饷年终通计支销若有羡余俾于下年作数其七曰无知愚民不谙常宪或因小忿辄诉公庭及论以法方觉悔惧推原其情亦出愚戆误犯令着有司令后词讼除奸盗诈伪人命外若户婚田土斗殴相争一切小事依洪武年间教民榜例付该管老人里长从公剖决若里老狥私不公及顽民不服者有司方如律治之庶使狱讼清简其八曰乡饮酒礼乞申明令有司以时奉行选方正之士讲读大诰律令使民知趋善避恶其九曰治民之法必先教之教之不从然后刑之今朝廷法制禁令止行于有司其闾巷小民有自幼至老不及知者故往往至于误犯今后凡有条例榜文宜令有司转行里老于本处申明亭召集乡民逐一告谕庶其知所循守其十曰水旱之灾国家代有洪武年间尝遣人于各府州县修筑塘堰圩岸使水有所防旱有所备彼时有时亦有奉行不止核报未尽者宜如洪武故事遣人复勘修筑  上皆纳焉
　　○戊寅
　　○蜀王椿辞归宴如初至赐赉甚厚并赐其从官钞有差
　　○己卯  命故羽林前卫指挥同知庞彦非专以兵马威也桂平等县小民为乱或者迫于有司诛求不得已逃匿行劫苟图自存盖未可知宜遣人抚谕复业毋辄进兵如其不服发兵未晚
　　○壬午
　　○升光禄寺大官署正倪正为北京光禄寺丞翰林院编修陆具瞻为赵府左长史以具瞻尝授学赵王云
　　○先是礼部尚书李至刚等言赵王国国应祭山川社稷等神未有坛所请改顺天社稷坛△祭社稷古制留守无祭山川之文而赵地北岳恒山北镇医巫闾皆当祭请改顺天府山川坛祭山川  上曰祭祀大事其与六部大臣及翰林院儒臣再议至是吏部尚书蹇义翰林学士解缙等言周礼地官凡建邦国立其社稷文献通考云诸侯有国其社曰侯社亲王留守之祭固无明文然礼有可以义起者今赵王留守北京当别建国社稷山川等坛致祭宜如礼部所议从之修浙江上虞县曹娥江池湖埧埂及沿堤岸△金吾左卫指挥周廷贵有罪伏诛
　　○癸未
　　○升都指挥同知史勇为左军都督佥事金吾左卫指挥同知王千一为山东都指挥佥事刘歪儿为山西都指挥佥事吴福为辽东都指挥佥事张九儿为河南都指挥佥事杨胜雄甄全傅兴为本卫指挥使金吾右卫指挥同知刘成祖杨友戚用为山东都指挥佥事杨进陈志周福兴为山西都指挥佥事周全周大高成为辽东都指挥佥事周成为河南都指挥佥事曹中陈官音保王外驴魏文儿王得唐成陈友辛刘军儿张遇林段定子宋官保指挥佥事郭福驴俱为本卫指挥使徐文马转儿为本卫指挥同知羽林前卫指挥使雷春为河南都指挥同知指挥同知赵成为河南都指挥佥事刘全张驴儿为本卫指挥使金吾左卫副千户吴改住为本卫指挥佥事皆以平定九门功复升之命故狭西都指挥同知朱宾鸿子祥袭父原职为金吾左卫指挥同知  命赵王高燧居北京赐赉甚厚及赐其长史陆具瞻等钞有差
　　○甲申
　　○敕武城侯王聪同安侯火真率骑兵三千人哨了迤北  命平江伯陈瑄充总兵官前军都督佥事宣信充副总兵帅舟师海道运粮赴北京  鞑靼卜兰奚来归各赐钞百锭
　　○丙戌
　　○安定卫指挥哈等三遣头目撒力加藏卜等三十九人来朝进马且奏举撒力加藏卜等为指挥千百户管官又请如例岁纳孳畜什一皆从之仍赐撒力加藏卜等诏敕冠带袭衣及银钞彩币有差
　　○丁亥
　　○宁夏总兵官左都督何福言宁夏旱田再艺水田惟一艺且种水田则费力多而获利少乞屯种罢水田惟耕旱田从之
　　○乙丑
　　○赏福建铜山千户所副千户刘庸等银钞绮帛有差以牧捕黄梅山土寇功也△四川布政司言诸番以马易茶者例禁夹带私茶布帛青纸等物出关今番商往往以马易茶及以他货易布司遵禁例又虑杜绝远人  上曰边关立互市所以资国用来远人也其听之
　　○庚寅
　　○敕甘肃总兵官左都督宋晟曰回回倒兀言撒马儿罕回回与别失八里沙迷查干王假道率兵东向彼必未敢肆志如此然边备常不可怠昔唐太宗兵力方盛而突厥径至渭桥此可鉴也宜练士马谨斥堠计粮储预为之备△工部尚书宋礼言山东卫所屯田缺牛耕种请于太仆寺给之从之
　　○辛卯
　　○赐子监云南天泉六番招讨司等处官民生高虎等五十人夏衣
　　○壬辰
　　○设狭临临洮等处镇羗鹿儿埧栗林沟凌兀赤老鸦山老鼠川永宁堡冷地峪中寨野人沟十寨从岷州军民指挥使指挥佥事陈英言也
　　○癸巳
　　○户部言河南怀庆等府比岁荒伤稼请以钞代输租税从之
　　○甲午
　　○把兰等处女直野人卯义等来朝设撒力卫以卯义为指挥佥事赐诰印冠带袭衣及钞币有差
　　大明太宗文皇帝实录卷三十九


大明太宗文皇帝实录卷四十
　　永乐三年三月丙申朔浚溧阳县胭脂河△夜金星犯垒壁阵东苐五星
　　○丁酉
　　○升义勇中卫千户张昇为羽林前卫指挥佥事△女直野人头目温勉赤等来朝设兀者隐勉赤千户所命温勉赤等为千百户等官△迤北野人女直头目喃不花等二十四人来朝贡马命喃不花等为  余卫指挥千百户赐钞币有差
　　○戊戌
　　○升羽林前卫指挥使童兴为山东都指挥同知山丹卫致仕百户杨义为辽东都指挥佥事△哈剌温等处鞑靼也里麻等五十五人来归贡马命礼部如例赏之  夜金星犯木星
　　○己亥
　　○命都指挥同知蔡彬姜清冯斌统领舟师缘海备御遇寇即相机剿捕△蒲城郡主卒讣闻  上辍视朝一日遣中官赐祭给明器仪仗以葬主秦愍王长女嫁仪宾吴伦云△遣使赐失里绵卫指挥使绰鲁不乃虎儿文卫指挥使也儿古尼等绮帛时二卫新设故也△升昆阳州知州孙浩为江西布政司左参政工科给事中姚伯善为本科都给事中刑科都给事中耿通为本科右给事中△奴儿干卫指挥同知把剌答哈及兀者左卫头目木答忽等九十七人来朝赐之钞币△礼部言狭西肃州卫小旗陈驴马妻王氏一产三男命循例给之△哈密头目遣使奏忠顺王安克帖木儿卒  命礼部遣官赐祭诏以脱脱袭封忠顺王送还哈密脱脱安克帖木儿兄子自幼俘入中国  上即位求得之抚养甚至及闻安克帖木儿死无嗣欲以脱脱往嗣其爵恐其众不从尝遣回回可察吉儿等访其祖母速可失里及其头目至是哈密头目来告丧且请脱脱还抚其众乃命脱脱袭封忠顺王赐印诰玉带文绮并赐其祖母及母文绮表里
　　○辛丑
　　○礼部言乌撒卫军人沙敢儿妻滕氏一产三男命循例给之△掌云南都司事都督佥事郑祥都指挥使王俊云南广西陆凉越州洱海等一十七卫及思恩州土官知州岑永昌等各遣人贡马赐钞有差
　　○壬寅
</div>
    <div class="pagination">
<a href="明实录太宗实录_page22.html">上一页</a><span>...</span><a href="明实录太宗实录_page18.html">18</a><a href="明实录太宗实录_page19.html">19</a><a href="明实录太宗实录_page20.html">20</a><a href="明实录太宗实录_page21.html">21</a><a href="明实录太宗实录_page22.html">22</a><span class="current-page">23</span><a href="明实录太宗实录_page24.html">24</a><a href="明实录太宗实录_page25.html">25</a><a href="明实录太宗实录_page26.html">26</a><a href="明实录太宗实录_page27.html">27</a><a href="明实录太宗实录_page28.html">28</a><span>...</span><a href="明实录太宗实录_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
