<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 413 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 413 页/共 523 页</h1>
    <div class="content">　　

嘉庆二十年。乙亥。二月。丁巳朔。祭先师孔子。遣皇三子绵恺行礼。　　

○谕内阁、本日章煦等奏山东通省州县亏缺银、新旧共积有六百余万两。该省敝坏一至于此。实堪痛恨。此项亏缺皆起于嘉庆元年以后。此十余年来朕并未举行东巡。致劳供顿。其该省大吏亦从无贡献珍玩等物。此中外所共知。将复何所藉口。皆由历任巡抚藩司旷职玩公。纵任不肖州县。将国帑付诸漏卮。此内若谓一无贿索。其谁信之。姑念事属已往。不加深究。著军机大臣查明该省自嘉庆元年起、至十九年止、巡抚藩司在任年月久暂。其业经身故者。查明伊子弟有无职官。开单具奏。候朕酌量分别罚赔、以示惩儆。寻议、请将该省无著银十七万八千三百六十余两。罚令嘉庆元年以后历任巡抚藩司按照在任月日分赔。从之。　　

○戊午。祭大社大稷。上亲诣行礼。　　

○己未。以举行仲春经筵。遣官告祭奉先殿。传心殿。上御文华殿经筵。直讲官英和、刘镮之、进讲孟子仁民而爱物。讲毕。上宣御论曰、民吾同胞物吾与。为人君者。皆宜尽仁尽爱也。民宜仁而物宜爱。有等差之分焉。理本一而分则殊。虽存一视同仁之心。亦不可漫无区别。流敝□大滋甚矣。生长收藏。天地之至仁也。君临天下。体天地之至仁。德礼政刑。及于兆庶。人君之大用也。治功勤修。无敢暇豫。使天下苍生。人人亲其亲而长其长。毫无干名背义之事。一人之仁。及于万姓。各养仁心。咸得其所。厚生正德之效大矣。爱以及物。咸若其性。各适其用而已。心存姑息。是见牛未见羊耳。暴殄废弃。大夫爱物之道矣。取之以时。用之以礼。尽爱物之真诚。即仁民之极则也。民物相为表里。仁民爱物。一而二、二而一也。治理之大端。为君之要道。孟子法言。万世无敝□大。岂可忽乎。直讲官果齐斯欢、黄钺、进讲易经圣人感人心而天下和平。讲毕。上宣御论曰、天地万物。交相感也。上体天心。下孚民志。中立人极。其惟圣人乎。圣人者。旋乾转坤之枢机。兆庶性命所寄托。皆本于一心所感也。四时调而风雨时。是天心所感也。九宇安而政令顺。是民心所感也。总在于人君一诚所召也。兆民同有是心。人性本善。而流于邪僻不自觉者。在上位不能感化。奚能消其乖戾之气乎。感非空言也。必先正心诚意。表正形端。勤政爱民。诚求保赤。不期感而自感。不期化而自化。上以正感。下以正应。天下和平。胥顺则矣。感通之理。彻上下。达古今。主于一诚。诚者真实无妄之谓。斯能感也。君臣兆庶。一德同心。泰交咸感。化洽教敷。乌有犯上作乱之举哉。上以诚求治道。尽心保民。虽草木亦能化悟。况胞与同类乎。人心和平。则天下安乐。和气致祥。必能感召丰登。臻于熙皞之世矣。位育之实。感应之速。理不爽也。礼成。上幸文渊阁。赐讲官及听讲诸臣茶。复赐宴于本仁殿。　　

○遣官祭文昌帝君庙。　　

○调甘肃布政使陈桂生、为江宁布政使。陕西布政使杨懋恬、为甘肃布政使。山东布政使庆炆、为陕西布政使。以广东按察使和舜武、为山东布政使。调直隶按察使李銮宣、为广东按察使。以直隶通永道盛泰、为按察使。　　

○庚申。上幸圆明园。　　

○辛酉。谕军机大臣等、喜明等奏、复接廓尔喀王来禀、遵上□日严行驳饬缘由一摺。廓尔喀与披楞互相争斗。自取败衄。天朝岂能过问。乃屡次渎求赏助金银。并向达赖喇嘛、班禅额尔德尼等、求为帮给口粮。殊为贪诈。喜明等遵照谕上□日严行驳斥。所办甚是。其达赖喇嘛、班禅额尔德尼、于接到廓尔喀来信。亦俱能正词驳斥。绝其觊觎之心。朕披阅进呈各信底均甚妥协。著喜明等传上□日嘉奖。此时廓尔喀王、如不再渎禀则已。傥再来渎禀。著喜明等檄知、以尔国与披楞打仗一事。据尔来禀所言。尔国兵丁被披楞损伤固多。但尔国杀害披楞之人。前后计有八千余名。亦属不少。可见尔国兵势尚足以抵御披楞。若谓披楞广有金银。尔国既能杀败披楞。所得财物。分给尔国兵丁。亦可不致穷苦。何得饰词求助。况天朝抚驭外藩。从无赏给饷银、令与邻国构兵之理。即如缅甸与暹罗国。为天朝属国。伊两国从前累有争战之事。彼时大皇帝从未偏助。今尔等彼此相争。事同一律。若此时帮助尔等。岂披楞前来求助。亦帮助披楞乎。如此明白晓谕。该国王自不能再行渎请。至阳布地方关系紧要。不可不密为备御。固守藩篱。喜明等当督率边界营汛、加意训练。留心防范。并派明干将弁在彼。时常侦探。如披楞与廓尔喀祇在边外构衅。总当置之不问。傥或披楞之兵。竟敢阑入边界。侵扰阳布地方。必当示以兵威。痛加巢□刀杀。立时驱逐出境。勿稍疏懈。　　

○壬戌。命刑部查明历次发遣各省驻防为奴缘坐女犯。内有学习邪教者。改发乌噜木齐给兵丁为奴。即由该处发往。　　

○癸亥。孝淑皇后忌辰。命皇次子智亲王旻宁祭陵寝。　　

○甲子。遣官祭先医之神。　　

○陕西布政使庆炆、缘事降调。调山西布政使陈观、为陕西布政使。以内阁侍读学士吴邦庆、为山西布政使。　　

○乙丑。上御勤政殿听政。　　

○遣官祭关帝庙。　　

○谕内阁、御史陶澍奏、请立乡保奖劝之法一摺。直省各州县编排保甲。原应慎选保长。俾司稽察。并严禁胥役讹索。不得视为贱役。令无赖之人承充滋敝□大。至于城乡地方。虽远近不齐。其分里分甲设立门牌。甄别良莠。规制则一。亦非乡保之责独重。若照书吏役满考送吏员之例。给予奖劝。不特人数众多。碍难办理。且此等乡曲小民。亦岂能明习吏事。滥登仕籍。该御史所奏迂阔不可行。　　

○以太常寺卿多山、为通政使司通政使。詹事府少詹事毛谟、为詹事。仍留四川学政任。　　

○旌表守正捐躯山西阳曲县民阎振贵妻弓氏。　　

○丙寅。上幸静明园。诣龙神庙拈香。　　

○以安徽按察使海庆、为河南布政使。陕西延榆绥道敦良、为安徽按察使。　　

○丁卯。春分。朝日于东郊。遣礼亲王昭梿行礼。　　

○孝康章皇后忌辰。遣官祭孝陵。　　

○戊辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济龙王之神。　　

○谕内阁、乾隆年闲曾纂辑秘殿珠林石渠宝笈正续二编。所有列圣宸翰。暨古今臣工书画。业经缮写成书。尊藏秘阁。兹查续编成于乾隆癸丑。迄今二十三年。皇考圣学渊深。无美不备。染翰挥毫。收藏内府者。又积至千有余件之多。朕自丙辰授玺以来。几暇怡情。惟以翰墨为事。阅时既久。卷帙亦繁。应一并诠次。用志岁月。至内外臣工祝嘏抒诚。所进古今书画。亦复不少。允宜遵照前书定例。重为遴选。昭示来兹。著内廷翰林英和、黄钺、姚文田、分班至懋勤殿悉心检阅。并添派翰林院侍读学士吴其彦、庶子张鳞、侍读顾皋、洗马朱方增、修撰吴信中、龙汝言、编修沈维鐈、胡敬、八人。暂停其在馆差使。逐日随同缮写。俟办理完竣后。仍回本衙门供职。即于本月二十九日入直。朕在宫时。翰林等著由乾清门出入。遇朕驻园巡幸之日。著由内右门出入。其一切事宜均查照前例办理。　　

○步军统领奏东直门遗失铁钉、并请定看守章程。得上□日、此案昨据庆溥等、将城门领庆福参处赔修。兹英和等奏行窃日期尚未讯明。著将步甲四儿、宝得、长勇、炮手徐国祥、门甲强谦等、俱交刑部审讯。究明行窃次数日期。查系何人该班。再将失察之员参奏议处。嗣后各城门楼存贮炮位等件。著交各该旗炮营。自行封锁。派委本旗官兵看守。其步军统领衙门应管之旗帜号灯信炮等件。著存贮城门领官厅。自行看守。以专责成。　　

○以头等侍卫阿勒罕保、为镶蓝旗蒙古副都统。　　

○己巳。遣官祭昭忠祠。　　

○庚午。上诣安佑宫行礼。　　

○谕内阁、先福奏、审明勒休知县廖祚晖挟忿诬禀参奏治罪一摺。上年陕省岐山县三才峡匪徒滋事。系因山内包谷歉收。木厢停工。该处佣工之人乏食纠抢而起。并非地方官讳灾不办。激生事端。经朕节次询问军营带兵之人。所言皆同。是朱勋原奏并无不实。廖祚晖身系县令。于地方匪徒滋事疏于防范。临时又告病规避。乃转挟巡抚勒休之嫌。具禀挟制。情殊可恶。近来属吏挟嫌诬控上官之案颇多。似此恣意逞刁。将令长吏何以御下。廖祚晖著革职发往伊犁充当苦差。以示惩儆。　　

○又谕、百龄奏、查明已革知府姚鸣庭控诉情节改拟罪名一摺。姚鸣庭承审桐城县民汪俭万命案。遗漏草率。本有应得之罪。嗣初彭龄覆审此案。将该员问拟革职发遣。姚鸣庭心怀不甘。具呈遣人控诉。图脱罪名。兹据百龄查明改拟杖徒。近来外省民人往往于爰书既定之后。虽理曲罪当。仍复饰词翻控。刁风甚炽。该革员曾任知府。非无知小民可比。尤不应如此妄诉。姚鸣庭不准议减。著仍照原拟发往新疆效力赎罪。　　

○辛未。谕内阁、吴璥等奏、请酌加岁料津贴银两汇入大工案内摊徵归款一摺。据称豫省黄河南北两岸各厅需备岁料例价、系每斤九毫、缘上年新料登场之后、值民闲车运缺乏、脚价较昂、又值睢汛大工需用过多、增价采购、现在远近存料无多、购买支绌、请查照衡工合龙后增价购料之例、酌量距工远近、区别多寡、先由司库垫发加价银两、照例摊徵归款等语。豫省值兴办大工之后。存料较少。例价不敷。若责令照旧购买。恐厅员等藉词赔垫。贻误工需。加恩著照所请、将附近睢工购料最难之仪睢曹考下北三厅、每斤加银五毫。距工稍远之兰仪下南商虞祥河四厅、每斤加银四毫。距工较远之中河上南归河卫粮黄沁五厅、每斤加银三毫。并收买柳枝杂草。搭配秸料。所有乙亥年岁料四千五百垛。共加价银八万七千余两。著由司库垫发。即照例统入大工案内摊徵归款。又据奏、山东曹河粮河两厅、亦系睢工附近之区。购料维艰。事同一例。并著照所请、将该两厅岁料银两。每斤于例价之外加银三毫。所需银九千两。著于兖沂道库现存徭夫工食银项下动拨应用。以重修防。　　

○又谕、御史德庄奏、请实力疏修街道沟渠一摺。京城河道沟渠。每年动用岁修银两。开穵疏通。管理之员。自应实心督办。不使稍有阻塞。近来淤积日甚。沟水不能畅流。每遇大雨时行。多有积潦难行之处。御史等叠次奏言。自系该管官因循疏懈。不能如法疏浚所致。嗣后著管理河道沟渠大臣、及该管各衙门、督饬所属实力挑穵认真查验。饬令水道宣通。毋得草率从事。　　

○旌表守正捐躯山东陵县民乔尚义女乔氏。　　

○壬申。谕内阁、特依顺保等奏李亨特到配留于衙门充当苦差一摺。李亨特系河道总督。缘事发往黑龙江。该将军大臣等应将派伊充当何项差使奏闻。今特依顺保等奏派李亨特充当衙门苦差。并未言及何项。实属含混。自系将伊留署安居。特依顺保等俱著传上□日申饬。李亨特于河工事务尚为熟习。即交特依顺保等派令在该处河工等项事务上效力当差。嗣后缘事发遣大员等到配。将派充何项苦差之处、据实奏闻。毋得含混。　　

○旌表守正捐躯河南内黄县民白照亮妻王氏。　　

○癸酉。谕内阁、晋昌等奏、盛京居住宗室福清泰外出未回一摺。福清泰系闲散宗室。由京城移驻盛京。虽无眷属同往。其所住营房内。亦必有同居之人。今外出未回。或被人谋害。抑或自有行止不端之处。著该将军等传到与福清泰同居之人。详悉查询。上紧访拏。或福清泰私行回京。并著宗人府王公等查询具奏。寻奏上。得上□日、此案移住盛京宗室福清泰、因接家信。知伊母年老多病。屡医未痊。若呈明给假。原可准令回京省视。乃私自潜行。实有应得之咎。今该堂官等拟以罚养赡银一年。仍令奕绍带往盛京。福清泰之母患病未痊。伊到盛京后系念情切。必又思回归。福清泰著罚养赡银一年。交宗人府堂官责处二十板。以惩其私回之罪。即令在京侍奉伊母。俟养亲事毕。再行押往盛京居住。原情敕法。固并行不悖也。　　

○又谕、御史孙汶奏、查有亏空州县、应饬离任、以杜敝□大端一摺。州县亏空。屡经明降谕上□日。嗣后该管上司一经察出。即据实参办。照侵盗挪移定例、革职拏问。按限监追治罪。岂仅止饬令离任。现在江苏山东查办亏空。因其积敝□大已久。辗转接受。此时新任官员。大率非原亏之人。是以另立章程。分别责令完缴。其中有系新亏之员。亦仍照定例参办。未尝稍从末减。致启玩视。至追补旧亏。责成该抚藩斟酌调剂。各大吏果存心公正。自能奖廉黜贪。劝惩兼施。吏治肃清。仓库亦均收实效。不在多立科条。动辄窒碍难行。毫无裨于实政也。　　

○河东河道总督李鸿宾奏报、河南睢工合龙。钦差侍郎那彦宝、下部优叙。尚书吴璥、巡抚方受畴、及出力文武员弁等、加衔升叙有差。　　

○甲戌。上幸万寿山。　　

○谕内阁、颜检奏、运丁积困情形、恳复恩借本银旧例、以纾丁力一摺。浙江省各帮粮船。向有恩借银两之例。嗣因积久数多。停止借给。近年该丁等旧欠公项。业已按限扣清。而运道浅阻。起剥费繁。丁力不无竭蹷。加恩著照所请、准其照乾隆年闲之例。在于道库报拨项下提银十万两。分别借给。于下年运费内扣还。按出借六个月计算一分输息。年借年还。俟收足息银十万两。即将原本归还。仍以息银作本出借。以资调剂而纾丁力。　　

○谕军机大臣等、阮元奏、密陈仓库情形一摺。江西省于嘉庆五年清查各属。共亏缺银八十三万余两。节年弥补。至十八年十一月、据先福奏停止弥补摺内。查明已完补银七十五万余两。尚未完银七万余两。兹据阮元奏参办之奉新靖安新昌三县、亏缺银三万余两。即不在未完旧亏七万余两之内。可见该省弥补完欠数目。仍多不实。该抚摺内拟立二法。其以交代为盘查一节。于州县交代之时。不稍存讳饰之心。务令和盘托出。据实参办。俾各州县知所惩惧。其为杜绝新亏之法。必应如此办理。至以比较验弥补一节。于钱粮完欠分数之外。另立比较分数。未免轇轕。各属新徵现年钱粮。总当尽数提解司库。不令丝毫挪移。一有欠解。立即参办。其旧有亏缺。该管上司亦不难洞悉底里。即从此根究。据实查办。则未届交代之州县。其亏缺亦不能掩饰。此事祇在该抚督率藩司、一秉大公。实力查察。自能渐收实效。非可以空言塞责也。将此谕令知之。　　

○调成都副都统福谦、为西安右翼副都统。西安右翼副都统额勒金泰、为成都副都统。　　

○乙亥。谕内阁、给事中黄中杰奏、请复禁铜收铜旧例、以裕钱法一摺。所奏甚属不知政体。国家因时立政。期于便民。自乾隆初年停止铜禁以来。已八十年。民闲无不称便。而京省各局铜斤。亦并无缺额之虞。昨岁朕曾降上□日停止外省呈进铜炉火盆、以节糜费而裕鼓铸。酌盈剂虚。道贵适中。至民闲日用所需。安能以数十年弛禁之物。一旦设为苛令。察及锱铢。从前永祚、杨怿曾、节次奏请禁用铜器。皆经户部议驳。今该给事中复请申严铜禁。并请敕令官民家内所存黄铜器皿。概以三年为限。悉数缴官。如逾限不缴者。查出以违制论罪。此令一出。必至纷纷扰累。胥役讹索。邻里控讦。讼案烦滋。究与钱法奚裨耶。所奏不可行。著无庸议。　　

○丙子。谕内阁、试用指挥李沆经、因伊母生辰延客。唤优伶演唱。次日至伊寓所索赏。其掌责生员张廷刚、因查对门牌不符。其时张廷刚并未戴顶。此二事并无不合。惟因出具印结、与指挥汪象仁争喧。咎有应得。都察院原参革职之处。未免过重。李沆经、著彻退北城试用。交部照例议处。　　

○以故喀尔喀赛因诺颜扎萨克辅国公格木丕勒端多布弟达什德勒克、袭爵。　　

○丁丑。遣官祭历代帝王庙。　　

○谕内阁、朕自本年二月初九日阅看左右两翼前锋营官兵射靶。官兵二百名内、竟无一人中五箭者。弓力亦觉甚软。皆由该前锋统领等平日不善训练。前锋统领奕颢、玛呢巴达喇、俱著传上□日申饬。嗣后务各将该管官兵留心训练。以期精锐。　　

○戊寅。谕内阁、盛京尊藏皇考高宗纯皇帝实录、内有应行修改篇页。著奕绍果齐斯欢于到盛京后。恭诣崇谟阁敬谨请领。将应行修改之处。悉心校明修改完善。其应用档册及工匠人等、著一并带往。　　

○又谕、乾清宫尊藏实录玉牒。旧例每年春秋二季。由批本处官员奏明日期。会同总管太监等敬谨抖晾。后或闲岁举行。自嘉庆二年重修乾清宫安设以来。至今总未抖晾。旧例太数。今阅十余年之久。亦觉太疏。嗣后著闲岁抖晾一次。每次由军机大臣奏派满汉文职大臣各二员。于四月内率同批本处各员。暨乾清宫总管首领太监等、敬谨抖晾。即自今岁为始。著为令。　　

○己卯。谕内阁、朕近日御出入贤良门看射布靶。正门外人声甚众。并闻嬉笑之音。此皆该管王大臣平时并未实心管理。所有管理圆明园八旗王大臣俱著传上□日申饬。至正门外档木内。向例不准闲人走入。嗣后著该管王大臣不时留心稽察。令该管官兵严行管束。其西南门、藻园门、福园门、尤为紧要。亦著一体留心严行管束。不得始勤终惰。　　

</div>
    <div class="pagination">
<a href="清实录嘉庆朝实录_page412.html">上一页</a><span>...</span><a href="清实录嘉庆朝实录_page408.html">408</a><a href="清实录嘉庆朝实录_page409.html">409</a><a href="清实录嘉庆朝实录_page410.html">410</a><a href="清实录嘉庆朝实录_page411.html">411</a><a href="清实录嘉庆朝实录_page412.html">412</a><span class="current-page">413</span><a href="清实录嘉庆朝实录_page414.html">414</a><a href="清实录嘉庆朝实录_page415.html">415</a><a href="清实录嘉庆朝实录_page416.html">416</a><a href="清实录嘉庆朝实录_page417.html">417</a><a href="清实录嘉庆朝实录_page418.html">418</a><span>...</span><a href="清实录嘉庆朝实录_page414.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
