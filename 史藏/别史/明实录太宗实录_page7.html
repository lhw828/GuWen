<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 7 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 7 页/共 95 页</h1>
    <div class="content">　　○追赠前燕山右护卫百户王真奉天靖难推诚宣力武臣特进荣禄大夫柱国金乡侯谥忠壮真咸宁灞桥人少负智勇隶兵籍洪武中以功授燕山右护卫百户  上举兵靖难首协义谋率师下广昌徇鴈门贾勇冲敌常以一当百  上尝励诸将曰奋武如王真何功不成又攻取沧州破之追其余众至滑口俘获七千人肥河之战真率壮士突阵而前斩馘无筭而后队不继敌围之数匝身被数十枪真气愈奋斩敌数十人敌益兵围之真知不免顾左右曰吾义不死敌手马上自刃而毙敌壮之曰真将军也讣闻  上伤悼之至是加追赠焉真沉毅有智略事上于藩邸勤慎小心及从举义出战未尝失利临阵应敌能出奇制胜  上尝语侍臣曰王真不死其功当冠诸将云
　　○命户部遣官核实山西太原平阳二府泽潞辽沁汾五州丁多田少及无田之家分其丁口以实北平各府州县仍户给钞使置牛具子种五年后徵其税
　　○赏从征卫驾将士总督都指挥银二百五十两彩币十六表里钞四百锭散都指挥银二百两彩币十二表里钞三百锭奇功领队指挥银百两彩币十表里钞二百锭千户卫镇抚仪卫正副各银六十两彩币八表里钞百八十锭百户所镇抚典仗各银五十两彩币六表里钞百六十锭随伍官军各银四十五两彩币四表里钞百四十锭绢四匹绵布五匹绵花五斤头功领队指挥银六十两彩币八表里钞百八十锭千户卫镇抚仪卫正副各银五十两彩币六表里钞百六十锭百户所镇抚典仗各银四十两彩币四表里钞百四十锭随伍官军各银三十两彩币二表里钞百锭绢三匹绵布三匹绵花五斤次功领队指挥银五十两彩币六表里钞百六十锭千户卫镇抚仪卫正副各银四十两彩币四表里钞百四十锭百户所镇抚典仗各银三十五两彩币三表里钞百二十锭随伍官军各银二十五两彩币一表里钞八十锭绢二匹绵布二匹绵花五斤
　　○夜月犯天囷星晓刻火星出左掖门外
　　○丙申修荆州前护卫为辽王府
　　○肃王楧辞归赐钞二万锭其从官赐钞有差
　　○以杭州府知府虞谦为大理寺左少卿
　　○夜金星入房宿
　　○丁酉蜀王椿辞归赐敕谕曰贤弟天性仁孝聪明博学声闻昭著军民怀服然蜀地险要夷獠杂居奠安绥抚付托甚重凡百自爱以副兄怀赐椿钞二万锭其从官赐钞有差
　　○夜有星如鸡子大青白色尾迹有光出正北云中西北行至近浊
　　○戊戌西域回回者鲁剌丁等使哈剌火州还贡硇砂等物赐钞有差
　　○车里军民宣慰使司宣慰使刀暹答及老挝土官刀线歹八百土官刀板面孟定府土官刀名扛威远州土官刀算党各遣人来朝贡象齿犀角孔雀尾西洋布红花丝幔帐及金银器赐刀暹答等锦绮纱罗有差其来使俱赐钞币
　　○升工部左侍郎黄福为本部尚书是日工部左侍郎张思恭自建文中出使于外归复职
　　○夜有二星如鸡子大俱青白色有光其一出阙丘东北行至云中其一出轸宿东北行至游气
　　○己亥命都指挥佥事俞让任贵州都司
　　○赐国子监云南生赵祥等四十人冬衣
　　○夜有星如鸡子大青白色有尾光烛地出文昌西北行至近浊
　　○庚子庆王＜木旃＞辞归赐钞二万锭其从官赐钞有差
　　○复河南布政司左参政蔡渊官渊建文中坐累谪戍广西至是赴京自陈命还其职
　　○升左军都督佥事刘贞为本府左都督
　　○以故前军都督佥事张春子林为指挥佥事赐优给初春坐罪弃市  上念春父文秀战功故有是命
　　○以云南中护卫指挥佥事宗麟子四圣保为指挥佥事命锦衣卫优给初麟坐诬死其子没为官奴至是  上特优之
　　○辛丑  上以赏赉臣民恩有未洽命礼部再议礼部议奏致仕官在京者照品级赏之多余军官在京与见任同其已没而子孙在京应袭者准在京优给例各处军职其子孙在兵部听选袭者侯回卫给赏旗军病死及战没而有幼子者并准纪录之例河南三护卫官军在京候王之国者准在京例历事监生及三考吏听选吏部者准监生及在京吏典例孤老准京民例各王府文武官旗军医士厨子匠人等随侍来者悉准在京例军官母女支优给者赏钞十锭看守庙宇柴场老军准养马厮率军伴同皂隶神乐观国子监膳夫山川祠祭署田夫俱准京民例在京办事官吏承差知印准办事人材例乐舞生与天文生同从之
　　○造凤阳浮桥船三十八艘
　　○壬寅遣中官陈福童赐左军都督佥事徐凯钞二千锭
　　○癸卯升北平都指挥佥事周广为都指挥同知镇江卫指挥佥事童俊为福建都指挥使柳州卫指挥佥事廖春为广西都指挥同知安吉卫指挥佥事徐勋为河南都指挥佥事金吾左卫指挥使薛山为浙江都指挥同知会州卫指挥使侯镛为山西都指挥佥事羽林前卫指挥同知杨旺为大宁都指挥佥事金吾右卫指挥佥事魏刚为都指挥佥事掌中都留守司事金吾后卫千户胡胜为府军卫指挥佥事
　　○播州宣慰使杨昇思南宣慰使田大雅贵州宣慰使宋斌来朝贡水银朱砂等物赐昇等白金锦绮彩帛赐其傔从有差
　　○户部尚书夏原吉言北京诸郡百姓男女前因避兵辽东山海及山东境内有遇官军拘虏亦有以财聘买为妻妾子息者今悉以诏书送赴京转发原籍往往来告原籍兵后家产荡尽亲戚不存无可依恃而今所托者岁久皆成家矣愿仍留彼不归且臣之意若即遣回原籍今天气向寒道路艰难恐至失所请命暂居京师俟行勘原籍有亲即遣归果无则宜从所言亦人情两便上曰民罹兵革至转徙流离皆非得已况被虏乎人情孰不怀土是必虏买之家教诱为此言不可尽信姑留在京给与口粮待春暖遣归如果用财礼聘娶亦须行勘有实然后给之
　　○甲辰命左府都督佥事徐凯仍任左府事
　　○乙巳建金箓大醮七昼夜于朝天宫荐福  皇考  皇妣
　　○赐辽王植钞二万锭
　　○命武康伯徐理等往北平度地以处民之以罪徙者
　　○命都督陈用孙岳陈贤移山西行都司所属诸卫官军于北平之地设卫移屯种云川卫于雄县玉林卫于定州高山卫于保定府东胜左卫于永平府东胜右卫于遵化县镇朔卫于蓟州镇虏卫于涿州定边卫于通州其天城阳和宣府前三卫仍复原处
　　○大理寺少卿虞谦自陈建文时臣为杭州知府尝建言天下僧道每人止令畜田五亩无田者官给之余有常住田悉归官以给无田之民僧道悉免其赋役当时从臣所言行之臣当坐改旧制之罪  上笑曰此秀才辟老佛也已在赦前命以奏牍付科复之初有旨凡在建文中上言改旧制者悉令面陈至是视谦有战惧之色遂命自今不须面陈悉以奏牍送科复之
　　○四川播州宣尉使司请设僧刚道纪二司从之
　　○丙午升宣府中护卫指挥佥事刘清为都指挥同知仍令随侍旌其开金川门奉迎功也
　　○改大同中护卫为定州卫
　　○夜有星如盏大青白色光烛地出正北云中北行至近浊有二小星随之
　　○戊申命齐王榑复国青州赐以乐人彩币及钞
　　○秦愍王次子尚烈来朝
　　○命顺昌伯王佐往云南副西平侯沐晟镇守
　　○改山东按察佥事朱夏为广西按察佥事
　　○赏谷王府官军第一等比奇功第二第三等比头功第四等比次功例不升官者加赏钞十锭典膳仍本职食俸同正六品赏准次功百户例舍人准次功总旗例凡五百八十七人赏银钞表里有差
　　○己酉制  皇后金宝宝用盘龙纽
　　○命镇守杨州都指挥同知王礼任河南都司礼初为扬州卫指挥佥事率众朝见升都指挥同知镇守扬州至是改命之
　　○庚戌夜有星如鸡子大青白色光烛地出五诸侯东行至游气复有星如盏大青白色有尾光烛地出外屏西行至羽林军
　　大明太宗文皇帝实录卷之十二下终


大明太宗文皇帝实录卷之十三
　　洪武三十五年冬十月辛亥朔命工部给奉天征讨军士衣鞋
　　○湖广镇远州蛮夷长官司长官何惠言本境路当云南要冲每岁修治清浪焦溪镇远三桥工费繁重所部临诸溪洞民皆佯獚猫狫力不胜役乞令军民相参修治从之
　　○夜金星犯天江南第二星有二星其一如鸡子大青白色光烛地出八谷东北行至上台其一如弹丸大青白色有尾出天厨东北行丈余发光如鸡子大至游气中
　　○壬子册都督徐章之女为皇第三子高燧妃
　　○宁王权来朝
　　○赐谷王橞钞十万锭
　　○升吏科都给事中姚行为湖广布政司右参政户科给事中罗义左参议刑科都给事中周鼎湖广按察使礼科都给事中黄永寿刑科右给事中吴让俱副使刑科给事中商惠佥事工科都给事中李敬为江西布政司右参议户科都给事中梁成兵科都给事中傅寿俱江西按察副使赐钞及文绮表里有差升江西按察佥事周观政本司按察使
　　○升神策卫指挥同知王观童骁骑右卫指挥佥事梁北斗奴俱为北平都指挥佥事指挥佥事戴彬刘徵俱为锦衣卫指挥同知
　　○制周王橚仪仗
　　○癸丑楚世子孟烷来朝
　　○升前湖广布政司左参议杨砥为鸿胪寺卿以其在建文中尝上书请敦亲恩罢兵息民也
　　○擢浙江布政司试理问李继先前潞州军民指挥司试经历陈升前威海军民指挥司试经历侯汝为俱为监察御史
　　○升羽林前卫指挥使刘信为河南都指挥使
　　○命都指挥佥事刘达掌滁州卫事初达为滁州卫指挥佥事以归附功升今官至是仍命掌本卫事
　　○今筑安抚司安抚得垛来朝赐绒锦二端文绮五表里钞百锭
　　○夜有二星如鸡子大其一赤色有光出天园东行至近浊其一青白色有尾光烛地出外屏西北行至霹雳
　　○甲寅  上谓兵部尚书忠诚伯茹瑺兵部尚书刘俊曰昔  太祖高皇帝尝戒敕诸将校曰军士家属既众而月粮有限衣食不足不免饥寒加以尔等无恻隐之心侵渔私役困苦不胜往往逃亡缺伍故当时私役者每一日追工钱一贯仍论其罪朕今且虑内外将校不能抚恤军士比昔有加所以逃亡者众自今计其军逃亡之数以论罚如百户有逃一人者减其俸之半逃十人者全不给至三十人者降充总旗四十人降充小旗五十人发充军其千户逃军十倍于百户指挥逃军五倍于千户者并减俸及递降一等皆如百户之例
　　○升吏科左给事中黄耕为本科都给事中改右给事中朱纮左给事中以给事中郇旃为右给事中升户科左给事中徐奇本科都给事中以给事中黄宗晦为左给事中万忠右给事中升礼科左给事中欧阳以恭本科都给事中以给事中何仕让为左给事中熊文绶右给事中升兵科左给事中郑遂本科都给事中改右给事中舒孟名左给事中胡濙右给事中升刑科左给事中周璟本科都给事中以给事中陆中善为左给事中朱原贞右给事中升工科给事中赵毅□心本科都给事中
　　○升广武卫指挥佥事许亨为北平都指挥佥事亨北平都指挥佥事得之子以朝见于扬州特命任其父官仍命其父以本官致事
　　○复设应天府溧阳县批验盐引所
　　○晓刻火星犯进贤星
　　○乙卯命羽林前卫指挥同知王三哈归侍亲彰德仍给以俸初三哈自彰德卫军来归款从征有功升今官至是以母老不能就养乞还省视  上嘉其孝故有是命
　　○丙辰享  太庙毕遣官祭功臣于鸡鸣山庙先是礼部侍郎宋礼言功臣自有庙请罢  太庙配享但于本庙祭之  上曰  先帝所定配享不可罢又曰此皆佐命开国之臣既自有庙俟  太庙享毕亦别遣官即其庙祭之于义可也著为令
　　○宴宁王权谷王橞于华盖殿
　　○擢监生王孚陈礼朱肇何海陆祯王政刘端姚絅阮瑢姚伯善俱为给事中大理寺左评事周新蔡瑛孙硕刘观右评事杨廉鸿胪寺司宾署丞周敏序班刘英兵部司务张进远志盛文明行人李公敏亢诚施安顾谦牛庸傅霖盛敬俱为监察御史
　　○升锦衣卫指挥佥事缪忠潘谞陈敬程远李忠俱为本卫指挥同知
　　○夜木星犯天江第二星
　　○丁巳吏部奏前北平所属州县官朱宁等二百一十九人  皇上举兵靖难之际俱弃职远避寘寘诸法命入粟赎罪毕发兴州屯戍
　　○宴奉天征讨功臣毕  上谕之曰君臣谓之元首股肱盖一体相须也故为君必务保全其臣然为臣亦当思自保凡人致富贵难保富贵尤难尔等从朕数年万死一生今皆身有封爵禄及子孙可为难矣但当思保之夫有功则赏有罪则罚此  祖宗公天下之大法尔等须遵守若不谨而犯之朕不敢曲宥盖以私废公则天下不服矣其务敬慎庶几共安荣永远
　　○戊午敕礼部曰  太祖高皇帝临御命所司历考礼乐制度参酌古今上自朝廷下及臣民冠昏丧祭之仪服舍器用之制皆有等差著为定式颁布中外行之久矣朕虑今有司因循苟且奉行弗谨致有非分违法干犯刑宪非朕所以爱民之道尔礼部其以洪武中所定一切制度图示中外俾人知遵守庶几亨太平之福
　　○旌表处州府丽水县民郑季廉妻戴氏饶州府乐平县民詹伯尹妻倪氏程启明妻汪氏贞节三人俱以早寡守志不贰有司上其事故有是命
　　○命狭西河南山西山东凤阳诸府州县选力士三千五百人
　　○宁王权奏故妃张氏之殁适际兵旅多事之际迨今未葬命工部给明器仪仗令所在有司营葬事
　　○己未修  太祖高皇帝实录敕太子太师曹国公李景隆太子少保兼兵部尚书忠诚伯茹瑺曰昔  皇考太祖高皇帝顺天应人开基启运自布衣提三尺剑十数年间削刈群雄平一六合功成治定制礼作乐身致太平垂四十年功德之盛亘古莫伦比者建文所修实录遗逸既多兼有失实朕鉴之诚有歉焉今命儒臣重加纂修务在详备庶几  神功圣德明昭日月垂裕万世尔景隆国之懿戚自少暨壮服事  皇考庙谟睿略多所闻知今特命尔监修瑺祗事  先帝多历年载信任弥笃当时  圣政亦所悉焉其为之副尚端乃心悉乃力用著成一代之盛典岂惟仰答  先朝宠遇之厚亦以副予惓惓之孝诚钦哉
　　○封周王橚长女为仪封郡主擢右军都督佥事马溥子春为中奉大夫宗人府仪宾以郡主配之
　　○真人张宇初来朝赐钞六百锭
　　○复汤中河南布政司左参议阮友彰按察司按察使中等先官河南建文中坐事罢故今复之
　　○升都指挥佥事林帖木儿苏火耳灰俱为都指挥同知指挥佥事娄鬼力为都指挥佥事
　　○修狭西西安府灞桥
　　○庚申谕修实录官曰自古帝王功德之隆者必有史官纪载垂范万年我  皇考太祖高皇帝神功圣德  天地同运日月同明汉唐以来未之有也比建文中信用方孝孺等纂述实录任其私见或乖详略之宜或昧是非之正致甚美弗彰神人共愤蹈于显戮咸厥自贻今已命太子太师曹国公李景隆为监修太子少保兼兵部尚书忠诚伯茹瑺为副监修尔等皆茂简才识俾职纂述其端乃心悉乃力以古良史自期恪勤纂述必详必公用光昭我  皇考创业垂统武功文治之盛与乾坤相为无穷斯汝为无忝厥职矣钦哉
　　○升金吾左卫千户宋聚为金吾右卫指挥佥事旌其从征徐州出哨功也
　　○辛酉楚世子孟烷辞归赐钞六千锭其从官赐钞有差
　　○赐寿阳郡主清湘郡主白金文绮及钞
　　○改江西布政司治为宁王府
　　○都督陈质有罪伏诛初质任江西都指挥建文中调守大同遂升中军都督同知擅作威福劫制代王僣取府中器物虏掠已附居民强夺良家子女至是事觉诛之
　　○壬戌命工部营平阳王府
　　○升武成左卫指挥使杨青蓟州卫指挥使李贵潼关卫指挥同知吴凯骁骑右卫指挥佥事王聚俱为都指挥佥事凯任江西聚湖广青狭西都司贵山西行都司撒马儿罕归附千户亦剌思为锦衣卫指挥使羽林前卫千户沉檀任福齐聚金吾左卫千户康泰俱为指挥同知檀福俱任本卫聚泰俱金吾左卫羽林前卫千户王礼金吾左卫千户张得林金吾右卫千户沈任蒋义刘驴儿府军后卫千户钱兴前燕府仪卫正王仪俱为指挥佥事王福钱兴各任本卫张得林沈任蒋义刘驴儿俱金吾右卫王义锦衣卫以金吾左卫指挥佥事周原子鉴千户郭成弟拜住俱袭升府军右卫指挥同知
　　○癸亥夜金星入南斗杓第二星
　　○甲子赐晋王济熺书令于护卫内拨马步官军四千随高平王平阳王于平阳卫府暂居分原给本府符验二道与之
　　○辽东都指挥司奏九月戊子虏寇犯开原至北门外备御都指挥吴立遣指挥庄济率军拒之贼退癸巳谍报贼营城外五里济领军袭之贼以众迎敌指挥张恂李冕弃军而走贼乘势直前济督军与战杀伤相等卫镇抚张能千户陈良等九人死之济被重创督战益力贼败去敕镇守辽东左都督刘贞曰古之驭夷狄者严兵守境使不得为寇若其入寇驱之则已今既不能严备使遂至城下驱而去之足矣何必追袭既以兵袭之则当力战而张恂李冕乃弃军先走致伤吾将士其张恂李冕即斩以徇将士死伤者优恤其家仍督缘边诸将严兵守备寇来则驱之慎勿与战也
</div>
    <div class="pagination">
<a href="明实录太宗实录_page6.html">上一页</a><span>...</span><a href="明实录太宗实录_page2.html">2</a><a href="明实录太宗实录_page3.html">3</a><a href="明实录太宗实录_page4.html">4</a><a href="明实录太宗实录_page5.html">5</a><a href="明实录太宗实录_page6.html">6</a><span class="current-page">7</span><a href="明实录太宗实录_page8.html">8</a><a href="明实录太宗实录_page9.html">9</a><a href="明实录太宗实录_page10.html">10</a><a href="明实录太宗实录_page11.html">11</a><a href="明实录太宗实录_page12.html">12</a><span>...</span><a href="明实录太宗实录_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
