<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 78 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 78 页/共 112 页
  </h1>
  <div class="content">
   ○周尚文 

　　周尚文陕西西安后卫指挥同知弘治正德中数出塞逐虏有功进指挥使历升凉州副总兵筑冻墙百里距河套虏数游渡河尚文命力士持长竿铁钩伏渡口候其至钩杀之杀征西将军镇守宁夏延绥山西俱有战功其在延绥与廵抚都御史贾启不恊方坐谴夺职会虏吉囊入寇锋甚锐总督尚书刘天和檄起之遂有黑水苑之战自巳至申凡三合军气乃振三镇斩获四百余级升尚文都督同知嘉靖十九年也二十一年召入提督团营听征进后府右都督掌府事出镇大同条上御虏四十余事二十三年与虏战黑山追至凉城斩首五十余级二十七年虏寇镇边堡尚文与战解虏围转战逐北贼伏芦草沟突出尚文殊死战斩虏一大酋虏大挫引去二十八年虏犯宣府滴水把总指挥江瀚董旸等御之战死全军皆没虏遂东犯永宁关南大震尚文精骑万余遇虏曹家庄大败之恉东走尚文追及于永宁斩其后殿修补墙堡七百垦田五万畚锸之事以身先士筑镇口等边墩堡五十里进左都督加太子太保荐加少保兼太子太傅加太保俄病卒年五十五礼科给事中沈朿疏言尚文为将忠义自许迩者虏骑深入闻命疾趋奋勇先登多所杀获一时奇功也虽幸蒙圣恩褒之玺书升之官秩然尚文有不冺之功朝廷有未尽之赏请命兵部阅实先后功伐从公会议赠以封爵延之世赏又董赐江瀚膺北虏之冲遏南奔之势援兵不至继之以死是亦社稷之卫虽巳庙祀荫赠仍宜特赐谕祭以彰死事之功夫九重深远下怀难诉当事之臣任巳意为予夺其间冒滥或至幸蒙忠勤反遭摈弃今边方未靖每厪圣忧诚宜厚死以激生旌一以劝百上览疏大怒曰周尚文连疏百战功劳又肆言繇衷未得酬报怨望多端宽而未治不知何故即死朿言官也不行重劾反肆欺诳毁激朝廷擅权市美吏部都察院参看以闻吏部尚书闻渊都察院左都御史屠侨言朿心无他第狂迂当治上曰人臣之罪党欺为大渊等何不重参各夺俸三月锦衣卫其执朿付镇抚司究问巳刑部拟罪坐朿奏事诈不以实律杖徒纳赎上特诏廷杖之锢子镇抚司狱尚文多谋善骑射读史通大义清约爱士能得士死力善用间谍悉知虏委曲自壬寅以后虏数入宣大山西无宁岁边将望风奔溃所亡失不可胜计惟尚文数当虏有功然性抗傲善持人短长以故幕府多不能堪没后十余年始赠太傅谥武襄赐祭葬如例而朿锢镇抚狱十九年乃得出 

　　○马永 

　　马永字天锡迁安人世金吾左卫指挥使父荣成化初从征黑石崖历镇番参将威名大着永魁瑰沈毅而见人俯首下视言笑静寡正德初隶陆完麾下从击流贼有功升都指挥同知江彬统宣府兵练西内永以千总隶彬称病不强之称病十笃十年守备遵化明年虏犯塞入马兰峪杀参将陈干以永代又明年虏犯塞战栢崖再战白羊峪俱捷中首虏以百计论功升署都督佥事总守蓟镇驻三屯营寻升署都督同知尽简诸军散遣老弱听其农市耴其佣倍给诸健武者衣饷当是时渔阳一军称雄武宗至喜峰口欲出塞永扣马諌上注视久之马永耶永守擦崖口当虏冲其地绝无城塞墩堡率军士持一月粮城之廨舍立兴军士釜瓮场关无不毕有乃迁军守之一击虏洪山口督兵伺伏断虏为二大败虏人论功升右都督嘉靖三年把儿孙入青山口塞永斩其骁酋遁去把儿孙自是効顺保塞大同叛卒杀都御史张文锦是时朝议且抚永力言不可他日九边効尤且有唐室河北藩镇之祸廷臣言永居邻境观变甚明宜悉如永议因言永有威望可属大事即令与侍郎胡瓒提兵暂驻近境以待顷之大同卒竟平五年上疏乞宥议大礼获罪诸臣又言陆完有平败功宜赎罪录其子上怒夺总兵寄禄南京都督府军民千余人赴廵抚都御史丘养浩保留养浩上言臣廵历所至军民遮留马永动以千百称为北门锁钥东面长城臣切见永仁以恤军廉以律巳绝科索以裕其财革占役以宽其力捐赀以赏有功营棺以葬阵亡一闻警报身先士卒训练精锐屡获讯丑北虏畏服时有鼠窃传箭莫不如期缚贼稽首谢罪永当军民耕获之时身策游兵按伏防护牛马禾黍披放山谷无抄掠之患今闻永去携奴子子欲遂逃移永为陆完代祈恤典坐罪固当但完获罪戍死远方气势巳无可托永念蒙国士之知欲効区区之报不负知巳敢负国恩伏惟陛下思边防之重顺军民之心特赐优容不报永既去官蓟镇被虏无虚日廷臣多荐之者乃以右都督掌南京后府事十二年大同军再乱召至业巳抚复还南十四年辽东军乱逐都御史吕经复召永总兵辽东十七年虏入塞率家兵逼贼斩四十余人遂定升左都督十八年辽东广宁达军仪伏等四十人作乱永率家丁乘夜立斩之无一脱者上深嘉悦升永右都督先是辽东变定上卜将于李时时谓永有家丁百余咸骁锐善骑射至是竟得其力都御史王廷相言永骁勇有谋廉洁无欲一闻边报即率领家将当锋赴敌人皆用命重赏边士尤厚恤夜不收是以哨探远烽火明但遇虏人窃入先巳预待擒获小窃之贼不加杀害挞之使去或求盐米而来即亲出关外分给虏畏永如神明其戴之如父母在任数年不敢犯边以为蛮荆畏服以方叔素着之威回纥罗拜以子仪平生之信今永任辽东总兵宜仍调蓟州则都城北顾诸镇无虞而畿甸居民复有环堵之安矣升后军都督府右都督寻卒于辽辽人为之罢市榇归渔阳渔阳人皆洒泣两镇并祠祀之永善调虏情能名知人奖拔萧升刘渊祝雄皆起列较为方镇 

　　○梁震 

　　梁震新野人世榆林卫指挥使能挽强弓发百矢以把总累迁游击将军尝先登陷阵虏人畏之谓之梁王嘉靖初历升右都督以总兵镇守延绥陕西大同初大同总兵李瑾廉勇敢战然用法过峻土怀忿贰一口长哨军醉愤聚百人攻瑾门瑾闻变踰墙走寻悔之还率家僮出御瑾素立信炮官舍中寇则举为号则域申诸帅率所部听调发至是信炮举诸帅率兵至众素怨瑾反与叛者合攻比晓瑾矢尽众拥入执瑾杀之都御史潘仿走免召总兵朱振与谋振者尝有平乱功既调佥南京中府事罢归因为仿擒首恶七十余人皆折其肱击死狱中独存王弓儿等数人解赴总制侍郎刘源清弓儿怨振擒巳诬其主谋源清召振至使百人环守之振惧仰药死其后总兵郄永率众赴南关居民见兵势恶闭关门永斩关入杀掠几尽叛军益煽惑城中民闭大同城门礨之刦出系狱指挥马升杨林以为主帅廷议用兵攻之源清永调集诸路围城不克会兵部主事楚书以事至请入城抚谕书髯而伟叛者畏焉于是密与潘仿及郎中詹荣谋使间其党而出是为嘉靖十二年明年春书与仿给叛者符约赏格其党果悬首恶七人首于城外时林升为应分捕党与继则礼部侍郎黄绾以慰问代王勘核功罪至复捕百余人诛之而大同始平源清永坐贪功妄杀逮赴京谪谴有差大同至是再变矣镇兵益骄不可驯继瑾者鲁纲军士贱鄙之矣震继为总兵召诸镇兵语曰我无尔陵尔母我叛王法军令我不敢破震麾下有家丁千余皆善骑射向镇兵时时语曰尔所敢骄恃众耳儿郎辈无不一当百众以故稍稍敛缩震在官廉甚又时激诸军以义气于是咸听指挥十六年春山兵玉林川斩首百四十级又出黑山民门猫儿庄各斩首八十级尝出塞击虏战于红崖儿败之升左都督荫一子百户十八年鸠工缮堡甘苦与同五堡竟复虏亦不敢近塞虏近塞者家丁辄出刼之刼得虏马震辄与刼者或谓震开隙曰凡开衅者谓虏不辄扰边我扑杀之今虏数深入不苦之彼肻畏耶震用兵先筭后战不专恃勇前后与虏百十遇未尝少挫无年卒赠太子太保卒后虏益入世宗思震功再赠太保谥武壮 

　　○祝雄 

　　祝雄辽东前屯卫人嘉靖中以副总兵镇守山西十八年以总兵镇守大同二十二年总兵镇蓟善养士卒人乐为用虏入塞亲率子男为士卒倡子少却立斩以殉虏每望雄旗帜即遁去在镇三年虏马不敢南牧世庙尝书其名于御屏雄性廉静自奉泊如奉客亦无兼味每行边则布袍毡帽不异行伍卒于官私囊仅足充敛蓟人立祠祀之 

　　俞大猷　　戚继光 

　　○俞大猷 

　　俞大猷其先霍丘人始祖敏以开国功授泉州卫百户大猷气貌不扬言辞蹇滞而忠诚自许动拟古人为秀才时从泉中王宣林福赵本学授易而本学能即易衍兵既袭官从李良钦击荆楚长剑 【 本学泉人生平研易以天下承平日久人不知兵缉庐闭户不求闻达着韬钤内外编批注孙武没不授子以付大猷】 嘉靖十四年登会武举时遣兵部尚书毛伯温征安南大猷上伯温书陈御象猴传槌地之法不则使人持尺书谕降之夷俗无礼好杀辱谕使破竹而朿其肤必得才学节识之士轻死生重国体者乃可任往大猷自许不敢后古奇士则请行 【 大猷言交人用象以战御象之法当用战车接战之具合作长矛凡给军米以斗五升一包十日一给于崎岖峻岭之地列军传接如猴所为名曰猴传我所进兵贼必开设陷穽久之草长不异平陆几遇宽广疑地须令前锋抱槌击打验其虚实】 既得掌千户印于金门所上御贼书于佥事而究于所以教之佥事呵杖之曰武人安书夺其印大猷笑曰此非吾自见之地二十一年虏大入山西诏天下大选材官大猷曰可矣走谒御史自言学古兵法通晓□塞诗书为基忠孝为根选材官应诏无如大猷御史上名兵部大猷鬻资走京师复上伯温书曰大猷知小谋大危也位卑言高罪也未信自衒妄也三者皆□不避而蹈者思效其区区也方今贤公卿主议百执事承式司马元戎制策于中虎贲羽林匡翼于外岂少大猷若人大猷卒伍凡流抗身孤独之表奋辞威重之前计谋议之得失则伤帷幄之士谈战阵之勇怯则耻介冑之偶论功罪之明昧则于庙廊之谟谋守御之疏密则侵封疆之职甚而因弊究害循事求情言愈激则过愈彰罪愈滋图生无状投死无所岂计所不及事所难料哉故素之所蓄积肝膈之所要盟盖有不安于此者是以士有散赀结客仗剑要交残躯报知披肝售志揆繇职此也大猷生踰三十家无十金虽藿食藜羹不以饱妻子而分死士闽中黠夷为患跨吴越上下出没连岁承檄以往率数十死士身先舟师使数败之众一日用命生系而致之当道以为奇功连岁御史以大猷名应檄赴大司马幕下虽然足効大猷万一哉御史亦岂知大猷者哉大猷虽有不羁之才而低首行列虽有乡曲之誉而处势孤藐虽有深沉谋略而不能为纵横辩词特在外军数见克捷遂叨荐举御史既具数陈应司马必弥文废格计有投书于泽沉剑于渊俛颈□枥待腐草莱而负志如此不巳悲夫昔大司马统兵征南不自揆量尝条事状大司马竟如大猷计以是察见大司马有独任国家之忠有兼听刍荛之美是以鬻资褁粮万里疾走以赴麾幕入都以来知丑虏蓄害仅未举动大司马集思广论夜以继日然所伏庭而见其言其人未有如大猷者岂大司马忠国怛忧而用人之格犹拘常调是以有志之士无所劝以忘躯保妻子恋乡土之人无所慕而乐効用也方今谭兵者吝赏也缓令也寡兵也乏粮也大猷以为赏太滥令太严兵太多粮太备夫师之有赏罚也成则制之用命赏于祖不用命戮于社与众共之示不得私也今者斩一敌获一马节次报功朝廷亦从而赏之故曰事小敌脆则偷可用也事巨敌坚则涣然矣齐之技击得一首而赐金是也大猷所谓赏太滥者此也右者遣将跪而推毂使制阃外不独示有专也且使展布四体无肘系也今也奏牍纷驰命令涣号虽有神速亦复泄知一有举动不奉朝请文墨之臣议论持其后大猷所谓令太严者此也昔李靖以三千人破突厥于定襄其后颉利阴山不过万人二虏亦当时达贼也今我军不下数十万势乃无异驱群羊当猛虎所以不敌繇羊无当虎之志也且主客之势亦甚可惑凡主寡可以应敌之众者战守在我不在敌也今也视聚兵为路傍之室无有固志闻风而溃欲战欲罢皆在于虏大猷所谓兵太多者此也大猷闻近者输粟边塞将帅不以给士士卒不以给食惟愿计粟受金大猷所大惑也古者行师曰乃积乃仓乃褁糇粮金银虽富不可充饥舍此耴彼岂非国家储贝侍充羡使之萌生贪污且可见其享受安饱从而计耴货赇两购其罪帅长尤大夫猷所谓粮太备者此也大猷欲言盖不止此固当迎机而设亦待大司马随问而对书上伯温大奇之送赞画宣大军门为军门者侍郎翟銮大猷上銮书曰大猷南方边戍之士论风气不叙其地鍳形貌巳占其愚此一来也尽鬻资用以充行槖为生死辞以别亲故走万里不知其远闻惊风而不凄被寒霜而不馁期以输宿能行幼学立毛发之功佐祖宗二百年培养之恩酬相公一日之遇也大猷之始至也与此方将士谭战阵矣皆不过曰操刀挟矢得一首级为功而巳以大猷之狂窃谓虏今日敢为猖獗者盖自太宗北伐而后未闻用大阵胜之渐不可长干所当伐天命人心于此必有发泄国家至计及今正宜大奋诚当用节制之师胜以大阵然后边圉无虞中外宁谧夫用兵之道古人譬医今复举说见谓巳陈情譬为文儒生为文当先识字某字义实某字义虚某字义虚实半某字可起某字可结某字可接某字可承数千百十字皆明其义然后下笔为文大篇短章无不如意将帅用兵凡门下术士谋客副将部长以至数十万士卒皆当知孰贤孰迂孰勇孰怯孰精孰疏孰长于骑孰长于步然后以此前攻以此后守以此为正以此为奇亦当大合小合投之所向无不胜者今相公幕下数十百员之将数十万之兵皆能知否大猷以为鬬战之具未修争角之技未习行阵之方未讲也大猷所谓未修之具者欲以强弩胜其弓矢铳炮摧其坚锐虎又制其环刀予车御其冲突其所谓未习之支者欲将士各熟夫一技而所谓未讲之方者欲使一军共熟乎合变也其间又有弩制车制旗制牌制网制铳制斩马刀制虎叉钩刀制分合之法止齐之节赏罚之格斥堠之周申令之详教化之渐地势之便阵势之奇愿得一一指数相公之前而相公试垂听焉夫志可以矢公忠而才贵集事气可以运宇宙而谋要有成古之英雄岂乐惊世骸俗哉穷则变变则通用常才出常计举常事则非常之功不可得而建也相公用大猷言使阅此方之兵敌此方之贼大猷当鞠躬周旋珍瘁至死虽肉食野乌骨暴砂砾犹生之年也大猷言不得尽志不得行徒糜廪禄以虚岁月虽关门生入微职再增上无报乎国家下无补于生民将有先朝露填沟壑而巳因为切近三事以献一曰别马步以定战胜二曰教技艺以倡勇敢三曰重正兵以御冲突銮召入口对大猷召其素号知兵者折其为弱指其素恃坚营者辨其为虚銮曰吾不当以武弁待子下堂礼之大惊一军而是时虏遁大猷知銮无意叹曰忠心灭虏奇功报主为宗社长久之谋求之内外公卿未遇其人赋东征歌归矣中国外夷胜崟盛衰天实主之倡仁义礼乐于干戈之场讲止齐节制于混乱之区宜世迂我也伯温因为大猷请命擢守备汀漳既至上言廵抚都御史今守令廵海之官视地方安攘如传舍渡舟然因日教技击暇与其秀士读易论文林箐逋结次第平定亡何海寇作发海舟大破之当道交荐升广东都司佥书时新兴恩平二县贼屡招屡叛有司不能制廵抚两广都御史欧阳必进檄大猷抚谕大猷到界中还报新兴一县浪贼引猺贼成乱猺贼化外之民也治宜缓浪贼治地之民朼治宜急因出榜招谕极其切至浪贼化为新民而良民辄因睚眦数骂前恶大猷复晓譬良民语之以理时时携糗糒单骑入村教以忠信仁义战守自强之法复从数人入诸猺峒谕教之峒人惊服有苏青蛇者久横界中与其党梁伯清俱来大猷察伯清可用裨伯清牒令与诸酋之他所发视挟青蛇前行杀之大猷谕贼曰有人谓我勿剿女我则不从凡我良民谓我剿汝我亦不从有人告汝谓我无剿汝心汝亦勿信有人告汝谓我有剿汝心汝亦勿信我之剿否我亦不知汝所自信汝惟信巳汝守汝巳我知我心矣我心父母我人忠信汝无怙终汝而怙终我心捄民我身未死断不汝容大猷诚意开尽言辞恳切以不兵为兵新旧之民回心献款保全无数会福建海寇张甚廵视浙福都御史朱纨奏迁福建都司时安南逋臣范子仪欲篡其幼主莫宏瀷之位挟莫登庸别子正中保万宁州以匡复为名拥众三万时时入寇钦廉界必进奏留大猷广东临行新兴人扯衣遮拥夺肩舆不得发者数日乃单骑夜半从间道去是为嘉靖二十八年既至驰入子仪谕降其赏解散者一万安南人乘子仪势孤破逐之子仪还走入钦界大猷用海舟遮击前后两战俘斩千余子仪复去入安南追至海东云屯檄宏瀷捕之函首以献交州大定亡何琼黎叛乘胜剿平之单车入山与黎约黎人争持牛肉来劳图像佛祠称为俞佛而祷焉则上交黎善后二策于必进其平交策请度华夷界地置重兵委大将永镇之交南永安新安诸州皆揖大海城中有左右二氶左水通海交若有变当用海舟征之国初征交从陆险远所以耴败从海征之舟船无所不登岸兵粮无所不乘载交人有糜折逃遁而巳盖汉征南越用伏波楼船二将军马援征征则征贰皆从海道此古法也其平黎策谓自古有天地则有此黎不可以州邑制不可以教化□□年一乱乱必一剿从古及今不知几乱几剿财帑费耗平民受伤不知凡几何不如逆计未来之费豫为一时而处之逆计未来之祸豫为一时而弭之窃谓天下之物以群而分则不争天下之势以重驭轻则不逆若各州县土官其在千百年之前流毒肆害何啻今黎惟古人就其中力大智雄者使为世官以类相统故天下虽乱土民无生异心土官虽弱其宗人相谋则有之未有土官逐主而篡之者也何也以群而分则不争也土官有官有印有府州若县之名一方操丙握于一人内甲陈百千精锐之兵外村联千万应援之众故虽甚不道其下敢怨而不敢怒宁就死不敢变也何也以重驭轻则不逆也今约黎土舍伯仲之间耳服则驯不服则聚而杀之亦何怪焉请于听抚之黎择其力大势雄者上闻朝廷授官给印置城立县一如土官彼其城高池深宫室之广财利之富妻妾之盛世代之荣必图自全之计万一有生异心据城以叛虽强如岑猛窘迫之日亦必背弃诛一人而别立之其乱亦易平也必进不能用因请于朝以为海南右参将三十一年倭寇浙直势甚猖獗朝命以都御史王忬提督浙福以大猷为浙江左参将是时我中国人王直毛烈亡命入海为倭向导忬议招而抚之大猷言招抚之法必大兵压前贼力不支输款求降帝王仁义之师志在平乱从而哀悯许以自新若有不悛生死之权要皆在我徒曰招之而己权乃在贼明公督兵灭贼当堂堂正正为天下先大猷请用福建楼船为明公破之遂与参将汤克宽入海击直败之会飓风逆发我贼二船皆颠危至甚乃复收港贼寻亦遁凡大猷所以议逐倭者谓当用楼船入海与战若徒备之岸陆我何所可守彼何所不可登繇陆备之我有奔走之劳入水求之彼共风涛之险又倭刼海岸其患尚小倭入河港其患乃大倭登岸行刼有所掠货必载归之舟中彼舟有数而我海上舟亦有数耳一入河港我孰非舟因我之舟不胜其载登陆刼夺我兵从之彼入内地必致死矣浙西川河互错沟港穿贯多水田少燥园间有燥园尽种桑柘其多水田少燥园则难以陆战其川河互错沟港穿贯则莫若先防河港之入一入河港我整搠河船周防战备撤断津梁使无所渡徐进逼之待其可战一鼓乘之更行调海船坚守海港使不得遁夫贼在海外海船足冲之贼入内河河船足困之计数年之费为一大举势必尽绝今总督军门但知急战新进将领但承指挥轻死决鬬徒儿戏耳王翦之对始皇也非六十万人不可始皇不信以使李开开用二十万人不胜乃以六十万人使翦复往夫如是者不用八十万人乎其为军兴费不用八十万人费乎早用翦言宁复至此夫若此者不持重之鍳也忬用大猷计数以楼船破倭东西粗安而整搠河船之议竟不施行三十四年升南直隶副总兵时松江柘林贼盈二万连年不可讨朝命以张经为总督尚书经始王亦欲大猷急战大猷曰某可杀宁可使击不胜哉与经谋急调楚粤兵为先锋兵未至会朝命遣侍郎赵文华监军文华督促经战而经与大猷为持重文华怒论劾经顷之楚粤兵至大猷将之大败贼王江泾而经亦用大猷河船计多所得贼击贼六金坝斩首三百余级大猷叹曰此吾独创内防之策惜向者王公不用也王江泾捷文华劾书至世宗大怒论经死大猷夺祖职巳倭至日新公卿台諌皆言大猷可任其明年使充为事官镇守浙直总兵连破贼吴淞江口营前沙茶山斩首千五百余级移定海乘雨雪焚舟山寇进署都督佥事明年进署都督同知海上无警者二年世宗必欲得王直杀之总督胡宗宪使蒋洲陈可愿入海说直直有归意求贡市副总兵卢镗请许之兵部郎唐顺之主其说而大猷欲用太祖太宗御倭法剿绝毋留以正中夏外夷之体与佥事王询倡论候其至出击之宗宪曰敢击论死使镗迎直海上大猷陈兵夸不之直至则世宗必杀直倭从直来者尽歼之乃巳宗宪下直狱俟命倭怒宗宪绐之焚舟走柯梅人殊死战夜乘舼入闽闽中廵按御史将论劾宗宪宗宪劾大猷委罪曰是背笑我不战者有旨逮捕诏狱大猷叹曰某许国以来平交征黎剿倭大小百余战擒斩何啻万计其余移文调度不在阵中者军门不录也结发修身白首无违一发不中百发尽失哉用帕系首以裙结腰从一材官后循墙走入见御史于宁波士民军较喧问咨嗟曰俞公奇男子立奇功有此奇事大猷闻而笑曰尚有奇者且入不对之境虽然丈年生世要有此遭吾所自处在中庸之十四章矣即寄其孥宁波托所善友人李杜守之 【 杜泉州人禀雄迈善出新意发经传所未发大猷当事有疑质问一言而决】 时谭纶以副使鈶州数给大猷孥而溧阳史际遗五百金于道既至都御史周用避正堂戒胥隶毋索俞帅一钱诸御史皆来语公之功高明主所知行出公矣设不测我辈当不避诛谴为上言之锦衣帅陆炳为大猷行金严世蕃所而大学士阶亦为保持得发大同立功大猷念倭骚动东南不过费财糜卒耳虏于中国乃为不决之堤欲自见平生而势位未可乃为总督都御史李文进制独轮兵车可推挽上下强弩神铳击坚及远簟茀龙盾而虏吊矢弗能及也文进试之用数十辆步骑数百人挫虏数万于安银堡文进以其制闻于朝置兵车营自此始也湖广镇筸苗起廵抚都御史黄光升言大猷用兵如神臣在广东时见其平安南叛臣筭无遗策始发之日廉州太守问贼何时平大猷曰后四旬见公于此巳而果然有才如此置之散地乞补臣所部裨将楚中诸苗皆大猷昔时调遣从征伐者令其当事必有以威抚之诏以为镇筸参将四十年广饶平贼张琏聚寇数万攻陷江闽诸州诏江闽广三省会征之用师二十万人复以为南贑参将督江兵进剿时三省尚属胡宗宪节制宗宪故论劾大猷矣至此又欲使急击贼大猷上记曰明公谓琏贼出刼使急击母反巢上策也大猷谓明诏三省会征必有所在岂其使二十万众一夫浪走若其奔窜流杀为祸滋大琏虽离巢财宝妻子在也攻而致之孰与走逐之宗宪一听大猷之所为诸将谓琏巢万山下山径斗绝孰敢先登大猷曰属我疾引万人据其高巅栢嵩岭琏果奔归数战尽捷而广兵观望久不至大猷察贼窘计离其党执琏自赎琏执有日广丘闻疾至夺之江兵不平欲与鬬大猷抚几大骂敢鬬者死夫吾恶贼不靖耳何必在我江兵执琏广兵执琏又何择焉驰散其党二万不戮一人以示恩信乘胜诛林朝羲贼杀二千其返论功赐金升副总兵镇守南贑汀漳惠潮寻进总兵都督同知大猷请置县五岭间善后朝议为置平远一县以属潮四十一年福建山海寇无虑数十万督抚游震得请以大猷控制全闽江广湖数道朝命未下其冬贼陷兴化城明年春大猷驰至贑与都督刘显戚继光灭之移镇惠潮潮有倭二万海贼吴平与诵诸山寇亦起敕江广福建三镇抚臣偕大猷讨平之大猷次第诛款使人招平平率众来谒单骑见之平啼泣投身其诸酋不甚听平平不能自决然犹为大猷杀倭百余级而与之绝大猷居平梅岭而平终不戢诏书必得之使闽广二帅会征大猷曰两将不能以相使盍归责一将当事迂之久之广兵不至平遁御史论罢大猷官会河源翁源二县山寇李亚元等为寇两广总督吴桂芳抗留于朝曰大猷可以将别将别将不能将大猷大猷得留分五道兵征之俘斩万余而广西古田县者苗贼据之七十年所矣其酋韦银豹黄朝猛入会城刼布政司库手刃参政民衷桂芳复请用大猷镇守议征诏复都督同知佩广西征蛮将军印是为隆庆二年此时总督两广谭纶移镇蓟辽上书乞大猷与同练军破虏继纶者张瀚以海贼吴平虽死其党曾一本复炽复疏留经略之瀚问大猷破贼计大猷言贼之所忌闽船闽兵当造舟募兵于闽瀚与诸司嫌其迟久大猷为瀚作拙速解曰孙子有言吾闻兵以拙速未闻巧久夫此春秋战国纷争互并之术今天下一家四海一君贼子弄兵命将征讨堂堂正正十围五攻翦株枝根绝然后巳苟图欲速不顾大计是幸功也夫速而徒拙何耴于速久而能巧何嫌于久愚谓今日截杀鵰剿战国用兵师也速不嫌拙大举征剿古帝王夺罪之师也巧不嫌迟瀚不能用大造舟广城下大猷言广省城外即海不似闽港纡深贼来歘忽耳倏入一炬奈何瀚又不然其说居数月一本突犯广城火所造舟杀掳旬日瀚及诸司悔复问计大猷曰计在始议诸公曰闽舟成贼遁奈何大猷曰其势拥肿将安所遁明年舟成遇贼漳潮旬日三捷生擒一本两省论功皆首大猷于是始往广西议征古田诸公谓用兵七八万可矣大猷曰必十五万竟以十万分七哨入居三月计诛朝猛生擒银豹破坚巢百余擒斩贼级七千四百六十余俘获贼属千余大猷曰必再聚兵招抚之须五月乃可出诸公不能俟以三月出大猷叹曰徐之二月待吾经略此方之民永安矣于是总督侍郎殷正茂上功于朝改县为州州曰永宁而廵按御史诬劾大猷所擒银豹非真兵部覆奏大猷故东南名将必不轻谬为奏移镇福建时方议攻贼彭湖忽有新倭自漳泉趋福宁大猷遣兵追之将及副使邓之屏促向彭湖新倭猝入烽火寨杀把总去御史论劾大猷大猷竟不言之屏短坐免官时万历元年也大猷结发为将在兵间五十余年旌旗所指动以报明主拯苍生为念长于料敌未尝败衂居常称堂堂天朝匪茹之寇非蛮则虏帝王之师有征无战节制之兵动图万全宁费宁迟不敢轻动耴胜与其完目前之局毋宁预计数十年后经营讦谟而永之然世多不然其说至其为之不就而后信服而卒从之至于永久吁谟一时当事固未能决心其倭陷兴化时兴人急在燃眉而大猷讲五攻十围之道凿沟垒堵海堧以待戚继光至然后与刘显一鼓平之兴化所繇陷坐刘显玩战兴人怨显次骨而亦大讪大猷顾大猷谓吾不先凿沟堑堵海堧者戚公骤至能无一倭逸漏耶此时谭纶方为福建廵抚上功于朝继光显皆得升荫大猷赏金而巳纶贻大猷书曰节制精明公不如纶信赏必罚公不如戚精悍驰骋公不如刘然此皆小知而公堪大受公诚如霍大将军任如诸葛丞相大如郭汾阳忠似文信国毅似于肃愍可以托孤寄命知及仁守当今之世舍公其谁公幸自爱纶入为兵部尚书大猷贻纶书曰某平生志在征虏而见用江南乖违本素今人七十余老矣妾媵尚有贻产膂力可敌精卒二十许人公许我大受今其时也纶疏起为后军都督府佥书大猷友人李杜讽大猷老也盍退休大猷曰吾祖父世官享国家俸禄未有以报主上冲岁夷虏时肆凭陵平生志在西北边老当益壮毙而后巳矧谭公在位又知我心虏自成祖北伐而后未有用大阵胜之者世宗庚戌之变将士愞懦未能列一阵见敌此国耻也穆宗皇帝奋武大阅而阵法久废诸将几不能军何以示国威卫天子于是以其故大同制车法上之于朝曰御虏之法非车不足以战古人制字曰军曰阵曰辕之类无不用车者马隆依八阵作偏厢车偏扁也诗曰小戎俴收即车之扁小者浅而收之也盖古人耴任载不多而得便旋之用火器衣粮之类皆可载往时王崇古协理戎政请专委大猷训练三年有成方欲推之九边会纶卒叹曰无同吾志者矣乞归休亦寻卒赐祭葬赠左都督大猷归京师练车罢大猷在军风角占候遁甲皆所不信潜心学问起基卑迩以为实修当世士大夫深于道者莫及也至其雅量镇俗东晋风流亦或让焉轻财好施同郡待以举火者十余家 【 大猷与汤克宽击贼海中风涛立起天色黯晦不得爨者二日军士皆哭大猷豁然称快克宽曰此岂快时大猷曰某平生无所忧挂今与公同时溺海业缘既尽亦是快事克宽大服风定执贽称弟子尝元正见偏裨堂上离坐荅揖侍者推坐向后揖竟返坐侍者不豫前迁遽跌于地冠簪俱脱大猷待起整冠抖衣略无异色退语人曰□□日以雅量弭灾兆矣其年平泰亦无殃灾】 平生推奖欧阳深邓城汤克宽陈第有国士之风荐挽不遗余力城克宽坐系以身保任之其后皆至总兵而欧阳深以秀才纳级为指挥结客募士死兴化之难第先为秀才大猷一见事功许之荐引武途官至游击将军以不善事督抚弃官归家年七十余历游海内访友论学辨博而卓于见深城猷同郡人克宽邳州人第连江人第与予善 

　　○戚继光 

　　戚继光字符敬其先定远人高帝初百户祥从西略地以战死子斌受职有开国功升定州卫指挥佥事数传而绝景通以弟子为后武宗中部戍卒践更京师刘瑾有逆谋知景通豪杰遗之席帽与约作难景通佯应之旦日为黄冠遁去武宗所召见方士锺生者百岁人也善景通授以六壬游都之术屡击杀山东贼升大宁都司掌印入坐神机营归养母人称景通孝廉将军始孝廉将军未子鲁桥故有异人衣褐衣据槁木自云八百岁矣前知事下帷通宾客不见身意其妖精也至孝廉将军见褰帷与入曰端人也吾无隐乎尔孝廉将军问母病言无恙也问之几何子曰犹未之知明年某日朝会茅山为公察蚤晚至期往见贺曰将军有子也后十三年戊子岁十月闰朔其时矣此为三朝虎臣兄卫霍而弟之也老夫乞以为弟子名之曰长寿后五年当复举其功名亦差亚十有三年继光果生及期其母梦神人衣绛衣降于庭虎变跃捆内是日日华五色孝廉将军命之曰继光幼而好弄押辟多权奇孝廉将军从方士受大还锢鼎烹汞偶退火出丹室命继光主扃继光进武火大烹扃户自若既排户入大惊孺子不测而撄九龙败矣覆鼎出汞皆成金覆试之百端不死孝廉将军贮硝楼中戒母上也继光私举火为戏焰熏天孝廉将军厉诘之弗应迹之则既然且烬圜而熸入版者三寸孝廉将军洒然异之孺子得天侈矣年十余隆隼方颐英气勃勃稍长折节为儒以经术着既冠袭世官亡何孝廉将军死不能家嘉靖庚戍待试武闱会虏犯京师继光上便宜言事山东岁遣治兵使者部兵入戍继光任中军以从辑和众心一军皆服升总督备倭都司寻转浙江都司佥书浙中倭甚义乌人故劲慓继光言督府请练为兵许之吏募三千试之继光以江南菹泽多走险不比江北地夷可兼驱者乃为鸳鸯阵阵十有二人队长前次夹盾次来枝兵次四人夹矛次夹短兵樵苏居后其节短其分数明其步伐合地宜其器互相鬬试既习得补浙东参将分部台州而佥事唐尧臣部台州兵备与继光雅相重嘉靖四十年倭大至宁海告急继光旦之宁海贼果大来登桃渚新河圻头诸处尧臣自将留海门军趋新河破之温岭而宁海贼闻继光旦至悉遁去谓台州城中虚逼之继光闻警促还昧旦引兵午至台兵行七十里未食守吏谓贼近戒门严母得入兵争门而嚣继光后至呵怒之曰此汝等争门时耶贼薄城下灭之乃食鼓行而进遇贼花街一贼左挟矛右挟刃壮士朱玉玉持短兵击折其矛再折其刃斩其首贼大溃张翼逐之杀数百人乃食又逐之瓜陵江皆自沉死继光复领舟师邀击俘馘亡脱而圻头贼复焚舟起趋台继光简精锐千五百人往尧臣曰千五百人寡矣将军与约母掠辎重毋尚首功母轻杀胁从前驱者击贼无留行继光曰诺五月庚申朔反大田贼退次大田东坚壁不出会雨甚间道遁仙居继光繇大道先之围之数重四面举火贼争提槖赎命我兵不省尽焚之盖二旬有九日九接战斩首七百卤获器仗三千七百四十有奇是为戚家新兵所至破竹矣其年江西告急督府檄继光西行露布以闻军声益振明年春倭贼繇福建长乐连江福清南下聚党焚刼新贼继至福建廵抚都御史游震得莫之谁何言官言倭毒闽且十岁劫众聚徒且十万财力竭矣闽中故属胡宗宪督抚请亟发督府兵八千出浙帑万金予之使副使王春泽监其军继光引兵从间道入福建破横屿绝岛中再旬入福清大破之中田贼殊死走兴化衔枚趋之夜四鼓抵贼营连破其六十余营斩倭千余级余多溺死者平明领兵还城而兴化人始知其郡中士民具旗幛行酒郊劳振旅还浙中行亡何闽中新倭继至围兴化陷之矣时兴化衣冠巨族繁侈相望地新被倭村落一钱寸帛在在城中民无得衣食疫疠大行士民昼夜乘鄣望救兵兵备副使翁时器居城中巽懦寡谋震得遣总兵刘显赴援显以兵少不进遣一把总领兵三百往贼尽扼之居数日显又遣长下兵八人赍文于时器贼杀之衣其衣诈为显约书缒城而上曰今夕且息铃柝将有所谋或疑其诈请锢之时器怒不听罢铃柝如约夜未半八人者斩关延贼城中大乱贼杀人狼藉士大夫立毙锋刃者数人摄守者通判奚世亮亦为乱兵所杀时器与参将毕高遯去贼焚公署火民居旬余子女玉帛搜掠一空亲兵向导与之流连欢饮驻城中者六十余日乃破平海城居之乃系人索赎耴船亡得脱者事闻上震怒罢震得逮时器高及邦光俱谪戍乃用谭纶为廵抚都御史而以继光为总兵镇守福建继光携万兵兼程入闽至则直趋平海部勒士卒鸡鸣蓐食晨压贼营□之仓卒大乱刺真倭二千三百余级一时狐豖铲洗无遗嘉靖四十二年也先是莆人梦月坠地中一老人言曰我是天兵放火杀人灭王纲破上成历午未至酉申牛女界号令明重熙岁见太平至是人侧之土成城也重继也熙光也岁帅也继光又字重熙自是用兵连破闽中贼闻戚兵来无不膝受刃继光与俞大猷同为名将学不如也而威力过之大猷或不能旦夕拯水火为持重而继光如奔电迅雷立见除扫矣尝以春月至崇武所城民方下田倭骤登岸继光出兵逆之裨将请待兵稍集乃出击宽片饷耳继光曰春月农郊妇子在田令倭得杀良民一人即尽数斩之何足赎失必立往竟胜之此犹其趋台州时灭贼乃食也继光在军中选部将数人类者衣装并如其自身出入莫别识夜亦不知其宿处有同官密令其卒乱入继光卒中意欲盗耴其首级而继光故令士囊五色烟囊中获首级烟涂之同官卒无有也遂不得首级继光以总兵镇闽但其来时为方参将闽人见继光骤立功戌但称曰戚参将云穆宗即位虏陷石州东薄昌□几不守用廷臣议召谭纶继光入策闽中父老诣抚台攀留不得也继光入上书言西北兵十倍东南而边人见虏望风靡者繇不议战栾兵夫练兵之法臣尝试之东南而验请简部将募士三转州县士三千部将将之合为四营营各五部立一裨将为之连冲简练训习一如东南比及三年格虏逐北然后屯田足饷罢戍镇兵百世之利也纶出就督抚命继光总督练四主将兵节制视督府筴者谓太阿之柄不假武人第可易为总理耳耳时诸主将视总理犹寓光然纶言其不便则又以继光专任蓟门既不易衔而练兵之议寝矣继光乃请召向所练南兵修蓟镇边墙楼橹敌台翼然壮丽费县官帑十万缗而考工计久当百二十万复增募南兵二万编伍戍之议用车战如俞大猷之法其秋虏不敢犯论功首最始塞下士边将朿驭无律继光所召南兵至阵而见军门待立于郊适雨甚自朝至于日中总干山立军容益壮边人大骇继光故以参将入闽进副总兵再论功最进中军署都督同知充总兵入蓟拥总理虚名秩如故神宗即位用修蓟功递进左都督加秩少保兼太子太保阶特进光禄大夫继光所得久镇蓟以张居正善任之居正没人并言继光命移镇广东踰年疾作得谢还卒戚将军名将也起裨较屡迁至大都督佩雨印跨制三道大小数十百战所杀卤万计人言其善用寡巳又曰善用众又曰善用败巳则曰善用胜人之言曰县官自急海事以来悉天下力厌之东南大约越卒十不能易倭一而戚将军提千余乌合躏穴枭夷之即无论戚将军用寡今诸边大将将不过三千人势不能他有所举独戚将军能将数万人若一人而肝胆之即亡论戚将军用众巳戚将军所遣卒或不幸以败告戚将军治兵益自如自利瑕衅误敌使懈即阴鼓我气骤鬬之故戚将军败往往为胜端即亡论戚将军用败巳他将见小胜则小溢大胜则大溢此自为懈其胜也往往为败端乃戚将军治兵益自如故其胜也又为常胜端即亡论戚将军用胜巳戚将军在浙有纪効新书在蓟门有练兵实纪治兵者悉遵用有弟继美以都督佥事为总兵镇守贵州蓟镇边墙之役继美为御先诸材官盖鲁桥异人所谓功名差亚者继光妻曰王夫人无子悍妬继光阴纳诸姬得子豢之外舍不使见也御人露诸姬多子状妻日操白刃以从继光衷甲入寝号跳愬祖祢大恸乃弃刃抱头痛哭携他姬子子之而继美之妻悍妬如其嫂夫人然继光贫时妻市鱼三斩之朝进首午进尾问有余则曰亡继光意臑在腹其阴自奉心嗛之暮乃以鱼腹进曰妾俄君劳君良妾苦礼也继光沮且谢继光尝提兵出镇杀贼贼辄至围城继光妻部勒登阵竟以完城 

　　郎曰世称俞大猷为龙号戚继光为虎一时东南名将也谭纶相知两人间尤深大猷其荐疏有曰伏见臣猷秉义怀仁笃信好学老成持重正而不谲口不谭功心惟在国谤言朋起顺受不辞事势难为慷慨独任吉甫方叔赵充国郭子仪之流也其推重如此 

　　沈希仪　　何　卿　　刘　显 

　　○沈希仪 

　　沈希仪字唐佐贵县人袭父官为指挥使年十八绾卫印令尉以其将家子易之顾虽年少具勇略抚士得其心广入尚弩而希仪精弓矢正德十二年调征永安蛮希仪捣陈村寨贼山上墙立希仪独拍马登山贼却下诱希仪入淖前趋劫之一酋镖而左一酋刀而右夹马一酋彀弩十步外希仪捩项过镖而挑右足以让刀镖离颈寸许过刀着于镫鞺然断铁希仪射镖者中缺项殪斫刀酋于镫间断其颊车折齿殪弩者恟失弩偻而手行上山射之中膂既连毙三酋追入菁与其余贼战斩首若干级毒弩中膊整军还还而中危疾几殆所部士刀穿手矛剚股脊系拽铁锒铛痛毒自状为希仪祷神请命最后一人持箭贯喉其得士心如此而自是希仪知名矣寻迁都指挥佥事义宁贼寇掠临桂既还巢希仪追之巢有两隘贼伏丁岭隘以伺使熟猺导之入以某隘闭告希仪策之斩所闭隘入趋巢大破之贼酋奔逐之酋骑而走崖窘释骑跳下涧希仪骑而跳下涧从之涧深没马希仪朿湿马于树沿涧求酋酋泅而逃瞩水中影射之血缕水上入水斩之出乘湿马与其后骑更追贼斩贼数十级谍者告希仪荔浦贼八千渡江而东寇希仪仓卒率五百人待江岸谍者又告贼饱归将及江是时希仪所炷白面寨去蛟龙滑石两滩各数里滑石滩狭而蛟龙滩阔希仪谓滑石牵线而济众可薄也蛟龙而成列济难图矣令军中伐岸竹揭竿为百旗插蛟龙滩上守以羸卒燃柴烟疑之贼至果避蛟龙趋滑石希仪分兵两岸潜以小舰载劲卒数十伏葭苇中贼营中洲以护济济且半希仪以舰乘泷急冲之两岸军噪而前有酋骑而水立挺镖当舰希仪舍舰跳水斩镖酋人骠皆踣洲上贼辟易其济者西奔巢未济者却东走舰军与两岸军夹攻洲贼洲贼后行者挤堕渊溺死其前行尽俘之以功迁都司同知嘉靖六年田州岑猛叛督府姚镆奏诛之镆令分兵五哨入而猛劲兵尽在工尧希仪自请当工尧竟以计杀猛安置猛子邦相于福建语在方舆记同领事者嫉希仪功而镆所以善后亦不听希仪之所为坐不叙继镆者为王守仁则信希仪用其言荐为右江参将右江故治柳州柳在万山中城外贼巢比比前后两知府被贼殪且弩城兵疲不任战官出城必甲巢近城者曰五都最险贼最獗所虏获人畜最富官兵不至百余年矣希仪乃即用柳兵千人与百户绍宗分击之贼惧因熟猺为解乃以其所虏生口牛马为献贼素怯柳兵至是与柳人始知柳兵劲也大凡巢贼所以纵横皆繇熟猺及城中黠吏民为耳目官府动色情性贼虽溪峝千百里外辄知一议征剿口语沓沓手足巳露以是得为备甚者我所任为向导往往误人入死地而贼以耳目故益知官军虚实与民积聚少多乘虚入掠至活脱不可踪迹希仪以为图胜贼当先得其情得贼情莫如谍谍而使官军人则贼疑察知诸猺中不能绝我商贩人阴求贩者假以买物召至府密谓曰吾素知若辈通猺吾不罪更与若赀试为我诇皆喜乃人给五金使益买物散入诸峝中绝栈深箐无所不历每有动静辄奔走报希仪厚赏而秘之希仪欲出走则使心腹人为旗头引之至期鸣铳三兵皆聚命曰出某门尽贸贸第从旗头而顷之札营设伏贼果至奔追殪之巳贼寇他所希仪军先在贼或潜寇绝远村聚度官军所必不至则希仪军又先在贼始惊以为神希仪始至柳令诸猺出入买卖游戏城中无禁时入府见希仪希仪儿女之久之择其便巧者厚赏之使诇贼贼发辄报之辄厚赏令诸猺妻入见其妻其妻好慰劳赏之针线包帕银簪诸物又命诸妾婢灌之酒察其夫尝以贼事报者则又阴摘之他所加劳苦之私赏益倍更以珍果美物塞其袖中又阴戒必令人知也诸猺妇欢喜皆来希仪妻倾筐箧给之尽而其戒勿令人知者猺妇又泄而夸之以为夫人爱巳诸猺妇皆嗾其夫报贼冀巳得入府受沈夫人物而希仪间又使人阴以夫人之命赐物诸猺妇自是益知贼中消息或诸猺不言者诸猺妇因其使人附耳报希仪既得贼时率轻骑剿其尤剧者一二家至至绕绳记之诸军第捕绳以内家出数里停军审究诸猺中老弱妇女牛畜被获者悉还之诸猺皆喜以为往时官军入巢见人辄杀或贼遁则搜斩不为贼者我乃不敢詈贼贼时时詈我辈无益也如今我乃敢詈贼矣希仪入巢有助贼战者既还军遣熟猺檄之曰若奈何助贼战顷之捣而尽歼之自是所鵰剿无敢助贼战者鵰剿所过他巢或弓弩而门瞷既还军则檄曰若奈何刀弩而门瞷出五牛我罚不且剿自是所鵰剿无敢刀弩而门瞷者希仪获剧贼不杀剜两目赏之金返之自是他贼有所虏掠第用剜目者骑而一人牵以诣贼使征之以给被虏家贼不敢隐尽还所虏掠而剜目者辄求多贼至出自所有益与剜目人以是不为贼矣希仪叹曰当世固多良将也患在牵制龊龊不能展耳夫兵贵神速因敌变化道有迂直亦有险易寇有聚散亦有坚瑕日有远近亦有便阻谋有巧拙亦有忠佞疑而示之弃而击之见形而移触声而应何可缕数也刻画进退揉已然待之不亦悖乎且今为将者贪暴而昧筭者也昧筭故不得不受计于上贪暴故亦不得不为上制吾治兵必请督府乃发吾治文书而吾椽史知之督府檄下而督府椽史知之夫事机不败于札牍之烦而缓急不左于期会之豫哉希仪母治兵不请督府胜则上首功而以邂逅追贼为词希仪尝欲出剿乃佯病所部入问希仪曰吾病思食鸟兽肉公等能与我猎乎因出城二里而止军所部始知其非猎也希仪既耳目多贼不能薮率走之他巢他巢人则吓之曰沈公来剿汝则又走之他巢他巢人则又吓之曰沈公来剿汝则又走跰血瘇以死或馁槁崖谷中希仪又每以甚雨凄冻风冥之夜察贼所止无论东西巢悉使人服衣帽与草同色潜持铳往发之东西巢尽惊沈公来矣裸挈妻子蒲伏上山顶儿啼女咷往往寒冻死或触崖石死不者且为虎咬诸妻子更相嗟怨汝为贼之利一至于此黎明下山诇则寂无人阴使其党诇之城中希仪坐城中不出也东西巢益相顾怪骇益落胆易面为好猺獞矣希仪在柳先后十余年名贼宿猾几尽而韦扶諌者马平猺贼弩中知府膊者也累捕不得有报扶諌逃邻巢三层巢者希仪潜率□剿之则又与三层贼往劫他所希仪尽俘三层巢□子归异时希仪俘贼妻子尽以畀狼兵至是独闭之空舍饮食之阴使狼兵数百人时时怒而挺刀狰狞恐之希仪佯执鞭痛鞭使退又使熟猺谓诸猺之亡妻子者曰得韦扶諌还矣诸猺亡妻子者悉来投希仪令入空舍视之甚妻室童弱相率持哭曰井沈公吾为狼兵杀久矣巳怨且詈扶谏岂汝爷岂汝娘不缚以赎我诸猺心割复见希仪希仪曰无它欲得扶諌耳诸猺曰为公图之公切勿以我妻子与狼兵也希仪曰诺犒而去之诸猺迹扶諌所在往见之谬言我辈失妻子计穷矣惟有更相随作贼耳扶諌喜乃诡相与计复与扶諌出巢因醉而缚之置岩峒中而使熟猺请易其妻子于三千里外希仪令人锁妻子刃挟之至三十里令曰诸猺劫妻子者杀妻子然后战诸猺白希仪曰我等巳缚扶諌置岩峝中献之恐雠公自耴之希仪得扶諌遂归猺妻子剜扶諌目截耳剔心手足斩之四悬诸城门希仪威信既着率令猺攻猺猺虽惧雠然不敢不往尝与期天大雨悉泅溪至人谓广西将韩观山云最知名顾能使猺不作乱而巳能使猺攻猺未有如希仪也希仪尝上书于朝言狼兵亦猺獞耳猺獞所在为贼而狼兵死不敢为贼者非狼兵之顺而猺獞之逆狼余地隶土官而猺獞隶之流官土官法严足以制狼兵流官法轻不能制猺獞若割猺獞地分隶之近旁土官土官富贵世世自如本不敢有他望又躭恋巢穴非能变者国家之力足以制土官土官之力足以制猺獞如此则猺獞皆为狼兵是古者以夷治夷之法也而时不能用嘉靖十六年则有思恩岑金之变初思恩府土官岑浚叛被诛而立流官以其酋二人徐五韦贵为土廵简分掌其兵各万余人夷民不乐汉法凡数叛镇安有一男子自名金言镇安兵征岑时被掠浚子也夷民闻之益思乱镇安土官乃潜召其酋长出金而与之盟曰汝小主也诸酋感泣拥金归镇安因要之曰金得立与我某地几百里遂盟而遣之诸酋聚兵五千以奉金将攻城郭复故地诸酋多欲为响应者而先时浚既诛其酋杨留者无所归率其党千余人诣宾州应募为打手时希仪与兵备使者在宾留入言请往见小主人希仪闻留言心骇念金去宾州数百里留应之表里相煽宾危矣骚且及广石何有于思恩因好谓留曰汝往也我曩征田州调兵镇安时巳闻金在是岑浚第九子也因叩留曰闻镇安絷金甚坚何因出乎留诡曰百计逃耳希仪故自作微语曰岑氏其复乎因呼留至密所曰为我语金欲官乎母杀人劫城以状诉我乃诸上司可得也遂与留十金花纻方折之纳其怀中曰为我寄金得官后衣之念我也因谬谓留虽然金欲官非赂我万金不可留曰金诚当尽力顾今安办此希仪笑曰岂遽责耶且得一帖为信耳留出又呼还谓之曰我几忘韦贵徐五素仇汝亦仇金善备之留益信希仪无他可托也诣金如希仪言金大喜真谓可倚希仪官因率五千人诣见至宾城门门者惧白希仪欲无内希仪怒骂曰公非贼胡不内耶觇者以告金心益安率其众散入城而与留及其亲信二十人衷甲见潜以万金帖子奉希仪希仪好遇之出见其侄与为弟兄复谬为金计曰汝赂我兵备公可独无于是遣金诣兵备使者凡希仪所为要使金谓官府渫渎可亲迩明日诣金营犒之五年酒五十尊召留谓之曰付汝金也倘兵马杀金是吾杀金倘暗箭刺客杀金是贵五非关我慎之慎之复遣其侄至金营与同饮食卧起金自是心死于希仪矣希仪欲缚金惮其众时廵按御史在南宁将诱金至南宁乃缚之请兵备先往密语廵按御史故而谓金曰吾挈汝诉廵公吾代汝词希仪为金作诉词涂抹诉稿四五反用示忠于金复谓金曰吾与汝往南宁倘贵五涂伏射汝易汝土官衣装杂椽史中先我马令五千人后行金如希仪言希仪语金曰贵五赂我庖人毒汝奈何自今涂次饮食与我同之我食汝食我所勿食汝勿食也金如希仪言行七十里至思龙驿晨起耳金曰今往南宁南宁人皆言汝叛声恶以五千人往是真叛挟矣不若散遣三千人选心腹健卒二千往夫亦足自卫也金如希仪言复行一日去南宁百里谓金曰汝至南宁久候诸从人衣粮俱不给不若以千人营此千人从金如希仪言至南宁见廵按御史廵按御史好慰之曰吾为汝奏闻留待此居五六日希仪度金众衣粮且尽复谓曰思恩去南宁近耳坐待粮尽众散矣何不遣半往耴衣粮金如希仪言于是独五百人尚散处城中希仪念缚金五百人者迫死而狠鬬则奈何因间请廵按御史公且去南宁以金从可图金于路也至思龙驿勿报贵五将五万人在阳以迎御史而阴袭金金惊而跳希仪与兵备御史惊希仪谓御史公阳不知听希仪徐图之出呼贵五骂曰汝安得擅兵至此金得官与不得官惟朝命汝安得私雠之是时金既行闻希仪所以语贵五还道候希仪曰金耶汝尚不知死贵五兵至矣可疾入宾州匿吾府中金驰马入宾居数日贵五亦来见复私希仪曰请甘心于金希仪又怒骂之贵五亦莫测希仪计所出也希仪密请于御史散遣贵五众而后图金而是时金众耴衣粮还者又千余人矣而杨留所统杀手千人皆在宾州内外希仪与兵备计遣留杀手护御史往柳州而间谓金曰杨留杀手百人护廵公往柳矣汝盍护文以自结于廵公第可至五十里从者可百人希仪遂与之偕至五十里金欲还希仪又拉之行百余里又欲还希仪曰我尚送廵公汝独返恐贵五伏人待汝今且去柳近汝何不与留偕至柳而后偕还金遂以百人至柳其酋长从者十余人皆死党也会送中金跃马坠希仪因责其酋五六人痛抶之曰何不护汝主令至此五六人虽骁悍以希仪爱金故不敢恚金至柳入参将府希仪使其妻出见之抚之以儿子因置酒劳金与其酋是时诸大酋其五六人既病抶创卧独四五人从金而留所部打手百人与金兵百人皆营于城外希仪乃召狼兵三百入府待事复以三百人入护御史三百人入护兵备使者酒中希仪谓金曰痴儿子往时惧诛又惧贵五逼今在我府中曷不痛饮为金与酋皆尽醉其夜遣狼兵缚之黎明召留与其党入狼兵三百夹墀立希仪大言曰岑金国贼也非留忠不能共我成事予留金披之以红纻留愕然希仪曰汝为之而汝不知乎非汝为我诱金吾安得缚于此留大骇泣下曰小主人也希仪曰汝为之而欲诳众乎留惧不能言其党皆股栗希仪曰吾奏留功矣因见留与其二百人于廵按兵备悉赏劳之令率之还宾州遂使散遣金众之在宾者所诛止金一人留既惶恐见绐又虞同行者猜巳卖金相雠见杀于路中奔归病悸死思思复安盖希仪以皋缓渐脱金于五千人之手待其为一夫而后缚之若剥笋然人以是益多希仪筭而贵五与土酋益谓希仪不可测也希仪既为参将久广西人刻木主配于山云之祠而生祀之居三年谢病家居安南议起用事者数强希仪出希仪不应而韦贵徐五复与思恩土酋刘现卢回争峒地贵五不胜思嫁祸于我以千金贿他将上变都御史蔡经经从众议兵剿之现与回连败贵五乘胜攻围武缘经使参议陈茂义都指挥白泫就希仪问计希仪大言曰二公不畏死事济矣诚尽遣诸军从老弱迕徒手八其荣面谕之曰若争峒地何攻武缘也尔仇家欲廿心久矣奈何使之为口实若不自爱乎彼若感泣悔罪则又谕之曰今朝廷有事安南若诚感悔返兵峒中束身立功仇家其将若何二酋必踊跃听命公以善言抚之可不弃一矢二人如希仪言武缘遂解兵二十年起为都督佥事进都督同知总兵贵州居二年又谢病归二十二年北虏大入边召天下名将至京师希仪在召中而佐戎事于宣大遂与蜀中何卿同总兵江淮佐灭倭然不能有成功二十五年还召总兵广西希仪在贵广大小十数战最大者则有贺崖铜仁之役贺县诸猺据上下磥石诸峒出没焚劫三十余年未有窥其巢者总督都御史张岳谋诸军咸曰须沈公来是时希仪初去江淮留道中诸将日上计岳皆不纳希仪至见岳曰兵难遥度请悉付希仪军入巢觇之希仪入巢数日而歼龚廷虎五百余人余党奔富川复深入五旬得级三千余俘获倍是崖所居黎蛮有生熟二种熟黎奉令应公徭如制独畏汉法不敢践更而岁出更钱其性颛愚可计始市猾辄导官奴解鞍投鞭分悬诸黎门要索其饮食馈送然后听筭更钱钱直十数倍知州浚在官黩货其所遣官奴尤甚黎首那燕出二牛与官奴官奴不嗛缚挞之诸女妇更出叩头求服不许那燕子强起解缚迫逐官奴官奴惊走以反状绐浚遽上变那燕惧连结感恩古镇诸黎为乱都御史欧阳必进上疏议剿巳出兵五道以入崖感万州古镇陵水而希仪病愈最后至谓必进曰灋家断罪必分正从杀人者那燕使杀人者谁耶崖感古镇相煽从逆不可释万州陵水未有党恶之实莫若出三道必进从其计希仪直入五指山下得那燕等五千四百有奇俘男女二万余以有贵州之命至贵再佐总督兵部侍郎张岳征铜仁叛苗龙许保等九百有奇其入铜仁策甚奇秘人莫知也希仪身不满六尺胆勇机警临敌目光逆射两颧赤色挺刀一呼人马辟易每宴客酒阑累几衣重铠跃越之客见无不惊服其每战未尝少挫乃在执兵前部卒部卒无不颷发争奋平居嬉怡谑笑肠胃一直如绳至其临敌溪谷网络鬼神莫测也私财俸赐多给诸耳目人军中有先登与斩首者赏不失顷刻尝笑曰人以资财积贿赂慱官吾从资财积首级得之岂非计哉 
　　郎曰沈希仪治阻之蛮夷则工御江南平地之倭则拙岂才各有所宜耶抑所谓将不乐牵制也廉颇曰我思用赵人信夫 

　　○何卿 

　　何卿正德中守备筠连后升总兵征白水三江蛮平之嘉靖十八年以克靖诸番保障有功升署都督同知分守如故二十四年四川廵抚丘养浩劾总兵李爵举卿代给事中许天伦言卿贿养浩二千金陷爵为巳地上怒革卿任廵按御史冉崇礼言卿在松藩十有七年全蜀赖以保障三军至今思之官久家故贫安所得二千行贿上乃解王廷相言往在蜀中见何卿无不敢敌之贼无不胜贼之战要以承平乱者非胁迫之民则乌何之众苟勇往直前则奔突窜伏之不暇何公盖达此意 

　　○刘显 

　　刘显南昌人少甚贫困欲之丛祠自经神护之入蜀中为土人教授小儿土人入山猎显为之盘时刻知其猎有无土人以此异之久之立功蜀中得为将领显为人阔疏无脂韦在蜀中平九流横江白草松盘芒布等洞尝以三百骑破獠万人孤身被围转战三日夜斩獠系马首溃围而出守蜀十年身经百战未尝一衂嘉靖之季显巳历官为都督矣其时倭犯江南者七年不战而溃显方北下将祇役金山南兵部尚书张时彻檄显守浦口显白时彻曰贼性贪婪输掠既众其欲巳盈今去者巳半其在泗州者需之亦去耳不如击之显留此不能自効也会廵按御史移书辟显显乘传往见御史喜为颢具飨会显曰贼在显不能咽食请为公灭贼还飨耳五月乙卯与其家甲驱至东安谍之贼遗显谩书显笑曰贼素易我且归则志惰可毙而待也时贼艘二十有九大率人人倭显伏甲冈下简四人率之薄贼艘诟之贼出显叱三骑使□以身殿且战且却贼射中显马马骇显下马抉镞贼卒驰显前显跃马斩驰者贼至冈下伏弩发多中弩然且扶伤鬬甲亦殊恐战贼引去甲欲逐之显止勿逐曰日旰矣度夜当雨谓甲曰我露宿是贼以逸待我也乃违冈十五里而军选人持火器潜涉贼艘贼数惊彻夜不得寝厥明丙辰显赤帜号于军令能杀贼者立帜下得三百人命之曰我前拒汝为后劲命甲四十人塞隘巷之冲每巷以五人守以五人廵曰贼出汝踣命甲六十人分四部伏冈下曰贼溃汝击命三巨舰积苇泊上流曰贼艘汝燔虚营右之疑兵左之复令数人升居而噪曰获贼矣获贼矣既誓乃阵贼自巷出者连斩三五人贼遂不敢复出退谓其魁魁怒摘冠挥衽左持刃右执扇登岸而麾贼众蚁辏矢集如雨显单骑遇之格者半掇者半矢尽又张其锐围显数重弗克射之辄殪贼气稍夺显谓甲曰彼众我寡不先磔其魁众不携也一呼突贼垒斩前队二人直捣鼓下斫指麾者自顶至踵裂其尸出贼阵后贼众披靡相怖以目甲四起夹击之贼大溃还奔舟舟焚显追至尽斩之又擒一魁名五大王者亦斩之溺水死者不可殚计淮倭悉平显身不满七尺不冑不介着一白布单衣中裤如之简易小丈夫耳及遇敌提两刃腾跃超踊刃起见刃不见其身淮民自河上观者咸咄咄曰神人云神人云 

　　名山藏卷之七十九





　　●名山藏卷之□□ 

　　晋江何乔远　譔 

　　臣林记（隆庆臣一） 

　　◆臣林记（隆庆臣一） 

　　徐阶 
　　高拱 
　　赵贞吉 

　　徐　阶　　高　拱　　赵贞吉 

　　○徐阶 

　　徐阶字子升华亭人幼堕眢井从其父黼亟宣平道括苍岭堕深壑中衣絓于树皆不死嘉靖初及第第三人授翰林编修始归娶大学士张孚敬缘上意请去孔子王号陛疏其不可孚敬召阶盛气诘之阶徐理前说引高皇帝诏书尽革岳渎号独存孔子者孚敬曰此高皇帝少作胡可据也阶曰高皇帝定天下而后议礼制度宁少耶且圣人之文无老少不尔明公议四郊何据高皇帝少作也孚敬即曰即君谓塑像古礼否阶曰像诚非古礼业肖而师之何忍毁也孚敬曰程子有云一毫发不似吾亲不得名亲阶曰然则有一毫发而似吾亲而毁之乎且明公能必尊奉列圣之御容尽似毫发哉不谢直揖出上谪阶推官延平府锲而识之曰阶小人也永不叙其后上忘之矣累迁至国子祭酒礼部尚书召入直无逸殿庐上见其小心恭谨殊亲近之庚戍虏薄都城下阶传言守城策于上上然阶言虏附书求贡上召问阶及相嵩嵩曰抢虏亡患也阶曰虏势如此难言亡患须议所以御之上曰是则何如阶曰今虏逼而我虚宜权许以疑之第恐难餍将来耳上曰苟利社稷皮币珠玉亦何爱焉阶曰事有甚珠玉皮币者陛下所不能受则柰何上悚然曰卿虑之远阶曰臣请言所谓疑者今虏书皆汉文真伪不可知请往谕之曰陛下谓汝等虽称臣求贡所求书皆汉文无信使抑万无城下要胁理果归诚当敛退塞外遣使具表听处分不者有剿讨而巳如此往还少日我四方援兵亦且至即不退可拒之矣上称善者再因请视朝以镇中外之心上首肯上既杀兵部尚书丁汝夔等阶荐为民前副使聂豹前都御史何栋上纳之始上悦相嵩至是数密谘阶边事阶对屡称旨渐为上所信向仇鸾得幸上密言相嵩父子不法状上内疑嵩鸾通虏误国而嵩莫之敢言阶独密奏继与锦衣帅陆炳实其迹上大惊鸾死剖棺戮之益谓阶亲巳亡何倭起江南上以阶江南人数问阶阶言今为兵者一而民者百能吏民者守令今将校一不利辄坐死守令自如或左降何劝惩也守令勤则饷必足守令果则谍必信守令警则闲必严守令仁则兵必力上是之阶微见自得上益谨事嵩先是者杨继盛疏劾嵩引言二王知奸状上怒下继盛鞫问嵩大恨欲缘上指推究阶属陆炳曰君慎之一及皇子无如宗社何因从容谓嵩曰上仅二王事实必不以两子谢公即有所罪亦二王之左右公则柰何显结宫邸怨也嵩愯然乃寝然以先后御史王宗茂赵锦论劾嵩者阶拟旨皆坐薄罚心疑阶为继盛游说久之给事中吴时来刑部王事张翀董传策交章劾嵩时来翀阶门生也而传策阶同府人以此大疑阶密奏辩若指阶主使者上下狱考掠远戍之嵩曰人事岂必繇彼顾彼好为忧时愤俗语语尽而继以泣少年好名者日丛之矣此意使也阶自是多称病谢客自远而益谨于撰玄应制以媚上上益亲之有所密问皆舍嵩而之阶嵩出直故多不满假入会妻死假久上谕阶曰卿亦归第阶对曰臣归不如在直上悦顷之上所居永寿宫灾欲治之嵩言上三殿方新物力尚诎未可治也讽上还干清上大不怿嵩阶乃密言之工部尚书雷礼上疏取办自请以子尚宝丞璠监工上悦嵩靖世蕃同之不许嵩恐而阶日与礼及兵部尚书杨慱不离工作次其兴宫之材不远取楚蜀第抡三殿之余而急构之百日宫就上悦名万寿宫焉阶自光禄大夫柱国太子太傅至是累进少师兼支吏部尚书俸凡三赐敕褒录一子中书舍人超拜璠太常少卿会满十二年考赉金绮罗缗阶为人阴重有权略其始事嵩甚谨与缔交联姻治第分宜曰谢政后且居分宜就公令璠往来嵩家有见异物曰我家亦有之是夫夫见遗者世蕃为酒致阶阶至为忍呕受觞及后稍知上闻嵩贪及世蕃外恣状因密受御史邹应龙使劾嵩而嵩败上惩世蕃不赐阶直庐曰母久直久直家儿外作奸阶言当问何奸也陆慱走马使酒狭邪为奸长安市中也谓之外奸久直奸也甘言比周为奸朝堂以誷主上谓之内奸不久直益奸也上悦以直庐赐阶阶悬三语曰威福归主上政务归诸司用舍刑赏归公论次辅袁炜数出直请召之不许阶言凡事同则公公则百美基专则私私则众弊生上曰善阶弟陟官九列久次当迁阶不令内徙又缓其迁期以自远陟内不自得上疏借指阶内行上不行上欲增阁臣一人问谁可阶对知臣莫若君在陛下上曰知臣之君有尧舜太祖而巳嵩我简任乃至此阶对陛下用嵩非不当才末路骄怠过听子上恩耳昔尧于四凶太祖于善长惟庸皆始用终诛陛下无损于明上曰尧圣人首太祖艰难兴天下犹然遭此后世之君宫生内长又乌能知之阶对自古人心难测盖有大奸似忠大诈似信者知人所以难也故圣帝明王不下堂周天下惟在广听纳广听纳惟在有言必察有言必察则深情隐慝无所逃奸阶累进兼建极殿大学士四十三年当考十五年满逡廵未敢请上知之赐金币羊钞珍馔法酒特进上柱国录一子尚宝司丞赐敕褒谕宴礼部给三代诰命力辞上柱国及部宴再予金币前是阶以例乞骸上谓阶卿自拟留旨不可何不令炜代我言阶言炜拟留臣知之即臣拟也上手答卿念在邦民诚图宁固辅首居正宜赞不逮罔弃是思上赐阶玉带以白金一锭为制资择赐蟒衣所谓教子升天者令衣以入阶病痰口敕遣御医视中涓赐猪羊甜酱瓜茄酒米如例巳出尚方珍剂二瓿命司礼贵臣赍手札喻以调摄药方葢嘉靖初上调药赐张孚敬至是始再云袁炜卒阶数请增置辅臣上数难之因密疏乞休谓曩时阁臣居首者率不时请骸骨上欲留留之不欲留则不留故不得久攘此位而恩威常上出纪纲法度母敢颛也上曰而亦狥曩时耶久之用严讷李春芳副四十四年也是时上春秋高忌讳甚吏部左侍郎高拱主贡举考试上问阶拱论语试目曰绥之斯来动之斯和其下不有死哀耶孟子试目云民之秉夷夷不同夷虏哉拱大惊阶为拱剖解上乃罢上谕阶曰郊庙弗躬早朝久废要我为不能矣今病多体弱目下便赴尽宜卷身奉玄传继不可延者且待必无休矣汝其加思或密问在直诸臣计此安美易为不恐后艰丑耳阶皇恐对大畧谓传继臣不敢闻命计诸直臣语亦漏泄自古艰丑事必有强等凶恶之人及有大奸逆在其左右今皆无之圣明亡疑上曰汝对何云传退之云然后弗美耳昔有久等之怒今时又非昔日阶对昔日久等之怒臣未能仰悉是谓昔人曾有此怒抑谓昔年曾有此怒也若昔人则今贤孝非昔比谓昔年则恐是离闲之托圣明勿听也上曰汝对不知指夫昔成祖注意在孙子弗之同嗣位有说焉百年五十矣可必蚉思贤孝难必吾所言或不甚妄阶复对成祖在位久仁宗在位促皆天命也继承之闲史册自明上道德隆备天命所归今之贤孝中外共闻万万无可疑虑是时上久惩哀冲庄敬两太子不利故穆宗皇帝仅用裕王居邸而奸人阴蠧遂意上踌躇裕景闲者上所谕阶艰丑之事意恐巳久于位裕王年长后为天子不得久岁等者待也昔成祖久于位致仁宗久待卒短于祚上意既难言词复奇奥阶不知指若谓上有疑于裕景二王闲欲以塞离闲奸逆之蠧然所对裕王贤孝可以安上心于晚节矣而亡何景王亦薨阶既以恭谨得上意即贵重甚幸矣而不衰上或有所委使通夕不敢假寐应制之文沓至促应未尝隃刻上益爱阶阶之前天下无所不中兵水旱厉沴之赤白之警无虚月分阃以上一语不中指立就逮大者诛夷小者窜谪而政事诸臣复有窃上颜为威福数千里外不能探计有徙槖长安中论直市六尺躯而巳阶既日以宽广上意又不自崇高竿尺往复有吐必露穷徼远戍往往若历缙绅士大夫亦快于得以自尽自阶在事上所诛夷窜谪益少阶惩严氏秽浊之后特开讲学门户以导清流之向虽其剿窃浮附媒功名者比比士依名节义理亦多上末年久疾忽忽不愈欲幸兴都阶据上体不耐道途以对而上意忽决阶力言往者岁在巳亥圣驾有兴都之幸今二十七年所矣皇上自度精力孰与其时计毋论比二十七年者即今圣体违和十有四月亦度何如十四月以前辇不安宫途不适殿且巳亥岁虏小警耳其时犹遣辅臣行边六卿出督外三镇而内九门悉填重兵大臣廵视今边堠时警军实不充倘都辇空虚狡逆之徒而窃发圣驾在外能不惊疑若夫舆远行有司敛民供亿全楚兵荒频仍有如比日抚按所奏臣尚未之及也上读奏至狡逆之徒乙之报曰此八字不可作常视遂罢上病益甚阶问安报曰病状甚苦卿可先虑辅理非轻上崩阶草遗诏诣奏裕邸报可施行传诏之日父老涕泣号恸比于轮台之悔葢阶念上英断类高皇帝独晚节斋醮织作不巳先后言事诸臣久得罪欲自登极诏书发之不能无疑于改父而于上克终之德未光饮泣具草以奏人追举故相杨廷和所草嘉靖登极诏为世宗正始正终之美云穆宗即位乞休不许初大学士高拱尝侍穆宗裕邸吏科都给事中胡应嘉者阶同乡倾危士也阶相世宗独亲阶拱与大学士郭朴严讷具位而巳拱以是与阶颇相左世宗久不豫应嘉畏拱以官僚柄用上疾言拱不夙夜在公隘上赐直之庐移家属西安门外潜夜归上近稍违和群臣吁天祈佑拱移书籍器用出有必君父心拱疏辩会上病渍不问拱以是疑应嘉承望阶意恨之刺骨及是时吏部考察庶僚应嘉与给事中钦御史维新并坐谪应嘉上言吏部尚书慱山西人也山西仕于朝者殊无一人降黜而考察半科道其谪钦与维新皆私忿故事庶官被考察者不得论捄阶与朴拱用故事拟旨黜应嘉编氓台諌诸人疑拱修故怨胁阶以黜应嘉兵科给事中欧阳一敬因论捄应嘉语侵拱他科道官亦交章上阶夺众论请改应嘉外谪许之拱益疑阶主一敬而一敬复与给事中李贞元重劾拱言益激御史齐康者拱门生也亦论劾阶有旨切责康妄言阶疏辩乞休不许科道官交章劾康听扒指授宜置法大理寺寺丞海瑞言阶事先帝无能改于神僊土木之误诚亦有之执政以来忧勤国事休休有容有足多者康甘心鹰犬抟噬善类罪又浮拱左都御史王廷言拱被劾宜引退康挟私怀奸宜重治其日尚书杨慱侍郎迟凤翔樊深等各奏康妄言上降康二级外调之始康疏上时科道臣集阙下唾骂康一敬尤不胜愤与康交劾互指为邪党而拱前后疏辩词旨颇激言者益众极所丑诋连章特疏不下数十寺亟何以尚至请尚方之劔以去大憝御史廵按在外者转相仿效即不言众共趣之大抵随声附和而拱竟去阶求去不允乃出视事是时先朝得罪诸臣阶既以遗诏次第登用之没者厚其恤典天下士大夫皆悦阶上疏论事者日益众上时不堪目谓为欺上下谕命阶详处阶请录圣谕下示改省而巳上亦竟弗罪士大夫亦益悦南京振武营新军者当世宗时杀户部侍郎以要粮世宗置不问军坐益骄时当颁九边赏故事无及南京者会得匿名榜有所胁求辞甚悖厉阶曰往巳失刑再邀得赏亡所用国法矣会南操江都御史唐继禄当朝辞阶属之曰营兵即有变有都督外兵足制之城大不忧据也忧其据孝陵于法不宜攻耳公往伺之一有变即以江防精兵走孝陵道令都督疾击杀之阶度兵巳严乃因兵部疏拟旨系旧军者各令还卫招募者随营食粮终身愿归农者听而振武营新军散除穆宗元年也其秋上欲诣陵其明年上欲使太监用等分监团营兵又欲修内教场勒中贵人习骑射阶皆谏止又明年以九年再满支伯爵俸一子锦衣卫千户赐敕褒谕宴礼部超璠为太常寺卿阶疏辞求退不许许辞伯俸及部宴户科左给事中张齐者尝奉命赏军宣大归而大言欲发兵十万袭边民之八虏曰板升者阶哂而斥之则又上他疏亦为阶所格因上言阶事先帝十八年赞成神僊土木之误及大行草遗诏反历数先帝过失阶与严嵩处十五年缔交连姻一言不忤嵩败背而攻之阶为臣不忠与人交不信比各边各急皇上屡勤宣谕阶畧不省求惟务养交固宠擅威福而巳上以齐抵诬调之外任阶言臣孤天恩惭悚无地修撰玄文前后同事不止一人永寿宫毁臣见先帝宸居无所圣衷焦劳又以成祖旧宫孝子慈孙似宜修复臣诚相度经营顾不辞不谏何繇逭罪若夫辅臣草诏是曰代言禹汤罪巳兴也勃焉轮台之悔奉天之敕至今诵之先帝临崩臣不量浅薄欲于草诏之间成大行之盛德赞嗣服之新政开读之时百姓万民感动号哭莫不诵弥留之圣增遗弓之恸臣于先帝毁与忠与臣与严嵩同官序先齿长安得尽抗调停劝谕外未知耳及其事败诸臣持公论公法奏议于下先帝独秉公道主张于上嵩父子处日月雷霆之际何待臣攻古者大义灭亲重国家也必泥臣信交则循党不顾君父乃君子长者矣国朝分设六卿边徼事一归兵部阁臣调拟进止而巳固非若古者宰相兼综庶务又非能如今督抚官身捍边圉而目视战也若臣不尚则宜夺臣职以谢言官不许再请许之宴劳锡与一从优备大学士李春芳等及六卿科道官皆疏留上业巳许阶左都御史王廷因发张齐奉命赏军宣大时有奸利恐事露得罪故论阶自遮上命逮齐下狱谪戍之久之高拱复用齐与齐康皆复官于是夙昔附阶者尽反面倾阶焉阶有田二十万亩家赀甚厚会海瑞以廵抚副都御史行部至时时用赀訾松人遂讼阶于瑞日以十百辈影閧者且数万排门遶榻捶击唾詈有司媚拱过当子姓仆从多奏坐戍遣者拱曰徐公昔党人逐我诚太甚虽然尝为我解试目于先帝因调旨驳其狱万历初阶年八十大学士张居正言阶辅相世庙承严嵩之后矫枉以正澄浊为清一时朝政修明海内治安先帝居藩皇祖忽有所疑阶从容譬解此事独臣知之耳年今八十宜有优典上遣使存问赐白金蟒币敕谕阶奏谢官其一孙中书舍人其明年卒追赠太师谥文贞孙元春登进士官光禄少卿 

　　○高拱 

　　高拱者新郑人字肃卿徐阶去拱诸门生为行金中贵人盛誉于上而拱得复相隆庆四年也既拜命以少传兼太子太傅吏部尚书武英殿大学士使兼掌吏部事免奏对承旨拱才辩朗博治经论政皆有理会虽复鸷不能容物而当官敏达果任其奏疏多有可采者拱上疏曰国家苦边二十余年矣兵者专门之学宜豫养待之请求智谋才力之士使专官兵部以为司属不复他迁他日边方兵备缺即以兵部司属补之边廵抚缺即以边方兵备补之边总督缺即以边方廵抚补之又兵部左右侍郎外更可添设右侍郎二员使其练习兵政若乏人廵边及缺总督即可推往阅历既深尚书有缺便可用之至于治边之臣涉历沙漠出入锋镝祸福荣辱近在斯须有功则宜加以不测之恩有缺则宜进以不次之擢使其功名常在人先其如久在边陲有成绩者又为通融休暇之法特取回部回部休暇不妨再出使其精神得息而不疲智慧常裕而不竭养之有素用之不匮将人人无不尽其才而边事举矣上善之拱上疏曰蓟辽宣大延绥宁夏甘肃此北边也闽广粤以西若云贵此南边也二边之人宜择有才力知兵事者使为本兵司属或二人或二人彼生其土既有身家之虑且山川险易将领贤否士马强弱夫奏报虚实功罪真伪皆可熟知本兵有所处分便可一问而得其它员尚多乃以处才智有力之士固未尝偏用边人又可裨益边务上善之拱上疏曰国家用人当为地择官不当为官择地臣惟蓟辽山陕边有司也御虏牧民实有兼责今官其处者非迁谪则杂流而已处之以劣而欲其自厚谓其不堪内地而望其堪于边方吏治何以不偷民生何以不蹙也请自今除补沿边有司必择而用之有治见成绩共通武事者得调繁有保惠困穷俾民乐业者得比内地三年后升迁加等有捍患御敌特着奇绩即以军功论有才畧恢弘智谋特达之士虽繇此为兵备廵抚以及总督无所不可不能者降级别用观望推委致误事者轻则罢黜重以军法治罪开功名以歆之刖则莫肻不尽心严谪罚以绳之后则莫敢不尽力夫如是庶乎修职者多边方有赖也然而等名沿边人或见其如此将有借以幸进者臣唯蓟辽则昌平顺义密云怀柔蓟州玉田丰润遵化平谷迁安抚宁昌黎乐亭延庆永宁保安自在安乐等州县乃名边山西则河曲临县忻州崞县代州五台繁峙定襄永宁宁乡岢岚岚县兴县静乐保德大同怀仁浑源应州山阴朔州马邑蔚州广灵广昌灵丘等州县乃名边陕西则固原静宁隆德安定会宁兰州环县安塞安定保安清涧绥德米脂葭州吴堡神木府谷等州县乃名边其它无得漫名边又可杜幸进责吏治焉从之拱上疏曰广东故富饶地近民穷盗炽皆坐无良有司夫有司何尽不良于广也用人者谓广瘴疠乡耳有司甲科十之一二而杂行者十之八九繇铨除十之四五而繇迁谪者十之五六彼其才既不堪又自知前路之短甘心自弃且地僻一隅声闻不通朝着难达苟可欺其抚按即无复谁何者岭南财货所出珍宝为多士不艳心鲜矣贪风既成其势转盛闲有一二自立抚按既荐矣其所劾者不过聊取一二苟然塞责夫固不胜劾也彼见抚按不胜劾则益无所忌惮夫以甘自弃之人处于僻处之地艳可渔之利而共囿于无忌惮之风此所以居者长恶不悛来者沦胥亦溺民憔悴日甚而皆驱于盗贼也夫不肖者罚贤者赏帝王所用劝惩也臣廉得潮州知府侯必登劝农弭盗治行广中第一请特君优处以风励庶官其广西云贵近年亦有兵革之事议处有司请亦准此盖天下虽大实则如人一身心血脉丁流通顶踵至然后可以却病而延年若使远方功罪之实为上所明照而君上综核之意为远所周知则谁不畏罪修职万里之外哉从之拱上疏曰吏部论人为职考察最重而数十年惩汰之数大较不相悬绝大抵但取足数袭为故事数之不足即无其人强索以充数既足矣虽有不肖姑置勿论且其所称不肖者又多苛求于隐细而纵舍于奸邪或有所不能识或有所不敢问以此行法曷令人心服也又考察半岁前抚按论劾俱不题覆曰将以备考察之用夫为不善者方其未露或有幸心犹存顾忌若明知必去半岁之内无不为矣请自今无限定数勿求苛小有被抚按论紏者疏下革任听处覆覆合去者如考察例覆合留者檄到乃复其官从之拱上疏曰国初举人进士一体并用以故跻八座称名臣者比比后稍偏重于今极矣举人年力稍强辄迁延希第必至衰迈始勉就官闲有壮年出者则又志温饱为贫者也臣请选授举人如所本格稽其年貌五十以上者授以杂职不得为州县长以阻其日暮途穷之鄙心亦谓其阅历谙练可以理繁而治剧其它选有司者授官之后惟考政绩不问出身吏部一体升取抚按官一体保荐若果才德出众京堂部卿不次擢之破拘挛之见以开功名之路天下或可冀治也从之拱上疏曰行太仆苑马盐运治盐皆关国要比来类名闲局卿若使以考不称职及有物议之人安置其中夫既不称职矣有物议矣斥可也退可也奈何安置卿若使乎宜择廉谨有才望者政成之后得与参政副使一体升擢若有卓异即如先朝故事不次超迁从之拱上疏曰国家用人不得官本省者以其民社之责亲族所居难于行法身家所属易以为奸也若学仓驿递闸坝等官卑而且贫一授远地或弃官不能赴或去任不能归彼其所司者训诲出纳而巳供应启闭而已何有奸若法近例教官边远人得授本省人甚称便乞视此例从之拱上疏曰中外官贤否必繇抚按举劾而迩来抚按诸臣任意轻重自相矛盾或论其操守之败坏或论其性气之乖方乃拟曰致仕夫既非老非疾则安得但致仕而巳或论其赃私狼藉有证据或论其搒掠多死有姓名乃拟曰降调夫既诚贪既诚酷则安得但降调而巳乎或论其行止不端或论其昏庸特甚乃拟曰改教夫既不谨罢软则安得但改教而巳乎为是者有二或欲左迁其人以为不甚言之恐不能动也遂从而重劾之或欲姑息其人以为既直述其事恐不能留也遂从而轻拟之抚按既以依违本部益无所据宜令抚按有所紏劾直列其状应提问者不得止论罢官已降调者不得再论不及从之上登极徐阶草世宗遗诏录先朝建言冤抑之臣浙江人故邢部主事唐枢吏科都给事中王俊民故以大礼大狱得罪者枢得复职听用而老不可起俊民既没得荫子赠官抚臣以闻拱故与阶相左因疏曰我朝规模宏远君臣义严父子恩笃以此号令天下迈隆古而陋近代先帝神圣御极骏烈鸿猷昭揭宇宙皇上嗣位志隆继述所谓不改父之政宜本心也当时议事之臣不以忠孝事君务行私臆乃假托诏旨凡先帝所去如大礼大狱诸臣悉从起用不次超擢立致公卿死者皆有赠荫夫大礼先帝亲定以立万世父子君臣之极也献皇尊号巳正明伦大典久颁天下矣今得罪者悉从褒显则献皇在庙何以为享先帝在天何以为心皇上岁时祭献二圣之前何以对越岂非欺误之甚者乎至若大狱及建言诸臣岂无一人当罪乃亦不论辜功贤愚槩从褒显无乃仇视先帝与武王反商亦不过释箕子之囚封比干之墓而巳未闻尽用商家人也臣伏覩弘治闲御史彭程稍言先朝妄费孝皇盛怒谓暴扬先帝之失论程大不敬后得免死充军夫程当日所坐特一语耳上亲先帝子议事者先帝遗臣明于上前所为如此自悖君臣之义伤主上父子恩甚非所以训天下臣每私心痛恨至于流弟以为人臣归过先帝反所为行私臆既多时矣宜有明者当事者尚公然为之不觉其悖傍观者亦漫然视之不以为非岂耳目久涂人心果死欤若始终无一人破其说此无父无君之教也上是其言尽罢诸陈乞者方士王金陶世恩陶仿申世文刘文彬高守忠故用金石药致世宗疾不起坐论死拱与录狱复言臣春命录狱阅方士金等狱词不觉隐恸流弟曰先帝受诬至此耶古之人君有殒非命不得正终者名至不美盖实有其事不能揜讳故以流传当时取讥后世也我先帝果不得正终实有其实者欤先帝聪明睿智大小洞烛保爱圣体尢极详慎即用太医院一剂亦有御札商搉辅臣安肻轻服方士药不问可否又安有服伤不言又复服之此陛下所明知也先帝临御四十五年享年六十寿考令终本朝希有末年抱疾经岁从容上宾曾无暴遽此亦天下所共闻也今乃曰金等妄进药物致损圣体从子杀父律谓先帝是金等所害皇天后土然耶否耶臣不知议者意诬先帝为不得正终谓先帝何且以陛下父子闲明于陛下前诬先帝以不得正终谓陛下何明坐先帝为人所害以为狱词则何政体大廷之上每岁审录明道先帝为人所害以为口实则何语言金等罪恶当诛自有本律即坐万死宁复足惜乃令天下后世信以为真则是先帝抱不白之冤于上天留不美之名于人世宗庙神灵与陛下孝思忧无大此者上下法司会讯承天门尽反金等狱词更坐他罪编发口外拱所言虽故反阶然人以为有理拱在事敏达果敢至其掌吏部多快恩雠私亲旧门生与赵贞吉奉旨考察科道官所贬斥怕平日攻巳者贞吉为之去位拱每选授科道官即戒母擅言大臣过失一时如给事中韩楫程文皆拱腹心有所论奏尽拱意所欲为颂拱上前比于伊周会尚宝司卿刘奋庸建言五事颇有指摘阿拱意者遂谓奋庸怨望不迁寻端排訾户科给事中曹大埜亦拱门生论拱不忠十事言其比严嵩尤甚请以先帝处嵩者斥之上为拱调大埜外任阿拱意者不止更自大埜为奋庸邪党极力诋讥吏科给事中涂梦桂劾奏奋庸动摇国是宜亟罢斥而程文言辅臣竭忠报国万世永赖不可一日无者奋庸大埜构奸倾陷罪不容诛宜示远窜因摘大埜疏一一为拱解辩虽拱自辩不过焉拱上疏捄解奋庸大埜上更降奋庸一级亦调之外任于是大埜得潮州判官奋庸得兴国州知州士论以梦桂文为耻而大埜者亦往来张居正所授居正而为之者也穆宗崩拱与张居正高仪同受顾命时今上幼冲居正因阴结司礼太监冯保以图拱拱顾慷慨直任宫府权曰老臣谬膺托孤寄不敢不竭股肱凡内降佥敕府部章奏自今公听并观有传奉中旨所司按法覆奏曰老臣折衷之以复百官总已听宰之义拱内虑冯保专恣与居正仪谋去之居正阴泄之保乃与保谋去拱六月既朢昧爽保传皇后皇贵妃皇帝旨曰告尔内阁五府六部诸臣大行皇帝宾天先一日召内阁三臣御榻前同我母子三人亲受遗嘱曰东宫年少莱尔辅导大学士拱揽权擅政夺威福自专通不许皇市主管我母子日夕惊惧便令回籍闲住不许停留尔等大臣受国厚恩如何附阿权臣蔑视幼主自今宜洗涤忠报有蹈往辙典刑处之拱即日出朝门得一牛车立而附载缇骑兵番踉跄追逐丧厥资斧大臣去国以为异闻拱去居正为乞驰驿乃传归而高仪病悸呕血三日死其明年有浙东人王大臣者故投充总兵戚继光三屯营为南兵不遂流落都下大臣巧捷便佞无须髯得入一中贵家中贵昵之正月庚子窃中贵巾服闯掖廷直抵干清宫门外上方出朝大臣勃股战以犯跸执揣验之男子也袖有佩冯保立鞫之曰南兵王大臣奚自曰自戚总兵保使密报居正而居正令附保耳曰戚公方握南北军据危疑地且禁毋妄指此中自有作用可借以除高氏保故甘心陈太监洪先逮洪锢禁狱令大臣供之矣自是令称高使改籍曰武进县即令家奴辛儒衣大臣蟒袴予二剑剑首饰猫精异宝送系厂中入以闻请究主使人居正亦上疏如保意上即付保鞫保令辛儒屏语大臣曰第言高阁老怨望使汝来刺愿先首免罪即官汝锦衣赏千金不然重搒掠死矣因使儒畀大臣金美饮食之儒日与大臣狎款即令诬拱家奴为同谋狱具保飞发五较械拱奴而居正前疏传中外中外籍籍谓且逮拱居正乃密谋于吏部尚书杨博博曰事大迫之恐起大狱抑上神圣英锐待公平察高公虽粗暴天日在上万无此事居正面赤不怿会大理少卿李幼滋者居正乡人亦舆疾苦居正曰公奈何为此万代恶名归公矣居正强应曰吾为此事忧不如死何谓我为居正禁科道官不得有言而御史锺继英上疏不敢明言暗指之居正怒拟旨诘问左都御史葛守礼语杨博过张公必诤之博曰向巳告矣守礼曰舆望属公谓公能不杀人媚人耳大狱将起公奈何以巳告为解即共过居正居正曰东厂狱具矣同谋人至即疏处之耳守礼曰守礼敢附乱臣党耶愿以百口保高公居正默不应博曰愿相公持公议扶元气厂中宁有有良心傥株连者众事更有不可知者居正坚不承博与守礼因历数先朝政府同心辅政及贵溪分宜华亭新郑递相倾轧相名坐损可为殷鉴居正愤曰二公意我甘心高公耶奋入内取厂中揭帖投博曰是何与我揭帖有居正窜改四字曰历历有据而居正忘之守礼识居正手笑而纳诸袖居正觉曰彼法理不谙我为易数字耳守礼曰机密重情不即上闻先政府耶吾两人非谓相公甘心高公以回天非相公不能居正悟揖谢曰苟可効敢不任第后局何以结博曰相公患不任耳任何难结须得一有力世家与国休戚者乃可委按居正悟始言上前度处之上即命冯保与左都御史葛守礼都督朱希孝会审而希孝惧与其兄成国公希忠目对泣曰谁画此策也以覆吾宗急诣居正请命居正曰第见宰大中亟希孝泣谒博曰欲借公全朝廷宰相礼耳何忍以身家陷公顾亦何难公第使善诇较尉入狱询刀剑口语所从来杂高家奴稠众中令别识且问见高公何所今在何地立辩矣希孝如博言使善诇较尉密询大臣何自来则来自保所语尽出保口较尉即告大臣入宫谋逆者法族奈何甘此若吐实或免罪大臣茫然哭曰始绐我主使者罪大辟自首无恙官且赏岂知此当实言适高家奴逮至希孝杂诸较中令物大臣不辩也及会审风霾大晦寻雨雹不止东厂理刑白一清者谓保初问官二千户曰天意若此可不畏乎高阁老顾命大臣本无影响强我诬之我辈皆有身家妻子异日能免诛夷耶皆曰马公已为具词而张阁老改四字一清曰东厂机密重情安得送阁改乎顷之天稍明出大臣会问故事先杂治大臣呼曰故许我富贵何杂治也冯保即问曰谁主使者大臣瞪目仰面曰尔使我乃问也保气夺强再问尔言高阁老何也曰汝教我我则岂识高阁老希孝复诘其蟒袴刀剑曰冯家奴辛儒所予保益惧希孝曰尔欲污狱使耶遂罢保外饮大臣生漆酒瘖之而内以拱行刺事上闻有殷太监者年七十余老矣在上前跪奏曰高阁老故忠臣而何为此随顾保曰高胡子是正直忠臣张蛮子夺他首相必杀之我辈内官何须助彼保大沮而太监张宏亦力言其不可于是上下刑部拟罪竟论大臣斩拱被居正齮龁杜门屏居仕宦中州者不敢迥新郑率枉道他去久之卒当拱为相时其妻侄张孟男为尚宝丞往来甚踈岁时起居拱拱与其妻置酒使坐为曲宴孟男终日无他语拱语孟男于其妻而侄少我耶妻曰姑且如此何有于公孟男以拱故四岁不迁官及拱踉跄去国拱向所私门生亲旧率匿景褁足孟男执箪四脡脯追而送之郊拱下韦藩木楗执手幦以为席鞍以为几对酌而别临别拱握孟男子流涕曰吾向以为子少我也我亦少子今吾忝子也孟男曰公何言也夫能不尽于公也者乃能尽于公者也孟男后仕至南户部尚书拱无子赐谥曰文襄 

　　○赵贞吉 

　　赵贞吉字孟静内江人以庶吉士积资至国子司业嘉靖中虏薄都城下嫚书求贡诏廷议贞吉厉声阻和者语在世宗及沈炼记世宗壮之召入左顺门使疏使计贞吉请急遣才猷辩博之士诣诸将营赏军以厉其气仍许开损军令令壮士人自为战悬重赏招之逗遛观望者诛无赦人即授贞吉左春坊左谕德兼河南道监察御史给赏功银伍万令诣诸将营贞吉所至见诸军涕泣奋谕以忠义独宣府营未往还报命曰营远臣未辞朝未敢远去上怒曰贞吉宣谕犒赏未见处分如何即云复命且妄以未辞朝为解下锦衣鞫问廷杖之谪荔波典史初贞吉廷议罢盛气直入苑中谒大学士嵩嵩辞不见贞吉怒叱门者会通政赵文华趋入顾谓曰公休矣天下事当徐议之贞吉愈怒骂曰汝权门犬何知天下事嵩大恨乃佯荐贞吉以行时诸军与虏杂屯城外相去各数百里贞吉僦民车致金仇鸾所鸾不受虏且渐引去贞吉计恐后时又恐仇鸾怒而诱虏杀之故不敢远去宣府军比复命遂得罪贞吉虽率易无当然一时忠愤激烈人皆壮焉累迁户部右侍郎寻以忤严嵩罢穆宗即位起吏部左侍郎掌詹事府事兼经筵官寻迁南京礼部尚书上悦之寻召入为礼部尚书顷之令兼文渊阁大学士入阁视事隆庆三年也面恩之日上令尽心辅佐赞理国事贞吉言近来朝廷政事纪纲边防废弛实多臣不敢委誓舍身为陛下任事退语高拱曰数十年人臣党比成风共罔君上贿赂公行纲纪荡坏以致府库空虚边防废溃人才风俗弊陋己甚公振而新之在此时矣居顷之虏数万骑大入大同总督陈其学握兵观望宣府总兵赵岢弃镇远屯廵抚李秋副将麻锦等闭门锁堡旬日虏去其学秋辄为岢等上捷大同廵按御史燕儒宦兵科都给事中张卤等皆驳劾请治罪兵部覆奏降职夺俸而已贞吉言国家最重边防欲加整顿在朝廷纪纲赏罚乃纪纲之大者今日欲正大同之罪当持祖法国是公论清议以断之夫主将不固守自有正律祖法也皇上初年处治蓟州山西失事律一时边臣竦然振厉国是恘儒臣卤等所劾奏公论也当事之臣请赂不行持法不废清议也大同失事耳目昭然当事者不诎人以伸法乃诎法以伸人臣老矣与参谋断欲争不能効忠无术乞解辅职不许顷之复上疏论兵营制以饬戎务其疏曰高帝定万世之计令内外卫兵分隶五府所以杜前代强臣握兵之害其法制甚周谋虑甚深远永乐末年因聚府兵北伐旋师之后结营团操乃以三千神机二营附之因号为三大营其实皆五府兵也夫五府之兵因调发聚为营既归即当散归各府矣所以久聚团操者以当时常有戒严征伐之事故尔不暇然犹以五军名营实未变五府旧制也沿至正统末年变为十团营矣正德中添置东西官厅矣然旧营之中尚存老家军之籍则五营之号未冺而五府之意犹存也夫我太祖分府以设将则权任不偏得将将之法我成祖分营以统兵则分数易明得将兵之法得将将之法则无前代强臣握重兵之衅得将兵之法则合兵法御众如御寡之方祖制尽善所当世守者也至嘉靖庚戌严嵩欲为贼将仇鸾之地遂请先帝特设戎政厅括内外兵籍铸总督戎政之印而授之夫于五府之外别立一厅则尽变太祖分府之意矣以十万余众统于一人则尽变成祖分营之旧矣时无骨鲠伐奸之臣故鸾得肆觊觎之计使当口迟于伏诛时事未可测也代鸾者镇远侯寰寰知退让自守保勋名而己营日弱矣往岁戒严官军俱列营城内怯弱可知葢皆繇轻变祖宗之法是以将强如鸾则有不轨之虞将弱如寰则有不振之弊国家与虏为邻兵将若此臣昼夜虑之窃为寒心私谓分府设将之制未易卒复而分营统兵之法犹可遵行盖将才难得以一人统十万之众非韩白不能以十万众分委数人称职易耳请将见诸官军九万分为左右中前后五营营择一将分统令其教习训练而以文臣廵核之每岁春秋遣官较阅其将之能否士之勇怯技艺之生熟纪律之严纵以奏闻而朝廷赏罚焉收戎政印于内府有事则领敕挂印命将于阃外事毕则缴敕纳印归将于营中将太阿之柄独持辇毂之兵常健战守调戍惟所用之书奏上嘉纳下兵部集议明年尚书霍冀议上营制如旧择将分统遣文臣廵覆较阅收戎政印则如贞吉言是时上特以贞吉故重其事改恊理京营曰阅视然文武二臣世爵流官互相争长贞吉所论卒不能行也顷之都察院乏人命贞吉兼摄免奏事承旨贞吉既以议大同功罪与霍冀不恊冀论贞吉营制亦不尽行会给事中杨镕劾冀镕者贞吉乡人冀疑贞吉嗾之因上言贞吉专权乱政谢恩数语非所宜言贞吉言向臣所论大同事实发冀短臣知公家之务而己不意冀用私情憾臣夫兵权贵分练兵亦贵分古法也分府设将分营练兵祖制也人情畏难众口多猜言不尽行臣亦何憾臣入阁之日经筵面恩礼也皇上谕臣数语臣稽首仰荅夫皇上御极自择近辅初发玉音羣品生臣虽猥鄙可无一言仰酬明圣向畏避忌默默而退有君无臣不辱清朝羞汗简乎岂不闻高宗相传说命曰盐梅命曰舟檝又不闻唐姚崇拜相之日要说十事臣虽才谢元之官非宰相献纳数语即为冀所持则伊传周召房杜韩范忧危甚多非诞则给也臣名在五辅之后身居独立之边入朝唯影随形古家无宾入幕岂有如此孤子寡助之夫而能专权乱政哉乞容臣致仕归守丘墓上罢冀留贞吉如故陕西盗汪二等遯入四川境劫掠四川廵按御史王廷瞻劾奏廵抚都御史严清纵寇殃民当罢贞吉言贼故起郧陕贻害川徼虽有虏劫未甚挫衂遽尔更置廵抚倘失事大此曷以加之清约己爱民省事任怨蜀中旱荒流困正赖其勤廉安辑招徕便欲去之是夺蜀民父母也臣窃见任事甚难论事甚易任事之臣异同难一毁誉之口难调则常忧谗畏讥而论事之臣不设身以处地不原情以待成则恒深文而求备顷者都御史海瑞被论去位严清若复继之臣恐建功立业之士从此懈矣臣蜀人也颇悉蜀事乞无罢清乃许调用是年虏把汉那吉来降朝廷受之御史叶梦熊论其不可上怒梦熊妄言降二级外调之次日下谕吏部科道官奸邪欺乱朕即位以来者尽行考察贞吉上言近因御史叶梦熊论边上千圣怒薄示之罚足戒百矣皇上即位以来科道官在事人近二百岂无赤心报国敢谏直言之士一槩波及尽行考察诚恐所司奉行太过未免玉石俱焚仰惟圣德如天如地偶有所激降此严旨臣考汉唐宋事皆因钩致党人之罪遂致才俊销磨国社空虚祖宗设立科道官许之风闻尚付执事诸臣酌其可否取自上裁纵或不当受罚而己未闻考察至二百余人踵汉唐宋钩党之弊者也臣待罪内昅屡被讥弹今乃为此营捄岂有要市实欲为国家养护元气爱惜人才尊显皇上之神圣上报有谕是时掌吏部者大学士高拱贞吉亦以掌都察院同受事考察既考所罢黜皆前后得罪拱者贞吉捄解不得至于日中辄语拱曰大有之世匪彭无咎孔子曰明辩晢也夫哲人知几知柔知刚知微知彰逊处雍容上信下从身安而国家可保又何必极意之所之而后为快哉吏科都给事韩楫者拱门生论贞吉指斥朝政日邀人心贞吉疏辩乞归疏末言当令拱还内阁毋再掌吏部树私擅权上手诏许致仕万历中卒赠少保赐谥文肃贞吉精通内典好讲黄石素书平生持论谓二氏学通吾儒必出世乃可经世尝道汴游嵩高抱犊伏牛诸山廵抚蔡汝楠逆而问学贞吉为列图明三教所繇起曰儒者见之谓之儒僊者见之谓之僊佛者见之谓之佛拟述二通内篇曰经世通外篇曰出世通使出世不忘经世之用经世不碍出世之体未就而卒文章高朗雄健其为人英伟慷慨至憨不衰弟曰蒙吉举乡试不仕数与贞吉讲中阴事南京国子监祭酒姜宝荐授国子监学正 

　　郎曰徐阶承严嵩之后曲以成君犹不免容悦之诮高拱勇于敢为虽不稽众观理顾其心在国家几陷大戮鸷愎之过欤贞吉意气自好躁亦不免其言论风采可想见矣 

　　名山藏卷之八十 

　　●名山藏卷之□□□ 

　　晋江何乔远　譔 

　　臣林记（隆庆臣二） 

　　◆臣林记（隆庆臣二） 

　　杨博 
　　谭纶 
　　庞尚鹏 
　　葛守礼 
　　陆树声 
　　郑世威 
　　吴岳 
　　谭大初 

　　杨　博　　谭　纶　　庞尚鹏 

　　○杨博
  </div>
  <div class="pagination">
   <a href="名山藏_page77.html">
    上一页
   </a>
   <span>
    ...
   </span>
   <a href="名山藏_page73.html">
    73
   </a>
   <a href="名山藏_page74.html">
    74
   </a>
   <a href="名山藏_page75.html">
    75
   </a>
   <a href="名山藏_page76.html">
    76
   </a>
   <a href="名山藏_page77.html">
    77
   </a>
   <span class="current-page">
    78
   </span>
   <a href="名山藏_page79.html">
    79
   </a>
   <a href="名山藏_page80.html">
    80
   </a>
   <a href="名山藏_page81.html">
    81
   </a>
   <a href="名山藏_page82.html">
    82
   </a>
   <a href="名山藏_page83.html">
    83
   </a>
   <span>
    ...
   </span>
   <a href="名山藏_page79.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
