<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 422 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 422 页/共 1316 页</h1>
    <div class="content">○予军营病故补用副将孙荫槐恤典如例。早事　　

○旌表未嫁殉夫烈女、山东蓬莱县翰林院侍讲慕荣干女直隶南皮县举人张元来聘妻慕昌溎。现月　　

○壬午。谕军机大臣等、电寄李鸿章。二十二十一日连接周德润冬东二电奏。法使因者兰被劫。界务亟求脱卸。周德润等与之拟订六条。暂为结束。又请展限数年。俟越界肃清。再由法照会续勘。其六条所订。毋庸改正之旧界。拟立节略绘图。应行改正。而意见不同处所。记明。俟后补勘。就此暂结。本无不可。但让地数十里。设埠通商之说。彼始终不露一字。此次第六条。但云改正处所商酌。并未言明何时。亦属含混之词。此节必须及时豫筹。况桂界续勘。办理亦须一律。著李鸿章统合全局。详细酌度。应否照议暂缓。抑或另议办法。饬令趁此并议之处。于日内迅速电覆。再降谕旨。电寄　　

○旌表节妇浙江山阴县从九品李以炳妻言氏、湖南甯乡县游击许承沛妻周氏。摺包　　

○癸未。世宗宪皇帝忌辰。上诣寿皇殿行礼。遣官祭泰陵。内

记

　　

○护理四川总督游智开奏、匪党劫狱焚署。请将不能豫防之知县革职。得旨、梁积楩著即行革职。仍勒限将逃匿余匪。并逸犯林管事等、按名拏获。分别惩办。摺包　　

○陕甘总督谭钟麟等奏、官军查拏野番出力。暨阵亡员弁。请分别奖恤。得旨、仍著将善后事宜。妥为办理。以安边圉。阵亡之参将钟德标、都司孙良贵、均著照所请分别从优议恤。所有出力员弁。准其酌保数员毋许冒滥。摺包　　

○予军营病故。副将张艺胜、参将陈尚文恤典如例。早事　　

○旌表贞女湖南湘乡县成钟氏。东华续录　　

○甲申。谕军机大臣等、昨据游智开奏、遵查民教被伤人数。及现办情形一摺。已批令饬查教民被毁房屋。并严拏首犯王明堂等按律惩治矣。此案教首罗元义因渝民蓄怨往寻。豫纠痞匪乱殴。致渝民被伤二十二人。伤毙十一人。该教首自有应得之罪。惟查核起衅情节。该处民人。倚仗公忿。首发难端。致有互殴之事。罗元义家。亦伤八人。且远近闻风效尤。铜梁大足两县。亦有打教情事。此等衅端。首犯。若不严拏惩治。不独无以服罗元义之心。实于地方民风。大有关系。著刘秉璋督饬所属。务将王明堂石开阳二犯。严密查拏到案。与罗元义质证明确。持平办理。毋得专归咎于罗元义一人。致纵舍内奸。轻开外衅。是为至要。其先事疏于防范。临时未能弹压之地方官。并著查明参奏。刘秉璋未到任以前。即著游智开迅速妥办。毋稍偏袒。将此由六百里谕知刘秉璋、并传谕游智开知之。洋务　　

○又谕、电寄周德润等、东电所奏。与法使议明六条。均照所议行。东电所奏展限一说。著毋庸议。电寄　　

○乙酉。钦奉慈禧端佑康颐昭豫庄诚皇太后懿旨。前于四月闲。派醇亲王奕譞、巡北洋海口。因该亲王远涉风涛。实深眷念。皇帝亦时切廑系。故于召见时谕知欲派宫监带领御医全顺随往。以时调护。当据该亲王面称总管太监李连英、人极谨饬请派随往。迨回京时召见该亲王。询以李连英有无招摇情事。据称该总管太监。沿途小心伺应。均与府中随往太监无异。绝无丝毫干预外事。兹据御史朱一新奏、遇灾修省。豫防宦寺流弊一摺。意以李连英随该亲王前往。恐蹈唐代监军覆辙。危辞耸听。已属儗不于伦。又谓近来各省水灾。朝廷不无过举。未能感召天和。一若因此一事。竟致咎徵。尤属附会不经。我朝优礼近支亲藩。宫廷太监。赍送往来。系属常有之事。此次该亲王巡阅洋面。迥非寻常差使可比。特派太监带领御医随行。尤系深宫眷注体恤之意。于公事毫无干涉。该御史既未悉内廷规制。又复砌词牵引。语多支离。姑置勿论。惟所称李连英随至天津。道路哗传。士庶骇愕。与该亲王面奏各语。大相径庭。是否确有实据。又称深宫或别有不得已之苦衷。语意尤不可解。以上两节。著朱一新明白回奏。不得稍涉含混。另片奏、出治之原。莫先无逸。图治之要。莫切求言等语。自垂帘听政以来。二十余年。无时无事。不以国计民生为念。忧勤惕厉。惟日孜孜。从未敢稍自暇逸。此天下臣民所共见。至言官条陈事件。无不虚衷采择。惟言之用否。总以是非为衡。其是者固必立见施行。即或摭拾浮词。无关紧要。但使其心无他。亦可存而不论。至于托名忠谠。肆口妄言。或植党营私。或违道干誉。若不予以惩儆。必至颠倒是非。紊乱朝政。况现在言路。并无阻塞。即因陈奏失当获咎之员。朝廷宽大为怀。亦多宥其既往。酌量录用。总之听言行政。悉秉大公。正不在屡下诏书。徒饰观听也。该御史所请明降谕旨之处。应毋庸议。现月　　

○谕内阁、巡视中城御史祥祐等奏、五城水会绅董获盗保举。请规复旧章一摺。著吏部议奏。现月　　

○谕军机大臣等、有人奏、管带巢湖炮船副将刘登玉。缉捕废弛。于县城内广置房屋。移居其地兵勇缺额。不事巡缉。本年钟庙地方。商船屡次被劫。炮船置若罔闻。该商求其追缉。竟令员弁殴伤事主。请饬查办等语。所奏如果属实。亟应从严参办著曾国荃、阿克达春、确切查明。据实具奏。毋稍徇隐。至该处炮船管带。应否定限更换。并著酌量办理。原摺均著钞给阅看。将此谕知曾国荃、并传谕阿克达春知之。寻奏、副将刘登玉。自接管巢湖炮船以后。奋勉从公。尚无贻误。惟在差多年。劳苦已久。精力不无竭蹶。此次被参各款。均查无实据。应请免其置议。惟该副将办事精力既不如前。未便稍涉迁就。业经撤去差使。以示薄惩。报闻。摺包　　

○又谕、有人奏、浙江道员马驷良、总办纲盐局务。与徽商苏宝善、何万裕等、互相句结。重斤越销。擡价抗课。常在何万裕住宅饮酒赌博。并有因案得赃情事等语。局员办理盐务。宜如何洁清自爱。恪守定章。岂容贪纵营私。病商滋弊。著卫荣光按照所参各款。提案彻查。如果属实。即行从严参办。不得稍涉徇隐。前经叠次谕令各省。将各局严行裁汰。节省糜费。盐务系运司专责。本不必另设局员。转多弊混。该省所设纲盐局。自应及时裁撤。并著体察情形。据实具奏。毋稍瞻顾。原片著钞给阅看。将此谕令知之。现月　　

○又谕、巡视中城御史祥祐等奏、近来窃贼肆行。多由城上缒下。各城堆拨。竟无兵丁直宿。请饬严查整顿等语。著步军统领、八旗都统、查城大臣、严定章程。力加整顿。责令分段看守。毋稍疏懈。现月　　

○刑部奏、司狱升途壅滞。请酌量变通。年满后升为额外主事。允之。随手　　

○予曾著战功伤发病故。洋将日意格恤金。摺包　　

○赏普济堂功德林两处小米三百石。加赏五百石广仁堂。小米三百石。卢沟桥粥厂粟米四百石。资善堂暖厂粟米三百石。　　

○丙戌。秋分。夕月于西郊。遣庄亲王载勋恭代行礼。外记　　

○两广总督张之洞奏、遵旨清丈沙田升科。援案给照请饬部颁发。及早勘办。如所请行。摺包　　

○丁亥。谕军机大臣等、前据户部奏、津海关税厘收数悬殊。请将关道周馥交部严议。经吏部议以革职。旋据李鸿章奏、税厘原属两事。收数不能按结相符。其中确无弊混。请饬部更正免议。当交部覆核具奏。兹据奏称、税厘悬殊。由户部从严奏参。系上年奏案。该部按册核对。收数悬殊。所以援案奏参。今李鸿章奏称税厘系属两事。多寡不能相符。自系实在情形。现据该关续报增收厘数六万余两。其前两结亏短银三万余两。应免其赔缴等语。洋药税厘两项。既非同时并徵。彼此收数多寡。自难专按本结计算。现经核明厘数。并无短少。所有周馥参革之案。即著撤销。现月　　

○戊子。钦奉慈禧端佑康颐昭豫庄诚皇太后懿旨。御史朱一新明白回奏一摺。据称前奏不得已之苦衷一语。即系仰测深宫体恤醇亲王。因令宫监随行之意。至李连英随往天津。道路哗传士庶骇愕一节。风闻醇亲王不受北洋所派座船。该太监遂乘之。沿途办差者。误谓王舟。骇人观听。该太监一不详慎。流弊遂已至斯等语。因召见醇亲王奕譞面询。据称由通至津。李鸿章派来座船一只。该亲王乘坐。又备船一只。系护卫等乘坐。李连英与随行府中太监等所乘系常船数只。其伙食船只。系李鸿章出资豫备派令随行。并无沿途地方办差之人。亦无误认之事。是该御史风闻不实。确无疑义。我朝优待谏臣。广开言路。凡前代秕政。悉就蠲除。朱一新所奏、如仅止李连英一人之事。无论如何诬枉。断不因宫监而加罪言官。惟该御史既料及内侍随行。系深宫体恤之意。何以又目为朝廷过举。且当时并不陈奏。迨事过数月。忽牵引水灾砌词妄渎。于垂帘以来。救灾恤民。有加无已至意。全无体会。应如何补救民艰。亦无建白。徒以虚诞之辞。希图耸听。一加诘问。自知词穷辄以书生迂拘。强为解免。是其才识执谬。实不足胜献替之任。朱一新著以主事降补。其前次片奏留中两次摺件。均著掷还。嗣后近支亲藩。遇有外差。内廷派令御前总管太监等随行。绝不干预公事。外廷臣工。不必妄生拟议。至诸臣陈奏事件。总应专就本事剀切敷陈。若仅取快词锋。不顾事理。势必藉端立说。以遂其倾轧之私。即如从前茂林庆林侵占官地。本有应得之罪。而余上华参摺。牵入祷雨无灵。张佩纶谓朝廷慰留王文韶。是日即致地震。彼时从宽未加责饬。以致相习成风。至今未已。殊于整饬纪纲。实事求是之意。大相剌谬。此后各省偶遇偏灾。或民隐未能上达。或膏泽未能下逮。以及不肖官吏种种弊端。均当切实上陈。以副兼听。并观之意。至朝廷或有阙遗。及臣工确有过失。均著就本事立时论奏。傥于事后挟私臆测。附会灾祥。除原奏不准行外。定必加以惩处。以为妄言者戒。将此通谕内外大小臣工知之。现月　　

○以办理洋务尤为出力。予江苏候补道谢元福奖叙。摺包　　

○旌表奉母不嫁。卒以身殉山东历城县孝女江苏候补知县申天骐女申氏。过门守节湖南湘乡县葛镇泉聘妻贺氏。摺包　　

○己丑。谕军机大臣等、成孚奏、本年入秋以后。险工叠出。款项不敷。恳请南岸添拨银八万两。北岸添拨银四万两等语。著边宝泉督饬藩司。于历年节省防险项下。如数提拨。并将前款未清银两。于霜清以前。全数拨给。成孚务当督饬在工员弁。核实支放。即将各工妥筹修守。务臻稳固。将此各谕令知之。现月　　

○庚寅。两江总督曾国荃等奏、请奖励拏获匪犯之出力员弁。得旨、仍著督饬地方文武。严拏逸犯鲍官同等、务获究办。所有此次出力员弁。准其并案择尤请奖。毋许冒滥。摺包　　

○协修官李翘燊恭纂　　

总纂官熊方燧恭辑监修总裁世恭阅二签五月十一日正总裁那月日专司藳本陆恭覆阅癸丑四月初四日　　

徐月日　　

荣月日副总裁唐月日　　

宗室宝恭阅三签九月初十日

　　

陈恭阅三月十二日　　

熙月日　　

郭恭阅十月二十一日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之二百三十二　　

光绪十二年。丙戌。九月。辛卯朔。上诣乐寿堂。问慈禧端佑康颐昭豫庄诚皇太后安。至癸卯皆如之。记注　　

○谕内阁。庆裕等奏。沿河被水灾黎。请发仓抚恤一摺。本年秋闲。奉天辽河巨流大凌等河。因连日大雨。山水暴发。同时盛涨。平地水深数尺。田禾淹没。人口伤毙。田庄台一带。被灾尤甚小民荡析离居。深堪悯恻。现经庆裕等捐拨银两。分别设法拯救。即著将该省各州县存储仓谷。酌量拨发。遴员会同地方官确查户口。核实散放。俾资接济。钦奉慈禧端佑康颐昭豫庄诚皇太后懿旨。著将本年万寿节内务府应进银一万两。拨为奉天赈济之用。钦此。庆裕等即当仰体圣慈轸念民艰。有加无已至意。督饬各员分投散给。务使实惠均沾。毋任稍有弊混。此项银两未到以前。即著该将军等先行筹款垫发。勿稍迟延。俟内帑解到。再行归款。现月　　

○又谕。李秉衡奏、特参知县各官等语。广西贺县知县孙浤泽。当地方灾祲之后。并不加意抚循。任意妄为。苛派勒罚。著即行革职。以为罔恤民艰著戒。试用知县王金钊。委买平粜谷米。购运迟延。玩视要公。著以县丞降补。并著李秉衡查明该二员。如有亏挪浮冒情弊。再行从严参办。现月　　

○谕军机大臣等。礼部奏。朝鲜国王李熙遣官赍咨赴部恳请代奏。钞咨呈览一摺。察核咨内所称去月忽有奸细捏造文凭一事。此必乐祸之徒。为构闲之计。应永远作为废纸。现已饬令外署。将此意照会各国公使。仍钩核奸细。锄除乱萌。并于天朝恩庇覆载。披沥详陈。情词肫恳。朝鲜恪守侯度。二百余年。罔有携贰。频岁以来。内忧不靖。外患相寻。均经天朝派兵飞渡。护持弹压。危而复安该国感恩戴德。断不应忽生变计。自外生成。此次文凭一节。如果实有其事朝廷定即兴师问罪。今既据查明。实系小人捏造。一闻此事。举朝惶悚。具见真心服事之忱。深堪嘉许。惟自来立国之道。全在君臣同德。内政肃清。虽有小人。无从造言作伪。我朝优待属藩。视同一体。朝鲜密迩畿辅。尤与内地行省无异民情之向背。政治之得失。一一难逃洞鉴。而整军经武。剔蠹除奸。尤属休戚相关。不容膜视。嗣后该国王务当屏斥邪佞。亲近贤臣。矢恪恭翼戴之实心。为长治久安之至计。庶几永靖疆圉。克保宗祊用副中朝奠安藩服有加无已之殷怀。于该国王有厚望焉。著礼部传谕该国王知之。洋务档　　

○山西巡抚刚毅奏。遵谕兴办躔金地方屯田事宜。其要有三。一曰分段。套外地方。西则躔金和永牛坝上下。东则后套沙忽庙左右。均属适中之地。于此分为二段。拨兵分扎。且耕且练。无失寓兵于农之意。二曰修渠。西山觜南有珊瑚湾河道。拟于湾之东北。建筑一坝。多开支渠。则乌拉前山之前。全可浇灌。其躔金后套各渠。官为修浚。各处旧商界内支渠。仍令各商修理。三曰设官。口外地方辽阔。势难兼顾。拟设文武官各一员。驻扎躔金。专理兵屯商屯事务。并拟裁撤树军。挑练屯兵。概行试办三年。如有明效。然后著为定章。下所司议。摺包　　

○浙江巡抚卫荣光奏、浙江漕粮。难办河运。得旨。河运加增米石。系为慎重漕务起见。必应及时筹措。逐渐扩充。刘秉璋前奏亦有俟江苏试办数年。再行筹办之语。现虽未能即时试行。仍著卫荣光悉心筹画。设法变通。不得以创办为难。藉词诿卸。摺

包

　　

○护理广西巡抚李秉衡奏。请速拨的饷。协济边军。得旨。已由户部指拨广东等省协饷谕令张之洞等赶解并传谕该护抚知之。摺包　　

○旌表年逾百岁浙江参将刘召棠母张氏。早事　　
</div>
    <div class="pagination">
<a href="清实录光绪朝实录_page421.html">上一页</a><span>...</span><a href="清实录光绪朝实录_page417.html">417</a><a href="清实录光绪朝实录_page418.html">418</a><a href="清实录光绪朝实录_page419.html">419</a><a href="清实录光绪朝实录_page420.html">420</a><a href="清实录光绪朝实录_page421.html">421</a><span class="current-page">422</span><a href="清实录光绪朝实录_page423.html">423</a><a href="清实录光绪朝实录_page424.html">424</a><a href="清实录光绪朝实录_page425.html">425</a><a href="清实录光绪朝实录_page426.html">426</a><a href="清实录光绪朝实录_page427.html">427</a><span>...</span><a href="清实录光绪朝实录_page423.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
