<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 438 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 438 页/共 523 页</h1>
    <div class="content">○甲戌。谕内阁。昨据秀宁、甘家斌、吴椿、会衔、西琅阿单衔、参奏光禄寺署正花良阿各一摺。又秀宁附片陈奏西琅阿为子请托一事。除将花良阿解任、交刑部审讯外。当令军机大臣传到秀宁、西琅阿、甘家斌、吴椿、及署正春林等、秉公查问。兹据查明具奏。朕核其情节。西琅阿先任光禄寺少卿伊子奎龄、照例回避。嗣西琅阿升任后。向秀宁请托欲将奎龄照题选兼补旧案奏留。秀宁祇将奎龄留补选缺。西琅阿疑系豫为花良阿升补题缺地步。此次升任光禄寺卿。遂挟嫌报复查出花良阿提调情敝□大。始欲参奏。继又欲勒令告病。并将伊子现未得缺、亦令花良阿等缺之言。向春林等面述。西琅阿已离光禄寺之任。其子或题或选。本不应嘱托干求。至为伊子报复、辄于所属司员前宣言无忌。尤为舛谬。西琅阿著交部严加议处。至各部院奏留回避在先之员。系常有之事。秀宁将奎龄奏明专补选缺。并未徇西琅阿之嘱。后西琅阿查出花良阿情敝□大。秀宁答以查明再办。旋即会同甘家斌等参奏。亦无不合。惟西琅阿向伊请托。不即时将西琅阿参奏。是其错误。秀宁著交都察院察议。各部院堂官、理宜同寅协恭。和衷共济。不宜各存意见。挟忿互争。于政事何益乎。　　

○乙亥。谕内阁、御史萧镇奏工部宝源局匠役停炉误铸、挟制官长、请严行惩创、并钱法侍郎因循不奏、请上□日查办一摺。工部宝源局匠役。欲分调剂炉头料钱。互相争闹。系五月初旬之事。该监督不能弹压。许以回堂分给。该堂官派员前往晓谕。该匠役复敢恃众逞刁。守闭厂门先后将派员放出。该钱法侍郎、彼时即应据实奏闻。查拏惩办。乃佛住等于五月十六日朦混奏请。将料钱分给匠役。以图将就了事。该匠役等益肆无忌惮。复逼令炉头代还借项。至六月初六日户局匠役、亦闻风效尤。将炉头围绕逼胁。勒分钱文。经成格等奏请严拏。交部审办。此后朕屡次召见佛住、吴烜、分别询问工局近日情形。该侍郎等均以安静无事回奏。于该匠役等滋事、始终无一字奏及。直至于今。工局仍有停铸未开之炉。经御史萧镇访闻参奏。是该侍郎等既经朦混于前。又复欺饰于后。佛住、吴烜、始则畏葸无能。继则将就朦蔽。俱著交都察院严加议处。一二日内即行具奏。其监督良禧、马瑞辰、周维垣、并派往晓谕之司员柏龄额、周廷授、俱著军机大臣传讯具奏。至户局匠役、祇于围逼炉头。在大使厅前喧闹。工局匠役、公然守闭厂门。将司官扣留。尤属目无法纪。著英和带同番役。即刻前往宝源局、立将滋事为首之匠役贾喜子等、拏交刑部。严审治罪。　　

○赏已革兵部尚书初彭龄。笔帖式延丰、工部主事。充宝源局监督。　　

○丙子。上御勤政殿听政。　　

○命左春坊左赞善陈官俊、在上书房行走。　　

○缓徵直隶博野、祁、深、武强、饶阳、安平、六州县、旱灾历年节欠额赋。　　

○丁丑。上幸万寿山。　　

○谕内阁、钱局匠役、系微末小人。贪得无厌。是其常态。全在该侍郎等平日督率监督申明约束。此次工局增复料钱。本系赏给炉头之项。该匠役等妄生觊觎。即属不安本分。自当立予责处枷示。俾知惩创。佛住等率领司员赍上□日发交阅看。办理已失之软弱。及该匠役等仍不遵奉。将该司员监督等留于局内、关闭局门。求索不已。其时并欲该侍郎等到局。设佛住等进局。亦被遮留。更复成何事体。该匠役等似此贪昧肆妄。佛住等并不据实奏交刑部治罪。辄将增复料钱、朦混奏请酌成分给。调停了事。朕屡次召见。询问工局情形。佛住等均奏称极为安静。希图掩饰。实属因循疲玩已极。似此庸碌具臣。断难姑容。佛住、吴烜、著照部议即行革职。以为满汉侍郎不实心任事者戒。　　

○调工部右侍郎普恭、为吏部右侍郎。以都察院左副都御史诚安、为工部右侍郎。转吏部右侍郎戴联奎、为左侍郎。调工部右侍郎王鼎、为吏部右侍郎。刑部左侍郎陈希曾、为工部右侍郎。转刑部右侍郎帅承瀛、为左侍郎。调仓场侍郎朱理、为刑部右侍郎。以内阁学士陈观、为仓场侍郎。　　

○调镶蓝旗汉军副都统百顺、为镶蓝旗满洲副都统。以头等侍卫安成、为镶蓝旗汉军副都统。　　

○休致大学士庆桂卒。遣贝勒奕绍带领侍卫十员。往奠茶酒。予祭葬。谥文恪。　　

○戊寅。刑部奏、核议贵州苗民陈阿哈勒毙服兄一案。得上

□日、此案陈阿哈、因大功堂兄陈阿娄、强奸其妻小李氏已成。听从伊母老李氏将陈阿娄谋勒毙命。陈阿娄本系乱伦应死罪犯。该犯激于义忿。听从母命、将其勒毙。与无故逞凶者不同。陈阿哈著改为斩监候。余依议。　　

○钦差户部尚书景安等、奏参甘肃前任总督那彦成商同藩司浮销赈银、并运送粮石脚价、朦混具奏各情敝□大一摺。得上□日、著托津、禧恩、驰驿前赴保定。传上□日将那彦成革职拏问解京。交大学士户部刑部会同严审定拟具奏。那彦成之子容照容恩俱著革职。　　

○命吏部员外郎张輶、提督贵州学政。　　

○以河南巡抚方受畴、为直隶总督。调江西巡抚阮元、为河南巡抚。以直隶布政使钱臻、为江西巡抚。调山西布政使姚祖同、为直隶布政使。以山西按察使习振翎、为布政使。雁平道富纶、为按察使。　　

闰六月。己卯朔。奉恩将军咸龄、因病告退。以其子梦麟、袭职。　　

○庚辰。旌表守正捐躯河南永宁县民孟道士妻张氏。　　

○癸未。旌表守正捐躯四川卭州民梁银刚妻苏氏。　　

○甲申。上幸静明园。诣龙神庙拈香。　　

○丙戌。以兵部左侍郎顾德庆、为浙江乡试正考官。翰林院编修李振庸、为副考官。詹事府詹事吴其彦、为江西乡试正考官。翰林院编修林则徐、为副考官。修撰龙汝言、为湖北乡试正考官。浙江道御史史谱、为副考官。　　

○己丑。谕内阁、钱局专司鼓铸。部库专司收纳。定例于防敝□大之道。最为周密。近年来卯钱解库。银库以房座不敷为词。并不按批收贮。因循疲玩。实属违例。嗣后月铸卯钱。著全收。不准存留局中。以杜敝□大混。若银库房座实在不敷。本年户部内务府议准御史萧镇条奏、遇有内务府工程。以钱银各半放给。著三库内务府钱法堂会同酌议。嗣后每月局铸卯钱。分解部库若干。分解内务府若干。其现在户局积存钱二十六万余串。亦著均匀分解。核定成数。奏明遵照办理。　　

○庚寅。上幸万寿山。　　

○谕内阁、方受畴等奏、武陟县应筑拦黄土埽工程、并筹备防料物、恳恩借项办理一摺。豫省武陟县拦黄埝向系民修。兹据方受畴等查明该处近因河溜逼刷。堤根生险。应于镶筑顺堤护埽补还原堤加筑后戗之外。再盘镶埽段作为托坝。并添购防备料物。以资抢护。工要费繁。民力猝难集事。加恩著照所请。将估修工料银五万四千九百一十两零、准其先于该省司库存贮节年地丁银内动支给领。克期兴办。其备防料物。责令全数购买堆贮。如本年伏秋汛无须动用。即留为下年岁修之需。所借银两。在河北彰德卫辉怀庆三府所属各州县地粮内、分作四年摊徵归款。　　

○赏热河被水官兵房屋修费。　　

○辛卯。以河南按察使琦善、缉匪认真。赏花翎。知府特通阿等、升叙有差。　　

○缓徵陕西定远厅、本年水灾未完耔种。　　

○癸巳。续纂秘殿珠林石渠宝笈成。南书房行走尚书英和等、赏赉有差。并下部议叙。　　

○甲午。上御勤政殿听政。　　

○谕内阁、本日都察院奏、据山东商人高恒立呈控沂水蒙阴两县枭匪聚众抢夺。自十八年十二月、至本年五月戕毙巡役割耳挖眼、以及抢店毁埝、截劫派买、掳辱妇女、控告到官者。共有七十二案。陈预于十九年九月到山东巡抚之任。其前此地方废弛。尚得诿为同兴之咎。陈预接任将及二年。地方凶徒、恣行不法。至于如此。伊谁之辜。无怪饬缉要犯日久不获。刘玉漋匿境一年。茫无觉察。及究出祝刘二逆。窝留踪迹。又不能迅速成擒。一味因循怠玩。毫无整顿。封疆大吏所司为何事乎。方受畴巡抚河南。与陈预均在十八年之后。豫省拏获红胡匪徒审明严办者。共有七百余名。奸宄敛戢。闾阎安枕。特将伊擢授总督。其委往督缉之臬司琦善、亦赏戴花翎。随同出力府县各员。并准令登诸荐牍。奋发有为者、赏以旌功。委靡不振者、亦罚以当罪。陈预著革去花翎。降为三品顶带。责令戴罪自赎。勉力速拏要犯。以盖前愆。该商人呈递枭匪扰害地方节略。著发交阅看。令其自知愧耻。所有沂蒙二县各案枭匪。即督饬文武员弁。勒限按名捕获。严审定拟具奏。该抚经此次训诫之后。傥仍不知愧奋。废弛怠玩。必当重治其罪。不能姑恕。言出法随。决不容此庸劣具臣、贻误封疆。慎之。　　

○又谕、现在＜口英＞咭唎国遣使入贡。该使臣等到京后、城内居住会同四译馆。城外居住洩水湖公馆。著派护军统领秀宁、格布舍、各带章京十员。护军一百名。在于该使臣馆舍外。昼夜巡查看守。严禁该夷人等、擅自出入。不许内地居民私往窥视。如不遵者。即行锁拏。奏交刑部治罪。其赴礼部筵宴时。并著该护军统领、带领章京护军等、严行弹压。用昭整肃。　　

○以降调都察院左都御史茹棻、为内阁学士。兼礼部侍郎衔。　　

○以太仆寺卿明兴阿、为都察院左副都御史。光禄寺少卿良辅、为光禄寺卿。　　

○乙未。谕内阁、永祚奏、请捐廉添建狱房一摺。盛京刑部。原设监狱。近因讼案繁多。人犯不敷羁禁。自应奏明添建。永祚请捐廉办理。将估需银两分作三十年扣还。所见太小。甚属猥琐。永祚著传上□日申饬。所有此项添建狱房更房。即著普恭常显会同盛京工部动项修建。工竣核实报销。其请添禁卒二十名。并著准其增设。　　

○丁酉。旌表守正捐躯安徽宿州民王押妻杜氏。　　

○戊戌。上幸万寿山。　　

○谕内阁、本日朕恭阅圣祖仁皇帝实录。康熙二十六年。宗人府题、多罗平郡王纳尔图、打死无罪人罗米、又折杨之桂、菩萨保、二人手足。应革王爵监禁。得上□日、纳尔图著革去王爵。免其监禁。钦此。因思上年冬闲礼亲王昭梿、将其属下庄头人等、禁押府内、非刑酷虐。经管理宗人府王公军机大臣刑部会同审明。革去王爵。拟以圈禁三年。朕彼时未曾记忆此上□日。以绵课等系照例定拟。即依所拟行。今思纳尔图从前打死平人。又折二人手足。尚恩免监禁。昭梿虽滥用非刑。其被虐之人。究未毙命。较之纳尔图尚觉稍轻。朕敬承家法。著加恩将昭梿释放宁家。　　

○以左春坊左庶子顾皋、为陕西乡试正考官。兵部员外郎李振祜、为副考官。内阁学士汤金钊、为江南乡试正考官。刑部员外郎陆言、为副考官。　　

○己亥。予巢□刀办四川瞻酋阵亡守备王舜年、千总阮廷麟、外委蒋玉琪、王彦林、前锋校成惠、屯外委沙格只木撒思等、祭葬世职。兵丁达冲阿等、三十二名、赏恤如例。　　

○庚子。谕内阁、那彦成前在陕甘总督任内、与已故藩司陈祁、商同挪移赈银。并捏奏捐廉等情。前经大学士等会讯、俱已供认。惟陈祁提入内署银二万四千两。尚无著落。现在降上□日确查。将那彦成监禁。听候拟罪。惟闻伊母到京患病沉笃。那彦成系大学士阿桂之孙。十八年巢□刀办滑城贼匪。亦有微劳。伊系独子。经伊母守节抚孤。至于成立。朕不忍令其母子两地摧心。特破格施恩。给那彦成十日之假。令其回家省视伊母。如十日期内。伊母病已痊愈。仍令进监待罪。傥伊母病有不测。准其在家穿孝数日。再赴刑部监禁。著刑部侍郎成格、将此上□日宣谕那彦成、即带伊回家。另派刑部满汉司员各一人。在伊家住宿看守。其住宅前后、著步军统领衙门派兵十名。加意巡逻。不准那彦成出门与外人相见。亦不准外人前往看视。　　

○又谕、廉善贵庆两人。均由科甲出身。其资格才具。亦属相等。本年廉善因母病奏请来京省视。朕允其所请。其时适有礼部侍郎缺出。即将伊补授。上年贵庆自称染患痰疾。因闻母病增剧。动履需人。奏恳解任回旗调理。到京后、旋即销假。授为刑部侍郎。嗣察出贵庆前病系属假托。希冀留京补用。是以将伊降补奉天府府尹。此二人一系据实陈情。一系捏词欺饰。真伪不同。故黜陟亦异。朕办理庶务。一秉大公。并非意存轩轾也。将此通谕内外臣工知之。　　

○壬寅。调吏部尚书章煦、为礼部尚书。礼部尚书戴均元、为吏部尚书。　　

○以服阕总兵官李东山、为直隶天津镇总兵官。　　

○癸卯。上幸静明园。诣龙神庙拈香。　　

○旌表守正捐躯四川江津县民罗才高妻陈氏。　　

○免直隶安、宁晋、新河、三州县、洼地上年额赋。　　

○甲辰。谕内阁、魏粹一犯与夥盗共二十二人。乘夜爬进漳浦县城。行劫蔡本猷当铺。入室搜赃。罪应斩决。该犯爬越进城。较白昼混入城门、及行劫后越城逃出者。尤为藐法。魏粹著即处斩。仍枭首示众。以儆凶顽。嗣后有爬越入城行劫罪应斩决者。俱著照此例。加以枭示。其失察此案夤夜越城之官员兵丁。并著查明分别参处责革。　　

○旌表守正捐躯四川江津县民谭奇麟妻段氏。　　

○乙巳。上诣大高殿行礼。时应宫拈香。　　

○还宫。　　

</div>
    <div class="pagination">
<a href="清实录嘉庆朝实录_page437.html">上一页</a><span>...</span><a href="清实录嘉庆朝实录_page433.html">433</a><a href="清实录嘉庆朝实录_page434.html">434</a><a href="清实录嘉庆朝实录_page435.html">435</a><a href="清实录嘉庆朝实录_page436.html">436</a><a href="清实录嘉庆朝实录_page437.html">437</a><span class="current-page">438</span><a href="清实录嘉庆朝实录_page439.html">439</a><a href="清实录嘉庆朝实录_page440.html">440</a><a href="清实录嘉庆朝实录_page441.html">441</a><a href="清实录嘉庆朝实录_page442.html">442</a><a href="清实录嘉庆朝实录_page443.html">443</a><span>...</span><a href="清实录嘉庆朝实录_page439.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
