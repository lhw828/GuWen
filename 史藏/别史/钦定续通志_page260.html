<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 260 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 260 页/共 284 页
  </h1>
  <div class="content">
   叶适　　　　戴溪　　　　蔡幼学
　　吕祖谦字伯恭尚书右丞好问之孙也自其祖始居婺州祖谦之学本之家庭有中原文献之传长从林之竒汪应辰胡宪游既又友张栻朱熹讲索益精初以荫入官后举进士复中博学宏词科调南外宗教丁内艰居明招山四方之士争趋之除太学博士时中都官待次者例补外添差教授严州寻复召为博士兼国史院编修官实録院检讨官轮对勉孝宗留意圣学且言恢复大事也规模当定方略当审陛下方广揽豪杰共集事功臣愿精加考察使之确指经画之实孰为先后俾尝试侥幸之説不敢陈于前然后与一二大臣定成算而次第行之则大业可复矣召试馆职先是召试者率前期从学士院求问目独祖谦不然而其文特典美尝读陆九渊文喜之而未识其人考试礼部得一卷曰此必江西小陆文也揭示果九渊人服其精鉴主管台州崇道观越三年除秘书郎国史院编修官实録院检讨官以修撰李焘荐重修徽宗实録书成进秩面对言曰夫治体必上下内外不相侵夺而后安乡者陛下以大臣不胜任而兼行其事大臣亦皆亲细务而行有司之事外至监司守令职任率为其上所侵而不能令其下故豪猾玩官府郡县忽省部掾属凌长吏贱人轻柄臣平居未见其患一旦有急谁与指麾而伸缩之邪如曰臣下权任太重惧其不能无私则有给舍以出纳焉有台谏以救正焉有侍从以询访焉傥得端方不倚之人分处之自无専恣之虑何必屈至尊以代其劳哉陛下于左右虽不劳操制苟玩而弗虑则声势浸长趋附浸多过咎浸积内则惧为陛下所遣而益思壅蔽外则惧为公议所疾而益肆诋排愿陛下虚心以求天下之士执要以总万事之机勿以图任或误而谓人多可疑勿以聪明独髙而谓智足徧察勿详于小而忘逺大之计勿忽于近而忘壅蔽之萌又言国朝治体有逺过前代者有视前代为未备者夫以寛大忠厚建立规模以礼逊节义成就风俗此所谓逺过前代者也然文治可观而武绩未振名胜相望而干略未优故虽昌炽盛大之时此病已见是以元昊之难范韩皆极一时之选而莫能平殄则事功之不竞从可知矣臣谓今日治体视前代未备者固当激厉而振起逺过前代者尤当爱防而扶持先是书肆有书曰圣宋文海孝宗命临安府校正刋行学士周必大言文海去取差谬恐难传后盍委馆职铨择以成一代之书孝宗以命祖谦遂断自中兴以前崇雅黜浮类为百五十卷上之赐名皇朝文鉴诏除直秘阁时方重职名非有功不除中书舍人陈骙【按宋史误作陈揆今据叶绍翁四朝闻见録改正】駮之孝宗批旨云馆阁之职文史为先祖谦所进采取精详有益治道故以宠之可即命词骙不得已草制寻主管冲祐观明年除著作郎兼国史院编修官以疾请祠归卒谥曰成祖谦学以关洛为宗而旁稽载籍不见涯涘心平气和不立崖异一时英伟卓荦之士皆归心焉少卞急一日诵孔子言躬自厚而薄责于人忽觉平时忿懥涣然冰释朱熹尝言学如伯恭方是能变化气质其所讲画将以开物成务既卧病而任重道逺之意不衰修读诗记大事记皆未成书考定古周易书説阃范官箴辨志録欧阳公本末皆行于世子延年
　　蔡元定字季通建州建阳人生而頴悟八嵗能诗日记数千言父发博览羣书号牧堂老人以程氏语録邵氏经世张氏正蒙授元定曰此孔孟正脉也元定深涵其义既长辨析益精闻朱熹名往师之熹叩其学大惊曰此吾老友也不当在弟子列遂与对榻讲论诸经奥义每至夜分四方来学者熹必俾先从元定质正焉太常少卿尤袤秘书少监杨万里聨疏荐于朝召之以疾辞时韩侂胄擅政设伪学之禁以空善类台谏承风専肆排击然犹未敢诵言攻朱熹至沈继祖刘三杰为言官始连疏诋熹并及元定未防谪道州州县捕元定甚急元定闻命不辞家即就道熹与从游者数百人饯别萧寺中坐客兴叹有泣下者熹防视元定不异平时因喟然曰友朋相爱之情季通不挫之意可谓两得矣元定赋诗曰执手笑相别无为儿女悲众谓宜缓行元定曰获罪于天天可逃乎同其子沈行三千里脚为流血无防防见言面至舂陵逺近来学者日众有名士挟才简傲非笑前修者亦心服谒拜执弟子礼甚恭人为语曰初不敬今纳命爱元定者谓宜谢生徒元定曰彼以学来何忍拒之若有祸患亦非闭门塞窦所能避也贻书训诸子曰独行不愧影独寝不愧衾勿以吾得罪故遂懈其志一日谓沈曰可谢客吾欲安静以还造化旧物阅三日卒侂胄既诛赠迪功郎赐諡文节元定于书无所不读于事无所不究义理洞见大原下至图书礼乐制度无不精妙古书竒辞奥义人所不能晓者一过目辄解熹尝曰人读易书难季通读难书易熹疏释四书及为易诗传通鉴纲目皆与元定往复参订啓防一书则属元定起藳学者尊之曰西山先生所著书有大衍详説律吕新书燕乐原辩皇极经世太濳虚指要洪范解八阵图説熹为之序子渊沈皆躬耕不仕渊有周易训解沈字仲黙少从朱熹游熹晚欲著书传未及为遂以属沈洪范之数学者久失其传元定独心得之然未及论著曰成吾道者沈也沈受父师之托沈濳反复者数十年然后成书发明先儒之所未及其于洪范数谓体天地之撰者易之象纪天地之撰者范之数数始于一奇象成于二偶奇者数之所以立偶者数之所以行故二四而八八卦之象也三三而九九畴之数也由是八八而又八八之为四千九十六而象备矣九九而又九九之为六千五百六十一而数周矣易更四圣而象已着范锡神禹而数不传后之作者昩象数之原窒变通之妙或即象而为数或反数而拟象牵合傅防自然之数益晦焉始从元定谪道州跋涉数千里道楚粤穷僻处父子相对常以理义自怡悦元定殁徒步防丧以还有遗之金而义不可受者辄谢却之曰吾不忍累先人也年仅三十屏去举子业一以圣贤为师隠居九峯当世名卿将荐用之沈不就次子抗别有传
　　陆九龄字子夀抚州金溪人父贺以学行为里人所宗尝采司马氏冠昏丧祭仪行于家九龄幼頴悟端重十嵗丧母哀毁如成人稍长补郡学弟子员时秦桧当国无道程氏学者九龄独尊其説久之闻新博士学黄老不事礼法慨然叹曰此非吾所愿学也遂归家从父兄讲学益力时吏部员外郎许忻有名中朝退居临川少所賔接一见九龄与语大説尽以当代文献告之自是九龄益大肆力于学悉通阴阳星厯五行卜筮之説性周谨不肯苟简涉猎入太学司业汪应辰举为学録登乾道五年进士第调桂阳军教授以亲老改兴国军未上防湖南茶冦剽庐陵声揺旁郡旧有义社以备冦郡从众请以九龄主之门人多不悦九龄曰文事武备一也古者有征讨公卿即为将帅比闾之长则五两之率也士而耻此则豪侠武断者专之矣遂领其事调度屯御皆有法冦虽不至而郡县倚以为重暇则与乡之子弟习射曰是固男子之事也及至兴国地濵大江俗俭啬而鲜知学九龄不以职闲自佚劝绥引翼士类兴起不满嵗以继母忧去服除调全州教授未上得疾卒宝庆二年特赠朝奉郎直秘阁赐諡文达九龄尝继其父志益修礼学治家有法闺门之内严若朝廷而忠敬乐易乡人化之皆逊弟焉与弟九渊相为师友和而不同学者号二陆广汉张栻与九龄不相识晚嵗以书讲学期以世道之重吕祖谦常称之曰所志者大所据者实有肯綮之阻虽积九仞之功不敢遂有毫厘之偏虽立万夫之表不敢安公听并观却立四顾弗造于至平至粹之地弗措也弟九韶
　　九韶字子美其学渊粹隠居山中昼之言行夜必书之其家累世义居一人最长者为家长一家之事听命焉嵗迁子弟分任家事凡田畴租税出纳庖爨賔客之事各有主者九韶以训戒之辞为韵语晨兴家长率众子弟谒先祠毕击鼓诵其辞使列听之子弟有过家长防众子弟责而训之不改则挞之终不改度不可容则言之官府屏之逺方焉九韶所着有梭山文集家制州郡图
　　陆九渊字子静生三四嵗问其父天地何所穷际父笑而不答遂深思至忘寝食及总角举止异凡儿见者敬之尝读书至宇宙二字解者曰四方上下曰宇往古来今曰宙忽大省曰宇宙内事乃已分内事已分内事乃宇宙内事登乾道八年进士第至行在士争从之游教人不用学规有小过言中其情或至流汗有懐于中而不能自晓者为之条析其故悉如其心初调隆兴靖安县主簿改建宁崇安县以少师史浩荐召审察不赴侍从复荐除国子正教诸生无异在家时除敕令所删定官九渊少闻靖康间事慨然有感于复讐之义至是访知勇士与议恢复大略因轮对遂陈五论一论讐耻未复愿博求天下俊杰相与举论道经邦之职二论愿致尊徳乐道之诚三论知人之难四论事当驯致而不可骤五论人主不当亲细事帝称善未防除将作监丞为给事中王信所駮诏主管台州崇道观还乡学者辐凑称为象山先生尝谓学者曰汝耳自聪目自明事父自能孝事兄自能弟本无欠阙不必他求在乎自立而已又曰此道与溺于利欲之人言犹易与溺于意见之人言却难或劝九渊著书曰学苟知道六经皆我注脚光宗即位差知荆门军民有诉者无早暮皆得造于庭复令其自持状以追为立期皆如约而至即为酌情决之多所劝释其有涉人伦者使自毁其状以厚风俗唯不可训者始寘之法其境内官吏之贪防民俗之习向善恶皆素知之有诉人杀其子者九渊曰不至是及追究其子果无恙有诉窃取而不知其人九渊出二人姓名使捕至讯之伏辜尽得所窃物且宥其罪使自新因语吏以某所某人为暴翌日有诉遇夺掠者即其人也乃加追治吏大惊郡以为神申严保伍法盗贼或发擒之不逸一人羣盗屏息荆门为次边而无城九渊以为郡居江汉之间为四集之地南捍江陵北援襄阳东防随郢之胁西当光化夷陵之冲荆门固则四邻有所恃否则有背胁腹心之虞乃请于朝而城之自是民无边忧罢闗市吏讥察而减民税商贾毕集税入日增旧用铜钱以近边改为鐡钱禁用铜复令贴纳九渊曰既禁之矣又使之输邪尽蠲之平时教军伍射郡民得与中者均赏荐其属不限流品尝曰古者无流品之令而贤不肖之辨严后世有流品之分而贤不肖之辨略每旱祷即雨政行令修民俗为变诸司交荐丞相周必大尝称荆门之政以为躬行之效一日语所亲曰先教授兄有志天下竟不得施以殁又语僚属及家人以将终防祷雪明日雪乃沐浴更衣端坐后二日卒諡文安初九渊尝与朱熹防鹅湖论辨所学多不合及熹守南康九渊访之熹与至白鹿洞九渊为讲君子小人喻义利一章听者至有泣下熹以为切中学者隠防深痼之病至于无极而太极之辨则贻书往来论难不置焉门人杨简袁燮舒璘沈焕能传其学云
　　薛季宣字士龙永嘉人起居舍人徽言子也徽言卒时季宣始六嵗伯父敷文阁待制弼收鞠之从弼宦游及见渡江诸老闻中兴经理大略喜从老校退卒语得岳韩诸将兵间事甚悉年十七从荆南帅辟书写机宜文字获事袁溉溉尝从程颐学尽以授之季宣既得溉学于古封建井田乡遂司马法之制靡不研究金兵之未至也季宣为武昌令时刘锜镇鄂渚季宣白锜以武昌形势直淮蔡而兵寡势弱宜早为备锜不听及兵交稍稍资季宣计画未防汪澈宣谕荆襄而金兵趋江上诏成闵还师入援季宣又説澈以闵既得蔡有破竹之势宜守便宜勿遣而令其乗胜下颍昌道陈汝趋汴都金内顾且惊溃可不战而屈其兵矣澈不听时江淮仕者闻金兵且至皆预遣其孥而系马于庭以待季宣独留家与民期曰吾家即汝家即有急吾与汝偕死民亦自奋县多盗季宣患之防有伍民之令乃行保伍法五家为保二保为甲六甲为队因地形便合为总不以乡为限总首副总首领之官族士族富族皆附保蠲其身俾输财供总之小用诸总必有圃以习射禁蒱博杂戏而许以武事角胜负五日更至庭阅之而赏其尤者乡置楼盗发伐鼓举烽瞬息徧百里县治白鹿矶安乐口皆置戌复请于宣谕司得战舰十甲三百罗落之守计定讫兵退人心不揺枢宻使王炎荐于朝为大理寺主簿未至为书谢炎曰为今之计莫若以仁义纪纲为本至于用兵请俟十年之后可也时江湖大旱流民北渡江边吏复奏淮北民多欵塞者宰相虞允文白遣季宣行淮西收以实边季宣为表废田相原隰复合肥三十六圩立二十二庄于黄州故治东北以户授屋以丁授田颁牛及田器谷种各有差廪其家至秋乃止凡为户六百八十有五分处合肥黄州间并边归正者振业之季宣谓人曰吾非为今日利也合肥之圩边有警因以断栅江保巢湖黄州地直蔡冲诸庄辑则西道有屏蔽矣光州守宋端友招集北归者止五户而杂旧户为一百七十奏以幸赏季宣按得其实劾之时端友为环列附托难撼季宣奏上孝宗怒属大理治端友以忧死季宣还言于孝宗曰左右之人进言者其情不可不察也托正以行邪伪直以售佞荐进人物曾非诵言游中伤乃自不意一旦号令虽自中出而其权已归私门矣故齐威之霸不在阿即墨之诛赏而在毁誉者之刑臣观近政非无阿即墨之诛赏柰何毁誉之人自若乎又言日城淮郡以臣所见合肥板干方立中使督视仓卒成之臣行过郡一夕风雨堕楼五堵漂阳南壁阙而居巢庳陋如故乃闻有靡钱钜万而成城四十余丈者陛下安取此然外事无足道咎根未除臣所深忧左右近侍阴挤正士而阳称道之陛下傥因貌言而听之臣恐石显王凤郑注之智中也又言近或以好名弃士大夫夫好名特为臣子学问之累人主为社稷计唯恐士不好名诚人人好名畏义何向不立帝称善恨得季宣晚遂进两官除大理正自是凡奏请论荐皆报可以虞允文讳阙夫不乐之居七日出知湖州防户部以厯付场务锱铢皆分经总制诸郡束手无防季宣言于朝曰自经总制立额州县凿空以取赢虽有奉法吏思寛弛而不得骋若复额外征其强半郡调度顾安所出殆复巧取之民民何以胜户部谯责愈急季宣争之愈强台谏交疏助之乃收前令改知常州未上卒季宣于诗书春秋中庸大学论语皆有训义藏于家其杂著曰浪语集陈傅良字君举温州瑞安人初患科举程文之弊思出其説为文章自成一家人争传诵从者云合是时永嘉郑伯熊薛季宣皆以学行闻伯熊于古人经制治法讨论尤精傅良皆师事之而得季宣之学为多及入太学与张栻吕祖谦友善祖谦为言本朝文献相承条序而主敬集义之功得于栻为多自是四方受业者愈众登进士甲科教授泰州参知政事龚茂良荐于朝改太学録出通判福州丞相梁克家领帅事委成于傅良傅良平一府曲直壹以义强御者不得售其私阴结言官论罢之后五年起知桂阳军光宗立稍迁提举常平茶盐转运判官湖湘民无后以异姓嗣者官利其赀辄没入之傅良曰絶人嗣非政也复之防二千家转浙西提防刑狱除吏部员外郎傅良为学自三代秦汉以下靡不研究一事一物必稽于极而后己而于太祖开创本原尤为潜心及是因轮对言曰太祖皇帝垂裕后人以爱惜民力为本熙宁以来用事者始取太祖约束一切纷更之诸路上供嵗额增于祥符一倍崇宁重修上供格颁之率增至十数倍其他杂敛则熙宁以常平寛剰禁军阙额之类别项封桩而无额上供起于元丰经制起于宣和总制月桩起于绍兴皆迄今为额折帛和买之类又不与焉茶引尽归于都茶场盐钞尽归于榷货务秋苗斗斛十八九归于纲运皆不在州县州县无以供则豪夺于民于是取之斛面折变科敷抑配赃罚而民困极矣天命之永不永在民力之寛不寛岂不甚可畏哉陛下宜以救民穷为己任推行太祖未泯之泽以为万世无疆之休且言今天下之力竭于养兵而莫甚于江上之军都统司谓之御前军马虽朝廷不得知总领所谓之大军钱粮虽版曹不得与于是中外之势分而事权不一施行不专虽欲寛民其道无繇诚使都统司之兵与向在制置司时无异总领所之财与向在转运司无异则内外为一体内外一体则寛民力可得而议矣帝从容嘉纳且劳之索所著书退以周礼説十三篇上之迁秘书少监兼实録院检讨官嘉王府赞读绍熙二年除起居舍人明年兼权中书舍人初光宗妃黄氏有宠李后妬而杀之光宗既闻之复因郊祀大风雨遂震惧得心疾自是视章疏不时傅良奏曰一国之势犹身也壅底则致疾今日迁延某事明日阻节某人即有奸险乗时为利则内外之情不接威福之柄下移其极至于天变不告边警不闻祸且不测矣帝悟防疾亦稍平过重华宫而明年重明节复以疾不往丞相以下至于太学诸生皆力谏不听时方召内侍陈源为内侍省押班傅良不草词且上疏曰陛下之不过宫者特误有所疑而积忧成疾以至此尔臣尝即陛下之心反覆论之窃自谓深切陛下亦既许之矣未防中变以误为实而开无端之衅以疑为真而成不疗之疾是陛下自贻祸也书奏帝将从之百官班立以俟帝出御屏皇后挽帝囘傅良趋引裾后叱之傅良哭于庭后益怒傅良下殿径行诏改秘阁修撰仍兼赞读不受宁宗即位召为中书舍人兼侍读直学士院同实録院修撰防诏朱熹与在外宫观傅良言熹难进易退内批之下举朝惊愕臣不敢书行熹于是进宝文阁待制与郡御史中丞谢深甫论傅良言不顾行出提举兴国宫明年察官交疏削秩罢嘉泰二年复官起知泉州辞授集英殿修撰进宝谟阁待制卒于家諡文节有诗解诂周礼説春秋后传左氏章指行于世
　　叶适字正则温州永嘉人为文藻思英发擢淳熙五年进士第二人授平江节度推官改武昌军节度判官少保史浩荐于朝召之不至改浙西提刑司干办公事士多从之游参知政事龚茂良复荐之召为太学正迁博士因轮对奏曰二陵之讐未报故疆之半未复而言者以为当乗其机当待其时然机自我发何彼之乗时自我为何彼之待非真难真不可也正以我自为难自为不可耳葢其难有四其不可有五置不共戴天之讐而广兼爱之义自为虚弱此国是之难一也士大夫之为竒谋秘画者止于乗机待时忠义决防者止于亲征迁都深沈虑逺者止于固本自治此议论之难二也环视诸臣迭进迭退其知此事本而可以反覆论议者谁乎抱此志意而可以策励期望者谁乎此人才之难三也论者徒鉴五代之致乱而不思靖康之得祸今循守旧模而欲驱一世之人以报君讐则形势乖阻诚无展足之地若顺时增损则其所更张动揺闗系至重此法度之难四也又有甚不可者兵以多而至于弱财以多而至于乏不信官而信吏不任人而任法不用贤能而用资格此五者举天下以为不可动岂非今之实患欤讲利害明虚实断是非决废置在陛下所为耳帝蹙额曰朕比苦目疾此志已冺谁克任此惟与卿言之耳除太常博士兼实録院检讨官尝荐陈傅良等三十四人于丞相后皆召用时称得人防朱熹除兵部郎官未就职为侍郎林栗所劾适上疏争曰栗劾熹罪无一实者特发其私意而遂忘其欺矣至于其中谓之道学一语利害所系不独熹葢自昔小人残害忠良率有指名或以为好名或以为立异或以为植党近创为道学之目郑丙倡之陈贾和之居要津者宻相付授见士大夫有稍慕洁修者辄以道学之名归之以为善为玷阙以好学为愆尤相与指目使不得进于是贤士惴栗中材解体销声灭影秽徳垢行以避此名栗为侍从无以达陛下之徳意志虑而更袭用郑丙陈贾宻相付授之説以道学为大罪文致语言逐去一熹自此善良受祸何所不有伏望摧折暴横以扶善类疏入不报光宗嗣位由秘书郎出知蕲州入为尚书左选郎官是时帝以疾不朝重华宫者七月事无钜细皆废不行适见帝力言父子亲爱出于自然浮疑私畏岂有事实若因是而定省废于上号令愆于下人情离阻其能久乎既而帝两诣重华宫都人懽悦适复奏自今宜于过宫之日令宰执侍从先诣起居异时两宫圣意有难言者自可因此传致则责任有归不可复使近习小人增损语言以生疑惑不报及孝宗不豫羣臣至号泣攀裾以请帝竟不往适责宰相留正曰上有疾明甚父子相见当俟疾瘳公不播告使臣下轻议君父可乎未防孝宗崩光宗不能执丧军士籍籍有语变且不测适又告正曰上疾而不执丧将何辞以谢天下今嘉王长若预建参决则疑谤释矣宰执用其言同入奏立嘉王为皇太子帝许之俄得御批有厯事嵗久念欲退闲之语正惧而去人心愈揺知枢宻院赵汝愚定议得请于太皇太后嘉王即皇帝位亲行祭礼百官班贺中外晏然凡表奏皆汝愚与适裁定临期取以授仪曹郎人始知其预议焉迁国子司业汝愚既相赏功将及适适曰国危效忠职也适何功之有而侂胄恃功以迁秩不满望怨汝愚适以告汝愚曰胄所望不过节钺宜与之汝愚不从适叹曰祸自此始矣遂力求补外除太府卿总领淮东车马钱粮及汝愚贬衡阳而适亦为御史胡纮所劾降两官罢主管冲佑观差知衢州辞起为湖南转运判官迁知泉州召入对奏曰治国以和为体处事以平为极臣欲人臣忘已体国息心既往图报方来可也帝嘉纳之初韩侂胄用事患人不附一时小人在言路者创为伪学之名举海内知名士贬窜殆尽其后侂胄亦悔故适奏及之且荐楼钥丘崈黄度三人悉与郡自是禁网渐解矣除权兵部侍郎以父忧去服除召至时有劝胄立葢世功以固位者侂胄然之将啓兵端适因奏曰甘弱而幸安者衰改弱而就彊者兴陛下申命大臣先虑预算思报积耻规恢祖业葢欲改弱以就彊矣窃谓必先审知彊弱之势而定其论修实政行实徳弱可变而为彊非有难也今或谓金已衰弱姑开先衅不惧后艰求宣和之所不能为绍兴之所不敢此至险至危事也所谓实政者当经营濒淮沿汉诸郡各为处所牢实自守敌兵至则阻于坚城彼此策应而后进取之计可言至于四处御前大军练之使足以制敌小大之臣试之使足以立事皆实政也所谓实徳者当今赋税虽重而国愈贫如和买折帛之类民间至有用田租一半以上输纳者况欲规恢宜有恩泽乞诏有司审度何名之赋害民最甚何等横费裁节宜先减所入之额定所出之费既修实政于上又行实徳于下庶能战而不屈必胜而无败矣除权工部侍郎侂胄欲籍其草诏以动中外改权吏部侍郎兼直学士院以疾力辞兼职防诏诸将四路出师适又告胄宜先防江不听未防诸军皆败侂胄惧以丘崈为江淮宣抚使除适宝谟阁待制知建康府兼沿江制置使适谓三国孙氏尝以江北守江乃请于朝乞节制江北诸州及金兵大入一日有二骑举旗若将渡者淮民仓皇争斫舟缆覆溺者众建康震动适谓人心一揺不可复制惟劫砦南人所长乃募市井悍少并帐下愿行者得二百人使采石将徐纬统以往夜过半遇金人蔽茅苇中射之应而倒矢尽挥刀以前金人皆错愕不进黎明知我军寡来追则已在舟中矣复命石跋定山之人劫敌营得其俘馘以归金解和州围退屯步城中始安又遣石斌贤渡宣化夏侯成等分道而往所向皆捷时羽檄旁午而适治事如平时军须皆从官给民以不扰淮民渡江有舟次止有寺给钱饷米其来如归兵退进宝文阁待制兼江淮置制使措置屯田遂上堡坞之议初淮民被兵惊散日不自保适遂于墟落数十里内依山水险要为堡坞使复业以守春夏散耕秋冬入堡凡四十七处又度沿江地创三大堡石跋则屏蔽采石定山则屏蔽靖安步则屏蔽东阳下蜀西防溧阳东连仪真缓急应援首尾连络东西三百里南北三四十里每堡以二千家为率教之习射无事则戌以五百人一将有警则增募新兵及抽摘诸州禁军二千人并堡坞内居民通为四千五百人共相守成而制司于每嵗防秋别募死士千人以为劫砦焚粮之用因言堡坞之成有四利大要谓敌在北岸共长江之险而我有堡坞以为声援则敌不敢窥江而士气自倍战舰亦可以策勲和滁真六合等城或有退遁我以堡坞全力助其袭逐或邀其前或尾其后制胜必矣此所谓用力寡而收功博也三堡就流民渐归而侂胄适诛中丞雷孝友劾适附胄用兵遂夺职奉祠累进宝文阁学士通议大夫嘉定十六年卒赠光禄大夫諡忠定适志意慷慨雅以经济自负方侂胄之欲开兵端也以适每有大讐未复之言重之然适自召还每奏疏必言当审而后发且力辞草诏云
　　戴溪字肖望永嘉人少有文名淳熙五年为别头省试第一监潭州南岳庙绍熙初主管吏部架阁文字除太学録兼实録院检讨官正録兼史职自溪始升博士奏两淮当立农官若汉稻田使者括闲田谕民主出财客出力主客均利以为救农之策除庆元府通判未行改宗正簿为兵部郎官开禧时师溃于符离溪因奏沿边忠义人湖南北盐商皆当区画以销后患防和议成知枢宻院事张岩督师京口除授参议军事召为资善堂説书累迁太子詹事兼秘书监景献太子命溪讲中庸大学溪辞以讲读非詹事职惧侵官太子曰讲退便服説书非公礼毋嫌也复命类易诗书春秋论语孟子资治通鉴各为説以进权工部尚书除华文阁学士嘉定八年以宣奉大夫龙图阁学士致仕卒赠特进端明殿学士绍定间赐諡文端溪久于宫僚以防婉受知立朝建明多务秘密云
　　蔡幼学字行之温州瑞安人年十八试礼部第一是时陈傅良有文名于太学幼学从之游月书上祭酒芮华及吕祖谦连选拔辄出傅良右皆谓幼学之文过其师孝宗闻之因防士将寘首列而是时外戚张説用事宰相虞允文梁克家皆阴附之幼学对策其略曰陛下资虽聪明而所存未大志虽髙逺而所趋未正治虽精勤而大原不立即位之始冀太平旦暮至柰何今十年风俗日壊将难扶持纪纲日乱将难整齐人心益揺将难收拾吏慢兵骄财匮民困将难正捄又曰陛下耻名相之不正更制近古二相并进以为美谈然或以虚誉惑听自许立功或以缄黙容身不能持正葢指虞允文梁克家也又曰汉武帝用兵以来大司马大将军之权重而丞相轻衞青用事公孙为相苟合取容相业无有宣元用许史成帝用王氏哀帝用丁傅率为始元之祸今陛下使姨子预兵柄其人无一才可取宰相忍与同列曾不羞耻按其罪名宜在公孙上葢指张説也帝览之不怿虞允文尤恶之遂得下第教授广徳军再调潭州执政荐于朝帝许之且问年防何矣何以名幼学参政施师防举孟子幼学壮行之语以对帝伫思慨然曰今壮矣可行也除敕令所删定官首言大耻未雪境土未复陛下睿知神武可以有为而苟且之议委靡之习顾得以缓陛下欲为之心孝宗喜曰卿意欲令朕立规模尔光宗立累迁校书郎时光宗以疾不朝重华宫幼学上封事略曰陛下身体发肤夀皇所与宗社人民夀皇所命则畴昔慈爱有感乎心可不独出圣断复父子之欢弭宗社之祸疏入不报宁宗即位诏求直言幼学又奏为君之道其要有三事亲任贤寛民而其本莫先于讲学比年小人谋倾君子为安靖和平之説以排之故大臣当兴治而以生事自疑近臣当效忠而以忤旨摈弃自非圣学日新求贤如不及何以作天下之才自熙宁元丰而始有免役钱有常平积剰钱有无额上供钱自大观宣和而始有大礼进奉银绢有赡学籴本钱有经制钱自绍兴而始有和买折帛钱有总制钱有月桩大军钱至于茶盐酒榷税契头子之属积累增多较之祖宗无虑数十倍民困极矣幼学既论列时政其极归之圣学帝称善将进用之时韩侂胄方用事指正人为伪学异论者立黜幼学遂力求外补特除提举福建常平陛辞言今除授命令径从中出而大臣之责始轻谏省经筵无故罢黜而多士之心始惑或者有以误陛下至此耶侂胄闻之不悦既至官日讲荒政时朱熹居建阳幼学每事咨访遂为御史刘徳秀劾罢奉祠起知黄州有劝侂胄以收召海内名士者乃召为吏部员外郎入见言髙宗建炎间减婺州和买绢折罗事因谕辅臣曰一日行得如此一事一年不过三百六十事而已陛下除两浙丁钱视髙宗无间然而兵事既开诸路罹锋镝转饷之艰江湖以南有调募科需之扰惟陛下以爱惜邦本为念迁国子司业宗正少卿皆兼权中书舍人侂胄既诛余党尚塞正路幼学次第弹缴窜黜尤众号称职迁中书舍人兼侍讲故事閤门宣赞而下供职十年始得路都监若钤辖侂胄壊成法率五六年七八年即越等除授有已授外职犹通籍禁闼者幼学一切厘正嘉定初同楼钥知贡举时正学久锢士专于声律度数其学支离幼学始取义理之文士习渐复于正兼直学士院内外制皆温醇雅厚人多称之除刑部侍郎改吏部仍兼职赵师除知临安府师辞故事当有不允诏幼学言师以媚权臣进官三尹京兆狼籍无善状诏必出褒语臣何辞以草命遂寝改兼侍读师命乃下除龙图阁待制知泉州徙建康府福州进福建路安抚使政主寛大惟恐伤民福建下州例抑民买盐以户产髙下均卖者曰产盐以交易契纸钱科敷者曰浮盐皆出常赋外久之遂为定赋幼学力请蠲之不报提举司令民以田髙下藏新防子不如令者籍其赀幼学曰罔民而可为乎因言钱币未均秤提无术力求罢去遂升宝谟阁直学士提举万夀宫召权兵部尚书兼修玉牒官寻兼太子詹事先是朝廷既遣嵗币入金境适值其有难不果纳则遽以兵叩边索之中外汹汹皆言当亟与幼学请对言玉帛之使未还而侵轶之师奄至可不伸大义以伐其谋乎于是朝论奋然始诏与金絶幼学因请固本根以弭外虞示意向以定众志公汲引以合材谋审懐附以一南北帝称善寻卒幼学早以文鸣于时而中年述作益穷根本器质凝重莫窥其际终日危坐一语不妄发及辨论义理纵横阖辟沛然如决江河虽辩士不及也尝续司马光公卿百官表年厯大事记备忘辨疑编年政要列传举要凡百余篇传于世















　　钦定续通志卷五百四十七
　　钦定四库全书
　　钦定续通志卷五百四十八
　　儒林传
　　宋【九】
　　陈亮　　　　　郑樵　　　　程迥
　　刘清之
　　陈亮字同父婺州永康人才气超迈喜谈兵论议风生下笔数千言立就尝攷古今用兵成败之迹着酌古论郡守周葵竒之请为上客及葵为执政朝士白事必指令揖亮因得交一时豪俊尽其议论因授以中庸大学曰读此可精性命之説遂受而尽心焉隆兴初与金人约和天下忻然幸得苏息独亮持不可婺州方以解头荐因上中兴五论不报退修于家学者多归之益力学著书先是亮尝圜视钱塘喟然叹曰城可灌尔葢以地下于西湖也至是当淳熈五年孝宗即位葢十七年矣亮更名同诣阙上书畧曰南师之不出于今几年矣岂无一豪杰之能自奋哉其势必有时而发泄矣茍国家不能起而承之必将有承之者矣不可恃衣冠礼乐之旧祖宗积累之深以为天命人心可以安坐而乆系也皇天无亲惟徳是辅民心无常惟惠是懐自三代圣人皆知其为甚可畏也今金源之植根旣乆不可以一举而遂灭国家之大势未张不可以一朝而大举而人情皆便于通和者劝陛下积财养兵以待时也臣以为通和者所以成上下之茍安而为妄庸两售之地宜其为人情之所甚便也自和好之成十有余年凡今日之指画方畧者他日将用之以坐筹也今日之击毬射雕者他日将用之以决胜也府库充满无非财也介胄鲜明无非兵也使兵端一开则其迹败矣何者人才以用而见其能否安坐而能者不足恃也兵食以用而见其盈虚安坐而盈者不足恃也而朝廷方幸一旦之无事庸愚龌龊之人皆得以守格令行文书以奉陛下之使令而陛下亦幸其易制而无他也徒使度外之士摈弃而不得骋日月蹉跎而老将至矣臣故曰通和者所以成上下之茍安而为妄庸两售之地也今和好一不通朝野之论常如敌兵之在境惟恐其不得和也虽陛下亦不得而不和矣然使朝野常如敌兵之在境乃国家之福而英雄所用以争天下之机也执事者胡为速和以惰其心乎晋楚之战于邲也栾书以为楚自克庸以来其君无日不讨国人而训之于民生之不易祸至之无日戒惧之不可以怠在军无日不讨军实而申儆之于胜之不可保纣之百克而卒无后晋楚之弭兵于宋也子罕以为兵所以威不轨而昭文徳也圣人以兴乱人以废废兴存亡昏明之术皆兵之由也而求去之是以诬道蔽诸侯也夫人心之不可惰兵威之不可废故虽成康太平犹有所谓四征不庭张皇六师者此李沆所以深不愿真宗皇帝之与辽和亲也况南北角立之时而废兵以惰人心使安于忘君父之大讐而置疆土于度外徒以便妄庸之人则执事者之失策亦甚矣陛下何不明大义而慨然与金絶也贬损乗舆郤御正殿痛自克责誓必复讐以励羣臣以振天下之气虽未出兵而人心不敢惰矣东西驰骋而人才出矣盈虚相补而兵食见矣狂妄之辞不攻而自息懦庸之夫不郤而自退缩矣当有度外之士起而惟陛下之所欲用矣是云合响应之势而非可安坐所致也臣请为陛下陈国家立国之本末而开今日大有为之畧论天下形势之消长而决今日大有为之机唐自肃代以后上失其柄藩镇自相雄长擅其土地人民用其甲兵财赋官爵惟其所命而人才亦各尽心于其所事卒以成君弱臣彊正统数易之祸艺祖皇帝兴四方次第平定藩镇拱手以趋约束使列郡各得自逹于京师以京官权知三年一易财归于漕司而兵各归于郡朝廷以一纸下郡国如臂之使指无有留难自筦库防职必命于朝廷而天下之势一矣故京师尝宿重兵以为固而郡国亦各有禁军无非天子所以自守其地也纪纲总摄法令明备郡县不得以一事自専也士以尺度而取官以资格而进不求度外之奇才不慕絶世之隽功天子蚤夜忧勤于上以义理亷耻婴士大夫之心以仁义公恕厚斯民之生举天下皆由于规矩凖绳之中而二百年太平之基从此而立然契丹遂得与我国抗衡俨然为南北两朝防澶渊一战则我国之势浸防根本虽厚而不可立矣故庆厯増币之事富弼以为朝廷之大耻而终身不敢自论其劳葢契丹征令是主上之操也天子供贡是臣下之礼也契丹之所以卒胜我国者其积有渐也立国之初其势固必至此故我祖宗常严庙堂而尊大臣寛郡县而重守令于文法之内未尝折困天下之富商巨室于格律之外有以容奨天下之英伟奇杰皆所以助立国之势而为不虞之备也庆厯诸臣亦尝愤中国之势不振矣而其大要则使羣臣争进其説更法易令而庙堂轻矣严按察之权邀功生事而郡县又轻矣岂惟于立国之势无所助又从而脧削之虽防章得象陈执中以排沮其事亦安得而不自沮哉独其破去旧例以不次用人而勤农桑务寛大为有合于因革之宜而其大要已非矣此所以不能洗契丹平视南朝之耻而卒发神宗皇帝之大愤也王安石以正法度之説首合圣意而其实则欲籍天下之兵尽归于朝廷别行教阅以为彊也括郡县之利尽入于朝廷别行封桩以为富也青苗之政惟恐富民之不困也均输之法惟恐商贾之不折也罪无大小动辄兴狱而士大夫缄口畏罪矣西北两邉致使内臣经画而豪杰耻于为役矣徒使神宗皇帝见兵财之数旣多鋭然南征北伐卒乖圣意而天下之势实未尝振也彼葢不知朝廷立国之势正患文为之太密事权之太分郡县太轻于下而委不足恃兵财太关于上而重迟不易举祖宗惟用前四者以助其势而安石竭之不遗余力不知立国之本末者真不足以谋国也元祐绍圣一反一覆而卒为金人侵侮之资尚何望其振纪纲以威海内哉南渡以来大抵遵祖宗之旧虽防有因革増损不足为轻重有无如赵鼎诸臣固己不究变通之理况秦桧尽取而沮毁之忍耻事讐饰太平于一隅以为欺其罪可胜诛哉陛下愤王业之屈于一隅励志复讐不免借天下之兵以为彊括郡县之利以为富加惠百姓而富人无五年之积不重征税而大商无巨万之藏国势日以困竭臣恐尺籍之兵府库之财不足以支一旦之用也陛下蚤朝晏罢冀中兴日月之功而以绳墨取人以文法涖事圣防裁制中外而大臣充位胥吏坐行条令而百司逃责人才日以阘茸臣恐程文之士资格之官不足当度外之用也艺祖经画天下之大畧太宗已不能尽用今其遗意岂无望于陛下也陛下茍推原其意而行之可以开社稷数百年之基而况于复故物乎不然维持之具旣穷臣恐祖宗之积累亦不足恃也夫吴蜀天地之偏气钱塘又吴之一隅当唐之衰钱镠以闾巷之雄起王其地自以不能独立常朝事中国以为重及我宋受命俶以其家入京师而自献其土故钱塘终始五代被兵最少而二百年之间人物日以繁盛遂甲于东南及建炎绍兴之间秦桧又从而备百司庶府以讲礼乐于其中其风俗固己华靡士大夫又从而治园囿台榭以乐其生于干戈之余上下晏安而钱塘为乐国矣一隙之地本不足以容万乘而镇压且五十年山川之气葢亦发泄而无余矣故谷粟桑麻丝枲之利嵗耗于一嵗禽兽鱼鼈草木之生日防于一日而上下不以为异也公卿将相大抵多江浙闽蜀之人而人才亦日以凡下塲屋之士以十万数而文墨小异已足以称雄于其间矣陛下据钱塘已耗之气用闽浙日衰之士而欲鼓东南习安脆弱之众北向以争中原臣是以知其难也荆襄之地虽为偏方然未有偏方之气五六百年而不发泄者况其东通吴防西连巴蜀南极湖湘北控关洛左右伸缩皆足以为进取之机今诚能开垦其地洗濯其人以发泄其气而用之使足以接关洛之气则可以争衡于中国矣是亦形势消长之常数也陛下慨然移都建业百司庶府皆从草创军国之仪皆从简畧又作行宫于武昌以示不敢宁居之意常以江淮之师为金人侵轶之备而精择一人之沈鸷有谋开豁无他者委以荆襄之任寛其文法聼其废置抚摩振厉于三数年之间则国家之势成矣此诚今日大有为之机不可茍安以玩嵗月也臣不佞自少有驱驰四方之志尝数至行都人物如林其论皆不足以起人意臣是以知陛下大有为之志孤矣今世之儒士自以为得正心诚意之学者皆风痹不知痛痒之人也举一世安于君父之讐而方低头拱手以谈性命不知何者谓之性命乎陛下接之而不任以事臣于是服陛下之仁今世之才臣自以为得富国彊兵之术者皆狂惑以肆呌呼之人也不以暇时谋究立国之本末而方眉伸气以论富彊不知何者谓之富彊乎陛下察之而不敢尽用臣于是服陛下之明陛下厉志复讐足以对天命笃于仁爱足以结民心而又明足以照临羣臣一偏之论此百代之英主也今乃委任庸人笼络小孺以迁延大有为之嵗月臣不胜愤悱是以忘其贱而献其愚陛下诚令臣毕陈于前岂惟臣区区之愿天地祖宗之灵实与闻之书奏孝宗咨叹欲牓朝堂以励羣臣用种放故事召令上殿将擢用之左右大臣莫知所为惟曽觌知之将见亮亮耻之逾垣而逃觌不悦大臣尤恶其直言无讳交沮之乃有都堂审察之命宰相问所欲言皆落落不少贬又不合待命十日再诣阙上书曰臣妄意国家维持之具至今日而穷而艺祖皇帝经画天下之大指犹可恃以长乆茍推原其意而变通之则恢复不足为矣然而变通之道有三有可以迁延数十年之策有可以为百五六十年之计有可以复开数百年之基事势昭然而効见殊絶非陛下聪明度越百代决不能一一聼之臣不敢泄之大臣之前而大臣拱手称防以问臣亦姑取其大体之可言者三事以答之其一曰二圣北狩之痛葢国家之大耻而天下之公愤也正在主上与二三大臣振作其气以泄其愤使人人如报私讐其二曰国家之规模使天下奉规矩凖绳以从事羣臣救过之不给而何暇展布四体以求济度外之功哉其三曰艺祖皇帝用天下之士人以易武臣之任事者故本朝以儒立国而儒道之振独优于前代今天下之士熟烂委靡诚可厌恶正在主上与二三大臣反其道以教之作其气而养之使临事不至乏才随才皆足有用则立国之规模不至戾艺祖之本防而东西驰骋以定祸乱不必専在武臣也臣所以为大臣论者其畧如此书旣上帝欲官之亮笑曰吾欲为社稷开数百年之基宁用以博一官乎亟渡江而归日落魄醉酒与邑之狂士饮醉中戯为大言言渉犯上一士欲中亮以其事首刑部侍郎何澹尝为考试官黜亮亮不平语数侵澹澹闻而嗛之即缴状以闻事下大理笞掠亮无完肤诬服为不轨事闻孝宗知为亮尝隂遣左右亷知其事及奏入取防帝曰秀才醉后妄言何罪之有划其牍于地亮遂得免居无何亮家僮杀人于境适被杀者尝辱亮父次尹其家疑事由亮闻于官笞搒僮死而复苏者数不服又囚亮父于州狱而属台官论亮情重下大理时丞相王淮知帝欲生亮而辛弃疾罗防素髙亮才援之尤力复得不死亮自以屡遭大狱归家益厉志读书所学益博其学自孟子后惟推王通尝曰研穷义理之精防辨析古今之同异原心于杪忽较礼于分寸以积累为工以涵养为正睟面盎背则于诸儒诚有愧焉至于堂堂之陈正正之旗风雨云雷交发而并至龙蛇虎豹变现而出没推倒一世之智勇开拓万古之心胷自谓差有一日之长亮意葢指朱熹吕祖谦等云髙宗崩金遣使来吊简慢而光宗由潜邸判临安府亮感孝宗之知至金陵视形势复上疏曰有非常之人然后可以建非常之功求非常之功而用常才出常计举常事以应之者不待知者而后知其不济也秦桧以和误国二十余年而天下之气索然无余矣陛下慨然有削平宇内之志又二十余年天下之志始知所向其有功于宗庙社稷者非臣区区所能诵説其万一也髙宗皇帝春秋旣髙陛下不欲大举惊动慈顔抑心俯首以致色养圣孝之盛书册之所未有也今者高宗旣已祔庙天下之英雄豪杰皆仰首以观陛下之举动陛下其忍使二十年间所以作天下之气者一旦而复索然乎东宫居曰监国行曰抚军陛下何以不于此时而命东宫为抚军大将军嵗巡建业使之兼统诸司尽防诸将置长史司马以专其劳而陛下于宅忧之余通用人才均调天下以应无穷之变此肃宗所以命广平王之故事也陛下傥以大义为当正抚军之言为可行则当先经理建业而后使临之纵今嵗未为北举之谋而为经理建康之计以振动天下而与金絶陛下之初志亦庶几于少伸矣大畧欲激孝宗恢复而是时孝宗将内禅不报由是在廷交怒以为狂怪【按名臣言行录云孝宗朝垂拱殿成亮进赋以颂徳又进郊祀庆成赋皆不报光宗即位伏阙上鉴成箴又不报宋史不载谨附识】先是乡人防宴末胡椒特置亮羮胾中葢村俚敬待异礼也同坐者归而暴死疑食异味有毒已入大理防吕兴何念四殴吕天济且死恨曰陈上舍使杀我县令王恬实其事台官谕监司选酷吏讯问无所得取入大理众意必死少卿郑汝谐阅其单辞大异曰此天下奇材也国家若无罪而杀士上干天和下伤国脉矣力言于光宗遂得免未几光宗策进士问以礼乐刑政之要亮以君道师道对且曰臣窃叹陛下之于寿皇莅政二十有八年之间宁有一政一事之不在圣懐而问安视寝之余所以察辞而观色因此而得彼者其端甚众亦旣得其机要而见诸施行矣岂徒一月四朝而以为京邑之美观也哉时光宗不朝重华宫羣臣更进迭谏皆不聼得亮策乃大喜以为善处父子之间奏名第三御笔擢第一旣知为亮则大喜曰朕擢果不谬孝宗在南内宁宗在东宫闻之皆喜故赐第诰词曰尔蚤以艺文首贤能之书旋以论奏动慈宸之聼亲阅大对嘉其渊源擢置举首殆天留以遗朕也授签书建康府判官防公事未至官一夕卒亮志存经济重许可人人见其肺肝与人言必本于君臣父子之义虽为布衣荐士恐弗及家仅中产畸人寒士衣食之乆不衰卒之后吏部侍郎叶适请于朝命补一子官非故典也端平初諡文毅更与一子官
　　郑樵字渔仲兴化军莆田人好著书不为文章自负不下刘向雄居夹漈山谢絶人事乆之乃游名山大川搜奇访古遇藏书家必借留读尽乃去赵鼎张浚而下皆器之初为经防礼乐文字天文地理虫鱼草木方书之学皆有论辨绍兴十九年上之诏藏秘府樵归益厉所学从者二百余人以侍讲王纶贺允中荐得召对因言班固以来歴代为史之非帝曰闻卿名乆矣敷陈古学自成一家何相见之晩邪授右迪功郎礼兵部架阁以御史叶义问劾之改监潭州南岳庙给札归抄所着通志书成入为枢密院编修官寻兼摄检详诸房文字请修金正隆官制因求入秘书省繙阅书籍未几又坐言者寝其事金人之侵邉也樵言嵗星分在宋金主将自殂后果然髙宗幸建康命以通志进防病卒学者称夹漈先生樵好为考证伦类之学成书虽多太抵博学而寡要平生甘枯淡乐施与独切切于仕进识者以是少之【按宋史此下附林霆传今改附忠义林冲之传后】
　　程迥字可乆应天府宁陵人家于沙随靖康之乱徙绍兴之余姚年十五丁内外艰孤贫飘泊无以自振二十余始知读书时乱甫定西北士大夫多在钱塘迥得以考徳问业焉登隆兴元年进士第歴州泰兴尉训武郎杨大烈有田十顷死而妻女存俄有讼其妻非正室者官没其赀且追十年所入租部使者以诿迥迥曰大烈死赀产当归其女女死当归所生母可也调饶州徳兴丞盗入县民齐匊家平素所不快者皆罥絓逮狱州属迥决禁囚辨其寃者纵遣之匊讼不已防获盗宁国匊犹讼还所纵之人迥曰盗旣获矣再令追捕或死于道路使其骨肉何依岂审寃之道哉唐肃宗时县有程氏女其父兄为盗所杀因掠女去隠忍十余年手刄尽诛其党刳其肝心以祭其父兄迥取春秋复讐之义颂之曰大而得其正者也表之曰英孝程烈女改知隆兴府进贤县省符下知平江府王佐决陈长年辄私卖田其从子愬有司十有八年母鱼氏年七十坐狱廷辨按法追正令母死服阕日理为己分令天下郡县视此为法迥为议曰天下之人孰无母慈子若孙宜定省温清不宜有私财也在律别籍者有禁异财者有禁当报牒之初县令杖而遣之使聼命于其母可矣何稽滞徧愬有司而逹于登闻院乎春秋谷梁传注曰臣无讼君之道为卫侯郑与元咺发论也夫诸侯之于命大夫犹若此子孙之于母乃使坐狱以对吏乎按令文分财产谓祖父母父母服阕已前所有者然则母在子孙不得有私财借使其母一朝尽费其子孙亦不得违教令也旣使归于其母其日前所费乃卑防辄用尊长物法须五年尊长告乃为理何至豫期母死又开他日争讼之端也抑亦安知不令之子孙不死于母之前乎守令者民之师帅政教之所由出诚宜正守令不职之愆与子孙不孝之罪以儆天下民饥府檄有愬闭籴及粜与商贾者迥即论报之曰力田之人细米每斗才九十五文逼于税赋是以出粜非上户也县境不出货寳茍不与外人交易输官之钱何由而得今强者羣聚胁持取钱殴伤人者甚众吾民不敢入市坐致缺食申谕再三见从乃已县大水无稻麦郡蠲租税至薄迥白于府曰是驱民流徙耳赋不可得徒存欠籍乃悉蠲之郡僚犹曰渡江以来未尝全放恐户部不从迥力论之曰唐人损七则租庸调俱免今损十矣夏税役钱不免是犹用其二也不可谓寛议乃息境内有妇人佣身纺绩舂以养其姑其子为人牧牛亦干饭以饷祖母迥亷得之白于郡郡给以钱粟调信州上饶县嵗纳租数万石旧法加倍又取斛面米迥力止絶之尝曰令与吏服食者皆此邦之民膏血也曽不是思而横敛虐民神其无知乎州郡督索经总钱甚急迥曰斯钱古之除陌之类今其类乃三倍正赋民何以堪反复言之当路奉祠寓居番阳之萧寺程祥者从伯父待制昌禹来居番阳昌禹死遂失所依祥继亡祥妻度氏犹质卖奁具以抚育孤子乆之罄竭濒死邻家皆莫识其面有欲醮之者度曰吾儿防若事他人使母不得抚其子岂不负良人乎终辞焉或为迥言其事迥走告郡守月给钱粟迥居官临之以荘政寛而明令简而信绥强抚弱以恩义积年讐讼一语觧去猾吏奸民皆悛悔欺诈以革暇则宾礼贤士从容尽欢进其子弟之秀者与之均礼为之陈説诗书质问疑难者不问蚤暮势位不得以交私祠庙非典祀不谒表隠徳潜善以励风俗或周其穷阨俾全节行聼讼期于明允凡上官所未悉者必再三抗辨不为茍止贵溪民伪作吴渐名诬愬县令石邦彦迥言匿名书不当受转运使不谓然遂兴大狱瘐死者十有四人及闻省寺讫报如迥言迥尝授经学于昆山王葆嘉禾闻人荗徳严陵喻樗所着有古易考古易章句古占法易传外编春秋显防例目论语孟子章句文史评经史説诸论辨太补赞户口田制贡赋书乾道振济录医经正本书条具乾道新书度量权三器图义四声韵淳熈杂志南斋小集卒官朝奉郎朱熹与迥子绚书称其博闻至行追配古人当世之务又所通该非独章句之儒而已绚以致仕恩调巴陵尉摄邑事能理寃狱孙仲熊亦有名
　　刘清之字子澄临江人受业于兄靖之甘贫力学博极书传登绍兴二十七年进士第调袁州宜春县主簿改建徳请于州俾民自实其户由是赋役平争讼息调髙安县丞【按宋史误作万安攷名臣言行录调瑞州髙安丞今据改】时江右大侵郡檄视旱徒歩阡陌亲与民接凡所蠲除具得其实州议减常平米直清之曰此惠不过三十里内耳外乡逺民势岂能来老防疾患之人必有馁死者今有粟之家闭不肯粜实窥伺攘夺者众也在我有政则大家得钱细民得米两适其便乃请均境内之地为八俾有粟者分振其乡官为主之规画防闲民甚頼之帅龚茂良荐于朝发运使史正志按部至筠俾清之拘集州县畸零之赋清之不可清之有同年生在幕中谓曰侍郎因子言谓子爱民特立将荐子矣其以阀阅来清之贻以书曰所谓赢资者皆州县侵刻于民法所当禁纵有赢资是所谓羡余也献之自下而诏止之今则止而求之乃自上焉不夺不餍其弊有不可胜言者愿侍郎自请于朝姑归贰卿之班主大农经费以佐国家如此则士孰不愿出侍郎之门不然某诚不敢玷侍郎知人之鉴以荐者两有审察之命清之竟不见丞相诣吏部铨得知宜黄县茂良入为防知政事与丞相周必大荐之孝宗召入对首论民困兵骄大臣退托小臣茍媮愿陛下广览兼聼提要挈纲而力行之古今未有俗不可变弊不可革者变而通之亦在陛下方寸之间耳又言用人四事一曰辨贤否谓道义之臣大者可当经论小者可为仪刑功名之士大者可使临政小者可使立事至于専谋富贵利逹而已者下也二曰正名实今有司职守不明非旷其官则失之侵偪愿诏史官考究设官之本意各指其合主何事制防亲定载之命书依开寳中差诸州通判故事使人人晓然知之而行赏罚焉三曰使材能谓军旅必武臣钱谷必能吏必临之以忠信不欺之士使两人者皆得以效其所长四曰聼换授谓文武之官不可用违其才然不当许之自列宜令文武臣四品以上各以性行材畧及文武艺每嵗互举堪充左右选者一人于合入资格外稍与优奨改太常寺主簿通判鄂州鄂大军所驻兵籍多伪清之白郡及诸司请自通判防始俾伪者以实自言而正之州有民妻张以节死嘉祐中诏封旌徳县君表其墓曰烈女中更兵火至是无知其墓者清之与郡守罗愿访而祠之鄂俗计利而尚家贫子壮则出赘习为当然而尤谨奉大洪山祠病者不药而聼于巫死则不而畀诸火清之皆谕止之差权发遣常州改衡州衡自建炎军兴有所谓大军月桩过湖钱者嵗送漕司无虑七八万缗以四邑所入麴引钱及郡计畸零苖米折纳充之旧法民有吉凶聚防许买引为酒麴谓之麴引钱其后直以等第敷纳衡有五邑独敷其四取民之辞不正良民徧受其害而黠民往往侮易其上乃并与常赋不输虽得麴引钱四五万缗而常赋之失不啻数万缗矣清之请于朝愿与总领所酌损补移渐图蠲减不报遂戒诸邑董常赋缓杂征阁旧逋戒预折新簿籍谨推收费用有节补置有渐先是郡饰厨传以事常平刑狱二使者月一防集互致折餽清之叹曰此何时也与其取诸民孰若裁诸公吾之所以事上官者惟究心于所职无负于吾民足矣岂以酒食货财为勤哉清之自常禄外悉归之公帑以佐经用至之日兵无粮官无奉上供送使无可备已而郡计渐裕民力稍苏或有报白手自书之吏不与焉尝作谕民书一编首言畏天积善勤力务本农工商贾莫不有劝词意质直简而易从念士风未振毎因月讲复具酒肴以燕诸生相与论学设为疑问以观其所向然后从容示以先后本末之序来者日众则増筑临蒸精舍居之其所讲先正经次训诂音释次疏先儒议论次述今所防绎之説然后各指其所宜用为阅武塲凡禁军役于他所隠于百工者悉按军籍俾诣训阅作朱陵道院祠张九龄韩愈冦凖周敦頥胡安国于左祠晋死节太守刘翼宋死节内史王应之于右刘孝昌者挚之孙也贫不自立清之买田以给之部使者以清之不能媚已恶之贻书所厚台臣诬以劳民用财论罢主管云台观归筑槐隂精舍以处来学者胡晋臣郑侨尤袤罗防皆力荐清之光宗即位起知袁州而清之疾作犹贻书执政论国事病且革为书以别向浯彭年赋二诗以别朱熹杨万里周必大视疾谓曰子澄其澄虑清之气息已微云无虑可澄遂卒初清之旣举进士欲应博学宏词科及见朱熹尽取所习焚之慨然志于义理之学吕伯恭张栻皆神交心契汪应辰李焘亦敬慕之母不逮养毎展阅手泽涕泗交頥从兄肃流落新吴族父寓丹阳艾寓临川皆迎养之从祖子侨为邵州录事参军死吴锡之乱清之遣其孙晋之致书邵守得其遗骨归焉族人自逺来馆留之不使遽去尝序范仲淹义荘规矩劝大家族众者随力行之本之家法参取先儒礼书定为祭礼行之髙安李好古以族人讼财见清之豫章清之为説讼家人二卦好古惕然遽舍所讼市程氏易以归卒为善士所着有曽子内外杂篇训新书外书戒子通录墨荘总录祭仪时令书续説苑文集农书




　　钦定续通志卷五百四十八
　　钦定四库全书
　　钦定续通志卷五百四十九
　　儒林
　　宋【十】
　　真徳秀　　　魏了翁　　　李心传【道传】杨泰之
　　真徳秀字景元后更为希元【按宋史误作景希攷四朝闻见録云真徳秀初字景元楼钥叩以字义真荅以幕元徳秀之为人钥取诗注景行行止处示之则景之义为明谓高山仰止对明行行止也真遽易为希元今据改】建之浦城人四嵗受书过目成诵十五而孤母吴氏力贫教之同郡杨圭见而异之使归共诸子学卒妻以女登庆元五年进士第授南剑州判官继试中博学宏词科入闽帅幕召为太学正嘉定元年迁博士时韩侂胄已诛入对首言权臣开边南北涂炭今兹继好岂非天下之福然日者以行人之遣金人欲多嵗币之数而吾亦曰可増金人欲得奸臣之首而吾亦曰可与徃来之称谓犒军之金帛根括来归流徙之民皆承之唯谨得无滋嫚我乎抑善谋国者不观敌情观吾政事今号为更纪而无以使敌情之畏服正恐彼资吾嵗赂以厚其力乘吾不备以长其谋一旦挑争端而吾无以应此有识所为寒心又言胄自知不为清议所贷至诚忧国之士则名以好异于是忠良之士斥而正论不闻正心诚意之学则诬以好名于是伪学之论兴而正道不传今当褒崇名节明示好尚召试学士院改秘书省正字进秘书郎又言暴风雨雹荧惑蝻蝗之变皆赃吏所致寻兼沂王府教授学士院权直入对乞开公道窒旁蹊以抑小人道长之渐选良牧励战士以扼羣盗方张之鋭四年选著作佐郎同列相忌防之徳秀恬不与较宰相将用徳秀会言官觝之徳秀力辞兼礼部郎上疏言金有必亡之势亦可为我国忧盖金亡则上恬下嬉忧不在敌而在我多事之端恐自此始五年迁军器少监升权直六年迁起居舍人奏权奸擅政十有四年朱熹彭年以抗论逐吕祖俭周端朝以上书斥当时近臣犹有争之者其后吕祖泰之贬非惟近臣莫敢言而防谏且出力以挤之则嘉泰之失已深于庆元矣更化之初羣贤皆得自奋未防傅伯成以諌官论事去蔡防学以词臣论事去邹应龙许奕又继以封駮论事去是数人者非能大有所矫拂已皆不容于朝故人务自全一辞不措设有大安危大利害羣臣喑嘿如此岂不殆哉今欲与陛下言勤访问广谋议明黜陟三者而已时钞法楮令行告讦繁兴抵罪者众莫敢以闻徳秀奏或一夫坐罪而并籍昆弟之财或亏陌四钱而役入百万之赀至于科富室之钱拘盐商之舟视产高下配民藏楮鬻田宅以収劵者虽大家不能免尚得名便民之防乎自此所籍民产以渐给还兼太常少卿又言金人必亡君臣上下皆当以祈天永命为心充金国贺登位使及盱眙闻金人内变而返言于帝曰臣自杨之楚自楚之盱眙沃壤无际陂湖相连民皆坚悍强忍此天赐吾国以屏障大江使强兵足食为进取资顾田畴不开沟洫不治险要不扼丁壮不练豪杰武勇不収拾一旦有警则徒以长江为恃岂如及今大修垦田之政专为一司以领之数年之后积储充实边民父子争欲自保因其什伍勒以兵法不待粮饟皆为精兵矣又言边防要事时史弥远方以爵禄縻天下士徳秀慨然谓刘爚曰吾徒须急引去使庙堂知世亦有不肯为从官之人遂力请去以秘阁修撰为江东转运副使山东盗起朝廷犹与金通聘徳秀朝辞奏国耻不可忘邻盗不可轻幸安之谋不可恃导谀之言不可聼至公之论不可忽宁宗曰卿力有余到江东日为朕撙节财计以助边用江东旱蝗广徳太平为甚徳秀遂与留守宪司分所部九郡大讲荒政而自领广徳大平亲至广徳与太守魏岘同以便宜发廪使教授林庠振给竣事而还索毁太平州私创之大斛新徽州守林琰无亷声宁国守张忠恕私匿赈济米皆劾之而以李道传摄徽先是都司胡槻薛拯每诮徳秀迂儒试以事必败至是政誉日闻因倡言旱伤本细监司好名赈赡太过使岘劾庠以撼徳秀徳秀上章自明朝廷悟与岘视授庠干官而道寻亦召还徳秀以右文殿修撰知泉州番舶畏苛征至者嵗不三四徳秀首寛之骤增三十六艘输租令民自槩听讼惟揭示姓名人自诣州泉多大家为闾里患痛防之海贼作乱将逼城官军败衂徳秀祭兵死者乃亲授方畧禽之后徧行海濵审视形势増屯要害处以备不虞十二年以集英殿修撰知隆兴府承寛弛之后乃稍济以严尤留意军政欲分鄂州军屯武昌及通广盐于贑与南安以弭汀贑盐冦未及行以母丧归明年蕲黄失守盗起南安数载始平人服徳秀先见十五年以寳谟阁待制湖南安抚使知潭州以亷仁功勤四字励僚属以周惇颐胡安国朱熹张栻学术源流勉其士罢酤除斛靣米申免和籴民艰食既极力赈赡之复立惠民仓五万石使嵗出籴又昜谷九万五千石分十二县置社仓以徧及乡落别立慈防仓设义阡惠政毕举月试诸军射捐其回昜之利及官田租凡营中病者死未葬者孕者嫁娶者瞻给有差朝廷从寿昌朱槖请以飞虎军戌寿昌并致其家口力争止之江华县贼苏师入境杀刧檄广西共讨平之司马遵守武冈激军变劾遵而诛其乱者理宗即位召为中书舍人寻擢礼部侍郎直学士院入见奏三纲五常扶持宇宙之栋干奠安生民之柱石霅川之变非济王本志前有避匿之迹后闻讨捕之谋情状本未灼然可考愿讨论雍煕追封秦王舍罪恤孤故事济王未有子息亦惟陛下兴灭继絶帝曰朝廷待济王亦至矣徳秀曰若谓此事处置尽善臣未敢以为然观舜所以处象则陛下不及舜明甚人主但当以二帝三王为师帝曰一时仓猝耳徳秀曰此已往之咎惟愿陛下知有此失而益讲学进徳次言乾道淳间有位于朝者以馈及门为耻受任于外者以包苴入都为羞今餽赂公行薰染成风恬不知怪又疏言朝廷之上敏鋭之士多于老成虽尝以耆艾褒傅伯成杨简以儒学褒柴中行以恬退用赵蕃刘宰至忠亮敢言如陈宓徐侨皆未防録用帝问亷吏徳秀以知袁州赵防夫对遂擢防夫直秘阁为监司徳秀入谢因言崔与之帅蜀杨长儒帅闽皆有亷声乞广加咨访帝初御清暑殿徳秀因经筵侍奏曰此高孝二祖储神燕闲之地仰瞻楹桷当如二祖实临其上陛下宫閤之仪浸备以一心而受众攻未有不浸滛而蠧蚀者惟学可以明此心惟敬可以存此心惟亲君子可以维持此心因极陈二祖中兴之法与先帝视朝之勤徳秀屡进鲠言帝皆虚心开纳而弥逺益严惮之乃谋所以相撼畏公议未敢发给事中王塈盛章始駮徳秀所主济王赠典继而殿中侍御史莫泽劾之遂以焕章阁待制提举玉隆宫諌议大夫朱端常又劾之落职罢祠监察御史梁成大又劾之请加窜殛理宗谕以仲尼不为己甚乃止既归修读书记语门人曰此人君为治之门如有用我者执此以往汀防起徳秀荐陈韡有文武才子常平使者史弥忠言于朝遂起韡讨平之绍定四年改职与祠五年进徽猷阁知泉州迎者塞路深村百嵗老人亦扶杖而出诸邑二税尝预借至六七年徳秀入境首禁预借诸邑有累月不解一钱者郡计赤立不可为或咎寛恤太骤徳秀谓民困如此宁身代其苦决讼自卯至申未巳或劝啬养精神徳秀谓郡弊无力惠民仅有政平讼理事当勉建炎初署南外宗政司于泉公族仅三百人漕司与本州给之而朝廷嵗助度牒已而不复给増至二千三百余人郡坐是愈不可为徳秀请于朝诏给度牒百道弥逺死理宗亲政以显谟阁待制知福川戒所部无滥刑横敛无狥私黩货罢市令司曰物同则价同宁有公私之异闽县里正苦督赋革之属县苦贵籴使宜发常平赈之海寇纵横次第禽殄之未防闻金灭京湖帅奉露布图上八陵而江淮又有进取潼关黄河之议徳秀以为忧上封事曰移江淮甲兵以守无用之空城运江淮金谷以治不耕之废壤富庻之效未期根本之立见惟陛下审之重之召为户部尚书入见乃以大学衍义进复陈祈天永命之说谓敬者徳之聚仪狄之酒南威之色盘游弋射之娱禽兽狗马之玩有一于兹皆足害敬帝欣然嘉纳改翰林学士知制诰时政多所论建逾年知贡举已得疾拜参知政事同编修敕令经武要畧三乞祠禄进资政殿学士提举万寿观兼侍读辞以疾卒帝震悼辍视朝赠银青光禄大夫諡文忠徳秀立朝不满十年奏疏数十万言皆切当世要务直声震朝廷四方人士诵其文想见其风采又宦游所至惠政深洽不愧其言由是中外交颂时相益以此忌之辍摈不用而声愈彰及归朝适郑清之挑敌兵民死者数十万中外大耗尤世道升降治乱之防而徳秀则既衰矣杜范方攻清之误国且谓其贪黩更甚于前而徳秀乃奏言此皆前权臣玩愒之罪今日措置之失譬如和扁继庸医之后一药之误代为庸医受责其议论与范不同如此然自侂胄立伪学之名以锢善类凡近世大儒之书皆显禁以絶之徳秀晚出独慨然以斯文自任讲习而服行之党禁既开而正学遂明于天下后世多其力也所着有西山甲乙藁对越甲乙集经筵讲义端平庙议大学衍义翰林词草四六献忠集江东捄荒録清源杂志星沙集志
　　魏了翁字华父邛州蒲江人年数嵗从诸兄入学俨如成人少长英悟絶出日诵千余言过目不再覧乡里称为神童年十五着韩愈论抑掦顿挫有作者风庆元五年登进士第时方讳言道学了翁防及之授签书剑南西川节度判官尽心职业嘉泰二年召为国子正明年改武学博士开禧元年召试学士院韩侂胄用事谋开边以自固徧国中忧骇而不敢言了翁乃言国家纪纲不立国是不定风俗茍偷边备废弛财用凋耗人才衰弱而道路籍籍皆谓有北伐之举金地广势强未可卒图求其在我未见可以胜人之实盍亦急于内修姑逭外御不然举天下而试于一掷宗社存亡系马不可忽也防出众大惊改秘书省正字御史徐柟即劾了翁对防狂奸独侂胄持不可而止明年迁校书郎以亲老乞补外乃知嘉定府行次江陵蜀大将呉曦以四川叛了翁防其必败又明年曦诛蜀平了翁奉亲还里侂胄亦以误国诛朝廷收召诸贤了翁预焉防史弥逺入相专国事了翁力辞召命丁生父忧解官筑室白鹤山下以所闻于辅广李燔者开门授徒士争负笈从之由是蜀人尽知义理之学差知汉州汉号为繁剧了翁以善俗为治首蠲积逋二十余万除科抑卖酒之弊严户婚交讦之禁复为文谕以厚伦止讼其民敬奉条教不敢犯防境内桥壊民有压死者部使者以闻诏降官一秩主管建宁府武夷山冲佑观寻复原官知眉州眉虽为文物之邦然其俗习法令持吏短长故号难治了翁乃尊礼耆耉简防俊秀朔望诣学宫亲为讲説诱掖指授行郷饮酒礼以示教化増贡士员以振文风复墓颐堰筑江乡舘利民之事知无不为士论大服俗为之变嘉定四年擢潼川路提防刑狱八年兼提举常平迁转运判官戢吏奸询民瘼举刺不避权右上疏乞与周惇颐张载程颢程頥爵諡示学者趋向从之遂宁阙守了翁行郡事即具奏乞修城郭备不虞廷议靳其费了翁増埤浚隍如敌至者后一年溃卒攻掠郡县知其有备不敢逞人始服之十年迁直秘阁知泸州主管潼川路安抚司公事丁母忧免丧差知潼川府约己裕民绩大着游似吴泳牟子才皆蜀名士造门受业十五年被召入对疏二千余言首论人与天地一本必与天地相似而后可以无旷天位并及人才风俗五事明白切畅又论郡邑强干弱枝之所宜变通帝嘉纳其言进兵部郎中俄改司封郎中兼国史院编修官转对论江淮襄蜀当分为四重镇择人以任虚心以听假以事权资以才用为聨络守御之计次论蜀边恳田及实録阙文等事皆下其章中书迁秘书监起居舍人入奏极言事变倚伏人心向背疆埸安危邻境动静其防有五谓宜察时防而恭天命尊道揆而严法守集思广益汲汲图之又论士大夫风俗之谓君臣上下同心一徳而后平居有所补益缓急有所倚仗如人自为谋则天下之患有不可终穷者今则面从而腹诽习谀而踵陋臣实惧焉愿开拓规模收拾人物庶防临事无乏人之叹其言剀切时相始不乐宁宗崩理宗自宗室入即位时事忽异了翁三疏求闲不得请迁起居郎寳庆元年雷发非时帝有朕心终夕不安之语了翁入对即论人主之心义理所安是之谓天非此心之外别有所谓天地神明也陛下盍即不安而求之对天地事父母见羣臣亲讲读皆随事反求则大本立而无事不可为矣又论讲学不明风俗浮浅立朝无犯顔敢谏之忠临难无仗节死义之勇愿敷求硕儒丕阐正学图为久安长治之计又请申命大臣于除授之际公听并观然后实意所孚善类皆出属济王黜削以死有司顾望治葬弗防了翁毎见帝请厚伦纪以弭人言应诏言事者十余人朝士惟了翁与洪咨防胡梦昱张忠恕所言最为切至而了翁亦以疾求去右正言李知孝劾梦昱窜岭南了翁出关饯别遂指了翁首倡异论将撃之弥逺犹外示优容俄权尚书工部侍郎了翁力以疾辞乃以集英殿修撰知常徳府谏议大夫朱端常复劾了翁欺世盗名朋邪谤国诏降三官靖州居住初了翁再入朝弥逺欲引以自助了翁正色不挠未尝私谒故三年之间循格序迁未尝处以要地了翁至靖湖湘江浙之士不逺千里负书从学乃着九经要义百巻订定精密绍定四年复职主管建宁府武夷山冲佑观五年改差提举江州太平兴国宫寻知遂宁府辞不拜进寳章阁待制潼州路安抚使知泸州泸大藩控制边田二千里而武备不修城郭不治了翁乃奏葺其城増置器械教习牌手申严军律兴学校蠲宿负复社仓剏义塜建养济院居数月百废具举弥逺死理宗亲政进华文阁待制因其任了翁念国家纲常沦斁法度堕弛遂应诏上章论十乞复旧典以彰新化一曰复三省之典以重六卿二曰复二府之典以集众议三曰复都堂之典以重省府四曰复侍从之典以来忠告五曰复经筵之典以熈圣学六曰复台諌之典以公黜陟七曰复制诰之典以谨命令八曰复听言之典以通下情九曰复三衙之典以彊主威十曰复制阃之典以黜私意分别利害粲若白黒帝读之感动其后旧典皆复其初臣庶封章多乞召还了翁及真徳秀帝因民望并召之用了翁权礼部尚书兼直学士院入对首乞明君子小人之辨以为进退人物之本杜奸邪窥伺之端次论故相十失犹存又及修身齐家选宗贤建内小学等他如和议不可信北军不可保军实财用不可恃凡十余端复口奏利害昼漏下四十刻而退兼侍读同修国史俄兼吏部尚书复条十事以献皆人所难言帝悉嘉纳且手诏奬谕又奏乞收还保全弥逺家御笔定赵汝愚配享宁庙趣崔与之参预政事定履亩之命以寛民力诏从臣集议以捄楮储阃才以备缓急又因进故事如储人才凝国论力图自治之防下罪己之诏分别襄黄二帅是非究见黄陂叛卒利害分任诸帅区处降附前后二十余奏皆当时急务帝将引以共政而忌者相与合谋排摈之执政遂谓近臣惟了翁知兵体国乃以端明殿学士同签书枢密院事督视荆湖军马兼江淮督府事朝论大骇以为不可三学亦上书争之适边警沓至帝心焦劳了翁嫌于避事遂受命寻兼提举编修武经要畧恩数同执政进封临卭郡开国侯又赐便宜诏书如张浚故事朝辞靣赐御书唐人严武诗及鹤山书院四大字仍赐金带鞍马诏宰臣饮饯于关外乃酌上下流之中开幕府江州申儆将帅调遣援师褒死事之臣黜退懦之将奏边防十事甫二旬召为签书枢密院事赴阙奏事时以疾力辞不拜盖在朝诸人始谋假此命以出了翁既出则复以建督为非故遽召还前后皆非帝意也寻改资政殿学士湖南安抚使知潭州复力辞诏提举临安府洞霄宫未防改知绍兴府浙东安抚使嘉元年改知福州福建安抚使累章乞骸骨不允以疾卒后十日诏以资政殿大学士通奉大夫致仕遗表闻帝震悼辍视朝有用才不尽之叹诏赠太师諡文靖累赠秦国公所着有鹤山集九经要义周易集义易举隅周礼井田图说古今考经史杂抄师友雅言
　　李心字防之隆州井研人宗正寺簿舜臣之子也庆元元年荐于乡既下第絶意不复应举闭户著书晚因崔与之许奕魏了翁等荐自制置司敦遣至阙下为史舘校勘赐进士出身专修中兴四朝帝纪甫成其三因言者罢添差通判成都府寻迁著作佐郎兼四川制置司参议官诏无入议幕许辟官置局踵修十三朝会要端平三年成书召赴阙为工部侍郎言臣闻大兵之后必有凶年盖其杀戮多赋敛重使斯民怨怒之气上干隂阳之和至于此极也陛下宜与诸大臣扫除乱政与民更始而法未尝更张民劳不加振徳既无能改于其旧而殆有甚焉故廉平之吏所在鲜见而贪利无耻敢于为恶之人挟敌兴兵求逞其所欲如此而望五福来备百谷用成是縁木而求鱼也臣考致旱之由曰和籴増多而民怨曰流散无所归而民怨曰检税不尽实而民怨曰籍赀不以罪而民怨凡此皆起于大兵之后而势未有以消之故愈积而愈极也成汤圣主也而桑林之祷犹以六事自责愿陛下亟降罪己之诏修六事以回天心羣臣之中有献聚敛剽窃之论以求进者必重黜之俾不得以上诬圣徳则旱虽烈犹可弭也帝从之未防复以言去奉祠居潮州淳祐元年罢祠三年致仕卒心有史才通故实所着有高宗繋年録学易编诵诗训春秋考礼辨读史考旧闻证误朝野杂记道命録西陲泰定録辨南迁録及诗文集弟道
　　道传字贯之少庄重稍长读河南程氏书玩索义理至忘寝食虽处暗室整襟危坐肃如也擢庆元二年进士第调利州司户参军徙蓬州教授开禧用兵金人窥散闗急道传以诸司檄计事道闻吴曦反遣其客间道持书遗安抚使杨辅论曦必败曰彼素非雄才犯顺首乱人心离怨因人心而用之可坐而缚也诚决此举不惟内变可定抑使金知我国有人稍息窥觊曦党以曦意胁道传道传以义折之竟弃官归曦平诏以道传抗节不挠进官二等嘉定初召为太学博士兼沂王府小学教授会沂府有母丧遣表官吏例进秩道传曰有襄事之劳者推恩可也吾属何与于是皆辞不受迁秘书郎著作佐郎见帝首言今民力未裕民心未固财用未阜储蓄未丰边备未修将帅未择风俗未能知义人才未能彚进而八者之中复以人才为要至于人才盛衰系学术之明晦今学禁虽除而未尝明示天下以除之之意愿下明诏崇尚正学取朱熹论语孟子集注中庸大学章句或问四书颁之太学仍请以周惇颐邵雍程颢程颐张载五人从祀孔子庙时执政有不乐道学者以语侵道传道传不为动兼权考功郎官迁著作郎时薛拯胡榘等皆以新进用事贿赂成风道传言今名优儒臣实取材吏刻剥残忍诞谩倾危之人进矣遂求补郡于是出知真州城圮弗治道传甓之筑两石坝以防并江居民益浚二壕又堤陈公塘有警则决之以为阻人心始固除提举江东路常平茶盐公事初至即按部劾吏之贪纵者十余人胥吏为民害者大黥小逐释滥狱弛负钱夏大旱道传应诏言楮币之换官民如讐钞法之行商贾疑怨赋敛増加军将推剥皆切中时病遂条上荒政朝廷多从之与漕臣真徳秀振饥道传分池宣徽三州穷冬行风雪中虽深村穷谷必至頼以全活者甚众摄宣州守行朱熹社仓法上饶新安南康诸郡翕然应命人防其利广徳守魏岘劾教官林庠委堂试而任荒政挟漕臣以凌郡守且言真徳秀轻视朝廷自专掠羙乞逺之道传上疏力辨岘坐免会胡榘为吏部侍郎荐道传自代引疾乞去不许召令奏事再辞又不许遂入对上自宫掖次及朝廷以至侍从台谏阙失尽言无所讳帝不以为忤除兵部郎官未就监察御史李楠觇当路指意乞授以节镇遂出知果州至九江得疾卒诏特转一官致仕諡文节道传自蜀来东南虽不及登朱子之门而访求所尝从学者与讲习尽得遗书读之笃于践履气节卓然居官以惠利为本振荒遗爱江东人久而思焉三子达可当可献可献可为心传后杨泰之字叔正眉州青神人少刻志于学卧不设榻防十嵗庆元元年类试调泸州尉再调绵州学教授罗江丞制置司檄置幕府吴猎谕蜀泰之贻书曰使吴曦为乱而士大夫不从必不敢为既乱而士大夫能抗曦犹有所惮夫乱曦之为也乱所以成士大夫之为也改知严道县摄通判嘉定白厓砦将王壎引蛮防利店刑狱使者寘壎于法又罥絓余人当坐死泰之访知夷都实迩利店夷都蛮称乱不需引导固请释之不听乃去官宣抚使安丙荐之曰蜀中名儒杨虞仲之子当逆臣之变勉有位者毋动言不用拂衣而去使得尺寸之柄必能见危致命召泰之赴都堂审察以亲老辞差知广安军未上丁父忧服除知富顺监去官以禄廪数千缗予邻里以千缗为义庄知晋州以安居安岳二县受祸尤惨力白丙尽蠲其赋丙复荐于朝召赴行在固辞知果州畸零钱病民泰之以一年经费储其赢为诸邑对减上尚书省按为定式民歌之曰前张后杨惠我无疆张谓张义实自发其端而泰之踵行之理宗即位趣入对言宜法天行健奋发英断总揽威权无牵于私无夺于邪说以救蛊蔽以新治功陛下以直言求人而以直言罪之使天下以言为戒臣恐言路既梗士气益消循循黙黙浸成衰世之风帝竒其对以为工部郎中其后言事者相继无所避忌自泰之发之迁军器少监大理少卿绍定元年入对为风雨为暴水潦溃溢此隂盛阳微之证又言巴陵追降之命重于违羣臣轻于絶友爱陛下居天位之至逸则思天伦之大痛秦邸没于房陵既行封諡又録用其子今乃曰不当为之后以贻他日忧何示人不广乎诏直寳谟阁知重庆府为书以别丞相曰帝相职事无大于用人去自私之心恢容人之度审取舍之理而已至官俗用大变主管千秋鸿禧观卒所着克斋文集论语解老子辞春秋列国事目公羊谷梁类诗类诗名物编论孟类东汉三国志南北史唐五代史类厯代通鉴本朝长编类东汉名物编诗事类大易要言杂著凡二百九十七巻








　　钦定续通志巻五百四十九
&lt;史部,别史类,钦定续通志&gt;
　　钦定四库全书
　　钦定续通志卷五百五十
　　儒林传
　　宋【十一】
　　黄榦　　　　李燔　　　　张洽
　　陈淳　　　　李方子　　　黄灏
　　叶味道　　　廖徳明
　　黄榦字直卿福州闽县人父瑀髙宗时为监察御史以笃行直道着闻瑀殁榦往见清江刘清之清之竒之曰子乃逺器时学非所以处子也因命受业朱熹榦白母即日行时大雪既至而熹他出榦因留客邸二月而熹始归榦自见熹夜不设榻不觧带少倦则微坐一倚或至达曙熹语人曰直卿志坚思苦与之处甚有益尝诣吕祖谦以所闻于熹者相质正及张栻亡熹与干书曰吾道益孤矣所望于贤者不轻后遂以其子妻榦寜宗即位熹命榦奉防补将仕郎铨中授迪功郎监台州酒务丁母忧学者从之讲学于墓庐甚众熹编礼书独以防祭二编属榦藁成熹见而喜日所立规模次第缜密有条理他日当取所编家乡邦国王朝礼悉仿此更定之熹殁榦持心防三年调监嘉兴府石门酒库时韩侂胄方谋用兵吴猎帅湖北将赴镇访以兵事榦曰闻议者谓今欲为大举深入之谋果尔必败此何时而可进取者猎雅敬榦名徳辟为荆湖北路安抚司激赏酒库兼准备差遣事有未当必输忠欵力争江西提举常平赵希怿知抚州髙商老辟为临川令嵗旱劝粜捕蝗极其力改知新淦县吏民习知临川之政不令而行以荐差通判安丰军淮西帅司檄榦鞫和州狱狱故以疑未决榦委曲审问无所得一夜梦井中有人明日呼囚诘之曰汝杀人投于井我悉知之矣何得欺我囚遂惊服果于废井得尸寻知汉阳军值嵗饥籴客米发常平以振制置司下令欲移本军之粟而禁其籴榦报以乞榦罢然后施行及援鄂州例十之一告籴于制司荒政具举旁郡饥民辐凑惠抚均一春暖愿归者给之粮不愿者结庐居之民大感悦所至以重庠序先教养其在汉阳即郡治后鳯栖山为屋馆四方士立周程游朱四先生祠以病乞祠主管武夷冲祐观寻起知安庆府至则金人已破光山沿边多警安庆去光山不逺民情震恐乃请于朝城安庆以备战守不俟报即日兴工城分十二料先自筑一料计其工费若干然后委官吏寓公士人分料主之役民兵五千人人役九十日而计人户产钱起丁夫通役二万夫人十日而罢役者更畨暑月月休六日日午休一时至秋渐杀其半榦日以五鼓坐于堂濠砦官入聴命以一日成算授之役某乡民兵若干某卿人夫若干分布于某人料分或搬运某处土木应副某料使用某料兵民人夫合当更代合散几日钱米俱受命毕乃理民讼阅士卒防僚佐讲究边防利病次则巡城视役晚入书院讲论经史筑城之杵用钱监未铸之铁事毕还之城成防嵗大旱榦祈辄雨或未出晨登郡阁望山再拜雨即至后二年金人破黄州沙窝诸闗淮东西皆震独安庆安堵如故继而霖潦余月巨浸暴至城屹然无虞舒人徳之制置使李珏辟为参议官再辞不受既而朝命与徐侨两易和州且令先赴制府禀议榦即日解印趋制府先是榦移书珏曰丞相诛韩之后惩意外之变专用左右亲信之人至于军政不修边备废弛皆此曹为之若今大敌在境更不改图大事去矣又曰今莫若用两淮之人食两淮之粟守两淮之地然其策当先明保伍保伍既明则为之立堡砦蓄马制军器以资其用不过累月军政可成且淮民遭丙寅之厄今闻金人迁汴莫不狼顾胁息有弃田庐挈妻子渡江之意其间勇悍者且将伺变窃发向日湖海张军之变为害甚于金若不早为之图则两淮日见荒墟卒有警急攘臂而起矣珏皆不能用及是珏往维视师与偕行榦言敌既退当思所以赏功罸罪者崔维扬能于清平山豫立义砦断金人右臂方仪真能措置捍御不使军民仓皇奔轶此二人者当荐之泗上之败刘倬可斩也某州官吏三人携家奔窜追而治之然后具奏可也其时幕府书馆皆轻儇浮靡之士僚吏士民有献谋画多为毁抹疏駮人心不附所向无功流移满道而诸司长吏张宴无虚日榦知不足与共事归自维再辞和州之命仍乞祠乃复告珏曰浮光敌退已两月安丰已一月盱眙亦将两旬不知吾所措置者何事所施行者何策边备之弛甚于前恐其祸又不止今春矣向者轻信人言为泗上之役防师万人良将劲卒精兵利器不战而沦于泗水黄团老幼俘虏杀戮五六千人盱眙东西数百里莽为丘墟安丰浮光之事大率类此窃意千乗言旋必痛自咎责出宿于外大戒于国曰此吾之罪也有能箴吾失者疾入諌日与僚属及四方贤士讨论条画以为后图今归已五日矣但闻请总领运使玉麟堂赏牡丹用妓乐又闻总领运使请宴赏亦然又闻宴僚属亦然诸军闻之岂不痛愤且敌国深侵宇内骚动主上食不甘味听朝不怡大臣忧惧不知所出尚书岂得不朝夕忧惧而乃如是之迂缓暇逸耶今浮光之报又至矣金欲以十六县之众四月攻浮光侵五闗且以一县五千人为率则当有八万人攻浮光以万人刈吾麦以五万人攻吾闗吾之守闗不过五六百人岂能当万人之众哉则闗之不可守决矣五闗失守则蕲黄决不可保蕲黄不保则江南危尚书闻此亦已数日乃不闻有所施行何耶其他言皆激切同幕忌之尤甚共诋排之厥后光黄蕲继失果如其言遂力辞去请祠俄再命知安庆不就入庐山访其友李燔陈宓相与盘旋玉渊三峡间讲乾坤二卦于白鹿书院居山南北之士皆来集未几召赴行在所奏事除大理丞不拜为御史李楠所劾在位者羣起挤之遂归里弟子日盛俄命知潮州辞不行差主管亳州明道宫逾月乞致仕诏许之特授承议郎卒后数年以门人请谥又特赠朝奉郎与一子下州文学諡文肃有经解文集行于世李燔字敬子南康建昌人中绍熙元年进士第授岳州教授未上往建阳从朱熹学熹告以曽子毅之语且曰致逺固以毅而任重贵乎也燔退以名其斋而自儆焉至岳州教士以古文六艺不因时好且曰古之人皆通材用则文武兼焉即武学诸生文振而识髙者拔之辟射圃令其习射廪老将之长于艺者以率偷惰改襄阳府教授复往见熹熹嘉之凡诸生未达者先令访燔俟有所发乃从熹折诸生畏服熹谓人曰燔交友有益而进学可畏且直谅朴实处事不苟他日任斯道者必燔也熹殁学禁严燔率同门往防葬视封窆不少怵及诏访遗逸九江守以燔荐召赴都堂审察辞再召再辞郡守请为白鹿书院堂长学者云集除大理司直辞寻添差江西运司干办公事江西帅李珏漕使王补之交荐之防洞防作乱帅漕议平之而各持其説燔曰防非吾民耶岂必皆恶诚以吾有司贪刻者激之及将校之邀功者逼成之耳反是而行之则皆民矣帅漕是其言燔乃请自往驻兵万安防近洞诸巡尉察隅保之尤无良者易置之分兵守险驰辩士谕以祸福防皆帖服洪州地下异时贑江涨而堤坏久雨辄涝燔白于漕帅修之自是田皆沃壤漕帅以十四界防子新行价日损乃视民税产物力各藏防子若干官为封识不时防阅人爱重之则价可増慢令者黥籍而民诪张持空劵益不售燔与国子学録李诚之力争不能止燔又入劄争之曰钱荒楮壅子母不足以相权不能行楮者由钱不能权之也楮不行而抑民藏之是弃物也诚能节用先糓粟之实务而不取必于楮币则楮币为实用矣劄入漕司即弛禁燔又念社仓之置仅贷有田之家而力田之农不得沾惠遂倡议裒糓创社仓以贷佃人诏改官通判潭州辞不许真徳秀为长沙帅一府之事咸谘燔不数月辞归时史弥逺当国废皇子竑燔以三纲所闗自是不复出矣真徳秀及右史魏了翁荐之差权通判隆兴府江西帅魏大有辟充参议官皆辞乃以直秘阁主管庆元至道宫燔自谓居间无以报国乃荐崔与之魏了翁真徳秀陈宓郑寅杨长孺丁黼叶宰龚维藩徐侨刘宰洪咨防于朝绍定五年帝论及当时髙士累召不起者史臣李心传以燔对且曰燔乃朱熹髙弟经术行义亚黄榦先帝以大理司直召不起比乞致仕陛下诚能强起之以寘讲筵其禆圣学岂浅浅哉帝然其言终不召也九江蔡念成称燔心事有如秋月燔卒赠直华文阁【原误作文华阁今据职官志改正】谥文定补其子举下州文学燔尝曰凡人不必待仕宦有职事方为功业但随力到处有以及物即功业矣又尝曰仕宦至卿相不可失寒素体夫子无入不自得者正以磨挫骄奢不至居移气养移体故燔处贫贱患难若平素不为动被服布素虽贵不易入仕凡四十二年而歴官不过七考居家讲道学者宗之与黄榦并称曰黄李孙镳登进士第张洽字元徳临江之清江人父缓第进士洽少頴异从朱熹学自六经传注而下皆防其指归至于诸史百家山经地志老子浮屠之説无所不至尝取管子所谓思之思之又重思之思之不通神将通之之语以为穷理之要熹嘉其笃志时行社仓法洽请于县贷常平米二百石建仓里中六年而归其本于官郷人利之嘉定元年中第授松滋尉湖右经界不正弊日甚洽请行推排法令以委洽洽于是令民自实其地土疆界产业之数投于匮乃筹覈而次第之吏奸无所匿改袁州司理参军有盗黠甚辞不能折防狱有兄弟争财者洽谕之曰讼于官祗为胥吏之地且冒法以求胜孰与各守分以全手足之爱乎辞气恳切讼者感悟盗闻之自伏民有杀人贿其子焚之居数年事败洽治其狱无状忧之且白郡委官体访俄梦有人拜于庭示以伤痕在胁翌日委官上其事果然郡守以仓廪虚籍仓吏二十余家命洽鞫之洽亷之为都吏所卖都吏者州之巨蠧也尝干于仓不获故以此中之洽度守意鋭未可婴姑繋之而宻令计仓庾所入以白守曰君之籍二十余家者以胥吏也今校数嵗之中所入已丰于昔由是观之胥吏妄矣守悟为罢都吏而免所籍之家知永新县一日谒告闻狱中搒笞声葢狱吏受财乗间讯囚使诬服也洽大怒亟执付狱明日以上于郡黥之湖南防作乱与县接壤民大恐洽单车以往邑佐寓士交谏弗聴至则防未尝至因行安福境上结约土豪得其懽心未几南安舒防将犯境闻有备乃去以江东提举常平荐通判池州狱有张徳秀者误蹴人以死狱吏诬以故杀洽讯而疑之请再鞫守不聴防提防常平袁甫至时方大旱祷不应洽言于甫曰汉晋以来滥刑而至旱伸寃而得雨载于方册可攷也今天大旱焉知非由徳修事乎甫为阅疑状于狱徳修遂从徒罪复白郡请蠲征税寛催科以召和气守为寛税三日果大雨洽数以病请祠至是主管建昌仙都观时袁甫提防江东刑狱白鹿书院废弛招洽为长洽至则选好学之士日与讲说而汰其不率敎者凡养士之田干没于豪右者复之学兴即谢病去端平初大臣多荐洽召赴都堂审察洽以病不赴乃除秘书郎寻迁著作佐郎度正叶味道在经幄帝数问张洽何时可到将以説书待洽洽固辞遂除直秘阁主管建康崇禧观嘉熙元年以疾乞致仕卒洽自少用力于敬故以主一名斋平居不异常人至义所当为则勇不可夺所交皆名士如吕祖俭黄榦軰皆敬慕之卒后一日有防除直寳章阁所著书有春秋集注春秋集传左氏防求续通鉴长编事畧厯代郡县地理沿革表文集子防柽赐同进士出身
　　陈淳字安卿漳州龙溪人少习举子业林宗臣见而竒之且曰此非圣贤事业也因授以近思録淳退而读之遂尽弃其业焉及朱熹来守其乡淳请受教熹曰凡阅义理必穷其原如为人父何故止于慈为人子何故止于孝其他可类推也淳闻而为学益力日求其所未至后十年复往见熹陈其所得时熹已寝疾语之曰如今所学已见本原所阙者下学之功尔自是所闻皆要切语凡三月而熹卒淳追思师训痛自裁抑日积月累义理贯通洞见条绪故其言太极曰太极祗是理理本圆故太极之体浑沦圣人一心浑沦太极之全体而酬酢万变无非太极流行之用其言仁曰仁祗是天理生生之全体无表里动静隠显精粗之间惟此心纯是天理之公而絶无一毫人欲之私乃可以当其名若一处有病痛一事有欠阙一念有间断则私意行而生理息即顽痹不仁矣其语学者曰道理只在日用人事间但循序用功便自有见所谓下学上达者须下学工夫到乃可从事上达然不可以此而安于小成也须万理明彻于胸中将此心放在天地间一例看然后可以语孔孟之乐须明三代法度通之于当今而无不宜然后为全儒而可以语王佐事业须运用酬酢如探诸囊中而不匮然后为资之深取之左右逢其原而真为己物矣淳性孝母疾亟号泣于天乞以身代弟妹未有室家者皆婚嫁之葬宗族之防无归者居乡不沽名徇俗恬然退守若无闻焉然名播天下郡守以下皆礼重之时造其庐而请焉嘉定九年待试中都归过严陵郡守郑之悌率僚属延请郡庠淳遂发明吾道之体统师友之渊源用功之节目读书之次序为四章以示学者明年以特奏恩授迪功郎泉州安溪主簿未上而卒其所着有语孟大学中庸口义字义详讲礼诗女学等书
　　李方子字公晦卲武人少博学能文为人端谨纯笃初见朱熹语曰观公为人自是寡过但寛大中要规矩和缓中要果决遂以果名斋长游大学学官李道傅折官位軰行具刺就谒嘉定七年廷对擢第三调泉州观察推官适真徳秀来为守以师友礼之郡政大小咸资焉暇则辨论经训至夜分不倦故事秩满必先通书庙堂乃除方子曰以书通是求也丞相史弥逺闻之怒逾年始除国子録无何将选入官僚而方子不少贬以求合或告弥逺曰此真徳秀党也使防臣劾罢之方子既归学者毕集危坐竟日未始倾侧对宾客一语不妄发虽奴亦不加诟骂然常严惮之尝语人曰吾于问学虽未能周尽然幸于大本有见处此心常觉泰然不为物欲所渍尔其亡也天子悯之与一子恩泽
　　黄灏字商伯南康都昌人幼敏悟强记入太学擢进士第教授隆兴府知徳化县以兴学校崇政化为本嵗馑行振给有方王兰刘頴荐于朝除判登闻鼓院光宗即位迁太常寺簿论今礼教废阙请敇有司取政和冠昏防葬仪及司马光髙闶等书参订行之除太府寺丞出知常州提举本路常平秀州海盐民伐桑柘毁庐屋莩殣盈野或食其子而州县方督促逋欠灏见之蹙然时有防倚阁夏税遂奏乞并阁秋苗不俟报行之言者罪其专移居筠州已而寝谪命止消两秩而从其蠲阁之请灏既归里幅巾深衣骑驴匡山间若素隠者起知信州改广西转运判官移广东提防刑狱告老不赴卒灏性行端饬以孝友称朱熹守南康灏执弟子礼质疑问难熹之殁党禁方厉灏单车往赴徘徊不忍去者久之叶味道初名贺孙【原作初讳贺孙按史传体裁无称讳之例当由误袭志表等旧文今改正】以字行更字知道温州人少刻志好古学师事朱熹试礼部第一时伪学禁行味道对学制策率本程颐无所避知举胡纮见而黜之曰此必伪徒也既下第复从熹于武夷山中学禁开登嘉定十三年进士第调鄂州教授理宗访问熹之徒及所著书部使者以味道行谊闻差主管三省架阁文字迁宗学谕轮对言人主之务学天下之福也必坚志气以守所学谨几微以验所学正纲常以励所学用忠言以充所学又述帝王传心之要与四代作歌作铭之防其末有曰言宣则力减文胜则意虚从臣荐味道可为讲官乃授太学博士兼崇政殿说书故事说书止于通鉴而不及经味道请先说论语诏从之帝忽问神之理疑伯有之事涉于诞味道对曰隂阳二气之散聚虽天地不能易故圣人设为宗祧以别亲疏逺迩正所以教民亲爱参赞化育伯有得罪而死其气不散为妖为厉使国人上下为之不宁于是为之立子泄以奉具后则庶乎有所知而神莫不宁矣葢讽皇子竑事也三京用师廷臣边阃交进机防之説味道进议状以为开边漫阔应授倍难科配日防餽饷日迫民一不堪命厐勋黄巢之祸立见是先揺其本无益于外也经筵奏事无日不申言之而洛师寻以败闻于是人谓味道见微虑逺味道所奏陈无一非切于君身治道者迁秘书著作佐郎而卒讣闻帝震悼升一官以任其后故事所未有也所着四书说大学讲义祭法庙享郊社外传经筵口奏故事讲义
　　廖徳明字子晦南剑人少学释氏及得杨时书读之大悟遂受业朱熹登乾道中进士第知莆田县民有奉淫祠者罪之沉像于江防有显者欲取邑地广其居徳明不可守防僚属谕之徳明曰太守天子守土之臣未闻以土地与人者守慙服累官知浔州有声诸司且交荐之徳明曰今老矣况以道徇人乎固辞不受选广东提举刑狱弹劾不避权要嵗当荐士朝贵多以书托之徳明曰此国家公器也悉不啓封还之有邻人为主簿徳明闻其能荐之防徳明行县簿感其知己置酒延之悉假富人觞豆甚盛徳明怒曰一主簿乃若是侈耶必贪也于是追还荐章其公严类此时盗防桂阳迫韶韶人惧徳明燕笑自如遣将驰击而亲持小麾督战大败之乃分戍守逺斥堠明审赏罚宣布威信韶晏然如平时徙知广州迁吏部左选郎官奉祠卒徳明初为浔州教授为学者讲明圣贤心学之要手植三柏于学浔士爱敬之如甘棠在南粤时立师悟堂刻朱熹家礼及程氏诸书公余延僚属及诸生亲为讲说逺近化之尝语人以仕学之要曰徳明自始仕以至为郡惟用三代直道而行一句而已有槎溪集行于世



　　钦定续通志卷五百五十
　　钦定四库全书
　　钦定续通志卷五百五十一
　　儒林传
　　宋【十二】
　　汤汉　　　　何基　　　　王柏
　　徐梦莘【得之天麟】　王应麟　　　黄震
　　汤汉字伯纪饶州安仁人与其兄千巾中皆知名当时柴中行见而竒之真徳秀在潭致为宾容尝造赵汝谈汝谈曰第一流也江东提刑赵汝腾荐于朝诏免解差充象山书院堂长赴礼部别院试正奏名授上饶县主簿以江东转运使赵希塈荐诏循两资差信州教授兼象山书院长淳祐十二年充史馆校勘改国史实録院校勘防大水上封事曰君心敬肆之分实上天喜怒之由一念之敬上帝临汝祥风庆云所从出也一念之肆上帝震怒妖祲隂沴所从生也火灾应诏上封事曰臣闻任天下之大立心不可不公守天下之重持心不可不敬陛下于皇天祖宗之徳弗深念而报答私恩于羣黎百姓之疾苦弗深恤而富贵私亲公卿在廷其信任不若近习之笃中书造命其除行不若内批之专则陛下之立心未公矣徃者陛下上畏天戒下恤人言内则拘制于权臣外则恐怯于彊敌敬心既不敢尽弛则私意亦未得尽行比年以来天戒人言既已玩熟而贪浊柄国黩货无厌彼将恣行其私则不得不唯阿以容悦于是前日之敬畏尽忘而一念之私始四出而不可御矣是以定防之碑忽从中出贵戚子弟参错中外土木之祸展转流毒讼牒细故胥吏贱人皆得籍羣珰之势彻清都之邃御笔之出上则废朝令下则侵有司凡此皆始于立心之未公成于持心之不敬所以感动天地而水火之灾防出于数月之间也陛下得不亟为治乱持危之计而可复以常日玩易之心处之乎授太学博士转对请正纪纲强根本固藩篱词甚切直召试馆职迁秘书省校书郎皇太子冠差充太常博士进冠箴诏令太子拜谢升秘书郎转对极言边事以为今日扶危救乱无复他策在乎人主清心无欲尽用天下之财力以治兵大臣公心无我尽用天下之人才以彊本庶几尚有以亡为存之理耳提举福建常平劾福州守史嵓之泉州守谢埴召为礼部郎官兼太子侍读直华文阁厯福建江东运判提举江西常平知宁国隆兴二府入为尚左郎官兼太子侍读玉牒所检讨官入奏愿陛下端本澄源虚己尽下恢大公之道开不讳之门使朝廷之上光明洞达而无邪孽之根以挠其正四海之内欢欣交通而无怨戾之气以奸其和臣之忠爱莫切于此迁太府少卿升兼太子谕徳改秘书少监疏论比年董宋臣声焰薫灼其力能去防谏排大臣结连凶渠以致兵戈相寻之祸陛下灼见其故斥而逺之臣意其影灭而迹絶矣岂料复使之出入壶奥之中给事宗庙之内上下惶惑大小切齿而陛下为之辨明大臣方与之和觧臣窃重伤此过计也自古小人复出其害必惨将逞其愤怨颠倒宇宙陛下之威神有时而不得以自行甚可畏也乞休致擢太常少卿太子以书勉留求补外以秘阁修撰福建安抚使知福州改知隆兴府度宗即位召奏事授太常少卿兼国史院编修官实録院检讨官迁起居郎兼侍读入奏言愿陛下持一敬心以正百度则追养继孝所以报先帝者必益致其隆先意承志所以事太母者必益致其谨其爱身也必不以物欲挠其和平其正家也必不以私昵堕其法度政事必出于朝廷而预防夫多门人才必由于明杨而深杜夫邪径累迁权工部尚书兼侍读以显文阁直学士提举玉隆宫进华文阁学士以端明殿学士致仕卒特赠正奉大夫諡文清汉介洁有守恬于进取有文集六十卷
　　何基字子恭婺州金华人父伯熭为临州县丞黄榦适知其县事伯熭见二子而师事焉榦告以必有真实心地刻苦工夫而后可基悚惕受命于是随事诱掖得闻渊源微辞奥义必研精覃思以俟其通凡所读无不加标防义显意明有不待论説而自见者朱熹门人杨与立一见推服来学者众尝谓为学立志贵坚规模贵大克践服行死而后已又言以洪范参之大学中庸有不约而符者王柏既执贽为弟子基谦抑不以师道自尊柏髙明絶识序正诸经其质问疑难或一事至十往返基终不变以待其定尝曰治经当谨守精玩不必多起疑论有欲为后学言者谨之又谨可也基谆固笃实絶类汉儒虽一本于熹然就其言发明则精义新意愈出不穷文集三十巻与柏问辨者十八卷郡守赵汝腾守婺延聘请讲辞不就复首荐于朝又率名从官列荐通判郑士懿守蔡抗杨栋相继以请皆辞景定五年诏举贤基与建人徐几同被荐添差婺州学教授兼丽泽书院山长力辞咸淳初授史馆校勘兼崇政殿説书屡辞改承务郎主管西岳庙终亦不受也卒国子祭酒杨文仲请于朝諡文定所着有大学发挥中庸发挥大传发挥易啓防发挥通书发挥近思録发挥
　　王柏字防之婺州金华人大父崇政殿説书师愈从杨时受易论语既又从朱熹张栻吕祖谦游父瀚朝奉郎主管建昌军仙都观兄弟皆及熹祖谦之门柏少慕诸葛亮为人自号长啸年逾三十始知家学之原勇于求道与其友汪开之著论语通防至居处恭执事敬惕然叹曰长啸非圣门持敬之道更以鲁斋从熹门人游或语以何基尝从黄榦得熹之即往从焉基授以立志居敬之防且作鲁齐箴勉之质实坚苦有疑必质诸基于论语大学中庸孟子通鉴纲目标注防校尤为精宻作敬斋箴图治家严饬当暑闭閤静坐子弟白事非衣冠不见也少孤事其伯兄甚恭季弟蚤防抚其孤又割田予之收合宗族周恤扶持之开之殁家贫为之敛且葬焉来学者众其教必先之以大学蔡抗杨栋相继守婺赵景纬守台聘为丽泽上蔡両书院师乡之耆徳皆执弟子礼柏之言曰伏羲则河图以画八卦文王推八卦以合河图者先天后天之宗祖也河图是逐位竒偶之交后天是统体竒偶之交惟四生数不动以四成数而下上之上偶下竒莫匪自然又曰洪范者经之宗祖乎初一曰五行以下六十五字为洪范五皇极以下六十四字为皇极经此帝王相之大训非箕子之言也又曰今诗三百五篇岂尽定于夫子之手所删之诗容或有存于闾巷浮薄之口汉儒取于补亡乃定二南各十有一篇两两相配退何彼秾矣甘棠归之王风削去野有死麕黜郑卫淫奔之诗又作春秋发挥又曰大学致和格物章未尝亡还知止章于聴讼之上谓中庸古有二篇诚明可为纲不可为目定中庸诚明各十一章其独见多此类也卒国子祭酒杨文仲请于朝谥文宪所着有读易记涵古易説大象衍义涵古图书读书记书疑诗辨説读春秋记论语衍义太极衍义伊洛精义研几图鲁经章句论语通防孟子通防书附传左氏正传续国语阃学之书文章复古文章续古濓洛文统拟道志朱子指要诗可言天文考地理考墨林考大尔雅六义字原正始之音帝王厯数江右渊源伊洛精义杂志周子发遣三昩文章指南朝华集紫阳诗类家乘文集
　　徐梦莘字商老临江人幼慧耽嗜经史下至稗官小説寓目成诵绍兴二十四年举进士厯官南安军教授改知湘隂县防湖南帅括田号増耕税他邑奉令惟谨梦莘独谓邑无新田租税无从出帅恚其私于民欲从簿书间攟摭其过终莫能得由是反器重之寻主管广西转运司文字时朝廷议易二广盐法遣广西安抚司榦官胡廷直与东西漕臣集议梦莘从行谓广西阻山止当仍官般法则害不及民广东诸郡并江或可容客贩未宜遽以二广槩行议与廷直不合廷直竟以客贩变法得为转运使梦莘既知宾州犹以前议为梗法罢去不三年二广商贾毁业民苦无盐复从官般法矣梦莘恬于荣进每念生于靖康之乱四嵗而江西阻讧母襁负亡去得免思防见颠末乃网罗旧闻防萃同异为三朝北盟防编三百五十卷自政和七年海上之盟讫绍兴三十一年海陵之弑上下四十五年凡制敇诰诏国书书疏奏议记序碑志登载靡遗帝闻而嘉之擢直秘阁梦莘平生多所着有集补防録读书记志集医録集仙録皆以儒学冠之嗜学博文孜孜不已焉开禧元年卒梦莘弟得之从子天麟得之字思叔淳熈十年举进士部使者以亷吏荐以通直郎致仕安贫乐分不贪不躁着左氏国纪史记年纪笔畧鼓吹词郴江志天麟字仲祥开禧元年进士调抚州教授厯武学博士轮对言人主当持心以正奉祠仙都观通判惠潭二州权英徳府权发遣广西转运判官所至兴学明教有惠政着西汉防要东汉防要汉兵本末西汉地理疏山经既谢官作亭萧滩之上画严子陵像而事之
　　王应麟字伯厚庆元府人淳祐元年举进士调西安主簿民以年少易视之输赋后时应麟白郡守绳以法遂立办诸校欲为乱知县事翁甫仓皇计不知所出应麟以礼谕服之累调扬州教授初应麟登第言今之事举子业者沽名誉得则一切委弃制度典故漫不省非国家所望于通儒于是闭门发愤誓以博学宏辞科自见假馆阁书读之寳祐四年中是科应麟与弟应鳯同日生开庆元年亦中是科诏褒谕之添差浙西安抚司干办公事帝御集英殿策士召应麟覆考考第既上帝欲易第七卷寘其首应麟读之乃顿首曰是卷古谊若镜忠肝如铁石臣敢为得士贺遂以第七卷为首选及唱名乃文天祥也累迁武学博士疏言陛下阅理多愿治久当事势之艰舆图蹙于外患人才乏而民力殚宜强为善无自沮怠恢士气毕达下情操纲纪而明委任谨左右而防壅蔽求哲人以辅后嗣迁太常寺主簿面对言淮戌方警蜀道孔艰海表上流皆有藩篱唇齿之忧军功未集而吝赏民力既困而重敛非修御计也陛下勿以宴安自逸勿以容悦之言自寛时丁大全欲致应麟不可得且讳言边事于是应麟罢未防大全败起应麟通判台州召为太常博士擢秘书郎俄兼沂靖惠王府教授彗星见应麟极论执政侍从防谏之罪积私财行公田之害又言应天变莫先回人心回人心莫先受直言箝天下之口沮直臣之气如应天何时直言者多迕权臣意故应麟及之迁著作佐郎度宗即位摄礼部郎官草百官表旧制请聴政四表已上一夕入临宰臣谕防増撰三表应麟操笔立就丞相总防还辞位表三道使者立以俟应麟从容授之丞相惊服授兼礼部郎官直学士院俄兼崇政殿説书迁著作郎守军器少监经筵值人日雪帝问有何故事应麟以唐李峤李乂等应制诗对因奏春雪过多民生饥寒方寸仁爱宜谨感召迁将作监帝视朝谓应麟曰为学要灼见古人之心应麟对曰严恭寅畏不敢怠荒克勤克俭无自纵逸此古人之心然操舍易忽于眇绵兢业毎忘于游衍帝嘉纳之既而转对言人君防未萌之欲存不已之诚擢兼侍立修注官迁秘书少监兼侍讲上疏论市舶不报防贾似道拜平章事叶梦鼎江万里各求去似道亦求去应麟奏孝宗朝阙相者亦逾年帝亟取以谕之似道闻应麟言大恶之语恢曰我去朝士若王伯厚者多矣但此人素着文学名不欲使天下谓我弃士彼盍思少自贬恢以告应麟笑曰迕相之患小负君之罪大迁起居舍人兼权中书舍人冬雷应麟言十月之雷惟东汉数见命令不専奸衺并进卑逾尊外陵内之象当清天君谨天命体天徳以回天心守成必法祖宗御治必总威福似道闻之斤逐之意始决矣应麟牒閤门直前奏对谓用人莫先察君子小人方防疏待班防臣亟疏駮之由是二史直前之制遂废以秘阁修撰主管崇禧观久之起知徽州其父防尝守是郡父老皆曰此清白太守子也摧豪右省租税民大悦召为袐书监权中书舍人力辞不许兼国史编修实録检讨侍讲兼起居郎兼权吏部侍郎指陈成败逆顺之説且曰国家所恃者大江襄樊其喉舌议不容缓朝廷方从容如常时事几一失岂能自安朝臣无以边事言者帝不怿似道复谋斥逐适应麟以母忧去及似道溃师江上授中书舍人兼直学士院即引疏陈十事急征讨明政刑厉亷耻通下情求将材练军实备粮饷举实材择牧守防海道且言图大患者必畧细故求实效者必去虚文因请集诸路勤王之师有能率先而至者宜厚赏以作勇敢之气并力进战惟能战斯可守进兼同修国史实録院同修撰侍读迁礼部侍郎兼中书舍人日食应诏论答天戒五事陈备御十策皆不及用寻转尚书兼给事中左丞相留梦炎用徐囊为御史擢江西制置使黄万石等应麟缴奏曰囊与梦炎同乡有私人之嫌万石麤戾无学南昌失守误国罪大今方欲引以自助善类为所搏噬者必携持而去吴浚贪墨轻躁岂宜用之况梦炎舛令慢谏谠言弗敢告今之卖降者多其任用之士疏再上不报出闗俟命再奏曰因危急而紊纪纲以偏见而咈公议臣封駮不行与大臣异论势不当留疏入又不报遂东归诏以翰林学士召议者以为夺其要路宠以清秩非所以待监者应麟亦力辞后二十年卒所着有深宁集玉堂类藁掖垣类藁诗攷诗地理攷汉艺文志攷证通鉴地理考通鉴地理通释通鉴答问困学纪闻防训集觧践阼篇补注急就篇补注王防篇小学绀珠玉海词学指南词学题苑笔海姓氏急就篇汉制攷六经天文编小学讽咏
　　黄震字东发庆元府慈溪人寳祐四年登进士第调呉县尉吴多豪势家告私债则以属尉民多死尉卒手震至不受贵家告府檄摄其县及摄长洲华亭皆有声浙东提举常平王华甫辟主管帐司文字时钱庚孙守常朱熠守平江吴君擢守嘉兴皆倚嬖幸厉民华甫病革彊起劾罢三人震赞之也擢史馆检阅与修宁宗理宗両朝国史实録轮对言当时之大弊曰民穷曰兵弱曰财匮曰士大夫无耻乞罢给度僧人道士牒使其徒老死即收其田可以富军国纾民力时宫中建内道塲故首及此帝怒批降三秩即出国门用谏官言得通判广徳军初孝宗颁朱熹社仓法于天下而广徳则官置此仓民困于纳息至以息为本而息皆横取民穷至自经人以为熹之法不敢议震曰法出于尧舜三代圣人犹有变通安有先儒为法不思捄其弊耶况熹法社仓归之于民而官不得与官虽不与而终有纳息之患震为别买田六百亩以其租代社仓息约非凶年不贷而贷者不取息郡有山庙嵗合江淮之民祷祈者数十万其牲皆用牛郡恶少挟兵刃舞牲迎神为常鬬争致犯法其俗又有自婴桎梏自拷掠以徼福者震见问之乃兵卒责自状其罪卒曰本无罪震曰尔罪多不敢对人言特告神以免罪耳杖之示众又言俗有所谓埋藏防者为坎于庭深广皆五尺以所祭牛及器皿数百纳其中覆以牛革封鐍一夕明发视之失所在震以为妖而杀牛淫祀非法言之诸司禁絶之郡守贾蕃世以权相从子骄纵不法震数与争论是非蕃世积不堪疏震挠政坐觧官寻通判绍兴府获海防僇之抚州饥起震知其州单车疾驰中道约富人耆老集城中毋过某日至则大书闭粜者籍彊籴者斩揭于市坐驿舍署文书不入州治不抑米价价日损亲煮粥食饿者请于朝给爵赏旌劳者而后入视州事转运司下州籴米七万石震曰民生蹶矣岂宜重困之以没官田三庄所入应之补刻六经仪礼修复朱熹祠树晏殊里门曰旧学坊置祭社稷器复风雷祀劝民种麦禁竞渡船焚千三百余艘用其丁铁剏军营五百间升提举常平仓司旧有结闗拒逮捕事系郡狱二十八年存者十无三四以事闗尚书省无敢决其狱者震谓结闗犹他郡之结甲也非作乱比况已经数赦于是皆释之新城与光泽地犬牙相入民夹溪而处嵗常忿鬬争渔防知县事蹇雄为政扰民因相结焚掠震乃劾罢雄谕其民散去初常平有慈幼局为贫而弃子者设久而名存实亡震谓收哺于既弃之后不若先其未弃保全之乃损益旧法凡当娩而贫者许里胥请于官赡之弃者许人收养官出粟给所收家成活者众震论役法先令县覈民产业不使下戸受抑于上户大兴水利废陂坏堰及为豪右所占者复之改提防刑狱有贵家害民震按之贵家怨又彊发富人粟与民富人亦怨御史中丞陈坚信谗者劾震去遂奉云防祠贾似道罢相以宗正寺簿召将与俞浙并为监察御史有内戚畏震直止之而浙亦以直言去移浙东提举常平时皇叔大父福王与芮判绍兴府遂兼王府长史震奏曰朝廷之制尊卑不同而纪纲不可紊外虽藩王监司得言之今为属岂敢察其非柰何自臣复坏其法固辞长史累进宗正少卿皆不拜尝告人曰非圣人之书不可观无益之诗文不可作也居官恒末明视事事至立断自奉俭人有急难周之不少吝所作日抄一百卷卒门人私谥曰文洁先生

　　钦定续通志卷五百五十一
　　钦定四库全书
　　钦定续通志卷五百五十二
　　儒林传
　　元【一】
　　【臣】等谨案元史旧统名儒学虽云文以载道异流同源然词章之士究与儒行殊科今析其正学通经义者为儒林此外则仍入文苑云
　　赵复　　　　张　　　　金履祥
　　许谦【朱震亨】　陈栎　　　　胡一桂【胡炳文】
　　黄泽　　　　萧防【韩择侯均】　　同恕【第五居仁】安熈
　　赵复字仁甫徳安人太宗乙未嵗命太子库春伐宋徳安尝拒战其民数十万皆俘戮无遗时杨惟中行省军前姚枢奉诏即军中求儒道释医卜士凡儒生挂俘籍者辄脱之归复在其中枢与之言奇之以九族俱残不欲生因与枢诀枢恐其自裁留帐中共宿既觉失复所在遽驰马周号积尸间行及水际见复被髪徒跣欲自沈力劝以徒死无益身存则宗祀可延复乃止先是南北道梗载籍不相通复至燕以所记程朱诸经传注尽録付枢学徒从游者常百余人世祖在潜邸召见问曰我欲取宋卿可导之乎对曰宋父母国也未有引他人以伐父母者世祖悦因不强之仕惟中闻复论议始嗜学乃与枢谋建太极书院立周子祠以二程张杨游朱六君子配食购遗书八千余卷请复讲授其中复以周程而后其书广博学者未能贯通乃原羲农尧舜所以继天立极孔子颜孟所以垂世立教周程张朱氏所以发明绍续者作道图而以书目条列于后别着伊洛发挥标其宗旨又以朱子门人见诸记与得诸闻者共五十三人作师友图以寓私淑意又取伊尹颜渊言行作希贤録由是许衡郝经刘因辈皆得其书尊信之北方知有程朱学自复始复为人乐易而耿介虽居燕不忘故土与人交尤笃分谊元好问文名擅一时其南归也复赠之言以博溺心末丧本为戒以自修读易求文王孔子之用心为勉后家江汉上学者称江汉先生
　　张字达善其先蜀之导江人蜀亡侨寓江左【按呉澄作墓碣云父瀛为彭泽主簿蜀有兵难瀛从其外舅寓浙生始四嵗瀛见真徳秀目为奇童年十六而孤奉母居海濵所载较详谨识】金华王柏得朱熹三之学讲道于台之上蔡书院从而受业焉自六经语孟注以及周程张氏之防言朱子所尝论定者靡不潜心玩索究极根柢久而不懈所学益深防宻南北士鲜能及之世祖至元中行台中丞呉曼庆闻其名延至江宁学宫中州士大夫皆遣子弟从游或辟私塾迎之其在真州来学者甚众逺近翕然尊之称曰导江先生大臣荐诣朝特命为孔颜孟三氏教授【碣云为制边豆更定礼仪请正顔孟配位南向之失升曽子子思配飨以周程张邵司马朱张吕氏从祀秩满鄄城士大夫具书币迎致以淑其郡人留四年学徒日富以荐授东平路教授引疾不赴归仪真】气宇端重音吐洪亮讲説特精详子弟从之者诜诜如也其子弟知名者甚多尔佳之奇杨刚中尤显卒无子有经説及文集行世【按墓碣有四经归极孝经口义引彀训防经史入门阙里通载淮扬课稿等书】呉澄序其书以为议论正援据博贯穿纵横俨然新安朱氏之尸祝云
  </div>
  <div class="pagination">
   <a href="钦定续通志_page259.html">
    上一页
   </a>
   <span>
    ...
   </span>
   <a href="钦定续通志_page255.html">
    255
   </a>
   <a href="钦定续通志_page256.html">
    256
   </a>
   <a href="钦定续通志_page257.html">
    257
   </a>
   <a href="钦定续通志_page258.html">
    258
   </a>
   <a href="钦定续通志_page259.html">
    259
   </a>
   <span class="current-page">
    260
   </span>
   <a href="钦定续通志_page261.html">
    261
   </a>
   <a href="钦定续通志_page262.html">
    262
   </a>
   <a href="钦定续通志_page263.html">
    263
   </a>
   <a href="钦定续通志_page264.html">
    264
   </a>
   <a href="钦定续通志_page265.html">
    265
   </a>
   <span>
    ...
   </span>
   <a href="钦定续通志_page261.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
