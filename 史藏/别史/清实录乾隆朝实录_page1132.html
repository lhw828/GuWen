<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1132 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1132 页/共 1860 页</h1>
    <div class="content">○以故一等承恩公嗣存子晋尔、一等男九格子普托保、各袭爵　　

○乙丑。上诣皇太后宫问安　　

○谕、阅鲁赞元覆奏摺。更不成话。昨该御史奏称、办兵办赈州县。以供给上司为难等语。似皆确有所据。而故为隐约其词。是以传旨、令其明白覆奏。今该御史摺内。于所指何事。及闻自何人之处。概为隐饰。并不明晰敷陈。转引黄肇隆、时廷蔼、刘标、梅立本、各案。希图塞责。此等贪劣不法各员。久经就案严行查办。何待再言。且与该御史所奏办赈办兵之款。有何关涉。竟欲藉以朦混了事乎。至兵丁殴打县役。及烧毙马匹。割伤民夫等事。一经该督抚奏闻。即饬于该处正法。以示惩儆。而其中如广西解马兵丁陈日升、殴打水夫一案。因情节稍有疑窦。于秋录予勾后。仍速地传旨暂停处决。俟覆审得实。始行正法。朕之重人命而严军纪如此。天下宜无不知矣。然此皆系久经办结。与该御史昨奏呵辱职官之事。更属无干。乃摭拾以图搪塞。其心更不可问。该御史既言之凿凿。已有不能揜覆之势。况朕综理庶务。无问大小。总期底蕴毕露。从不肯稍涉颟顸。鲁赞元著再行明白回奏。如所奏仍不以实。则取咎逾大。不能复为曲贷矣。此摺仍掷还。寻奏、臣以办兵办赈。帑重事繁。虑州县有供应之累。又以此次凯旋兵丁众多。恐致滋事。故冒昧陈奏。皆系妄凭臆见。并非确有见闻。请将臣从重治罪。得旨、鲁赞元著交部严加议处　　

○又谕曰。欧阳永＜?礻奇＞奏、大计才力不及之员。例应降调。请将科目出身之知县。概以教职降调一摺。所奏甚属非是。大计为激扬钜典。所以饬吏治而示创惩。六法官各有应得处分。定例遵行已久。岂容轻议更张。至才力不及之员。必因其阘茸无能。始行纠劾。降补佐杂。已属优容。又何得妄为区别。况由科目铨授之人。或平日尚无大过。仅止不胜民社者。各督抚久经随时奏请改教。安能留待弊吏之时。则此等列于不及之员。并不堪司铎明矣。且计典被劾者。例俱送部引见。候朕定夺施行。该上司从不能稍有屈抑。而此辈庸碌者流。当官既不能举职。即为国家无用之人。科目与他途何异。况黜陟乃朝廷驭下之柄。即大僚贬居末秩。尚不敢违。顾于科甲出身之县令。竟不屑以丞簿卑栖。公然与成宪相抗。纪纲尚安在乎。闻欧阳永＜?礻奇＞、前在河南盐驿道任内。举发朱若东等私得盐规一案。外人有议其刻核者。其实系伊分所应办。伊必因前事不惬人意。欲以此举博收名誉。冀为掩盖。所见已非公正。且伊身任藩司。考绩是其专责。乃当举行计典之时。敢为此奏。阳托量材授职之名。阴施分途择官之计。明系袒徇科目。取悦庸流。实属有心取巧。明季科目。官官相护。甚至分门植党。偾事误公。恶习牢不可破。乃朕所深恶而痛斥者。方欲悉力屏除。岂肯听以此等伎俩。巧为尝试乎。欧阳永＜?礻奇＞、著交部严加议处　　

○又谕曰、副都统公丰安、在军营甚为出力。今于彻兵时病故。殊堪悯恻。著加恩照军营病故例议恤　　

○谕军机大臣等、台湾镇总兵章绅、于本月十四、十五、十六等日。连进三摺。朕初意其惜费见小。必系差一人赍摺、而令分日呈递者。因令军机大臣传询赍摺之人。则差弁实系三员。其摺皆隔六日拜发一次。殊非情理。地方果有紧要事务。即甫经具摺之次日。何妨复遣人驰递奏函。若不过如章绅所奏三摺。即并作一次。各封入奏。有何不可。顾为此不惮烦耶。且据伊差弁所称、每人给路费银八十两。如此糜费。于事何益。且令各弁接踵渡海。仆仆道途。亦非体恤末弁之意。章绅甚不晓事。著传旨申饬。　　

○经略大学士公傅恒等奏、臣等于十月二十六日。至虎距关暂驻。地方虽觉宽阔。雾气甚大。官兵仍不能胜。因思既已彻兵。不若前至腾越、永昌、一带驻劄。可省内地运粮之力。但兵俱全退。将来懵驳纳贡至关。无人驻守。不足示威。遂令马彪。雅尔江阿。领兵一千五百名。在虎踞关暂驻。马得胜、领兵一千名。在盏达暂驻。孙尔桂、领兵一千五百名。在遮放暂驻。其余满洲、吉林、锡伯、索伦、厄鲁特兵。分队前行。各绿营兵。亦随后续退。此内惟成都、福建兵。出派日久。即令各回原省。余俟到永昌。另筹具奏。报闻　　

○又奏、臣等行至虎距关。有缅子头目得楞觉苏、盏答角苏、带六十余人。前来请安。据称、探问守关大人。确系何人。以便进贡时。经由关口。求其指示道路等语。遂令叩见马彪、雅尔江阿、并酌给赏赉。察其情词。实觉喜出望外。得旨、览　　

○以原任浙江布政使刘纯炜、为太仆寺卿　　

○以步军左翼翼尉玉麟、为镶红旗蒙古副都统　　

○以故二等子法隆武子穆克登额、二等男济住子萨秉阿、三等男辉昌子广全、各袭爵　　

○予故云南鹤丽镇总兵德福。祭葬如例　　

○丙寅。谕军机大臣等、今日召见各省陛见将军。副都统等。问及官兵因公出差。借贷官项。有动用马价者。有豫先扣存俸饷。临时借给者。官兵借项。动用存公银两。尚属可行。若豫扣俸饷。不惟有损伊等生计。且亦不成事体。著通行传谕各省将军。副都统。嗣后一切差务。须少派官兵。以惜其力。其有紧要差使。应须借贷官项者。除红白赏银外。另筹款项备给。不得扣存俸饷　　

○经略大学士公傅恒等奏、臣等遵查从前遗失报匣。据粮道钱受谷禀称、差委抚夷在塔罗夷寺。拏获送报兵丁。询悉走错道路。报匣尚存等因。嗣由戛鸠递到报匣。查看并无奏摺。询据哈国兴、查系九月初五日。递至南底坝。把总杜云鹤、派兵姚沛、李应贵、递送。姚沛半途染病而返。李应贵途遇野人抢掠。遗失奏摺。畏罪藏匿寺中。经差兵拏获。解至蛮垒。患病身故等情。据前后二禀。一系兵丁迷失道路。一系野人抢掠。情节不符。该兵业已病故。无从追究。应将把总李云鹤、责革示惩。得旨、另有谕旨。谕军机大臣等、据傅恒等查奏、递送七月二十八日所发报匣。迟延遗失一摺。其中情节。殊不可解。奏摺既已无存。何以转留匣袱。其非野人抢掠可知。即云途间将匣锁跌损。匣外尚有绸袱包缠。奏摺何由遗失。或系该兵丁疑匣内贮有他物。私毁匣扃。欲图攫取。及匣开惟见奏摺。又不能复令封锁如前。始生畏惧。遂将摺抛弃灭迹。携匣潜踪。亦未可定。但李应贵于被获后。旋即物故。已无从诘询。姑可置之弗论。其把总杜云鹤、于紧要军报。仅派兵丁两人赍送。且又派此等胆玩之人。实属藐视军务。自应革退。重加责处。以示儆戒。至姚沛半途梁病而返之语。亦未足信。该兵丁如果患病沉重。即当艰于动移。今既能回至本台。又何难送至前站。其为托故避差。更无疑义。亦应询明从重究处。将此一并传谕傅恒等知之　　

○旌表守正捐躯之山东恩县民桑其妻吴氏　　

○丁卯。谕军机大臣等、滇省现已彻兵。一切善后事宜。自应及此时熟筹妥办。所有裁汰总兵一节。昨已谕令傅恒等、会同彰宝。即行查办。因思滇省不特营镇应议裁并。即知府一项。额缺亦多冗设。有一府不过一两属者。甚有竟无属邑者。核其所治。尚不及腹内一剧县之大。而寄以知府专城。殊非体要。盖由从前鄂尔泰。办理云南边务时。意在张大其事。而未加核实。于地方事务。毫无裨益。自当就各府情形。量为改并裁减。以重官制而专职守。至与缅夷贸易一事。前已有旨。如果该酋奉表称臣。诚心归顺。尚可俯从所请。但商民货贩出入。诸事亦当豫定章程。前此边豫废弛。听民往来自便。致多流弊。今若准其交易。自应酌定会集之时。并于新街等处。指定地面。至期选派文职同知。武职守备。各一员。酌带兵役数十名。前往稽察弹压。事毕督令商民。即回内地。毋许逗遛滋事。其非交易之时。各边隘仍严禁奸民偷越。方为两得。再如永昌边外。茂隆厂银矿。向有内地民人。赴彼开挖之事。其地距关口窎远。稽察有所难周。伊等恃无检制。与□□罢夷等杂处牟利。奸弊潜生。缅地汉奸。大率不过奸商及矿丁两种。自当设法严禁。以清其源。此等谅皆游手无赖之徒。羁栖异域。止图自赡其身。罔顾利害。甚且漏洩内地事情。实为沿边蠹病。设边内良善贫民。亦有资此为生计之处。似人未便一例禁防。但滇省自用兵以来。边禁既严。编氓自不能轻出。伊等连年日用之需。又何所赖。务须查明实在情形。如果滇民有必资赡给之处。则当另筹妥办。否则竟宜永远禁止。庶净葛藤。至普洱边外十三版纳。向俱归附。自经莽匪滋扰。竟有为彼侵占者。伊等现在是否仍隶内地。能否无误耕作。照常纳课否。又雅郎阿近复有招降者。应作何办理。前曾传谕傅恒、于平定缅匪后。交阿桂由来卡一路前往。就近查办。今既已彻兵。此事亦应筹及。但阿桂不能复由彼路。则普洱一带。又当另派能事大员。往彼清理。并使沿边各土司。永得安居乐业。又前据傅恒奏、附近永昌。腾越。八土司。经缅匪扰害以后。户口凋零。俟军务告竣。设法招徕。善为抚辑等语。想傅恒等、此时自己妥议及此。著亦入于善后事宜款内。一并酌办奏闻。至今秋进兵征剿时。恐逆酋穷蹙。窜匿南掌。暹罗。等处。曾谕傅恒檄知南掌国王、协力邀截擒拏。其暹罗因系甘恩敕窃据。未经檄谕。而李侍尧、则曾奏明就便檄示何仙镇目莫士麟、一体防辑。今既彻兵竣事。应将缅人屡次遣大头目至营。吁乞投诚。情词恭顺。已经奏闻俞允。经略等已班师情事。谕知南掌国王。以完此局。其河仙镇目莫士麟。另谕李侍尧照此檄示矣。以上各条。皆朕日来偶然筹忆所及。不可不妥善经理。因详晰谕令知悉。此外如尚有相类之事。亦须此时措办者。著傅恒等、与彰宝、再四熟思。悉行酌定。毋致稍有挂漏。计傅恒行程。此时应过永昌。接奉此旨。不必复费往返。即著阿桂、彰宝、驰就傅恒、会同妥议覆奏、拜摺后。傅恒仍缓程回京。阿桂等再赴永昌等处。商办回兵诸事。将此一并传谕知之　　

○又谕、今秋进剿缅匪时。恐逆酋穷蹙。窜入暹罗。因欲传谕该国。一体邀截擒拏。第以暹罗既为甘思敕所占。其人系彼国乱臣。不必向彼传檄。旋经李侍尧奏称、河仙镇目莫士麟、恭顺晓事。地与暹罗毗连。曾允其另檄莫士麟、留心防缉。今已降旨彻兵。而缅酋亦适遣大头目、至经略军营。屡乞投顺。情极诚恳。已先所请。停其征剿。昨曾明白宣谕中外。并将傅恒节次所奏、缅匪遣人进贡、及与将军等请安各摺发钞。李侍尧想俱接阅。可将彻兵大概情形。就便檄示莫士麟、一体遵照。以完此局。又所探暹罗近日情形。著传谕李侍尧即行覆奏。寻奏、本年七月内。遣游击蔡汉。前往河仙镇。现在尚未回粤。俟其到日。查询暹罗情形。另奏、即由本港洋船顺途赍檄。示谕莫士麟彻兵缘由。报闻　　

○以刑部尚书素尔讷。工部尚书程景伊、户部左侍郎英廉、工部右侍郎曹秀先、俱充经筵讲官　　

○以江西南赣镇总兵王涛、为广西提督。陕甘督标中军副将蒋万钦、为南赣镇总兵　　

○戊辰。谕军机大臣等、据雅德等奏、通判福庆。拏获肆窃逃旗曹三、即塔那、究出行凶旧案。解送刑部审拟等语。所办甚好。已于摺内批示矣。此等凶犯潜逃在外。十有余年。又复夥众偷窃。肆行无忌。该通判能将首夥各犯。访闻拏获。甚属能事。著雅德等将该员照拏获新疆逃犯之例。送部引见。将此传谕知之　　

○以故甘肃洮州厅属土千户杨绍祖子班爵、四川建昌道属咱哩土千户古闻远子应洪、鲁密本滚土百户拉布子桑济丹巴、白路土百户阿施子申租、湖北金峒土千总覃舜邦子廷荐、湖南麻寮所土把总唐祚禄子开玺、各袭职　　

○蠲缓浙江仁和、钱塘、安吉、归安、乌程、长兴、德清、武康等、八州县。本年水灾贫民漕粮。其旧欠蠲剩银米。并予缓徵　　

○己巳。上诣皇太后宫问安　　

○幸瀛台　　

○回部英吉沙尔二品顶带阿奇木伯克素勒坦和卓等、于西苑门外瞻觐　　

○谕、朕明春涓吉。恭奉皇太后安舆。展谒两陵。以伸诚悃。礼成巡幸天津。承欢祝嘏。近畿一带。宜沛恩施。所有经过地方。及天津阖府所属。明年应徵地丁钱粮。著加恩蠲免十分之三。以昭乘时布泽至意。该部即遵谕行　　

○又谕曰、永贵现已降调。礼部尚书员缺。著阿桂补授。阿桂未到之先。所有礼部尚书事务。仍著素尔讷兼署　　

○以署左都御史观保、充经筵讲官　　

○以散秩大臣修龄、为正白旗满洲副都统。调齐齐哈尔副都统倭昇额、为黑龙江副都统。以齐齐哈尔协领果木布、为齐齐哈尔副都统　　

○予故福建水师提督加赠太子少保叶相德。祭葬如例。谥壮果　　

○旌表守正捐躯之湖南嘉禾县民雷义仔女雷氏。雷邝秀女雷氏　　

○庚午。旌表守正捐躯之四川云阳县民周仕武妻徐氏　　

○辛未。吏部议。广东布政使欧阳永＜?礻奇＞。条奏计典内请以科目出身之知县。降补教职。有心取巧。应照例革职。得旨、欧阳永＜?礻奇＞。现令来京陛见。俟伊到日。该部提奏。再降谕旨　　

○壬申。谕、前以吴必达于剿捕台湾贼匪黄教一案。不能实力奋勉。因革职发往云南军营效力赎罪。嗣因福建水师提督缺出。念其于闽省水师营务。向犹熟悉。且伊带兵渡台之始。尚属勇往。是以加恩仍补福建水师提督。革职留任。以观后效。但伊于何时前抵军营。在何队中出力行走之处。未据傅恒等奏闻。传旨询问。今据傅恒等奏称、吴必达于十二月初四日。始到哵唻地方等语。吴必达系发往军营效力赎罪之员。自应倍加感奋。迅速趱程。以期自效。乃自闽赴滇。在途迁延。至九十九天之多。直待彻兵以后。方至腾越。是其始终安于退缩无能。不知感激愧励。图赎前愆。已可概见。且其年逾六十。精力就衰。亦难望其复有振作。吴必达仍著革职。所有福建水师提督员缺。著黄仕简调补。其福建陆路提督员缺。著甘国宝补授。黄正纲著调补广东提督。所遗江南提督员缺。著马全补授　　

○军机大臣等会议。大学士陈宏谋奏、请停办洋铜一摺。查洋商每年承办铜九十八万余觔。合之岁产滇铜。分解京局各省。以供鼓铸。若将洋铜全行停办。分拨必致不敷。其所虑商人居奇之说。尚系当日情形。现在各商承办。俱无缺误。自可毋庸另议。至奏称、厂夫系食力之民。必须豫发工本。以资采办等语。应如所请。仍令该抚饬所属铜厂。责成课长出结。按期交纳。逾限勒追。如有亏缺。令该管厂员。及课长分赔。从之　　

○又议。调任泊江巡抚永德奏覆。筹议浙局停办滇铜一摺。查滇省各厂。每年产铜一千三百余万斤。供应京局。及各省配铸。共需铜一千二百余万斤。原属有余。向因经理不善。积成亏欠。现在奉旨整饬。自不致有误采买。该抚因一时铜运未到。遽请停办。并于搭放一成兵饷内。减半放给。顿改铸额。有碍钱法。至所称洋商四分民铜。扣缴二分等语。查各商听留四分民铜。前经户部奏准。令其于此项铜内。分年兑交代完欠项。该商所余无几。未便再令扣缴。均无庸议。从之　　

○户部议覆、两江总督高晋等奏称、民商李豫来等、情愿出洋加办铜觔。酌派江南、浙江、江西、三省配铸。现可停办滇铜等语。查官商办铜。每百斤价银十三两。民商每百斤十七两五钱。今李豫来愿领官商范清济退出船只。必不能照官价供办。转致增价糜帑。至所称、于原办商船四分民铜内。扣缴一分之处。查本年十月。该督咨商臣部。据称令洋商增办铜觔。不能于四分余铜内办运。请照市价加增买解。经臣部议驳。是该督于此项民铜。前称实难再买。今复欲扣缴一分。殊属自相矛盾。其事必有难行。应毋庸议。惟查该省现有收买小钱二百二十余万斤。应令付局抵铸。足供七年之用。滇铜暂可缓办。从之　　

○又议覆。闽浙总督崔应阶奏称、闽省附近西洋处所。均不产铜。其东洋日本一带。闽商港路未熟。不能前往购买。宝福局鼓铸铜觔。仍须照旧例赴滇办运。应如所请。从之　　

○癸酉。孝庄文皇后忌辰。遣官祭昭西陵　　

○上诣皇太后宫问安　　

○谕、前经降旨、令方世俊解任。押解黔省审讯。今据吴达善等奏称、方世俊得受刘标银一千两。已据伊家人李四、供认不讳。请将方世俊革职严审。又刘标之子刘飞熊。系捐纳通判职衔。在署经管帐目。应行细加根究。并请革审等语。方世俊著革职。刘飞熊著革去职衔。交与吴达善等。一并严审定拟具奏　　

○谕军机大臣等、昨据永德奏、请浙省停办滇铜。而大学士陈宏谋。又有请停洋铜之奏。二说俱未允协。已经军机大臣、会同户部议驳矣。至陈宏谋奏豫发工价一节。意欲援为历来铜厂亏缺解免。所见非是。但虑及该督抚等、或有惩于前事。不肯照常豫发。则办铜必须周章。自为近理。已据议覆允行矣。云贵两省办理铜铅。节年多有亏短迟误之处。皆由经管大员等经理不善。如滇省道员罗源浩。并不力为清理。以致积欠累累。是以将伊革职追赔治罪。又有黔省之知州刘标。甚至从中侵蚀。并有该上司需索分肥之事。现在革审究治。经此番惩创之后。督抚等当董率司道。及专管之员。力为整顿。勿令复蹈前辙。自可使积弊一清。至厂夫采办铜铅。若不豫给工价。一切皆无所资。势难责其垫办。设或该督抚等、存畏首畏尾之见。虑及日后干连赔累。不肯照前豫发。所谓因噎废食。于铜务实属有碍。著传谕该督抚、嗣后应给工价时。仍行豫发。但须按期追令完缴。以清年款。毋任属员拖延。至向来迟缓之故。亦由厂员督饬不前。乃往往藉口于雇觅夫马叹难。及米食灯油不能充裕。多方委卸。其意未免以为近年承办军需。不能兼顾。铜铅缺误。其来已久。前此未办军务之时。又将何辞以解。著该督抚等。悉心妥协筹办。务令各项供用无乏。俾铜铅皆得源源接运。以济京局及各省鼓铸。如仍奉行不力。稍有稽延亏少。惟承管之督抚司道是问。将此切谕知之　　

○又谕曰、永德奏、浙局铜觔一摺。交军机大臣会同该部议奏。所驳甚是。已降旨依议矣。浙省钱局需铜。向系滇洋并办。以一成钱搭放兵饷。相沿已久。昨因滇省运铜稍迟。恐不能如期供铸。谕令将能否添办洋铜。以省滇运之处。悉力筹议。该抚既知洋铜之难以添购。即应就实在情形。据实筹画奏闻。乃欲于洋商四分民铜内。扣缴二分。以济鼓铸。所增既属无多。遽请停办滇铜。减半放饷。是于铜务钱法。均觉有碍。殊为不晓事体。永德。著传旨申饬。该抚现已调任江苏。江省事务殷繁。较浙省尤为难办。伊如此糊涂冒昧。率是以往。恐剧要之任。非所能胜。深为彼虑之。新任藩司萨载。在苏年久。人亦明白能事。臬司吴坛。平日谙习名。二人皆可相助为理。永德遇有一切事务。当与两司悉心讲论。妥协经理。庶不致贻误地方。设自逞臆见。不能虚衷集益致公事稍有舛误。则是不能承受朕恩矣。并将此详切传谕知之　　

○又谕、各省委员赴滇采办铜觔。往来俱有定限。乃各委员多有托故稽迟。不遵程限者。如浙省王鋘。业经领运起程。迟至二年有余。尚未回浙。在途何故逗遛自应查明办理。向来京局运解铜铅。各员自滇省开运。及经过省分。入境出境日期。皆令各督抚随时查报。是以不敢迟延。而各省采办之员。恃无稽核。往往任意濡滞。旷日玩公。实于鼓铸有碍。嗣后此等人员。在滇领运开行。即著该督抚具奏。其何时领回本省。有无逾限。亦令该督抚查核奏闻。至沿途出入省境期程。并照京局解员之例。一体具奏。如有无故停留贻误者。即行指名参究。将此传谕采办滇铜。及滇运经由各省督抚知之。　　

○又谕、据吴达善等奏、审讯刘标亏缺铜觔铅本一案。究出良卿。方世俊。各情节。实出意想之外。良卿前经降旨革任。方世俊现亦降旨革职。交吴达善等严行审究矣。此案良卿在黔。历任藩抚。明知刘标亏帑数逾钜万。并不早为参劾。直见事不可揜。作为访闻举发。已属有意纵容。乃于刘标私自出借官帑一万八百余两。竟不据实究追。且将其已追出银六千七十余两。批令留抵。私填公项。不行列入查封款内。是其知情故纵。始终隐饰。乃良卿罪案之尤著者。至方世俊身任巡抚。因刘标求开矿厂。辄敢收受银两。其为藐法婪赃。较之所得玉器朝珠等项。情罪更为重大。吴达善等。应即将所有各款确情。速行定拟具奏。至良卿本属旗员。例应解京治罪。而方世俊以封疆大吏。败检贪婪。至于如此。亦应解交刑部办理。吴达善等。于审讯定案后。一面奏闻。一面派委妥员。将伊二人销解赴京。并饬解员沿途小心防范。毋令乘间自戕。其高积等各犯案。仍即速审明。按律定拟。至摺内所称刘标胞侄刘熼等、先行纡道带回行装。希图隐匿等语。现已传谕杨廷璋、就近查拏审办。其经管帐目之刘飞熊。亦已降旨革去职衔。著该督等。即行并案查办。毋令稍有狡遁　　

○又谕、据吴达善等。查审刘标亏缺铜本。及隐漏家产一摺。内称刘标有胞侄刘熼。携带妻妾。并刘标侄婿梁遇隆。亲戚张国威等、于五月内不由毕节行走。纡道云南镇雄。岔至四川一带回家。带有行装十七八驮等语刘标居心阴阴。自知亏缺已多。势将败露。故先令伊侄多带赀财。绕道回籍。希图隐匿寄顿实情事所必有。然前据该督查封刘标原籍赀财。止有伊侄刘坦熊一人经管。而所有田房地亩。仅值银四百余两。讯据刘坦熊供称、刘标到任以后。音信不通。亦无银钱寄回。并称有弟刘义。现在山东依亲觅食等语。情节本属可疑。查封刘标家产。系十月间事。距刘熼在滇起程。已阅五月。岂有尚未抵家之理。且刘坦熊原供。诡将刘熼之名。改称刘义。并捏称觅食山东。是其诳词支饰。已属显然。著传谕杨廷璋、即将刘坦熊严拏到案。讯究刘熼等实在下落。密速飞拏严究。伊等带回骡驮等项。逐一追出。勿任其丝毫影射。再刘坦熊既狡诈若此。其产业必不止此数。恐此外隐匿寄顿。尚复不少。并著该督切实访查。严加鞫讯。毋使稍有遁饰　　

○调安徽寿春镇总兵陈杰、为江苏苏松镇总兵。以直隶张家口副将常格。为寿春镇总兵　　

○甲戌。谕军机大臣等、据雅郎阿奏、南掌国王差头目同通事人等、赍回禀一件。系回覆堵御隘口。遵奉办理。又该国王胞弟召翁禀一件。因猛天寨黄公舒、曾将其女妈鼎、许配为妻。今伊子黄公缵、现在内地。恳求将妈鼎母女遣回完聚。已酌加犒赏来使等语。从前进剿缅匪时。饬谕南掌国王。协同邀截堵御。今已降旨彻兵。业经传谕傅恒、饬知该国王遵照矣。至黄公缵。从前携带眷属投诚。准令安插内地。以示抚绥。今伊姊妈鼎。既据召翁禀称、黄公舒在日。曾经许配为室。禀请将妈鼎母女迎回完聚。情词恳切。并经雅郎阿查明属实。自应俯从所请。著传谕雅郎阿、将此情节。谕知黄公缵、即将妈鼎母女。交伊头目领回　　

○军机大臣等奏、查傅恒在新街。拜发六百里报匣一件。计行十六日到京。而前次六百里加紧一件。并木匣一个。计十七日方到。据直隶、河南、湖北、三省奏到。驿站俱误。惟湖南境内。报匣逾限二时六刻。贵州境内。木匣逾一日三时。应一并交部议处。报闻　　

○是日起。上以岁暮祫祭太庙。斋戒三日　　

</div>
    <div class="pagination">
<a href="清实录乾隆朝实录_page1131.html">上一页</a><span>...</span><a href="清实录乾隆朝实录_page1127.html">1127</a><a href="清实录乾隆朝实录_page1128.html">1128</a><a href="清实录乾隆朝实录_page1129.html">1129</a><a href="清实录乾隆朝实录_page1130.html">1130</a><a href="清实录乾隆朝实录_page1131.html">1131</a><span class="current-page">1132</span><a href="清实录乾隆朝实录_page1133.html">1133</a><a href="清实录乾隆朝实录_page1134.html">1134</a><a href="清实录乾隆朝实录_page1135.html">1135</a><a href="清实录乾隆朝实录_page1136.html">1136</a><a href="清实录乾隆朝实录_page1137.html">1137</a><span>...</span><a href="清实录乾隆朝实录_page1133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
