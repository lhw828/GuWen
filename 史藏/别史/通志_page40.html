<!DOCTYPE html>
<html>
 <head>
  <meta charset="utf-8"/>
  <title>
   通志 - 第 40 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 40 页/共 155 页
  </h1>
  <div class="content">
   臣谨按古者帝王犹以名行况臣下乎此以名为氏然以名字为氏者起于商周之世今此亷氏未有所徴且从大亷之号焉
　　龙氏【舜臣也龙为纳言子孙以名为氏又董父己姓以能畜龙故赐氏为豢龙氏龙且楚人为项羽将汉有将军龙伯髙急就章龙未央亦楚人也今望出天水武陵宋朝登进士科龙起之后有龙湑防州人龙瑜汾州人龙漙吉州人】容氏【帝王纪黄帝臣曰容成造歴舜八恺有仲容何承天姓苑云礼记容居吴人也望出敦煌】重氏【风俗通云颛帝重黎之后少昊时重为南正司天之事黎为北正司地之事】幕氏【风俗通舜祖幕之后也幕见左傅】莫氏【即幕氏省文汉有富人莫氏见游侠传唐大歴比部员外郎莫藏用又河南官氏志邢莫氏改为莫氏望出江陵】和氏【羲和尧时掌天地之官和仲和叔因以为氏晋有和组父汉有和武又后魏有素和氏改为和氏五代有侍中和凝宋太平登科有和防咸平有和郁】臣谨按尧舜二典所命之官如臯防益稷之类皆以名称和以名为氏仲叔又其长幼之称也
　　羲氏【羲和尧掌天地之官子孙氏焉】殳氏【尚书殳戕舜臣南史有殳嘉兴又有殳真得道经诀望出武功】禺氏【音愚禺彊之后出姓苑】狸氏【舜八元季狸之后也】累氏【风俗通累祖之后左传晋七舆大夫累虎】实氏【实沈之后】逹氏【八凯叔逹之后也】格氏【允格之后后汉有御史格班裔孙显后魏青州刺史】雄氏【舜七友雄陶之后以名为氏】终氏【陆终之后以名为氏望出济南南阳宋有终慎思】季连氏【芊姓鬼方氏陆终第六子季连因氏焉】善氏【善卷之后善卷尧时髙士见吕氏春秋】嚣氏【亦作枵世本云元嚣之后】臯氏【臯陶之后左传越大夫臯如风俗通汉有司徒长史臯诲】敖氏【颛帝师太敖之后宋敖颖士登进士第又有敖知言临江军人望出谯国】陆终氏【祝融子陆终之后也】丹氏【尧子丹朱之后汉有丹王君长安富人】临氏【八凯大临之后也石赵秦州刺史临深东海人隋日者仪同临孝恭知天文京兆人望出西河】参氏【董姓陆终第二子参胡后见世本唐开元登科有参开又作葠氏即古文参字】徴氏【杜云理徴之后吴有率更令徴宗河南人】咸氏【姓苑有咸氏云巫咸之后唐开元中有殿中侍御史咸虞业世居东海临朐】飞亷氏【史记秦嬴姓有飞亷氏】昌氏【风俗通云黄帝子昌意之后今岭南多昌族望出汝南东海】豹氏【八元叔豹之后也】仓氏【黄帝史官仓颉之后或言古有世掌仓庾者各以为氏春秋时周有仓葛魏有敦煌太守仓慈望出武陵】苍氏【风俗通云八凯苍舒之后汉有江夏太守苍英子孙遂为江夏人望出武陵】
　　周人名
　　服氏【周内史叔服之后汉有江夏太守服徴又后汉九江太守服防注汉书河南人望出西平】鞠氏【姬姓后稷之孙生而有文在手曰鞠因以名之裔孙鞠武为燕太子丹傅风俗通汉尚书令鞠谭或为鞠氏音之讹也宋鞠咏为天章阁待制又有鞠先鞠整鞠仲谋登科】麴氏【即鞠氏也汉尚书令鞠谭生閟避难湟中因居西平改姓麴氏宋开寳登科有麴拱今歴阳多此姓望出吴兴】稷氏【姬姓后稷之子孙氏焉见姓苑汉稷嗣君叔孙通支孙亦为稷氏今兖州有此姓】篇氏【周大夫史篇之后】皮氏【风俗通周卿士樊仲皮之后汉有皮尚后汉有谏议大夫皮究北齐有皮柔和唐末有皮日休宋皮仲容登进士第】臣谨按世谱樊皮字仲文此则以名为氏不以字为氏也
　　舆氏【云周大夫伯舆之后以王父字为氏又莫舆氏改为舆】
　　臣谨按伯舆名也
　　晁氏【亦作朝亦作鼂姬姓周景王子王子朝之后朝亦作晁一云衞大夫史晁之后汉有御史大夫晁错宋翰林学士晁逈子宗慤参知政事望出颍川京兆】狐氏【姬姓周平王之子王子狐之后以名为氏或言晋唐叔之后世为晋卿蜀有狐笃】
　　臣谨按左传大戎狐姬生公子重耳小戎子生夷吾姬姓也狐氏也戎国也言戎国狐氏姬姓之女凡姓别婚姻氏别贵贱此言狐姬者明此姬出于王子狐之后贵族之女故兼氏言之盖戎国不足贵矣所贵者狐氏则知王子狐之后有居于戎者也
　　昔氏【风俗通周大夫封昔因氏焉汉有昔登为乌伤令唐开元有昔安仁生丰大礼评事汝州人】太氏【文王四友太顚之后咸阳有此姓】季騧氏【周八士季騧之后晋有祁邑大夫季騧息】季随氏【世本周八士季随之后宋有季随逄】闳氏【周文王四友闳夭之后汉有广陵相闳孺】牙氏【风俗通云周穆王司徒君牙之后以王父字为氏】
　　臣谨按穆王所以命君牙无因不以名命也
　　鲁人名
　　展氏【姬姓鲁孝公之子公子展之后以名为氏又有辗迟氏改为展氏大姓也梁有画工展子防望出河东】
　　臣谨按隐八年无骇卒无骇者展之孙也传言羽父请氏公命以字为展氏然孝公之子四人惠公公子益师字众父其后为众氏公子彄食臧邑其后为臧氏公子展名也古人尚质有名无字者多矣益师有字则以字氏彄有邑则以邑氏展无字邑则以名为氏何必专守王父字之说乎
　　弓氏【鲁大夫叔弓之后汉有光禄勲弓社】赐氏【仲尼弟子端木赐之后以王父名为氏】兹氏【姬姓鲁桓公之孙公孙兹之后今望出会稽】
　　臣谨按公孙兹曰戴伯戴諡也伯长也皆不以为氏而以名为氏则知古人以名行者初不以为恶也以此亦知不以公子字而以公孙名者亦可为氏也
　　意如氏【姬姓鲁季孙意如之后】遗氏【鲁费宰南遗之后急就章有遗余人】述氏【鲁大夫仲述之后见世本】牢氏【仲尼弟子琴牢之后以王父名为氏汉中书仆射牢梁石显前汉儒林传有牢邱后汉有牢慎】
　　晋人名
　　犨氏【姬姓晋大夫郄犨之后】丽氏【晋匠丽之后】招氏【晋歩招之后汉有大鸿胪招猛】居氏【晋大夫先且居之后以王父字为氏汉有来城侯居般今钱塘多此姓望出渤海信都】
　　臣谨按先且居字霍伯此以名为氏者
　　旷氏【风俗通师旷之后】万氏【亦作婏姬姓毕万之后一云芮伯万之后孟轲门人万章汉有万攀又有吐万氏改万氏】盈氏【姬姓晋栾盈之后】虢射氏【晋大夫虢射之后汉桓帝时羽林右监虢射锵】季婴氏【世本晋楼季婴之后】季夙氏【世本潜夫论晋靖侯孙季夙之后】楼季氏【姬姓潜夫论晋穆侯庻子楼季之后】弗忌氏【姬姓晋大夫栾弗忌之后也弗忌者靖侯之元孙也】甥氏【亦作生晋吕甥之后也即瑕吕饴生亦作隂饴生故又为生氏】大狐氏【姬姓世本晋大夫大狐伯生突生饶为大狐氏其后大狐容为晋大夫】大戊氏【姬姓晋公子大戊之后也世本大戊教昭为原大夫】婴氏【嬴姓风俗通云晋大夫赵婴齐之后】夷吾氏【姬姓晋惠公名夷吾懐公继之不享其位其后支庻以名为氏也】梁其氏【姬姓晋大夫梁其踁之后英贤传云鲁伯禽庻子梁其之后】曋氏【狼曋之后汉书武落钟离山黒穴有楚氏曋氏郑氏相氏】
　　郑人名
　　段氏【姬姓郑武公子共叔叚之后以王父字为氏战国韩相段规三辅决録云叚氏干木之子隠如入关去干字汉文帝时段卭为北地都尉成帝时叚会为西域都防后汉桓帝世段颎为太尉皆其裔也】臣谨按共叔段者共諡叔字段名也此以名为氏者春秋郑伯克段于鄢段名也封于京故谓京城太叔亦谓之太叔氏
　　司氏【郑司臣之后宋朝有司超为防御使望出顿山】丰氏【左传郑穆公子丰之后以王父字为氏望出松阳宋丰稷登进士第元丰登第有丰安常明州人】
　　臣谨按穆公之子皆以王父字为氏公子去疾字子良其后为良氏良霄良止是也公子喜字子罕其后为罕氏罕虎罕魋是也公子騑字子驷其后为驷氏驷带驷乞是也公子偃字子游其后为游氏游吉游眅是也以至子孔子国子印子然皆然惟公子丰无字其后为丰施丰卷并以名为氏
　　兰氏【姬姓郑穆公裔也穆公名兰其攴庻以王父名为氏汉有太守兰广后汉书南匈奴四姓有兰氏又河南官氏志乌兰氏改为兰唐太和登第有兰承】然氏【姬姓郑穆公子然之后也然丹仕楚为右尹姓苑云今苍梧人望出山阳】子然氏【姬姓郑公子然之后也又为然氏】去疾氏【姬姓世本郑穆公子去疾之后去疾字子良又有良氏所以别族】
　　吴人名
　　寿氏【姬姓风俗通吴王夀梦之后吴大夫夀越又有夀于姚汉末兖州牧夀良晋有太仆夀冲南凉有尚书夀恱南史将军夀寂之望出京兆博陵宋登科夀朋汉州人】要氏【吴人要离之后汉有河南令要兢唐建中朔方大将军要珍望出鲁国】既氏【姬姓风俗通云吴王夫槩之后因避仇改为既氏汉有南安长既良】常寿氏【姬姓吴仲雍之后左传越大夫常夀过】庆忌氏【姬姓吴公子庆忌之后】
　　衞人名
　　輙氏【姬姓风俗通衞出公輙之后汉有輙终古】兼氏【风俗通衞公子兼之后也】彊梁氏【世本衞将军文子生慎子防生彊梁因氏焉秦有左庻子长水校尉彊梁臯】子郢氏【姬姓衞公子郢之后也】
　　臣谨按公子郢字子南已有子南氏复有子郢氏此后之人所以别族也
　　齐人名
　　高氏【姜姓齐太公六代孙文公之子公子髙之孙傒以王父名为氏裔孙洪后汉渤海太守因居之又有惠公之子公子祁字子髙之后亦为髙氏郑有髙克髙渠弥不得氏又髙丽羽真氏改为髙氏又是娄氏改为髙氏又髙获自髙丽归魏周赐姓独孤氏】柴氏【姜姓齐文公子髙之后髙孙傒以王父名为氏十代孙高柴仲尼弟子孙举又以王父名为柴氏汉有棘蒲侯柴武裔孙守礼五代周太祖无后以守礼子荣为嗣是为世宗】臼季氏【姜姓齐公子臼季之后鲁有臼季宣孟】激氏【齐太史激之后汉书淮南王传有激章】刁氏【音凋风俗通齐大夫童刁之后战国时有刁勃汉有刁间齐人以富闻子孙居勃海后汉有侍中刁荣宋有刁湛刁约刁献可登科】□氏【音黎蜀有刁逵避难改焉又百济八姓其三曰□氏】连氏【左传齐大夫连称之后又是连氏改为连望出上党】法氏【姜姓田氏之裔也齐襄王名法章支孙以名为氏】光氏【状云田光之后秦末子孙避地以光为氏宋有光垂裕登进士第又有光利賔绛州人】骆氏【姜姓齐太公之后有公子骆子孙以名为氏吴有骆綂东阳人后居防稽曽孙勍又地骆拔氏改为骆氏望出河南防稽宋骆偃骆舆京登进士第宣和骆武仲京兆人】望氏【姜姓风俗通齐太公望之后姓苑云今魏兴人景祐登科记有望俨】将具氏【姜姓英贤传齐太公子将具之后见国语】将钜氏【即将具氏之讹也汉艺文志六国时将具子彰著书五篇汉章帝时中谒者将具弥】
　　楚人名
　　熊氏【楚鬻熊之后以名为氏望出南昌江陵】
　　臣谨按古之诸侯传国者为诸侯则称国支庶非诸侯乃称氏今楚有国称王而其君世称熊氏蛮夷之道也
　　能氏【姓苑云长广人状云楚熊摰之后避难改为能氏能音耐宋医官能日宣又有能廸登科建州人能将抚州人】鬻氏【芊姓祝融之后周文王师鬻熊受封于楚着鬻熊子鬻拳之后也姓苑云建平有此姓氏】班氏【芈姓楚若敖生鬬伯比伯比生令尹子文为虎所乳谓虎有班文因以为氏秦有班壹避地楼烦生孺孺生长长生况况生穉穉生彪班固之父也宋雍熙登第有班绹】
　　臣谨按鬬谷于莵因为虎所乳故名谷于莵而字之曰子文其子曰鬬般与班同音不应父曰班而子亦以般名者此以名为氏者
　　员氏【音运亦作郧芊姓楚伍员之后也伍子胥名员以父伍奢被执而奔吴为吴行人以谋楚又使于齐属其子于鲍氏是为王孙氏吴王闻之赐子胥属镂以死伍氏以其祖伍参食邑于椒故其后为椒氏又子胥以名员其后亦以名为氏前凉有安夷人员半千金城人员敞大夏人员景唐吏部郎员嘉静宋登科员安舆员子思并陵井监人员安宇开封人员逄辰华州人】建氏【芈姓风俗通楚太子建之后汉元后有建居赵幽王臣建徳】涡氏【楚大夫封涡因氏焉三辅决録扶风太守涡尚】冉氏【楚大夫叔山冉之后以名为氏一云髙辛之后宗冉宗闵冉防登进士第望出武陵】染氏【即冉氏石虎将染闵魏郡内黄人簒石赵号魏三年为燕慕容儁所灭】枝氏【楚大夫枝如子躬之后或姓枝如】
　　臣谨按此必晋栾枝或秦大夫公孙枝之后也以名为氏者若枝如子躬其后自为枝如氏矣
　　到氏【楚屈到之后以名为氏】钧氏【风俗通楚大夫元钧之后汉有御史钧喜】倚相氏【楚左史倚相之后威王时有倚相季文为士官】辛廖氏【楚大夫辛廖之后汉有河间相辛廖通】接舆氏【楚隠者其后因为氏】弃疾氏【楚平王名弃疾后人为氏悼王时弃疾休为左宰卿】射氏【晋大夫虢射之后汉有大鸿胪射咸吴有中书郎射慈善治防服射食亦切又如字】拳氏【芊姓楚鬻拳之后衞有大夫拳弥】僚氏【姓苑宜僚之后晋大夫僚安鲁寺人僚柤】大心氏【芊姓英贤传楚有大心令尹得臣之子因氏焉楚怀王时大心子成为黄邑大夫】楚季氏【芊姓世本楚若敖生楚季因氏焉陈大夫有楚季融】无庸氏【芊姓姓氏英贤传楚熊渠生无庸因氏焉又无庸先生学仙道】季融氏【芈姓世本楚鬬亷生季融子孙氏焉】翠氏【芊姓急就章有翠鸳鸯其先楚景翠之后因避难以祖名为氏】子建氏【芊姓楚太子建之后也顷襄王时有子建叔子为大夫】子午氏【芊姓楚公子午之后也齐有大夫子午明】围龟氏【芊姓楚鬬围龟之后】越椒氏【芊姓楚大夫鬬越椒之后也】婴齐氏【芊姓楚穆王之子公子婴齐之后也婴齐字子重为令尹】黑肱氏【芊姓楚共王之子公子黒肱之后也黒肱字子晳】巫臣氏【芈姓楚屈荡之子屈申也亦曰申公巫臣奔晋】鲜虞氏【楚申鲜虞之后也本齐人】
　　夏人名
　　羿氏【有穷后羿簒夏后相之位羿本国在澶州衞南东十五里故鉏城是也后迁穷石】悦氏【亦作说傅説之后以名为氏后燕録左仆射悦绾生夀南燕尚书绾昌黎人又有鲜卑人清泉侯悦真亦其族也望出昌黎】奚氏【夏车正奚仲之后汉功臣表鲁侯奚涓成阳侯奚意传封三代又薄奚氏改为奚氏望出谯国宋登科奚知常徽州人】
　　臣谨按奚仲封于薛薛任姓也
　　宋人名
　　衍氏【子姓宋微仲衍之后见风俗通】微氏【子姓宋微仲之后左传鲁大夫微彪】微生氏【犹今人曰某生也微生亩鲁武城人又微生髙或云即尾生也】几氏【风俗通宋大夫仲几之后以王父字为氏】臣谨按几氏子姓仲几字子然此以名为氏者
　　仇氏【宋大夫仇牧之后王莽时有仇延唐宦者仇士良宋朝仇霭登进士第又有仇着仇伯玉并开封人又有仇悆待制望出南阳】求氏【姓苑云本仇氏避难改焉后汉有求仲宋朝登科求利忠越州人】获氏【风俗通宋大夫猛获之后】季老氏【子姓宋华氏有华季老子孙氏焉见世本】子荡氏【亦作荡氏子姓宋桓公之子公子荡之后也】铎遏氏【宋襄公下大夫铎遏章左传晋上军尉铎遏宼】督氏【子姓宋大夫华父督之后晋有督戎栾盈之臣汉有督瓉见风俗通又五原太守督琼隋有督君谟善射又后汉书巴郡蛮酋有督氏与罗朴鄂度夕龚为七姓望出巴郡】目夷氏【子姓宋公子目夷之后也目夷字子鱼又有鱼氏鱼孙氏皆所以别族】祝其氏【子姓风俗通宋戴公之子公子祝其为大司寇因氏焉汉有清河郡尉祝其承先】耦氏【子姓风俗通云宋卿华耦之后汉有侍中耦嘉又姓苑云今广平有耦氏】泥氏【世本云宋大夫卑泥之后】
　　诸国人名
　　庶其氏【邾大夫庻其之后】茅夷氏【邾大夫茅夷鸿之后】哙氏【音快姬姓燕王哙之后孝子传有哙防鹤衔珠与之又有璯氏同音汉有璯钱】摇氏【姒姓越王句践裔孙东越王揺之后以王父名为氏汉功臣表有海阳侯揺毋余旧为防稽望族今居余杭】由氏【亦为由余氏西戎由余相秦子孙氏焉楚王孙由于亦为由氏急就章有由广国风俗通汉长沙太守由彰】余氏【风俗通云由余之后世居歙州为新安大族望出下邳吴兴】
　　臣谨按余氏隗姓国语潞洛泉余满皆赤翟隗姓
　　孙阳氏【嬴姓英贤传曰秦穆公子有孙阳伯乐善相马汉有侍御史孙阳放】偃师氏【妫姓陈太于偃师之后】卿氏【风俗通虞卿之后战国有卿秦为魏将或云项羽将卿子冠军宋义之后宋朝卿尚学究出身望出渤海】无娄氏【嬴姓莒公子无娄之后无亦作务又无娄先生著书姓纂云今琅邪有此姓】苴氏【子余切司马穰苴之后望出平陵汉书货殖传有平陵苴氏】离氏【风俗通离娄孟子门人汉有中庻子离常之后燕有离班】
　　名字未辨
　　纶氏【魏志云公孙懿大臣有纶直纶鱼】鳞氏【左传宋大夫鳞矔鳞朱】浑氏【左传郑大夫浑罕衞浑良夫又官氏志吐谷浑氏改为浑又唐表浑氏出自匃奴浑邪王随拓跋氏徙河南因以为氏自廻贵至瑊世袭臯兰州都督府】禆氏【郑大夫禆谌禆灶姓苑云今宣州有禆氏】开氏【姬姓衞公子开方之后汉有开章望出陇西】狼氏【左传晋大夫狼瞫齐有狼蘧疏又河南官氏志叱奴氏改为狼】名氏【楚大夫彭名之后也】顚氏【晋大夫颠颉之后或言周乱臣太颠之后也】麻氏【风俗通齐大夫麻婴之后汉有麻光为御史大夫又有麻达注论语唐麻嗣宗赐姓李望出上谷宋祥符登科有麻温其元丰有麻中孚懐州人皇祐有麻元伯开封人】柯氏【姓苑云吴公子柯芦之后望出钱唐及齐郡宋沈季文传有钱唐富人柯隆齐书南兖州典籖柯益孙齐郡人唐朝尚书郎柯颍又河南官氏志柯拔氏改为柯氏】瑕氏【周大夫瑕禽晋有瑕嘉汉有廷尉瑕更又有瑕苍】儋氏【周大夫儋翩之后吴志有九真太守儋萌或云儋耳国人】舟氏【晋大夫舟之侨之后宋端拱登科有舟宗闵】攸氏【北燕有尚书攸迈】祁氏【周司马祁父之后左传祁瞒干命晋有祁嘉闻外人招隠者】干氏【宋大夫干犨之后陈有干徴师汉有蜀郡尉干献吴有军师干吉晋有将军干瓉望出荣阳颍川】禽氏【鲁大夫禽郑者管于奚之子也墨翟弟子有禽滑厘髙士传有禽庆孝子传有禽贤望出鲁国】琴氏【家语仲尼弟子琴牢字子开一名张衞人列仙传琴髙赵人得水仙尝于汉上乗赤鲤望出天水】苌氏【左传周大夫苌之后唐大歴有奉天尉苌总望出魏郡东平】黔氏【礼记齐有黔敖又有黔娄先生隠者】易氏【齐大夫易牙之后魏有雍州刺史易恺魏郡人晋陵令易雄长沙人前凉有将军易犍望出太原济阳今江东多此姓宋易凖易林易东登科】苫氏【鲁大夫苫夷之后也】氏【风俗通衞大夫演之后汉有宦者防为中书令吴孙权姊夫咨】臼氏【左传华氏家臣臼任】冶氏【衞有冶卢鲁有冶区夫】茍氏【国语云黄帝之后有茍实茍参或言以河内多茍杞因以为氏又若干氏改为茍氏宋朝登科有茍师顔茍铎并滁州人又有茍毅易州人茍全防州人】梓氏【鲁大夫梓慎之后也】倚氏【楚左史倚相之后也】尾氏【鲁有尾生或云即微生髙】汝氏【尚书有汝鸠汝方左传晋大夫汝寛汝齐汉有长水校尉汝随后汉孝子传有汝郁颍州人宋朝汝孝防登进士第又有汝孝隆汝日休并普州人望出渤海】伍氏【芊姓楚大夫伍参之后也伍子胥奔吴其子又为王孙氏适齐汉有伍被楚人望出安定武陵又有五氏本伍氏避仇改为五蜀有五梁晋有始兴太守五裔】礼氏【衞大夫礼孔礼至汉有新市长礼贤后汉礼震受尚书于欧阳歙平原人也】免氏【音勉一音问姬姓左传衞有免余衞公孙也汉有免乙为上郡太守】蹇氏【秦有蹇叔或云西乞术白乙丙皆蹇叔子风俗通汉有蹇兰为交趾刺史后汉小黄门蹇石望出山阳襄阳宋朝登科蹇序臣蹇逄辰成都人蹇士尧彭州人蹇绶怀安军人】散氏【文王四友有散宜生今江都有此姓】绕氏【秦大夫绕朝之后也】肆氏【风俗通宋大夫肆臣之后姓苑有渔阳太守肆敏】具氏【晋大夫具丙之后汉有中山太守具襃后汉宦者中常侍具瑗】阚氏【齐卿阚止之后也宋尚书郎阚洞开封人又有阚洙登第兴国军人望出防稽天水】泄氏【亦作泄左传郑大夫泄驾陈大夫泄冶】捷氏【曹姓风俗通云邾公子捷菑之后汉艺文志有捷子二篇六国时人】賔氏【左传齐大夫賔湏无周賔起为王子朝傅望出梁国】恩氏【风俗通云陈大夫成仲不恩之后前燕録有东庠祭酒恩茂】肩吾氏【庄子肩吾古贤者晋袁宏集有东海太守肩吾民】徐吾氏【左传郑大夫徐吾犯之后】钟吾氏【左传钟吾子之后汉尉氏令钟吾苍】由吾氏【姓纂云由余之后仕吴子孙入越因号由吾氏北齐有諌议大夫由吾道荣琅邪人】叔山氏【左传叔山冉之后庄子鲁有叔山无趾】叔先氏【后汉书犍为叔先雄】叔达氏【八凯叔达之后公羊有叔达叚为景王大夫】叔夜氏【周八士叔夜之后也楚康王时有叔夜子庄见国语】叔服氏【周内史叔服之后也晋武公大夫有叔服子要】方叔氏【鼔方叔之后也见世本汉功臣新夀侯方叔无咎】陶叔氏【姓纂云周司徒陶叔之后也晋有陶叔真为原大夫文公时陶叔狐汉有陶叔卷为青州刺史今平原有此姓】申鲜氏【齐有申鲜虞汉有中霭者申鲜洫】申章氏【汉有长沙王太傅申章昌】子师氏【左传郑有子师仆汉有北平太守子师盘】富父氏【鲁富父终生之后鲁又有大夫富父槐】仲熊氏【芊姓潜夫论云楚公族有仲熊氏】仲顔氏【左传鲁有仲顔庄叔齐临淄大夫仲顔据】原仲氏【陈大夫原仲之后楚悼王时原仲蔑】庆父氏【世本楚大夫庆父之后又庆父借为楚王工正】安国氏【汉武帝使安国少季使南越见姓氏英贤传】仲长氏【见纂要文】仲行氏【左传秦三良仲行之后世本宋有仲行寅晋大夫有仲行氏】荣叔氏【周大夫荣叔之后韩有大夫荣叔遥】墨台氏【子姓宋成公子墨台之后汉书有墨台悺】墨氏【姓纂云孤竹君之后本墨台氏后改为墨氏望出梁郡战国时宋人墨翟著书号墨子】台氏【亦作怡本墨台氏避事改焉后魏辽西郡守寛元孙峯后周乐陵公峯子昻长沙公昻弟光安平侯】立如氏【鲁贤人立如子著书见风俗通】邴意氏【齐大夫邴意兹之后】舒坚氏【潜夫论楚公族有舒坚文叔为大夫】
　　以次为氏【亲附】
　　孟氏【姬姓鲁桓公子庆父之后也庆父曰共仲本仲氏亦曰仲孙氏为闵公之故讳弑君之罪更为孟氏亦曰孟孙氏又衞有公孟絷之后亦曰孟氏齐有孟轲字子车秦有孟説齐有仲孙湫韩子有仲孙章】仲氏【髙辛氏才子八元仲堪仲熊之后又仲虺为汤左相其后并为仲氏又鲁公子庆父曰共仲亦为仲氏亦为仲孙氏庆父有弑君之罪更为孟氏又公子谱云宋庄公子仲之后亦称仲氏衞人仲由为孔子弟子汉有廷尉仲定少府监仲景唐司门员外郎仲子陵仲都人宋朝登科仲伯达曹州人仲楫随州人绍兴仲安常为郡守】种氏【本仲氏或言仲山甫之后因避难改为种宋种放自处士召拜司諌长安人望出河南】叔氏【姬姓鲁桓公之子叔牙之后叔牙与庆父同母庆父弑闵公叔牙有罪饮酖而死遂立公孙兹为叔氏亦曰叔孙氏亦曰叔仲氏又鲁文公之子叔肸后世亦为叔氏或言八凯叔达之后及晋叔向之后亦为叔氏东观汉记光武时壮武将军叔寿】季氏【姬姓鲁桓公季子友之后也亦曰季孙氏一曰陆终氏之子季连之后汉功臣表戚圉侯季必传封四代望出夀昌鲁国】
　　臣谨按世谱云诸侯之子称公子公子之子称公孙公孙以王父字为氏行父是季友之孙故为季氏又为季孙氏也然季氏自行父至季孙彊并称季孙氏以传家故也如季公鸟季公亥之类凡支庶并称季氏以别
　　伯氏【晋大夫荀林父之后林父为中行伯孙伯黡以王父字为氏伯黡为正卿司晋之典籍以为大政故又为籍氏孔子弟子伯防字子析或言嬴姓伯益之后汉有并州刺史伯栁又有伯至】丁氏【姜姓齐太公生丁公伋支孙以丁为氏汉有丁固功臣表阳都侯丁复宣曲侯丁义并传封四代乐成侯丁礼传封七代】臣谨按谥法虽始有周周自文王以后世世称谥是时诸侯犹未能徧及晋鲁大国也鲁再世伯禽称鲁公晋再世爕父称晋侯曹蔡皆四世未称谥齐再世伋称丁公三世得称乙公四世慈母称癸公五世哀公不辰而后称谥则知所谓丁公者长第之次也
　　癸氏【姜姓齐癸公之后见姓苑】祖氏【子姓商王祖甲祖乙祖丁支庻因氏焉商有祖伊汉有祖沂始家涿郡今建州有此姓祖秀实屡作监司祖日新宋宣和登科】
　　臣谨按祖者子孙所称其先也支庶以是为氏不独祖乙也祖辛祖丁祖庚祖甲之子孙往往皆称祖氏
　　舅氏【晋大夫舅犯之后也姬姓狐氏晋惠公文公皆狐氏甥故以犯为舅因以为氏】咎氏【即舅氏舅犯左传亦作咎犯成汤司空又有咎单氏】古氏【风俗通云古公亶父之后因氏焉言古公者犹言先公也晋平公时有舟人古乗汉有孝子古初蜀志广汉功曹古牧后魏尚书令古弼今望出新平河内又吐奚氏改为古氏宋端拱登科古成之后有古茟梅州人古亶怀安军人】祢氏【父庙为祢此从父而别氏也后汉祢衡字正平平原人】稚氏【子姓姓纂云商后见史记】次氏【次非荆之勇者见吕氏春秋亦作佽汉功臣表有了侯次公】孺氏【鲁有孺悲欲见孔子】太叔氏【姬姓衞文公之子太叔虞之后也汉有尚书太叔雄】太伯氏【姬姓周古公之长子让国季歴为周之太伯故以为氏】叔仲氏【姬姓鲁公子牙之后也公孙兹生得臣彭生得臣为叔孙氏彭生为叔仲氏史记叔仲防鲁人仲尼弟子】中叔氏【中叔圉之后晋有中叔无忌汉光武时侍御史中叔僚】仲叔氏【左传仲叔于奚衞大夫其后有仲叔圉】第五氏【妫姓齐诸田之后田氏大族汉初徙园陵者多故以次第为氏】第二氏【其先齐诸田汉武帝徙之诸陵以门秩次第田广之孙田登为第二氏】第八氏【出陈留风俗通亦齐诸田之后田广弟田英为第八门因氏焉王莽时有讲学大夫第八矫】太士氏【汉建安太守太士灵秀永嘉松杨有太士氏】主父氏【嬴姓赵武灵王号主父支孙因以为氏汉齐相主父偃齐郡临淄人宋登科主父喆开封人】主氏【嬴姓即主父氏也或单言主氏姓纂云今同州有此姓】南伯氏【庄子有南伯子綦南伯子葵并古之贤人也】南公氏【战国时有南公子著书三十一篇言五行隂阳事盖衞南公子之后】大季氏【姬姓郑穆公之子有二子孔此大子孔谓之大季氏即公子志之后也】
　　以族为氏
　　因氏【遂人之四族也】颌氏【音郃遂人之族也】饥氏【商人之七族也】锜氏【商人之七族汉书洛阳锜华后有荆州刺史锜嵩】条氏【左传商人七族有条氏冉闵司空条攸姓苑云安定人姓纂云今寃句有此姓寃句曹州也】昭氏【楚辞云昭屈景楚之三族也战国时楚有昭奚卹为上柱国】繁氏【音婆左传商人七族有繁氏汉有御史大夫繁延夀望出颍川上党】嗣氏【风俗通云衞嗣君之后】左氏【姜姓齐公族有左右公子因以为氏楚有左史倚相左史老者以为左史官故亦为左氏望出济阳】景氏【芊姓楚公族也汉初徙山东豪族于关中今好畤华阳诸景是也楚有景差汉有景风宋景大方景泰登进士科望出晋阳又有景渊徽州人景光京兆人并登科】
　　臣谨按所着春秋传即倚相之后世为楚左史官非左邱明明居左邱为左邱氏非左氏也又按景谥也楚未之闻疑齐景公之后盛繁此为姜姓之族与
　　赏氏【职尚反姓苑云赏氏吴中八族也晋有赏庆】索氏【桑国切商人七族索氏之后唐索元礼宋索湘索周臣索逑并登科望出敦煌汝南】陉氏【鲁公孙有陉氏之后也】党氏【公族见释例周世族谱】掌氏【鲁大夫党氏之后以音掌故从音文扬雄与刘向歆书云林闾妻蜀郡掌氏晋有掌同前梁有遂兴侯掌据宋有直秘阁掌禹锡又有掌奏掌天钧密州人掌世衡许州人并登科望出琅邪敦煌】长勺氏【左传商人六族有长勺氏】尾勺氏【左传商人六族有尾勺氏】赵阳氏【姬姓潜夫论衞公侯有赵阳氏】鲁阳氏【潜夫论芊姓楚公族有鲁阳氏】终葵氏【左传商人七族有终葵氏】工娄氏【左传遂国有工娄氏齐大夫有工娄济】傅余氏【姓氏英贤传云傅説为相子孙留傅岩者号傅余氏晋傅余頠撰复姓録】
　　臣谨按余者余子之族也世本于韩余己言之矣
　　余氏【晋余頠着复姓録自云本出傅氏前燕录有余元余和余严崇旧云鲜卑种类然既出傅氏无因出鲜卑】韩余子【世本韩宣子余子之后因氏焉】褐余氏【潜夫论曲沃桓叔之后也】
　　臣疑褐冠子之后也桓叔之后何以言褐
　　梁余氏【晋下军御梁余子养之后本衞人】须遂氏【遂国有须遂氏】列宗氏【潜夫论楚公族列宗氏芊姓】运奄氏【史记秦嬴有运奄氏】脩鱼氏【史记秦嬴有脩鱼氏】五王氏【妫姓风俗通齐自威宣湣襄至王建五王因以为氏】小王氏【衞大夫小王桃甲之后也】屈南氏【芈姓楚屈全之后裔孙仕后魏时重复姓以自南来乃加南或作男】续祁氏【姬姓晋隰叔之后与士氏同族祈奚举子祁午自代父子相续为政因氏焉】羌宪氏【姬姓衞公族子孙宪为羌宪氏】防庌氏【音雅姓纂云衞灵公子虺生灶为防庌氏】乐利氏【姓纂云齐胡公支子为乐利氏】干献氏【世本宋司徒华定为干献氏】伊秩氏【伊尹之孙又为伊秩氏】
　　夷属大姓
　　党氏【党去声今人呼为上声本出西羌姚秦有将军党耐虎自云夏后氏之后世为羌豪又有吴平男党娥子孙居同州宋党进节度使党祺淳化登第庆歴登科有党师经延州人】朴氏【亦作朴普木切后汉书巴郡蛮酋七姓罗朴督鄂度夕龚】释氏【悉逹太子成道姓释】赫氏【风俗通云赫胥氏之后也】塞氏【入声天竺国人之姓即释种也】宜氏【随西南夷有宜缯宜林左传陈大夫宜咎】傍氏【平声西羌姓也唐初有傍企本北地羌豪为薛举将来降后叛伏诛】单氏【音丹本可丹氏改为单氏又阿单氏改为单氏又渴单氏亦改为单氏】雕氏【汉功臣有臧马侯雕延年匃奴降王】口氏【羌姓也今同州有此姓】敛氏【姚秦録有将军敛宪敛方敛岐并南安人皆羌族也】异氏【姓纂云今温州白水蛮有此姓】驺氏【闽越王无诸之后】纸氏【官氏志云渴侯氏改为纸氏】缓氏【官氏志和稽氏改为缓氏】畿氏【后魏官氏志俟畿氏改为畿氏】论氏【去声吐蕃大姓禄东赞生论钦陵钦陵生赞婆生弓仁唐左衞大将军生傪偕伾惟真惟明惟贤惟明检校工部尚书鄜坊节度惟贤右羽林大将军宋论九龄登科华州人】副氏【河南官氏志副吕氏改为副氏】沓氏【官氏志沓卢氏改为沓氏】蒌氏【音藘官氏志云那蒌氏改为蒌氏】郃氏【官氏志大莫于氏改为郃氏】徐卢氏【汉景帝匈奴徐卢庸来降】源氏【出自代北后魏圣武皇帝诘汾长子疋孤七世孙秃发傉檀据南凉生贺降后魏太武见之曰与卿同源可改为源氏位太尉陇西王生怀侍中冯翊公生子邕子防宋建隆登第有源获景祐有源永励】茹氏【音如官氏志蠕蠕入中国为茹氏又普陋茹氏改为茹氐望出河内宋尚书郎茹孝标庆歴登科茹约越州人元丰茹平仲汝州人】乜氏【弥也切蕃姓也今秦陇多此姓望出晋昌赵郡】
　　以官为氏
　　云氏【缙云氏之后也黄帝时官名以云纪者为缙云氏又连宥氏改为云氏代姓也望出琅邪河南宋大观中云景祥登第太原人】五鸠氏【少昊氏官名因氏焉赵有将军五鸠卢】爽鸠氏【左传少昊氏官名国于齐土因氏焉】桑扈氏【金天氏以乌名官故有九扈之官桑扈者九扈之一也】乌氏【姬姓黄帝之后少昊氏以乌鸟名官以世功命氏齐有乌余乌枝鸣莒有乌存秦有乌获唐表言乌余之裔世居北方号乌洛侯后徙张掖又乌石兰改为乌氏】史氏【周太史史佚之后以官为氏汉有史恭其女弟为戾太子良娣生史皇孙进进生宣帝防三子髙曽元髙侍中大司马车骑将军乐陵安侯生术丹术乐陵严侯生崇俶丹左将军武阳顷侯生邯武阳炀侯生获髙曽孙岑嗣乐陵侯曽侍中中郎将将陵哀侯元侍中中郎将平台康侯生恁平台戴侯生习又有阿史那氏改为史氏】
　　臣谨按史之为氏者非独佚也周有史佚史兴晋有史苏史黯史赵史龟史墨楚有史猈史皇衞有史防史狗史朝齐有史嚚凡此之类并以史为氏而未得世系者又有太史氏内史氏左史氏右史氏皆主于史不容无别
　　南史氏【齐有南史氏其后子孙氏焉】内史氏【风俗通周内史叔兴之后也周又有内史过】青史氏【英贤传晋太史董狐之子受封青史之田因氏焉汉书艺文志青史子著书】太史氏【齐太史子余之后】王史氏【风俗通周先王太史号王史氏英贤传周共王生圉圉曽孙满生简简生业业生宰世传史职因氏焉汉清河太守王史篆生音新丰令艺文志有王史氏后汉侍中王史元庠晋亦有王史氏】侯史氏【风俗通董狐为晋侯史官因氏焉】祝史氏【衞有祝史挥因氏焉姓纂云今下邳有此姓】左史氏【古者左史记言楚有左史倚相左史老其后也】右史氏【古者右史记事周有右史武见宋衷世本】终古氏【风俗通终古桀内史也因氏焉】监氏【音鉴风俗通衞康叔为连属之监其后以为氏宋朝监由举进士】士氏【陶唐之苖裔歴虞夏商周至成王迁之杜为伯宣王杀杜伯其子隰叔奔晋为士师故为士氏其子孙居随及范故又为随氏范氏有三族焉伊祁姓隰叔生士蔿字子舆故亦谓之士舆此为士氏又有士季氏亦为士氏后汉末有交趾太守士爕宋朝有尚书郎士建中】籍氏【出于伯氏晋大夫荀林父为中行伯孙伯黡以王父字为伯氏司晋之典籍故亦谓之籍氏以官为氏也昭二十五年传曰王曰叔氏而忘之乎而髙祖孙伯黡司晋之典籍以为大政故曰籍氏或言晋文侯仇弟阳叔伯黡晋为三家所灭籍氏播迁于宋汉有幸臣籍孺又谏议大夫籍禋石赵有侍中籍罴唐太常博士籍知几云其后也今望出广平】席氏【本籍氏晋大夫籍谈之后谈十三世孙避项羽讳改为席氏汉初徙关东豪杰席氏于安定临泾宋绍兴参政席益河南人也】师氏【风俗通师乐人瞽者之称晋有师旷鲁有师乙郑有师悝师触师蠲师成也宋师顔为翰林学士建隆登科有帅庚师先并眉州也师晞孟汝州人望出琅邪平原太原】帅氏【音率亦作率状云本姓师氏避晋景帝讳改为帅氏宋有率汀】中英氏【虞舜有五英乐有掌中英者因以为氏】乐正氏【周礼乐正因官氏焉孟子鲁有乐正子春曽子弟子】太祝氏【见姓苑】庾氏【尧时掌庾大夫以官命氏至春秋时周有大夫庾皮皮子过邑于缑氏衞有庾公羌望出颍川新野千乗齐郡】褚师氏【宋共公子子石为褚师因氏焉又有褚师子服衞有大夫褚师圃亦为褚氏】褚氏【即褚师氏汉梁相褚大元成间有褚先生少孙并以儒学称焉】
　　臣谨按褚氏即褚师氏后世略去师遂为褚氏然衞亦有褚师氏不独宋也
　　钱氏【颛帝曽孙陆终生彭祖裔孙孚周钱府上士因官命氏焉战国时有隠士钱丹秦有御史大夫钱产子孙居下邳汉哀平间钱逊为广陵太守避王莽乱徙居乌程逊子晟东晋有青州刺史钱端歴阳太守钱鳯宋有太史令钱乐之五代时有钱镠据吴越宋赠武穆王望出彭城吴兴】山氏【周山师掌山林之官以官为氏风俗通云烈山氏之后左传晋大夫山祈汉有武都太守山昱又吐难氏后魏改为山氏宋朝登科山説】司马氏【重黎之后唐虞夏商代掌天地周宣王时裔孙程伯休父为司马克平徐方钖以官族为司马氏其后世或在衞或在赵或在秦在衞者相中山在赵者以传剑显蒯聩其后也在秦者名错与张仪论伐蜀错孙靳事武安君白起靳孙昌为秦鐡官昌生汉市长无泽无泽生五大夫喜喜生太史公谈谈生中书令迁】臣谨按晋有司马邬司马弥牟司马寅齐有司马灶楚有司马子鱼司马督宋有司马彊陈有司马桓子是皆以司马为氏不独程伯休父也
　　司寇氏【世本云衞灵公之子公子郢之后也郢之子孙为衞司宼以官为氏司宼亥即其裔也风俗通云蘓忿生为周武王司宼其后氏焉礼记司宼惠子鲁大夫】寇氏【周有蘓忿生为司宼子孙以官氏焉一云衞康叔为周司宼支孙以官为氏秦灭衞君角家于上谷宼恂其八世孙也又后魏改口引氏为宼氏】臣谨按司寇氏或略去司然苏忿生之后为苏氏此以司寇氏者未必忿生之裔
　　司徒氏【帝王世纪曰舜为尧司徒支孙氏焉衞有司徒成宋有司徒边卭陈有司徒公子招其后皆为司徒氏汉有安平相司徒肃中谒者司徒发宋元祐登科有司徒公绰恩州人】司空氏【禹为尧司空支孙氏焉尧后有隰叔孙士蒍为晋司空亦因氏焉晋大夫胥臣号司空季子又有司空靖司空督惟晋官备司空余国无之言司空氏者系出于晋宋太平登科有司空舜賔绍圣有司空宗韩洛州人】司城氏【宋以武公名司空故改为司城公子荡为司城其后曰荡氏世为司城因氏焉又陈亦有司城氏哀公之子公子胜为之也】司功氏【世本云晋大夫司功景子士丐弟他因官氏焉】
　　臣谨按世本世系多与经典异同如春秋世系有士丐而无景子亦无弟他
　　司鸿氏【风俗通古有司鸿茍著书汉中大夫司鸿仪】司褐氏【古今人表有司褐拘又有司褐扶楚灵王大夫见韩子】司工氏【周宣王时司工锜因官氏焉】公正氏【周宫正其后氏焉宋建中朝邑令公正范吴人】宗正氏【状称本刘氏楚元王交之孙刘徳为宗正支孙氏焉裔孙宗正珍孙唐有殿中少监宗正辩济阴人】宗氏【又为宗伯氏周大夫宗伯之后以官命氏齐有宗楼衞有宗鲁又宗伯氏汉平帝时有少府宗伯鳯唐表云宗氏子姓宋襄公母弟敖仕晋孙伯宗为三郤所杀子州犂奔楚少子连家于南阳以王父字为氏】
　　臣谨按宗伯掌礼之官然伯夷秩宗其来久矣则宗氏不必因周宗伯而后命氏
　　符氏【姬姓鲁项公为楚所灭顷公之孙公雅为秦符节令因以为氏后汉有符融宋符彦卿以戚里封魏王望出琅邪】军氏【冠军侯之后因以为氏】偏氏【古偏将军之后急就章汉有偏吕张】调氏【周礼调人之后因官为氏】衡氏【风俗通伊尹为汤阿衡子孙以衡为氏一云鲁公子衡之后以王父字为氏汉有衡威衡骠卿又袁氏改为衡氏】阿氏【风俗通伊尹为阿衡支孙以官为氏又河南官氏志阿伏氏及阿贺氏并改为阿】环氏【楚有环列之尹子孙因氏焉楚有环泉汉有河东太守环余隗嚣将环安晋有环济撰要略宋有环中环申登科并淮阳人】箴氏【姓苑楚大夫箴尹克黄之后也主箴规之官子孙以官为氏又有箴尸宜咎本陈人】凌氏【姬姓衞康叔支子为周凌人子孙以官为氏吴志有凌统晋有凌嵩望出渤海】酒氏【周官酒正因官命氏】委氏【周礼有委人掌委积其后氏焉汉太原太守委进】柱氏【柱下史官之后古有柱厉叔】竖氏【阍寺之官贱者为之晋有竖头须齐有竖刁郑有竖拊】宰氏【姬姓周卿士宰周公之后又有宰孔者皆周太宰以官为氏仲尼弟子宰子汉有司空掾宰直今望出西河宋登科宰需扬州人】宰氏氏【范蠡传云范蠡师计然姓宰氏字文子葵邱濮上人】保氏【周礼保章氏因官为氏吕氏春秋楚有保申】度氏【古掌度之官因以命氏西京杂记汉成帝时侍郎度安世居山阳胡陆后汉荆州刺史古乡侯度尚撰曹娥碑子礼】库氏【汉文时有仓氏库氏为吏之久故子孙以为氏后汉窦融传有辅义侯库钧又河南官氏志库傉官氏改为库氏望出河南鲁国】御氏【周礼有御人之职其后为氏左传有御叔汉书有御长倩者丞相公孙故人也】训氏【周礼有训方氏以官为氏】宪氏【姓纂云周之宪官司冦之属也急就章有宪义渠】谏氏【周礼有司谏氏因以为氏汉有持书御史諌忠见风俗通望出歙郡】校氏【周官校人之后唐天宝有校杰河南士曹】氏【周礼人氏子孙因氏焉】漏氏【古掌漏之官因以为氏今吴兴有此姓】节氏【姓纂周礼掌节上士子孙以官为氏】畜氏【嬴姓自云秦非子之后也非子为周孝王主马畜牧于汧渭之间马大蕃息邑之秦号秦嬴支庻以畜为氏姓苑云今天水有畜氏】鄐氏【即畜氏汉东海太守鄐熙因官居焉】仆氏【周礼仆人之后汉时匈奴降者仆朋封煇渠侯生电雷属国都尉又河南官氏志仆兰氏改为仆氏今吴兴有此姓望出河南】粟氏【汉有治粟都尉因以为氏魏志袁绍魏郡太守粟举今岭南多此姓宋登科粟彭年定州人】谒氏【风俗通云古有谒者官因以为氏汉有汝南太守谒琼又张汤小吏谒居】阁氏【姓纂云周之阍人守王宫者所以止扇谓之阁因以为氏急就章有阁并防汉有阁并孺者太守田延年使部汾北后至广陵相有治名唐有潭州桥口镇副阁辅奴自云其望出河北】职氏【周礼职方氏之后也】啬氏【风俗通云古啬夫子孙因氏焉】太师氏【商有太师挚周有太师疵】大罗氏【周礼罗氏掌罗鸟兽秦有将军大罗】牧师氏【汉依周礼置牧师令主养马因氏焉】马师氏【姬姓郑穆公之孙公孙鉏为马师氏因以为氏子羽之孙羽颉为马师亦氏焉列仙传有马师皇】少师氏【英贤传鲁有少师彊又有少师庆】少正氏【韩诗内传鲁大夫有少正卯仲尼诛之】宰父氏【仲尼弟子有宰夫黒】行人氏【周礼大行人也又有行氏即行人氏左传陈行人之仪衞有行人烛过】王人氏【风俗通王人子突之后因氏焉汉有安平太守王人宰公】徒人氏【左传齐有徒人费国语齐有徒人回】左人氏【仲尼弟子左人郢见史记】厨人氏【周礼厨人因官为氏宋有厨人濮见释例】雍人氏【周礼雍人以官为氏鲁雍人髙雍人檀并见左传】封人氏【守封畿之官其后为氏左传晋有萧封人汉有司空掾封人婴】寺人氏【掌府寺之官宋寺人惠墙之后】太傅氏【汉太子太傅疎广曽孙彦则避王莽乱于太原因氏焉】中行氏【晋公族隰叔之后也荀林父将中行故曰中行氏汉文时有宦者中行说】中垒氏【风俗通刘向为中垒校尉支孙氏焉】王官氏【晋有王官无地楚有王官子羽为沄邑大夫】并官氏【白襃鲁先贤传孔子娶宋之并官氏】左尹氏【楚左尹郄宛之后宛字子恶谷梁有左尹子息】右尹氏【楚公子辛为右尹子孙氏焉】门尹氏【宋门尹般之后宋又有门尹沮渠】箴尹氏【芊姓楚箴尹克黄之后也楚又有箴尹宜咎本陈人】工尹氏【楚工尹夀之后也楚又有工尹齐工尹余工尹赤工尹麋并见左传礼记又有楚工尹商阳则工尹氏盛于楚矣由其世官故也】廐尹氏【芊姓姓纂云楚大夫廐尹然之后】
　　臣谨按廐尹即宫廐尹也鬬氏世为之
　　连尹氏【芊姓楚屈氏之后也连尹襄老】沈尹氏【沈邑之尹官也沈姓沈尹之后世为之】陵尹氏【楚大夫陵尹喜陵尹招之后】季尹氏【楚有季尹然齐有季尹明】芈尹氏【楚有大夫芊尹申无宇之后】蓝尹氏【楚大夫蓝尹亹之后也】乐尹氏【楚昭王以钟建为乐尹】监尹氏【楚监尹大心之后也】清尹氏【楚大夫清尹弗忌之后也又楚有大夫清尹午子叔】占尹氏【齐有占尹徳又有占尹应坚】将匠氏【风俗通汉官有将匠少府因官为氏吴中散大夫将匠彧曲阳令将匠熈晋侍御史将匠进梁太末令将匠道李】正令氏【周礼太仆掌贰车正令因氏焉】趣马氏【英贤传曰周趣马蹶之后也后汉南阳功曹趣马恩】尚方氏【傅余頠复姓録有尚方氏】将军氏【世本衞灵公子昭生子郢生文子才芳为将军氏】
　　臣谨按世谱子郢者灵公之子未闻有子昭
　　下军氏【左传晋栾黡为下军大夫支孙因氏焉】右行氏【晋屠击将右行因氏焉晋右行贾华右行辛为司空汉有御史中丞右行绰】右宰氏【左传衞大夫右宰谷】右师氏【世本宋庄公至公子申世为右师氏汉有中郎将右师谭后汉有博士右师细君】亚饭氏【商末贤人亚饭千之后也】三饭氏【三饭缭之后也】四饭氏【四饭缺之后也】理氏【咎繇为尧理官子孙遂为理氏商末有理徴改姓李望出河西】里氏【本理氏春秋改焉晋有里克鲁有里革郑有里析后居相城者又为相里氏】相里氏【咎繇之后为理氏商末理徴孙仲师遭难去王为里至晋大夫里克为惠公所戮克妻司城氏擕少子季连逃居相城因为相里氏季连元孙勤见庄子韩子云相里子古贤人也著书七篇汉有河隄谒者相里平又持书御史相里虎济阴太守相里祉始居西河前赵録偏将军相里览梁有相里系孙本曽仕为东平王侍郎大通二年归化】李氏【嬴姓髙阳氏生大业大业生女华女华生臯陶字庭坚为尧大理因官命族为理氏夏商之李有理徴为翼中吴伯以直道不容得罪于纣其妻契和氏擕子利真逃于伊侯之墟食木子而得全遂改理为李氏利贞十一代孙老君名耳字伯阳以其聃耳故又号为老聃居苦县頼乡曲仁里或言聃六世祖硕宗周康王赐采邑于苦县聃曽孙昙生崇玑崇子孙居陇西玑子孙居赵郡崇五代孙仲翔生伯考伯考生尚尚生广又徐氏邴氏安氏杜氏胡氏氏郭氏麻氏鲜于氏张氏阿布氏阿跌氏舎利氏董氏罗氏朱邪氏并以立功従唐国姓为李氏】
　　臣谨按李氏凉武昭王有国二十年高祖有天下三百年支庶既蕃子孙必众然谱牒之议纷纷不知何始以理官为氏以食木子又为李氏此何理也以官为氏者容有此理以食木子为氏而取理同音者无是理也今不得其始姑从理説寘在官列臣又按唐家有天下必欲世系详明然自成纪令之后信以传信自成纪令之前疑以传疑盖谱牒之家信疑相半尚为成纪令因居之其后遂为陇西成纪人故言李者称陇西
　　臣又按自明皇以后凡十四代诸王不出閤不分房子孙阙而不见唐之初也自高祖至睿宗子孙皆使之治官临民然后立功立事故有可著者而其后亦盛大且以天族龙种之慧而使之出人间亲世事知稼穑之艰难是故功臣文士辈出虽经武后中宗之变而唐祚不衰自明皇之后皇子王孙皆因纳于富贵嗜欲之阃遂令文章事业之姿变为竒技滛巧之行枝叶披离则本根无所芘所以唐室自明皇之后一日不振于一日以此观之则周家享国长久也宜哉
　　以爵为氏
　　皇氏【风俗通云三皇之后因氏焉左传郑大夫皇颉皇辰宋有皇氏世为上卿本皇甫充石之后以字为氏者汉有琅邪相皇运吴有青州刺史皇象工书宋元丰登科皇汉杰常州人元祐有皇淳安州人】王氏【天子之裔也所出不一有姬姓之王有妫姓之王有子姓之王有代姓之王若琅邪太原之王则曰周灵王太子晋以直谏废为庶人其子宗恭为司徒时人号曰王家若京兆河间之王则曰周文王第十五子毕公髙之后毕万封魏后分晋为诸侯至王假为秦所灭子孙分散时人号曰王家或言魏至昭王彤生无忌封信陵君信陵生间忧间忧生卑子秦灭魏卑子逃于泰山汉髙帝召为中涓封兰陵侯时人以其王族也谓之王家此皆姬姓之王也出于北海陈留者则曰舜之后也其先齐诸田为秦所灭齐人号为王家此妫姓之王也出于汲郡者则曰王子比干之后此子姓之王也出于河南者则为可类氏出于冯翊者则为钳耳族出于营州者本髙丽出于安东者本阿布思此皆代姓之王也以其所出既多故王氏之族最为蕃盛云】公氏【姬姓左传鲁昭公子公衍公为之后汉有主爵都尉公俭】
　　臣谨按公衍公为即公子衍公子为去子而言公则公为爵矣昭公失国故其子孙以爵为氏
　　霸氏【益部耆旧传有霸栩】侯氏【姬姓晋侯缗之后也二十八年曲沃武公伐晋侯缗而防之缗之子孙适他国称侯氏以爵为氏也或云夏后氏之裔封于侯无义未闻有国号侯者也郑有侯宣多侯羽鲁有侯叔夏侯犯齐有侯朝魏有侯嬴又后魏有侯植从孝武西迁赐姓侯伏氏又赐姓贺屯氏其后复旧又古引氏改为侯氏代姓也宋侯益为太师】公乘氏【古爵也久居是爵者子孙氏焉宋嘉祐登科有公乗良弼相州人建炎有公乗博文东平人也】公士氏【古爵也久居是爵者子孙氏焉汉功臣汲侯公士不害传封四代】不更氏【更音郎秦大夫爵也英贤传云公子不更之后秦简公时不更苖为执法】庶长氏【秦爵也左传秦庻长鲍庻长武庻长无地】
　　以凶德为氏
　　蛸氏【子姓即萧氏也齐武帝以巴东王子响叛逆改为蛸氏也】莽氏【莫补切汉书马何罗逆诛后汉马后之先也后恶其先有反者改为莽氏】闻人氏【风俗通少正卯鲁之闻人其后遂以闻人为氏然闻达之人皆谓闻人何必少正卯以恶闻也汉有太子舎人闻人通沛人治后氏礼宋大观登科闻人宏政和闻人颖立秀州人】闻氏【即闻人也宋登科有闻见昌闻舜举】枭氏【隋炀帝诛杨元感改为枭氏】兀氏【后魏改安乐王元鉴曰兀氏】勃氏【梁武帝改豫章王综为勃氏又风俗通宋左师勃之后也晋有寺人勃鞮】杌氏【左传楚梼杌之后梼杌恶兽也故以为号】黥氏【偃姓臯陶之后淮南王英布少时以罪被黥遂为黥氏】蝮氏【唐史补干封元年改武惟良为蝮氏】
　　以吉德为氏
　　冬日氏【晋赵衰之于人如冬日可爱故因氏焉】老成氏【古贤人老成子之裔孙也老成方为宋大夫著书十篇言黄老之道】考成子【古有考成子著书述黄老之道列子有考成子防学于尹先生】
　　以技为氏
　　巫氏【风俗通凡氏于事巫卜匠陶也商有巫咸巫贤汉有冀州刺史巫防又有巫都着飬性经望出平阳宋绍兴签书枢密巫伋建康人】
　　臣谨按此以技术传家因以为氏鲁有巫尫又有鍼巫氏晋有巫臯
　　屠氏【左传晋大夫屠蒯礼记作杜蒉又屠羊说楚人晋有屠岸贾郑有屠击风俗通汉末有屠景先河东人望出陈留】
  </div>
  <div class="pagination">
   <a href="通志_page39.html">
    上一页
   </a>
   <span>
    ...
   </span>
   <a href="通志_page35.html">
    35
   </a>
   <a href="通志_page36.html">
    36
   </a>
   <a href="通志_page37.html">
    37
   </a>
   <a href="通志_page38.html">
    38
   </a>
   <a href="通志_page39.html">
    39
   </a>
   <span class="current-page">
    40
   </span>
   <a href="通志_page41.html">
    41
   </a>
   <a href="通志_page42.html">
    42
   </a>
   <a href="通志_page43.html">
    43
   </a>
   <a href="通志_page44.html">
    44
   </a>
   <a href="通志_page45.html">
    45
   </a>
   <span>
    ...
   </span>
   <a href="通志_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
