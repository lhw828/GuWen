<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 218 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 218 页/共 681 页</h1>
    <div class="content">○礼部题、奉命大将军和硕康亲王杰书凯旋。应在芦沟桥、行拜天礼毕、即赴巩华城仁孝皇后、孝昭皇后梓宫前行礼。然后遣大臣、告以王母妃之丧、始归私第。得上□日、王出征后、有母妃之丧、在王亦属大故。芦沟桥行礼毕、应即归私第、临丧尽哀后、再诣巩华城　　

○狭西总督哈占疏言、臣进兵保宁、所需粮饷、若以秦省运到之米支给、不足于用。倘督饷各官、不尽心料理、军需告匮、贻误匪轻。得上□日、兵饷关系紧要、四川督抚、同郎中苏赫臣、速委贤能司道、董理蜀中诸军粮饷、无误师行　　

○哈占又疏言、逆贼谭弘、彭时亨等、合兵一处、去保宁不远。粮饷皆由此经过、最关紧要。臣自汉中往保宁、恐所统兵无几、战守不足。请敕护军统领佟佳等、遣兵速往应援。得上□日、前已令副都统纪哈里等、速进四川。保宁、顺庆、所关紧要。总督哈占、速往保宁、偕总兵官高孟、剿灭逆贼　　

○哈占又疏言、略阳为水陆交会、阳平为四川孔道、广元、宁羌、又属全省咽喉。俱转饷必由之地。逆贼谭弘等、肆行猖獗、此数处官兵、不过百余人、难以防御。而部推阳平参将高明霄、尚未抵任。请拨兵防守。得上□日、略阳、阳平、宁羌、广元、诸处、皆粮运所经、且为大兵后路、关系最要。狭西甘肃巡抚、提督、其酌拨官兵、加意防守。阳平参将高明霄、速催赴任、如仍迟延、严加议处　　

○庚子。上御太和门视朝。文武升转各官谢恩、次喀尔喀使臣等行礼　　

○上谕大学士等曰、各旗差遣家人、或往外省索债、或令随官赴任、或以情面干求外官者甚多、借端营私、小民最为苦累、此皆不察之故。今若详加察究、则各旗不遣家仆出外者、能有几人。此等累民之事、应行禁止。令吏、兵、刑、三部、及都察院、会同定例严禁。寻议、旗人私往外省地方、借端挟诈、嘱托行私、犯扰小民等弊者、系平人、枷号三月、鞭一百。系官、革职、鞭一百、不准折赎。失察之佐领、罚俸三月、骁骑校、罚俸六月。其差遣家仆之人、系闲人、鞭一百。系官、革职。差去之仆、枷号一月、鞭一百。从之　　

○辛丑。上诣太皇太后皇太后宫、问安　　

○考试汉科道官、于体仁阁下　　

○镇安将军都统噶尔汉疏报、副都统塞格、于十月初六日、恢复巫山县。水师游击刘进朝等、败贼于跳石、擒伪总兵一员。得上□日嘉奖。下部议叙　　

○谕将军噶尔汉等、览奏、恢复巫山县、生擒伪总兵、知尔等用命疾驰、朕心甚慰。今宜速进歼除逆贼、安定地方。谭弘、彭时亨等诸逆、或势蹙投降、或竟行剿灭、悉皆诛戮、妻子家口、赏给有功官兵　　

○壬寅。上以奉命大将军和硕康亲王杰书、自福建凯旋、率在京诸王、贝勒、贝子、公、及满汉大臣、出郊迎劳。是日、驻跸芦沟桥　　

○癸卯。上自驻跸所、率诸王大臣等、迎凯旋大军于二十里外。大军既至。上率出迎诸王大臣、及凯旋王大臣官员等、拜天毕。上御黄幄、和硕康亲王杰书、率凯旋将帅行礼。上召康亲王杰书近前、上就御座抱见。命近御座右侧坐。诸王大臣、依次列坐。其行间效力军士、亦依次列坐。赐茶毕。上回宫　　

○甲辰。上诣太皇太后宫、问安　　

○命给事中莫罗等、传谕大将军图海曰、尔前奏暂停诸路进兵、其说虽是、但恐停止进兵、贼愈滋蔓。前尔面请缓兵、朕下诏督战、始复岳州、湖南逆贼悉溃。后又请暂停入川之师、朕趣进兵、遂平四川。今贼以全力、逼犯四川、若从广西南宁、湖广沅州、进取贵州、则寇蜀之贼自溃。从此诸逆渐平、地方悉定、诸军可以凯旋矣。至投诚官员、岂可深信、宜留置左右、时加防范。朕前屡次密谕。今谭弘、彭时亨等、果复叛乱。朕向谓此辈、俱在尔军中、不意竟置之别所。此等反叛之贼、受尔何恩、而乃轻信如是也。嗣后宜密防之　　

○乙巳。谕吏部、言官职司耳目。必学识优长、练达政务、乃克胜任。近以科臣孙缵条奏、行取考选、应加考试。因将见任科道各官、俱行亲试、观其才品、以昭澄叙。姚缔虞、王曰温、李逈、条奏详明、克称言职。并张鹏等、俱著留任。其益加勉励、殚心职业、以副任用。傅廷俊、和盐鼎、孙缵、才识庸常、不称言职、俱著降三级调用、不准以加级纪录抵销、尔部即遵谕行　　

○丙午。上诣太皇太后皇太后宫、问安　　

○丁未。上御懋勤殿。亲讲易经噬嗑卦辞。讲官库勒纳、叶方蔼等、进所撰乾坤二卦总论。上览毕。曰、卦爻之义、原各不同。即如噬嗑一卦、中四爻、主用刑者言、初上二爻、主受刑者言。每爻各有取义、必得总论发挥、方觉全卦之义了然。诸卦可俱仿此撰进　　

○封和硕安亲王岳乐女为郡主、授其壻鼐格、为和硕额驸　　

○戊申。谕大学士等曰、居官者、宜以清廉为尚。官皆清廉、百姓自得遂其生矣。今朝臣有如于成龙之清者否。冯溥奏曰、顺天府府尹宋文运、亦有清名、其家甚贫。上曰、清廉不在贫富。谓富者必贪、而贫者必廉、可乎、亦视其人居心何如耳　　

○刑部右侍郎高珩、以老乞休。允之　　

○免江南泰州、清河等、二十三州县卫、本年分水灾额赋有差　　

○升正黄旗参领金世荣、为江南狼山总兵官　　

○定远平寇大将军固山贝子章泰疏报、臣自平溪卫、与征南将军穆占、绥远将军总督蔡毓荣等、领兵前进、于十月十一日、抵镇远府。逆贼伪将军张足法、杨应选等夜遁、恢复府城。江西总督董卫国、追败贼于石巷口、及大岩门、抵油闸关。穆占追剿逸贼、复偏桥卫、兴隆卫。得上□日嘉奖。下部议叙　　

○谕兵部、大兵已复镇远。镇远至贵阳、道路平坦、料贼不守贵阳、必据鸡公背、铁索桥诸处。兹大兵进征、平定地方、拯救生民。大将军、将军、大臣等、务同心协力、以济大事。作速进取贵阳、即分兵取遵义诸处。倘怠缓迟延、如入川诸大臣、彼此不睦、贻误兵机、军法森严、必不尔宥。前恢复四川时、曾敕诸将军、固守疆圉、堵御贼寇。因其彼此不睦、疏于防守、使逆贼狂逞、失陷地方、不能如期进定云南。今大将军贝子章泰等、已复镇远、规取贵阳、遵义、遵义为贼后路、寇川逆贼、势必退归。在川将军、及大臣等、宜侦探虚实、乘势长驱、毋失机会。如仍前不睦、贻误兵机、定行治罪。大将军赖塔等、亦应统领广西满汉兵、速进云南、早奏肤功、以副委任之意　　

○镇安将军都统噶尔汉等疏报、臣等统领大兵、自巫山克捷、进取夔州、贼望风奔溃、遂复夔州。本月十四日、又败贼谭弘标下伪杨总兵于错开峡、杀溺贼众无算。得上□日嘉奖。下部议叙　　

○谕兵部、将军噶尔汉、提督徐治都等、恢复夔州、但不知重庆消息、可否相通。令噶尔汉等、速行奏闻。至万县在万山之中、噶尔汉等、防御诸路、其熟计保全。今夔州既复、宜令总督哈占、速从保宁追剿。哈占速进、则贼不日扑灭。至两路分兵、恢复镇远夔州事宜、应移会在蜀大臣、并檄知广西大将军赖塔等、乘此机会、速定云南　　

○辛亥。议政王大臣等议奏、多罗顺承郡王勒尔锦、多罗贝勒察尼、出师湖广罪案。上谕大学士等曰、勒尔锦、察尼、统领大兵、不能竭力、底定地方。但敛取督抚司道等官财物、希图肥家、贻误国事、疲敝兵马、困苦民生。失机之罪、最为重大。前屡上□日申饬、竟置不闻、安坐军中、致失大计。一切罪犯、孰有重于此者乎。朕尝揆度事务、幸因修造战船、围困岳州、贼势穷蹙、为我兵所败、故地方以次戡定、否则不知作何景象矣、我太祖太宗时。军令机严、今议政王大臣等、因事已平定、不复经意、所议之罪、不协事情、概从轻典、可乎。王、贝勒等、辄言从前未经战阵、凡行间皆与众人商确、自此以后、岂遂无用兵之事耶。若皆以未经领军为言、则谁当领军者。王与贝勒、俱朕至亲、朕本欲宽释、但贻误国家大事、罪实难逭。其余尚可从宽、王贝勒、决不容姑贷也。尔等可传谕议政王大臣等、知之　　

○壬子。上诣太皇太后宫。问安　　

○勇略将军云南贵州总督赵良栋、疏参西宁总兵官朱衣客、率官兵八千、往援建昌。于天王庙失利、弃越嶲卫、渡河退回。上命革朱衣客职、拟罪以闻　　

○癸丑。上诣太皇太后宫、问安　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十二


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十三　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十九年。庚申。十一月。丙辰朔。冬至。祀天于圜丘、上亲诣行礼　　

○遣官祭永陵、福陵、昭陵、孝陵、仁孝皇后、孝昭皇后　　

○停止次日朝贺　　

○彗星夕见于西方　　

○丁巳。正黄旗蒙古副都统倭内巴图鲁、以疾乞休。命以原品解任　　

○戊午。四川道御史张志栋、疏参刑部尚书黄机、年老、大理寺少卿张永祺、国子监祭酒冯源济、物望不孚、均应议处。上谕大学士等曰、张志栋、参张永祺、冯源济、二人品行不端、甚当。又参刑部尚书黄机、衰老宜罢、此言太过当。国家用人、正须老成练达之辈、从来才德难以兼全、闻黄机居乡、谨饬安静、是一老成人也　　

○叙平定神木等处功。授鄂尔多斯固山贝子古木布拉锡、固山贝子古禄西希卜、俱为多罗贝勒　　

○命旗下从征仆人、得功牌二次者、许令出户　　

○福建海澄阵亡镶蓝旗前锋校卦色、丧还、遣一等侍卫达尔赛、以茶酒往奠之　　

○庚申。上诣太皇太后宫、问安　　

○辛酉。议政王大臣等议覆、多罗顺承郡王勒尔锦、贝勒察尼、帅师讨贼、不速扼要害、乃退缩不前、老师糜饷、坐失事机、几至误国、应革去王、贝勒、并议政、及宗人府之职。籍其家属财产、仍行拘禁。贝勒尚善、公兰布、不速剿贼寇、恢复疆土、退缩贻误、俱宜从重议处、但既卒于军、应革其多罗贝勒、镇国公。都统朱满、不速据岳州、前驱破贼、退缩不前、几至误国、应革去都统、拜他喇布勒哈番佐领、及所加之级、立绞、籍其家、其妻与未分家之子、并交内务府。都统鄂内、不速据要地、渡江破贼、坐守彝陵、听贼渡江、窃踞要害、退缩不前、几至误国、应革去都统、一等阿达哈哈番、兼一拖沙喇哈番、佐领、及所加之级、鞭一百、不许折赎、本身及妻未分家之子、没入官、家产交内务府。护军统领伊尔度齐、弃太平街不守、不剿灭虎渡口贼寇、致太平街失陷、应革职正法、但已身故、宜革去一等阿达哈哈番、兼一拖沙喇哈番、籍没家产、其妻及未分家之子、并交内务府。护军统领额司泰、不渡江速据要害、长驱剿贼、又不攻取岳州、退缩贻误、宜从重议处、但已身故、宜籍没家产、给予本主。散秩大臣多谟克图、身为参赞、率蒙古兵前往、不即协力渡江、恢复疆圉、得贼空营、冒为己功、复不力拒虎渡口出犯之贼、致已获之太平街、复陷于贼、宜革去散秩大臣、拜他喇布勒哈番、及所加之级。副都统巴喀、得贼空营、亦冒为己功、不力拒虎渡口出犯之贼、致太平街复陷、宜革去副都统、佐领、及所加之级。公图纳黑、不速剿贼、耽延时日、应行察议、但贼已固守之后、伊始至军、且屡有渡江击贼之请、应免察议。署前锋统领噶尔弼、系贝勒尚善参赞、坐延时日、寸步不前、及奉谕申饬、仍不思殚力破贼、推诿巧饰、执意退缩、希冀全身、不取岳州、亦应察议、但已身故、无庸议。疏入。上谕、勒尔锦、不渡江剿贼、平定疆圉、迁延瞻顾、贻误国家大事、情罪重大、削去郡王、并议政、宗人府之职、仍令羁禁。察尼应如议处分、但既克岳州、且从前有效力之请、着从宽免羁禁籍没、革去贝勒、并议政、宗人府之职、为闲散宗室。尚善、革去贝勒。兰布、革去镇国公。朱满、从宽免死、着革职、鞭一百、不许折赎、籍没其家。鄂内、屡战湖中、又恢复岳州、从宽免籍没鞭责、着革职。伊尔度齐、多谟克图、巴喀等、俱革职。余依议　　

○召大学士、九卿、詹事、科道、谕曰、白气见于西方、天象垂戒、必有徵验、尔等各抒所见奏闻。工部侍郎赵璟、金鼐奏、近闻狭西转饷入蜀、人民滋困、押运官又不知轸恤、请敕部议、作何休息。兵部尚书宋德宜奏、狭西四川、不必各设总督、宜以一人统理两省、庶人民劳逸、可以酌齐均平。上谕吏部、改狭西总督哈占、为川狭总督、其四川总督杨茂勋、令解任、随大军进取云南　　

○壬戌。以故一等精奇尼哈番哈代孙阿拉纳、袭职　　

○甲子。建威将军吴丹疏言、蜀省诸要路、应增兵分守。上谕、大将军公图海、身任疆场、署副都统郗佛、所率之兵至汉中时、宜如何调遣、如何镇守之处、听其酌行。其副都统觉罗纪哈里、席卜、及护军统领佟佳等、速行前往、会噶尔汉等军、到日、如重庆可通、即由重庆、迅赴泸州剿贼　　

○镇安将军都统噶尔汉疏言、臣等相继进剿、闻败遁之贼、与四川云阳贼合、浚濠筑垒、水陆相拒、臣念巫山夔州、乃大兵后路、须兵固守。上谕、将军噶尔汉、提督徐治都、率兵恢复四川巫山、夔州、更进取云阳诸处。贼方合力、撄城拒敌、可移檄守荆州副都统诺敏、发红衣礟八位、礟手各二人、星夜送至军前、备攻城之用。徐治都所增标兵五千、招募不免迟缓、其以均州、房县、所裁镇标之兵、及内地绿旗兵调往。至巫山夔州诸要地、宜速发兵镇守。副都统得尔德、可率兵往彝陵、弹压地方　　
</div>
    <div class="pagination">
<a href="清实录康熙朝实录_page217.html">上一页</a><span>...</span><a href="清实录康熙朝实录_page213.html">213</a><a href="清实录康熙朝实录_page214.html">214</a><a href="清实录康熙朝实录_page215.html">215</a><a href="清实录康熙朝实录_page216.html">216</a><a href="清实录康熙朝实录_page217.html">217</a><span class="current-page">218</span><a href="清实录康熙朝实录_page219.html">219</a><a href="清实录康熙朝实录_page220.html">220</a><a href="清实录康熙朝实录_page221.html">221</a><a href="清实录康熙朝实录_page222.html">222</a><a href="清实录康熙朝实录_page223.html">223</a><span>...</span><a href="清实录康熙朝实录_page219.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
