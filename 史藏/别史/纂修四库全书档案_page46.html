<!DOCTYPE html>
<html>
<head>
    <meta charset="UTF-8">
    <title>纂修四库全书档案 - 第 46 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纂修四库全书档案 - 第 46 页/共 196 页</h1>
    <div class="content">　　等因。于乾隆三十九年七月初三日具奏。奉旨：交该部。钦此。
（军机处录副奏折）

一六八　户部尚书王际华奏誊录姚岐谟旷课数月分校郑爔等不查报请交部议处折
　　乾隆三十九年七月十四日
　　臣王际华谨奏，为据实奏闻事。
　　窃臣遵旨同大学士于敏中办理《四库全书荟要》，所有誊录应缴每日功课，先经酌定，责令各该分校官催收，校毕送覆校官覆阅，由覆校官汇交提调验明，装订成书，登记档册，俟臣稽核进呈。
　　兹据提调陆费墀回称：前奉谕查《荟要》一年缮写总数，划清查核，统计有赢无绌。业经缮折奏闻在案：但前止据二百人笼统之数举报，今又将各誊录名下应缴功课，逐一分晰核计。内有誊录姚岐谟一名，旷欠至数月之多。随询之该分校邱庭漋，据称：上年九月间，分校郑爔丁忧出京，庭漋蒙总裁奏派接办，当时并未据有郑爔交出名单，后见发书档内本股下，尚有姚岐谟一名，从未谋面，亦未领书缮写，随经徧访，迄今尚未得其住址等语。合行据实回明查办。等情。臣闻之深为骇异。伏思姚岐谟既投充誊录，自应恪遵课程，缮写无悞，乃旷课如此之久，实属胆玩。该分校有承管之责，乃上年郑爔丁忧回籍时，交代不清。迨邱庭漋接管，既不详查于前，比及寻访不获，又不卽时举报，均属不合。查郑爔虽于上年九月丁忧，邱庭漋于本年六月内呈报丁忧，俱未便姑宽，应请旨将编修郑爔、庶吉士邱庭漋交部议处。仍将该誊录缺少字数，着落邱庭漋，勒限赔补。姚岐谟系大兴监生，应请勅下顺天府尹，查明斥革。庶分校、誊录知各有责成，不敢懈怠，方无贻悞。至提调陆费墀，虽系自行查出，但不行及早详查，并臣失于觉察之处，理应一并请旨交部察议。
　　至嗣后各分校所收誊录课程，按期校毕，应令卽送提调，核明并无短缺，再发覆校官覆阅，阵提调得以按月查核，倘有亏短不清，仍卽时揭报，以凭参处。
　　为此，谨奏请旨。
　　乾隆三十九年七月十五日奉旨：着交部。钦此。
（军机处录副奏折）

一六九　寄谕署步军统领英廉密缉偷窃《永乐大典》正贼并覆奏访缉情形
　　乾隆三十九年七月十八日
　　大学士于<敏中>字寄署步军统领 尚书英<廉>，乾隆三十九年七月十八日奉上谕：
　　英廉奏黄寿龄遗失《永乐大典》六册，于七月十五日夜，在御河桥河沿上检得等语。《永乐大典》六本，既经检获，不至缺少，固属甚好。但正贼尚未弋获，虽据折称仍饬旗营员弁番役人等，严缉务获，恐员役等不过具文了事。朕思此书遗失以来，为日已久，必其人偷窃后，潜向书肆及收买废纸等处售卖，〔书〕贾等知《永乐大典》系属官物，不敢私行售卖。该犯亦知缉捕严紧，不敢存留，遂于夤夜潜至河畔，以冀免其祸。情形大概如是。英廉自当密派妥干番役等，于书肆纸铺小市荒摊等处，留心体访。如有知其底里者，卽可由此跟究贼踪，不愈于凭空跴缉乎，将此传谕知之，并着将如何访缉情形，附报覆奏。钦此。遵旨寄信前来。
（军机处上谕档）

一七○　寄谕四库全书处总裁各省进到遗书及翰林院贮书不许私携出外
　　乾隆三十九年七月十八日
　　大学士于<敏中>、领侍卫内大臣 和硕额驸 衔书 公福<隆安>字寄四库全书处总裁，乾隆三十九年七月十八日奉上谕：
　　据英廉奏，所有黄寿龄遗失之《永乐大典》六册，已经觅得，甚好。现在另谕英廉，令其设法购觅贼踪矣。《永乐大典》为人间绝无仅有之书，今幸陈编获存于散佚之余，业派词臣校辑，以昭美备，且其中有经朕题咏者，自应一体宝藏，为玉堂佳话。
　　至各省进到遗书，浩如烟海，现交书局存贮，俟书目校勘全竣，尚须发还，不许丝毫损失。是此书所在，亦当随时检查，勿使纂修人等私携外出，方为正理。前因遗失书籍，曾将该总裁等交部察议，并责成提调等实力稽查，自不敢复致玩忽成事。
　　风闻近日总裁等有欲添派别衙门人员，至翰林院翻检书籍，逐日点查收发者。此固周详慎重之意，但卷帙繁多之书，必不能日校一种，而一种之内，难易不同，并不能定其日校几本，且有须与他本互勘者。种种情形不同，既不能清晨预定其应领何书，又不能随时为之陆续检发。若必欲纤悉无遗，虽日以十数人司之，亦不暇给。而过于繁琐，纂修等转得借口于领书费力，或致贻悞课程，提调等见有另派专员，更得脱身事外，均不得谓之妥善。所有翰林院存贮各书，着总裁等交该提调照各省进到书单，造成档册。纂修等领办之书，即于册内填注，仍每日稽查，毋许私携出外。如查该纂修仍有违禁私带之事，卽回明总裁参劾。若该提调代为徇隐，经总裁等查出，将该提调一并查参。祇可如此，琐细何为！所有现在另行派员之事，毋庸办理。将此传谕该总裁知之。钦此。遵旨寄信前来。
（军机处上谕档）

一七一　谕内阁着四库全书处总裁等将藏书人姓名附载于各书提要末并另编《简明书目》
　　乾隆三十九年七月二十五日
　　乾隆三十九年七月二十五日，内阁奉上谕：
　　办理四库全书处进呈总目，于经史子集内，分晰应刻、应抄及应存书名三项。各条下俱经撰有提要，将一书原委，撮举大凡，并详著书人世次爵里，可以一览了然。较之《崇文总目》，搜罗既广，体例加详，自应如此办理。
　　第此次各省搜访书籍，有多至百种以上，至六、七里（百）种者。如浙江范懋柱等家，其裒集收藏，深可嘉尚。前已降旨，分别颁赏《古今图书集成》及初印《佩文韵府》，并择其书尤雅者，制诗亲题卷端，俾其子孙世守，以为稽古藏书者劝。今进到之书，于纂辑后，仍须发还本家，而所撰总目，若不载明系何人所藏，则阅者不能知其书所自来，亦无以彰各家珍弆资益之善。着通查各省进到之书，其一人而收藏百种以上者，可称为藏古之家，应即将其姓名附载于各书提要末；其在百种以下者，亦应将由某省督抚某人采访所得，附载于后。其官板刊刻及各处陈设库贮者，俱载内府所藏，使其眉目分明，更为详备。
　　至现办《四库全书总目提要》，多至万余种，卷帙甚繁，将其抄刻成书，翻阅己颇为不易，自应于提要之外，另列《简明书目》一编，祇载某书若干卷，注某朝某人撰，则篇目不烦而检查较易。俾学者由书目而寻提要，由提要而得全书，嘉与海内之士，考镜源流，用彰我朝文治之盛。着四库全书处总裁等遵照，悉心妥办，并着通谕知之。钦此。
（军机处上谕档）

一七二　大学士舒赫德等题议将与遗失《永乐大典》有关之提调收掌官罚俸本
　　乾隆三十九年七月二十六日
　　经筵日讲起居注官 太子太保 武英殿大学士 管理吏部刑部 兼管户部三库 掌翰林院事 兼管镶黄旗满洲都统事务革职留任又从宽留任又从宽免其革任臣舒赫德谨题，为参奏事。
　　该臣等议得：内阁抄出办理四库全书处副总裁 内务府大臣金简奏称，窃臣内府世仆，本非科第，荷蒙皇上殊恩，命为四库全书处副总裁，臣自顾庸愚，深为不称，凡纂辑等事实未习谙，而于一切督催稽查各事，惟有仰遵圣训实力供职。上月十三日庶吉士黄寿龄将《永乐大典》六册携出被窃，彼时该提调等并未告知臣。至十六日早，臣闻有此事，随卽差内府番役头目立柱面见纪昀、黄寿龄，详问被窃地方并书名纸色式样，密令番役等遍加躧缉，务期全获。正在查访之间，二十五日晚据供事禀称，本处遗书一事，已于今早由报具奏。臣伏思一切章奏，无论大小，臣既列衔名，卽宜参酌。该提调于被窃之初，并未卽时禀明，而发报之先，又不将奏折送阅，事关奏请，未便率意从事。若不具实奏闻，恐将来辗转效尤，实于公务无裨。除臣失察之咎公折奏请交部议处外，请将该提调、收掌等交部议处，以示惩戒。等因。乾隆三十九年七月初三日奉旨：交该部。钦此。钦遵。抄出到部。臣部移咨办理四库全书处将应议职名开送过部，以便查议去后。今于七月十一日将职名开送到部。查在京官员办理一切事件，遇有应行参酌之处，均应申明堂官，商议核定。今四库全书处具奏纂修黄寿龄遗失书籍，副总裁金简既列衔名，该提调等于被窃之初不实时禀明，发报之先又不将奏折送阅，殊属不合。应将提调官 翰林院编修宋铣、庶吉士百龄，收掌官 翰林院孔目敏图，均照应申不申罚俸六个月例，罚俸六个月。恭候命下，臣部遵奉施行。
　　臣等未敢擅便，谨题，请旨。
　　乾隆三十九年七月二十六日。经筵日讲起居注官 太子太保 武英殿大学士 管理吏部刑部 兼管户部三库 掌翰林院事 兼管镶黄旗满洲都统事务革职留任又从宽留任又从宽免其革任臣舒赫德、经筵讲官 议政大臣 协办大学士 吏部尚书 正红旗满洲都统 协理步军统领衙门刑名事务革职留任臣官保、经筵讲官 协办大学士 吏部尚书革职留任又从宽留任又从宽免其革任臣程景伊、经筵讲官 正蓝旗汉军都统 仍兼吏部左侍郎 兼办总管内务府大臣事务 兼管上驷院钦天监事务 公中佐领 降十级留任又革职留任臣迈拉逊、经筵讲官 右侍郎 镶黄旗满洲副都统 兼署镶黄旗蒙古副都统革职留任臣瑚世泰、右侍郎革职留任又从宽免其革任臣吴绍诗、考功清吏司掌印郎中臣策璘、郎中臣肃普洞阿、郎中臣储秘书、员外郎臣富钿、员外郎臣阿敏、员外郎臣图彬、员外郎臣克升额、员外郎臣冯应榴、主事臣范宜清、主事臣高谦、主事臣勒善、主事臣韩朝衡、主事臣吴濂、主事臣刘绍锦、候补主事臣姚左垣、额外主事臣七十五、额外主事臣李照、额外主事臣鲁兰枝、额外主事臣李镜图、额外主事臣景江锦、额外主事臣陈大文、额外主事臣蒋泰来。
（录自《办理四库全书档案》）

一七三　直隶总督周元理奏遵旨将拣存书籍发还各家折
　　乾隆三十九年七月三十日
　　直隶总督臣周元理谨奏，为遵旨查奏事。
　　窃于本年七月初十日，准办理四库全书处咨会：因外省采访遗书，公局有拣下不解之书，尚未给还，恐致官吏人等窃取抵换，勒掯需索滋弊。钦奉上谕，着各该督抚盐政，将各家呈出遗书，除已解京之书，俟发回本省，另行给还外，云云。钦此。
　　臣谨卽遵旨誊黄，颁行各属，徧加晓谕，并饬行布政使杨景素，亲自率同局员查办去后。兹据杨景素详覆前来。臣查从前采访遗书，凡有送至省局者，均令造册申报，上下衙门各有案册可稽。计自设局以来，共据各府厅州县陆续呈送五百余种，经臣三次奏明，由办理四库全书处取进二百余种，尚有拣存重复浅陋及坊肆习见之书二百八十三种。现经布政使杨景素率同管局之保定府等，逐细按照单册，经行分发原送之各州县，立限三日内全数给还各家，查收清楚，取具领状及印结，申送存案。仍饬各该道府严密访查，并晓示各绅士等，如有官吏窃换欺隐，勒索遗失者，许令径赴臣衙呈告，即当分别严参究处，断不敢稍任滋弊，以期仰副我皇上崇重典册、嘉惠藏书之至意。
　　所有臣遵旨查办缘由，理合恭折奏覆，伏乞皇上睿鉴。谨奏。
　　乾隆三十九年八月初三日奉朱批：好。知道了。钦此。
（军机处录副奏折）

一七四　两淮盐政李质颖奏办理发还遗书缘由折
　　乾隆三十九年八月初一日
　　臣李质颖谨奏，为遵旨覆奏事。
　　本年七月二十六日，承准办理四库全书处文开，乾隆三十九年六月二十六日奉上谕：各省购办遗书，其节经开单解送者，现已付馆别择校录。并令将原书盖以翰林院印，书面钤注某家某书若干本，饬纂修人员上紧赶办完毕，仍将原书发回督抚等，给还本人。业经明降谕旨。又进书最多者，并令馆臣择其中善本十余种呈阅，间于几暇题以诗句，弁诸卷端。因谕将此等题诗之书，上紧趱办，卽将原本先行发回，俾众知朕加惠藏书之意。闻外省采访遗书，各设公局办理，交到后有因重复及琐小拣下不解者，尚留局中，未行给还，并有本人赴领未得者。该督抚等或尚未办及此事，以致存积日多，而藏书家不知其书曾否呈进，将来发还后缺少数种，不知何处遗失，致经手之人及吏胥等从中干没，皆所不免，不可不及早清厘给还。着各督抚、盐政将各家呈出遗书，除已解京之书，俟发回本省，另行给还外，先将各家拣存之书，令承办书局人员，逐一检查，按照所呈原单造册，先行发还。并饬该管官严行稽查，毋任胥役等从中取利。如或视为具文及办理不善，致官吏人等将书本窃取抵换，并借端勒掯需索情弊，或经科道参奏，或朕别有所闻，惟督抚等是问。督抚等奉到此旨，先行出示晓谕，俾咸知朕意。仍将如何还给及何日给完之处，具折覆奏。钦此。 
　　伏查臣于上年闰三月奉旨访觅遗书，当即钦遵圣训，将素有藏书之商人马裕传至询问，据该商卽将书目呈出，共计一千三百八十五种。臣择其中未尝经目者，具折进呈三次，共送七百七十六种，下剩六百九种，俱系通行共见之书，无可采选。随卽查点明晰，一一当面发还，取具马裕收领存案。
　　臣又选派晓事总商八人，令其因亲及友，广为访觅，并向书贾广行购取。据该商等将觅得书籍陆续持送来署，臣随到随阅，将流传尚少之书，开单进呈五次，共送过九百三十二种。其寻常书籍，令该商等立卽领回，严饬勿得存留一册。该商等遵照，俱已随时给还各本人讫。
　　再，臣系率统晓事总商等亲同检阅，未尝设立书局，亦未委员承办，假手吏胥，似不致有抵换需索等弊，不致上廑圣怀。臣现将钦奉上谕，恭录晓示，俾呈出遗书之家，咸各仰知圣主嘉惠藏书，曲垂慈爱之至意。
　　所有臣办理缘由，谨遵旨恭折覆奏，伏乞皇上睿鉴。谨奏。
　　乾隆三十九年八月十四日奉朱批：该总裁等知道。钦此。
（军机处录副奏折）

一七五　吏部尚书官保等题为议得因《永乐大典》案黄寿龄等应分别降级罚俸本
　　乾隆三十九年八月初二日
　　吏部等衙门经筵讲官 议政大臣 协办大学士 吏部尚书 正红旗满洲都统 步军统领衙门刑名事务臣官保等谨奏，为奏明事。
　　该臣等议会得：（上略）查《永乐大典》一书，该纂修等理宜在馆慎重校勘，加谨收藏。今庶吉士黄寿龄因赶办散篇，恐误课程，携带外出被窃，实属不合。应将纂修官 庶吉士黄寿龄，照特旨交办事件致有遗失将经手之员降壹级留任再罚俸壹年例，降壹级留任再罚俸壹年。查黄寿龄系庶吉士，尚未散馆授职，无任可留，除照例罚俸壹年外，应令该员在庶吉士上再学习三年，方准散馆，以示惩儆。该提调等于纂修携书私回，并未觉察，均应议处。应将提调官詹事府洗马梦吉、翰林院检讨王仲愚、该班收掌翰林院典簿德克进，均照失于查察例，罚俸壹年。该总裁等未能详查，亦属疎忽。应将正总裁 多罗质郡王永瑢、大学士兼管吏部事务 镶黄旗满洲都统舒赫德、户部尚书王际华、礼部尚书蔡新、副总裁 刑部尚书兼正黄旗满洲都统署步军统领佐领英廉、都察院左都御史张若溎、工部右侍郎李友棠、户部侍郎总管内务府大臣署正黄旗护军统领兼署正红旗蒙古副都统佐领金简，均照疎忽例，罚俸叁个月。查多罗质郡王永瑢其罚俸叁个月之处，应罚职任俸叁个月。查李友棠有纪录肆次，前议罚俸肆个月注册在案。今议罚俸叁个月，连前共罚俸柒个月，应销去纪录壹次，抵罚俸陆个月，其罚俸壹个月之处，仍注于纪录，合计抵销。金简有纪录伍拾伍次，前议罚俸壹个月注册在案。今议罚俸叁个月，连前共罚俸肆个月，仍注于纪录，合计抵销。
　　查此案，臣部于柒月拾肆日送会宗人府，拾陆日会回，卽日送会都察院，贰拾日会回，贰拾壹日送会兵部，贰拾肆日会回，均未逾限。
　　再，此本系吏部主稿，合并声明。恭候命下，臣部等衙门遵奉施行。臣等未敢擅便，谨题请旨。
　　批红：永瑢着罚职任俸三个月。梦吉、王仲愚，俱着罚俸一年。舒赫德、王际华、蔡新、英廉、张若溎，俱着罚俸三个月。李友棠，着销去纪录一次，其罚俸一个月之处，仍注于纪录抵销。金简，着罚俸三个月，并前罚俸一个月之处，俱注于纪录抵销。余依议。
（内阁题本）

一七六　江苏巡抚萨载奏遵旨办理给还遗书情形折
　　乾隆三十九年八月初二日
　　臣萨载谨奏，为钦奉谕旨，先行恭折奏覆事。
　　窃臣接准乾隆三十九年六月二十六日奉上谕：各省购办遗书，其节经开单解送者，现已付馆别择校录，云云。钦此。臣伏查江苏省采访遗书，系于江宁、苏州两处分设公局，派员专司收掌。臣与督臣钦遵谕旨，设法购办。苏州书局内，有由委员及山塘书贾访求善本，用价买回者；有藏书稍多之家，先将目录送局，俟择定后将书送到奏进者，本无原书留局应行给还。至各属分投采购先后解局各书，为数较多，除选择奏进外，其因重复琐碎选剩不解之书，臣饬令随时查明，仍发各属，分别给还在案。惟各属领回之后，曾否全数给还本人，未据汇报。兹荷圣明特颁谕旨，臣跪读之下，仰见我皇上曲体人情、嘉惠靡已之至意。遵卽刊刷誊黄，宣示晓谕。一面严饬局员，再加逐一清厘，并通饬各府州，查明该属领回之书，如何还给及于何日给完，有无窃取抵换、借端掯索情弊，分晰详复。
　　臣仍留心严密稽查，一俟复齐，另行核实具奏外，所有现在遵旨办理情形，理合恭折，先行奏复。
　　再，江宁书局内选剩各书，已未给完，仍由督臣饬查具奏。合并陈明，伏乞皇上睿鉴。谨奏。
　　乾隆三十九年八月十九日奉朱批：知道了。钦此。
（军机处录副奏折）

一七七　寄谕各督抚查办违碍书籍卽行具奏
　　乾隆三十九年八月初五日
　　大学士于<敏中>字寄两江总督高<晋>、江苏巡抚萨<载>、安徽巡抚裴<宗锡>、江西巡抚海<成>、两广总督李<侍尧>、广东巡抚德<保>、浙闽总督锺<音>、浙江巡抚三<宝>、福建巡抚余<文仪>、署湖广总督陈<辉祖>，乾隆三十九年八月初五日奉上谕：
　　前曾谕令各督抚采访遗书，汇登册府，下诏数月，应者寥寥。彼时恐有司等因遗编中或有违背忌讳字面，惧涉干碍，而藏书家因而窥其意指，一切秘而不宣。因复明切宣谕，卽或字义触碍，乃前人偏见，与近时无涉，不必过于畏首畏尾，朕断不肯因访求遗籍，于书中寻摘瑕疵，罪及收藏之人。若仍前疑畏，不肯尽出所藏，将来或别露违碍之书，则是有意收存，其取戾转大。所降谕旨甚明。并寄谕江浙督抚，以书中或有忌讳诞妄字句，不应留以贻惑后学者，进到时亦不过将书毁弃，转谕其家不必收存，与藏书之人并无干涉。至督抚等经手汇送，更无关碍。朕办事光明正大，各督抚皆所深知，岂尚不能见信于天下？该督抚等接奉前旨，自应将可备采择之书，开单送馆。其或字义触碍者，亦当分别查出奏明，或封固进呈，请旨销毁，或在外焚弃，将书名奏明，方为实力办理。乃各省进到书籍，不下万余种，并不见奏及稍有忌讳之书。岂有裒集如许遗书，竟无一违碍字迹之理？况明季末造野史者甚多，其间毁誉任意，传闻异词，必有诋触本朝之语，正当及此一番查办，尽营销毁，杜遏邪言，以正人心而厚风俗，断不宜置之不办。此等笔墨妄议之事，大率江浙两省居多，其江西、闽粤、湖广，亦或不免，岂可不细加查核？高晋、萨载、三宝、海成、锺音、德保皆系满洲大臣，而李侍尧、陈辉祖、裴宗锡等亦俱系世臣，若见有诋毁本朝之书，或系稗官私载，或系诗文专集，应无不共知切齿，岂有尚听其潜匿流传，贻惑后世？不知各该督抚等查缴遗书，于此等作何办理者，着卽行据实具奏。
　　至各省已经进到之书，现交四库全书处检查，如有关碍者，卽行撤出销毁。其各省缴到之书，督抚等或见其书有忌讳，撤留不解，亦未可知，或有竟未交一关碍之书，则恐其仍系匿而不献。着传谕该督抚等，于已缴藏书之家，再令诚妥之员，前去明白传谕，如有不应存留之书，卽速交出，与收藏之人，并无干碍。朕凡事开诚布公，既经明白宣谕，岂肯复事吹求。若此次传谕之后，复有隐讳存留，则是有心藏匿伪妄之书，日后别经发觉，其罪转不能逭，承办之督抚等亦难辞咎。但各督抚必须选派妥员，善为经理，毋得照常通行交地方官，办理不善，致不肖吏役藉端滋扰。将此一并谕令知之。钦此。遵旨寄信前来。
（军机处上谕档）

一七八　浙江巡抚三宝奏遵旨给还应退书籍折
　　乾隆三十九年八月初六日
　　浙江巡抚臣三宝谨奏，为遵旨覆奏事。
　　七月廿九日接奉上谕：各省购办云云。仰见圣主稽古右文，嘉惠士林，以期世藏珍守之至意。
　　伏查浙省办理遗书一事，臣前于奏覆天一阁范懋柱等恭献藏书折内，声明检除重复书籍，钦奉上谕，令先行给还，其余各家有似此者，一体办理。钦此。经臣将现已派员解往，眼同府县亲交范氏各后人收领缘由，并查明浙省书局办理章程，原系派分收掌，登号清检，各有专员，其购买与访借分别簿籍登记，将部数、本数，系某员经手、某家之书，逐一详记。除将入奏各书敬谨收贮外，若退还之书，悉系查明簿内原经手访借之地方官暨敎职绅士人等，开列书目、部数清单，即令解回，交还本人收领，取领报查销号，上下悉有稽考，不令承办之员扣留缺少及吏胥藉端需索。等情。于乾隆三十八年六月初七日恭折奏明在案。
　　嗣臣具奏之后，复节次恭进各书，亦续有拣存者，臣俱凛遵圣训，随时分别交还。现在并无存局未发之书。兹蒙谕旨垂询，体恤周详，并令将如何还给及何日给还之处覆奏。臣随一面敬谨恭录出示，一面复将在局档案详加清检，册内登记，挑退给还各种。如献书最多之鲍士恭等家，查系在省居住者，本家亲自赴局照单领回；其居住外府州县各家，均系解员会同地方官及经手敎职各员，造册面给，取领申报。他如四处零星访借挑退者，或按府，或按县，亦系开单汇解，给还本人。所有前项应退之书，自上年六月起，先后陆续交还，已于本年四月十七日给完讫，均有藩司暨府县印文并各家领状存贮在局。臣留心体察，实未经吏胥之手，无从需索掯勒等弊。
　　理合遵旨覆奏，伏乞睿鉴。谨奏。
　　乾隆三十九年八月廿六日奉朱批：知道了。钦此。
（军机处录副奏折）

一七九　署理山西巡抚觉罗巴延三奏遵旨将存局未解书籍给还折
　　乾隆三十九年八月初六日
</div>
    <div class="pagination">
<a href="纂修四库全书档案_page45.html">上一页</a><span>...</span><a href="纂修四库全书档案_page41.html">41</a><a href="纂修四库全书档案_page42.html">42</a><a href="纂修四库全书档案_page43.html">43</a><a href="纂修四库全书档案_page44.html">44</a><a href="纂修四库全书档案_page45.html">45</a><span class="current-page">46</span><a href="纂修四库全书档案_page47.html">47</a><a href="纂修四库全书档案_page48.html">48</a><a href="纂修四库全书档案_page49.html">49</a><a href="纂修四库全书档案_page50.html">50</a><a href="纂修四库全书档案_page51.html">51</a><span>...</span><a href="纂修四库全书档案_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
