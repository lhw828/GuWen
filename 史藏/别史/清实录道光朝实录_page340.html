<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 340 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 340 页/共 848 页
  </h1>
  <div class="content">
   ○谕军机大臣等、有人陈奏、广东贸易夷人。日增桀骜。＜?口英＞咭唎自恃富强。动违禁令。其余各国相率效尤。道光十年。该夷等违例乘坐缘呢小轿。又带夷妇入城在洋行居住。当经两广总督及粤海关监督出示申禁。而＜?口英＞咭唎大班等统领各夷。向总督监督等衙门屡次递禀。语多诞妄。经该督调兵弹压。该夷等胆敢统率水手。搬运枪炮器械到馆。俨有抵敌之势。是直以有恃无恐之情。行其有挟而求之计。夷情叵测。不可不严为防范。又称夷人之桀骜不驯。必有汉奸从中唆使。传递消息。簸弄是非。以遂其肥己之计。澳门居民。半通夷语。其各洋行服役之人。及省城之开设小洋货店。此内均易藏奸。更有匪徒练习快蟹船只。为夷人运私偷税。贿通兵役。朋比为奸。俱应严密查拏。尽法惩治。又据称夷人违例八条。一夷人致毙汉民。藏匿正凶。抗不交出。一、在省城横行街市。汉民不敢与较。一、夷妇生子。多雇汉乳妈服役。及向汉奸私买婢女。一、内地书籍。例不出洋。近日汉奸多为购买。并有课其子弟者。一、上年该夷人在洋行门外。私设临水马头。以为偷税地步。一、上年该督等所出告示。皆被夷人涂抹。该夷人竟擅出告示。禁止洋商坐轿。洋商不敢不遵。一、向例夷人不准进靖海等门。上年二三百人。以探听批禀为名。擅自拥入。莫敢拦阻。一、夷人销货完竣。不准逗留。近则往往在粤省过年等语。以上各情节。于海疆重地大有关系。如果该夷人桀骜日增。岂可一味因循。长其藐玩之习。著朱桂桢逐款严密访查。据实具奏。无许含混。并查明地方官如有苛虐夷人情事。亦当一并参处示惩。勿稍隐饰。将此谕令知之。　　

○又谕、庆山等奏、请借支养廉银两修理衙署一摺。据称该将军等衙署。曾于道光五年借项兴修。何以甫越数年。辄又奏请借支养廉修理。其中应修不应修处所。摺内亦未据详晰声叙。著该督委员确切查明该将军等衙门署。是否实系曹□少朽必应修理。并将何处应修何处不应修。据实分晰具奏。毋稍含混。将此谕令知之。　　

○又谕、长龄奏、接奉饬令折回阿克苏谕旨。暂住肃州等候批示一摺。长龄行抵肃州。因旧疾复发。暂行住彼调养。闻之深为廑念。该将军务加意调理。一俟就痊。即行起程折回阿克苏。所有伊萨克一案。已添派玉麟赴阿克苏会审。奏结后即与该将军同赴喀什噶尔。商办剿抚及善后事宜。并谕令该将军不可因添派有人。稍存推诿。前月二十二十一日叠降谕旨。此时计早接到。该将军回至阿克苏时。玉麟谅已到彼。著遵照前旨。会同提集扎隆阿、伊萨克、及案内应讯人证。秉公研讯明确。按律定拟具奏。又据另片奏、伊萨克屡提不解。访闻竟有兵民把持之语。恐民人恃众逞刁。势须兵力惩创。非但外夷闻之窃笑。更恐该民众被拏奔逃出卡。设再勾结霍罕安集延复来滋事。所关甚重。是以奏请解京讯办等语。该将军所虑不为无见。伊萨克一案。延不起解。如果系兵民把持。实属不成事体。长龄当于途次悉心筹画。先事务防。至阿克苏后。与玉麟会同熟商善策。妥为办理。毋致另有他虞。是为至要。将此由六百里谕令知之。　　

○壬戌。谕内阁、惠显等奏、达赖喇嘛等遣巴雅尔堪布进佛。恭祝万寿。业经由藏起程等语。达赖喇嘛班禅额尔德尼、噶勒丹锡哷图禅师等、因朕五旬万寿庆辰。遣巴雅尔堪布进佛。系出伊等诚悃。朕深嘉悦。惟由藏至京。程途遥远。未免劳费。惠显等自应前期具奏请旨。乃不豫先奏闻。殊属非是。惠显。兴科。著传旨申饬。现在巴雅尔堪布业经由藏起程。著即妥为照料来京。俟届朕六旬万寿之年。达赖喇嘛等若仍如此恳请该大臣等务于年前具奏请旨。　　

○以捐修察木多台汛城垣兵房。赏通判翟长清同知衔。　　

○癸亥。孝贤纯皇后忌辰。遣官祭裕陵。　　

○上耕耤。诣先农坛行礼。更服。至耤田所。躬耕三推。复加一推。御观耕台。命郑亲王乌尔恭阿、豫亲王裕全、惠郡王绵愉、各五推。吏部左侍郎钟昌、户部右侍郎宝兴、礼部左侍郎龚守正、兵部左侍郎张鳞、刑部右侍郎特登额、工部左侍郎那丹珠、都察院左都御史那清安、通政使司参议陈鸿、大理寺卿德厚、各九推。毕。顺天府府尹率农夫终亩。赏赉农夫耆老如例。　　

○诣关帝庙拈香。　　

○幸圆明园。　　

○诣绮春园问皇太后安。　　

○甲子。谕内阁、昨日朕致祭先农坛。饮福受胙时。应行三跪九叩礼。元禄唱赞迟缓。著传旨申饬。典仪官善禄。声音平常。著该堂官另行遴员充当。现在读祝人员较少。并著拣选声音宏亮礼仪娴熟者。添派一员。豫备读祝。　　

○谕军机大等、玉麟等奏、伊犁应派喀什噶尔换防官兵。请在现驻征兵内照数拣留一摺。喀什噶尔额设伊犁换防官七员。兵五百名。两年一班。于每年夏令更换一半。现又将届派换之时。据玉麟等奏称、上年由伊犁调赴喀什噶尔援剿官兵二千五百余员名。尚在该处屯扎防堵。未经凯撤。此次换防官兵。若循照向例由伊犁派拨。既添来往糜费。亦于差防无益。请即就征兵内按照换防定额。由该参赞大臣如数拣留。作为新换官兵。其应支防兵盐菜。俟旧班撤回之日。照例起支。所有班满应换官兵。暂留彼处调遣。统俟功竣。与征兵一并撤回。又喀什噶尔旧防官兵内。上年应换一年。奏明暂停。此次应即全数更换等语。著长龄、玉麟、会同壁昌、体察现在情形。妥为筹画。务于该处留防得力。一面奏闻。一面办理。将此各谕令知之。　　

○乙丑。谕内阁、昨因惠显等达赖喇嘛差遣巴雅尔堪布。一面具奏。一面令其由藏起程。是以将惠显等传旨申饬。乃本日据军机大臣等奏称、惠显等于上年九月。曾将此事具奏请旨。日前承旨书谕。未将此摺查出。现在自行检举等镶。文孚等当时未经查出。殊属疏忽。文孚、穆彰阿、著交部察议。但惠显等此次摺内。并未将前已具奏之处声明。亦属含混。著惠显、兴科等、嗣后凡遇奏事。务须书叙明白。不可仍前含混具奏。　　

○刑部奏、前任直隶总督那彦成奏、赃犯高二等行窃一案。供词互异。请饬交直隶总督另委贤员严审。得旨、此案高二等在永清县叶泳幅家行劫。前据步军统领衙门暨刑部审讯。夥盗后先捆缚事主。出于现犯之供招。父子被缚有伤。出于事主之投诉。该前督奏称并未临时行强。亦未捆殴事主。而于验伤之是否有案。各供之何以互异。均未严切根究。难保无讳强为窃情事。案关罪名生死出入。著交王鼎兽行委员严审确情。按律妥拟具奏。寻奏、审明高二等行窃。实有捆缚事主情事。原报呈词。系代书妄写。并无抽换讳饰等弊。高二、赵二、依强盗律拟斩决。声明讯系在院接赃。情有可原。依强盗免死减等例发新疆给官兵为奴。下部议。从之。　　

○丙寅。谕内阁、书吏役满。例应地方官押令回籍。不准在京逗留。据户部奏、请饬查已革捐纳房额外贴写桑培元。及上年刑部查传未到之曾充捐纳房额外贴写蔡士法等语。该吏等如果逗留在京。改易姓名。出入衙门。难保无影射撞骗情弊。著顺天府五城确切查明。即行押令回籍。嗣后各部院衙门革退书吏。均著照役满之例。一面斥革。一面咨交地方官押令回籍。不计逗留。务须随时认真查察。毋任隐匿。以杜奸宄而清流弊。　　

○谕军机大臣等、长龄奏、接奉谕旨。遵即折回。并筹办各缘由一摺。前据长龄奏请回京。叠经谕令迅即折回。并添派玉麟会同妥办。兹据奏遵旨赶紧折回。深慰朕怀。该将军调理旧疾就痊。即日起程出关。想到阿克苏。玉麟已驰抵该处。著即提集伊萨克及案内应讯人证。会同审办。秉公持正。研讯明确。按律定拟。奏结后与玉麟一同驰赴喀什噶尔。将应办事宜及善后章程。和衷商搉。悉心妥为筹办。具奏请旨。至此次在逃著名逆目。必应赶紧拏获。净绝根株。若虚悬赏格。仍令逆贼远扬。日久稽诛。尚复成何事体。著遵照叠次所降谕旨。悬赏购线。设法查拏。务须多获数名。以伸国法而快人心。至随往各员。除桂轮仍准随往外。奕经现在无事。著即令其回京当差。巴清德。齐克唐阿。著随同长龄至喀什噶尔听候差遣。将此由五百里谕令知之。　　

○赏前任乌噜木齐都统英惠。副都统衔。为科布多参赞大臣。　　

○丁卯。谕内阁、陶澍等奏、已革知县官声素好。熟悉地方情形。请捐复原官。留于安徽补用一摺。已革安徽建德县知县陈葵。前因动碾仓谷。垫兑漕粮。迨徵收足额。始将原谷还仓。又以散役拨充禁卒。并于折给老民棉肉银两。因报呈被水霉烂。未即申报。均属办理错谬。部议革职。虽系因公。情节较重。似此参革废员。该督抚辄请捐复原官。殊属冒滥。所请陈葵捐复原官留于安徽补用之处。著不准行。　　

○又谕、讷尔经额奏、买补营马银两。恳准开销一摺。山东省道光五年分买补马匹。系在本省购买。与兵部改定条例。饬令赴口购买章程不符。驳令追缴银两。不准开销。兹据该抚查明道光六年。业经奏准仍在本省买补。马价照例开销。惟是年买补马匹。在兵部改例以后。该省未经奏准以前。奏令缴价。未免向隅。此项银两。饬追多年。该兵丁实系无力完缴。尚无虚糜情弊。著照所请、加恩将道光五年分买马价银六千五百三十两。准照历届成案。报部核销。免其追缴以恤营伍。该部知道。　　

○调户部右侍郎宝兴、为吏部左侍郎兵部左侍郎博启图、为户部右侍郎。兼管钱法堂事务。转兵部右侍郎桂轮、为左侍郎。调工部左侍郎那丹珠、为兵部右侍郎。理藩院右侍郎惠显、为工部左侍郎。　　

○调镶红旗汉军副都统音登额、为镶白旗满洲副都统。以伊犁领队大臣西朗阿、为镶红旗汉军副都统。　　

○以工部左侍郎惠显、兼京营右翼总兵未到任前。以户部右侍郎博启图署理。调京营右翼总兵钟昌、为马兰镇总兵官。兼总管内务府大臣。未到任前。以守护东陵镇国公有麟署理。　　

○旌表守正捐躯安徽宿州民刘奉玲女刘氏。　　



大清宣宗效天符运立中体正至文圣武智勇仁慈俭勤孝敏成皇帝实录卷之一百八十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十一年。辛卯。三月。戊辰。谕内阁、朕前派钟昌等分赴东河南河抽查工次料垛。有虚松残朽各情弊。当经降旨令各该河督将承办厅员及该管道员等。分别严参。嗣据严烺将承这祥河同知张崇鼎。曹考通判申秉德、及该管河北道刘彰杰、一并遵旨查参。又据张井奏、扬粮厅孙厚坤、于料垛情形。含糊具禀。扬河厅陶斌玉、既知料垛顶坯发黑。不先以新易陈。均属不合。业已责令该两厅赔补。勒限严催全数贮工。可否与失察之淮扬道邹锡淳、及常镇道刘名载、均免其严参等语。此项料垛。经朕特派大员前往查出弊窦。饬令将道厅等严参。乃张井并不切实参奏。转为乞恩宽免。欲使怨归于上。是何居心。所有淮扬道邹锡淳、常镇道刘名载、扬粮厅孙厚坤、扬河厅陶斌玉、及河北道刘彰杰、祥河厅张崇鼎、曹考厅申秉德、著一并交部严加议处。寻议上。得旨、此案东河祥河厅、曹考厅、南河扬粮厅、扬河厅、工次料垛。经朕特派大员查出弊窦。所有承办之扬粮厅通判孙厚坤、扬河通判陶斌玉、祥河同知张崇鼎、曹考通判申秉德、均著照部议革职。淮扬道邹锡淳。常镇道刘名载、河北道刘彰杰、均著照部议降四级调用。不准抵销、严烺、张井、于厅员承办料垛。未能查出弊窦。俱著降三品顶带。仍降四级留任。此次朕因系初次查出。从宽办理。嗣后如再不认真查察。任令厅员含混捏报。经朕查出。必将该河督及道厅等一并从重治罪。不稍宽贷。　　

○又谕、前据给事中托明奏、调剂马政一摺。当交军机大臣会同兵部议奏。兹据查明覆奏、八旗原设圈马。每年实需银五万七千六百余两现今分拴乾银。尚为节省。若仍复旧制。交八旗照例餧养。势必另立官圈。搭棚餧养。所费又属不资。该给事中所请将圈马仍行撤回八旗之处。著毋庸议。惟从前八旗圈马。系各都统按月稽查。迨后散交左右两翼前锋营、八旗护军营。及步军统领衙门巡捕五营。分拴餧养。该管官约束稽查。立法已为周备。嗣后著再责成前锋统领护军统领步军统领等、严饬所属官兵。妥为养。务期膘壮足额。并随时派员逐一严密稽查。傥有空拴疲瘦等弊。除著落赔补外。即行据实严参惩办。以肃马政。　　

○谕军机大臣等、据李鸿宾等奏、上年春间。崖州黎匪黎那鸡等、因歉收乏食。出至民村抢掠。经琼州镇道府督兵围捕。旋即悔罪自杀首犯投首。迨十一月内。复有黎匪纠集多人抢劫滋扰。经该督檄调琼州镇总兵孙得发、带兵会同该府普祥、驰赴查拏。迨官兵众集。该匪等已纷纷逃匿。拏获韦只定、韦第二、陈亚纳、李亚二等、讯止随众夥抢。供出首犯韦色容、张红须、张亚基、数人等语。该处黎人。素系顽悍。甫经拏办。自知悔罪。复敢纠抢拒杀。实属暋不畏法。前据该督奏、于二月十六日。前赴琼州督办。业经降旨谕令迅速办理。该督务将逃逸各犯悉数捦拏。并究明起意纠抢首犯。是否实系韦色容等数人。按名捕获。从重究办。速行竣事。以靖闾阎。将此谕令知之。　　

○又谕、李鸿宾等奏、申明防范外夷旧章。并尤议变通增减以便遵守一摺。＜?口英＞咭唎夷商。前此因求减输规银。延不进口。上年又有私带番妇住馆、偷运枪炮至省城等事。旋即自知悔悟。不至始终抗违。惟夷情诡谲。必须严申禁令。以重防闲。旧定章程。今昔情形不同。亦有因时异宜之处。该督等酌量增减。俾共相遵守。并责令员弁兵役实力巡防。行商通事认真稽察。以资控驭。该夷商前此屡违禁令。因自知悔悟。从宽免其惩办。但必须责令遵守旧章。岂得再有违犯。若任其日增倨傲。玩视法度。恣意抗违。渐至益形骄纵。莫敢谁何。尚复成何事体。该督等严内地之成规。杜外夷之滋事。总当于抚驭绥来之中。不失天朝体制。方为至善。傥办理不能妥协。将来该夷商辄敢再违禁令。致生事端。惟该督等是问。勿谓诰诫之不早也。将此谕令知之。　　

○又谕、前派诚端办理阿克苏粮饷事务。和阗本任。祇有帮办舒伦保一员。诚端著俟长龄折回阿克苏时。会同商酌。如经手事件完竣。即著仍回和阗本任。将此谕令知之。　　

○以礼部右侍郎色克精额、署理藩院右侍郎。　　

○以镶蓝旗蒙古副都统吉伦泰、署镶红旗汉军副都统。　　

○己巳。谕内阁、武忠额奏、请将库存闲款。借给驻防兵丁。以济生计一摺。张家口驻防满洲蒙古官兵。近来户口倍增。生计日形竭蹶。据该都统酌筹永远调剂章程具奏。著照所请、准其在于张家口税务监督豫交军台官兵饷银历年存余款内、动拨银一万二千二百四十两。按一分生息。借给兵丁。每月于应领钱粮内分别银数。本利坐扣。以一年为期。全行扣贮在库。周而复始。年清年款。不得丝毫亏短。并于每年所得息银一千二百二十四两内。提出银九百四十一两零贮库。留备将来本银。其余息银二百八十二两零。另作一款。借给满洲蒙古十旗孤寡残废人等。以资养赡。所有领借兵丁。如遇事故。其有可代扣者。照例扣缴。其查明实系无著者。准于每年另款二百八十二两零息银项下开除。俟滋生息银已足一万二千二百四十两之数。准将一分生息减为五厘。永远遵行。此项年清年款。毋庸报部核销。该都统务须杜绝弊端。俾兵丁均沾实惠。以示朕爱养旗兵至意。　　

○又谕、杨国桢奏、行销淮。盐引地筹议章程一摺。前因陶澍奏淮盐行销引地。散在各省。请饬一体巡缉。当经降旨饬令该督抚各就地方情形。妥议章程。明示惩劝。兹据杨国桢覆奏、河南汝宁府并光州所属十四州县。例食淮盐。该抚于上年亲往查办。水陆隘口。添设卡座。责成地方员弁随时巡逻。杜绝私贩。现在明定惩劝章程。咨会两江督臣。饬令该商迅速运盐到岸。俾枭贩捻匪无从乘隙为奸。其毗连楚省地方。并咨明该省督抚饬属堵缉。以杜偷越。著照所请、嗣后豫省行销淮引。如果地方官缉私出力。督销三年如额。即咨部量予议叙。如督销不力。或巡缉懈弛。即严行参办。并著两江总督严饬淮商办运迅速到岸。毋蹈从前稽迟悬引积弊。其行销潞盐南阳府属。界连楚省淮盐引地。著湖广总督湖北巡抚一体饬属堵缉。各该督抚等务当恪遵前次所降谕旨。督饬地方文武员弁。无分畛域。并力缉巡。俾官引畅销。私贩净绝。勿得日久生懈。致干重咎。　　

○谕军机大臣等、给事中刘光三奏、地方官讳盗不办。捕务废弛。盗风日炽。请饬查办一摺。据称广东省匪徒。有小刀会、三点会、三合会等号。即从前忝引会之遗种。而盗贼之别名。其始不过纠合匪类。抢夺乡曲富民铺户。因州县官讳匿不办。遂至肆无顾忌。胁诱良民。勾通兵役。匪特东江西江北江诸水路抢劫日多。即各州县城市以及省会地方。亦有明火执仗。吓禁事主之案。甚且掠取富户爱子。藏匿盗窝。勒限回赎。凌辱难状。该省大吏即有所风闻。以各州县并未详报。无从安办。愚民被劫。惟恐禀报受累。不敢鸣官。间有禀报。地方官勒令改盗为窃。事主不肯听从。即延不准理等语。匪徒结会聚众抢劫。最为闾阎之害。若如该给事中所奏匪徒扰害情形。实属大干法纪。地方官于此等重案。不为审办。转讳匿不报。以致盗风日炽。尤应严参示惩。著李鸿宾等严密查访。如有匪徒滋事之案。立即从重惩办。并查明各州县如有讳盗为窃情弊。亦即据实严参。毋稍徇隐。将此各谕令知之。寻奏、查粤东匪徒。并无三点小刀三合等会名目。惟结拜兄弟。夥同劫掠。掳人勒赎。久已相习成风。该给事中奏称会即盗之别名。实与粤中情形无异。严办盗案。即可沮其结拜之心。严缉会徒。亦可翦其入盗之党。各州县傥潺讳盗为窃。亦即据实严参。以肃吏治。报闻。　　

○又谕、给事中刘光三奏、上年直隶之磁州、河南之临漳县等处。同日地震。房屋倒塌殆尽。人物压毙无算。又平地坼裂。有水从内涌出。其色黑白不等。水尽继之以沙。沙尽继之以寒气。且大震以后。或一日数震。或间日一震。或乌乌有声。或微微稍动。自上年闰四月以迄于今未止等语。上年据那彦成、杨国桢、具奏各该处地震情形。恐有不实不尽之处。著王鼎等各派委妥员前往该处访查。如该给事中所称上年大震之地。至今犹常动不止。是该州县地震。为时甚久。必应据实具奏。毋得稍有讳饰。傥所查不实。将来经朕访闻。惟伊等是问。恐不能当此重咎也。将此各谕令知之。寻署直隶总督王鼎覆奏。查明磁州地震情形。前督臣那彦成据报入奏。系在匆促之时。且核与赈恤无关。声叙未免遗漏。现今灾黎实无向隅失所之人。河南巡抚杨国桢覆奏、查明地震情形。临漳等县。迄今微动未止。委系地气逐渐复元。似无关碍。至勘灾有无讳饬。自以压毙人口倒塌房间为大端。访查上年压毙人数。悉与册报相符。房间修费。抚恤口粮。查照章程核实散放。亦无遗滥。灾民委无失所。均报闻。　　

○展缓河南内黄、延津、武陟、浚、祥符、兰仪、六县带徵额赋。并积欠杂款。　　

○庚午。上诣安佑宫行礼。　　

○诣绮春园问皇太后安。　　

○兵部奏、议处失察兵丁殴毙民人之佐领阿勒吉鼐、降三级调用。得旨、此案黑龙江带兵佐领阿勒吉鼐、失察兵丁纳里善中途殴毙民于人吴广全。实属约束不严。咎有应得。惟据阿勒清阿审明该佐领因纳里善前曾出兵。派令先行。伊行走在后。是纳里善行殴之时。该佐领并未在场。其不能禁约之咎。尚可稍从末减。著加恩改为升三级留任。　　

○辛未。谕内阁、玉麟等奏、喀喇沙尔土尔扈特汗盟长策登多尔济所遗之缺。请将伊子策林旺扎勒承袭补授一摺。著照所请、土尔扈特汗爵。即著策林旺扎勒承袭。并补授盟长。策林旺扎勒年甫四岁。其汗扎萨克印务。著一等协理台吉巴特玛喇暂行护理。其盟长印务。著副盟长公策伯克扎布兼署。妥为策束属下人等。帮办游牧事务俟伊及岁时。再行奏请移交印信。　　

○谕军机大臣等、本日据玉麟奏、酌筹回疆善后大局一摺。并据另片密陈喀什噶尔现应筹办各事宜等语。前经降旨令玉麟将伊犁将军印信交布彦泰署理。迅即起程驰赴阿克苏。会同长龄提审伊萨克一案。并令于奏结后一同驰往喀什噶尔。将该处应办剿抚事宜、及善后章程。会商妥议具奏。此时计该将军业经接奉谕旨。起程前往阿克苏。所有该将军此次所奏酌筹回疆。善后大局。著于会晤长龄时。熟筹妥议。据实具奏。至此次在逃著名逆目。必应赶紧拏获。净绝根株。断不可虚悬赏格。仍令日久远扬。叠经降旨谕令长龄悬赏购线。设法查拏。必应多获数名。兹据该将军奏请酌派勇干大员。带兵出卡。宣威捦逆等语。著与长龄斟酌情形。妥慎办理。务须计出万全。俾逆贼迅就捦获。以伸国法而快人心。其伊萨克一案应讯人证。屡提未解。如此延宕支吾。若非另有别情。即属意存观望。著与长龄悉心筹画。务将人证迅速提至阿克苏秉公持正。审讯明确。按律定拟具奏。将此谕令知之。　　

○壬申。上御含辉楼。阅侍卫骑射。　　

○癸酉。上奉皇太后幸如园。进膳。　　

○御勤政殿听政。　　

○两江总督陶澍奏、捕获盗匪侉枭分别惩办。得旨、可见废弛已久。汝系朕特加信用之人。能如此存心。为国宣力。不但汝永承恩泽。朕亦得知人善任之名。当勉之又勉。有加无已。以副朕望。　　

○以通政使司副使姚祖同、为通政使。詹事府少詹事鄂木顺额、为光禄寺卿。仍留安徽学政任。太仆寺卿刘彬士、为光禄寺卿。　　

○甲戌。谕内阁、有麟等奏、库内金银器皿被窃一摺。此案喜常身充打果差役。胆敢偷窃库贮金银祭器。实属目无法纪。孝东陵。礼部员外郎博勒洪武掌管锁钥。漫不经心。且偷窃正贼。即系该员所属之人。其咎尤重。博勒洪武著先行交部严加议处。学习赞礼郎富昌阿随同办事。咎有应得。著交部议处。有麟、溥喜、未能先事豫防。俱著交宗人府议处。正贼喜常。并在逃之买赃人尉恩子。除有麟等差派员役勒限严缉外。并著直隶总督步军统领衙门顺天府五城一体迅速严拏务获。无任远扬。所有现获之买赃人尉五等。著即解交刑部。俟正贼拏获时。一并归案审讯。按律定拟具奏。至失于查防之礼部官员。并是日值班看守之章京甲兵。著于定案时查明分别办理。寻吏部宗人府议上。得旨、孝东陵礼部员外郎博勒洪武、著照部议革职。学习赞礼郎富昌阿、著照部议降二级调用。不准抵销。有麟、溥喜、系守护大臣。著照宗人府所议、各罚职任俸三年。不准抵销。
  </div>
  <div class="pagination">
   <a href="清实录道光朝实录_page339.html">
    上一页
   </a>
   <span>
    ...
   </span>
   <a href="清实录道光朝实录_page335.html">
    335
   </a>
   <a href="清实录道光朝实录_page336.html">
    336
   </a>
   <a href="清实录道光朝实录_page337.html">
    337
   </a>
   <a href="清实录道光朝实录_page338.html">
    338
   </a>
   <a href="清实录道光朝实录_page339.html">
    339
   </a>
   <span class="current-page">
    340
   </span>
   <a href="清实录道光朝实录_page341.html">
    341
   </a>
   <a href="清实录道光朝实录_page342.html">
    342
   </a>
   <a href="清实录道光朝实录_page343.html">
    343
   </a>
   <a href="清实录道光朝实录_page344.html">
    344
   </a>
   <a href="清实录道光朝实录_page345.html">
    345
   </a>
   <span>
    ...
   </span>
   <a href="清实录道光朝实录_page341.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
