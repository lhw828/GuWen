<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 271 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 271 页/共 523 页
  </h1>
  <div class="content">
   ○命哈密办事大臣花尚阿、库伦办事大臣福海、来京。赏前任广州汉军副都统成德、头等侍卫。为哈密办事大臣。已革乌什办事大臣绷武布、三等侍卫。为库伦办事大臣。　　

○是月。山东布政使百龄奏、查藩司库项。有因本款不敷、借支别款者。有正款已解、拨归杂款者。条目纷如。总因各州县分年弥补之项。未能全完。以致挪新掩旧。历久因循。现在逐款查办。庶使夙敝□大渐消。吏治胥整。得旨、所奏切中时敝□大。弥补之事。有名无实。各省皆同。总由不肯实心耳。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十三年。戊辰。十二月。壬辰朔。上幸北海。阅冰技。　　

○命皇次子旻宁诣大高殿、皇三子绵恺诣万善殿、祈雪。　　

○癸巳。谕内阁、据御史常文奏请申禁浮收钱粮一摺。钱粮一项。朕于嘉庆四年亲政之初。即经明降谕旨、严饬各地方官不得稍有浮收。致滋扰累。自应实力奉行。乃比年以来。各省赴京具控浮收钱粮者。仍复不少。虽节经详核案情。随时分别惩办。而欲息讼源。必先严杜贪墨。自前次颁谕之后。迄今已及十载。恐各省督抚、不免视为具文。而不肖州县、以及奸胥蠹役、遂各阳奉阴违。每届开徵。辄思从中侵肥。恣行朘削。控渎之繁。未必不由于此。今特重申例禁。谕令各省督抚、转饬所属。于钱粮正项。务当按额徵收。如有侵浮舞敝□大之员。一经访闻。立即指名参办。毋得以日久生怠。致干咎戾。　　

○又谕、阎泰和奏请申明定例禁止妇女入庙烧香一摺。各庙宇内不许妇女擅入烧香。例有明文。从前按律惩创。办有成案。恐事隔多年。日久玩生。无知妇女、复蹈前辙。狃于福田利益。实难保其必无。著该管文武衙门申明例禁。谆切晓谕。实力禁止。仍不时稽查。毋任兵役人等藉端需索。致滋纷扰。　　

○谕军机大臣等、吴璥托津会同铁保等奏勘明海口情形一摺。据称海口改道之说、溯查前明及本朝康熙年闲旧案、所有灌河入海之路、覆辙具在、现在周历履勘、北湖河汇流马港口张家庄等处漫水、业已数月、尚在壅积、可见去路不畅、且又不能刷出河槽、而此外又无另辟海口之路、仍请修复故道、将云梯关外大堤接筑、收束水势、使东注得力、并据铁保等另片奏请共需拨银二百九十万两、务于岁底春初到工等语。北潮河漫水去路不畅。又无河槽。伊等以现在情形。证之昔年误改成案。论据确凿。是由灌河入海之说。断不可行。自应挽归故道。至所称云梯关外水势散漫。必须接筑两岸大堤。收束水攻沙之效。并称较原估丈尺可以稍减。其十八里屯、及减坝工程。均停止缓办。揆之目前情事。亦止可照议办理。惟是国家帑项实在支绌。河工连年请拨之项。数已不赀。迄未一劳永逸。询之部臣。此时各省实已无项可拨。不能俯从所请。况天下经费甚多。岂能以天下全力专理一工乎。万不得已。祇得姑照所请。降旨阿克当阿、令将商捐项下拨银一百五十万两、赶紧解往。至于两浙运库、河南、山东、江西、浙江、四省藩库、虽亦降旨筹拨。有无尚不可知。伊等祇可就现有饷银。将目前紧要各工内、择其尤急者。先为赶办。试思拨饷如此之难。而伊等此次请拨之后。能不再行请拨否。河患未除。帑项日绌。实不可不撙节办理。铁保等惟当激发天良。督饬在工大小各员、实心经理。若稍有浮混。则不但王法具在。而天理更属难容。祇得在工所正法示众。决不轻恕。伊等身家性命所关。不可不慎之又慎。将此谕令知之。　　

○甲午。上幸瀛台。阅冰技。　　

○乙未。以广西庆远协副将张成、为右江镇总兵官。　　

○命已革两广总督吴熊光、赴南河效力赎罪。　　

○户部议准、云贵总督兼署云南巡抚伯麟疏报、嵩明、易门、河西、三州县、开垦地一顷三十六亩有奇。照例升科。从之。　　

○除江苏宝山县、滨江坍没及捐置义冢田九顷。七十一亩有奇额赋。　　

○丙申。上诣大高殿行礼。　　

○幸北海。阅冰技。　　

○丁酉。孝惠章皇后忌辰。遣官祭孝东陵。　　

○谕内阁、据王懿修奏、沥陈病体甫愈、伊子王宗诚现丁母忧、恳恩暂准随任侍养一摺。王宗诚现丁母忧。例应回籍守制。但伊父王懿修供职京师。业已年逾七十。病体甫痊。正须伊子随侍调养。且王宗诚身系独子。因父暮年多病。不忍远离。是以未能即扶母柩南归。自属至情。并非无故逗遛。王宗诚著准其在京随任侍养。俟伊父气体复元后、再行回籍。因思吏部新定章程。所有内外一应丁忧人员、有逾限不即回籍、及到籍迟延者。统行严予处分。原属国家教孝之意。惟是京外各官。亦稍有不同。外任官员闻讣丁忧。闲有在省会冀图保留、或在莅任地方迁延不行者。于吏治风化殊有关系。自当严设例禁。若京员闻讣丁忧、及外省微员或因盘费缺乏、偶致回籍迟延。亦属情事所有。若与无故逗遛者一体概加严议。殊觉无所区别。其应如何准情酌量、俾永远可行之处。著该部再行妥议具奏。寻议、在京汉官丁忧人员、如有不得已事故。许呈明报部。外省佐杂人员、不能依限起程回籍。准再展限六个月。从之。　　

○又谕、大学士庆桂等参奏、侍读学士文通、德祥、于此次应派赍诏差使、并不循照旧案、由大学士公同掣送、任意专擅一摺。并据内阁侍读学士彭希濂参奏、文通、德祥、于办理诏差一事、不与同官公商、径行掣签行文、恐招物议一摺。内阁侍读学士、并非内阁堂官。特以其秩系四品。准令奏事。于京察时与京堂等一体引见。至于内阁一切公事。自应候大学士等公同酌办。况满汉本堂侍读学士、侍读多员。何得任意独行。罔顾物议。乃此次应派赍诏差使。文通、德祥、不候大学士公同掣签。公然以堂官自居。辄自将中书常安等二员签掣。迨大学士等闻知询及。又虑另行商改。径自行文。毫无顾忌。而签掣之际。兼不使同官与闻。行文之时。亦不候同官画稿。实属专擅。试问乾隆年闲。敢如此专擅乎。亦因大学士等祇知休休有容、未能整纲饬纪之故耳。除此次赍诏差使、另由大学士公同签掣外。其庆桂等请将文通、德祥、交部议处。尚觉稍轻。著交部严加议处。　　

○严禁督抚奏留丁忧人员。又谕、御史陆言奏、请敕下各督抚、嗣后不得以河工水利及地方一切工程、将丁忧人员违例奏留、以崇孝治一摺。所奏甚是。丁艰人员。自应回籍守制。况河工及地方工程。更非军营可比。何得藉词奏留。近来丁忧人员夤缘请托、以及督抚等市恩取巧、率请奏留者甚多。实属违例。试思此等人员。若由督抚勉强羁留。则该员等遭父母之事。方寸已乱。焉能照常办工。若系该员等自愿留省、便于钻营。是其于父母丧葬等事。且置之不顾。此等忘本之人。又安望其移孝作忠、为国宣力乎。嗣后督抚等、概不得再以河工及地方工程为辞。将丁艰各员违例奏留。其各省先经奏留之人。现在如并无经手要工。应即饬令回籍守制。即实有紧要经手工程。亦著于事竣后回籍补行穿孝。俟穿孝毕、再行送部引见候旨。至该御史另摺请令直隶省前此奏留之同知吴翰、及道员张裕庆等四员、分别饬回原籍之处。除同知吴翰一员、即应令其回籍补行穿孝再送部引见外。至道员张裕庆、知府孙树本、知州赵锡蒲、州判李武四员、系本年温承惠因直隶需办潴龙河等处要工、专摺奏请。特降谕旨准行。此时且无庸彻回原籍。应俟其办工完竣之时。再令回穿孝。　　

○予福建捕盗伤亡外委陈绍芳、祭葬世职如例。四川阵亡兵丁张得贵、祭葬世职如外委例。湖南因公淹毙千总黄开榜、广东捕盗伤亡兵丁李亮等六名、福建出洋淹毙兵丁潘禄等二名、浙江捕贼伤亡义勇叶必英等三名、陕西御贼伤亡老民亢玳、赏恤如例。　　

○戊戌。颁御制慎刑论曰、天道好生。然不能专以春温而成岁。必有秋收以济之。圣王尚德。然不能专用宽柔以治世。必设律例以齐之。得情勿喜。原属不得已之苦心。若锻炼罗织。斯流为残忍暴戾。相去愈远矣。世道人心。变幻诈伪。竟有出于律例之外者。必求一至当不易。务使生者无憾。死者释恨。两得其平。唯视其自取。勿以已意重轻。曲直自在。应念一死不能复生。可不慎乎。刑期无刑。辟以止辟。保全良善。翦除邪慝。诚仁者之用心也。弼教化。正风俗。皆从慎刑始。所系岂浅鲜哉。酷吏纵欲乱法以济其贪。王法所必诛。由于大不慎也。亦有惑于积阴功之见。妄谈救生不救死之论。是诚见牛未见羊矣。被害之人。呼号凄惨。反不加怜悯。转惜顽梗之凶徒。是欲积阴功。殊不知大损阴功。亦不慎之所致也。慎之一字。为用刑之大纲。岂可玩视人命。逞一时之喜怒。以致宽严失当。则民无所措手足。冤抑不得伸矣。从严固宜慎。从宽亦宜慎也。生者虽可矜。死者尤可悯也。刑罚不中。上干天和。水旱灾荒。皆由此起。可不慎欤。近日细阅各省招册。殚心竭虑。唯求一是。勉于慎刑。爱惜民命。曷敢稍有忽略乎。故著此论以示法司。我君臣同折衷于慎。庶几狱讼渐鲜。所保全者众矣。　　

○己亥。上诣大高殿万善殿祈雪。　　

○幸瀛台。阅冰技。　　

○庚子。谕内阁、御史徐国楠奏、请酌定随带司员数目、以归＜闲＞易一摺。在该御史以随带司员人数过多。纵无骚扰情事。恐办差胥役等、不免藉端冒销派累。系为驿站节省供顿起见。但钦差查审案件。繁＜闲＞不同。其易于核办者。即各带司员一人。已足敷料理。傥头绪纷烦。势须分投查讯者。或随带司员二人。尚觉不敷。惟在钦差大臣、转饬该司员等、自知检束。并严饬仆从人等、毋得需索扰累。亦无庸豫为限定也。　　

○旌表守正捐躯山东滕县民赵克栋妻周氏。　　

○辛丑。上御乾清门听政。　　

○以皇三子绵恺行初定礼。赐宴如仪。　　

○谕内阁、据吉纶奏、书吏苏芝芳冒领粮照承审各官改供出罪一案、现经审明各情、分别定拟一摺。朱栋以臬司大员。其在山东任内。竟将罪应拟绞之舞敝□大司书、不行据实催提。秉公审办。辄授意从轻外结。罪固难逭。但此案仅止承审迟延。伊岂不知该管上司处分亦不甚重。何至授意属员。故出人罪。担此重大干系。且苏芝芳系藩司衙门书吏。并非臬司本管。更何庸曲法保全。恐案内情节尚有不实不尽。或竟系属员贿求上官。通同一气。均未可定。必当详加覆讯。所有前任山东按察使朱栋、告病布政使杨志信、前署济南府之曹州府知府金湘、济南府知府张鹏昇、济南府知陈理盛、俱著革职拏问。其苏芝芳一犯、暂缓正法。同拟绞之张勋、李义、及案内紧要人犯、全案卷宗、一并迅速派员押解来京。交军机大臣、会同刑部、再行详鞫定拟具奏。寻奏上、得旨、此案朱栋于舞敝□大得赃之司书、不据实审办。辄因案已迟延。改轻外结。著发往乌噜木齐效力赎罪。杨志信于朱栋改拟杖徒时、未行阻止。复照详会转。著发往军台效力赎罪。至所请金湘等可否准其援减一节。金湘因恐干迟延处分。禀商朱栋从轻结案。陈理盛亦顺从上司改详。厥罪惟均。著不准援减。张鹏昇初审即得实情。并未迟延。其咎止于听从上司改拟。情稍可原。著准其援减。余依议。　　

○谕军机大臣等、连次吴璥托津等奏到查勘海口河口、及高堰应办各工。铁保等俱附摺请饷。已需银三百数十万两。朕恭阅圣祖仁皇帝实录。从前康熙年闲。河患更甚于今日。维时靳辅、于成龙、筹办此事。其所往复辩论者。大抵皆办工之法。并未见其将需用饷银、琐琐奏拨。试思彼时三藩方定。彻兵未久。当亦在帑藏支绌之时。谅不能源源发给。而靳辅等于议定之后。自行妥办。迄未尝以拨帑一事。上烦圣心。迨不数年而河患顿除。国用并未耗竭。今伊等筹办河务。每一工必先论饷若干。每一摺几于欲请饷一次。无往而非要工。动称迫不可待。抑知国家经费有常。度支有定。如俸工兵饷等项、按数给发。不能逾时。而各处旱潦偏灾。必须随时赈贷。岂能以天下之全力。专办一处河工。又岂能因一处河工。停止天下经费。朕廑念及此。宵旰焦劳。几同从前筹办邪教。其难更甚。著吴璥、托津、会同铁保、徐端、那彦成、三人尽心筹画。此后河工饷银、应如何设法布置。除加赋一事系病民秕政、断不准行、又如藩库各项钱粮、以及盐课关税、并商捐等项、皆不在计议之列、即现在已行之土方事例、亦无庸再归筹计外。伊等当从长计议。有可以资助国用、不致病民滋事者。即行详悉奏闻。候朕酌量施行。　　

○以礼部右侍郎秀宁、内阁学士哈宁阿、署经筵讲官。　　

○壬寅。谕内阁、吉纶等奏、访查广兴在东省审案劣迹、大概情形一摺。览奏深为骇异。朕勤求民隐。惟恐闾阎疾苦。壅于上闻。或官吏贪黩营私。病民骫法。必须彻底研究。是以于各省控告案件。核其情节重大者。特派大臣驰往鞫讯。该大臣仰蒙委任。宜如何秉矢虚公。洁清自爱。乃不料广兴前次两赴东省审案。任性作威。供顿必须华美。稍不如意。即肆行呵斥。伊与周廷栋同在东省审案。周廷栋全无主持。以致民闲竟有周全天下事广聚世闲财之谣。且初在贡院居住。因长龄升任总督。伊即移住院署。嗣又移至盐政行馆。或令家人唱曲。或令优伶进唱。于贡院监临后院开池养鱼。据奏通省摊派差费。前后共计银数万余两。又讯据茌平县知县王琅供称、广兴前在东昌时、通府公摊差费。起身时各送程仪。又司狱任灏供称、知府嵩山送银一千两。聊城县送银一千两。种种劣款。不惟需索骚扰。竟敢任意苞苴。殊出情理之外。此而不严行究办。何以惩贪婪而儆官邪。广兴著拏交刑部。交军机大臣、会同刑部、严审定拟具奏。茌平县知县王琅、著先行解任。禹城县县丞沈鸿勋、泰安府司狱任灏、著革职。交吉纶再行严讯。务得确情迅速具奏。即速解京质对。其知府嵩山、已讯明馈送属实。著一并解任、押送来京。以凭质对。至周廷栋与广兴同赴东省审案。阅时半年之久。于伊需索受赃各款。岂竟毫无闻见。近日屡经召见垂询。周廷栋不但力言其并无骚扰营私情事。并以广兴办事才具明敏。竟似外闲物议。冒加以不韪之名。若谓伊实未闻知。则系形同木偶。傥竟知而不言。则系有心徇饰。且伊在东省。供应亦须日费十余两。咎有应得。周廷栋著交部严加议处。托津与广兴同赴济宁审案时。于伊劣款。亦毫无觉察。且据开各公馆食用。每日通计银一百七八十两、至二百余两。托津公馆均在此内。亦不免浮糜。托津著交部议处。　　

○又谕、铁保等奏、拏获枭匪惨杀多命首夥各犯、审明分别办理一摺。枭匪田五等、在沐阳县地方。听从董际云主使、纠众施放枪炮。拒杀十三命。将张允昌三人支解致死。直同叛逆。可恨已极。该督等接据禀报。即分饬地方文武、带同眼目、购线访缉。立将田五等首夥各犯拏获多名。所办尚为迅速。惟州差姜太等、侦知田五人多、兼有凶器。知会海州营。仅借给藤牌二十面。复经陈沛川、带同郭凤先、向姜太借取藤牌六面。由沈家集前行。用资抵御。致被田五探知。迎至三尖地方。施放枪炮轰倒。似此情形。则该处营伍器械不全。竟同儿戏。殊属可笑。该督应即查明该管营汛如有废弛情事。即行参奏。所有此案田五、马枚、周三缠、三犯、业据该督等审明照例正法枭示。其董际云等犯、即著刑部速议具奏。　　

○予福建伤亡外委李合成、祭葬世职如把总例。云南伤亡恩骑尉赵璠、祭葬世职如千总例。广西阵亡千总包成功、祭葬世职如守备例。四川打仗未出把总周明、广东伤亡兵丁黎朝凤等六十九名、赏恤如例。　　

○癸卯。赈两淮丁溪、草堰、刘庄、伍佑、新兴、庙湾、六场、被水被旱灶丁、并缓徵富安、安丰、梁垛、河垛、东台、板浦、临兴、中正、八场、带徵折价草本口粮银。　　

○甲辰。谕内阁、勒保奏、拏获捏造叛逆匿名揭帖图陷无辜之犯、严审定拟一摺。此案张文美因怀挟私嫌。起意捏造叛逆揭帖。隐匿自己姓名。希图陷害秦荣等以大逆之罪。按例已应问以斩候。且川东一带。甫经宁辑。该犯竟敢捏造逆词。摇惑人心。情罪较重。毋庸再交部议。著即照该督所请、将张文美一犯、即于该处正法。以昭炯戒。　　

○予江苏故翰林院修撰秦大成、监察御史彭希洛、进士李道南、监生张云章、广东故刑部主事冯敏昌、江西故候选同知黄麒瑞、陕西故山东德州知州原逊志、浙江故刑部主事梁文标、四川故广西河池州知州林中麟、入祀乡贤祠。从巡抚汪日章、总督署巡抚吴熊光、巡抚金光悌、方维甸、阮元、总督勒保等请也。　　

○旌恤遇贼被戕陕西生员罗浮凤等二名、如例。　　

○旌表守正捐躯湖南兴宁县民龙四海妻潘氏。　　

○乙巳。命皇次子旻宁诣大高殿、皇三子绵恺诣万善殿、谢雪。　　

○谕内阁、前日据吉纶等奏到、广兴两次往山东审案时。任性作威。苛求供顿。日向地方官藉端呵斥。暴戾恣睢。以致通省摊派差费、多至数万余两。并于临行时收受馈送。种种劣迹。实堪骇异。当经降旨、将广兴拏问、查抄家产、交军机大臣、会同刑部严审。现据广兴供认、收受知府嵩山馈送银一千两、并搬移公馆、开池养鱼等款。俱已确凿。其余尚在狡赖。而本日据长麟、英和等奏、查抄广兴家内。不但房地甚多。财物尤夥。除现银及借出存帐银七千余两不计外。又访出存放帐局银三万七千两。并整玉如意多至六柄。洋呢羽缎等料多至一千余件。他物称是。此外又有代广兴寄存银两之盛师曾、盛时彦、二人。查其家内、现有存银取利确据。现在讯问之下。盛时彦等尚坚不吐实。广兴赃私累累。其由来实不可问。伊屡次出差山东河南多次。恐不但得受馈送。或竟于审案之时、向地方官威吓取索。甚至将案情颠倒。婪赃鬻狱。均未可知。亟应彻底根讯。以期水落石出。此案关系甚大。著添派大学士等、会同刑部堂官、严行审讯。务得确情。按律定拟具奏。其解任之员外郎盛时彦、著革职。同盛师曾一并拏问、归案审办。　　

○又谕、据汪志伊常明奏、查明湖北施南府知府尹英图、近因耳病渐重、于地方案牍、听断维艰、若令回任供职、恐滋贻误一摺。日前召见尹英图时。朕即觉其两耳重听。今据该督等遵旨查明、该员近日耳疾渐重。自难听其恋栈贻误。惟念伊前在军营、曾著劳绩。著准令解任给假回籍调理。如果耳疾治痊。再行送部引见。至外省道府大员、遇有年老有疾之人。该督抚原当随时甄别。以重地方。即如尹英图一员、平日见其既患耳聋。听断维艰。早应据实奏闻。何乃迟至降旨谕查、始行奏出。汪志伊、常明、均著传旨申饬。各省似此因循恋职者。恐复不少。嗣后各该督抚、惟当随时秉公察核。毋得稍存回护。　　

○又谕、据汪志伊等奏、审明因奸致死胞兄人犯、恭请王命办理一摺。此案杨纲通奸亲嫂。致毙兄命。按律本应凌迟。该督等审明后。祇应照常请旨正法。何必即请王命。若谋死期亲尊长之犯、如此办理。与行同枭獍者。无所区别。况犯妇邓氏、又请俟部议。办理亦属两歧。现在杨纲一犯、既已凌迟处死。所有罪应绞决之邓氏、亦无庸再交部议。著即行处绞。嗣后凡遇有关伦纪等案。当按其服制。分别核办。不得一律即请王命。以示准情定法至意。　　

○又谕、吏部奏遵旨议处周廷栋等一摺。朝廷风宪大臣。专司纠劾。遇有营私骫法之员。本应随时参奏。方为尽职。前此周廷栋与广兴同赴山东审案。于广兴需索骚扰之事。自必确有见闻。乃覆命后竟无一字提及。近因广兴缘事革职。经朕面加询问、广兴出差山东有无劣迹。周廷栋仍不直陈。并以广兴才具明敏、支吾掩饰。昨据吉纶等访查具奏、有周全天下事广聚世闲财之谣。周廷栋虽未婪索。而其庸懦无能。即此可见。复令军机大臣传询。伊亦称曾闻此语。并广兴挑斥供应、穵池唱曲等事。伊亦有所知。何以经朕询问。尚不据实奏闻。是其瞻徇友谊、而事上转不以诚。周廷栋总司风纪。尤不应出此。况伊在东供给每日需银十余两。亦多浮糜。部议降四级调用。固属照例办理。但周廷栋人本平庸。年亦衰迈。且又扶同隐饰。岂可再邀录用。周廷栋著加恩赏给五品顶带。即予休致。至托津与广兴同赴济宁审案后。朕从未将广兴出差有无需索情敝□大。向其询问。且此时广兴事发。伊又奉使出京。托津之未经陈奏。与周廷栋较有区别。但东省所开各公馆费用浮多。托津亦未能尽免。所有部议降二级调用之处。著从宽改为降三级留任。仍著罚俸九个月。均不准抵销。　　

○以故青海额鲁特扎萨克贝子齐默特丹巴子喇特纳锡第、袭爵。　　

○以兵部右侍郎周兴岱、为都察院左都御史。调礼部左侍郎万承风、为兵部右侍郎。转礼部右侍郎戴联奎、为左侍郎。以都察院左副都御史邵洪、为礼部右侍郎。　　

○遣二等侍卫策楞多尔济、往奠故土尔扈特汗丹津旺济勒、茶酒。并赏银五百两治丧。　　

○丙午。谕内阁、宗人府会同刑部、审拟宗室弼兴、与阅武宝争角、扳坏官厅枪杆一摺。近来宗室。往往不知自爱。滋生事端。朕屡经降旨训饬。按律惩治。尚未能痛改积习。今复有宗室弼兴、不戴顶系带。醉后赴街、向阅武宝索欠。因阅武宝有宗室惯扳枪架、你敢扳倒枪架、我才还钱之言、向其激怒。弼兴即乘醉将官厅枪杆扳折。试思官厅枪架、系属官物。弼兴因被言语激触。辄敢弃毁。殊属目无法纪。弼兴著交宗人府堂官、在署以家法重责四十板。用示惩儆。俟来岁春融。再行发往吉林。交该将军严加管束。至此案阅武宝因负欠被索两次、用言激令弼兴板毁枪架。即与诱人犯法无异。现已按律加等惩办。并著通谕宗人府王公、传知各宗室、八旗都统等、传知各旗人、均当以此为戒。　　

○以候补三品京堂戴均元、为都察院左副都御史。　　

○赏山东等省乡试年老诸生张庚子等六百四十五名、举人、副榜、有差。
  </div>
  <div class="pagination">
   <a href="清实录嘉庆朝实录_page270.html">
    上一页
   </a>
   <span>
    ...
   </span>
   <a href="清实录嘉庆朝实录_page266.html">
    266
   </a>
   <a href="清实录嘉庆朝实录_page267.html">
    267
   </a>
   <a href="清实录嘉庆朝实录_page268.html">
    268
   </a>
   <a href="清实录嘉庆朝实录_page269.html">
    269
   </a>
   <a href="清实录嘉庆朝实录_page270.html">
    270
   </a>
   <span class="current-page">
    271
   </span>
   <a href="清实录嘉庆朝实录_page272.html">
    272
   </a>
   <a href="清实录嘉庆朝实录_page273.html">
    273
   </a>
   <a href="清实录嘉庆朝实录_page274.html">
    274
   </a>
   <a href="清实录嘉庆朝实录_page275.html">
    275
   </a>
   <a href="清实录嘉庆朝实录_page276.html">
    276
   </a>
   <span>
    ...
   </span>
   <a href="清实录嘉庆朝实录_page272.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
