<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 567 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 567 页/共 848 页</h1>
    <div class="content">○甲子。谕内阁、福英等奏、据哲布尊丹巴呼图克图呈请前往温泉坐汤一摺。哲布尊丹巴呼图克图自上年出痘以来。身体不甚爽利。著照所请、准其前往库伦之北伊噜格河温泉坐汤。事毕即令速回。该呼图克图起程时。著派福英照料前往。　　

○又谕、户部奏已革庄亲王奕＜?土八买＞未完罚俸银两。应否照世职例办理。绵护现袭庄亲王。所有奕＜?土八买＞未完罚俸银两。著即在绵护俸银两。按年接扣一半。　　

○谕军机大臣等、据邓廷桢等奏、通谕各国夷商湔除旧污。并缮录谕稿进呈。朕详加披阅。措词正大。所见亦属周到。现在外洋抛泊各趸船。是否尽数回国。其并非趸船。又非进口货船。往来各洋寄碇者。能否绝迹。著林则徐会同该督等严饬水师各镇协营调集师船。在各洋面联帮追捕。毋任再有偷漏。其窑口烟馆各犯。并著通饬各属摉拏净尽。以绝根株。其茶叶大黄。果否为该夷所必需。傥欲断绝。是否堪以禁止、不至偷越之处。并著悉心访察。据实具奏。至林则徐面奏请颁发各国檄谕。著仍遵前旨。与邓廷桢商酌。妥拟底稿具奏。经朕披阅。再行颁发。将此谕令知之。　　

○又谕、本日据邓廷桢、怡良、奏称、谕逐港脚夷商喳吨。现在下澳附船回国等语。该夷喳吨来粤贸易多年。所有趸船鸦片。多半系其经营。实为奸夷渠魁。现因稽查严密。恐惧图归。虽据该督等奏称、该夷请牌下澳。于腊月底定可开行。但该夷盘踞既久。党羽必多。现在各趸船尚未回帆。其所存烟泥。岂肯即行抛弃。难保不别肆诡谋。著林则徐严密访查。该夷喳吨是否实已下澳开行。确于何日起碇。如尚在逗留。即严行驱逐。据实覆奏。务使奸夷尽去。痼弊悉除。方为不□委任。将此谕令知之。　　

○又谕、寄谕协办大学士云贵总督伊里布。据载铨等奏、銮仪卫驯象所内象只不敷当差。著该督迅速采买数只。陆续解京。交銮仪卫驯熟备差。以崇典礼。将此谕令知之。　　

○两广总督邓廷桢等奏、遵旨力除鸦片。共矢血诚。俾祛大患。得旨、卿等同钦差大臣林则徐、若能合力同心。除中国大患之源。不但卿等能膺懋赏。即垂诸史册。朕之光辉。岂浅鲜哉。而生民之福。政治之善。又非浅鲜。谅卿等亦不烦谆谆告诫也。勉之勉之。朕拭目待之。此摺给林则徐看。　　

○以湖北办理堤工出力。予知府周鸣鸾等加衔叙补有差。　　

○赏故扎萨克郡王库伦办事大臣多尔济喇布坦、银一千两治丧。以喀尔喀扎萨克贝子德勒克多尔济为库伦办事大臣。　　

○修造广州旗营炸裂锈蚀炮位。从将军德克金布等请也。　　

○乙丑。上诣大高殿行礼。　　

○还宫。　　

○谕内阁、前因载铨、联顺、以拟陪治仪正恩长具呈告退。各具摺陈奏。有旨将联顺、恩长、解任。交军机大臣会同卓秉恬、祁＜?土贡＞、传讯。兹据讯明覆奏。各衙门遇有缺出。该堂官自应公同拣选。即偶尔意见不合。又何难平心商搉。联顺于拣选治仪正时。因差未到。即谓恩长资格尚浅。亦当面向同官。秉公商酌。乃因恩长不行面禀。辄加呵斥。并牵涉伊子恩厚、于拣选时未能清语履历。将其责惩。显系挟私迁怒。任性妄为。联顺著革退御前侍卫并护军统领左翼总兵銮仪使。仍交部议处。恩长于拟陪后。辄因联顺向伊呵斥。遽行告退。亦属□气。著一并交部议处。　　

○又谕、经额布奏、请将署任同知撤任查讯一摺。山东署登州府海防同知试用通判永庆、经该抚访闻素有吸食鸦片烟情事。饬司查参。该员即具禀告病。及该抚饬传查询。该员又复避匿不到。情节显然。自未便稍事姑容。永庆著解任。交该抚即行提案查讯明确。照例办理。以肃功令。寻奏、讯明永庆因病吸食鸦片。复买唱曲妇女为妾。实属有玷官箴。应请革职。永不叙用。下部议。从之。　　

○转京营右翼总兵恩桂、为左翼总兵。以刑部右侍郎善焘、兼京营右翼总兵。调正蓝旗护军统领文庆、为正黄旗护军统领。以御前侍卫扎勒罕泰、为正蓝旗护军统领。　　

○以祭社稷坛。自是日始。斋戒三日。　　

○丙寅。孝仪纯皇后忌辰。遣官祭裕陵。　　

○谕内阁、给事中况澄奏、请查禁兵役包庇盗案一摺。匪徒抢劫。扰害闾阎。全在地方官实力查拏。随时惩办。庶足以除莠安良。其或兵役与窃盗各犯。暗通声气。勾结包庇。查拏不力。任其远扬。此等奸蠹兵役。尤当尽法重惩。若如该给事中所奏、近日京都附近居民每被抢夺。上年冬间报案尤多。不但犯未弋获。且抢案仍复叠出。若非兵役包庇。不肯缉拏。何至于此。捕务废弛。已可概见。著步军统领衙门、顺天府、五城、暨直隶总督、各饬所属员弁。于所隶兵役。随时留心稽察。如查有包庇贿纵情弊。立即从严惩办。傥该地方员弁。漫无觉察。甚至有心讳饰。即著严参。毋稍姑容。经此次谆谕之后。各该管上司。仍不能饬属严拏。力加整顿。别经发觉。必将该管上司。一并严惩不贷。毋得视为具文。　　

○又谕、御史刘梦兰奏、请严禁奸徒别造烟物。影射害人一摺。鸦片烟流毒日深。现在各直省查拏究办。著有成效。方冀根株尽绝。积习一清。若如该御史所奏、近日射利之徒。因查拏烟土烟膏甚严。不敢肆行贩卖。另出新意。别造一种烟物。名为七宝琉璃散。与鸦片烟膏形质迥殊。而影射牟利。即与鸦片烟名异实同。必应严行查禁。以防流毒。著各直省将军督抚府尹等严密访查。如有造卖吸食者。与鸦片烟一律严拏究治。傥再敢更换名目。公然售卖。一经访闻。立即拏办。不准稍有疏漏。　　

○谕军机大臣等、寄谕山西学政张琴。近因鸦片烟流毒传染日深。饬令中外严拏。复明降谕旨晓示各直省督抚实力稽查。如有违例栽种罂粟花者。立即拔毁惩治。朕风闻山西地方。沾染恶习。到处栽种。若不查拏净尽。是外夷之私贩渐少。而内地之余患未除。该学政周历全省。目见耳闻。较为确切。其曾经考试各府州。果否见有栽种。嗣后出考各棚。务须严密查访。并于道路经由之处。留心阅看。如有栽种罂粟。连畦成亩。造烟渔利。即著据实奏闻。不准稍有讳饰。将此谕令知之。寻奏、上年按试省南。本年出考省北。留心查看。尚未见有栽植罂粟。连畦成亩。造烟渔利情事。且天气严密。地亦山多水少。均于栽种不宜。报闻。　　

○以刑部右侍郎许乃普、署经筵讲官。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十九年。己亥。二月。丁卯朔。祭先师孔子。遣大学士潘世恩行礼。　　

○谕内阁、邓廷桢奏、粤洋东路夷船。驱逐尽净一摺。南澳洋面。本非夷船经由之路。近因中路伶仃各外洋夷船寄碇之处。守堵綦严。先后有夷船八只驶来抛泊。现经该镇总兵亲督将弁舟师。逐去三只。余仍迁延观望。复经调集师船。将该五船围绕防范。并谕以如再逗留。定行开炮轰击。各该船已向东南外洋驶去。办理尚合机宜。惟念夷情叵测。显因中路巡防严密。改向东路驶行。其为意图销私。已可概见。仍著该督等督饬该镇道府等、各于要隘处所轮班堵拏。遇船即驱。有犯即捕。务使根株尽断。不准稍留余孽。致遂其此拏彼窜之私。至该夷匪等趋利若骛。现在装运烟泥。又何肯因查拏紧急。甘心抛弃。势必逞其鬼蜮伎俩。如各海口防范稍疏。即行驶往销售。著沿海各直省督抚等通饬所属文武。务当不分畛域。协力同心。认真访缉。遇有该夷船抛泊该处海口。即行随到随逐。勿令片刻停留。庶奸贩既绝其勾通。夷匪亦无所希冀。将此通谕知之。　　

○又谕、邓廷桢奏、请将派堵玩捕之游击革职留任一摺。此案巡役胡德等、胆敢坐驾巡船出洋。为陈基德贩运鸦片。实属藐法。胡德、陈基德、现均在逃。著即勒限上紧严缉务获。提同李新等严审确情。按律定拟具奏。署水师提标左营游击事前山营都司伦世光、有统巡之责。该于巡船抛泊尖沙嘴洋面时。雇艇拢近夷船。漫无觉察。现当发令之始。即视为具文。实属胆玩。该督仅请将该员革职留任。不足蔽辜。伦世光著即革职。以示严惩。　　

○又谕、伊里布等奏、查禁私种罂粟。并续获烟贩情形一摺。滇南地处极边。居民生理既微。商贾资本有限。现据该督等饬属严拏。先后缉获烟土烟膏至二万二千余两之多。其未经破获者。又不知凡几。可见此患蔓延。久而愈烈。必当竭力湔除。著该督等督饬所属文武。加倍严切摉拏。如敢始勤终怠。立予严参。毋许稍形疏懈。至偷种罂粟。尤为可恶。产自内地者。不能痛加芟除。则来自外洋者。又安望严为杜绝耶。著该督等认真查禁。如有牟利奸民。私行栽种。兵役人等受贿包庇。即著尽数访拏。从严究办。断不准以深山邃谷。藉词诿卸。并著责令土司严约夷民。毋许贪利偷种。傥经内地获案。即将该管土司一并从严处治。该督等必当奋发振作。除此祸害。务令根株净绝。以副委任。　　

○又谕、布彦泰等奏、请添设六力官弓。改用擡炮一摺。张家口等处官兵骑射。据该都统等察看弓力软弱。请添设六力官弓。以备操练挑选。并请将子母炮存贮。改设擡炮。著照所请、所有张家口驻防满洲蒙古十旗。及独石口千家店二处。每旗每处准其添制六力官弓各二张。并准于张家口改设擡炮十位。所需费银。著即在口北道库贮地租余存项下动用。年终造册报销。该都统等务须认真督率操练。一律精熟。毋致日久视为具文。至该处操演需用火药等项。向系按年赴部支领。秋操后即无余存。嗣后该处请领时。准其将每年应领之项。及擡炮所需药铅。俱著豫领一年。以为备贮之用。该部知道。　　

○以詹事府少詹事李品芳、为内阁学士。兼礼部侍郎衔。仍留云南学政任。　　

○戊辰。祭大社。大稷。上亲诣行礼。　　

○谕内阁、御史张灏奏、挑捞运河。请严禁积弊一摺。据称江苏丹徒丹阳县境内河身淤垫。每岁兴工。巡抚责成道府州县。州县公事繁多。往往责成家丁。该家丁串通胥吏。勾结工头。浮开夫价。向例设有土圭。内藏灰印。该胥吏等通同舞弊。乘夜将土圭托高。巧做原封样式。偷减草率。糜帑误漕等语。著陈銮即查明各项弊窦。出示革除。务于重运未临以前。一律挑穵深通。不致临时阻滞。并著严禁家丁包揽。按段分委佐杂各员躬亲督办。昼夜稽查。常驻河干。认真经理。仍令该管道府不时巡察。傥该委员等懈弛误公。即行参处。经此次训谕之后。如仍有委任家丁。以致吏胥工头串通分肥。即著从严参办。庶工归核实。河道疏通。以利漕行而祛积弊。　　

○拨江苏苏州、松江、太仓、三府州漕粮一万八千三百石有奇。协济灾缺帮丁行月等米。　　

○修东河上河厅临清汛闸座。并运河、泇河、捕河、上河、下河、泉河、六厅土石埽坝河渠等工。从河道总督栗毓美请也。　　

○己巳。以举行仲春经筵。遣官告祭奉先殿。传心殿。上御文华殿经筵。直讲官赛尚阿、何淩汉、进讲大学故君子必诚其意。讲毕。上宣御论曰。致知、知之始。诚意、行之始。不能诚意则为小人。能诚其意则为君子。理固然也。然而世之人犹有不肯实用其力者。冀吾独之或可自欺。疑吾心之未必自慊耳。君子自格物致知以来。知天下之事。总不外一诚。而又灼见夫诚中形外之未可伪为。心广体胖之不容幸致也。于是乎慎独以诚其意。有必然者。盖正心修身。天德也。不诚意。天德何由立。齐家治国平天下。王道也。不诚意。王道何由成。且不必进求之天德王道也。意有不诚。即此幽独之中。能勿歉然乎。意果能诚。即使指视之严。何弗泰然乎。书曰。惟圣罔念作狂。惟狂克念作圣。克念者。即诚意之谓也。圣狂之界。祇争此欺慊之分。不欺则慊。其理至微也。非慊即欺。其几至危也。古之君子。致知而后。必于诚意为兢兢者。职是故也。直讲官桂轮、陈官俊、进讲书经刑期于无刑民协于中。讲毕。上宣御论曰。帝王之治。惟其中而已。周礼小司寇之职。岁终登中于天府。狱辞为中者。谓得讼狱之中也。吕刑一书。一则曰制于刑之中。再则曰明于刑之中。盖严刻则民丽非辜。姑息则民轻犯法。刑固所以教中也。斯道也。惟大禹谟刑期于无刑民协于中之义实该之。夫化民成俗。以德为本。刑特以辅其不及焉耳。故伯夷礼官也。所降者典。而折民惟刑。盖以遏人邪僻之念。止刑于未然也。皋陶刑官也。所制者刑。而教民祗德。盖以启人严惮之心。慎刑于已然也。其用法虽严。其用心良苦。非以刑刑民。实以刑教中。有讼而听之。不如无讼之为安。有刑而慎之。不如无刑之为盛。古人用刑之心。洵非得已也。夫惟明罚而民知所避。敕法而民知所畏。而又沐浴膏泽。董陶善良。斯民协于中。不罹于咎。而受中之典。仅申明禁。咸中之庆。惠我嘉师矣。罔干予正。不犯于有司。是诚所厚望也夫。礼成。上幸文渊阁。赐讲官及听讲诸臣茶。复赐宴于本仁殿。　　

○幸圆明园。　　

○诣绮春园问皇太后安。　　

○遣官祭文昌帝君庙。　　

○宁夏副都统恒通奏报到任。并会审伊克唐阿呈控克扣兵饷一案。得旨、秉公查讯。设若前任将军副都统有不谨之处。断不可隐瞒讳饰。　　

○庚午。谕内阁、户部右侍郎联顺、于陈奏摺件。率交内奏事呈递。系属违制。又于拣选治仪正时。因差未到。辄因恩长不行面禀。遽加呵斥。并牵涉责惩伊子等情。尤属迁怒任性。若照部议革职。再降三级调用注册。转得遂其偷安玩愒之私。联顺著赏给蓝翎侍卫。作为哈密帮办大臣。照例驰驿前往。换回文翰。整仪尉恩长因被联顺呵斥。辄即具呈告退。亦属负气。部议罚俸九个月。未免过轻。恩长著罚俸一年。不准抵销。　　

○又谕、已革喀喇沙尔换防游击伊林保、因与已革办事大臣海亮、意见不合。辄以动用公项明发暗收等款。捏情讦控。虽讯由听信余黄怂恿。惟以武职三品大员。讦告本管上司。殊属刁狡。著发往新疆充当苦差。已革喀喇沙尔办事大臣海亮、有表率一方之责。乃于本管地方。屡与属员挟优宴会。已属卑鄙无耻。复于忌辰期内。前赴所属粮员署内。与兴德等挟妓饮酒。情节实属可恶。著解回喀喇沙尔地方。枷号三个月。满日再行发往新疆效力赎罪。已革哈密帮办大臣兴德、虽非本管地方。惟于忌辰期内。随同海亮等听曲饮酒。亦属不知检束。著发往军台效力赎罪。已革粮饷章京爱隆阿、虽讯无冒销钱粮情事。惟与该管上司海亮挟优宴会。并于忌辰期内。邀请海亮等听唱女曲。实属有玷官箴。著发往新疆效力赎罪。　　

○又谕、惠吉奏、盘查外库现存银数一摺。热河园庭外库所存兵饷生息银两。现经该都统盘查数目相符。惟该总管衙门会计司尚有应存银两。不在该库存贮。著将此款一并造册。责成该都统按年盘查。以杜弊混。该衙门知道。　　

○调刑部右侍郎善焘、为户部右侍郎。兼管钱法堂事务。以都察院左副都御史阿勒清阿、为刑部右侍郎。　　

○调正红旗汉军副都统道庆、为正黄旗满洲副都统。以乌里雅苏台参赞大臣常明、为正红旗汉军副都统。　　

○拨盛京闲款息银每年四百两。津贴缉捕差使。从将军耆英等请也。　　

○辛未。谕内阁、前据陶澍奏、请仍将淮南悬引。融运淮北行销。当交户部再行核议。兹据奏称、引目各有定界。融销并非正办。惟淮南素称疲敝。奏销现已届期。姑准量为转移等语。著照所请、准其将戊戌纲悬引。提出二十二万道。融于淮北行销。所有悬引课银。按数抵补足额。经此次格外调剂。该督务将本纲应徵带徵等项。迅速埽数全完。务于二月奏销。依限造报。并妥速招商认办。不得藉有融销之案。习以为常。致滋松懈。　　

○以查拏鸦片烟出力。予山西知州吕士淳等加衔升用有差。　　

○壬申。谕内阁、敬敏等奏、宗室英寿之母。因子发遣盛京圈禁。情愿阖家移居等语。左托氏、并伊长子英福、著准其携带眷属。移居盛京。　　

○谕军机大臣等、据宝兴奏、川夷自道光十七年溜马＜?石曹＞官兵失利后。大肆鸱张。千百成群。直扑村场市镇。肆行焚杀。上年出掠。经兵勇杀毙多匪。亦有捦获。峨边厅之十三支。及干洛三溪。有互传木刻出扰之议。现在四厅一带原派防堵兵勇。未便裁撤。惟马边道路歧杂。防范较难。请酌调精熟枪炮刀手兵五百名。委已革提督张必禄带往。作为游兵。在各路周历。傥有夷匪窃发。即出其不意。用雕剿之法轰击。一经逃窜。无庸追捕等语。四川省各路夷匪。深恃悬岩陡壁。往往出巢焚掠。迨经官兵进剿。辄复窜匿老林。我兵不能进攻。著如该督所议。平时惟当妥为防堵。俟其出巢滋扰。即痛加剿戮。如其逃窜入山。亦无庸追捕。务使该夷匪等知我备御甚严。受创数次。自必不敢出山劫掠。庶居民得以安堵。而兵力亦不致重烦。方为妥善。至王炳瀛等条陈各摺。是否有可采择之处。并著该督审时度势。熟计深筹。妥议章程。核实覆奏。将此谕令知之。　　

○四川总督宝兴奏报到任日期。得旨、卿并非由外任擢至总督者。乃朕特行简任。畀以封疆重寄。外省虚浮恶习。丝毫莫染。为公为国。朕有厚望焉。勉之。　　

○癸酉。春分。朝日于东郊。遣礼亲王全龄行礼。　　
</div>
    <div class="pagination">
<a href="清实录道光朝实录_page566.html">上一页</a><span>...</span><a href="清实录道光朝实录_page562.html">562</a><a href="清实录道光朝实录_page563.html">563</a><a href="清实录道光朝实录_page564.html">564</a><a href="清实录道光朝实录_page565.html">565</a><a href="清实录道光朝实录_page566.html">566</a><span class="current-page">567</span><a href="清实录道光朝实录_page568.html">568</a><a href="清实录道光朝实录_page569.html">569</a><a href="清实录道光朝实录_page570.html">570</a><a href="清实录道光朝实录_page571.html">571</a><a href="清实录道光朝实录_page572.html">572</a><span>...</span><a href="清实录道光朝实录_page568.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
