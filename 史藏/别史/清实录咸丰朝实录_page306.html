<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 306 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 306 页/共 502 页</h1>
    <div class="content">
○己亥。上诣凝和庙。宣仁庙拈香。　　

○谕内阁、惇郡王奕誴之第三子。著命名载澜。　　

○又谕、前因浙江通判徐徵、向都察院衙门寄递禀词等件。关涉军务。当降旨交瑞昌、周玉麒、会同秉公查办。兹据该将军学政等、讯明该员所控升任藩司晏端书、系留浙办防。并非畏避。已革安徽皖南道石景芬、被参原案。并非升任杭州府知府王有龄、妒忌怂参。王有龄、由候补知府请补首府。系有劳绩。前任浙江巡抚何桂清、并无偏私情弊。委员郑崇暄、前由筹防局调省差委。非自甯国逃回。候补同知马昂霄、查无逢迎舞弊情事。均无庸议。浙江嘉兴府通判徐徵、事不干已。辄敢列款妄诉。虽经讯明系出怀疑。尚非挟嫌诬告。惟以佐贰微员。辄寄都察院禀词。妄行呈诉。已属违例。复以劝善之言。托诸梦寐。尤为妄诞。徐徵、著即革职。以示惩儆。　　

○以候补内阁学士黄宗汉、署刑部右侍郎。　　

○赏御前行走乌珠穆沁车臣亲王彭苏克那木济勒子公爵头等台吉推岱扎布、花翎。御前行走巴林郡王木济勒旺楚克子头等台吉阿拉玛斯巴咱尔、在乾清门行走。　　

○赏殉难副都统绷阔子沙克都口□林扎布、二等侍卫。在大门上行走。　　

○伊犁参赞大臣谦亨、因病解任。以叶尔羌帮办大臣法福礼、为伊犁参赞大臣。赏库车办事大臣固庆、二等侍卫为叶尔羌帮办大臣。二等侍卫特克慎、头等侍卫。为库库办事大臣。　　

○以江苏瓜州剿贼获胜。复协领博奇、参将陈昇、把总王富来职。　　

○蠲缓伊犁、阿奇乌苏等处。被水、被雹、地亩额赋有差。　　

○喀尔喀扎萨克头等台吉棍布扎布、于东华门外瞻觐。乌珠穆沁车臣亲王彭苏克那木济勒子推岱扎布、巴林郡王那木济勒旺楚克子阿拉玛斯巴咱尔、于神武门外瞻觐。　　

○庚子。谕军机大臣等、庆祺等奏、会筹商户日捐厘捐、试办情形、请饬吉林筹办一摺。盛京兵饷。待用孔亟。库款支绌。该将军等、现拟厘捐铺税二条。权行试办。酌立章程。令店商于买货之家。照所买价值。每东钱百千、抽捐东钱一千。每粮十石、捐东钱一千。不及者以次递减。商贾铺户。则量其生意大小。分晰等第。按户逐日捐东钱数十文、至一千余文不等。两月以来。办理已有成效。此项捐输。本属权宜之计。既据该将军等奏称、该商等乐从。自应照议办理。俾盛京兵饷。稍资接济。惟不可稍有抑勒。致拂舆情。总期商贾乐输。庶可行之久远。至所称、奉天与吉林接壤。商贩货物。两省流通。请饬吉林一体办理等语。吉林地方。是否能行厘捐铺税。著景淳、体察该处情形。酌量妥办。并著庆祺等、将奉天现办章程。咨交景淳查照。俟办有端绪。再行酌拟章程具奏。将此各谕令知之。寻奏、会筹商户酌量妥办。分饬内外城遵照奉行。报闻。　　

○以内阁学士文惠、兼镶白旗汉军副都统。　　

○修葺绥远右卫官兵衙署营房。从将军成凯等请也。　　

○蠲缓湖南长沙、善化、茶陵、桂阳、巴陵、临湘、郴、宜章、安仁、九州县。上年被扰地方额赋有差。　　

○辛丑。上诣雍和宫行礼。火神庙。关帝庙、拈香。　　

○谕内阁、京师入冬以来。仅得微雪一次。农田尚未沾足。叠经降旨。设坛祈祷。亲诣大高殿拈香。并举行三坛祈雪祀典。亲诣天神坛虔祷。尚未渥沛祥霙。朕宵旰焦劳。弥深乾惕。因思清理庶狱。冀可感召天和。所有刑部、及顺天府、现审人犯。或因未经定案久羁囹圄。疾病颠连。情殊可悯。著各该衙门、督饬承审各员。速将现办各案。逐一清厘。赶紧审结。其有情节可矜。甚至含冤待白者。务即悉心研鞫。立予平反。至问徒以下轻罪人犯。以及干连待质人证。讯明后即行发落省释。毋任稽迟积压。拖累无辜。此外寻常案件。并著速行完结。以期早迓祥和。用副朕钦恤惟刑之至意。　　

○又谕、理藩院奏、三盟兵丁赏项、放给迟延、请饬查奏等语。咸丰三年九月间。赏给三盟兵丁银五千两。其昭乌达盟、应得赏项银两。据户部声称、已由德勒克色楞、派员领出。何以至今未经放给。亦未知照理藩院。其卓索图盟兵丁、应得赏银。于何时放给。著德勒克色楞、明白回奏。至该贝子领出此项银两。是否交存镶蓝旗蒙古都统衙门库内。并著连成、崇实、爱仁、巴雅尔绰克托、查明具奏。　　

○又谕、蒋霨远奏、查办保甲、及民数、谷数、未能依限办理一摺。保甲与团练相辅而行。贵州省苗教各匪。句结滋扰。曾据蒋霨远、以咸丰三年以来。办理团练。颇著成效入奏。朕方谓该抚、自已将保甲章程。实力经理。乃复以匪徒滋扰。未能清查为辞。实属不知体要。所有该省保甲事宜。著蒋霨远督饬所属。认真赶办。毋得视为具文。至每年秋收后、造报民数谷数。亦属地方应办事件。并著该抚饬属次第查办。毋许以军务藉口。任意延宕。　　

○以詹事府詹事德瑛、为内阁学士兼礼部侍郎衔。　　

○以扎萨克贝子德济特多尔济、为车臣汗协办将军。　　

○以克复安徽甯国府城。赏浙江巡抚何桂清、提督邓绍良、花翎。侍卫胡凤鸣、守备杨国正、吴再升、千总曾得胜、杨名声、都司衔申明照、巴图鲁名号。按察使庆廉、下部优叙。免道员胡元博处分。　　

○喀尔喀扎萨克贝勒巴彦巴图尔等三人。乌珠穆沁扎萨克贝勒达克丹、鄂尔多斯扎萨克贝勒额尔德呢绰克图等三人。杜尔伯特扎萨克贝子贡噶绰克坦、巴林贝子索哩雅、喀喇沁辅国公德哩克尼玛等三人。乌喇特扎萨克辅国公拉旺里克锦。阿巴噶扎萨克公衔头等台吉都噶尔布木、于神武门外瞻觐。　　

○壬寅。谕内阁、考试应封宗室。向按优平劣等第。照封爵表条例办理。道光二十四年。曾将降等给封之例酌改。以示变通。惟等第较次之员。尚有停封永不准考之例。日后即加意学习。亦无上进之路。未免过于从严。应如何酌量变通。著宗人府核议章程具奏。至向来考试章程。均系阅定试卷后。再阅马步骑射此后或改为先行看箭之处。著一并酌议具奏。　　

○又谕、廓尔喀、自咸丰二年进贡后。现又将届例贡之期。惟念该国与唐古忒构衅甫经息兵。若即令其赍进方物。远道前来非所以示体恤。所有咸丰七年廓尔喀例贡。著免其呈进一次以示朕怀柔远人之至意。　　

○又谕、赫特贺等奏详查班禅额尔德尼呼毕勒罕、所遗幼子等、签掣定拟奏闻一摺。本年十一月二十三日。驻藏大臣等、亲往布达拉山。会同哷徵阿齐图呼图克图、色哷本诺们罕、率僧俗人等唪经。由金瓶内掣出番民丹择旺结之子、拉木结旺堆嘉木参之名签。拟定为呼毕勒罕。是日天气清和。诸事祥瑞。阖藏僧俗人等、皆大欢喜。哷徵阿齐图呼图克图等、按经理称为罗布藏班第衍垂济扎克巴丹贝旺序。实为祥瑞之事。朕心实深嘉悦著赏给该呼毕勒罕大哈达一幅。珊瑚数珠一串。玉如意一柄。哷徵阿齐图呼图克图哈达一幅。嵌玉如意一柄。色哷本诺们罕哈达一幅。嵌玉如意一柄。交该大臣等、转行晓谕该哷徵阿齐图呼图克图等、及阖藏喇嘛。著该呼毕勒罕妥为护持。以副朕广兴黄教之至意。　　

○癸卯。以湖南官军剿除崇通贼匪出力。赏候选道王鑫、按察使衔。留湖北以道员简用。　　

○以克复安徽潜山县城及无为州等处剿贼出力。赏都司马昇平、张成伍、守备郑昌、巴图鲁名号。道员李鸿章、王梦龄、按察使衔。道员恩保、知府李元华知州萧汝蘅、陈洪绪、守备向心照等、花翎。知州史元章等、蓝翎。余升叙有差。　　

○以四川马边厅堵剿夷匪出力。赏同知史致康、副将庆龄、守备柏昌怀、花翎。千总董廷弼等、蓝翎。余升叙有差。　　

○予安徽桐城伤亡都司谢贤达、潜山阵亡外委夏凤台、祭葬世职。　　

○以安徽绅民协剿出力。免潜山县、节年未完额赋。永广文武学额各三名。　　

○蠲缓安徽定远、五河天长、合肥、舒城、庐江、颍上、怀远、凤阳、凤台、阜阳、霍邱、寿、六安、霍山、泗、盱眙、滁、全椒、来安、太和、灵璧、含山、二十三州县。被灾被扰庄屯。本年额赋有差。　　

○展普济堂、功德林、粥厂两月。并发给应赏银各一千两。　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰十二月甲辰谕内阁、湖南省自曾国藩统师东下。即筹备船炮。接济大军。甚资利用其经费均由在局绅士捐办。业经骆秉章奏请奖励降旨加恩。兹据胡林翼奏、上年春初。水师回驻武昌。汉阳战舰无多。经骆秉章督饬船炮各局。设法补救。水师得以复振。其接济胡林翼军营战舰三百余只。并运解火药炮子及一切军械为数甚多均系该省官绅董办实能尽力筹谋不分畛域。所有湖南总局司道大员、并绅局委员、前次未经保奏者。著骆秉章再行择尤保奏。以奖勤劳。　　

○又谕、英桂奏、漕粮徵兑稍迟、请俟来春冰泮启行一摺。本年河南省被旱被蝗较广。收成歉薄。徵兑稽时。漕船节逾冬至。尚未全行到次。现因天寒冻阻。不能即行北上。所有河南省本年漕粮。著准其于今冬兑齐。俟来春冰泮开行。仍著该抚严饬催提。务于明年三月前一律抵通。毋稍迟误。　　

○谕军机大臣等、官文、胡林翼奏、收复湖北五州县、并九江焚毁贼船、大获胜仗一摺。楚北官军。自攻克武汉黄三郡后。连次收复大冶、兴国、蕲州、蕲水、广济城池。杨载福等、率领水师。直抵九江。大获胜仗。该逆弃垒入城。九江以上之贼船。片帆不返。胡林翼、复饬参将鲍超、由北岸趋小池口。以瞰九江对岸。统归都兴阿节制。如果江西内湖水师。力能会合。则浔城不难即拔。前据曾国藩等奏、该省各路军情。似有起色。并称、刘于淳驻樟树镇。彭玉麟驻吴城镇。上下游水营。均能得力。现在楚兵叠胜。机会可乘。亟宜激励将弁。由湖出江。与杨载福、都兴阿、水陆之师。两路夹攻。俾九江贼匪。应接不暇。而克复后、亦不致内窜各郡。勿得专恃客兵。为株守待援之计。致误事机。将此由六百里谕令知之。　　

○又谕、邵灿、庚长奏、捻匪偪营、请饬拨察哈尔马队来徐一摺。据称、捻匪李月等、句结张乐行等股三万余人。阑入徐境。吏荣椿、伊兴额、接战未能得手。该匪旋抵瓦口。围攻营盘。势甚危迫。徐州马队。仅吉林余丁两起。不敷抵御等语。徐州地方紧要。现在捻匪围偪营盘。势极鸱张。必须添拨马队。以资冲突。著桂良、双锐、即在景州防堵官兵内、抽拨察哈尔马队官兵五百名。交副都统德勒格尔统带。驰往徐州。会同史荣椿进剿。毋稍迟误。将此由五百里各谕令知之。　　

○又谕、本日据邵灿等奏、徐州营盘、被贼环偪、请饬调马队助剿一摺。徐州官军。出境剿贼。屡获胜仗。惟兵力究属单弱。现在匪首李月、句结张乐行等、阑入徐境。史荣椿等、迎剿未能得手。退营固守。徐州为南北重镇。断不可稍有疏虞。英桂现驻亳州。著即就近酌拨劲旅。无论马队步队。拣派得力将弁。星夜驰往助剿。或即令袁甲三、带兵赴徐援应。并著英桂体察情形。迅速办理。毋稍迟误。将此由六百里谕令知之。　　

○又谕、官文、胡林翼奏、请饬购炮、并加解火药等语。湖北水师。剿办贼匪。自粤东运到夷炮六百尊。攻剿甚为得力。现需再为购运。著叶名琛、即饬购办四百斤以上夷炮三百尊。五百斤以上夷炮二百尊。六百斤至七百斤夷炮二百尊。八百斤以上夷炮五十尊。千斤至一千五百斤夷炮五十尊。统于来年春夏间。迅速由湖南运至武昌。听候调用。并著吴振棫、谭廷襄、骆秉章、于四川陕西湖南三省。每月仍遵前旨。各解火药三万斤外。四川、陕西、按月各加解火绳三万盘。鸟枪擡枪铅子各一万斤。湖南按月加解生铁熟铁合膛炮子十万斤。委员赶解胡林翼军营以济要需。毋稍延误。将此由五百里各谕令知之。　　

○免科尔沁扎萨克冰图郡王口□林沁扎勒赞御前差使。喀尔喀镇国公班达尔多尔济乾清门差使。俱在外廷行走。　　

○予湖北武昌阵亡千总罗光台、外委汤日照、胡有才、彭其志、朱载光、留致祥、祭葬世职。　　

○停蒙古喀喇沁地方开采金矿。从热河都统英隆请也。　　

○蠲缓浙江仁和、钱塘、海甯、富阳、余杭、临安、新城、于潜、昌化、嘉兴、秀水、嘉善、海盐、平湖、石门、桐乡、乌程、归安、长兴、德清、武康、安吉、孝丰、临海、黄岩、太平、甯海、天台、建德、淳安、遂安、寿昌、桐庐、分水、慈溪、奉化、山阴、会稽、萧山、诸暨、余姚、上虞、新昌、嵊、仙居、金华、兰溪、东阳、义乌、永康、武义、浦江、汤溪、西安、龙游、江山、常山、开化、丽水、缙云、青田、松阳、遂昌、云各、景甯、六十五州县。暨杭严、嘉湖、台州三卫。被水被旱被蝗被潮庄屯。本年额赋有差。　　

○蠲缓浙江仁和、海沙、鲍郎、芦沥、杜渎、五场。江苏横浦、浦东、袁浦、青村、下沙头、下沙二三六场。被旱灶地。新旧额赋有差。　　

○乙巳。谕军机大臣等、有人奏、直隶乐亭县知县尤其胜、于大清河、老母沟二处、所到粮船。除照例收税外。每只索钱一百千。方许售卖。致粮价日形腾贵。该县历年海税。仅解银十余两。余皆侵吞入己。徵收地粮。以银折钱。旗租、每两折东钱十七千有奇。民租、每两折东钱。十八千有奇。概不准搭交钞票。小民有不遵者。锁押责追。并以修永平府考棚为名。派令绅民捐钱三千余千。尽行私吞。该县烧锅十余处。按季索取陋规各等语。此等贪污不职之员。大为地方之害。若不严行惩办。何以肃吏治而儆官邪。著桂良逐款查明。据实严参。按律惩办。毋稍疏纵。　　

○以故叶尔羌辅国公迈玛特热依木沙子、迈玛特爱里袭爵。　　

○盛京兵部侍郎联奎、因病解任。以都察院左副都御史讷尔济、为盛京兵部侍郎。　　

○以浙江盐运使杨裕深、暂署布政使。　　

○喀什噶尔办事大臣文永、因病解任。赏喀喇沙尔办事大臣裕瑞、二等侍卫。为喀什噶尔办事大臣。通政使司参议奎栋、二等侍卫。为喀喇沙尔办事大臣。　　
</div>
    <div class="pagination">
<a href="清实录咸丰朝实录_page305.html">上一页</a><span>...</span><a href="清实录咸丰朝实录_page301.html">301</a><a href="清实录咸丰朝实录_page302.html">302</a><a href="清实录咸丰朝实录_page303.html">303</a><a href="清实录咸丰朝实录_page304.html">304</a><a href="清实录咸丰朝实录_page305.html">305</a><span class="current-page">306</span><a href="清实录咸丰朝实录_page307.html">307</a><a href="清实录咸丰朝实录_page308.html">308</a><a href="清实录咸丰朝实录_page309.html">309</a><a href="清实录咸丰朝实录_page310.html">310</a><a href="清实录咸丰朝实录_page311.html">311</a><span>...</span><a href="清实录咸丰朝实录_page307.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
