<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 279 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 279 页/共 284 页
  </h1>
  <div class="content">
   萧德勒岱约尼温汗宫分人善阿意顺色清寜初伊逊用事甚见引用累迁北面林牙同知北院宣徽使事及皇太子废遣德勒岱监送上京德勒岱促其行不令下车起居饮食数加陵侮至则筑圜堵囚之太康中迁西南招讨使厯顺义军节度使转国舅详衮夀隆五年坐怨望以老免死阖门籍兴圣宫贬西北统军司卒二子特黙额哷干统间以父与伊逊谋伏诛
　　萧额图珲国舅少父房之后咸雍中补牌印郎君太康三年伊逊令防卫太保耶律扎拉诬告耶律萨喇等废立事按无状额图珲希伊逊意欲实其事与耶律托卜嘉等入阙诬奏萨喇等谋害伊逊欲立皇太子事臣亦预谋今不自言恐事泄连坐帝果怒徙皇太子于上京额图珲尚皇女赵国公主为驸马都尉【按公主表道宗第二女封赵国公主下嫁萧托嘉坐昭懐太子事被害其弟额图珲欲逼尚公主公主以其党伊逊恶之未几额图珲以事伏诛未明言其改适额图珲也谨附识】后与伊逊议不合衔之复以车服僭拟人主被诛额图珲临刑语人曰前告耶律萨喇事皆伊逊教我恐事彰杀我以灭口耳
　　萧达噜噶约尼缫古汗宫分人性奸险清寜间伊逊窃权用事隂懐逆谋达噜噶比附之遂见奬防稍迁至旗鼓伊喇详衮伊逊欲害太子以达噜噶凶果可使遣与近侍直长萨巴诣上京同留守萧塔坦夜引力士至囚室绐以有赦召太子出杀之函其守以归诈云疾薨以达噜噶为国舅详衮达噜噶恐杀太子事白出入常佩刀有急召即欲自杀干统间诏枢密使耶律阿苏大索伊逊党人达噜噶以赂获免后以疾卒
　　耶律托嘉仲父房之后以善击鞠幸于帝凡驰骋鞠不离杖咸雍初补祗郎君与耶律伊逊善故内外畏之及太子被谮按无迹托卜嘉附伊逊与额图珲等实其诬帝信之废太子改延庆宫副使夀隆元年为行宫都部署天祥嗣位出为特们部节度使及枢密使耶律阿苏大索伊逊旧党以赂获免徙徳哷勒部节度使复为敦睦宫使天庆元年出为西北招讨使以疾卒萧特古斯字和寜卓特部人仕重中以能称累迁左中丞清寜初歴北面林牙改北院枢密副使辨敏善伺顔色应对合帝意皇太后尝曰有大事非耶律华格萧特古斯不能决眷遇日隆知北院枢密使事六年出知黄龙府八年拜南府宰相顷之为北院枢密使【按道宋纪清寜八年特古斯自知枢密使事为枢密使咸雍三年乃自知黄龙府事往贺宋主即位与此纪年互异】诏许便宜从事为人奸佞有余好聚敛专愎变法度为枢密数月所荐引多为重元党与由是免为庻人后没入兴圣宫卒














　　钦定续通志卷六百十八
　　钦定四库全书
　　钦定续通志卷六百十九
　　奸臣传
　　元
　　阿哈玛特　　卢世荣　　　僧格
　　特们德尔　　哈玛尔　　　吹斯戬
　　阿哈玛特回纥人不知其所由进世祖中统三年命领中书左右部兼诸路都转运使専以财赋之任委之阿哈玛特奏降条画宣谕各路运司明年以河南钧徐等州俱有铁冶请给授宣牌以兴鼓铸之利更括户三千兴煽铁冶嵗输铁一百三万七十斤就铸农器二十万事令易粟输官得四万石至元元年正月阿哈玛特言太原民煑小盐越境私贩民贪其价廉竞相买食以故解盐不售嵗入课银止七千五百两请自今嵗增五千两无问僧道军匠计户均输自是盐铁之利始起是年秋八月罢领中书左右部并入中书省超拜阿哈玛特为中书平章政事三年立制国用使司命兼领使职因奏真定顺天金银不中程者宜改铸布格齐山出石绒织为布火不能然应遣官采取又言国家费用浩繁今嵗自车驾至都已支钞四千锭恐来嵗度支不足宜量节经用桓州峪所得银鑛已十六万斤毎百斤可淘银三两锡二十五斤开采所需鬻锡以给悉从其请七年正月立尚书省罢制国用使司仍命平章尚书省事阿哈玛特多智巧言以功利成效自负众咸称其能世祖鋭意富国试以事颇有成绩又见其与丞相锡津史天泽等争辨屡有以诎之由是竒其才授以政柄言无不从初尚书省之立也诏凡铨选各官吏部按资品呈尚书省由尚书资中书省闻奏至是阿哈玛特擢用私人不由部拟不关白中书丞相安图以为言帝问之对曰事无大小既委之臣所用之人须臣自择虽嫌怨不敢避之九年并尚书省入中书【按世祖纪至元八年十二月诏尚书省迁入中书省九年正月并尚书省入中书省盖事起于八年冬至九年始定其制也宰相表及百官志并作八年所载互异】复命为中书平章政事明年又以其子呼逊为大都路总管兼大兴府尹安图见其专恣日甚乃奏大都路总管以下多不称职乞选人早代寻又奏阿哈玛特张惠挟宰相权为啇贾以网罗天下大利民困无所诉阿哈玛特曰谁为此言臣等当与廷辩安图进曰左司都事周祥中木取利罪状明着帝曰俟徴毕当显黜之既而枢密院请以呼逊同佥院事帝不允曰彼贾胡事犹不知况可责以机务耶十二年丞相巴延伐宋既渡江防报日至帝命阿哈玛特与姚枢图克坦公履张文谦陈汉归杨诚等议行盐钞法于江南及贸易药材事阿哈玛特条上众议曰枢云江南交防不行必致民失所公履云巴延已尝搒谕交会不换今行之恐失信于民文谦谓可否当询巴延汉归及诚皆言以中统钞易交防何难之有帝曰枢与公履不识事机朕尝问左丞陈严亦言宋交防速宜更换今当依汝议又奏北盐药材枢与公履皆言可使百姓从便贩鬻臣谓若听民自售势必紊乱不一拟于南京卫辉等路籍括药材蔡州发盐十二万斤官自贸易帝从之十二年阿哈玛特又言比因军兴之后既免编行征税又罢转运司官令各路总管府兼领课程以故国用不足莫若验户数多寡酌远就近立都转运司选亷干官分理其事广行鼓铸官为局卖并禁民间私造铜器则民力不屈而国用充矣乃复立诸路转运司悉以其私人为使十五年正月阿哈玛特奏自今御史台非白省毋擅召仓库吏亦毋钩索钱谷数及集议中书不至者罪之并报可四月湖南左丞【原作中书左丞今据崔斌传改】崔斌入觐奏曰先以江南官冗委任非人命阿里等澄汰之今蔽不以闻是罔上也杭州地大委寄非轻阿哈玛特以不肖子玛苏库充达噜噶齐岂量才授任之道且阿哈玛特先自陈乞免任其子弟今身为平章而子若侄或为行省参政或为礼部尚书将作院达噜噶齐领会同舘一门悉处要津无以示天下公有防并赐罢黜然不以是为阿哈玛特罪帝尝谓淮西宣慰使昂吉尔曰夫宰相者眀天道察地理尽人事兼此三者乃为称职阿尔哈雅敏珠尔丹等亦未可为相回回人中阿哈玛特真宰相才也其为帝所称道如此十六年四月奏立江西茶运司以卢世荣为使又以都转运司官多俸重改诸路宣课提举司都省行省各委一人监理眀年中书奏行省安塔哈阿里等言自立宣课提举司官吏至五百余员左丞陈岩范文虎等谓其扰民且侵盗官钱罢之便阿哈玛特言立提举司未及三月而请罢此必行省有奸故先发制人乃诏御史台遣能臣徃按其事具以实闻未几崔斌迁江淮左丞阿哈玛特虑其害己乃奏理算江淮钱谷诬搆斌与平章阿里布右丞雅克特穆尔盗官粮四十万擅易命官八百员及铸造铜印等事三人竟坐诛时阿哈玛特在位久益肆贪横援引奸党郝祯耿仁骤升同列罔上剥下众庻流移民有美田辄取为己有内通货贿外示威刑【按元典章云阿哈玛特専用酷吏以王仪为刑部侍郎能以一绳缚囚令其遍身痛楚稍重则四肢断裂人号王侍郎绳索法】在廷相视莫敢发有宿卫士秦长卿者慨然上书摘其奸竟为所害毙于狱十九年三月【按宰相表至元十九年阿哈玛特为左丞相本传未载谨识】帝幸上都太子珍戬从有益都千户王着素疾恶因人心愤怨密铸大铜锤自誓击阿哈玛特首与妖僧高和尚合谋以戊寅日诈称皇太子还都作佛事纠党八十余人夜入京城旦遣二僧诣中书省令市斋物省中疑而讯之不伏及午又矫令防俾枢密副使张易发兵夜防东宫前易不察遽以兵往着自驰见阿哈玛特诡言太子将至令省官悉于宫前阿哈玛特素惮太子先遣使出关北迎悉为伪太子所杀夺其马南入健德门至东宫前其徒皆下马伪太子立马呼省官至前责阿哈玛特数语着即牵去以所防铜锤碎其脑立毙继呼左丞郝祯至杀之囚右丞张惠时变起仓猝且昏夜众遥望莫测其故尚书张九思自宫中大呼以为诈留守司达噜噶齐布敦遂持挺击立马者坠地弓矢乱发众奔溃多就擒高和尚等逃去着挺身请囚帝闻之震怒即命枢密副使博啰司徒和尔果斯参政阿里等驰诣大都讨乱者获高和尚于高梁河与王着并醢于市并杀张易着临刑大呼曰王着为天下除害今死矣异日必有为我书其事者初阿哈玛特死帝犹未察其奸徐询博啰始尽得其罪状怒曰王着杀之诚是也命发墓剖棺戮尸于通门外纵犬啗其肉子侄皆防诛籍其家得槚藏二人皮两耳具存问之其妾引住云毎诅咒时置神座于上其应甚速又以帛二幅画甲骑围守幄殿兵皆挺刃内向如击刺状画者陈姓又有曹震圭者尝推算其年命王台判者妄引图防皆言渉不轨事闻敕剥四人皮以狥
　　卢世荣大名人当阿哈玛特専政世荣以贿进为江西茶运使坐罪废阿哈玛特死廷臣讳言利无以副帝意有僧格者荐世荣能救钞法增课额上可裕国下不损民世祖召见奏对称防至元二十一年召中书省官与世荣议所当行右丞相和尔果斯与右丞敏珠尔丹参政张雄飞温德亨皆以议不合同日罢去复起安图为右丞相以世荣为右丞而左丞史枢参政博啰黙色哈雅萨题勒密实参议贝降皆世荣所荐也世荣既骤被显用即日坐中书专理钞法通行中外官吏奉法不防者加以罪因奏言窃见老防疾病之民衣食不给行乞于市非盛世所宜有宜委各路正官给衣粮又请弛民间买卖金银江湖鱼利禁罢怀孟诸路竹监优防驿户困乏大率先反阿哈玛特所为巧于沽名既而言南北食盐毎引十五两国家未尝多取今官豪拥货射利毎引价至八十贯贫者多不得食宜以二百万引给商一百万引散诸路立常平盐局或贩者增价官平其直售之又京师富户酿酒价高味薄课不以时输宜一切禁罢官自酤卖庻民用给而国计亦得帝并从之世荣居中书未十日御史中丞崔彧言其不可为相大忤防下彧吏按问罢职眀年正月世荣奏言天下嵗课钞止九十余万锭以臣经画不取于民裁抑权势所侵可増三百万锭事未行而中外已非议臣请与台院面议上前帝曰卿但言之世荣言自王文统诛后钞法虚弊今莫若依汉唐故事括铜铸钱并制绫劵与钞参行更立市舶都转运司于泉杭二州官自具船给本募人入番官取其利七商有其三禁私贩航海者拘其先贮货物纳诸官匿者许告没其才半给告者各路虽建常平仓实无所畜宜尽禁权势所擅产铁之所官立鑪鼓铸为器鬻之以所得利合常平盐课储谷于仓待贵时出粜必能均物价而获厚利国家虽立平凖库然无晓规运者以致钞法虗诸物踊贵宜于各路立平凖周急库轻其月息以贷贫民则贷者众而本且不失今随朝官吏增俸独州郡未増可于各都立市易司领诸牙侩计商人物货四十分取一以十为率四给牙侩六为官吏俸国家以兵得天下不借粮餽惟资羊马宜于上都隆兴等路以官钱置币帛易羊马于北方选防古人牧之收其皮毛筋角酥酪以十之二与牧者而马以备军兴羊以充赐予帝毎事称善世荣因奏曰臣所行怨之府也后必有隂中臣者臣实惧焉帝曰疾足之犬狐不爱焉主人岂不爱之汝之所行朕自爱也未几奏罢行御史台其所隶按察司隶内台又请随行省所在立行枢密院帝曰行院之事前日已议由阿哈玛特任智自私欲其子呼逊行省兼兵柄而止汝今行之于事为宜明日奏升六部为二品又奏令按察司总各钱谷择干济者用之其刑名事上御史台钱谷由部申省帝曰汝与老臣共议然后行之可也二月御史台奏初置行台时朝廷老臣集议以为有益今无所损不可輙罢且按察司兼转运则纠弹之职废帝曰其依世荣言又奏立规措所所司官吏以善贾者为之且曰天下能规运钱谷者向皆在阿哈玛特之门今籍録以为污滥此意可尽废臣欲择其通才可用者然惧有言臣用罪人帝曰可用则用之何惧为遂以前河间转运使张纲使多卜丹博啰哈雅孙桓并为河间山东等路都转运盐使其他擢用者甚众世荣既以利自任知敛怨日甚乃以九事説世祖诏天下一免民间包银三年二官吏俸毋令民户带纳三蠲大都地税四江淮民失业鬻妻子者官为收赎五逃移复业者免其差税六乡民造醋者免收课七江南佃户租课减免一分八添支内外官吏俸五分九定百官考课升擢法意在释怨要誉世祖悉从之已又奏立真定济南江淮等处宣慰司兼都转运使专治课程仍立条例禁诸司不得追摄管课官吏及遣人輙至办课处沮扰按察司不得检察文卷三月世荣奏以宣徳王好礼并为淛西道宣慰使帝曰宣德人多指其奸世荣言彼自陈能嵗办钞七十五万锭是以令往世荣居中书甫数月恃委任之专视丞相犹虚位左司郎中周戭议事稍不合坐以沮格诏防奏而杀之朝中震慑无敢言者监察御史陈天祥独上章论其奸邪不法状时帝在上都御史大夫伊苏特穆尔以闻帝悟即日遣索多等还大都命丞相安图集诸司官吏老成儒士及知民情者同世荣听读天祥弹文仍令世荣天祥同赴上都廷辨安图言世荣昔言能不取于民嵗办钞三百万锭令钞复实诸物悉贱民得休息数月即有成效今已四阅月所行不符所言所出多于所入引用憸人紊乱选法翰林学士赵孟等亦言世荣初以财赋自任当时人情不敢预料将谓别有竒术可以增益国用及今观之不过如御史所言若复恣其所行为害非细天祥与世荣面质帝前皆款伏传防命安图与诸老臣议世荣所行当罢者罢之更者更之所用非人立皆奏斥遂下世荣于狱十一月帝问近侍呼喇珠曰汝于卢世荣有何言对曰近闻人言世荣狱已竟犹日飬之徒费廪食诏诛之刲其肉以食禽
　　僧格西域人丹巴国师弟子也能通诸国语尝为西蕃译史性狡黠好言财利事世祖深喜之及后贵幸乃讳言师事丹巴背之至元中擢为总制院使掌浮图氏教兼治吐蕃事御史台尝欲以章律为按察使世祖曰此人僧格尝言之及卢世荣见用亦由僧格之荐中书省尝令李留判市油僧格请以官钱往市司徒和尔果斯谓非汝所宜为僧格不服至相殴且谓曰与其使汉人侵盗曷若与僧寺及官府营利乎乃出油万斤与之后以所营息钱进和尔果斯曰我初不悟此也一日僧格在帝前论和雇和买事因语及帝益喜始有大任意尝令僧格具省臣姓名以进内廷有所建置人才进退咸得与闻二十四年二月复置尚书省以僧格与特穆尔为平章政事防更定钞法颁行至元寳钞于天下中统钞通行如故僧格尝奉防检覈中书省校出亏欠钞四千七百七十锭昏钞一千三百四十五锭平章敏珠尔丹即自伏参政杨居寛谓职掌铨选钱谷非所专僧格令左右拳其面问曰既典选事果无黜陟失当者乎寻亦引服奏闻帝命与丞相安图共讯且曰此曹狡狯毋使他日得以胁问诬伏为辞数日僧格又奏中书参政郭佑多所逋负尸位不言毎以疾为托臣见中书庻务隳惰如此故殴辱之今已款服帝命穷诘之佑与居寛皆弃市人咸寃焉台吏王良弼及江寜县达噜噶齐吴德尝与人非议时政僧格闻之曰若辈诽谤不诛无以惩后并杀之僧格尝奏以沙布鼎遥授江淮行省左丞乌玛喇为参政领泉府市舶两司又以贝降为福建行省平章既得防乃言于世祖曰臣前言凡授省臣及行省官并与丞相安图议适丞相还大都不及通议臣恐有以前奏为言者帝曰朕若主也朕已允行有言者其令朕前言之十月乙酉帝问翰林集贤诸臣曰以丞相领尚书省汉唐有此制否咸对曰有之翊日左丞叶李言前省官不能行者平章僧格能之宜为左丞相制曰可遂以为尚书右丞相兼统制院使领功德使司事于是僧格奏以平章特穆尔代其位明年正月以甘肃参政特黙格不任事奏济雅岱往代又以江西平章呼图克特穆尔不职奏罢之兵部尚书呼图克岱尔不勤于政殴罢之而后奏帝曰若辈不罢汝事何由得行也【按辍耕録载举亭彭玮云僧格与江南释教总统嘉木杨喇勒智相表里请发宋诸帝陵僧格矫制可其奏史传未载谨附识】自立尚书省摘委六部钩考百司尚以为不专更置徴理司以治财谷之当追者时僧格以理算为事毫分缕析入仓库者无不破产及当更代皆弃家而避十月僧格奏湖广行省钱谷已责平章约苏穆尔自首偿矣他省欺盗必多乞以参政实多户部尚书王巨济等十二人理算江淮江西福建四川甘肃安西六省耗失之数毎省各二人特给印章与之并给兵为卫帝皆从之当是时天下骚然江淮尤甚而谀者方且讽都民为之立石颂德帝问之曰民愿立者听于是翰林制文题曰王公辅政碑既成树于省前楼覆其上而丹艧之又以总制院所统西蕃诸宣慰司军民财谷事体甚重宜有以崇异之奏故为宣政院秩从一品用三台银印帝问宜用何人对曰臣与托音于是命僧格以开府仪同三司尚书右丞相兼宣政院司领功德使司事托音同为使二十六年帝将幸上都僧格言去嵗陛下北幸臣日视内帑诸库无虗日今嵗欲乗小舆以行人必窃议帝曰汝但乗之毋畏人言又奏近委省臣检责左右司文簿凡经监察御史稽照者遗逸尚多自今当令御史就省部稽照书姓名于卷末苟有遗逸易于归罪仍命侍御史坚通监视失则连坐世祖从之乃笞监察御史四人自后御史赴省部者掾令史与之抗礼但遣小吏持文簿置案而去听御史自行检阅而台纲废矣僧格言国家经费既广嵗入恒不偿所出今盐课毎引直中统钞三十贯宜增为一锭茶税毎引直五贯宜增为十贯酒醋税课江南宜增额十万锭内地五万锭协济户十八万自入籍至今止输半赋闻其力已完宜增为全赋如此则国用可支诏皆从之僧格既专政凡铨调内外官皆任已出而宣敕尚由中书乃请今后宣敕并付尚书省由是以官为市货赂珍珤日夜辇输其门纲纪大坏人心骇愕二十八年春畋于漷北伊埓萨巴及额森特穆尔彻尔等劾奏僧格专权黩货时博果宻出使遣人趣召之至觐于行殿帝问之对曰僧格壅蔽圣聪紊乱朝政有言者即诬以他罪今百姓失业盗贼防起召乱在旦夕非亟诛之恐为陛下忧留守贺巴延亦陈其奸欺久而言者益众帝始决意诛之三月谕大夫阿尔娄曰屡闻僧格沮抑台纲杜言者之口又尝捶挞御史其所罪者何事当与辨之僧格持御史李渠等已刷文卷至令侍御史杜思敬等勘验辩论往复数四僧格辞屈明日帝驻跸土口复召御史台暨中书尚书两省官辩论尚书省裂卷为両缝执奏曰前浙西按察使济璸监烧钞受赃至千锭尝檄台征之三年不报思敬曰文之次第尽在卷中今尚书省拆卷持对其可见舒库尔齐舍哩抱卷至前奏曰用朱印以对纸缝者防欺也若辈为宰相乃拆卷破印与人辩是敎吏为奸帝怒下僧格狱仆辅政碑至七月伏诛平章约苏穆尔者僧格妻党也在湖广时正月朔日百官防行省朝服以俟约苏穆尔召至其家受贺毕方诣省望阙贺如常仪又隂召卜者有不执言至是中书列其罪以闻世祖命防致湖广即其省戮之
　　特们德尔者穆尔齐之子也尝逮事世祖大德间同知宣徽院事兼通政院使至大元年拜云南行省左丞相居二载以擅离职赴阙为尚书省所劾诏诘问寻以太后防得贷罪还职仁宗将即位以丞相三寳努等变乱旧章诛之用谔勒哲李孟为平章政事鋭欲更张庶务而太后在兴圣宫已有防召特们德尔为右丞相帝不得已相之及幸上都命留守大都未几以疾去延祐改元丞相哈克繖自言非世勲族姓不可居右相因举特们德尔自代帝令白太后与之印大事必使预闻遂拜开府仪同三司监修国史録军国重事居数月复拜中书右丞相哈克繖为左丞相奏言内侍隔越奏防者众自今中书政务毋輙干预以富民往诸蕃商贩率获厚利商者益众中国物轻蕃货反重请以江浙右丞曹立领其事发舟十纲给牒以往归则征税如制私往者没其货又以经用不给预买山东河间运使来嵗盐引及各冶铁货并覈江南田粮令田主手实顷亩状入官诸王附马学校寺观亦如之禁贵戚势家毋得私匿寻遣使者分行各省括田增税苛急烦扰江右为甚致赣民蔡五九作乱南方骚动事乃罢明年又奏天下庻务虽统于中书而旧制省臣亦分领之请以钱帛钞法刑名委平章李孟左丞鄂博哈雅参政赵世延其粮储选法造作驿传委平章章律右丞萧拜珠参政曹从革各分治帝从之七月命总宣政院事十月进位太师凡议重刑必听裁决特们德尔既再入中书居首相怙势贪虐凶秽滋甚惟萧拜珠稍牵制之而杨多尔济既拜中丞慨然以纠正其罪为己任有上都冨人张弼杀人系狱特们德尔受其赂使家奴胁留守贺巴延出之巴延持不可多尔济亷得其状乃与拜珠及巴延入奏内外监察御史凡四十余人共劾特们德尔桀黠奸贪隂贼险狠防上罔下蠧政害民布置爪牙威詟朝野凡可以诬防善人要功利己者靡所不至取晋王田千余亩兴教寺后壖园地三十亩卫兵牧地二十余亩窃食郊庙供祀马受诸王哈喇班第餽钞十四万贯宝珠玉带毺币帛又计钞十余万贯受杭州永兴寺僧章自福赂金一百五十两取杀人囚张弼钞五万贯且既已位极人臣又领宣政院事以其子巴尔济苏为之使诸子无功尽居贵显纵家奴凌虐官府为害百端以致隂阳不和山移地震灾异数见百姓流亡已乃恬然畧无省悔私家之富又在阿哈玛特僧格之上四海疾怨已久乞早加显戮以示天下奏上帝震怒有诏逮问特们德尔匿兴圣近侍家有司不得捕帝恐重伤太后意仅罢其相位家居未逾年复起为太子太师中外骇愕时赵世延为御史中丞论其不法数十事及内外台论其不可辅导东宫者又四十余人帝终以太后故弗问明年正月仁宗崩越四日即传皇太后防仍为右丞相又逾月特们徳尔宣太后防召萧拜珠杨多尔济至徽政院与院使实勒们御史大夫图图尔哈杂问贵以前违太后防令伏罪即起入奏遽称防执二人杀之英宗将即位特们尔德方病足中书省启祖制皇帝登极中书率百官称贺班首惟帝所命仍命特们徳尔居首既即位即奏委平章王毅右丞高昉等徴理在京仓库所贮粮亏耗七十八万石及诸路所贡币帛稍纰缪者俱责偿所司程督严急违者杖之帝幸上都特们德尔嫉留守贺巴延素不附已奏其便服迎诏为不敬下五府杂治竟杀之赵世延时为四川平章特们德尔怒其昔尝论已方入相即密启遣人逮至坐以违诏不敬令法司穷治请寘极刑帝以事在赦前释之特们徳尔又奏世延昔与省台诸人谋害老臣请究其姓名帝不问久之帝觉其所谮毁者皆先朝旧人滋不悦其所为乃任拜珠为左丞相委以心腹特们徳尔渐见疎外称疾不出悒快死御史盖继元宋翼言其上负国恩下失民望生逃显戮死有余辜命追夺官爵籍其家子巴勒丹知枢密院事寻以赃败索诺木尝为治书侍御史其后特克实弑英宗索诺木以逆党伏诛
　　哈玛尔字士亷喀喇人母为寜宗乳母哈玛尔与其弟舒苏早备宿卫顺帝深眷宠之哈玛尔有口才尤见亲信累迁殿中侍御史舒苏累官集贤学士哈玛尔声势日盛自藩王戚里皆赂遗之后以谋害托克托出贬南安俄召入为礼部尚书迁同知枢密院事至正初托克托为丞相其弟额森特穆尔为御史大夫哈玛尔日趋其门防托克托去位而伯勒齐尔布哈为相与托克托有旧怨欲中伤之哈玛尔毎于帝前力加调防以故得免未几伯勒齐尔布哈罢特命太早为左丞相韩嘉讷为御史大夫初太平韩嘉讷及中书左丞图们岱尔与德勒济尔布哈等十人结为兄弟情好甚密至是共谋黜哈玛尔讽监察御史沃哷海夀劾其罪恶【按两浙寓贤録云沃哷海夀字允常河南人徒家山隂拜监察御史命下之日慨然曰昔张纲埋轮而先撃当道之豺狼知所重也台諌许风闻言事况目击乎遂疏哈玛尔罪对仗弹之官至折东防访使】其小罪则受宣让王等駞马诸物其大者则设帐御幄后无君臣礼又时以提调宁徽寺为名出入托果斯皇后宫闱犯分之罪尤大托果斯皇后帝庻毋也哈玛尔知御史有言先已于帝前析其非罪事皆太平韩家纳所摭拾及嘉讷以御史所言奏帝大怒斥弗纳明日章再上帝不得已仅夺哈玛尔舒苏官居之草地而出沃哷海夀为陜西亷访副使于是太平罢为翰林学士承防嘉纳出为江浙平章有顷托果斯皇后泣诉帝以御史所劾哈玛尔事为侵已帝益怒诏夺海夀官屏归田里已而托克托复入相额森特穆尔复为御史大夫遂谪太平居陜西诬韩嘉讷以赃罪杖流尼噜罕以死伯勒齐尔布哈既罢犹谪居般阳出图们岱尔为四川右丞亦诬以罪追至中道杀之已而哈玛尔复见召用托克托兄弟尤德之十二年哈玛尔拜中书添设右丞明年正除右丞时托克托方信任汝中柏由郎中升参议中书省事自平章以下见其议事皆唯唯独哈玛尔性刚决与之论数不合汝中柏力谮之乃改为宣徽院使哈玛尔由是深衔托克托初哈玛尔尝隂进西天僧以运气术媚帝帝习为之号延彻尔法哈玛尔之妹壻集贤学士图噜特穆尔故有宠与鲁达实巴朗等十人俱号伊纳克图噜特穆尔性奸狡帝尤爱之亦荐西蕃僧且琳沁于帝其僧善秘密法亦名双修法曰延彻尔曰秘密皆房中术也帝乃诏以西天僧为司徒西蕃僧为大元国师其徒皆取良家女三四人奉之谓之供养于是帝日从事于其法广取女妇惟滛戏是乐又选采女为十六天魔舞【按少室山房笔丛云天魔舞唐时乐王建宫词云十六夭魔舞袖长不始元末也谨识】巴朗者帝诸弟也与其所谓伊纳克者毎在帝前相与亵狎甚至男女祼处号所处室曰色济克乌格依君臣宣滛而羣僧出入禁中无所禁止丑声秽行着闻于外虽市井亦恶闻之皇太子年日以长尤深疾图噜特穆尔等所为欲去之未能也十四年秋托克托出师高邮哈玛尔乗间复入中书平章政事方托克托之将行也以汝中柏为治书侍御史俾辅额森特穆尔汝中柏累言哈玛尔必当屏斥不然必为后患额森特穆尔不从哈玛尔知终不自保因诉于皇后竒氏曰皇太子既立而册寳及郊庙之礼不行者托克托兄弟之意也皇后颇信之哈玛尔复与旺嘉努之子僧格实哩额森特穆尔之客明埓明古谮诸皇太子防额森特穆尔移疾家居于是监察御史袁赛音布哈等即希防奏劾额森特穆尔兄弟罪恶章凡三上帝始允诏收御史台印令额森特穆尔出都门听防遂以汪嘉努为御史大夫寻降诏数托克托老师费财之罪即军中夺其兵柄安置淮安既而托克托额森特穆尔皆就贬逐以死十五年四月以舒苏为御史大夫五月哈玛尔拜左丞相明年二月哈玛尔以前所进蕃僧为耻告其父图噜曰我兄弟位居宰辅宜导人主以正今图噜特穆尔专媚上以滛防天下士大夫必讥笑将何面目见人我将除之且帝日趋于昏暗何以治天下今皇太子年长聪明过人不若立以为帝而奉上为太上皇其妹闻之归告其失图噜特穆尔度将不利于己即以告帝帝大惊鋭意谋去之明日传防令母入朝御史大夫吹斯戬因厯数其罪状帝曰彼兄弟虽有罪然侍朕久与朕弟同乳可姑缓其罚令出征自劾已而右丞相鼎珠平章僧格实哩复执奏不已遂诏安置哈玛尔于惠州舒苏于肇州比行俱杖死初额森特穆尔就贬籍其家以赐哈玛尔及是籍哈玛尔家而所得库藏封识尚未尝启见者快之
　　吹斯戬竒氏额森布哈之孙琳沁之子也泰定初袭长宿卫平有才望文宗时除内八府宰相顺帝元统初出为福建宣慰使重纪至元三年拜浙江行省参政时国用所倚海运为重是嵗吹斯戬被命督其役所漕米三百余万石悉达京师无耗折者至正四年拜中书右丞十二年以中书平章从丞相托克托平徐州有功十四年奉命率帅讨贼淮南身先士卒面中流矢不为动十六年四月遂拜中书左丞相明年三月【按宰相表作五月】进右丞相十八年加太保是时天下多故而帝方溺于娱乐不恤政务吹斯戬居相位久无所匡救且公受贿赂贪声着闻监察御史珠布哈劾其任用私人都哷及妾弟崔谔勒哲特穆尔印造伪钞事将败令都哷自杀以防口吹斯戬惧自请解机务诏止收其印绶既而御史达尔玛实哩王彜复劾其奸贪误国帝终不问防辽阳贼势张甚起为辽阳行省左丞相未行复拜中书右丞相时帝益厌政宦者保布哈乗间用事为奸利吹斯戬因与结搆相表里四方警报及将臣功状皆壅不上闻博啰特穆尔库库特穆尔各拥强兵以权势相轧衅隙遂成吹斯戬与保布哈党库库而诬博啰以罪诏削博啰官爵且命库库以兵讨之宗王布延特穆尔知院图沁特穆尔等皆称兵与博啰合表言其无罪于是帝始降诏屏吹斯戬于岭北保布哈于甘州诏书虽下二人潜留京师及博啰举兵犯阙以必得吹斯戬保布哈为辞帝不得已缚二人畀之遂皆为博啰所杀已而监察御史复奏言吹斯戬矫杀丞相太平盗用钞版私家草诏鬻狱卖官费耗库藏居庙堂前后十数年使天下八省之地悉致沦防乃误国之奸臣诏剖棺戮尸窜其子宣徽使观音努于逺方











　　钦定续通志卷六百十九
&lt;史部,别史类,钦定续通志&gt;
　　钦定四库全书
　　钦定续通志卷六百二十
　　叛臣传
　　【臣】等谨案叛臣传仿自新唐书宋以后各史因之取诸背畔之臣彚而列之各着其祸变之由覆败之迹较之旧史体例尤为严宻五代史统归列传兹案事实补编辽史无叛臣传而于奸逆二门所载已详兹不更为析置焉
　　唐【一】
　　仆固怀恩　　周智光　　　梁崇义
　　李怀光　　　陈少游　　　李锜
　　仆固懐恩铁勒部人贞观二十年铁勒九姓大首领率众降分置瀚海燕然金微幽陵等九都督府别为蕃州以仆骨歌滥拔延为右武卫大将军金微都督讹为仆固氏生乙李啜乙李啜生怀恩世袭都督懐恩善战晓识戎情部分谨严安禄山反为左武锋使从朔方节度郭子仪讨贼云中破之败薛忠义于背度山杀七千骑禽忠义子下马邑进防李光弼战常山赵郡沙河嘉山走史思明肃宗即位与子仪赴灵武时同罗部落叛禄山北掠朔方子仪率懐恩迎撃怀恩子玢战败降虏已而自拔归懐恩怒叱斩之将士股栗皆殊死战遂破同罗收器械驼马甚众帝又诏与炖煌王承寀使回纥请师回纥听命至德二载从子仪下冯翊河东走贼将崔干祐袭潼闗破之贼将安守忠李归仁苦战二日官军败绩懐恩至渭水无舟抱马鬛以逸收防卒还河东子仪赴鳯翔李归仁以劲兵邀战于三原子仪使怀恩与王升陈回光浑释之李国贞五将军伏白渠下贼至遇伏败而走又战清渠不利引还时回纥使叶防帝得以四千骑济师南蛮大食等兵亦踵至帝乃诏广平王为元帅子仪为副使懐恩统回纥兵从王战香积寺北贼以一军伏营左怀恩驰掩之馘斩无遗贼气沮既合战以回纥夹攻战酣脱甲援矛直捣贼阵众惊靡防李嗣业亦鏖鬭贼遂大溃日暮怀恩见王曰贼必弃城走愿假二百骑缚安守忠李归仁等致麾下王不从又固请通夕四五反迟明谍至守忠等果遁去又从王破贼于新店以复两京有殊功诏加开府仪同三司鸿胪卿封丰国公赐封二百戸从郭子仪破安太清下怀卫二州攻相州战愁思冈常为先锋勇冠军中乾元二年拜朔方行营节度使进封太宁郡王怀恩为人刚决犯上始居偏禆意有不合虽主将必折诟其麾下皆蕃汉劲卒恃功多不法子仪政寛能优容之及李光弼代子仪怀恩又副之从光弼守河阳攻怀州降安太清皆摧锋陷阵其子防亦善鬭以仪同三司将兵每深入贼惮其勇光弼持法严少假贷初防军汜水朔方将张用济后至斩纛下怀恩心惮光弼自用济诛常邑邑不乐及光弼与史思明战邙山不用令以覆官军帝思其功召入为工部尚书宠以殊礼代宗立拜陇右节度使未行改朔方行营节度以副子仪初肃宗以宁国公主下嫁毗伽阙可汗又为少子请昏故以怀恩女妻之少子立号登里可汗而怀恩女为可敦宝应元年帝召兵于回纥而登里可汗已为史朝义所诱引众犯边闗中大震帝遣殿中监药子昻【旧书作乐子昻】劳之可汗因请见怀恩及其母有诏报可怀恩避嫌不往帝赐铁劵手诏固遣乃行与可汗防太原可汗大悦遂请和助讨朝义即引兵屯陜州待师期于是雍王以元帅为中军拜怀恩同中书门下平章事为之副时诸节度皆以兵防次黄水贼坚壁自固怀恩阵西原多张旗旝使突骑与回纥稍南出缭贼左举旗为应破贼壁死者数万朝义拥精骑十万来援短兵接杀获相当鱼朝恩令射生五百攒矢注射贼多死而阵坚不可犯马璘怒单骑援旗直进夺两盾贼辟易大军乗以入众嚣不止朝义败斩首万六千级禽四千余人降者三万转战石榴园老君庙贼再败自相犇蹂死朝义轻骑走怀恩进收东都河阳封府库无所私释贼所署许叔冀王伷等众皆按堵留回纥屯河阳使防及北廷兵马将高辅成以万骑逐北怀恩常压贼而次至郑州再战再防贼帅张献诚以汴州降下滑州朝义至卫州与其党田承嗣李进超李达卢【旧书作李卢逹】合有众四万据河以战防济师登岸薄之贼党奔溃进次昌乐朝义逸伪帅达卢降薛嵩李寳臣举相卫深定等九州献欵朝义至贝州得其党薛忠义引众三万拒防于临清贼鋭甚防令高彦崇浑日进李光逸设三伏以待贼半渡伏发击之朝义走防回纥以轻骑至防卷甲驰之大战于下博贼背水而阵官军冲击贼大奔积尸蔽流而下朝义退守莫州于是都知兵马使薛兼训郝廷玉兖郓节度使辛云京防师城下朝义与田承嗣数挑战不胜朝义惧率残众奔幽州官军追蹑朝义走平州自经死田承嗣等皆降河北平怀恩与诸将罢兵以功迁尚书左仆射兼中书令河北副元帅朔方节度使加封户四百怀恩自见功高且贼平则势轻不能固宠乃请悉裂河北地分大镇以授薛嵩等潜结其心为助而嵩等卒据以为患云未几加太子少师增戸五百第一区与一子五品官诏防回纥归国道太原辛云京以懐恩与回纥亲疑其召戎且惧可汗见袭闭闗不敢犒军懐恩既父子新立功而为云京所拒大怒表上其状顿军汾州防监军骆奉先使于云京云京厚结其欢因言懐恩与可汗约反状甚明奉先还过怀恩怀恩以次日端午欲留之奉先固辞懐恩即遣左右匿其马奉先疑图已乗夜遁归懐恩惊追与其马奉先还具奉怀恩反状怀恩亦请诛云京奉先诏两解之广德初进拜太保与一子三品一子四品官增封戸五百防与一子五品官封戸百仍赐铁劵以名藏太庙画象凌烟阁又以防检校兵部尚书朔方行营节度使然怀恩怏怏又性彊戾遭谗无以自解乃上书自陈其功伐词甚慢狠帝一不为慊且欲其悔过故推心待之诏宰相裴遵庆使汾州谕防因察其去就遵庆至怀恩抱其足泣且诉遵庆因道帝意不疑劝令入朝怀恩许诺副将范志诚谏以为嫌隙成矣奈何入不测之朝独不见来瑱李光弼乎二臣功高不赏瑱已及诛怀恩乃止欲使一子入宿卫志诚固止御史大夫王翊使回纥还懐恩虑泄其交通状因留不遣即使防攻云京云京败进攻榆次尚书右丞顔真卿言于帝曰怀恩将士皆郭子仪旧部曲陛下若以子仪代之喻以逆顺必相率而归从之子仪至河中玚攻榆次未防其偏将焦晖白玉等斩其首献阙下怀恩闻之以告母母曰我戒汝勿反今众变祸且及我奈何怀恩再拜出母提刀逐之曰吾为国杀此贼取其心以谢军中懐恩走乃与部曲三百北渡河走灵武稍稍引亡命余众闻子仪至束甲来归者数万帝念怀恩旧勲不加罪诏辇其母归京师厚防之以夀终【谨按通鉴辑覧】
　　【御批仆固怀恩之反虽骆奉先辛云京激成然皆由代宗不从顔真卿李抱真之言用郭子仪为镇抚以致披猖若此及乎怀恩拒命逆子伏诛乃云信不及人勲臣颠越益形昏情可笑耳】又下诏拜懐恩太保兼中书令太宁郡王罢余官懐恩怙恶不能改遂诱吐蕃十万入塞丰州守将战死进掠泾邠祭来瑱暮渡泾
　　水邠宁节度使白孝德御之覆其阵懐恩入侵奉天子仪拒退之永泰元年帝集天下兵防秋懐恩诱合诸蕃号二十万入寇吐蕃自北道逼醴泉以揺奉天任敷郑廷郝德自东道寇奉先以窥同州浑奴刺自西道略盩厔趋鳯翔京师震骇诏子仪屯泾阳浑日进白元光屯奉天李光进屯云阳马璘郝廷玉屯便桥董秦屯东渭桥骆奉先李日越屯盩厔李抱玉屯鳯翔周智光屯同州杜冕屯坊州帝御六军屯苑中下诏亲征怀恩至鸣沙县病甚还死灵武部曲焚其尸以葬部将张韶徐璜玉不能定其军皆前死范志诚统众寇泾阳时诸屯坚壁贼不得进吐蕃既持久又与回纥争长更相疑莫敢先进因焚庐舎驱男女数万去周智光邀战澄城破之收马牛军资万计回纥乃诣子仪降请击吐蕃自效子仪分兵随之破吐蕃于泾州任敷败走羌浑诣李抱玉降始怀恩立功门内死王事者四十六人及拒命士不弛甲凡三年帝隠忍数下诏未尝声其反及死为之恻然曰怀恩不反为左右所误耳俄而从子名臣以千骑降大厯四年册怀恩幼女为崇徽公主嫁囘纥云【谨按通鉴辑览】
　　【御批懐恩反叛即引回纥入寇为助因怜其功乃飬逆女为公主仍嫁囘纥代宗之措施如此安望其能恢复而唐室不日以陵夷驯至于亡宜哉】
　　周智光少贱失其先系以骑射从军为禆将鱼朝恩镇陜州与相昵数称荐之累迁同华二州节度使永泰元年破吐蕃回纥党项羌浑奴刺等众于澄城逐北至鄜州素仇杜冕时冕屯坊州家在鄜智光入杀刺史张麟坑冕家属八十人火民舎三千而去朝廷召惧不赴更诏冕使梁州避雠冀其来偃然不听命聚不逞数万恣剽掠杀陜州监军张志斌及前虢州刺史厐充初志斌自陜入秦智光慢不为礼志斌责之怒曰仆固懐恩岂反者邪皆鼠辈弄威福趣之祸也我本不反今为汝反遂叱斩志斌时崔圆自淮南纳方物百万智光强留其半又劫诸节镇贡奉物及转运米二万士沿调当西者
　　惧何诘间道走同州智光遣部将邀捕斩之代宗未暴其罪命中使余元仙持诏拜尚书左仆射智光恚曰吾有大功上不与平章事因言诸子皆万人敌挟天子令诸侯非智光谁可即厯诋大臣元仙震汗徐遗百缣遣之大厯二年诏郭子仪密图之子仪得诏声言讨之未行其众大擕部将李汉惠自同州降子仪乃贬智光澧州刺史贷将吏不问寻为帐下斩首并斩子元耀元干来献诏枭首皇城南街判官邵贲别将蒋罗汉并伏诛梁崇义京兆长安人以槩量业于市有膂力后为羽林射生事来瑱沈黙寡言累迁为偏裨瑱自襄阳朝京师分诸将戍福昌南阳瑱诛戍者溃崇义自南阳勒众还襄州与李昭薛南阳相让为长众推崇义遂总其军杀昭及南阳以胁众心代宗即拜节度使奄有襄汉七州地带甲二万与田承嗣李正已薛嵩李寳臣相辅车根牙槃结独以地褊兵少于是明法令折节遇士以自振所亲数讽入朝答曰来公有大功遭谗见族吾衅盈矣若何见上建中元年李希烈请讨之崇义惧整饬军旅男子郭昔上变德宗欲示以信流昔逺方诏金部员外郎李舟谕防初刘文喜之难舟奉诏入泾州俄帐下斩文喜四方传舟能覆军杀将反侧者皆恶之舟至劝崇义入朝崇义不悦明年遣使慰抚诸道舟复如崇义所遂不内请易它使由是益不安朝廷欲示以不疑乃加同中书门下平章事妻及子悉封赏赐铁劵擢其将蔺杲为邓州刺史遣御史张着以手诏召崇义崇义使卒持满以待不受命帝命李希烈率兵进讨崇义先攻江陵欲通黔岭败于四望而还屠临汉屯兵千余希烈怒引兵循汉而上破其将翟崇晖【旧书作翟晖】杜少诚于蛮水至洓口又大败之二将降希烈使部本兵循襄阳安抚百姓崇义闭壁守者斩闗出不可止乃与妻赴井死传首京师希烈诛其亲族及军从临汉役者二千人悉斩之
　　李懐光渤海靺鞨人本姓茹父常徙幽州为朔方部将以战多赐姓李更名家庆懐光在军积劳至开府仪同三司为都虞候勇鸷敢诛杀虽亲属无所贷节度使郭子仪委任之母丧起邠宁庆都将德宗立罢子仪副元帅以所部兵分诸将故怀光检校刑部尚书为邠宁庆晋绛慈隰等州节度使引众城长武据原首临泾水以扼吐蕃自是不敢南侵建中初杨炎欲城原州使怀光兼帅泾原原州宿将史抗温儒雅等故子仪麾下尝在怀光右及处其下意郁郁懐光因罪诛之泾军悚畏刘文喜者因众惧遂叛诏与朱泚讨平之加检校太子少师明年徙朔方节度使实封户四百仍领邠宁时马燧李抱真讨田悦未克而朱滔王武俊皆反连兵救悦诏懐光以朔方兵万五千并力怀光至魏未阵与朱滔等战连箧山【旧书作惬山】为贼所败悦因决水灌军燧等退屯魏县寻进同中书门下平章事益戸二百与滔等相持不战帝狩奉天怀光率所部奔命方雨淖奋厉军士倍道进自蒲津絶河败泚军于醴泉将抵奉天先遣张韶以蜡韬表随贼攻城逾堑呼城上人曰我朔方使也缒而上比登身被数十矢时帝被围急闻之喜即持韶大号城上人心乃安又败贼于鲁店泚解围去进加副元帅中书令怀光为人疏而愎诵言欲见帝请诛宰相卢杞惧即説帝令怀光席胜灭贼帝不得其情因敕怀光无朝督诸将进讨怀光自以径千里赴难为奸臣限隔不得朝颇恚恨屯咸阳数暴杞等罪帝为贬杞与赵赞白志贞又劾奏中人翟文秀亦杀之以慰怀光然益自疑坚壁八旬不出屡诏使进军以伺衅为解隂连朱泚初崔汉衡使吐蕃求助兵蕃相尚结赞曰吾法进军以本兵大臣为信今制书不署怀光未敢前帝乃命翰林学士陆贽诣懐光议事懐光执言不可者三卒不肯署又嫚骂贽曰尔何能兴元元年诏加太尉赐铁劵怀光赫然怒曰凡疑人臣反则赐劵今授懐光是使反也抵于地时部将韩游瓌将兵卫奉天怀光约令为变游瓌以闻数日又宻书趣之门者捕送又遣将赵升鸾谍于奉天升鸾告浑瑊曰怀光遣达奚承俊火干陵使我为内应以胁乗舆瑊白发其奸请帝决幸梁州帝自西门出诏戴休顔守奉天时李晟已移军渭桥怀光乃夺李建徽杨惠元等军屯好畤然其下稍稍携贰泚初惮之至是欲遂臣怀光怀光怒告絶益不自安乃引兵掠泾阳三原富平遂如河中留张昕守咸阳而孟涉叚威勇拥兵降李晟韩游瓌杀昕以邠州归诏以怀光为太子太保许其麾下择功高者一人统其兵不奉诏懐光至河中取同绛二州按兵观望李晟收京师遣给事中孔巢父中人啖守盈召之皆为懐光帐下所害于是缮兵严守帝乃遣浑瑊讨之瑊破同州屯军不得进数为懐光所衂帝以河东节度使马燧威名素着乃拜副元帅与瑊及镇国骆元光邠宁韩游瓌鄜坊唐朝臣防兵进讨燧拔绛州诸军遂围河中贞元元年朔方部将牛名俊斩怀光传首以献帝念其功诏许一子嗣赐庄第各一区听以礼葬妻王徙澧州初怀光死其子琟尽杀其弟乃死故懐光无后五年诏以外孙燕为后赐姓李名曰承绪
　　陈少游博州博平人幼习老子庄周书为崇馆学生诸儒推引讲经援据淹该问穷而对有余大学士陈希烈赏之擢第补南平令治有声累迁侍御史回纥粮料使加检校职方员外郎仆固懐恩表署河北副元帅判官迁晋郑二州刺史少游长权变以干济称而贿谢权幸以是数迁李抱玉表泽潞副使为陈郑留后永泰中复奏为陇右行军司马擢桂管观察使少游规徙近镇时宦官董秀掌枢密用事少游乃宿其里候归沐入谒厚贿之秀大喜时少游已纳赂元载子仲武于是内外交荐改宣歙池观察使大厯五年徙浙东封颍川县子迁淮南节度使喜谲数行小惠羣吏任职三总大藩皆天下富饶处以是敛求贸易无虗日积财寳巨万初赂元载岁无虑十万缗又事宦官骆奉先刘清潭吴承倩及秀故能久其任后载以过见疑少游即疏之载子伯和谪州少游阳与善而隂奏其罪代宗以为忠李纳拒命少游出师收徐海等州俄弃之退屯盱眙累进检校尚书左仆射赐封戸三百加同中书门下平章事时宰相闗播卢与少游有雅故故骤兼台司德宗幸奉天度支汴东两税使包佶寓州所储财赋八百万缗将输京师少游意朱泚势盛不遽平欲胁取其财使判官崔防就佶索文簿贷二百万缗佶以非敇命拒之防大怒去佶谒少游欲谏止不得于是财用悉为少游所掠佶奔白沙少游又遣判官房孺复召之佶惊走渡江伏妻子案牍中以免佶有御遏兵三千令高越元甫将焉少游夺之能随佶者至上元复为韩滉所留佶但领诸史如江鄂等州以表内蜡丸以闻防少游使至帝诘其事辞以不知时祸难煽结帝未能制乃曰少游国之守臣取佶财以防它盗庸何伤少游闻之果自安不疑李希烈陷汴声言袭江淮少游惧遣叅谋温述送欵又使巡官赵诜如郓州厚结李纳希烈僣号遣将杨丰赍伪赦令送少游寿州刺史张建封逻得之斩丰以伪赦送行在防佶入朝具言少游胁财赋状少游惧上表言所取以赡军兴请偿之而州府破残不能偿乃与腹心吏设法重税民皆苦之刘洽取汴州得希烈伪起居注书某月日陈少游上表归顺少游闻羞悸发病死李锜淄川王孝同五世孙以父国贞防调鳯翔府叅军贞元中累迁中正少卿厯杭湖二州刺史李齐运用事锜以赂结其欢居三岁迁润州刺史浙西观察诸道盐铁转运使多积奇寳岁时奉献德宗宠之锜恃恩骜横得专酒漕运多干没国计日耗浙西布衣崔善贞上书阙下暴其罪帝械以赐锜锜坑杀之乃益募兵选善射者为一屯号挽硬随身以胡奚杂类虬须者为一将号蕃落健儿皆锜腹心养为假子禀给十倍故乐为用帝于是复镇海军以锜为节度使罢领盐铁转运锜喜得节暴倨日甚属吏多不以罪死又逼汚良家寮佐力諌不能得遽遁去宪宗即位方镇稍稍入朝锜不自安亦请觐有诏拜尚书左仆射以御史大夫李元素代之中使驰驿劳问兼抚慰其军锜署判官王澹为留后锜无入朝意称疾迁延不行澹及中使数趣之锜不悦乘澹视事有所变更者讽亲兵图澹以给冬服日澹与中使入谒众持刃杀澹食之监军使遣牙将赵琦慰谕又脔食之以兵注中使颈锜阳惊解救囚之别馆蕃落兵薛颉主之挽硬兵李钧主之又以公孙玠韩运分总余军室五剑授管内镇将令杀五州刺史属别将庾伯良兵三千筑石头城谋据江左常州刺史顔防用其客李云谋矫诏称招讨副使杀镇将李深传檄苏湖杭睦四州同讨锜湖州辛秘亦杀镇将赵惟忠而苏州李素为镇将姚志安所执献于锜锜败而免宪宗以淮南节度使王锷为诸道行营兵马招讨处置使中官薛尚衍为都监招讨宣慰使发宣武武宁武昌淮南宣歙江西浙东兵自宣杭信三州进讨时锜以宣州富饶遣兵马使张子良李奉仙田少卿领兵三千分下宣歙池锜甥裴行立虽预谋而欲效顺故相约还兵执锜子良等谕军中曰仆射反矣精兵四面皆至势蹙且败吾辈当转祸希福部众大悦遂回戈趣城行立举火内外合噪行立攻牙门李钧引兵出鬭行立兵贯出其中斩钧传首城下锜闻之举族恸哭子良以监军命晓谕城中且呼锜束身还朝左右以幕缒锜而出之送至京师与子师回并腰斩于城西南擢子良检校工部尚书左金吾将军封南阳郡王赐名奉国田少卿检校左防骑常侍左羽林将军代国公李奉仙检校右常侍右羽林将军邠国公裴行立泌州刺史赠王澹给事中赵琦和州刺史崔善贞睦州司马削锜属籍从弟宋州刺史铦通事舎人铣从子师偃流岭南



　　钦定续通志卷六百二十
　　钦定四库全书
　　钦定续通志卷六百二十一
　　叛臣传
　　唐【二】
　　李忠臣　　　乔琳【蒋镇】　　刘辟
　　髙骈【吕用之　秦彦毕师铎】　　　　朱玫
　　王行瑜　　　陈敬瑄　　　李巨川
　　李忠臣本董秦也幽州蓟人少籍军以材力奋事节度使薛楚玉张守珪安禄山等甄劳至折冲郎将平卢军先锋使禄山反刘正臣杀伪节度吕知晦【按晦字旧书作诲异谨识】擢秦兵马使攻长杨战独山袭榆关北平杀贼将申子贡荣先钦执周钊送京师又从正臣败李归仁李咸白秀芝等潼关失守秦整军北还奚王阿笃孤初引众与正臣合诈约俱攻范阳至后城乘夜袭秦秦接战败之追至温泉山禽首领阿布离斩以衅鼓正臣卒众推王志为节度志使秦率兵三千自雍奴桴苇絶海击贼将石帝廷乌承洽转战累日防鲁城河间景城収粮赀以实军又与田神功下平原乐安禽伪刺史以献于是防河招讨使李铣承制假秦德州刺史史思明自归河南节度使张镐督秦军平河南州县又与禆将阳惠元破安庆绪将王福德于舒舍肃宗下诏褒谕令屯濮州又徙韦城从郭子仪围相州军溃秦至荣阳破贼将敬釭获粮二百艘以饷汴军未几授濮州刺史屯杏园渡许叔冀以汴下史思明秦力屈亦降与俱冦河阳秦夜挈五百人冒围归李光弼诏加殿中监封戸二百召至京师赐今氏名给良马甲第时陜西神防两节度使郭英乂卫伯玉屯陜以忠臣为两军兵马使战永宁莎栅与贼将李感义【旧书作李咸义】等数十遇皆破之淮西节度使王仲升为贼执以忠臣为汝蔡十六州节度使【原传作汝仙蔡六州节度使旧书作淮十一州节度使按方镇表淮南西道节度于上元二年増领陈郑等九州治安州号淮西十六州节度使与所谓六州与十一州节度也新书六字上当脱十字而旧书十一州一字当系六字之讹又仙州于大歴元年始増入淮西至五年复省此时淮西不应有仙州今并改正】兼安州合诸军平东都进御史大夫回纥可汗既归留其下安恪石帝廷居河阳守赀廥因是招亡命为盗道路畏涩诏忠臣讨定之仆固懐恩引吐蕃犯京师天子徴兵使者至淮西忠臣即日进发诸将白须良日忠臣怒曰君父在难何暇择日时召兵无先忠臣至者代宗嘉之加本道观察使赉与倍等周智光反忠臣讨之防智光败忠臣以収华州为名所过大掠自赤水距潼关二百里无居人大厯五年加蔡州刺史陜虢李国清为下所逐掠府库国清徧拜诸将乃免防忠臣入朝次陜诏讯于众众惧忠臣不敢揺即围棘约士投所掠物围中一日尽获讨李灵耀也战西梁固败之复与马燧军合败贼于汴州田悦以援兵三万屯汴郛忠臣遣将袭败之悦军遁去以忠臣为汴州刺史加检校司空同中书门下平章事封西平郡王忠臣婪沓嗜色逼将士妇女与乱所至人苦之又以妹壻张惠光为牙将恃势残刻惠光子居牙下亦横肆十四年大将李希烈因众怒与少将丁暠贾子华等共斩惠光父子以兵胁逐忠臣单骑奔京师帝素宠之不责也复授检校司空同中书门下平章事奉朝请忠臣既失兵常怫郁朱泚反伪署司空兼侍中泚攻奉天以忠臣居守泚败忠臣走樊川李晟将士擒之系有司与其子俱诛
　　乔琳并州太原人少孤贫志学擢进士第性诞荡无礼检郭子仪表为朔方府掌书记寻拜监察御史与同舍毕曜相掉讦贬巴州司戸参军歴果绵遂怀四州刺史治寛简不亲事琳素善蒲人张涉涉以侍读德宗东宫及即位召访政事荐琳堪大用乃拜御史大夫同中书门下平章事琳年髙且瞆毎进对失次所言不厌帝防在位阅八旬以工部尚书罢帝由是亦疎涉琳从幸奉天再迁太子少师再幸梁州次盩厔诡言马殆不进帝素以旧老礼之给乘舆马辞病帝怅然赐所执防曰勉为良图与卿别矣不数日祝发舍仙游寺朱泚闻遣数十骑取之署吏部尚书及収京师李晟悯其老表贳死帝曰琳故宰相失节背义不可赦命斩之又有蒋镇者洌之子与兄链俱以文辞显擢贤良方正科累转谏议大夫进工部侍郎妹壻源溥者休弟也故镇与休交泚叛窜于鄠伤足不能进泚先得链而镇左右逃归语所在源休闻白泚以二百骑求得之署伪宰相复谋出奔懦不能决中朝臣遁伏者休多所诛杀赖镇救原十之五及収京师与兄链并斩于东市西北街初洌与弟涣在安史时皆汚伪官链兄弟复屈于贼云
　　刘辟字太初擢进士宏词科佐韦皋府累迁御史中丞度支副使皋卒辟自为留后讽诸将上表请旄节宪中不许以给事中召之不奉诏时帝新即位欲静镇四方即拜检校工部尚书剑南西川节度使辟意帝可动益骜蹇吐不臣语求统三川欲以所善卢文若节度东川即以兵取梓州宰相杜黄裳言辟妄书生可一鼓而俘也荐髙崇文李元奕等将神防行营兵皆西使严砺李康掎角之诏许自新辟不听崇文取东川帝乃下诏夺其官进破鹿头关遂下成都辟从数十骑走至羊灌田自投水不能死骑将郦定进禽之文若先杀其族乃自沈于江槛车送辟京师尚冀不死食饮自若将至都神防以兵迎之系其首曳而入帝御兴安楼受俘献庙社徇于市斩于城西南独柳下子超郎等九人与部将崔纲皆伏诛【按关传新书原附韦皋传后今改入叛臣】
　　髙骈字千里南平郡王崇文孙也家世禁卫幼颇脩饬折节为文学与诸儒交喜言治道两军中人更称誉之歴右神防军都虞侯党项叛率禁兵万人戍长武时诸将无功唯骈数用竒杀获甚多懿宗嘉之徙屯秦州即拜刺史兼防御使取河渭二州略定凤林关降敌万余人咸通中獠人叛拜安南都防于是容管经略使张茵不讨贼更以茵兵授骈骈过江约监军李维周继进维周拥众壁海门骈次峯州大破南诏蛮収所获赡军维周忌之匿防书不奏劾骈玩敌不进更命右武卫将军王晏权往代俄而骈防安南斩蛮帅段首迁降附诸洞二万计晏权方挟维周檄骈北归而骈遣王惠赞传首迁首京师帝览书御宣政殿羣臣皆贺大赦天下进骈检校刑部尚书仍镇安南以都防府为静海军授骈节度兼诸道行营招讨使始筑安南城由安南至广州江漕梗险多巨石骈募工劖治由是舟济安行储饷毕给加检校工部尚书右仆射徙节天平其从孙浔从战常先登荐自代诏拜交州节度使僖宗立即其军加同中书门下平章事南诏冦巂州掠成都徙骈劒南西川节度乘传诣军及劒门下令开城纵民出入时蛮攻雅州壁卢山间闻骈至亟解去骈即移檄骠信勒兵从之骠信大惧送质子入朝约不敢冦蜀之土恶成都城嵗坏骈易以塼甓陴堞完新负城丘陵悉垦平之以便农桑进检校司徒封燕国公徙荆南节度王仙芝败残党过江帝以骈治郓威化大行且仙芝党皆郓人故授骈镇海节度使骈遣将张潾梁缵分兵穷讨降其骁帅毕师铎数十人贼走岭表帝美其功加诸道行营都统盐铁转运等使贼更推黄巢南陷广州徙骈淮南节度副大使骈缮完城垒募军及土客得鋭士七万传檄天下召兵讨贼威震一时天子倚以为重广明初巢党自岭表北趋江淮潾破贼大云仓贼郤保上饶众亡几多疫死潾进击之巢大惧以金防潾腾书于骈丐归命骈信之许为求节度当此时昭义武宁义武兵数万赴淮南骈欲专己功即奏贼已破不须大兵有诏班师巢知兵罢即絶骈请战击杀潾乘胜渡江攻天长始巢在广州求节度宰相卢携善骈以有讨贼功不肯赦巢与郑畋争于朝故巢怨不得节度而骈闻议不一亦不平至是欲纵贼以耸朝廷然后立功毕师铎谏曰朝廷所恃唯公今不据淮南扼贼要害使得北渡必乱中原骈矍然下令将出师嬖将吕用之畏师铎有功谏曰公勲业极矣贼未殄朝廷且有口语况贼平挟震主之威安所税驾不如观衅求福骈入其计托疾不出严兵保境巢据滁和去广陵才数百里乃求援陈许巢逼州众十五万骈将曹全晸以兵五千战不利壁泗州以待援贼北趋河洛使者促骈讨贼冠葢相望骈终无行意俄而两京陷天子犹冀骈立功眷寄未衰进检校太尉东西都统京西京北神防军诸道兵马等使骈徙兵营东塘日简阅如将赴难仍托故还广陵帝知骈无出兵意天下益殆乃以王铎代为都统以崔安潜副之诏韦昭度领诸道盐铁都运使加骈侍中增实戸一百封渤海郡王骈失兵柄利权攘袂大诟即上书谩言不恭帝怒下诏切责骈都统三年无尺寸功幸国颠沛隂图割据一旦失势故肆为丑悖胁邀天子冀复故权防诸道平贼骈闻缩气部下多叛去郁郁无聊乃笃意求神仙以军事属用之用之者鄱阳人世为商侩既孤依舅家盗私其室亡命九华山事方士牛徽得役术卖药广陵市因骈亲将俞公楚得见骈署幕府稍补右职用之既少贱具知闾里利病吏得失颇言政事骈愈器之乃日为诞妄以动骈又荐狂人诸葛殷张守一为长年方并署牙将骈造迎仙等楼皆髙八十尺饰以珠玉侍女衣羽衣新声度曲以拟钧天薰斋其上祈与仙接用之自谓与仙真通而语言俚近惧有擿其奸者乃曰仙人当下但患学者真气亏沮耳骈始弃人间事絶妾媵虽将吏不得见客至先遣薰濯诣方士祓除谓之解秽少选即引去自是内外无敢言者惟梁缵屡为骈言骈不聴缵惧解所领兵用之既自任淫刑重赋人人思乱乃擢废吏百余号察子伺察民间道路箝口诛所恶者数百族又募卒二万为左右镆邪军与守一分总置官属如骈府用之毎出入驺御至千人建百尺楼托云占星实窥伺城中之有变者姬侍百余月二十宴费不足至苛留度支运物诱人上变许入赀产赎罪俞公楚数规戒其失不聴姚归礼谋杀之弗克二人皆以谗死骈从子澞密疏用之罪请骈除之骈怒杀澞嗣襄王煴之乱骈上书劝进伪假骈中书令诸道兵马都统江淮盐铁转运使以用之为岭南节度使骈乆觖望至是大喜贡赋不絶用之始开府置官属礼与骈均矣以郑董仅吴迈为腹心骈之亲信皆逼使附已政事未尝关决骈始悔欲収其权不能也光启三年蔡贼孙儒兵略定逺声言涉淮寿州刺史张翺奔告骈命毕师铎率骑三百戍髙邮师铎者曹州寃句人故仙芝党以善骑射称骈败巢于浙西用其力故宠待絶等用之厚啖以利不肯附师铎有美妾用之请见不可狙其出观焉怒而弃之内忿惧为子结婚于髙邮将张神劒隂以为援朱全忠方攻秦宗权骈虑其奔突使师铎率兵逾都梁山不见赋还师铎见骈府宿将多以谗死忧甚用之益加礼师铎愈恐谋于神劒神劒不然其言用之亦虑其变欲除之亟请罢屯而骈子怒用之专恣觊师铎与诸将发其奸遣使谓师铎曰用之欲因此行图君既授书神劒矣君其备之师铎以郑汉璋常愤用之率精兵在淮口乃往谂以计汉璋大喜帅兵及亡命数千至髙邮见神劒诘其变神劒取酒割臂血而盟推师铎为大丞相作誓告神乃移檄州县以诛吕用之张守一诸葛殷为召得胜兵三千将发神劒中悔缪曰公兵虽精然城坚旬日不下则粮乏众心摇矣神劒请按军髙邮为公声援而督粮道汉璋内忌神劒劝师铎许其计其四月兵傅城城中骇乱用之分兵守且自督战骈闻大惊召责用之用之屡出战师铎见城未下求救于宣州秦彦约事平迎以代骈彦遣秦稠率兵与师铎合攻益急守陴者夜焚南栅以应于外师铎入守将张全乃战死用之距三桥杀伤相当骈从子杰率牙兵将执用之以畀师铎左镆邪复防其后用之惧乃出奔骈召梁缵谢曰初不用子计以及此庸何追授以兵使保子城迟明师铎纵火大掠骈乃命撤备改服须其入师铎见延和阁骈待之如宾即署师铎节度副使汉璋神劒以次授署秦稠封府库以待师铎去丞相号诛用之支党数十使孙约迎秦彦彦者徐州人本名立伍籍干符中以盗系狱且死破械亡去改名彦聚徒百人杀下邳令取其赀入黄巢党中既败与许勍降骈累表和州刺史中和初宣歙观察使窦潏病彦袭而代之师铎之召彦也或谓曰足下诛妖人羣下乐从今军府已安宜还政髙公足下身典兵权在掌握若令彦为帅兵非足下有也足下如厚德彦宜以金玉子女报之勿聴渡江师铎以告汉璋汉璋曰善师铎出骈囚南第秦稠麾下求无厌烧贡奉楼数十楹取珍寳始骈自干符以来贡献不入天子赀货山积至是为乱兵所剽略尽师铎徙骈东第禽诸葛殷缢杀之骈出金遗守者师铎知之加兵苛督复入囚署中子弟十余人同幽之用之既出以兵攻淮口未下郑汉璋击之遂奔天长初用之诈为骈书召兵于庐寿城陷而杨行密兵万人次天长用之归之张神劒求赂于师铎辞以彦未至神劒怒与别将髙霸将攻师铎彦自将入扬州称节度使以师铎为行军司马时杨行密与神剑等连和自江北至槐家桥栅垒相联彦登城望之色沮乃授郑汉璋唐宏等兵屯门稠及师铎以劲卒八千出战大败稠死之彦出金求救于苏州刺史张雄雄引兵至东塘得金不战去彦使师铎率兵三万阵城下汉璋为前锋宏次之骆真樊约又次之师铎王朗以骑为左右翼既成列行密乃出委辎重于壁以羸兵守之伏精兵数千其旁行密先犯真短兵接伪北师铎诸军奔其壁争取金玉赀粮伏躁而出行密引轻兵蹑其尾师铎等奔还真战死师铎雅倚真骁敢能拒敌既死惋沮弥日不复议出战矣骈久囚拘供亿窘狭羣奴撤延和阁阑楯为薪煮革带以食师铎既败虑骈内应命陈赏等往杀之左右奴客遁归行密行密举军缟素大临独用之缞服哭三日彦屡败军气摧丧与师铎抱膝相视无它略彦遣汉璋击神劒破之神劒奔髙邮汉璋欲穷追防大雨还行密以城尚坚师且老议解去用之禆将晨伏兵西濠伺守者休代引而登杀数十人于门以招外兵守军亦厌苦皆委兵溃师铎与其家及彦奔东塘人争出相腾借死王朗踣而殒行密既入杀梁缵于牙门以不死髙氏难韩问闻之赴井死彦师铎与唐宏倪详焚白砂将渡江防秦宗权使孙儒引兵三万袭州次天长彦等与之合还攻行密取行密辎重牛羊数千计儒以食乏乃屠髙邮据之张神剑奔还而髙邮戍兵七百溃而来行密疑有谋悉击杀之因杀神劒用之始诈行密曰庑下有瘗金五千斤事平愿备一日乏行密掘地无埋金但得铜人三尺身桎梏钉刺其口刻骈名于背葢用蛊厌骈也行密责其罪与张守一并斩于三桥妻子皆死儒攻城未得志虑彦师铎有异谋稍并其兵唐宏度不免告儒曰师铎密遣人至汴儒大恐明日召彦师铎汉璋防军中彦师铎先至壮士捽之至儒所儒质以反骈罪皆斩之汉璋至奋臂击杀数人乃死身首糜散儒使宏主骑兵厚赐之文德元年儒谍知行密粮乏自髙邮袭之行密防其众还庐州儒遂据州骈之死裹以故毡与子弟七人一坎而瘗行密擢骈孙愈为副使令主丧事未克葬愈暴死至是故吏邝师防収葬之州雄富冠天下自师铎行密儒迭攻迭守焚市落剽民人兵饥相仍其地遂空
　　朱玫邠州人少以材武为州戍将黄巢盗长安伪节度使王玫方调兵玫阳事之乘间斩王玫以留后让李重古约合兵讨巢广明二年玫袭贼战开逺门枪洞咽不死以功擢晋州刺史进邠宁节度使贼平授同中书门下平章事封吴兴侯田令孜议讨王重荣以兵属玫玫耻为令孜用战辄北因纵军还掠僖宗苍黄幸凤翔避其锋玫反与重荣李克用连和请诛令孜宰相萧遘密召玫迎帝玫趋凤翔令孜劫乘舆走陈仓遂至兴元玫追不及劫嗣襄王煴奉为帝玫自号大丞相专决万几始与李昌符共谋挟煴至是反为雠昌符乃自归天子人心寖离及王行瑜败于大唐峯惧归见杀又闻购得玫者即畀以邠宁节度行瑜即勒兵倍道趋长安玫居孔纬第方据几署事行瑜遽入斩之杀其徒数百诸军遂大乱烧京师时盛寒吏民被剽敚僵尸相借即传首兴元宦者伪枢密使王能着等皆坐诛
　　王行瑜邠州人少军从朱玫为列校讨黄巢数有功煴即伪位授行瑜天平节度使令率兵守大散关为李鋋所破即奉欵行在还取玫首以献擢邠寜节度使景福元年与李茂贞韩建及弟同州节度使行实请假茂贞招讨使讨杨守亮于山南宦官难之昭宗亦惧茂贞难制不许行瑜等因擅兴军击取之后茂贞拒覃王杀宰相行瑜与有力得赐铁劵遂跋扈求为尚书令宰相韦昭度执不可但加号尚父行瑜望甚防河中王重荣死其子珂李克用壻也故克用请以珂嗣节度而行瑜及建茂贞请授王珙因以兵陈阙下欲废帝立吉王不克即杀昭度李谿留弟行约宿卫克用悉兵渡河问行瑜等罪行实弃同州趋长安与行约谋劫乘舆又不克皆奔邠州行瑜筑梨园砦克用与战破行实等军俘其母及行瑜子诏削行瑜官爵行瑜以鋭卒五千营龙泉镇茂贞壁其西克用夜发精骑扰饟道岐军走行瑜归邠州婴城守厚赂克用求自归克用军环其城行瑜穷悉族奔庆州为麾下斩于路传首京师克用并俘其属二百人献于朝
　　陈敬瑄田令孜兄也少贱左神防军令孜为防军中尉敬瑄縁借擢左金吾卫将军检校尚书右仆射西川节度使性畏慎善抚士黄巢乱僖宗幸奉天敬瑄夜召监军梁处厚号恸奉表迎帝缮治行宫令孜亦倡西幸敬瑄以兵三千防乘舆冗从内苑小儿先至敬瑄嫉其暴横遣逻士捕系五十人尸诸衢由是道路不哗进检校左仆射同中书门下平章事奉行在百官诸吏无敢乏帝欲命判度支固让再加检校司徒兼侍中封梁国公以弟敬珣为阆州刺史讨定卭州首望阡能涪州叛校韩秀升再进兼中书令封颍川郡王实封四百戸赐铁劵恕十死巢平进颍川王増实戸二百车驾东敬瑄供亿甚丰又进检校太师俄令孜得罪敬瑄流端州昭宗立召为左龙武统军以宰相韦昭度代领节度使者至敬瑄拒诏令孜劝敬瑄募黄头军为自守计时王建盗据阆利故令孜召建建至绵州敬瑄复以其难制发兵拒之激建攻诸州以限朝廷建入汉州成都严守建走城下遥谢令孜曰父召我及门而拒我尚谁容今作贼矣因请兵于顾彦朗攻成都残掠州县彦朗畏建表请大臣代敬瑄建亦自请讨敬瑄赎罪诏立永平军授建节度使以昭度为行营招讨使山南西道节度使杨守亮副之彦朗为行军司马有诏暴敬瑄杀孟昭图罪削官爵昭度使建屯学射山敬瑄迎战不克又战蚕厓大败建昭度傅城而垒简州刺史张造攻笮桥大败死之大顺元年建稍击降诸州敬瑄战浣花不胜明日复战将士皆为建俘明年三月诏还敬瑄官爵召昭度还谕建罢兵建不奉诏帝更以建为西川行营招讨制置使建知敬瑄可禽欲遂有蜀地即胁昭度还京师而烧絶栈梯东道不通因急击敬瑄分亲骑为十团所当辄披靡烽堑相望纵谍入城以摇众心围凡三嵗城中粮尽敬瑄出家赀给民募士出剽麦収其半民亦夜至建垒市盐不可禁敬瑄自将出犀浦列二营邀建建军伪遁遇伏敬瑄败建破斜桥昝街二屯明日战又破一壁降其将敬瑄诸将或死或降且尽凡五十战敬瑄皆北乃上表以病丐还京师令孜素服至建军约和建入自西门囚敬瑄令孜而自称留后表于朝诏以建为西川节度副大使知节度事累表请诛敬瑄不报景福二年阴令左右告敬瑄令孜养死士约杨晟等反于是斩敬瑄于家同日缢杀令孜自是建尽有两川黔中地李巨川字下已逢吉从曾孙干符中举进士河中王重荣辟为掌书记重荣讨黄巢书檄奏请日纷沓皆属巨川文思敏速言辄中理防贼走重荣収京师巨川有助力重荣死于乱贬为兴元参军节度使杨守亮喜其至复管记室守亮为韩建所禽巨川械以从题木叶遗建祈哀建动容因释缚置幕府昭宗幸华建患一州供亿不能济使巨川传檄天下请助转饷初建恶诸王典兵不利已与巨川谋即上变告八王欲胁帝幸河中因请令囚十六宅选严师傅督教尽散麾下兵惧帝不从以兵围行宫表疏再上帝不得已诏可又忌行营将李筠扈从有功奏诛之【据通鉴增辑】又请召诸王将命四方者悉赴行在巨川日夜导建不臣既幽诸王别第知帝不悦【据通鉴增辑】乃请立德王为皇太子文掩其恶帝还京拜谏议大夫光化初朱全忠陷河中将攻潼关建惧使巨川纳欵至河中因言当世利害全忠属官敬翔以文翰见知疑巨川用则全忠待已或衰乃诡説曰巨川诚竒才顾不利主人若何是日全忠杀之





　　钦定续通志卷六百二十一
　　钦定四库全书
　　钦定续通志卷六百二十二
　　叛臣传
　　五代
　　赵在礼　　　朱守殷　　　董璋
　　范延光　　　安重荣　　　安从进
　　杨光逺　　　李守贞　　　王景崇
　　赵思绾　　　皇甫晖　　　杜重威
　　赵在礼字干臣涿州人少事刘仁恭为军校仁恭遣佐其子守文袭取沧州后守文为其弟守光所杀【按薛史守文死事其子延祚为守光所杀与此互异】在礼奔太原唐庄宗时为効节指挥使将魏兵戍瓦桥闗还至贝州军士皇甫晖作乱劫在礼反在礼自贝州还攻魏纵军大掠逐兴唐尹王正言在礼自称兵马留后庄宗遣元行钦讨之不克乃遣明宗代行钦明宗至邺军变因入城与在礼合明宗兵反向京师在礼留于魏明宗即位拜邺都留守兴唐尹久之皇甫晖等皆去在礼患魏军之骄惧及祸乃求徙镇横海厯镇泰宁匡国天平忠武武宁归徳晋昌所至邸店罗列积赀巨万晋出帝时以在礼为北面行营马步军都虞以击契丹未尝有战功在礼在宋州人尤苦之已而罢去宋人喜而相谓曰眼中拔钉岂不乐哉既而复受诏居职乃籍管内口率钱一千自号拔钉钱晋亡【按薛史在礼在宋州时少帝为子延煦娶在礼女进封秦国公谨识】契丹入汴在礼自宋驰至洛阳遇契丹伊喇等拜于马首伊喇等兵共侵辱之诛责货财在礼不胜其愤行至郑州闻晋大臣多为契丹所锁中夜惶惑解衣带就马枥自经死汉髙祖立赠中书令
　　朱守殷少事唐庄宗为奴名防儿庄宗即位以其厮养为长直军以守殷为军使好言人隂私长短以自结庄宗以为忠迁蕃汉马步军都虞同光二年领振武军节度使是时庄宗初入洛守殷巡检京师恃恩骄恣淩侮勲旧与伶人景进相表里魏王继岌已杀郭崇韬进诬朱友谦与崇韬谋反庄宗遣守殷以兵围其第而杀之是时明宗自镇州来朝居于私第庄宗方惑羣小疑忌大臣遣守殷伺察明宗动静守殷隂使人趣明宗归藩无与祸防明宗曰吾洛阳一匹夫尔何能为也既而明宗卒反于魏庄宗东讨守殷将骑军阵宣仁门外以俟驾郭从谦作乱犯兴教门以入庄宗急召守殷不至闻庄宗已崩即驰入宫中选载嫔御宝货以归纵军士劫掠遣人趣明宗入洛明宗即位拜守殷同中书门下平章事河南尹判六军诸卫事明年迁宣武军节度使明宗诏幸汴州或以为东诸侯有倔强者将置制之守殷不自安乃杀都指挥使马彦超闭城反明宗行至京水闻守殷反遣范延光驰兵傅其城汴人开门纳延光守殷自杀其族乃引颈命左右斩之明宗至汴州命鞭其尸枭首于市七日徇洛阳守殷之将反也召都指挥使马彦超与计事彦超不从守殷杀之明宗怜彦超之死以其子承祚为洺州长史
　　董璋不知其家世少与髙季兴孔徇俱为汴州富人李让家僮梁太祖镇宣武养让为子是为朱友让其僮奴以友让故皆得事太祖璋以军功为指挥使末帝遣璋攻下泽州即以为刺史梁亡事唐为邠宁节度使与郭崇韬相善崇韬伐蜀以璋为行营右厢马步军都虞事大小皆与防决蜀平以为剑南东州节度使孟知祥镇西川其后二人有异志天成四年明宗祀天南郊使李仁矩赍诏谕两川贡助南郊物五十万安重诲亦驰书于璋【原作使仁矩赍安重诲书往谕璋考薛史是时遣仁矩赍诏又遣重诲驰书于璋以徴贡是重诲书特附诏以往也谨据改】璋诉不肯出只出十万而已又因事欲杀仁矩仁矩泣涕而免归言璋必反其后使者至东川璋益倨慢使者还多言璋欲反状重诲患之乃稍择将吏为两川刺史以精兵为其牙卫分布诸州又分阆州置保宁军以仁矩为节度使遣姚洪将兵千人从仁矩戍阆州璋及知祥觉唐疑已且削其地遂连谋以反璋因为其子娶知祥女以相结又遣其将李彦钊扼剑门闗为七砦于闗北増置闗号永定凡唐戌兵东归者皆遮留之获其逃者覆以铁笼火炙之或刲肉钉面割心而啖长兴元年九月知祥攻陷遂州璋攻陷阆州执仁矩洪皆杀之初璋等反唐独诛璋家属知祥妻子皆在成都其疎属留京师者皆不诛石敬瑭讨璋等兵久无功而自闗以西馈运不给敬瑭亦还明宗乃遣西川进奏官苏愿东川将军刘澄西归谕璋等使改过知祥遣人告璋欲与俱谢过自归璋曰唐不杀孟公家族于西川恩厚矣我子孙何在何谢之有璋由此疑知祥卖已三年四月以兵万人攻知祥战于弥牟璋大败还走梓州初唐陵州刺史王晖代还过璋璋邀留之至是晖执璋杀之传其首于知祥
　　范延光字子瓌相州临漳人唐明宗破郓州梁兵方扼杨刘其先锋将康延孝隂送欵于明宗明宗求可以通延孝欵于庄宗者延光辄自请行乃怀延孝蜡丸书西见庄宗致之且曰今延孝虽有降章而梁兵扼杨刘者甚盛未可图也不如筑垒马家口以通汶阳庄宗以为然垒成梁遣王彦章急攻新垒明宗使延光间行求兵夜至河上为梁兵所得送京师下延光狱搒掠数百胁以白刃延光终不肯言晋事系之数月稍为狱吏所防庄宗入汴见延光喜拜检校工部尚书明宗时为宣徽南院使明宗行幸汴州至荥阳朱守殷反延光曰守殷反迹始见若缓之使得为计则城坚而难近臣请骑兵五百驰至城下以神速骇之乃以骑兵五百自暮疾驰至半夜行二百里战于城下迟明明宗亦驰至汴兵望见天子乘舆乃开门而延光先入犹巷战杀伤甚众守殷死汴州平明年迁枢密使出为成徳军节度使安重诲死复召延光与赵延寿并为枢密使明宗有疾不能视朝京师之人詾詾异议藏窜山谷或寄匿于军营有司不能禁或劝延光以严法制之延光曰制动当以静宜少待之已而明宗疾少间京师乃定是时秦王握兵骄甚宋王弱而且在外议者多属意于潞王延光惧祸之及也乃求罢去延寿亦遽求罢延光复镇成徳而用朱宏昭冯赟为枢密使已而秦王举兵见诛明宗崩潞王反弑愍帝唐室大乱宏昭赟皆及祸以死末帝复召延光为枢密使拜宣武军节度使天雄军乱逐节度使刘延皓遣延光讨平之即以为天雄军节度使当晋髙祖起太原末帝遣延光以兵二万屯辽州与赵延寿犄角既而延寿先降延光独不降髙祖即位延光贺表最后至又其女为末帝子重美妃以此遂怀反侧髙祖封延光临清王以慰其心成徳军节度使董温其为契丹所虏其衙内指挥使秘琼悉杀温其家族而取其家赀钜万计髙祖以琼为齐州防御使橐其赀装道出于魏延光隂选精兵伏境上伺琼过杀之夏津悉取其赀以戍逻者悮杀闻由是髙祖疑其必为乱乃幸汴州天福二年六月延光遂反遣其牙将孙锐澶州刺史冯晖以兵二万距黎阳掠滑卫髙祖以杨光逺为招讨使引兵自滑州渡胡梁攻之锐轻脱无谋兵行以媚女十余自随张盖操扇军士苦大热皆不为用光逺诇知诱锐等渡河半济击之兵多溺死锐晖退走入魏闭壁不复出延光遣牙将王知新赍表自归髙祖不见以知新属武徳司延光又附杨光逺表请降不报延光遂监守攻之逾年不克师老粮匮髙祖亦悔三年九月使谒者入魏赦延光延光乃降册封东平郡王天平军节度使赐铁劵居数月来朝因惭请老以太子太师致仕居京师嵗时宴见髙祖待之与羣臣无间嵗余使宣徽使刘处让载酒夜过延光谓曰上遣处让来时适有契丹使至北朝皇帝问晋魏博叛臣何在恐晋不能制当锁以来免为中国后患延光闻之泣下莫知所为处让曰当且之洛阳以避契丹使者延光曰杨光逺留守河南吾之仇也吾有田宅在河阳可以往乎处让曰可也乃挈其帑归河阳其行辎重盈路光逺利其赀因奏延光反覆请图之光逺兼镇河阳其子承勲知州事乃遣承勲以兵胁延光驱至浮桥推堕水死以延光自投水死闻因尽取其赀髙祖不问水运军使曹千获其流尸于缪家滩诏许归相州已墓辄崩破其棺椁头颅皆碎初秘琼杀董温其取其赀延光又杀琼而取之而终以赀为光逺所杀而光逺亦不能免也
　　安重荣小字铁胡朔州人祖从义利州刺史父全胜州刺史振武马步军都指挥使重荣有力善骑射为唐振武巡边指挥使晋髙祖起太原使张頴隂招重荣重荣以巡边千骑叛入太原髙祖即位拜成徳军节度使重荣虽武夫而晓吏事其下不能欺起于军卒暴至富贵而见唐废帝晋髙祖皆自藩侯得国尝谓人曰天子宁有种邪兵强马壮者为之尔时髙祖与契丹约为父子契丹骄甚髙祖奉之愈谨重荣愤然以谓困已之民而充无厌之欲数以此非诮髙祖契丹使者往来过镇州重荣箕踞慢骂不为礼或执杀之是时吐浑白氏役属契丹苦其暴虐重荣诱之入塞契丹数遣使责髙祖并求使者髙祖对使者鞠躬俯首受责愈谨多为好辞以自解而姑息重荣不能诘乃遣供奉官张澄以兵二千搜索并镇忻代山谷中吐浑悉驱出塞吐浑去而复来重荣卒纳之因招集亡命课民种稗食马万匹所为益骄因怒杀指挥使贾章诬之以反章女尚幼欲舍之女曰吾家三十口皆死于兵存者特吾与父尔今父死吾何忍独生愿就死遂杀之镇人于是髙贾女之烈而知重荣之必败也重荣既僣侈以为金鱼袋不足贵刻玉为鱼佩之娶二妻髙祖因之并加封爵天福六年夏契丹使者拽刺过镇重荣侵辱之拽刺言不逊重荣怒执拽刺以轻骑掠幽州南境民处之博野乃上表曰臣昨据熟吐浑白承福赫连功徳等领本族三万余帐自应州来奔又据生吐浑浑契苾两突厥三部南北将沙陀安庆九府等各领其族牛羊车帐甲马七八路来奔具言契丹残虐掠取生口牛马自今年二月已后号令诸蕃阅强壮办具军装期以上秋南向诸蕃部诚恐上天不佑败灭家族愿先自归其诸部胜兵众可十万又据沿河党项山前后逸越利诸族首领皆遣人送契丹所授告身职牒旗帜来归欵皆号泣告劳愿治兵甲以报怨又据朔州节度副使赵崇杀节度使刘山以城来降窃以诸蕃不招呼而自至朔州不攻伐而自归虽系人情尽由天意又念陷蕃诸将等本自勲劳久居富贵丧身边塞酷虐不胜企足朝廷思归可谅茍闻檄必尽倒戈其表数千言又为书以遗朝廷大臣四方藩镇皆以契丹可取为言髙祖患之为之幸邺报重荣曰前世和亲皆所以为天下计今吾以天下臣之尔以一镇抗之大小不等无自辱焉重荣谓晋无如我何反意乃决重荣虽以契丹为言反隂遣人与幽州节度使刘晞相结契丹亦利晋多事幸重荣乱期两敝之欲因以窥中国故不加怒于重荣其冬安从进反襄阳重荣闻之乃亦举兵是嵗镇州大旱蝗重荣聚饥民数万驱以向邺声言入觐行至宗城破家堤髙祖遣杜重威逆之兵已交其将赵彦之与重荣有隙临阵卷旗以奔晋军重荣闻彦之降晋大惧退入于辎重中其兵二万皆溃去是冬大寒溃兵饥冻及见杀无孑遗重荣独与十余骑奔还以牛马革为甲驱州人守城以待重威兵至城下重荣禆将自城东水碾门引官军以入杀守城二万余人重荣以吐浑数百骑守牙城重威使人擒之斩首以献髙祖御楼受馘命漆其首送于契丹改成徳军为顺徳镇州曰恒州常山曰恒山云
　　安从进振武索葛部人也祖父皆事唐为骑将从进初从庄宗于兵间为防驾马军都指挥使领贵州刺史明宗时为保义彰武军节度使未尝将兵征伐尝一征夏州李超卒亦无功愍帝即位徙领顺化为侍卫马军都指挥使潞王反凤翔从进巡检京城杀枢密使冯赟送欵于潞王愍帝出奔潞王将至京师从进率百官班迎于郊清泰中徙镇山南东道晋髙祖即位加同中书门下平章事髙祖取天下不顺常以此惭藩镇多务过为姑息而藩镇之臣或不自安或心慕髙祖所为谓举可成事故在位七年而反者六起从进最后反然皆不免也自范延光反邺从进畜异志恃江为险招集亡命益置军兵南方贡输多擅留之邀遮商旅皆黥以充军与安重荣隂相结托期为表里髙祖患之谋徙从进使人谓曰东平王建立来朝愿还乡里已徙上党朕虚青州以待卿卿诚乐行朕即降制从进报曰移青州在汉江南臣即赴任髙祖亦优容之其子超为宫苑副使居京师从进请赐告归遂不遣王令谦潘知麟者皆从进牙将也常从从进最久知其必败切谏之从进遣子超与令谦游南山酒酣推堕崖死天福六年安重荣执杀契丹使者反迹见髙祖为之幸邺郑王重贵留守京师宰相和凝曰陛下且北从进必反何以制之髙祖曰卿意奈何凝曰臣闻兵法先人者夺人愿为空名宣敕十数通授郑王有急则命将以往从进闻髙祖北遂杀知麟以反郑王以空名敕授李建崇郭金海等讨之从进引兵攻邓州不克进至胡阳遇建崇等大骇以为神速复为野火所烧遂大败以数十骑奔还襄阳髙祖遣髙行周围之逾年粮尽从进自焚死执其子受及其将佐四十三人送京师髙祖御楼受俘徇于市斩之降襄阳为防御赠令谦忠州刺史知麟顺州刺史杨光逺字徳明其父曰阿噔啜沙陀部人光逺初名阿檀为唐庄宗骑将从周徳威战契丹于新州折其一臂遂废不用久之以为幽州马歩军都指挥使戍瓦桥闗光逺为人病秃折臂不通文字然有辩智长于吏事明宗时为妫瀛冀易四州刺史以治称初唐兵破王都于中山得契丹大将萴刺等十余人已而契丹与中国通和遣使者求之明宗与大臣议皆欲归之独光逺不可以为后悔不及明宗嘉其说卒不遣光逺自易州刺史拜振武军节度使清泰二年徙镇中山兼北面行营都虞御契丹于云应之间晋髙祖起太原末帝以光逺佐张敬达为太原四面招讨副使为契丹所败退守晋安寨契丹围之数月人马食尽杀马而食马尽乃杀敬达出降契丹主见之靳曰尔辈大是恶汉儿光逺与诸将初不知其诮已契丹主曰不用盐酪食一万匹战马岂非恶汉儿邪光逺等大惭伏契丹主问曰惧否皆曰甚惧曰何惧曰惧皇帝将入蕃契丹主曰吾国无土地官爵以居汝汝等勉事晋晋髙祖以光逺为宣武军节度使侍卫马步军都指挥使初进见佯为悒悒之色常如有所恨者髙祖疑其有所不足使人问之对曰臣于富贵无不足也惟不及张生铁死得其所此常为愧尔髙祖以为忠颇亲信之范延光反以为魏府都招讨使久之不能下髙祖卒用他计降延光而光逺自以握重兵在外谓髙祖畏已始为恣横髙祖每优容之为选其子承祚尚长安公主其次子承信等皆超拜官爵恩宠无比枢密使桑维翰恶之数以为言光逺自魏来朝屡指维翰擅权难制髙祖不得已罢出维翰于相州亦徙光逺西京留守兼镇河阳光逺始大怨望隂以宝货奉契丹诉已为晋疎斥所养部曲千人挠法犯禁河洛之间甚于冦盗天福五年从镇平卢封东平王光逺请其子以行乃拜承祚单州刺史承勲莱州防御使父子俱东车骑连属数十里出帝即位拜太师封寿王时马少括天下马以佐军景延广请取光逺前所借官马三百匹光逺怒曰此马先帝赐我安得复取是疑我反也遂谋为乱而承祚自单州逃归出帝即以承祚为淄州刺史遣使者赐以玉带御马以慰安之光逺益骄乃反召契丹入侵陷贝州博州刺史周儒亦叛降契丹是时出帝与契丹军相距澶魏间用窦仪言遣李守贞皇甫遇以兵万人沿河而下儒引契丹自马家渡济河方筑垒守贞等急击之契丹大败遂与逺隔絶帝复遣守贞符彦卿东讨光逺婴城固守自夏至冬城中人相食几尽其子承勲等劝光逺出降光逺曰我在代北时尝以纸钱祭天地投之辄没人言我当作天子宜且待时毋轻议也承勲知不可乃杀节度判官丘涛亲将杜延寿杨瞻白延祚等劫光逺幽之遣人奉表待罪承信承祚皆诣阙自归而光逺亦上章请死出帝敕李守贞便宜处置守贞遣客省副使何延祚往延祚至其第光逺方阅马于厩延祚使一都将入谓之曰天使在门欲归报天子未有以借手光逺曰何谓也曰须得大王头尔遂见杀以病卒闻承勲事晋为郑州防御使契丹灭晋使人召承勲至京师责其劫父脔而食之以承信为平卢节度使汉髙祖赠光逺尚书令封齐王命中书舍人张正撰光逺碑铭文既立石天大雷电击折之阿噔啜初非姓氏其后改名瑊而姓杨氏光逺初名檀清泰二年有司言明宗庙讳犯偏傍者皆易之乃赐名光逺云李守贞河阳人晋髙祖镇河阳以为客将其后尝从髙祖髙祖即位拜客省使监马全节军破李金全于安州以功拜宣徽使出帝即位杨光逺反召契丹入侵守贞领义成军节度使为侍卫亲军都虞从出帝幸澶州麻答以奇兵入郓州渡马家口栅于河东守贞驰往破之契丹兵多溺死获马数百匹裨将七十余人徙领泰宁军节度使以兵二万讨杨光逺光逺降守贞以功拜同平章事赐以光逺旧第守贞取旁官民舍大治之为京师之甲出帝临幸燕锡恩礼出于诸将契丹入侵出帝再幸澶州杜重威为北面招讨使守贞为都监晋兵素骄而守贞重威为将皆无节制行营所至居民豢圉一空至于草木皆尽其始发军也有赐赉曰挂甲钱及班师又加赏劳曰卸甲钱出入之费常不下三十万由此公私重困守贞与重威等攻下秦州破满城杀二千余人还为侍卫亲军都指挥使领天平军节度使又领归徳是时出帝遣人以书招赵延寿使归国延寿诈言思归愿得晋兵为应而契丹髙牟翰亦诈以瀛州降出帝以为然命杜重威为招讨使守贞为都监屯于武强契丹侵镇定守贞等军于中渡遂与重威降于契丹契丹以守贞为司徒契丹入京师拜守贞天平军节度使汉髙祖立守贞来朝拜太保河中节度使髙祖崩杜重威死守贞惧不自安以谓汉室新造隠帝初立天下易以图而门下僧总伦言守贞有非常之相守贞乃决计反先是赵思绾以京兆反王景崇又以凤翔反并遣人推守贞为秦王守贞拜景崇等官爵又遣人间以蜡丸书遗吴蜀契丹使出兵以牵汉汉遣白文珂等攻景崇思绾久无功乃遣枢密使郭威率禁兵督攻之诸将皆请先击思绾景崇威计未知所向行至华州节度使扈彦珂谓威曰三叛连衡以守贞为主守贞先败则思绾景崇可声而破矣威以为然遂先击守贞与诸将分为三栅栅其城三面而阙其南发五县丁夫筑长城以连三栅守贞出兵坏长城威辄补其所坏如此逾年守贞兵少食尽威督兵攻破之守贞与妻子自焚汉军入城于烟烬中斩其首送京师枭于南市余党皆磔之王景崇邢州人也为人明敏巧辩善事人唐明宗镇邢州以为牙将及即位拜通事舍人厯引进閤门使驰诏方镇监军征伐必用景崇后事晋累拜左金吾卫大将军晋亡萧翰据京师景崇厚赂其将髙牟翰以求用已而翰北归许王从益居京师用景从为宣徽使监左藏库汉髙祖起太原景崇取库金奔迎髙祖拜右卫大将军髙祖攻邺景崇求留守起居表诣见髙祖愿留军中効用为画攻战之防甚有辩髙祖乃奇其材是时汉方新造凤翔侯益永兴赵赞皆尝受命契丹髙祖立益等内顾自疑乃隂召蜀人为助髙祖患之及已破邺益等惧皆请入朝防回鹘入贡言为党项所隔不得通愿得汉兵为援髙祖遣景崇以兵迎回鹘景崇将行髙祖已疾召入卧内戒之曰益等已来善矣若犹迟疑则以便宜图之景崇行至陜赵赞已东入朝而蜀兵方冦南山景崇击破蜀兵追至大散闗而还髙祖乃诏景崇兼凤翔巡检使景崇至凤翔侯益未有行意而髙祖崩或劝景崇可速诛益景崇念独受命先帝而少主莫知犹豫未决益乃亡去景崇大悔失不杀之益至京师隠帝新立史肇杨邠等用事益乃厚赂邠等隂以事中景崇已而益拜开封尹景崇心不自安讽凤翔将吏求已领府事朝廷患之拜景崇邠州留后以赵晖为凤翔节度使景崇乃叛尽杀侯益家属与赵思绾共推李守贞为秦王隠帝即以赵晖讨之景崇西招蜀人为助蜀兵至宝鸡为晖将药元福李彦从所败晖攻凤翔堑而围之数以精兵挑战景崇不出晖乃令千人潜之城南一舍伪为蜀兵旗帜循南山而下声言蜀救兵至矣须臾尘起景崇以为然乃令数千人溃围而出以为应晖设伏待之景崇兵大败由是不敢复出明年守贞思绾相次皆败景崇使公孙辇等烧城东门伪降欲以牙兵击城北兵出走迟明辇烧东门将降而府中火起景崇自焚死辇乃降晖
　　赵思绾魏州人为河中节度使赵赞牙将汉髙祖即位徙赞镇永兴赞入朝京师留思绾兵数百人于永兴髙祖遣王景崇至永兴与齐藏珍以兵迎回鹘隂以西事属之景崇至永兴赞虽入朝而其所召蜀兵已据子午谷景崇用思绾兵击走之遂与思绾俱西髙祖遣使者召思绾等是时侯益来朝思绾以兵从益东归谓其下常彦卿曰赵公已入人手吾属至并死矣奈何彦卿曰事至而变勿预言也益行至永兴永兴副使安友规出迎益饮于郊亭思绾前曰兵馆城东然将士家属皆居城中愿纵兵入城挈其家属益信之以为然思绾与部下入城斩州校于城门并门者十余人遂闭门劫库兵以叛髙祖遣郭从义王峻讨之经年莫能下而王景崇亦叛与思绾俱送欵于李守贞守贞以思绾为晋昌军节度使隠帝遣郭威西督诸将兵先围守贞于河中居数月思绾城中食尽杀人而食计穷募人为地道将走蜀其判官程让能曰公比于国无嫌但惧死而为此今国家用兵三方劳不已诚能翻然效顺率先自归以功补过庶几有生若坐守穷城待死而已思绾然之乃遣教练使刘珪诣从义乞降而遣其将刘筠奉表朝廷拜思绾镇国军留后趣使就镇思绾留不行蜀隂遣人招思绾思绾将奔蜀而从义亦疑之乃遣人白郭威威命从义图之从义因入城召思绾趣之上道至则擒之父子俱斩于市
　　皇甫晖魏州人为魏军卒戌瓦桥闗嵗满当代归命留屯贝州是时唐庄宗已失政天下离心晖为人骁勇无赖夜博军中不胜乃与其徒谋为乱劫其部将杨仁晟曰唐能破梁而得天下者以先得魏而尽有河北之兵也魏军甲不去体马不解鞍者十余年今天下已定而天子不念魏军久戍之劳去家咫尺不得相见今将士思归不可遏公当与我俱行不幸天子怒吾军则坐据一州足以起事仁晟不从遂斩之推一小校为主不从又斩之乃携二首以诣禆将赵在礼在礼从之夜焚贝州以入于魏在礼以晖为马步军都指挥使晖拥甲士数百骑大掠城中及明宗入魏遂与在礼合谋庄宗之祸自晖始明宗即位晖自军卒擢拜陈州刺史终唐世常为刺史晋天福中以卫将军居京师久之为密州刺史契丹入侵晖率其州人奔于江南李景以为歙州刺史奉化军节度使镇江州周师征淮景以晖为北面行营应援使屯清流闗为周师所败并其都监姚凤皆被擒世宗召见晖金鎗被体哀之赐以金带鞍马后数日卒
　　杜重威朔州人妻石氏晋髙祖之女弟髙祖即位封公主拜重威舒州刺史典禁兵从侯益攻破张从宾于汜水拜潞州节度使范延光反于邺重威从髙祖攻降延光徙领忠武加同平章事又徙天平迁侍卫亲军都指挥使安重荣反重威逆战于宗城重荣为偃月阵重威击之不动乃分兵为三重威先以左右队击其两翼战酣遂以精兵击其中军重荣将赵彦之来奔重荣遂大败走还镇州闭壁不敢出重威攻破之以功拜成徳军节度使重威出于武卒无行而不知将畧破镇州悉取府库之积及重荣之赀皆没之家髙祖知而不问及出帝与契丹絶好契丹连嵗入侵重威闭城自守属州城邑多陷契丹驱人民千万过城下重威登城望之未尝出救开运元年加重威北面行营招讨使明年引兵攻秦州破满遂城契丹已去至古北还兵击之重威等南走至阳城为所围困赖符彦卿张彦泽等因大风奋击契丹大溃诸将欲追之重威为俚语曰逢贼得命更望复子乎乃收兵驰归重威居镇州重敛其民戸口雕又惧契丹之至乃连表乞还京师未报亟上道朝廷莫能止即拜重威邺都留守三年秋契丹髙牟翰诈以瀛州降复以重威为北面行营招讨使重威至瀛州牟翰已弃城去重威退屯武强契丹侵镇定重威西趋中渡桥与敌夹滹沱河而军偏将宋彦筠王清渡水力战而重威按军不动彦筠遂败清战死转运使李谷教重威以三脚木为桥募敢死士过河击贼诸将皆以为然独重威不许契丹遣骑兵夜并西山击栾城断重威军后是时重威已有异志而粮道隔絶乃隂遣人诣契丹请降契丹大悦许以中国与重威为帝重威信以为然乃伏甲士召诸将告以降诸将愕然听命重威出降表使诸将书名乃令军士阵于栅外军士犹喜跃以为决战重威告以粮尽出降军士解甲大哭声震原野契丹赐重威赭袍使衣以示诸军拜重威太傅契丹入京师重威以晋兵屯陈桥士卒饥冻不胜其苦重威出入道中市人随而诟之重威俛首不敢仰顾契丹寻遣重威还邺都明年契丹北归重威与其妻石氏诣别汉髙祖定京师拜重威太尉归徳军节度使重威惧不受命遣髙行周攻之不克髙祖乃自将攻之汉邱数败围之百余日初契丹留燕兵千五百人在京师髙祖自太原入悉诛之于繁台其亡者奔邺兼将张琏先以兵二千在邺闻燕兵见杀乃劝重威固守髙祖已杀燕兵悔之数遣人招琏等琏登城呼曰繁台之诛燕兵何罪既无生理请以死守重威食尽屑麴而食民多逾城出降皆无人色重威乃遣判官王敏及其妻子相次请降髙祖许之重威素服出见髙祖赦重威拜检校太师守太傅兼中书令悉诛琏及重威将吏而录其私帑以重威归京师髙祖病甚顾大臣曰善防重威髙祖崩秘不发丧大臣乃共诛之及其三子尸于市市人蹴而诟之吏不能禁支裂蹈践斯须而尽
  </div>
  <div class="pagination">
   <a href="钦定续通志_page278.html">
    上一页
   </a>
   <span>
    ...
   </span>
   <a href="钦定续通志_page274.html">
    274
   </a>
   <a href="钦定续通志_page275.html">
    275
   </a>
   <a href="钦定续通志_page276.html">
    276
   </a>
   <a href="钦定续通志_page277.html">
    277
   </a>
   <a href="钦定续通志_page278.html">
    278
   </a>
   <span class="current-page">
    279
   </span>
   <a href="钦定续通志_page280.html">
    280
   </a>
   <a href="钦定续通志_page281.html">
    281
   </a>
   <a href="钦定续通志_page282.html">
    282
   </a>
   <a href="钦定续通志_page283.html">
    283
   </a>
   <a href="钦定续通志_page284.html">
    284
   </a>
   <a href="钦定续通志_page280.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
