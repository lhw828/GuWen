<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 296 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 296 页/共 1860 页</h1>
    <div class="content">
○以湖广总督阿尔赛、为户部尚书。荆州将军鄂弥达、为湖广总督。　　

○戊寅。吏部议覆、署江南总督尹继善疏请、添设盐城、兴化、二县境内。天妃、石＜?石达＞、二闸。闸官一员。上冈北草堰、二闸。闸官各一员。白驹南、北、中三闸。闸官一员共闸官四员。各照未入流之例给俸。铸给条记。添设皂隶各二名。其闸官、均责令东台水利同知统辖。应如所请。从之。　　

○命翰林院检讨胡中藻、为陕西学政。　　

○是月。尚书公讷亲奏报、查勘灾重之天津府属静海、青县、沧州、南皮盐山、庆云。河间府属东光、吴桥、交河、景州。并景州以北之阜城、献县、河间、任邱。又冀、深二州属之武邑、武强、等十六州县。领赈贫民。咸无饥色。白叟黄童。无不感戴深仁。得旨。览奏俱悉。卿去后又复两旬矣。尚未得雨。朕忧想已知之。　　

○又奏、奉旨、爱必达署理江苏布政使。诚恐未经外任。不克称职。恳请另拣贤员署理。得旨。汝弟之所以尚未擢用之故。久已谕汝矣。若论其才品。当不在安宁以下也。但安宁现今丁忧。目下又复无人。俟其或半年。或一年。仍令彼往。满洲亦不能与汉人一例也。且图拉在彼。若无人弹压。恐不安静。传与汝弟、诸事皆如安宁所办。即织造处所传办物件。汝弟虽不知内里做法。亦不可但听图拉任意为之。至一路所经关税。如倭赫、图拉辈之声名如何之处。一一留心。其有一日不可留者。即具奏。若中常者。回来时奏闻亦可。　　

○直隶总督高斌奏、面奉谕旨。天津、河间、等处地方。若城垣有应行修筑之处。兴工代赈。今查大城、阜城二县。本应修筑。但砖城工大费繁。惟照景州、沧州、土城之例。修筑土工。小民得以力作糊口。为合以工代赈之意。得旨。好。知道了。　　

○署两江总督协办河务尹继善奏、江南河道工程。于水利效力人员内。择其谙练勤慎者。酌派工段。照估兴修。如有偷减迟误。即行详谒参究。得旨。今之外省官员。公然贪黩者实少。惟尚有工程一途耳。若不严察。将来未必无代人受累之处。此意亦令白钟山、陈大受、范璨、知之。　　

○安徽巡抚范璨奏、凤、颍一带。积歉之后。米价昂贵。官仓不敷粜济。仍照上年劝谕富民出粜。分别奖励。督率守令实力查办。得旨。观所奏尚属留心。但须实力董率有司妥帖为之。　　

○浙江巡抚常安奏、查勘宁波府沿海地方。更坐战船。驾入海洋。抵镇海县。复由镇海抵定海。巡视海面。凡涉外洋之山。最易藏奸。虽膏腴沃衍之区。必须严行饬禁。毋许开垦采捕煎烧等类。以滋事端。得旨。所奏俱悉。汝如此勤于王事。冲冒风涛。不无劳顿否。　　

○湖南巡抚蒋溥奏、按察使明德、本有可用之才。居官亦能向上。但多偏执已见如巴陵县、凶徒纠众抢夺。理宜按法究处。而明德必欲从宽办理。宝庆等处关税。理宜按额徵解。而明德必欲奏请豁免。现今大计卓异。开列一等者五十二人。多出自明德前署藩司时酌定者。特为核去二十余人。不使冒滥。布政使长柱、老成持重。但才具不及明德。不能和衷共济。得旨。所奏甚属公当之论。明德实系有才一边。其所以尚宽者。亦因今之政令从宽故耳。设遇严时。彼亦系能严者。至其志气尚在未定。惟应教训造就之。若甚不妥。即行奏闻可耳。　　

○又奏、楚南苗猺。应于羁縻之中。寓慑伏之用。现在严饬文武员弁禁约兵役。不使扰累。仍勤练兵丁。整饬武备。不许懈弛。得旨。御苗之道。首以不扰为要。次则使知兵威之不可犯。此奏颇得之。　　

○湖北巡抚晏斯盛奏、楚省雨泽频仍。麦苗长发。向后雨旸时若。应书大有。得旨。览奏曷胜欣慰。但方当春初。即为是满足之言。非所以勤民矣。　　

○又奏、关税银、多官吏染指。胥役侵渔。今确查荆关盈余。乾隆八年五月至十月。计四个月。盈余银八千四十一两有奇。查该关盈余。遁年盈缩难齐。乾隆五年。一万三千四十九两有奇。乾隆六年。一万四千七百五十五两有奇。乾隆七年。二万七千五百七十一两有奇。本届盈余。较之七年虽不足。较之五六年则有余。再以原少日期计扣。不甚相悬。得旨。如此锱铢较量。竟似一篇言利章奏。奏于朕前。不知汝出何心耶。果汝稽察严密。或者自不染指。虽少何妨。若有如上所指之弊。即费词掩饰。亦无久而不露者。且如此居心。亦不过内府微员。只司关税者尚可。汝为一省巡抚。亦国家方面之寄矣。如此居心行事。尚可问耶。此奏亦不交部。纵交部议驳。不过如是登答而已。汝等伎俩。朕实洞悉。批谕使知愧耳。　　

○又奏谢、调任户部侍郎恩。得旨。今以无人。复留汝原任。但汝诸事不肯认真。一味沽名邀誉。恐终难胜此封疆之寄也。戒之慎之。　　

○又奏请、赐侍郎原衔。管理巡抚事务。得旨。侍郎已出缺。此奏不合例。况汝有何劳绩耶。　　

○监督荆关税务内务府郎中富贵奏报、徵收数目。送部考核。现在严饬遵行。不许奸民地棍。把持包揽。致亏课额。得旨。览勉力为之。但自不存贪利无耻之心则可。不必过求税银增盛之鄙见也。　　

○山东巡抚喀尔吉善奏报、东省各属。正月得雨一二寸。虽未沾足。如二月望前得透雨。麦苗自可勃发。得旨。所奏俱悉。目下远近俱待泽孔亟之时。朕怀曷能暂释也耶。闻东平、汶上等处有地震之事。何未奏及。　　

○山西巡抚阿里衮奏、晋省自雍正四年、至乾隆元年、收买铜器小钱。六十八万九千五百余觔。尽数鼓铸。后有商人王廷煜、开采铜矿。仅获铜九百四十余觔。现在开局鼓铸。并无存贮铜觔。得旨。晋省殷实商人尚多。惟有令其承办洋铜。以供鼓铸。为可行之事耳。此意已于汝兄处有旨。汝再行酌量。　　

○甘肃巡抚黄廷桂奏、凉州府属。开垦之笈笈滩营田。距凉城窎远。若派兵丁耕种。难免旷废差操。请听民人承种。纳租交营。接济兵食。得旨。著照所议行。　　

○贵州总督兼管巡抚张广泗奏报、黔省入春以来。雨泽时降。至节过清明。民间争布稻种。望雨方殷。如果市米渐少。即行开仓平粜。接济民食。得旨。览此、黔省颇有旱形矣。边远之地。鞭长莫及。一切补救之策。务须及时为之。百姓方得稍救。不致流离耳。　　

○福建漳州镇总兵雷泽远奏报、闽省雨泽应时。米价平减。漳泉悍习。现在督率将弁。努力整饬。得旨。不在文言。只宜实力行之。漳泉积习。岂可期移易于旦夕者耶。　　

○四川建昌镇总兵袁士弼奏、曲曲鸟夷人阿黑、不听化导。皆由从前文武办理马泽占继。及改土一事。先后不妥。以致已故土官马溶之妻子继没。愚夷仇恨马泽所致。今一面拨兵驻劄卡隘。以惕其心。一面令马溶之女、前往化诲。擒献首凶阿黑。准其立功袭职。似可不烦兵力。得旨。览。一切事宜。慎重为之。不可贪功而肆杀戮。不可示弱以损国体。勉之。

　　

大清高宗法天隆运至诚先觉体元立极敷文奋武孝慈神圣纯皇帝实录卷之二百十一


大清高宗法天隆运至诚先觉体元立极敷文奋武孝慈神圣纯皇帝实录卷之二百十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。三月。己卯朔、工部议覆署江南总督尹继善等疏称、邳州境内。东南官湖系往来要道。逼近运河。地势低洼。每遇雨水充溢时。沟渠壅塞。道路阻碍。请于官湖迤上起。至州城东止。估筑堤路凡经由沟洫。建造桥座。俾水道通行。应如所请。从之。　　

○直隶总督高斌疏报、顺天、永平保定、正定、顺德、宣化等府。并易州属雍正十一年、并乾隆二年分。开垦水旱地一百一十四顷五十八亩有奇。　　

○庚辰。遣官祭黑龙潭昭灵沛泽龙王之神。　　

○户部议覆、直隶总督高斌奏称、京城豆价日昂。原议以保安宣化、万全、三州县。存贮屯豆。运京平粜。应及时运贮附近仓廒。分发八旗官局。得旨。依议速行。　　

○工部议覆、署江南总督伊继善疏请、挑源县境内。水晶湖、倪家荡、洩水沟间段淤塞。安东县境内。鲍营河、河身淤浅。睢宁县境内。柴家湖、沈家湖、年久淤平。俱应挑浚。铜山县境内。房村民堰。年久残缺。应修补。又村南小堰。及三都三图。地势低洼。挑洩水沟。应如所请。从之。　　

○又议覆、江南河道总督白钟山疏称、丰萧砀厅所属之石林工程。本系大溜顶冲。向于坝内加筑月堤重护。而捍御全在临河埽工得力。请帮筑里戗。以为埽坝内靠。应如所请。从之。　　

○署两江总督尹继善疏请、宿迁县境内。沐河西岸。上自山东郯城县禹王台竹络坝尾起。至宿迁交界。民堰残缺。须帮筑高厚。杨家庄旧河。西关东关水沟。及运河南岸。俱年久淤塞。应行挑浚。山阳县境内。乌沙河、河底过高。不能宣洩。亦宜挑浚。洩水涵洞。口门过窄。拆修改宽运河北岸。绍兴家庙一带。应挑水沟一道。添建石涵洞一座。清河县境内。浪石镇废堤之南。南高北洼。张定庄更为卑下。应浚支河一道。并建木桥。从之。　　

○辛巳。上御乾清门听政。　　

○兵部议覆、直隶总督高斌疏称、正定镇左营守备。驻劄府城。右营守备。驻劄深州。各有衙署。自雍正四年。改协为镇。添设两营游击。即将左营守备衙署。改为左营游系衙署。右营游击另建衙署。而左营守备。竟未建衙署。雍正六年。又将右营守备。移驻府城。所遗衙署。改为深州千总驻防。右营守备。亦未另建衙署。赁居民房。俱请建衙署。应如所请。从之。　　

○又议覆、湖广总督阿尔赛疏称、楚省各标镇协营。例应提督三年亲身遍历全省巡察一次。但楚省幅＜?巾员＞辽阔。往返不下万有余里。恐届轮巡之年。在外日久。贻误衙门公事。请改为每年秋收之后。察其紧要者。酌量巡查数处。三年之内。轮巡亦可一周。再巡察营汛。赏号事所必需。每年给赏银三百两。均应如所请。从之。　　

○以光禄寺卿张若霭、为通政使司通政使。　　

○铸给湖州府南浔通判关防。从闽浙总督那苏图请也。　　

○壬午。上诣大高殿行礼。　　

○幸圆明园。奉皇太后居畅春园。　　

○癸未。谕军机大臣等、闻苏州尼僧东悟。造言募化兴修寒山寺。以致结讼控告于吴县。遂有地棍等聚众鬨堂。大肆咆哮。知县姜顺蛟仓皇退避。竟任东悟逃去。地棍等以寺内有原任翰林蒋恭棐租房。疑其向该县说情袒护。遂毁其门壁。并将寺内之酒肆茶棚。尽行拆平。喝令各铺户罢市。各铺虽未依从。而凶恶暴横。不知法纪。比时抚臣饬令有司查拏众犯。数日之后。所获者不过一二名。至东悟及首棍。竟未到案。将来必至远扬。此事关系地方风俗。且纠众罢市之恶习。尤不可长。前日陈大受、虽曾具奏。朕所闻此等情节。并未详陈。尔等可寄信与陈大受。令其上紧缉拏务获。分别轻重。置之于法。毋得姑息玩纵。以长刁风。　　

○吏部议覆、贵州总督张广泗疏称、黔省原定三年俸满之粮驿道、及定番州知州、威宁州知州、独山州州同、南笼府经历、清平县县丞、镇远县县丞、施秉县县丞、威宁州巡检等缺。地方情形。较前办理稍易。应改为五年俸满。其未议俸满年限之古州兵备道、荔波县县丞、天柱县县丞、黎平府照磨、潭溪司吏目等缺。应定为三年俸满。黎平府知府、经历、普安州州判、安顺府经历、定番州州判、黄平州巡检等缺。应定为五年俸满。其安顺府知府、同知、通判、都匀府、镇远府、大定府知府、通判、南笼府知府、贵阳府同知、黄平州、独山州、普安州知州、贵筑县、普定县、清镇县、镇远县、永从县、毕节县知县等缺。原定为五年俸满。都匀府、镇远府、铜仁府、黎平府同知、都匀府丹江通判、都江通判、镇远府通判、永丰州知州、州同、州、判、吏目、荔波县知县、开泰县县丞、永从县县丞等缺。原定为三年俸满。仍照旧例。按年报满。应如所请。从之。　　

○刑部议覆、湖北按察使石去浮奏称、嗣后除缘坐犯属。及强窃盗家属。例应佥遣者。仍佥发外。其他军流等犯。止讯本夫。如情愿带往者。开具年貌。一同佥发外。其妻妾背义不从。必须该犯亲告。方准提解。如本夫己供不愿携带。悉听自便。其本夫不愿。而妻妾愿随者。报地方官造册。一体随行。毋得豫先特提妻妾讯问。其讯系无妻者。即据供为定。毋庸另行取结。应如所请。从之。　　

○工部议覆、江南河道总督白钟山疏称、桃清中河厅属。运河淤浅。亟宜筑坝兴挑。并将骆马湖尾闾堵闭。以蓄湖水。杨家庄各坝。相机接长收窄。以束水势。应如所请。得旨。依议速行。　　

○以户部右侍郎汪由敦、为工部尚书。镶红旗汉军副都统李元亮、为户部右侍郎。　　

○调江西南昌镇总兵李如柏、为直隶宣化镇总兵。直隶宣化镇总兵高琦、为江西南昌镇总兵。　　

○甲申。调正红旗汉军副都统王承宗、为镶红旗汉军副都统。以原任工部尚书赵宏恩、为正红旗汉军副都统。　　

○满洲繙译乡试。以吏部右侍郎宗室德沛、为正考官。工部右侍郎德龄、为副考官。蒙古繙译乡试。以理藩院尚书纳延泰、为考官。　　

</div>
    <div class="pagination">
<a href="清实录乾隆朝实录_page295.html">上一页</a><span>...</span><a href="清实录乾隆朝实录_page291.html">291</a><a href="清实录乾隆朝实录_page292.html">292</a><a href="清实录乾隆朝实录_page293.html">293</a><a href="清实录乾隆朝实录_page294.html">294</a><a href="清实录乾隆朝实录_page295.html">295</a><span class="current-page">296</span><a href="清实录乾隆朝实录_page297.html">297</a><a href="清实录乾隆朝实录_page298.html">298</a><a href="清实录乾隆朝实录_page299.html">299</a><a href="清实录乾隆朝实录_page300.html">300</a><a href="清实录乾隆朝实录_page301.html">301</a><span>...</span><a href="清实录乾隆朝实录_page297.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
