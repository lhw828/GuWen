<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 111 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 111 页/共 523 页
  </h1>
  <div class="content">
   ○戊午。遣官散给南苑被灾苑户兵民口粮。　　

○己未。谕内阁、昨因南苑积水未消。而吴甸牧养马匹。总未据该管大臣等奏报情形若何。特传旨询问。始据绵懿富成等覆奏、总未差人往看情形。至十一日经该厩长禀报、人役马匹、并无伤损。草料麸石、闲有漂失、不及十分之二。绵懿等并未亲往查勘。又复耽延未奏。自请严议等语。京师自本月初旬大雨倾注。南苑一带早被淹浸。自初一至初十日。朕节次派员前往查勘。并设法赈恤。即管理奉宸苑之丰绅济伦等、亦屡差官员驰赴该处确探具奏。绵懿富成俱系内廷行走之人。宁不闻知。何以于所管苑厩。漠不关心。竟不思朕必垂询及此耶。且南苑圈厩。不独马匹应随时查察。该处人役不少。尤宜留意。并闻有被水难民聚集在彼。绵懿等即不亲往查勘。亦当专人探听以备询问。及至该厩长等于十一日禀报被水情节。绵懿等又不即时具奏。经朕传询。犹以六圈人役马匹并无淹损、草料闲有漂失、敷衍入奏。可见绵懿等全不以公事为重。难胜坰牧之任。绵懿、著不必管理上驷院事务。仍交宗人府严加议处。富成、著退去上驷院卿。革退御前侍卫。在乾清门行走。仍交内务府议处。　　

○遣侍卫驰赴通州筹备官船。给散赈之大臣汪承霈等乘坐。分往各路查勘抚恤。　　

○以吏部左侍郎文宁、为浙江乡试正考官。右春坊右中允周兆基、为副考官。户部左侍郎周兴岱、为江西乡试正考官。户部主事陈廷桂、为副考官。翰林院编修施杓、为湖北乡试正考官。国子监助教陆开荣、为副考官。　　

○旌表守正捐躯直隶任县民王根柱妻王氏。　　

○辛酉。旌表守正捐躯直隶大名县民王克兴妻张氏。　　

○壬戌。命截留漕米六十万石。存贮天津北仓备赈。　　

○癸亥。谕内阁、李南馨奏、闽省现在缉捕紧要。请暂准代巡洋汛一摺。闽省洋面。正当缉捕紧要之时。该省镇将等官、既经派往统率舟师在洋侦捕。所有本营洋汛。势难分身兼顾。自系实在情形。著照所请、除未派兵船缉捕之员、均令亲身出洋巡哨外。其已经在洋缉匪者。准其暂行委员代巡。但须责成代巡之员实力缉捕。不得因非本管洋面。稍涉疏懈。俟洋面安静。该镇将等各回本营后。仍照定例亲身巡查。毋许藉端诿卸。　　

○谕军机大臣等、勒保近日并未与贼接仗。惟安坐川东一带。仅以探听贼踪带兵迎击各情。敷衍入奏。目下川东既无贼可办。地方事务。是其专责。现在大宁巫山一带被水。勒保即当就近查办。并将各处要隘严密防堵。如楚境贼匪再行折回川境。即系勒保之罪。至嘉陵江尤关紧要。勒保既称江岸防堵严密。毋令川北窜匪或有偷渡。凛之慎之。将此传谕知之。　　

○额勒登保奏穆克登布丰绅等督率官兵。生擒首逆伍怀志。余匪肃清。得旨、奖赉。升三等侍卫纶布春、二等侍卫。赏还巴图鲁名号。起已革游击周国平、为都司。赏还花翎。赏副将伊昌阿、游击李国栋、王兆龙、傅廷刚、花翎。守备曾连光等、蓝翎。余升擢有差。　　

○又奏修筑堡寨出力各员。巡抚陆有仁、总兵官刘之仁、布政使温承惠、按察使文霈等、下部议叙。赏同知张约、花翎。通判雒昂。蓝翎。　　

○云贵总督琅玕奏报、攻克石岘等苗寨出力人员。赏知府程卓梁、花翎。守备李上林等、蓝翎。知县郑锟等。下部议叙。　　

○命按察使衔候补盐运使嵇承志、赴永定河承办堵筑事宜。　　

○拨广储司银二千两。赈永定、右安、门外灾民。　　

○甲子。谕内阁、京师自六月初旬以来。雨水连绵。已及两旬。现在尚未晴霁。永定河漫溢成灾。积潦未退。朕宵旰焦思。倍增悚惧。稽之会典。祇有亲诣社稷坛祈雨之礼。祈晴未有明文。但水旱同一灾祲。礼缘义起。自当一律虔祈。以迓时旸而消盛涨。谨择于本月二十六日。亲诣社稷坛祈晴。先期于二十二日进宫。二十三日起、致斋三日。所有一切典礼。著礼部太常寺敬谨豫备。至二十七二十八二十九三日、本系孟秋时享斋戒之期。初一日礼成后。如气候晴霁。泥淖已乾。朕即回至圆明园驻跸。若彼时尚未放晴。不妨在宫内多住数日。俟天气晴明。再行降旨。　　

○又谕、前因同兴于永定河决口、及良乡以北被水情形。毫无闻见。当经降旨严饬。并令明白回奏。兹据同兴奏称、初七日晚闲传闻有永定河决口之信。初九日尚未得涿州以北情形。直至十一日始据西路同知等禀报。查该同知等所禀。系于初五初八等日封发等语。永定河堤决口四处。乃初三日之事。经朕特派大员分投查勘。而该管厅县、直至初五初八等日始行禀报藩司。迟缓已极。直隶地方官疲玩积习。一至于此。不可不大加整顿。是以特＜闲＞陈大文署理总督。以资振作。至同兴身任藩司。于本省被灾情形。竟茫然不知。及经饬训。徒以焦愤愧悚虚词入奏。于事何益。试思各地方官皆藩司所属。如果知其疲玩。何不及早参劾惩办乎。同兴久任直隶。实难辞咎。著交部严加议处。此尚系朕格外施恩。不即将该藩司治罪。同兴当倍加感奋。将直隶被水各州县地方确切查明。实力抚恤。毋令一夫失所。稍赎玩惕之愆。至现在各路军营文报。尚无迟误。同兴仍当严饬各驿站多备船只。迅速赍递。不得稍有阻滞。此时熊枚甫经到任。且须查勘永定河决口。筹办堵筑事宜。所有地方应办诸务。系同兴专责。傥于灾赈不能妥为经理。或军营文报致有迟误。惟同兴是问。恐不能当此重咎也。　　

○又谕、额勒登保奏、请将吉兰泰、索费英阿、二人枷号开释、或遵前旨发往伊犁、或令各回旗籍等语。吉兰泰、索费英阿、身为提镇大员。前因不能认真防堵。以致获罪。枷号示众。今虽军务将竣。岂可遽行轻贷。额勒登保既请将枷号开释。若令即回旗籍。则带兵各员何所儆畏。吉兰泰、索费英阿、从前既屡次带兵。著加恩释枷。发往吉林。交与秀林作为披甲兵丁。以示惩儆。　　

○予四川陕西阵亡协领佛尔卿额、佐领孝顺太、侍卫保邦、游击赵永成、守备何胜华、千总虎正江、张瑶、把总罗廷贵、胡永盛、外委姚成勋、陈华、铁忠才、虎昇龙、张占鳌、雍忠太、王大榜、出洋淹毙候补都司蔡得耀、祭葬世职。兵丁塔克通阿等六百四名、赏恤如例。　　

○拨大兴、宛平、二县常平仓谷备赈。　　

○免被灾较重之宛平县来年额赋。涿、良乡、保定、宝坻、固安、三河、房山、顺义、通、武清、十州县、本年额赋。被灾稍轻之怀柔、昌平、蓟、三州县、本年额赋十分之五。　　

○乙丑。以水灾。改顺天乡试期。谕内阁、京师自本月初旬以来。雨水连绵。贡院墙垣号舍。多有坍塌渗漏之处。现在考试期近。已饬令赶紧动工修葺。惟气候蒸湿。恐难如期修竣。若草率从事。必致内外关防不密。不足以昭严肃。且近畿一带道路泥泞。士子等来京应试。跋涉维艰。傥中途稍有阻隔。致误考期。转无以遂观光之志。所有本年顺天乡试。或展期至八月下旬。九月初旬。著军机大臣会同礼部妥议具奏。以副朕体恤寒畯至意。再向来俊秀监生乡试录科。系由国子监考试录送。因吴省钦条奏、改为钦派大臣在贡院扃试。嗣又有御史奏请应复旧例者。经礼部议驳未行。此时贡院正值兴修。未能在彼录科。此次俊秀监生。仍由国子监考试。不必钦派大臣。以后或应照旧例、或仍在贡院录科之处。并著军机大臣会同礼部一并议奏。寻奏、照雍正四年会试展期一月之例。将乡试改期九月初八日举行。至俊秀贡监录科。本为小试。不必特派大臣。应仍归国子监照旧办理。惟于录科后、将试卷封送礼部。揭晓后磨勘核对。如有不符者究办。从之。　　

○命五城地方照冬月例。设厂煮赈一月。　　

○丙寅。谕军机大臣等、黔苗滋事一案。前因伊桑阿奏称、亲往石岘攻克苗寨。擒获首逆多人。苗匪俱皆畏罪慑伏。业经办竣。当将伊桑阿等分别奖叙。而琅玕到彼。又复集兵进剿。迹涉邀功。恐致别生事端。是以降旨训饬。乃近日朕闻伊桑阿仅在铜仁驻劄。并未亲至石岘军营。闻知琅玕起身前来。不能阻止。即将常明等攻克石岘、作为亲身前往。装点入奏。琅玕由镇远赴铜仁。途次难民。纷纷拥道哭诉。琅玕复行带兵进剿。是伊桑阿前次所奏。竟系粉饰虚词。琅玕身为总督。于难民拥道哭诉时。即当将伊桑阿前后办理草率情形。据实参奏。方为公正。乃该督并无一言提及。其意以伊桑阿前在新疆时。曾经参奏琅玕家人私贩玉石一事。此次若将伊桑阿参奏。转似有心报复。故尔隐忍不言。即此一念。亦属私见。朕于臣下功罪赏罚。务在持平。岂可令饰奏冒功之人滥邀优叙。以上指出情节。皆系黔省官民共见共闻之事。著传谕琅玕密行陈奏。如伊桑阿并未亲赴石岘军营。而滋事首逆亦未擒获多人。则前奏尽属虚谎。该督一面奏闻。一面传旨令伊桑阿来京候旨。即兼署抚篆。如伊桑阿实无其事。亦即据实覆奏。　　

○又谕、吉庆等奏、续查粤东各属被风吹损塘汛兵房民房。分别动项损廉办理一摺。览奏俱悉。广州府属之南海等县。猝被飓风。吹损船只。倒塌兵房坛庙衙署民房铺屋。并淹毙人口。亟宜妥为抚恤。该督等于蜑民渔船居民房屋、及人口被灾沉溺者。俱已捐廉抚恤。其倒塌坛庙衙署营汛、又兵房桨船巡船驿船等项、赶紧修葺。造册报销。所办俱妥。至南海县属之大有围、被水冲缺。围田低洼处所。俱被水淹。所有沿河穷黎。自应亟为抚恤。其围基亦应赶紧修筑。该督等惟当酌量情形。迅速查办。其应行报销者。即当迅速奏明。动用帑项。转不必饬令府县等捐廉办理也。又据另片奏、内地民人杨胜达、久住夷地耕种、因安南差官捉拏与农耐打仗、逃回内地、及夷官押带匪船去后、复回夷地耕种等语。外夷彼此构衅。与内地无涉。原可置之不问。至杨胜达原系内地民人。若不潜往夷地。何至被安南差官捉拏打仗。今又任其复回夷地。可见内地边界防范不严。该督等总当于沿边地方。饬属实力巡防。以杜往来勾结。绥靖边陲。方为妥善。再潮属匪徒。开设花会。以压钱哄骗乡愚。此等匪徒聚赌。实属可恶。现已拏获沈学等五十余名。自应从严惩治。使匪徒敛戢。不可耽延时日。致游手好闲之徒无所顾忌。相聚日多也。将此谕令知之。。　　

○以广西浔州协副将王懋赏、为湖南永州镇总兵官。　　

○以水灾。贷守护西陵八旗官员兵丁、并内务府武职、及拜唐阿太监树户人等俸银、钱粮、各三月。　　

○拨直隶藩库银十万两。抚恤灾民。　　

○丁卯。上诣大高殿行礼。时应宫拈香。　　

○还宫。　　

○谕内阁、仪亲王永璇、成亲王永瑆、庆郡王永璘、定亲王绵恩、联名具奏、恳将应领亲王郡王俸银俸米三年之内、恭进一半、以备赈恤等语。近日雨水过多。朕节次发给银米。亟行降旨赈恤。及本日朕自圆明园进宫。见兵丁等房屋墙垣。多有坍塌。生计维艰。复赏给一月米粮。仪亲王等仰体朕宵旰焦劳痌瘝在抱之意。自请捐俸备赈。情切急公。殊堪嘉奖。惟念诸王禄入本有定额。且恪遵功令。并无交接馈遗之事。其家计不能充裕。朕所深知。若照所请将三年俸银俸米各进一半。恐不无拮据。所有仪亲王成亲王庆郡王定亲王俸银。仍著全行支领。惟将本年秋季应领俸米内、扣留一半。以备赏需。其余俸米照例关放。又同日据贝勒德麟奏、伊应领俸银俸米、向照宗室贝勒之例支领、请将应得三年俸银俸米、交部备赈一节。亦著照仪亲王等之例。将本年秋季俸米扣交一半。以示体恤。　　

○赏垫道官员四品以上、加一级。五品以下、纪录二次。兵丁每名、银一两。　　

○以水灾。赏八旗及内务府三旗兵丁一月米粮。　　

○戊辰。遣官祭火神庙。　　

○谕内阁、京城一带雨水连绵。永定河漫水泛溢。被灾贫民。口食无资。流离失所。节次特派大臣等查灾给赈。一切加惠穷黎之事。如截漕蠲赋煮赈诸务。虽已次第举行。而朕心轸念民艰。寝食不安。宵旰焦劳。仍无时或释。惟恐办灾大臣等意见或有拘迂。经理未能妥协。廑怀尤甚。即如前日汪承霈等奏、永定门右安门外关厢一带、往往有假托灾民、前赴散赈处所冒领一节。虽经降旨、令其于放赈时留心查察。但思附近居民。如果衣食并未缺乏。岂肯改装乞丐。经行泥淖之中。冒此区区口食。实非情理。至京城内原有求乞之人。朕在藩邸时常经目睹。即无灾之年。亦不能免。非因被灾乏食。闻知设厂给赈。前往觅食。同一穷民。皆朕赤子。一视同仁。岂有加之区别、不行散给乎。况灾民等嗷嗷待哺。不能稍缓须臾。若必一一查明始行分给。势必过事盘诘。其实在饥困不前者。转未免有所遗漏。办赈之道。总在周施博济。宁滥无遗。若期不滥。则必有遗。即有一二冒领之人。皆系穷苦百姓。又何忍斤斤较量耶。又据明安面奏、现在发帑赈济。而官民内有自出己赀散给银米者。应请禁止。汪承霈又面奏、官赈与私捐、不应搀杂一处。俱属见小。不知政体。经朕面加驳斥。试思官员等皆食禄于朝。稍有捐助。孰非公家之物。朕闻现在部员中。即有查有圻盛时彦等捐给银米。有何不合。至殷实商民。受国家涵育深仁。积有余赀。伊等乐善好施。更属美事。将来事毕后。尚当查明官员内有损赀较多者加恩甄叙。商民等亦应酌赏顶带。或官给扁额。以示奖励。方嘉许之不暇。岂有转行禁止之理。若云官赈私捐虑其搀杂。亦断无钦派大员等在彼散发口粮、而私捐之官民等率行争先散给之事。况官赈之外。又有私捐接济。饥民多得一分口食。岂不更资果腹耶。近日并有人在朕前奏及近畿灾民。纷纷至京。竟有被各门拦截者。更属大谬。现在五城设立饭厂。穷民等自必闻风踵至。岂可转行阻禁。况此等被水难民。皆由本处无可逃生。是以远赴京师就食。朕念切痌瘝。无论远近灾黎。宁忍稍分畛域。前已降旨、令直隶地方官分段设厂煮赈。伊等知本处可以就近得食。亦必渐归乡里。又何忍驱逐禁止乎。总之多救一民。减朕一分之罪。惟在办赈各员等、仰体朕子惠元元、如伤在抱至意。实力妥办。毋使一夫失所。方足以拯流离而挽灾祲。将此通谕知之。　　

○又谕、昨因仪亲王永璇等奏、请将应支三年俸银俸米扣缴一半以备赈恤。当经降旨、准将本年秋季俸米扣留一半。兹永恩等复联名奏请将今秋应支俸米恭进一半。亦属急公。内除绵课、绵亿、俱有罚俸处分。若再将俸米扣缴。当差未免拮据。著不必扣缴外。其余亲王郡王等本年秋季俸米。著照所请扣留一半。以资赏需。至贝勒以下俸米较少。著不必扣留。用示体恤。伊等亦不必再行渎请。　　

○命搭放兵饷制钱六成。以平市价。　　

○上以祈晴祭社稷坛。自是日始。斋戒三日。　　

○己巳。以翰林院编修靳文锐、为陕西乡试正考官。内阁中书谭元、为副考官。礼部左侍郎英和、为江南乡试正考官。户部员外郎汤藩、为副考官。　　

○发京仓稄米二千四百石。局钱千缗。赈永定、右安、门外灾民。　　

○免直隶被灾较重之香河、霸文安、清苑、满城、安肃、定兴、新城、博野、望都、容城、完、蠡、雄、祁、安、高阳、新安、河闲、献、肃宁、任邱、故城、交河、平山、冀、清河、衡水、武邑、赵、隆平、宁晋、深、饶阳、安平、大城、永清、东安、三十八州县、本年额赋。被灾稍轻之密云、正定、井陉、阜平、行唐、藁城、晋、无极、新乐、灵寿、任、阜城、南宫、定、曲阳、深泽、易、广昌、涞水、十九州县、本年额赋十分之五。　　

○除江苏丹徒县坍没田三顷二十七亩有奇额赋。　　

○庚午。湖广总督吴熊光奏、剿办黄号首逆张万林等。得旨奖赉。提督长龄、总兵官孙清元、吉林泰、下部议叙。赏侍卫武隆阿、参领特克昇额、巴图鲁名号。佐领塔毕善、参将德兴、都司黑达色、花翎。弁兵巴林等、蓝翎。县丞周以焯等、升擢有差。　　

○辛未。上步诣社稷坛。行祈晴礼。　　

○谕内阁、本月二十二日。朕由圆明园进宫斋戒祈晴。是日雨势微细。旋即霁止。二十三四等日云气渐散。昨日业已放晴。今早朕亲诣社稷坛礼成。天光开霁。日色畅晴。此皆仰赖昊贶神庥。默垂鉴佑。欣感之余。倍深兢惕。向来求雨有谢降之礼。因思祈晴事同一体。亦应虔诚叩谢。本月二十七至二十九日孟秋时享斋戒。次月初一日。朕诣太庙行礼后。仍于宫内斋戒。初二日亲赴社稷坛谢晴。所有一切仪文。著照祈晴典礼。该衙门敬谨豫备。至祈晴系用常服。今行谢晴之礼。服色应有区别。是日朕御龙袍龙褂。其陪祀王公大臣及执事各员。俱著穿蟒袍补褂。并著该衙门将祈晴谢晴典礼仪注。一并载入会典。　　

○又谕、向来凡遇蠲免钱粮。督抚接奉恩旨后。即行文各该州县遵办。朕素闻知外省竟有不肖州县官。故将文书压搁。转于应免钱粮赶紧催徵。俟徵收将次完竣。始行誊黄晓示。迨百姓知有恩旨时。应免钱粮。业经输将过半。是国家蠲免恩施。徒饱不肖官吏囊橐。灾民并未能均沾实惠。最为外省恶习。现在直隶被水各州县。已节次降旨。分别轻重蠲免应徵钱粮。其中如大兴宛平两县近在辇毂。业已遍贴誊黄。自不致有延压催徵情事。但恐外属州县离京较远。地方官仍不免有前项敝□大端。著熊枚将节次奉到蠲免谕旨。即刊刻誊黄。径发各州县先行遍贴晓示。再照例行文办理。俾闾阎早知有蠲免恩旨。不肖官吏无从售其伎俩。庶恩泽下究。实惠及民。以副朕加惠灾黎至意。傥经此次饬谕之后。尚有州县官吏仍蹈故辙者。该署督一经访查得实。即行严参治罪。决不稍贷。　　

○壬申。谕内阁、前据阿隆阿等奏称、恭查东陵殿宇。及各明楼宝城。大雨并无妨碍。兹又据永硕等奏、十四五等日复值大雨、各陵殿宇等处、闲有渗漏等语。陵寝重地。经雨渗漏。朕心刻不能安。因思绵亿、张若渟、前经派令办理裕陵大碑楼工程。现在绵亿本欲亲往查看。即著绵亿同张若渟、于七月初三日起身前赴东陵。敬谨详细查看。如有应行修葺之处。一面奏闻。一面上紧兴修。务臻妥固。即将永硕等所奏摺单。交绵亿张若渟带往。　　

○又谕、前因京师雨水甚大。永定河决口。漫溢下注。附近京城西南各州县地方。自必被水。其东北一带积水。未能即时消涸。民舍田禾。必多淹浸之处。朕心深为廑念。诚恐地方官查报不实。特派台费荫等八员分往四路。悉心查勘。嗣又思被灾民人。嗷嗷待哺。刻不能缓。若俟该员等查奏到时。再行抚恤。未免稽迟。复经降旨传谕台费荫等查看被水地方。有急须散赈之处。即督同地方官立时赈济。一面奏闻。一面动帑开仓。原欲使被难穷黎早得赈济。藉以存活。伊等自当仰体朕如伤在抱之意。妥速查办。乃各路卿员内。惟派往南路之台费荫、陈霞蔚、所办实为妥协。伊二人本在霸州、文安、分路给赈。闻保定县被灾较重。即驰赴该处。督饬该县银米兼放。急为抚恤。俾灾黎等得以立时果腹。其查勘西路之窝星额、广兴、仅查至涿州。即行回京。不过开写户口清单具奏。并未将如何赈济之处、悉心经理。至派往东路查勘之阿隆阿、张端城、既目击武清、宁河、宝坻、被灾最重。而宁河村庄。俱被水围浸。又曾接到续降之旨。并不督同地方官立时开仓赈济。经朕面询。转称民闲藉有新麦。暂资糊口。此时不必赈济。大属非是。即如京师大宛两县。本年麦收非不丰稔。早经降旨给赈。且各村庄猝被水灾。庐舍俱遭淹浸。即有收藏麦石。宁不被水漂失。而阿隆阿、张端城、在朕前尚以为该处百姓有新麦足资接济。是何言耶。且朕念天津地处下游。永定河漫水汇流灌注。殊深悬廑。于十七日降旨、令伊二人东路查勘事竣。即前赴天津察看水势。乃本日伊等面奏、在河西务地方。业经接奉此旨。并不就近速往天津。转至京城复命请训。其意不过欲藉此回家看视耳。朕轸念民依。特遣卿员分路查勘。以期速拯灾黎。今各路办理既有不同。自当核其功过。明示劝惩。台费荫、陈霞蔚、著交部议叙。窝星额、广兴、著交部议处。阿隆阿、张端城、著交部严加议处。仍令伊二人即赴天津。查勘该处被水情形。不准归家。亦不准驰驿前往。至查勘北路之恩普、范鏊、因各该处地势较高。居民等未经被水。无需开仓给赈。是以来京复命。若果有应赈灾区。亦必能遵旨办理。伊二人无咎无誉。现在五城设厂煮赈。都察院堂官、本有稽查之责。但念西城冯光熊、俱已年老。照料恐有未周。俱著在本衙门办事。不必前赴饭厂。所有监放五城煮赈事宜。著派恩普、范鏊、会同舒聘、及前次派出之窝星额、广兴、轮流查察。务俾穷民得沾实惠。寻吏部分别议奏。得旨、台费荫、陈霞蔚、著照部议各加一级。窝星额、著准其销去加一级纪录八次。抵降三级。免其降调。广兴任内有革职留任之案。无级可降。著加恩免其革任。仍注册。阿隆阿、张端城、经朕＜闲＞派查灾大员。草率从事。殊负委任。本应照部议革职。姑从宽将阿隆阿降为头等侍卫。著在大门上行走。仍兼管鸿胪寺事务。张端城著降为六部郎中。遇缺补用。俾玩视民瘼者。知所儆戒。嗣复因台费荫等奏报文安县被水及大城县被水较重各情形。命吏部存记。窝星额、广兴、阿隆阿、张端城、三年内停止升转。　　

○军机大臣会同刑部审拟、姜晟等贻误河工。分别治罪。请将已革总督姜晟、发往军台效力赎罪。已革永定河道王念孙、发往乌噜木齐效力赎罪。已革同知翟萼云、陈煜、汪廷枢、发往伊犁充当苦差。奏上。免姜晟等罪。均发往永定河工效力。　　

○勒保奏报、剿办东乡青蓝两号贼匪。悉数歼除。得旨嘉奖。赏勒保四品翎顶。阿哈保、薛大烈、下部议叙。　　

○命再拨大兴仓谷一千石。银二千两。接赈被水灾民。
  </div>
  <div class="pagination">
   <a href="清实录嘉庆朝实录_page110.html">
    上一页
   </a>
   <span>
    ...
   </span>
   <a href="清实录嘉庆朝实录_page106.html">
    106
   </a>
   <a href="清实录嘉庆朝实录_page107.html">
    107
   </a>
   <a href="清实录嘉庆朝实录_page108.html">
    108
   </a>
   <a href="清实录嘉庆朝实录_page109.html">
    109
   </a>
   <a href="清实录嘉庆朝实录_page110.html">
    110
   </a>
   <span class="current-page">
    111
   </span>
   <a href="清实录嘉庆朝实录_page112.html">
    112
   </a>
   <a href="清实录嘉庆朝实录_page113.html">
    113
   </a>
   <a href="清实录嘉庆朝实录_page114.html">
    114
   </a>
   <a href="清实录嘉庆朝实录_page115.html">
    115
   </a>
   <a href="清实录嘉庆朝实录_page116.html">
    116
   </a>
   <span>
    ...
   </span>
   <a href="清实录嘉庆朝实录_page112.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
