<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 209 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 209 页/共 505 页</h1>
    <div class="content">○追予湖北随州阵亡都司戴耀堂、外委潘承恩、祭葬世职。生员詹钟福等绅民妇女一百八十一名口分别旌恤如例。均予建祠。　　

○壬申。谕军机大臣等、李鸿章奏、潘鼎新一军。由沪航海赴津。并余在榜一营。难再撤回一摺。潘鼎新一军。业已到津。即著刘长佑饬令雇备船只。由水路前赴张秋一带。扼要驻扎。余在榜洋枪队一营。即已北来。即令与潘鼎新一同驻守直东交界要地。听候调遣。前经谕令直隶山东每月各拨银一万五千两。为该军饷项。著刘长佑、阎敬铭、督饬藩司。源源解济。如尚不敷。直隶准于天津关动支。山东准于东海关动支。必须宽为筹备。不可稍有迟延缺乏等事。己革道员童埏。既据李鸿章称其廉明精细。能耐劳苦。于直东情形较熟。即派童埏经理此军粮饷。藉资得力。并著崇厚督同该革员妥为办理。崇厚驻军东昌。于此军可以联络声势。设有缓急。当通融接济。毋令孤军远役。呼应不灵也。刘长佑在开州督造炮船。著即赶紧办理。贼匪如有由豫回窜消息。或水套伏莽。应须剿捕。著俟潘鼎新等军。稍为休息。酌量布置调遣。曾国藩此时应己到徐。蒙亳一带。贼势若何。当有奏报在途。潘鼎新等驻师张秋。系为屏蔽北路。惟此起劲军。驻于无贼之地。甚为可惜。著该大臣酌量调派。以期布置得宜。前谕刘长佑、阎敬铭、将本省防兵游兵。及出省会剿之兵。妥筹具奏。著仍遵本月初五日谕旨。赶紧筹议奏闻。如皖豫贼匪。回窜本境。或有土匪句结起事。均惟该督抚是问。将此由六百里各谕令知之。寻刘长佑奏、刻下贼踪较远。山东曹考一带。己有刘铭传重兵驻守。大名镇道所部兵勇及直字六营。拟作为本省防兵。余承恩陈济清等、作为本省游兵。潘鼎新一军。作为出省会剿之师。得旨、潘鼎新一军。己于本月初九日。寄谕曾国及该督。酌量布置调遣。该督此奏。正与寄谕吻合。著即函商曾国藩。如应令其驻扎东豫交界。即一面调派。一面奏闻。惟此军月饷。仍应懔遵初九日寄谕宽为筹备。不可稍有迟延蒂欠。以免贻误。阎敬铭并著该督一体知照饬遵。　　

○又谕、联捷奏、由陕拔营前进。请饬山西按月拨饷各摺片。陕陶陶营溃勇。业已办竣。联捷自当迅赴甘肃。会合成禄所部。克日西征。该大臣现己分队起程。著即督率马队步勇。驰赴安定一带。会同成禄、及雷正绾所派各军。尽力剿办。一俟安定肃清。即与成禄由肃甘等处节节进剿。为出关之举。不得以在陕坐待军器。稍事迁延。该大臣月饷。每月需银八千余两。此后军行渐远。甘省蹂躏之区。筹画非易。著沈桂芬按月拨实银八千五百两。解交联捷军营。务须源源接济。毋使停兵待饷。致误要需。将此由四百里各谕令知之。　　

○又谕、杨能格奏、雷正绾一军。进偪灵州。需粮孔亟。请饬陕西省。于邻近甘肃各州县。动拨仓储。迅解粮台。并请饬陕省邻近北山州县。劝捐米麦。解交粮台。转运大营等语。雷正绾所部。会合曹克忠、魏添应各军。指日各达灵州。所需军粮一切。亟应宽为筹备。著刘蓉迅饬邻近甘省各州县。于常平义仓存储内。无论米麦杂粮。每属各拨解一二千石。共作为二万石之数。飞速解交泾州庆阳粮台。转运至环县分局。收存备支。此项运脚。均准其作正开销。其邻近北山州县。并著刘蓉转饬各该地方官。会同雷正绾委员。妥筹劝捐实在米麦。解交粮台以济要需。杨能格于陕省粮石解到时。即酌核各营所需。源源转运。并著俟甘省二麦登场。粮价稍减。仍设法宽为劝捐采买。留备供支。将此由五百里谕知刘蓉、并传谕杨能格知之。　　

○又谕、张凯嵩奏、击退泗城窜匪。追捦首逆。边圉肃清。官军进规那檀山泽贼巢。生捦贼渠各一摺。逆匪廖万服等、由滇黔边境。回窜西林县界。经知府邓云襄等督率兵团。实力进剿。当将廖万服、杨通潮捦获。剿办尚为得手。逆首廖万服、杨通潮、著就地极刑处死。以申国法而快人心。泗城现虽肃清。而□□穴□又□捕遗孽。安抚地方。在在均关紧要。即著张凯嵩督饬属员。妥为办理。此股余匪。悉向广南窜去。若不□□穴□又□除净尽。难保不死灰复然。又逞其凶狡之谋。蔓延滇粤毗境。著劳崇光严檄广南府知府带领兵练。会同粤西官军。协力剿洗。痛殄逆氛。并著张凯嵩督饬派出官军。越境追剿。务将此股余匪。悉数聚歼。毋任一名漏网。逆首孙芢广、梁安邦、盘踞那檀山泽等处。经刘坤一率师进攻。叠平逆垒。梁逆现己成捦。那檀不难即下。自可腾出兵力。以合山泽之围。著张凯嵩激励将弁。即将那檀山泽等巢。迅速攻拔。以期次第廓清疆圉。刘坤一业己＜??闲＞放江西巡抚。著张凯嵩传知该抚迅赴新任。毋稍延缓。那檀等处防剿事务。如接替无人。即著冯子材前往督办一切布置机宜。仍著张凯嵩会同筹商。妥为办理。将此由六百里各谕令知之。　　

○署两江总督李鸿章奏、贼氛密迩。请将本年军政展缓举行。从之。　　

○闽浙总督左宗棠奏、防剿吃紧。请将本年军政展缓举行。从之。　　

○以詹事府詹事魁龄、少詹事伍忠阿、为内阁学士兼礼部侍郎衔。　　

○癸酉。谕内阁、都察院奏、已革马兰镇总兵庆锡等。以代父鸣冤。恳请昭雪等词。赴该衙门呈诉。据称故父耆英。于咸丰八年闲。派往天津办理事件。桂良等奏令回京。行至中途。经惠亲王等奏参。奉旨严讯。又经王大臣等会议具奏。酌拟定为绞监候。讵肃顺一人单衔具奏。请即正法。传奉谕旨。赐令自尽。实由肃顺一人妄奏所致。请代奏昭雪等语。著刑部核议具奏。　　

○命刑部左侍郎灵桂、都察院左副都御史贺寿慈、驰往直隶易州。查办事件。


大清穆宗继天开运受中居正保大定功圣智诚孝信敏恭宽毅皇帝实录卷之一百四十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。闰五月。甲戌。谕内阁、前因浙江叠遭兵燹。小民流离失所。谕令左宗棠将杭嘉湖三属应徵漕粮税则查明。各按重轻分成奏请减免。嗣据奏请将杭嘉湖三属漕粮。酌量核减。经户部议覆。统按原额于三十分中减去八分。业经降旨允准。兹据左宗棠、马新贻奏称、查明杭嘉湖三属漕粮。除南粮并白粮舂耗两款。毋庸议减外。杭州府九州县额徵米十七万八千一百八十九石零。拟减米二万五千七百三十五石零。嘉兴府七县额徵米五十八万七千四百七十五石零。拟减米十四万五千四百十六石零。湖州府属除孝丰一县向不科米。应免核减外。其余六县额徵米三十八万十四石零。拟减米九万五千六百十三石零。通计杭嘉湖三属。共减米二十六万六千七百六十五石零等语。加恩著照所请。各按科则重轻。分别上中下三则。一律永远减免。以纾民力。自此次减免之后。该督抚务当督饬各该州县按照奏定新章。核实徵收。断不准有浮收抑勒等弊。至大户包揽及一切陋规。概行禁革。以除积弊。该督抚即刊刻誊黄。遍行晓谕、务使实惠及民。用副朝廷轸念民艰至意。　　

○谕军机大臣等、玉明等奏、岫岩匪徒滋事。派兵剿捕情形一摺。大孤山匪首刘访等藉团聚众。歛钱复仇。致酿多命。虽经该处官弁设法捦获。而余党徐五即徐中理、刘锦恺等、闻拏逃入附近南岛盘踞。官兵往捕。辄敢纠众抗拒。施放枪炮。形同叛逆。必应赶紧歼除。免致滋蔓。著玉明等添调得力官兵。派委妥员统带。驰往大孤山实力进剿。将徐五等悉数捕获尽法惩治。以绝根株。已获之首犯刘访、并著于李全工等到案后。研讯确供。即行就地正法。毋令久稽显戮。至该犯械斗复仇。系在同治二年。何以至本年正月。始据该委员等禀报。并不立时参办。显系意存捏饰。该将军等于所属地方共见共闻之事。并不认真查办。辄复一意颟顸。酿成巨患。殊堪痛恨。此后傥再不振刷精神。将徐五等全行□□穴□又□捕。剿除净尽。必将该将军等从重治罪。金州副都统希拉布应查之案。前经派令玉明、宝珣查办。日久未据奏结。实属任意疲玩。著玉明等迅速查明具奏。至开原等处盗匪。仍著懔遵前旨。一面据实覆奏。一面赶紧□□穴□又□捕。悉数歼除。不准稍有因循粉饰。将此各谕令知之。　　

○以吉林协领安图为金州副都统。　　

○乙亥。以神灵助顺。颁甘肃凉州府关帝庙扁额。曰福佑河西。　　

○谕军机大臣等、骆秉章续报克复阶州。捦获启逆各摺片。与刘蓉前奏大略相同。逆首梁城幅等著俟解到川省后。即由骆秉章派员将该犯等处以极刑。以申国法。越巂夷匪出巢滋事。势颇猖獗。西昌会理等处土匪。亦复蜂起。周达武一军。著俟松潘番务完竣后。即著骆秉章酌度越巂等处情形。何路吃紧。即先调此军驰往何路剿办。前因雷正绾进攻灵州。兵力不敷。而安定被围。又复吃紧。谕令骆秉章酌拨数营。进驻安定。以便雷正绾所派各营。即可调回。兹据该督奏称湘果右军乏人统带。拟即遣撤。此军素称得力。如现在尚未遣散。即著该督另派得力将弁统带。前赴安定助剿。以厚兵力。昨据给事中赵树吉奏、川省因地方官闭粜。商民受困。幸各处发仓平粜。权济一时。今春又值天旱。米价复腾。自成都至夔巫数千里闲。斗米卖至五六千一二千不等。若不早为之所。深恐激成变故。请饬四川总督酌发仓谷。严禁闭籴。以济民食各等语。即著骆秉章斟酌情形。如果必须平粜。即著饬令地方官酌发仓谷。以平市价。并出示严禁所属各州县地方。不得再行遏籴。俾商贾畅行。以资接济。其既发之仓谷。仍俟秋冬后。饬属设法买补。原摺著钞给阅看。将此由六百里谕令知之。　　

○以四川官军克复甘肃阶州出力。赏总兵官周达武白玉翎管一支。玉柄小刀一把。火镰一件。大荷包一对。小荷包二个。总兵官杨占魁一品封典。总兵官黄友忠、副将李成一、王金志、沈迎祥、刘显良、李发祥、参将刘鹤龄、周家盛、宇文秀、何世华、胡国珍、王九龄、江忠诰、游击张华、道员萧德纲、知府江忠淑、巴图鲁名号。知州周康禄、守备萧玉田等花翎。主簿周泽昌等蓝翎。余加衔升叙开复有差。予阵亡参将刘德源、游击李文彬、都司李玉发、守备阳振国、千总傅华昌、把总沈炳楚等、祭葬世职加等。　　

○以甘肃凉州肃清。赏佐领积忠额等蓝翎。余加衔升叙有差。　　

○予四川节年阵亡殉难府经历夏锡霖等暨绅民妇女四千七百四十五员名口分别旌恤如例。　　

○丙子。谕军机大臣等、吴昌寿奏、查明统兵大员被参各节。均无实据。并请将应解曾国藩月饷。留豫津贴各摺片。张曜被参各节。既经吴昌寿查明。并无养贼贻患及所带兵勇到处抢掠实据。即著无庸置议。该抚现饬赴归德一路防剿。务饬该员严密堵剿。迅埽妖氛。庶不至再为人指摘。贼氛现在蒙亳。偪近归陈。吴昌寿此次摺报。何以未将贼势军情叙及。著即随时侦探具奏。姜玉顺一军。经官文饬令留扎楚豫之交。惟远防不如近剿。万一豫疆有警。仍著吴昌寿檄调。视何路紧急。即由何路迎剿。毋得置之无贼之地。蒋凝学所部军饷。已由湖北月解三万两。惟豫省饷需竭蹶。此军饷银。著官文宽为筹备。源源接济。并由湖北派员专管此军支发。毋令缺乏。僧格林沁旧部。现在均隶曾国藩麾下。河南应解该军协饷。自未便遽行停止。仍著吴昌寿酌量缓急。随时接济。不得视同膜外。将此由四百里各谕令知之。　　

○丁丑。谕内阁、国瑞奏、续查负义昧良畏葸偷安各营员。据实参办一摺。前因僧格林沁阵亡。业经降旨将未能保护主帅之外火器营副鸟枪护军参领奎祥、革去副都统衔。并保升参领。兹据国瑞奏称查该员身充戈什哈章京。为该亲王亲随官兵领袖。乃于该亲王突围后。即至曹州城内。比闻该亲王遇害。该员仍复安坐曹州。并不出城寻觅忠骸。事前既疏于保护。事后复畏葸偷安。视同膜外。实属负义昧良。奎祥著即行革职。筱理发往军台效力赎罪。以示惩儆。巡捕营尽先都司千总王英奎、健锐营委前锋参领吉和春、外火器营尽先空花翎护军校保山、黑龙江佐领西林、尽先佐领骁骑校哈尔吉善、尽先防御甲兵吉立善、俱系充当戈什哈。突围时并未受伤。均各私回济甯。殊出情理之外。以上五员。均著即行革职。候补主事开缺刑部笔帖式玉琦任意巧避。畏葸偷安。著一并革职。副鸟枪护军参领倭什本、佐领连喜、向随已革记名副都统成保办理营务。声名狼藉。畏葸无能。倭什本著以鸟枪空花翎降补。连喜著以骁骑校降补。并拔去花翎。参领西成、副护军参领玉全、差使滑懒。人品平庸。西成著以骁骑校降补。并拔去蓝翎。玉全著以护军校降补。　　

○谕军机大臣等、左宗棠等奏、收复诏安。首逆乞降。截剿云霄漳浦窜贼。叠获大胜。首逆就歼。并截剿大股。及刘典一军攻克南靖各摺片。丁汰洋投诚。已照左宗棠所请赏给守备衔。著即令其督率挑留悍卒随队攻剿。如不得力。仍当严行惩办。遣散降人。沿途能否安静。著咨明各督抚督同地方官严加约束。以免复行句结。李侍贤是否被水冲殁。仍著查明实在下落具奏。汪海洋一股。人数尚众。现在上杭一带盘踞。高连升等军。已驻卢峰。刘清亮军。亦克日继进。著该督即饬诸军设法进剿。并杜其旁窜之路。上杭距粤东之大埔饶平。江西之会昌长甯等处。均属切近。著瑞麟等督同李福泰、将潮防各军实力整顿。方耀等军。如能出境会剿。即著该总兵等奋勉图功。为一劳永逸之计。贼氛偪近赣甯。江省东路之防倍紧。前谕调郭松林、杨鼎勋二军。赴江闽交界处所驻扎。该督曾否调派。叛勇去江已远。席宝田等军现扎何处。著孙长绂酌度情形。赶紧调赴赣甯一带扼防。左宗棠仍遵前旨。不分畛域。派兵赴江迎前兜截。毋任阑入完善。刘典一军。声威甚壮。应如何调派之处。著该督妥为调度。以期速竟全功。同膺懋赏。永定猎射凹各营失陷详细情形。仍著查明具奏。王开琳已革职留营。著即饬令收集各营。迅赴江西赣州防剿。立功自赎。傥再有疏虞。定即从重治罪。将此由六百里谕知瑞麟、左宗棠、徐宗干、郭嵩焘、并传谕孙长绂知之。　　

○又谕、都兴阿、穆图善奏、中卫被围。甯夏满城吃紧。回匪滋扰后路运道。饬军堵截。并青海蒙古王公等呈递禀词。常升奏、庆昀因病出缺。逆回围扑满城各摺片。中卫为入省要冲。现被逆匪围攻。万分吃紧。都兴阿等拟抽兵由阿拉善草地绕越进剿。及派员会同该旗筹运粮米。即著迅筹妥办。雷正绾所部进规灵州。距中卫较近。著懔遵前旨。酌度军情。迅抽劲旅数营。由南路赴中卫援剿。如成禄及鹤龄等军进援安定。业已解围。并著雷正绾将派赴安定之军。调回数营。前往助剿。以厚兵力。甯夏回逆。因庆昀病故。围扑满城。势甚凶狡。本日已将穆图善调补甯夏将军。著都兴阿、穆图善、先其所急。抽拨得力数营。绕赴满城。将扑城之贼击退。疏通粮路。即由中卫进取。会合雷正绾所派援军节次埽荡。都兴阿等营后路。时有回逆在红柳沟等处四出滋扰。窥伺运道。蓄谋甚谲。虽经官军连日雕剿获胜。仍恐该逆乘隙肆扰。饷道堪虞。著都兴阿等严檄翁同书各军扼要堵截。慎固定边之防。疏通饷运。以待援师。毋稍松懈。杨岳斌前据奏报、于闰五月初一日起程赴甘。著俟到省后。酌拨数营。迅赴中卫助剿。青海蒙古王公及阿家呼图克图等所递禀词。均以西甯狃于议抚。玉通等为逆回箝制。府城情形危殆。请拨重兵往办。著杨岳斌就近派委明干大员。酌带劲兵。驰赴西甯。相机妥办。西甯现在回匪情形。及梁生岳营盘有无失陷。均著该督查明速奏。甯夏满城防务。仍著常升激励存城兵团严密布置。与都兴阿穆图善之军联络声势。固守待援。毋得稍涉大意。阿家呼图克图禀词一件。著钞给杨岳斌阅看。将此由六百里各谕令知之。　　

○调荆州将军穆图善为甯夏将军。　　

○命开复提督马德昭赴钦差大臣曾国藩军营听候差委。　　

○以浙江广东官军克复福建平和等城。按察使刘典得旨嘉奖。赏白玉柄小刀一把。白玉搬指一个。大荷包一对。小荷包二个。火镰一件。副将张福斋、同知杨鼎勋等花翎。总兵官方耀等升叙有差。投诚贼目丁汰洋以守备用。革失陷营盘总兵官王开琳职。仍留营。予阵亡总兵官丁长胜祭葬世职加等。谥刚介。附祀湖南道员王錱专祠。游击陈观光祭葬世职加等。　　

○追予直隶安徽河南山东等处阵亡都统舒通额谥威毅。副都统恒龄谥壮烈。苏克金谥庄介。台吉克兴额谥威烈。章京那木萨赖谥贞恪。并侍卫隆春等均附祀钦差大臣僧格林沁各省专祠。　　

○予故甯夏将军庆昀祭葬恤荫。谥庄恪。　　

○予故钦差大臣僧格林沁旧部阵亡弁兵护军校增瑞等一千十五员名赏恤如例。　　

○戊寅。谕内阁、马新贻奏、核减金华衢州严州处州四府属浮收银米一摺。浙江省各属浮收钱粮。叠经左宗棠等查明。奏请核减。兹复据马新贻奏称、查明金华府属共减去钱十五万六千一百余串。米五百二十余石。衢州府属共减去钱十万三千九百余串。米六十五石。严州府属共减去钱六万一千九百余串。处州府属共减去钱六千八百余串。洋银八千二百余圆。米一百二十余石等语。即著照核减新章办理。永远遵行。嗣后地方官吏。断不准别添名目。于定章之外任意需索。绅民人等亦须遵照定章完纳。不得再分大户小户。致滋偏重。该抚仍当随时查察。傥有前项情弊。即著从严参办。以重国赋而恤民瘼。　　

○谕军机大臣等、御史汪朝棨奏、长芦盐务废弛。应遴员官运一摺。据称直隶永平府七州县官引口岸。由各该州县自行领运。近日假手丁胥。百弊丛生。请饬直隶总督转饬长芦盐运使、遴选公正明干之员。自筹运本。前往永平府属试行官运。以期畅行。并责令该委员议定每年酌交余课各等语。盐课为国家正供。自应随时厘剔弊端。以期经久可行。该御史所奏情形。是否确实。所陈各节。是否可采。著刘长佑斟酌情形妥筹办理。原摺著钞给阅看。将此谕令知之。　　

○又谕、有人奏、风闻江苏海门厅同知李焕文于咸丰十一年在海门设立江防局。仅募炮船两只。信任局董沈器之等分肥冒奖。并遇民闲讼事。罚捐充饷。甚至局董挟势诈害民命。又复与绅民在公署挟妓饮酒。请饬查办等语。各省设局收捐。原以助军饷之不足。地方官吏。自应洁己奉公。以期款归实用。若如所奏扣饷吞捐种种贪污各情。如果属实。大干法纪。即著李鸿章按照所参各节。确切查明。据实参办。毋稍徇隐。原片著钞给阅看。将此谕令知之。寻奏、遵查已革同知李焕文尚无吞捐扣饷及挟妓饮酒各情。已革县丞沈器之等亦无分肥冒奖等弊。惟李焕文身膺民社。辄敢滥受万民衣伞。应请照违制律杖一百。业经革职。应无庸议。沈器之等尚有已捐未缴应行罚赔之项。应俟追缴全完。另请开复。从之。　　

○又谕、官文奏、援甘楚勇溃散。现办情形。吴昌寿奏、发捻麕聚亳东。饬兵进剿并函商江皖兜剿各一摺。蒋凝学一军。行抵襄阳。复藉口索饷。纷纷逃溃。已散至八营之多。现在折回省城。形同叛逆。深堪痛恨。官文现饬姜玉顺督率所部迎头遏截。著即饬令该员相机办理。如抗不就抚。即著痛加剿洗。并将为首滋事之犯。速行捦斩。以儆凶顽。被胁逃归各勇。务须妥为抚辑。以安善良。前经叠降谕旨。令官文、杨岳斌、饬令此军折赴豫省剿捻。归吴昌寿调遣。是蒋凝学所部各营。业已停止赴甘。现在未散各勇。尚有十一营。著官文飞饬传知蒋凝学、将叠次所奉谕旨。晓示各勇。以安众心。本日据吴昌寿奏称、拟在豫省添募勇丁数千。无庸借资楚勇。请令蒋凝学一军。即在樊城驻扎。听候朝命等语。豫省既可就地募勇。自无须远调客军。所有蒋凝学一军。即著留于鄂省归官文调遣。并著饬令此军移扎鄂省东北边境。以便堵截皖匪窜入楚北之路。并责令蒋凝学将现在未散勇丁妥为驾驭。所有蒋凝学应得处分。著暂行宽免。傥再不能约束。致所部勇丁续行逃渎。即著官文将该员严参治罪。其现存未散之十一营欠饷。仍著官文酌量情形。筹款补给。姜玉顺一军。现办溃勇。未能赴豫。官文已改调飞虎四营援豫。即著饬令迅速起程。并著吴昌寿赶紧迎提。以厚兵力。发捻麕聚亳东。英翰雉河之军。四面受敌。吴昌寿现饬张曜等军星夜驰援。并咨商吴棠派兵出濉溪口临涣集一路。捣其东北。乔松年派兵由颍上太和攻其东南。合江皖豫三省兵力。歼此丑类。所筹尚合机宜。著曾国藩迅派锐师相机进剿。吴棠、乔松年、各派兵勇分路并进。会同豫省官军。将此起贼匪四面兜围。剿除净尽。毋令乘闲旁窜。又成不了之局。吴昌寿俟募勇成军。即率赴归德一带迎头拦击。杜其窜豫之路。昨据国瑞奏已令康锦文统带郭宝昌旧部赴皖助剿。乔松年务即飞催前进。与英翰一军联络夹击。毋稍迟延。将此由六百里各谕令知之。　　

○湖广总督官文奏遵保凯撤营员。赴直差委。查有副将谭秀元、参将骆万春、久历戎行。堪胜委用。得旨、谭秀元、骆万春、均著驰赴直隶。交刘长佑差委。　　

○以荆州右翼副都统巴扬阿为将军。　　

○予山东沂州各属阵亡殉难绅民妇女二千二百七名口分别旌恤如例。　　

○豁免浙江长兴、建德、淳安、寿昌、分水、五县被扰地方新旧额赋。　　

○己卯。谕内阁、从来除暴安良。全在地方官实心经理。庶能防患于未萌。登斯民于衽席。直隶之大顺广等郡。山东之兖沂曹济东昌临清等府州地方。向多不逞之徒。盘踞句结。隐为民患。近年以来。虽经该督抚派兵□□穴□又□捕。将著名首恶次第歼除。而根株仍未净尽。闻本年捻匪窜扰曹州一带。该处匪徒。颇有从而响应者。皆由地方官平时因循苟且。玩视民瘼。良善者不知体恤。桀骜者不加惩治。以致良莠不分。无所观感。遇有缓急。遂不能鼓励人心。同仇御侮。此等情形。难逃朝廷洞鉴。著刘长佑、阎敬铭、查明现任直隶之大顺广道。山东之济东泰武临道。兖沂曹济道。于吏治军务。办理能否胜任。如不得力。即著另拣贤能之员。酌量保奏。候旨＜??闲＞用。责令督同该府州县大加整顿。保卫地方。并令曹州大名两镇。选派得力弁兵。协同□□穴□又□缉伏莽。以靖乱萌。仍不得藉端滋扰。为害闾阎。至直东两省。附近河套州县地方。较为难治。必须得人而理。闻近来各该州县。率多畏难规避。该督抚亦遂徇情迁就。辄委庸懦之员。滥竽充数。安望其能抚辑民生。消除奸宄耶。著刘长佑、阎敬铭、于通省牧令中。遴选材能干济者。或调补。或委署沿河各缺。责令实心任事。如能于一二年内。地方公事著有成效。准由该督抚奏请破格施恩。分别奖励。以昭激劝。总期吏治民风。日有起色。以靖地方而除隐患。　　

○又谕、刘长佑奏、交审案内。究出两造供词。与原参不符。并有牵涉言官等情。请交部就近审办一摺。所有已革给事中博桂原参案内。牵涉之范帼仁等、著热河都统等衙门。迅速分别查拏解部。归案讯办。并著直隶总督将全案人证卷宗。解交刑部。研讯确情。定拟具奏。　　

○谕军机大臣等、曾国藩奏、捻众南趋。皖军被围。拟派重兵援剿一摺。另片奏、吁恳收回节制三省成命等语。昨因亳东贼氛甚炽。谕令曾国藩等派兵进剿。兹据奏称、张总愚纠合任柱、牛落红、赖汶洸等股匪。锐意攻扑雉河营盘。易开俊驻扎蒙城。以兵单未敢驰援等语。是发捻各股。合而为一。争此要隘。万一官军营盘。援绝溃散。则淮北一片逆氛。益难收拾。曾国藩现调刘铭传驰回徐州。以拯皖北之危。即著饬令该提督星速起程赴皖。力解雉河之围。毋稍迟滞。温德勒克西等马队。前有旨交色尔固善统带。由曾国藩调遣。现在皖事孔棘。必须添调马队。以壮军声。著国瑞即饬色尔固善、率领所部马队迅赴曾国藩军营。此外马步各队。除国瑞酌留山东防剿外。余著一并交曾国藩军营。听候酌拨援皖。粮台军火等件。均著交曾国藩军营应用。吴棠、乔松年、吴昌寿、仍遵昨日谕旨。合兵会剿。以期聚而歼旃。陈国瑞刘铭传两军。曾有互斗之案。此时同赴皖北剿贼。该提督总兵等夙知大义。谅不敢以私废公。惟东省兵力尚薄。傥贼匪乘虚回窜。甚属可虞。陈国瑞一军。如尚未起程。即著国瑞传知暂留山东驻扎。遏贼回窜。毋庸赴皖。如业已起程前进。该军应否驻扎淮徐一带。堵遏贼踪。抑调回山东之处。著曾国藩斟酌妥为调派。其东省防守事宜。阎敬铭当严密布置。不得稍有疏虞。刘铭传一军。既已赴皖。直东防兵尚单。潘鼎新一军已到天津。并著刘长佑、崇厚、饬令驻扎直东交界地方。俾资策应。曾国藩因节制三省。任大责重。复恳请收回成命。具见谦抑之忱。第贼氛猖獗。时事孔艰。事权不专。则一切调度事宜。深恐呼应不灵。该大臣惟当力任艰钜。与三省督抚和衷筹画。将此股贼众克期殄灭。彼时三省军务既平。自可无庸该督节制。既为其实。毋避其名。万不可存顾虑之心。再有渎请。将此由六百里谕知曾国藩、国瑞、刘长佑、吴棠、阎敬铭、乔松年、吴昌寿、崇厚、并传谕刘铭传知之。　　

○又谕、文麟奏、逆回猖獗。请饬催援兵进剿。并接仗失利情形各摺片。济木萨收复以后。文麟派令兵勇分防三台等处。叠次接仗。旋以寡不敌众。纷纷溃散。大股贼匪。现在阜康盘踞。势将东犯。奇台一带。情形甚为危急。非得接应之兵。迅速前往。大局何堪设想。德祥、尤光组等军。叠次催令赴援。现在究已行抵何处。著杨岳斌、恩麟、查明飞催前进。不得任意迟延。成禄此时当已行抵安定。联捷亦已督队赴甘。著即催提鹤龄一军。将安定一带道路疏通。会合西行。由肃甘出关剿贼。毋稍迟延观望。致误事机。黎献一军。进剿甘州回匪。兵力尚单。著杨岳斌、恩麟、檄令林之望、即移得胜之师。迅赴肃甘。联络黎献之兵。合力进击。将该处回匪扑灭。庶以后出关之军。不致梗阻。都兴阿、穆图善、速将甯夏等处贼匪奋力剿除。以便抽兵出关。该将军等总当力顾大局。迅筹办理。以纾朝廷西顾之忧。援兵未到以前。文麟仍当激励民勇。固守奇台济木萨等处。毋稍疏失。巴里坤哈密等城。并著文麟随时知照该城大臣等严密筹防。以备不虞。将此由六百里谕知都兴阿、穆图善、杨岳斌、成禄、联捷、并传谕恩麟、文麟知之。　　

○以京口协领文全为荆州右翼副都统。　　

○庚辰。谕内阁、巴扬阿奏、请将擅用行营木戳之副都统交部议处一摺。荆州左翼副都统萨萨布回旗葬亲。行至襄阳。移发咨文。擅用旧存行营木质关防。殊属不谙体制。萨萨布著交部议处。所存关防。著黑龙江将军饬令就近缴销。寻兵部议。萨萨布应照不应重杖八十公罪降二级留任。得旨、著销去寻常加二级。免其降级。　　

○谕军机大臣等、瑞麟、郭嵩焘奏、东路沿边防军。追贼获胜。贼由上杭绕道。窜入镇平。现饬各军分路堵剿一摺。康逆由永定屯聚上杭。经副将林保等节节进击。贼势不支。窜至镇平。现屯上都象洞等处。该署督抚现饬李福泰移扎嘉应。饬卓兴严堵龙川县之老隆。以固惠韶。令林保等分守隘口。杜贼走兴长嘉应之路。方耀等军。饬赴镇平协攻。所筹均尚周妥。著即督饬在事各员弁实力剿办。务期与江闽各军会合。痛殄余氛。毋留遗孽。侍逆李侍贤、前据左宗棠等奏。有被水冲殁之说。兹据瑞麟等奏在永定自刎。究竟已否身死。仍著查明实在下落具奏。该督抚每于具报胜仗一次。必随摺保举多员。此次姑念该员弁等出境剿贼有功。从宽照准。惟逆众由闽入粤。粤省各军。何以不能堵截入境之路。著责令方耀等认真防剿。勿令旁窜。嗣后保举务须核实。遇有小胜。暂行存记。俟此股贼匪殄尽。方准汇案保奖。将此由五百里各谕令知之。　　

○又谕、劳崇光奏、查明滇省临安汉回互斗缘由。现筹兵饷。克期赴滇一摺。云南临安汉练梁士美等怀挟私忿。与省回构衅。虽经劳崇光檄令止斗息争。尚未能联为一气。马如龙有志向上。力尚能箝制诸回。而回民赋性梗顽。仍多首鼠两端。游移莫定。马如龙势处孤危。诚恐迟久生变。亟须督抚大吏驰赴滇垣妥筹钤束。马如龙有所禀承。自必倍加奋勉。不特所部回众易于慑服。即临安汉练。见马如龙奉令惟谨。亦不至再生异议。劳崇光现拟于黔省各营内酌拨兵一千名。并筹饷银二三万两带往。即著与张亮基等会筹迅办。克期起程。驰赴滇省东路实力办理。毋得以兵饷未裕为辞。竟至徒托空言。有负委任。仍严饬梁士美、马如龙等、蠲除私忿。联络进取。一以剿除杜逆为事。将迤西郡县次第廓清。以靖边圉。滇省军事一切。著该督懔遵叠次谕旨。与林鸿年和衷商办。毋得稍存意见。致误事机。将此由六百里谕令知之。　　

○又谕、劳崇光等奏、请将发遣要犯。由经过省分依次接解等语。贵州田兴恕案内应发新疆之革员张茂萱即张心培、谢葆龄、均系获罪要犯。劳崇光等以道路辽远。经过地方。军务未靖。动须绕越。解官未能熟悉路径。深恐疏虞。请援照广西成案。由四川陕西甘肃依次接解。自属实情。著照所请。一俟黔省将张茂萱等解至四川省城。即行由川解陕。由陕解甘。骆秉章、杨岳斌、刘蓉、务饬各该省所派委员。小心接递押解。毋稍疏忽。嗣后遇有发遣官犯。一体照办。俟军务肃清。再照旧章办理。黔省前解赴川之已革武举陈和钧一犯。著骆秉章即行一并赴解。田兴恕是否尚在四川省城。并著崇实、骆秉章、将该革员速行起解。毋得日久稽延。将此由五百里各谕令知之。　　

○以礼部左侍郎察杭阿兼署户部左侍郎管三库事。工部右侍郎毓禄兼署刑部左侍郎。　　

○以广东大溪等处剿匪获胜。赏千总邓安邦巴图鲁名号。游击黄相奎等花翎。总兵官翟国彦等加衔升叙有差。　　

○以贵州黎平剿办发苗各匪获胜。赏副将杨廷桂一品封典。游击孔宪隆巴图鲁名号。把总潘昇以守备用。并赏花翎。余加衔升叙开复有差。投诚贼目陈辉良更名朝纲赏六品翎顶。　　
</div>
    <div class="pagination">
<a href="清实录同治朝实录_page208.html">上一页</a><span>...</span><a href="清实录同治朝实录_page204.html">204</a><a href="清实录同治朝实录_page205.html">205</a><a href="清实录同治朝实录_page206.html">206</a><a href="清实录同治朝实录_page207.html">207</a><a href="清实录同治朝实录_page208.html">208</a><span class="current-page">209</span><a href="清实录同治朝实录_page210.html">210</a><a href="清实录同治朝实录_page211.html">211</a><a href="清实录同治朝实录_page212.html">212</a><a href="清实录同治朝实录_page213.html">213</a><a href="清实录同治朝实录_page214.html">214</a><span>...</span><a href="清实录同治朝实录_page210.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
