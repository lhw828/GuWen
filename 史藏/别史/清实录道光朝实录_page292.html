<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 292 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 292 页/共 848 页</h1>
    <div class="content">
○修浙江钱塘县沿江驿路。从巡抚刘彬士请也。　　

○是日。驻跸马关桥御营。　　

○癸丑。上恭诣福陵。行大飨礼。王以下文武大臣官员均随行礼。礼成。恭谒昭陵。未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员均随行礼。　　

○诣皇太后行幄问安。　　

○临武勋王扬古利墓赐奠。　　

○谕内阁、扬古利系国初功臣。本日朕恭谒昭陵后。亲临赐奠。追念旧勋。允宜推恩后裔。一等公领侍卫内大臣镶黄旗蒙古都统福克津、前因修理祖茔。奏准借支十年公俸。分年坐扣。著加恩宽免五年。其余五年公俸。仍按年坐扣。銮仪卫云麾使玉芳。著赏给头等侍卫。在大门上行走。　　

○又谕、容安等奏、审明职官畏累自戕。并究出扶同徇庇。那移公项各官兵。照例分别定拟一摺。此案木敏布经管档房钱粮。因垫项负累。那用官铺货物。于事后一月内。始行全数缴完。以致骁骑校莫尔根阿畏累自尽。木敏布著照拟杖八十加枷号两个月。满日鞭责发落。告休佐领经文。骁骑校莫尔根阿。于木敏布因公那用。并不斥究。实属徇庇。除莫尔根阿业已自尽身死外。经文著交部严加议处。该管协领都克金泰。未能及早查出。亦有不合。著交部议处。　　

○降解任科布多参赞大臣正红旗蒙古副都统额勒锦、为三等侍卫。调正黄旗汉军副都统喀什噶尔参赞大臣扎隆阿、为正红旗蒙古副都统。　　

○免湖南应碾搭运通米十四万石。　　

○是日。驻跸瓦子峪御营。　　

○甲寅。上恭诣昭陵。行大飨礼。王以下文武大臣官员均随行礼。　　

○至盛京。诣太庙尊藏册宝前行礼。　　

○遣官祭福陵之寿康太妃。昭陵之懿靖大贵妃。康惠淑妃。并公主园寝。其亲王贝勒及大臣等墓。以次遣官往奠。　　

○奉皇太后居介祉宫。上诣皇太后前问安。　　

○御崇政殿。赐御前大臣及蒙古王公等茶。　　

○遣官祭长白山。辽阳太子河。巨流河。浑河。北海。松花江诸神。　　

○遣官祭辽太祖陵。　　

○谕内阁、朕此次展谒祖陵。驻跸盛京。所有民田旗地。蠲租赐复。业已分别施恩。惟是本年奉天所属州县。田禾虽属有秋。朕巡历所经。轸念贫民拮据。益当加意惠鲜。无令失所。著该将军府尹等。查明各州县地方。如有间被偏灾。应行赈济衣蠲缓之处。即奏闻办理。　　

○喀什噶尔参赞大臣扎隆阿等奏、闲垦叶尔羌东南地一百六十余里。又和沙瓦特荒地一百五十余里。本年试种。免其徵输。俟明年秋成后。再定赋则升科。报可。　　

○免盛京、兴京、辽阳、牛庄、盖州、熊岳、复州、金州、岫岩凤凰城、开原、锦州、宁远、广宁、义州、十五处旗地应纳本年米豆草束十分之五。并道光八年以前积欠。及各壮丁应完本年丁米。　　

○免盛京各庄头本年应交仓粮。　　

○是日。驻跸盛京旧宫。至庚申皆如之。　　

○乙卯。上诣天坛。堂子行礼。　　

○诣介祉宫问皇太后安。奉皇太后幸嘉荫堂。侍膳。　　

○诣文庙瞻礼。　　

○临克勤郡王岳托墓赐奠。　　

○谕内阁、朕恭奉皇太后展谒祖陵。驻跸盛京。追念开国诸王。勋绩懋著。允宜推恩后嗣。以奖成劳。除睿忠亲王后嗣已加恩外。礼亲王全龄、著加恩赏戴花翎。郑亲王乌尔恭阿、著补授正白旗蒙古都统。豫亲王裕全、著赏戴花翎。肃亲王敬敏之子华丰、克勤郡王尚格之子承硕、俱著晋封为不入八分公。顺承郡王春山、著赏戴花翎。庄郡王奕＜?土八买＞、有应缴伊父绵课罚赔工程银十万两。著宽免银五万两。以示朕眷怀勋旧至意。　　

○又谕、朕本年巡幸盛京。所有各关监督及盐政织造等呈进例贡。均先期开单具奏请旨。朕详加核减。准其呈进者。始行呈进。福州将军普恭。兼管闽海关税务。其例应呈进贡物。并不先期奏明。请旨遵办。遽将贡物呈进。实属冒昧。此次该将军所进贡物。著即掷还。　　

○又谕、此次巡幸盛京。恩膏叠沛。所有缘事发往盛京吉林黑龙汀三处官犯。亦应核其情节。量施法外之仁。著盛京吉林黑龙江各将军。查明各官犯原案。开列清单。具奏请旨。　　

○又谕、朕此次巡幸盛京。谕令奕颢将缘事发往盛京吉林黑龙江三处之宗室觉罗等原犯案由。查明具奏。据奕颢开单呈览。朕详加披阅。万顺因恳伊族兄武中阿让地未允。具呈叩阍。发往盛京。旋因思母。乘间脱逃。被获仍发原配。德克金泰、因见喀勒明阿逞凶强奸民妇。并不阻止。移驻吉林。严加管束。核其情节。均尚非不可原宥。万顺著加恩释放回京。德克金泰著加恩释回原驻盛京地方。伊等家属。并准其一并带回。其余各犯。情罪较重。俱不准其释回。　　

○又谕、耆英等奏、户部宝泉局鼓铸卯额。前经奏准。每月按六卯鼓铸。兹查明现存铜铅斤数。自本年九月起。至次年三月。仍按六卯鼓铸。惟在途各运。日久未据各该省咨报过境。恐致临时短绌。所有运员罗祖望、喀勒崇阿、李秉钧、秦士纶等。领运戊子年正加各运铜斤。均于本年夏间。先后行抵湖北境内。著两江、湖北、安徽、山东、直隶、各督抚。严饬承催督催各员。实力催趱。务令各运员迅速前进。毋任稍延。　　

○又谕、扎隆阿等奏、酌量添设驻守卡伦弁兵一摺。喀什噶尔西北边界。共设卡伦八处。前经那彦成奏准。分别驻劄弁兵防守。兹据扎隆阿等查明现在情形。奏请添设弁兵。自应酌量办理。著照所请、准其于喀浪圭、图舒克塔什、乌帕拉特、三卡伦添建兵房。各派千总一员。带兵六十名驻守。并于三卡伦相距中间。各建堆拨。就所派兵内分拨五名。轮流驻巡。其巴尔昌、伊兰瓦斯、伊斯里克、玉都巴什、伊尔古楚、五卡伦。照议各派外委一员。带兵二十名。专司稽查。并著每卡于原议专派骁骑校一员。带领满洲兵七名之外。各添满洲兵三名。仍于卡伦相距中间。循照旧设推拨修整。各分派兵丁二名。轮流值巡。设立传牌。轮查各卡。按日到城查验。余著悉照原奏章程办理。其阿尔瑚庄西马厂。原议建堡驻兵之处。无庸照办。至七里河城堡。及英吉沙尔所属乌鲁克卡伦奔堡。现已修完。照数派拨官兵驻扎。著该大臣等。派委章京协领。轮流前往各卡抽查。如有旷误疏懈。致滋偷越私贩等弊。立即严惩究办。以资巡察而严边备。　　

○朝鲜国王李玜、遣陪臣于道傍跪迎。表贡方物。　　

○赏御前行走巴林扎萨克郡王那木济勒旺楚克、喀喇沁扎萨克郡王布呢雅巴拉、乾清门行走喀尔喀扎萨克郡王多尔济喇布坦、紫缰。　　

○赏随扈喀喇沁公玛哈巴拉贝子衔。　　

○赏随扈蒙古王贝勒贝子台吉等银。　　

○命盛京满合二号。及奉天所属各学。科考广额一次。六名以上者。广额三名。四五名者。广额二名。二三名者。广额一名。　　

○以办理喀什噶尔七里河等处城堡工竣。予出力委员吴洪相等加衔升补有差。赏阿奇木伯克郡王伊萨克缎匹。并优叙。　　

○以塔塔尔和沙瓦特、开垦荒地疏穵河渠出力。赏四品商伯克爱里木沙。五品密喇布伯克斯底克花翎。六品伯伯克阿里等、蓝翎。余升叙赏赉有差。　　

○予回疆守御尽节副护军参领倭什洪额、蓝翎侍卫文祥、三等侍卫诺朗阿、庆福、护军校德康、富明、祭葬世职。如阵亡例。　　

○旌表守正捐躯四川西昌县民何应汶妻梁氏。直隶献县民毕士沨妾冉氏。　　

○丙辰。上以恭谒祖陵礼成。奉皇太后御颐和殿。率扈从王公大臣官员蒙古王贝勒贝子公额驸台吉盛京文武官员朝鲜国使臣等。行庆贺礼。　　

○诣介祉宫问皇太后安。　　

○御崇政殿。扈从王公大臣官员蒙古王贝勒贝子公额驸台吉盛京文武官员朝鲜国使臣等。行庆贺礼。礼成。颁诏天下。诏曰。朕惟典纪巡方。备著隆仪之懋举。礼崇报本。尤思基绪之丕承。故勤展觐于珠邱。恪修禋祀。更布精诚于玉瓒。敬迓蕃厘。缅夫辽海隩区。陪京旧迹。弓剑肇开夫骏业。车书式廓夫鸿图。在昔虎踞龙蟠。实钟瑞气。迄今瓜绵椒衍。永迪前光。溯夫圣祖三巡。高宗四谒。皇考御极以后。再诣桥山。恭申景慕。朕寅承大统。笃念贻谋。仰缔造之宏规。懔显承于盛烈。幸际时调玉烛。岁奏金穰。况乎巨憝生捦。肤功告蒇。感昊苍之甄贶。庆寰海之镜清。皆由世德作求。重熙累洽。兹者钦承懿命。恭侍安舆。虔举馨香。聿追孝享。于道光九年秋。祗谒永陵。福陵。昭陵。蠲洁升歆。诞膺多祜。谨循成宪。爰莅留都。胪茂典以遵行。昭上仪之景铄。用施闿泽。特沛恩纶。所有合行事宜。条例于左。一、随从王等、纪录三次。大臣官员。及奉天文武大臣官员。三陵守卫官员。俱加一级。一、随从兵丁。及内务府执事人等。俱赏一月钱粮。所赏钱粮。俱在盛京给发。一、奉天及山海关文武大臣官员兵丁。三陵守卫官兵。俱赏赉。一、奉天居住之宗室觉罗。及国戚子孙。并移驻宗室。俱赏赉。一、奉天府属应徵道光十年分地丁银两。全行宽免。一、奉天旗民男妇。七十至九十以上者。分别赏赉。一、盛京试职官员。俱准实授。一、奉天吉林黑龙江等处。除十恶死罪不赦外。其余死罪俱减等。军流以下宽释。一、奉天内务府庄头。所有道光八年以前积欠。俱宽免。于戏。告武成于九庙。继序毋忘。彰孝治于八埏。承庥罔替。萱闱集庆。允膺祉福之增。蔀屋胪欢。共抱尊亲之戴。布告天下。咸使闻知。　　

○赐扈从王公大臣蒙古王贝勒贝子额驸盛京吉林将军等食。并赏赉有差。　　

○谕内阁、此次恩诏内。随从王大臣官员俱加一级。著该部查明。此内如旧有降级留任处分。在降三级以下者。加恩准其以所加一级。抵降一级。　　

○又谕、此次考试习文宗室。取列一等之福恒、吉瑞、著各赏?二疋。取列二等之常兴、寿泰、著各赏?一匹。其名列三等之伸海、恩成、诚元、景丽、俱著无庸赏给。　　

○又谕、杨遇春奏、筹拟改设凉州庄浪营制。尚应酌留官兵。及原设将备各官。暂缓裁撤一摺。前据那彦成等奏、请以甘肃凉州镇总兵。改为喀什噶尔换防总兵。其凉州镇营。以庄浪协副将移驻。并将凉州中营游击。移驻庄浪。所有凉州改镇为协。应裁额兵一千五百名。分拨督标、及循化、保安、起台等营。兹据杨遇春查明。凉州镇额兵七千六百余名。除分设各营外。存城仅有马步守兵二千四百九十三名。若遽行裁撤一千五百名之多。则操防弹压。殊形单薄。著照该督所议。止裁马步守兵一千名。仍留原设额兵五百名。以资捍卫。其裁汰之兵。并著先尽空缺事故退革各名粮。由该营确查。知会应增之督标。循化。保安。起台各营。以次募补。原设将备千把外委等官。统俟兵丁全行裁撤后。再行酌量应裁应撤。并一切未尽事宜。分别题咨。请旨办理。现在赖允贵已补新改凉州协副见。李遐龄已补庄浪营游击。所需印信。著该部先行颁发。俾资钤用。该副将游击二缺。设处边疆。地方紧要。俱如所议。作为题缺。至赖允贵。前据扎隆阿奏请暂留喀什噶尔一二年。办理营务。业经降旨允准。所有凉州协副将。著杨遇春派员署理。　　

○赐朝鲜国王李玜、御书扁额曰缵服扬休。加赐御书福字寿字。并赏赉国王及使臣如例。　　

○赏还礼部左侍郎舒英花翎。　　
</div>
    <div class="pagination">
<a href="清实录道光朝实录_page291.html">上一页</a><span>...</span><a href="清实录道光朝实录_page287.html">287</a><a href="清实录道光朝实录_page288.html">288</a><a href="清实录道光朝实录_page289.html">289</a><a href="清实录道光朝实录_page290.html">290</a><a href="清实录道光朝实录_page291.html">291</a><span class="current-page">292</span><a href="清实录道光朝实录_page293.html">293</a><a href="清实录道光朝实录_page294.html">294</a><a href="清实录道光朝实录_page295.html">295</a><a href="清实录道光朝实录_page296.html">296</a><a href="清实录道光朝实录_page297.html">297</a><span>...</span><a href="清实录道光朝实录_page293.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
