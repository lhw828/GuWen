<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1024 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1024 页/共 1860 页
  </h1>
  <div class="content">
   ○谕军机大臣等。据乌噜木齐办事大臣伍弥泰等奏、本年四月内。该处脱逃遣犯有湖广周琳一名。山东朱国泰一名浙江陈阿进一名。江西傅腊利一名此等积匪猾贼。问拟遣发。自宜在遣所安静守分。乃敢乘机潜逃情理殊为可恶。若不上紧严缉。按法惩治无以示儆。著将周琳等。籍贯清单钞寄各督抚于各该犯原籍地方饬属严密查拏留心躧缉务获毋使窜迹漏网　　

○大学士管云总督杨应琚奏外域猛勇头目召斋。召汉喃投诚内附。并贡驯象二只猛勇向系召斋父管辖前遭莽匪杀死伊父占夺其地召斋兄弟随即恢复。嗣莽匪在外域劫杀召斋等又失故地共图报复乾隆二十八年莽匪扰入猛笼土司时召斋等中途截杀旋夺回猛勇地方今愿内附实出至诚又有猛竜沙人头目叭护猛呈称我所管地方约二千余里并所管沙人暨犿高共七十余寨计一千余户概请内附查猛勇系孟艮整欠两处适中之地此地归附则彼此联络声息相通且召斋召汉喃人甚勇干夷众悦服又素与莽匪为仇若令协拏匪党必认真出力至叭护猛等原籍内地广南夷民流落外夷居住现闻大兵攻克整欠慕化来归边外夷人种类甚多一种之中。又有数种惟沙人止系一种。幅陨广阔若准归附可与整欠。孟艮掎角相倚直与南掌老挝接境且沙人武勇边方得此尤资防范似应准各头目投顺请赏给召斋汉喃土千总职衔。归普洱镇府管辖。沙人向系雄长一方今来效顺请赏给四品衔现在临元镇每年派拨弁兵巡查慢丢地方该处与猛竜路径相通。应将猛竜拨归临元镇元江府管辖至二处所属各堡寨暨田地户口数目并如何纳贡赋之处容查酌具奏得旨军机大臣会同该部议奏寻议猛勇头目召斋伊弟召汉喃猛竜沙人头目叭护猛等率众来归实可收沿边控制之效应准其投诚将猛勇头目召斋召汉喃赏给土千总职衔由该督发给委牌归普洱镇普洱府管辖。猛竜沙人叭护猛赏给指挥同知职衔。另行题请颁给号纸归临元镇元江府管辖仍照土司之例缺出准其承袭并猛勇所进象只准令入贡从之　　

○丁未刑部议奏军遣流徒人犯或逃归或远匿者实系怙恶不悛缉获后均应严加惩治查军遣脱逃定例已经议加无庸另议外惟流犯脱逃向例原犯流罪逃至三次及免死流犯逃至二次三次者始改发充军余俱递回原配枷责加徒似不足蔽辜请将原犯流罪在配中途脱逃人犯不计次数流二千里二千五百里者各加五百里三千里者改附近充军免死减等流犯亦不计次数改边卫充军仍各照例枷责又徒罪脱逃向例仍发原配计日加杖照原犯该徒年分从新拘役情法已属相当惟中途脱逃者。止加杖笞。亦属太轻请将五等徒限各于本罪上加一等从之　　

○戊申。上诣畅春园、问皇太后安　　

○谕曰西洋人郎世宁自康熙年间入直内廷颇著勤慎曾赏给三品顶带今患病溘逝念其行走年久齿近八旬著照戴进贤之例加恩给予侍郎衔。并赏内府银三百两料理丧事以示优恤　　

○又谕礼部议覆山东巡抚崔应阶题钜野县寿民姚宏毅。暨妻张氏年登百岁照例请旌一本姚宏毅夫妇齐眉并臻上寿洵属昇平人瑞著照例给以期颐偕老坊名。为乡闾表庆仍加恩御制诗章颁赐以示恩荣并著赏给上用缎二疋。银二十两　　

○贵州巡抚方世俊奏黔省民苗杂处苗类不一性俱顽蠢内有一种狆苗语言服食悉与汉人无异。半多读书识字人甚奸狡若有汉奸与之交结往来硐寨。尤易朋谋滋事前散卖布照案内之杨国臣。韦学文捏造妖言案内之王老三等。俱系狆苗董正源等俱系汉奸。藉端诱惑为害地方谨遵四月二十八日谕旨。饬属设法稽查侦缉如有汉奸潜匿苗硐。立拏究处。并禁兵役。不许藉端滋扰。俾民苗各自安分务业。以辑边疆。报闻　　

○己酉。谕、湖南濒水州县。每遇春夏。湖湘水发。易致淹浸。本年五月中旬。该省雨泽稍多。湖河涨溢。民居虽无伤捐。而堤垸禾苗。间有被淹之处。益阳、龙阳、武陵、等县。情形较重。民力恐不免拮据。著该抚即董率所属。查明被灾户口加意抚恤。其淹损地亩有可酌量补种者。即妥协经理。令其及时赶种秋禾。俾资接济无使闾阎稍有失所。至沅江湘阴湘潭宝庆等处。是否成灾。并著星速确勘。照例查办。以副轸念。该部即遵谕行　　

○又谕、据方世俊奏然静等骗敛银两一案。永宁州知州蒋日烜并未查禀严拏殊属玩忽疎懈请旨革职。其失于觉察之各上司。并请交部照例议处等语蒋日烜著革职。安顺府知府珠隆阿。前护贵西道韩极。现署贵西道王如玉。俱著交部议处。该抚方世俊办理此案。尚属迅速妥协。著从宽免其交部　　

○又谕曰、杨廷璋等奏粤西小镇安地方。拏获窜入界内交匪黄付团等一案知州杨廷芳、守备皮廷瓒、平日听容匪徒在境。漫无觉察及获要犯刘德辉、又不亲身接解。致令在途毙命。知事徐文熊。并不静候参处。遽萌短见。把总吕忠、于交匪越边因循疎纵。均请革职审拟等语。杨廷芳徐文熊、皮廷瓒。吕忠俱著革职。所参各情节。著交该督等一并严审定拟具奏　　

○山海关副都统素保奏、满兵驻劄各处教场。俱有房屋惟山海关南门外。虽设教场。并无房屋查折给山海关官员俸米地亩内、丈出地亩。每年徵收租银。除支给鳏寡孤独人等粮饷、及官学公费外。尚余银三百二十八两。请将此项动拨盖造。又山海关冷口喜峰口、三处。丈出地亩。每年徵收租银除支给应拨项外。尚余银一百五十两。请将此项修理官兵值班。及看守城门收贮火药各官房得旨、著照所请行　　

○庚戌。谕、发遣新疆人犯。皆身获重谴免死改发。若在遣所脱逃则情罪实难宽贷。必当缉获正法。恐各犯或有潜回内地者。是以遇有报逃之案。除令该处上紧严拏外。并谕令各该督抚。于各犯原籍地方。严行密缉今据哈密办事萨瀚等奏到拏获乌噜木齐逃犯朱国泰傅腊利、二名。著即传知山东江西二省。停其躧缉。此等应缉逃遣要犯。各督抚接奉谕旨。自必饬属尽力访拏。既已弋获。即应知照该省销案。则承缉各员。知事皆核实。更不敢玩忽从事。闻各省向来遇有重犯脱逃亦皆行知邻省协缉。但获犯以后。竟有不复关白者。协缉省分。何由得知。势必徒劳差役侦访否或视同海捕具文。苟且塞责。于事转无裨益。嗣后凡有通行缉案。当其未获。务须严紧查拏。毋稍歧视。如犯已就获。即彼此互相关会。使缉案不至虚悬而协捕亦归实济。将此通谕知之　　

○谕军机大臣等。据哈密办事道员萨瀚奏、该处脱逃遣犯内有江苏震泽县徐惠良一名。于乾隆二十六年七月内脱逃又福建宁化县邱其昌一名。于乾隆二十七年四月内脱逃等语。该犯等在逃已久。尚未弋获。或潜回本籍藏匿亦未可定。著传谕各该督抚。即行饬属上紧查拏务获按法惩治。毋使窜迹漏网　　

○辛亥。两江总督高晋奏海塘工程向无一定限期。每年岁修未免稍迟。骤遇大汛。临期抢修。工程不固亦且多费钱粮。嗣后请照河工例。每年大汛后。冬间即勘估办料交春克期兴修。四月前完工报验。又塘工做法。向用单坝坦水坦坡前抚臣庄有恭以坡坝桩高石重震撼堪虞改建篓工。兼恐根土受伤不施关篓排桩。查篓工以竹篾编成若无桩木关阑。易致朽坏。似不若用单坝坦水坦坡签以长桩方资稳固。嗣后请仍照单坝坦水坦坡之式修筑但签钉桩木。入土宜深。凡桩长一丈七八尺者。入土丈余桩头出土。总以五尺为限庶免大潮震撼。再沿海土石塘工现有工程处。并无专住防守之人。请嗣后一交七八月大汛该管知县。于工所塔盖篷厂。派家人衙役住工看守该管丞杂知县等官各按地界轮勘倘遇风浪打坏桩石。潮退后。随修补完整。仍责成道府稽查如违揭参得旨甚妥如所议行　　

○命兵部侍郎钟音。户部侍郎王际华教习庶吉士　　

○以山东督粮道宫兆麟。为湖南按察使　　

○旌表守正捐躯之直隶安肃县民商某女商氏　　

○壬子。上诣畅春园、问皇太后安　　

○直隶天津都统富当阿奏、天津水师营。向未设立教场。雍正七年。建官庙二座。所剩砖木等料。于北门外。建小箭亭三间。守兵住房四间。为官弁操练之所。日久坍坏。而地方又狭隘卑下。操演鸟枪阵式。殊多不便。请将旧教场房屋拆毁。改建南门外宽阜地方需费于本年节省银内动拨报闻　　

○癸丑。安徽布政使富尼汉奏、各省民籍属州县管辖军则隶籍卫所。但卫册止有老军姓名。不载子孙。且有本卫军散处各州县境。及隔府隔省者。猾军将屯田屯地。顶民耕种。买民田。换户名。为脱军张本。又有民承军产。现运之军。派索不遂。辄诬民为军。讦讼多案。各州县有民册。无军册。办案关查卫所。既需时日。而传讯保甲邻佑。亦滋拖累。查卫所原有军册。而州县例当编查保甲。臣现令卫所备弁查明军册所载老军何名。子孙某某。现居何地钞册移明所居之地方官该州县编查保甲时将卫册所开军丁确查如与册符亦移明卫所彼此备案。倘有冒民脱军。及诬民为军等案。据册审断办理。得旨嘉奖　　

○旌表守正捐躯之直隶元城县民李贵法妻吕氏。江苏通州民张国荣妻胡氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百六十二


大清高宗法天隆运至诚先觉体元立极敷文奋武孝慈神圣纯皇帝实录卷之七百六十三　　

乾隆三十一年。丙戌。六月。甲寅。上御勤政殿听政　　

○谕军机大臣等、九土司会攻金蛮一事。相持已将数载。尚无就绪。兹询之岳钟璜。亦未有善策。惟奏称土司中与金蛮最近之党坝。力弱兵单。难以抵御。其地处阻远。如沃日等土司。大率意存观望。不为策应。而其中绰斯甲布。又与金酋迹涉姻党。不无首鼠两端。看来土司等。性多狡猾。以蛮攻蛮之计。似难责效。伊等并称金酋倘知悔罪。归还党坝额碉。恳请网开一面。施恩宽宥等语。所奏未得此事要领。金川侵扰土司。乃番夷互相仇杀。并不敢干犯内地。本毋庸加以兵威。又何罪之可宥。若欲为解怨息争之说。潜递消息。令其设誓吁恩。此不过蹈绿营虚诞恶习。以图掩饰耳目。于事仍无实济。如虑金酋渐肆跳梁。欲大加以惩创。则豫筹运粮。密侦地利。然后厚集兵力。分路夹攻。一举而殄灭之。并非难能之事。但用兵究属无名。亦不值一办。至该督平日遣往宣谕之员。文职不过府厅州县。武弁不过参游都守。欲得通达事体者。亦颇难其人。万一措辞失当。转致误事机而损国体。且传述或有粉饰。更不能得该处实情。就目前大局而计。莫若阿尔泰会同岳钟璜。亲赴该地。传集九土司。详悉开导。谕以金蛮与尔等构衅残杀。并不敢侵犯边境。本与内地无涉。尔九土司情愿协力。攻剿原系尔等自为保守报复。并非中国欲藉尔众土司之力。为剿灭金蛮之策况金酋自悔罪抒诚以来颇为恭顺。并不欲加之申讨。设彼敢作不靖。为征伐之所必及。则以国家全盛之势。锄强诛暴。不过一举手之劳。其事无难立就。即如准噶尔之强横。诸回部之骁悍。不数年间悉已剿平。收其疆土。尔等岂不闻知。何有于蕞尔金蛮取之更不啻摧枯拉朽。奚藉尔众土司之助力乎。至尔九土司地广人众。如果齐心奋力。联络声援。抵敌亦非难事。岂有合九土司之力。不能制一金蛮。转使小丑恣其猖獗之理。此皆尔等各怀犹豫。畏缩不前。其中又有暗存瞻顾之人。以致众志不齐。事功难就。尔等自为计。尚不肯同心尽力。朝廷岂肯无故发兵。为尔雪仇洩忿乎。尔等如此因循观望。致金蛮得肆鸱张。势必近者先被其并吞。而由近及远渐遭蚕食甚为非计。此亦尔等自贻切肤之患于天朝毫无所损且俟金蛮将尔众土司尽行占踞即当特发大兵。捣平金川巢穴并将尔等地方。概行收取。改土归流。以永靖蛮服。若尔九土司中。敢有与金蛮潜相勾结。稍犯边疆者。即将干犯之土司先行歼灭。再行剿洗金蛮。以申国威而昭炯戒朝廷之大旨不外乎此。其祸福利害。一任尔等自行决择。毋贻后悔如此明白申谕。则九土司必知猛省。当不致复蹈从前故辙。并可察伊等情形若何。得其梗概。以定进止。至督提大员亲临该地。即金酋未必不慑然畏服。或可召之使来与九土司同听约束。俾知感悔输诚。否则阿尔泰等竟直入其境。恺切晓谕。以彰威德。亦无不可。然此须至彼酌量时势。随机应变。非有一定形迹。所能豫为筹度也。现已令岳钟璜回川。著将此先行传谕阿尔泰俟岳钟璜到日。即会同前往。悉心妥办具奏。至现在该处情形若何。或有应另须筹办之处。并著迅速据实奏闻。候朕再行降旨　　

○以内阁学士迈拉逊、署吏部侍郎　　

○乙卯。上诣畅春园、问皇太后安　　

○谕曰、御史刘天成奏、荐举无许空言以杜冒滥一摺。所称今之荐举人才。不过为精明强干。有守有为通套之语。而于平日居官事迹。毫无指实。请嗣后督抚荐举人员。务必确切著明事迹。如虚即坐罪举主等语。其言尚为近理。在该御史之意。以为必著明事迹。始有实际。但所云实际者。亦不过兴学校行保甲等事仍属空言无补。即如保甲一事。有司如果实力奉行。何至地方遇有匪徒逃犯不能迅就盘获耶究之有治人。无治法。不在虚设科条。使徒循具文以课吏。于实政又何裨益乎。若因和其衷保举段成功一案。谓凡督抚所保之人。皆不足信。则又未免因噎废食。夫段成功侵帑。不法。未尝不终归败露。明正刑章。亦足以昭炯戒。岂有因此一人之获罪而疑凡膺荐剡之员。皆由奔竞。亦无此政体且使天下皆如段成功之辈专以逢迎干进为事则段成功之案。又何由查察得实乎。至摺内所称贤能本属两科。能吏足以理国事。而贤吏乃以培国脉之语则谬妄实甚。夫贤与能理本一致。岂容歧而为二。设官所以养民。即钱谷刑名。何一不关斯民要务。能者擘画裕如。闾阎阴受其福。非贤而何。周书推贤让能。又曰举能其官。不闻厘为二事。右贤而斥能也。若如刘天成所言。则是碌碌无能之徒。居官一无所表见。转得自诩为悃愊无华。不知其于地方公务。废弛已复不少。如是而号为贤员。民生其又奚赖。若督抚所荐不公。谬以小有材者为能。或且夤缘奔竞。则言官风闻。原可参奏。且朕所简任督抚大臣。以及两司道府。亦皆择其能理民事者而用之。果皆能于其职。则大法小廉。吏治自有成效。此即贤也。刘天成之意。不过为庸懦者流。文其陋劣。而强判贤能为二。支离害理。且误袭前人抚字心劳之说。掉弄笔头。以逞其猥鄙之见。殊属琑屑。总之朕理庶务。惟求实迹。似此摭拾空言。有虚名而无实益者。一概不足动听刘天成著饬行　　

○礼部带领甘肃、四川、广东、广西、云南、贵州等省、选拔贡生引见。得旨、胡赞麟马乾怡、冯元吉、牟钤、孙世荣、欧焕舒、伍葆光、林润庄、马联臻、潘鲲、杨焯、万钟杰、刘朝彦、周大本等、十四名。著以知县试用罗暲、杨震春、南国棫、吕镛夏岳陈宝鼎杨藩、向彭龄、周猷苏于荣苟宗鲁胡嘉言邓世钦张德化康济隆、徐延翰、梁肇文、杨玉衡、饶庆捷、陈名仪、庄玉馨、张文聪、叶仪、欧阳立魁、李龙涛、曾琪、张良玉、杨自强、王廷、杨绂、刘超凡、邬维慧、申兴瑞、祝世清、朱文渊、刘宪吉、邹銈、李世英等三十八名。著交吏部询问。愿以教职用者。以教职用。愿以佐贰等官用者。以佐贰等官用　　

○丙辰。户部议准、贵州巡抚方世俊奏称、清平县永兴厂山形丰厚。矿铅旺发。试采有效。应请设厂开采。每百斤抽课二十斤。除每年支给各营操演铅觔外余即拨运该省钱局鼓铸。从之　　

○调正红旗护军统领庆泰为镶红旗护军统领。正黄旗护军统领舒泰、为正红旗护军统领。以正白旗满洲副都统傅景、正黄旗护军统领。仍兼副都统　　

○丁巳。旌表守正捐躯之山东博平县民李天章妻乔氏。广东长宁县民赖必镇女赖氏　　

○戊午。上诣畅春园、问皇太后安　　

○谕曰、杨廷璋奏、查办黎匪仇杀客民一案。所有文武功过。据实举劾等语。崖州知州缪廷机、署琼州镇标试用守备沈作砺、擒拏多匪。甚为迅速。并著该督出具考语。送部引见总兵甘国宝、道员王锦、办理与有勤劳并著交部议叙万州营游击廖国宝斩获贼匪多人颇属能事该弁已经病故著该部察例议恤。定安县知县倪邦良于黎匪犯案漫无觉察又不亲往查拏左营守备陈君相。防汛月余不能实力搜擒俱著革职。其办理未协之巡检千把总。并著咨部斥革　　

○谕军机大臣等杨廷璋办理黎匪一案。及查审小镇安夷人窜入界内情形不惮烦暑。往来两省。殊为可念。著赏给小荷包八个。以示嘉奖　　

○又谕曰、苏昌访参台湾淡水境内生番焚杀一案。所奏各摺。具见悉心筹画。妥协周详。已于摺内批示。著赏给小荷包八个。以示嘉奖　　

○调广东雷琼镇总兵甘国宝、为福建台湾镇总兵。碣石镇总兵叶相德、为雷琼镇总兵。高州镇总兵欧阳敏、为碣石镇总兵。以龙门协副将马宜乾、为高州镇总兵　　

○己未。谕、湖南濒水州县。因本年五月。雨泽稍多。湖河涨溢。田庐间有被淹。益阳、龙阳、武陵等县。情形较重。曾经降旨。著该抚查明抚恤。今据李因培奏五月十八。九等日。辰沅山水骤下。武陵城外长堤。正当其冲以致堤口溃漫。该县城乡房屋多有坍倒。人口亦有淹毙等语武陵此次被水颇重朕心深为轸念著该抚即速查明被灾户口先行抚恤一月。口粮俾穷民均资接济。所有坍损房屋人口并著详查酌赏其水退地亩分别借给耔种。令各及时耕作。如有一时不能涸出处所。难于补种者。并著确查成灾分数。另行照例办理该抚其董饬所属。实心查办毋致闾阎稍有失所。该部即遵谕行　　

○谕军机大臣等、李因培奏、五月十八九日辰沅山水骤下武陵长堤溃漫。被灾颇重已降旨令该抚查明赈恤一月矣。至摺内所称。提臣李国柱、督率该县王永芳、带领兵夫。日夜堵御。其四乡被水之民。并分遣丁役。备船赍粮安顿等语。看来该县王永芳。似属能事之员。如该员平日居官尚优。著该抚存记。遇有应升缺出。将该员奏明简补。以示鼓励。至武陵为常德附府首邑。知府所办何事。现在何往。何以祇令知县独任其劳。摺内并未提及。著查明核实覆奏。此旨到后。如李因培已起身赴闽。即著常钧查办。将此一并传谕知之　　

○庚申。谕军机大臣等、据绰克托奏、萨雅克部落。有布噜特瑚图什噶尔扎属下之厄鲁特库本等盗马来投。即遣人往问瑚图什等。据瑚图什称。情愿将厄鲁特呈献。但恳将所窃马匹赐还。请赏瑚图什绸疋。并将库本等骑来马匹发还等语。绰克托所办非是。厄鲁特来投。止须拨发伊犁。何必遣人去问布噜特等。若布噜特来问。但云天朝体统。来者即纳。现已安置伊犁。给伊生理。便足了此事矣。盖此系厄鲁特自愿来投并非布噜特甘愿献出。何得滥行赏赉。至厄鲁特骑来之马。令布噜特带回。尤属乖谬。现在伊犁。雅尔。由哈萨克来投者甚多。共带来物件马匹并未给回。哈萨克布噜特。事属一体。岂可参差办理。殊属不晓事体。著申饬。嗣后有来投之厄鲁特。俱照哈萨克来投者。一体办理　　

○辛酉遣官祭火神庙　　

○谕、近派海明更换七十五。海明到彼。七十五不必来京。即由彼处赴乌什。协同永贵办事。讷苏肯、著为三等侍卫。交乌什大臣差遣委用　　

○谕军机大臣等、前据杨应琚奏、办理莽匪一案。已将贼党召猛烈、召猛珍、及召散亲属。俱各擒拏。惟贼首召散等。尚未弋获。现令总兵华封、刘德成、分路搜缉等语。莽匪巢穴。业已扫除。贼党并就擒捕。惟召散等。窜身逃匿原属釜底游魂。不难计日擒戮。若因此一二小丑。令总镇大员。统兵搜捕。久稽时日。既徒致虚糜军饷。且其事亦不值如此办理。该督自奏明追捕以来。已两月余。曾否缉有踪影。未据续报。倘此时召散等。业已就擒自可竣事。若尚未拏获。即应将该镇等所领官兵彻回另筹设法躧缉谅此等逸匪。经剿平惩艾之后。纵使苟延残喘。断不敢再行滋事。设使稍有蠢动。亦不难再行查办。以净根株。著将此传谕杨应琚等知之。并将现在搜捕情形若何。据实覆奏。寻奏、土司叭先捧。人虽勇往。尚欠老成。是以留整欠官兵二百名。现于内地土司内。选择能干土目。给土千总。土把总衔。令分管各猛地方凡事与叭先捧商办。俟布置停妥。将兵彻回。惟孟艮路通木梳木邦现筹办木匪。似应留兵弹压堵御。至召散逃往阿瓦询知缅甸系真阿瓦。其城即谓之阿瓦城。现饬土司缮写缅文。前往索取。得旨、万里以外之事。不可遥度。卿当相机勉力为之　　

○以兵部侍郎期成额、兼署刑部侍郎　　

○壬戌。上诣畅春园、问皇太后安　　

○旌表守正捐躯之安徽六安州民黄成章妻陈氏　　

○癸亥。谕军机大臣等、今日方观承。题到万全县大境门外石坝。于五月十八日。口外沟水涨发。击碎旧坝根石。并冲坏二十八年新修之石坝。及虎皮石埝三处。请将该县庄有昌议处。工段勒限赔修一疏。此项工程。经该督于乾隆二十八年三月奏称、该处每逢水发。其势甚猛。所有护城坝工。非用条石坚砌根脚。不足以资捍卫。请改估加料兴修等语。是该处工程。业已加帑改筑。自应坚稳巩固。足御项冲何以未及三年。复致被水冲坏。所谓捍卫者何在。且坝埝被冲。事关紧要。该督何以不即摺奏。仅行照例具题。著传谕方观承据实覆奏。寻奏现在被冲工段。乃大境门石坝内新工三处。系该县将有昌承修。今于保固限内被冲。应行参处。并著赔修。其水洞内东坝改估加料之工。并无冲漫。查前坝工被冲。系具题之案。臣照案办理。实系拘泥报闻　　

○甲子。谕曰、永安现今患病。著来京调养。所遗吉林副都统员缺著明亮补授　　

○吏部议准。湖北布政使三宝奏称举人应选正途。惟知县一项缺少人多现奉定例。各省县缺。不准同知。通判知州借补。请将已经借补者。无论原衔系候补试用遇本项缺出。俱按衔改补。再改补人员。寻常参罚案件多寡。俱可通融调补。如参展之案。有关降革离任处分者。不准改补。从之
  </div>
  <div class="pagination">
   <a href="清实录乾隆朝实录_page1023.html">
    上一页
   </a>
   <span>
    ...
   </span>
   <a href="清实录乾隆朝实录_page1019.html">
    1019
   </a>
   <a href="清实录乾隆朝实录_page1020.html">
    1020
   </a>
   <a href="清实录乾隆朝实录_page1021.html">
    1021
   </a>
   <a href="清实录乾隆朝实录_page1022.html">
    1022
   </a>
   <a href="清实录乾隆朝实录_page1023.html">
    1023
   </a>
   <span class="current-page">
    1024
   </span>
   <a href="清实录乾隆朝实录_page1025.html">
    1025
   </a>
   <a href="清实录乾隆朝实录_page1026.html">
    1026
   </a>
   <a href="清实录乾隆朝实录_page1027.html">
    1027
   </a>
   <a href="清实录乾隆朝实录_page1028.html">
    1028
   </a>
   <a href="清实录乾隆朝实录_page1029.html">
    1029
   </a>
   <span>
    ...
   </span>
   <a href="清实录乾隆朝实录_page1025.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
