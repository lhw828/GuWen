<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1799 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1799 页/共 1860 页
  </h1>
  <div class="content">
   ○又谕曰、奇丰额奏扬州由闸等关税课比较短少一摺。江省税务。如淮宿浒墅龙江等关。俱由京简员前往管理。各该关税额本多。且有别项差使。用度较繁。尚属无故不应短绌。至扬由二关。系巡抚兼管。派委道员监收。税额既轻。费用亦省。该管之员。尚可从中沾润。是以各省道员。有兼管榷务者。向来俱视为美缺。何至转有亏绌之事。即如芜湖上海等关。皆系道员兼管。并不闻盈余常有短少。何以扬由二关短少盈余。至四万余两之多。其中必有别情。著传谕书麟、奇丰额、务须详细查明。据实具奏。勿稍回护干咎。所有此次短少银两。自应按照经徵月日。著落各该员名下。分别追赔。以完公项。　　

○丙辰。上诣大高殿、寿皇殿行礼。　　

○还宫。　　

○豁云南运京乾隆五十一年分沉溺铜一万七千七百斤有奇。　　

○予故扎噜特镇国公色楞扎布致祭如例。　　

○丁巳。孝慈高皇后忌辰。遣官祭福陵。　　

○谕曰、奇丰额奏、江苏省自夏秋以来。雨水充盈。高阜田亩。实属有收。惟低洼处所。间有地势太卑、积水不能补种之处。收成未免稍歉等语。江苏地方连岁丰收。粮价平减。惟本年夏秋之间。雨水稍多。低洼处所、间有被淹。虽皆不过一隅。但收成究不无歉薄。民力未免拮据。所有海州、沭阳、清河、安东、桃源、宿迁、山阳、阜宁、盐城、高淳、高邮、宝应、东台、兴化、砀山、萧县、长洲、元和、常熟、昭文、昆山、新阳、娄县、青浦、阳湖、无锡、江荫、太仓、镇洋等二十九州县。并坐落各属之淮安、大河、徐州、苏州、太仓、镇海等六卫地方。被水田亩。本年应徵带徵漕米钱粮。著加恩缓至来秋。分作二年带徵。俾民力益资宽裕。以示朕轸恤加惠至意。该部即遵谕行。　　

○谕军机大臣等、户部议覆富纲奏添拨工本银两采买余铜一摺。指出逐条俱是。已依议行矣。据富纲奏、年来铜厂丰旺。除应办额铜之外。多办余铜。借款垫发。已垫给工本银一百余万两等语。近年铜厂丰旺。固应及时收买。但该省每年额铜。应办一千五十九万余觔。而逐年借项采办余铜。又有一千三百四十余万斤。除供各省采买外。其每年解运京铜。祗须六百三十三万余觔。是该省积存余铜。已属不少。今又添拨工本一百万两。随时采买。又应得余铜一千余万斤。若不随时搭解运京。纵使在滇堆积成山。亦属无用。即便搭解运京。亦觉过多无用处也。且该督奏称、自乾隆五十一年起。至五十七年止。已陆续派拨工本脚费一百余万两。俱于别款暂为借垫。滇省藩库应存地丁等项银两。不过数十万。该省军饷铜本。在在皆需协拨。此项借款。又从何处垫发。从前并未报部。究系借动何款。而自此项派拨银两以后。如何按款归还。若将添泼银两。师还前项动款。又何以为将来收买余铜之用。该督摺内。均未分晰声叙。是该督所请借项添买余铜。仍属有名无实。不过为目前那用之计。又该省局存钱文。现据户部查出积存一百五万余串。以后每年自必续有存积。似此日积日多。徒滋贯朽。今既欲添买余铜。何以不即将此项存积钱文。动拨应用。即使滇省钱价较贱。不敷添拨之数。而即以报部钱价一千二百文计算。已属抵拨有盈。何以该督亦并未计及。且此项钱文。与其存积局内。何不于各省赴滇采买铜觔时。即将此钱文发给。抵作铜觔。则滇省钱文。既不致积压无用。而各省又可省鼓铸之烦。岂不一举两便。前经户部将此行查各省。俱称运用滇钱。恐于工本有亏。不便配用。此亦系各省因局铸多有盈余。若领用滇钱。不能获利。藉称工本有亏。原不可信。此事前令谭尚忠会同入议。而于此等情节。亦均未能深悉登覆。著富纲、费淳、将户部摺内指出各条。逐款详晰查明。据实覆奏。再行核办。毋得回护干咎。　　

○戊午。谕曰、穆胜额因向商人敛银拟斩。如果有枉法贪婪情节。断难宽宥。伊不过踵事增华。假公科敛。尚非罪无可逭。著加恩释放。充补圆明园拜唐阿。令其效力赎罪。　　

○是日起。上以孟冬享太庙。斋戒三日。　　

○己未。孝敬宪皇后忌辰。遣官祭泰陵。　　

○谕、京城广宁门外普济堂。冬间施舍贫民经费米石。恐不敷用。著加恩将京仓内小米。赏给三百石。以资接济。　　

○谕军机大臣等、据松筠奏、＜口英＞咭唎贡使。恳请仍由广东行走等语。前因吉庆奏、＜口英＞咭唎夷船。已在定海开行四只。留大船一只。等候贡使。足敷乘坐。是以谕令松筠。傅谕该贡使等。仍当赴浙乘坐原船归国。今据松筠奏、遵旨传谕后。该贡使又称、现在行李物件甚多。人数亦复不少。海内有极热之处。若我等都上原船拥挤一处。易生疾病。祗求代奏格外施恩。准将沉重箱件。分拨从人照料。由定海上船。我等止带随身行李。仍走广东等语。当经松筠峻辞斥驳。而该贡使等、泪随言下。看来尚系实情。亦祇可准其所请。著松筠再向该贡使等传谕。以尔国原船。现留大船一只。在浙停泊等候。原可由浙放洋回国。不应纡道广东。今大皇帝俯念尔等下情。或致拥挤患病。曲加体恤。准尔等携带随身行李。仍由广东行走。其沉重物件。即著尔等分拨从人照料。由定海上船回国。此系大皇帝轸恤远人。逾格恩施。尔等当倍加感激。但尔国船只。系尔等乘坐前来。别船虽有头领。其停泊开行。自应听尔正副使分付。方为正理。即如本部堂乘坐之船。令其在何处等候。断无不凛遵指示。若在船官役兵丁。擅自开行。必将官员参究。兵役治罪。今尔等在浙船只。并不候尔等之信。辄敢先行开洋。可见尔国法度不能严肃。任其来去自便。尔等回国后。当告知尔国王。加以惩治。俾该贡使闻知。感激之下。益加凛畏也。松筠到浙。会同吉庆。前赴定海。将该贡使分拨从人。及沉重物件。照料开船后。松节即当自浙回京复命。毋庸再赴广东。长麟即带同贡使。由水路行走。至江西过岭赴粤。令其附搭该国贸易便船回国。长麟惟当遵照即次松筠所告训谕。妥协办理。以副委任。将此由六百里加紧谕令知之。　　

○豁云南运京乾隆五十四年分沉溺铜二万七千五百斤。　　

○以云南龙陵协副将苏尔相、为鹤丽镇总兵。　　

○庚申。谕、据陈淮奏、查明被水各县内、南昌等七县。尚有应徵正副漕米。其高阜地亩。现在照旧交纳。惟低洼被水各户。秋成失望。输纳维艰等语。江西南昌等处被淹村庄。虽止各县中之一隅。但该处粮户、既已失收。且多系连年被水之区。若复令其买米完粮。民力未免仍形竭蹷。所有南昌、新建、丰城、进贤、鄱阳、余干、建昌七县。应徵本年漕米。著加恩缓至来岁秋成带徵交仓。俾民力益资宽裕。以副朕轸恤加惠至意。该部即遵谕行。　　

○又谕曰、＜口英＞咭唎国遣使赴京。祝禧纳赆。朕因系远夷所进方物。物命分赏。俾内外大臣、共知声教覃敷之盛。督抚等接奉后。谢恩摺内。自应将所赏物件。系＜口英＞咭唎国呈进之处叙明。昨朱圭奏到摺内。即将此意叙入。乃本日蒋兆奎谢恩之摺。止称奉到恩赏哔叽褂料一件。而于＜口英＞咭唎所进。并未一字提及。竟似无故而特加赏赉。所奏殊不明晰。朱圭学问稍优。是以措词尚能合体。而蒋兆奎由州县出身。文理荒疎。遂一任庸劣幕友。填砌肤词。以致失当。现在各省督抚等谢恩之摺。自已在途。其中或有如蒋兆奎之未经叙明者。亦已不及更正。此事尚无关紧要。若于办理地方事务。有应行入告者。亦漫不经心。任听劣幕率意铺叙。岂不为其所误。嗣后于题奏事件。务宜加倍留心。以期立言得当。然朕总不以语言细故。定督抚之贤否。非甚关政治之要也。将此通谕知之。　　

○是月。护理山东巡抚布政使江兰奏、东省沿海一带炮台墩汛。自前抚臣岳浚修理后。已阅六十余载。现据福山等各州县陆续禀报。除间有塌损。业经修复外。尚有炮台十七座。墩汛四十六处。亟应兴工拆建。估需银六千余两。请于三限城工生息银两节省余剩项下动支。报闻。　　

○陕甘总督勒保奏、通鉴纲目续编内。发明广义二条。持论偏谬之处。自奉到颁发本。即饬属搜缴抽改。甘省地处边陲。本年分、并无查出前项书籍。至文武各官去思德政等碑。扑毁无存。亦并无军民制造衣伞扁额等事。得旨、仍当留心。不可久懈。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百三十七
大清高宗法天隆运至诚先觉体元立极敷文奋武孝慈神圣纯皇帝实录卷之一千四百三十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑。冬。十月。辛酉朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○颁乾隆五十九年时宪书。　　

○顺天府行乡饮酒礼。　　

○癸亥。上御懋勤殿。勾到秋审官犯、服制、及云南、贵州、情实罪犯。停决官犯四人。服制斩犯二十人。云南绞犯二人。贵州绞犯五人。余三十八人予勾。　　

○谕、据明亮等奏、黑龙江所属各处耕种米谷。均属丰收。齐齐哈尔、打牲乌拉、二处。从前支借未缴谷石。请自明年起徵。限作五年完缴等语。本年黑龙江所属各处耕种米谷。虽俱丰收。但齐齐哈尔、打牲乌拉、二处。从前支借未缴谷石。若自本年立限。令其缴还。伊等明年耔种口粮等项。未免竭蹷。著加恩、将应行缴还谷十三万三千四百余石。豁免一半。其余一半。著自明年秋季起徵。限作三年完缴。以示体恤之意。　　

○又谕、八旗通志。著添派铁保办理。　　

○又谕、闽粤南澳镇总兵员缺紧要。著该督等、于福建、广东、总兵内。拣选一员调补。所遗员缺。著梁秉慎补授。　　

○谕军机大臣等、据蔡攀龙奏报、秋禾分数摺内。称自山东回任。经由胶州、高密、诸城、日照等州县。秋禾丰稔。现缺雨泽等语。山东今岁雨水调匀。收成尚属丰稔。但现届二麦播种之后。土脉正宜滋润。胶州等州县既缺雨泽。江兰自应督率该地方官。虔诚祈祷。冀沛甘霖。何以江兰并未祷雨。又未将各该处缺雨情形奏闻。著传谕江兰、即查明胶州、高密、诸城、日照等州县。如果缺少雨泽。秋麦间有未种。或有应须量加接济之处。即行据实奏闻。并将曾否祷雨之处具奏。毋稍讳饰。寻奏、胶州、高密、诸城、日照等州县。次第得雨二三寸不等。麦现种五六分。其棉花晚豆地亩。收割较迟。尚需雨泽续沾。方可全种。现在虔诚祈祷。如旬日内得雨。未种麦田。尚可补种。粮价亦尚平贱。此时正无需接济。得旨、今得雨雪否。　　

○又谕曰、松筠奏、遵旨详谕＜口英＞咭唎贡使。欣感悦服情形一摺。诸凡皆妥。至该贡使等又向松筠言及。欲照俄罗斯之例。留人在京学艺。实属妄行干渎。总不知足。殊为可恶。虽松筠严词拒绝。所驳甚是。同日据吉庆奏、＜口英＞咭唎所留大船一只。即系该贡使原坐之船。极为宽大。现派员弁等驻宿。看守等语。此事前据吉庆奏到后。即令松筠谕知该贡使等。以现留船只足敷乘坐。仍当赴浙。上其原船归国。嗣据松筠奏、该贡使等以行李物件甚多。人数不少。若拥挤一处。易生疾病。求将沉重箱件。分拨从人照料。由定海上船。贡使等、止带随身行李。仍由河路。前赴广东行走。经松筠峻词斥驳。而该贡使等泪随言下。似系实情。是以姑准所请办理。今据吉庆奏、现留大船。即系该贡使原坐之船。则该贡使等、前向松筠所称船小人多。易生疾病之处。或系托辞。著再传谕松筠等察看情形。如可设法、向贡使等好言开谕。令其乘坐原船。即由定海放洋。及早归国。岂不更为省便。倘该贡使等再三陈恳。必欲由广东行走。有不得已之实情。难以拒绝。亦止可俯从所请。不过沿途稍费供支而已。仍当令长麟带同贡使。由水路至江西。过岭赴粤。附搭该国贸易便船回国。以示怀柔。　　

○又谕曰、陈用敷奏、恭进安南国王阮光缵谢恩表文摺内、称该藩请将前此贡品二分。于下届例贡之期。一并呈进。应否准其所请。候旨遵行等语。前因安南道路遥远。谕令该抚、照会阮光缵。不必再遣使赴京谢恩。如已起程。即于途次转回。其所备贡品。亦即收回。不必呈进。兹复据该国王具表谢恩。并恳将收回贡品二分。于例贡之期。一并呈进。以表悃忱。情词极为肫摰。具见恭顺。著陈用敷、再照会该国王。以前次所备贡品二分。业有旨谕令收回。即一分亦可不必呈进。今大皇帝念该国王再三吁恳。俯准呈进一分。已足表尔诚心。该国王务宜恪遵谕旨。祇将一分、随例贡呈进。不必再行恳请也。　　

○旌表守正捐躯湖北南漳县民郑某妻胡氏。　　

○乙丑。上御太和殿视朝。文武升转各官谢恩。　　

○谕、大学士九卿议覆、长麟奏酌减海塘石坝工程一摺。从来治水之道。以顺其性为要。水势顺轨直趋。自不致迎激为患。若拦截抵御。则水势激怒。不免泼损之虞。浙省建筑海塘。原为保障地方起见。然柴石塘工。已属与水争地。今又添建石坝。高二丈八尺、至一丈五尺。直出十余丈、至五丈不等。以十二坝总计。纵横不下百余丈。逼靠塘身。是占水之地更加多。又何怪水势愈怒。冲激损工。福崧前在浙江巡抚任内。于地方事件。尚不能整饬。惟知婪索牟利。其海塘工程。不过就属员怂恿之词。即议添建石坝。岂能筹办得当。而长麟于海塘事务。亦非素所谙悉。不过为补救调停之计。拟减丈尺。亦恐无真知灼见。今据大学士九卿会同核议。请交与新任巡抚吉庆。留心察看。酙酌办理。但吉庆平日办事。虽尚明白。而于海塘工程。亦全未谙悉。因思兰第锡、李奉翰、办理河务有年。虽河海情形不同。而水性则一。其如何因势利导之处。可以推类而知。现在早过霜降。河工无事。李奉翰、即日到京陛见。俟该总河于陛见后。即行前赴江南。会同兰第锡、偕赴浙江。与吉庆三人。详悉履勘。公同商搉。将此项石坝。应否照旧建筑。抑应照长麟所奏、酌减丈尺。或竟可无需办理之处。酙酌定议速奏。所有大学士九卿核议一摺。俟兰第锡、李奉翰等、详勘覆奏到日。再降旨。庶此项坝工应修应停。得有定见。不致以无益工程。激怒水势。屡有泼损等事。又须岁修糜费也。　　

○又谕、据巴宁阿奏、淮南通河纲食众商。历年以来。因带课稍多。赀本较重。现又增运提引。商力未免转输不及等语。淮南商众。向来办运引盐。完纳课项。尚属奋勉急公。兹因节次铳销。及公捐等项。分年完纳。商力未免稍形竭蹷。且带徵各款。尚非正项钱粮可比。所有淮南不入成本之铳销食引。及铳销壬子纲引。并节次公捐借拨库项等款。共银三百六十九万余两。著自甲寅年起。分作十年带完。以纾商力。此系朕格外加恩。嗣后不得援以为例。该部知道。　　

○豁云南运京乾隆五十三年分、沉溺铜一万七千斤有奇。　　

○丙寅。上御懋勤殿。勾到广西、广东、情实罪犯。停决广西绞犯三人。广东斩犯二人。绞犯十一人。余八十六人予勾。　　

○谕、据永保等奏、伊斯堪达尔、人甚谨慎。诸事奋勉。请赏戴花翎。所奏甚是。伊斯堪达尔、曾在乾清门行走。爵本郡王。又系阿奇木伯克。明亮、明兴、雅德等、在任多年。并未代伊奏请赏戴花翎。殊属非是。伊斯堪达尔、著加恩赏戴三眼花翎。以示朕笃念故旧回仆至意。　　

○谕军机大臣等、本日勾到广东省秋审情审人犯。内叶亚三等十三起。俱系聚众械斗。致毙二三命至四命不等。向来此等械斗风气。闽省为甚。近因严加惩创。渐觉减少。而广东省聚众斗杀之案。至有十三起之多。闽粤境壤毗连。竟至渐染福建刁悍恶习。此等行凶聚殴之犯。一经定案。于法无可宽宥。但此风日长。以致戕毙多命。骈首抵偿。殊堪悯恻。著传谕长麟、郭世勋、务宜留心教导。默化潜移。俾凶悍之风。渐次敛戢。毋使莠民轻罹法网。方不负司牧之任。　　

○又谕曰、江兰奏、拏获齐东县诓骗钱文。拒殴官役之任祖虞等一摺。此事自应由驿速奏。何以江兰止专差赍递。未免迟延。任祖虞等捏称求免漕粮。向乡民诓骗钱文。经该县前往查拏。胆敢拒殴丁役。并将该县殴打。情节实属可恶。现在已获犯十名。而起意为首之任祖虞。亦经就获。此等莠民犯法。为首者自当严办。以儆刁风。著传谕江兰、即将此案人犯。审明速办。不必辗转搜求。致滋拖累。至该县傅试万、亲往查拏。尚属认真。若审明后、于此事并无酿案、办理不善之处。即著送部引见。以示鼓励。　　

○又谕曰、巴宁阿奏、从前两淮总商江广达、过继之子江振鸿。人尚明白。现在家道消乏等语。江广达、充当总商有年。办理公务。尚为出力。今念伊继子生计艰窘。自当量加轸恤。江广达旧有康山园一处。本家无力修葺。著传谕董椿、即令众商出银五万两承买。作为公产。其银两即赏给江振鸿营运。毋庸起息。又江广达旧借帑项二十五万两。业经缴还。并著于应交内务府闲款内。拨借银五万两。照例起息。其所借本银。不妨令其从容缴纳。江振鸿得此十万两。作为营运赀本。伊家生计。自必渐次宽裕。以示体恤。　　

○丁卯。上御乾清门听政。　　

○戊辰。上诣雍和宫行礼。　　

○乙巳。谕曰、吉庆奏、杭州府属之仁和县地方。于八月初旬。阴雨连绵。山水陡发。田亩晚禾。间段受伤等语。本年杭州府属。田禾多已收获。惟仁和县地方。因秋雨稍多。田亩间被山水冲损。晚禾未免受伤。若将应徵漕粮。一体令其输纳。民力不无拮据。所有仁和县被水田亩。应徵漕米一千九百四十余石。及新旧钱粮。著加恩照乌程等县缓徵之例。于来年秋成后。分作二年带徵全完。以纾民力。该抚务须督率所属妥办。俾小民均沾实惠。以副朕轸念民依至意。　　

○庚午。谕军机大臣等、据松筠奏、遵旨传谕该贡使等。感激凛畏缘由一摺。据称贡使等向松筠告称。前蒙恩准在宁波置买茶叶丝觔。但我等所带银两无多。现在浙省停泊之船。原系货船。不知可否将洋货兑换等语。前因该贡使恳请在宁波置买茶叶丝觔。原已降旨允准。今该贡使等又以银两无多为词。欲将洋货在彼兑换。总不知足。实为可鄙。经松筠谕以宁波地方。向无洋行。无从交易。应赴岙门黄埔。将货物交易。自应如此办理。并著长麟、于到粤时酌量妥办。浙江向无洋行。亦不值为伊等特调粤省洋行之人。远赴浙省也。同日据吉庆奏称、宁波地方不产丝觔。额贩亦少。现在饬令绍兴府购备丝觔。运往海口。以便贡使置买等语。该贡使等、欲将货物兑换茶叶丝觔。业经松筠驳饬。今吉庆已将丝觔购备运往。如该贡使等购买无多。不妨酌量准其交易。倘伊等因松筠饬谕。不复在彼置办。即听其前赴岙门黄埔购买。更觉省事。若听其一事。彼又生法求恩不已矣。将此各五百里传谕知之。　　

○又谕曰、魁伦奏、琉球国贡船到关。照例免税一摺。该国进贡船只到关。所带货物。自应照例免税。但贡船于八月初一三十等日。先后进江。迄今业逾两月。其货物俱已查明。经魁伦具奏。该督抚具奏之摺。何以至今未到。浦霖有一奏。亦未明晰。至该国所遣使臣。系属年例进贡。现距年节两月有余。为期尚宽。著传谕伍拉纳等、即饬伴送之员。按程从容行走。并咨会沿途各省。一体遵照。祇须于封篆前。届时照例到京。以便与年班各外藩。同与宴赉也。　　

○予福建澎湖协左营因公出洋遭风淹毙水兵陈良兴、恤赏如例。
  </div>
  <div class="pagination">
   <a href="清实录乾隆朝实录_page1798.html">
    上一页
   </a>
   <span>
    ...
   </span>
   <a href="清实录乾隆朝实录_page1794.html">
    1794
   </a>
   <a href="清实录乾隆朝实录_page1795.html">
    1795
   </a>
   <a href="清实录乾隆朝实录_page1796.html">
    1796
   </a>
   <a href="清实录乾隆朝实录_page1797.html">
    1797
   </a>
   <a href="清实录乾隆朝实录_page1798.html">
    1798
   </a>
   <span class="current-page">
    1799
   </span>
   <a href="清实录乾隆朝实录_page1800.html">
    1800
   </a>
   <a href="清实录乾隆朝实录_page1801.html">
    1801
   </a>
   <a href="清实录乾隆朝实录_page1802.html">
    1802
   </a>
   <a href="清实录乾隆朝实录_page1803.html">
    1803
   </a>
   <a href="清实录乾隆朝实录_page1804.html">
    1804
   </a>
   <span>
    ...
   </span>
   <a href="清实录乾隆朝实录_page1800.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
