<!DOCTYPE html>
<html>
 <head>
  <meta charset="utf-8"/>
  <title>
   明实录神宗实录 - 第 320 页/共 367 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录神宗实录 - 第 320 页/共 367 页
  </h1>
  <div class="content">
   ○  福王入藩邸
　　○礼部右侍郎孙慎行题覆蜀府进  显陵香帛起于嘉靖初年始于  成王  祖制原所未有各府亦非通例况楚蜀地方相距跋涉之艰本府回禄频仍更苦物力之绌
　　皇上恩先敦睦当有特加轸念准从停免者  上俞之　　○准兵部尚书黄嘉善孙黄培荫授锦衣卫指挥佥事世袭  上谕  圣灵发引各项钱粮造办未完着百日外择吉举行
　　○丁卯夏至大祀  地于  方泽遣公朱纯臣恭代
　　○工科给事中刘文炳＜锍-釒＞劾两淮巡盐御史徐缙芳纳贿秽迹赃私计数十万不报
　　○大学士叶向高再＜锍-釒＞请假  上谕山陵系慎终大礼卿可即出与朕襄事若国家多故尤非大臣洁身之时尚体朕怀勿得再有陈奏
　　○福建巡按徐鉴题称行盐者引也引不足而用票以抵引引终归于不足销引者帮也帮难行而促商以行帮帮终格于难行据副使李思诚议称引日有二曰依山曰附海依山无晒曝丘盘则无盐止纳折色附海有晒曝丘盘则有盐故行本色此  祖制不可乱也计附海引凡三万七千五百六十五道东路止三千五百七十道南路派七百七十万余三万三千二百二十五道尽属西商合计三年每年止得一万一千七十五道仅足二帮七号之用嘉靖倭患以来积引至十七万故题增六帮以销之计期以五十日为限至万历二十五年积引将尽始请依山以佐之夫依山起于奸商奏请暂开昔以之纳折者今以之行盐已非旧制且无盐而行盐故除引价一钱令之下场自买而借名公盐恣行私贩大为盐法之蠹至三十三年而积引小引其未尽者止得什百之一二三年请引复到引少帮多不得不发票趣行遂致那前趱后扯东补西而法愈非旧矣夫原引不足何如增之为便况增之而商不称病陆帮难行何如减之为便况减之而国不称病合无于四十二年起至四十三年止每年定为五帮而附海引自原额之外三年共增引二万六千七百七十五道该引价八千三十二两五钱该增全价加牙税一万三千六百八十七两一钱一分二厘零每年可增解部司课银七千二百三十九两八钱七分零每次请引俱照此例虽减一帮之盐实增半倍之课非但不病国而且利于国六帮既不可行即量减其一定为五帮使五十日之太迫展为七十日之少宽徐议投行兑客之情虽增二帮之课实省一帮之扰非但不病商而且有利于商自兹有引可行有盐可售依山不必再请以致奸宄之生心抵票不必再发以致权宜之坏此诚私两利之道即垂之永久可矣＜锍-釒＞入留中
　　○己巳升浙江金华府知府周延光为本省提学副使　　○庚午大学士叶向高＜锍-釒＞言大僚缺乏边饷空虚候补科道诸臣久未奉旨大选各官文凭未领不得赴任京营巡视无人马价久稽吏部题上起废各官未蒙批发皆关系目前急务不容停缓高采激变民怨日深乞赐撤回亦所以全采也奉旨补大僚诸事稍候简发起废亦当详览施行高采事知道了
　　○是日午时永平属石火墩台天雷从本台东门飞入击死南兵一名击伤北军二名台房及四围垛口火器尽毁
　　○工部署部事右侍郎林如楚等题称酌议水衡事宜以图补塞一曰责成四司经手吏役钱粮不明责在经承然那移隐没弊繇书算曹椽旋进仅挂虚名应于当该满日各司通查本房新旧经手书役何项透领何项冒领何项通同商匠作弊坐赃参问该吏知情者与同罪失察者从末减庶泾渭分而贪猾知儆二曰查核四司积欠年例有等奸商领出钱粮止完监局铺垫其余尽入私囊贿买吏书展转支吾日久官更洗改册籍沉捺案文一时何能发觉以后各司宜悉心查刷必旧领将完方给新领仍听巡视衙门于挂号时稍示分别非甚不可已者不准预支亦不许多领其旧欠者依限严比庶积逋可渐清也三曰改折屯司柴炭价银查惜薪司每年共费库银一十四万六千两有奇大半供内官铺垫与各衙门使费而且频年拖赖诸司每费追呼监局未收实利则何不更议折价以其正数完监局以其浮费还官帑非惟省费抑且省事内外两便四曰减革衡司明盔明甲查明盔明甲原额止二千领副增造五千自万历十年始遂沿为例亦既侈矣兹复议增何为修理青甲紫花布甲从来俱用口袋后复改用大布用大布者以会布于甲字库也用口袋者以钉挂铁叶牢固也惟万历二十八九两年题奉钦依仍用口袋查二十八年一年者已照口袋修过矣尚有二十九年一年者停阁至今今巡视既灼见用布之省合露章上闻以杜营军烦言五曰酌用衡司营操火药查春秋二操火药共三十万斤载在条例从来两厂每岁多造七八万斤至四十一年始定粗药二十四万细药六万以合条例数省费颇多惟柳木炭高烧酒诸料系凭该厂估计到司者今应否照旧监督与巡视不妨商议改正其硝黄发价照旧以八九月领春操以二三月领秋操如秋操未用即移之春操春操亦然庶三营火药无重复支领之弊六曰议处水司桥工冒滥夫委官甄叙必有重大工程实功可纪者先年桥工费既不赀时复延缓委官亦积书之流何功可录比后非宫殿门工断不准叙绝夤缘冒滥之端七曰申饬四司外解短少夫起解钱粮参差短少非领解者之不才即发解者之有故合令以后解官领银咇倾大锭必用印封非是者委官不领而部库亦不准收违者解官依律送问不报
　　○癸酉旌表节妇山东德平县民葛引生庶窦氏
　　○甲戌提督操江右佥都御史罗朝国题称孟河河庄地方飘船登岸一人作番语遂致讹传倭至各处骚动武进江阴无锡丹阳等县百姓惊窜一时拥挤走失子女压死老幼无数总练指挥同知陆万里正备御卫民之官也不能明白开谕束手闭城以致乡民狂奔转相蹂＜閵＞所当参究以警其余下所司覆议将陆万里行应天抚按提问从之　　○乙亥礼部题钦天监谨选  孝定贞纯钦仁端肃弼天祚圣皇太后梓宫发引于本年六月初九日辰时吉入金井六月十五日辰时掩土本日己时  神主入  大明门六月二十二日午时奉安几筵本日未时题奉钦依外谨会同阁臣叶向高方从哲议拟开列仪注上请一前期六日太常寺奏斋戒文武官于初五日为始本衙门宿歇致斋三日一太常寺光禄寺各备办合用祭品香烛制帛一翰林院撰合用祭文祝文一请敕命勋戚重臣一员充奠献使拜护丧一请敕命武臣一员管领官军护侍梓宫行该兵部疏名二员上请点用一请钦定题主大臣一员一请钦命礼部堂上官一员监礼一请敕命护丧内侍官并入皇堂内官内使匠作一五府九卿等衙门例该各堂上官分送梓宫本部＜锍-釒＞名题请点用一工部委官会同内官监先期前去清河沙河两水河陵下搭盖奉安梓宫蓆殿沿途祭所蓆殿并护送内侍人员憩宿仪仗顿放等蓆围房一户部委官供给扈送官军匠较人等各项行粮钞锭马匹草料一兵部查照旧例拨锦衣等卫五军等营应用官较旗马匹一初七日百官及皇亲命妇文武官四品以上命妇俱缞服每日早诣  慈宁宫门外哭临初八日早文武百官题奉钦命加祭一坛命妇设祭一坛一初七日至二十二日俱免朝禁屠宰音乐一初七日遣官以葬期告于南北  郊  宗庙  太社  太稷祭品行礼如常仪是日晚  上以葬期告几筵内侍官陈设牲醴如常仪  上具缞服内导引官导  上诣拜位  皇太子  瑞王  惠王  桂王  皇长孙各具缞服就拜位奏四拜奠帛三奠酒请祝俯伏举哀哀止奏四拜兴焚祝帛礼毕  穆庙皇妃共祭一坛  中宫祭一坛  皇贵妃等妃共祭一坛  皇嫔等共祭一坛  皇太子祭一坛  瑞王  惠王  桂王共祭一坛瑞安长公主祭一坛荣昌公主寿宁公主共祭一坛景恭王妃祭一坛才人祭一坛  皇长孙诸孙诸孙女共祭一坛勤侍夫人彭金花等陆局秀才合宫宫人共祭一坛一初八日遣官祭告各门及诸神庙  慈宁宫门宝宁门思善门归极门午门端门承天门御桥大明门俱遣内官行礼玉河桥德胜门并桥清河桥沙河桥朝宗桥关王庙天将庙灵济宫城隍庙东岳庙真武庙俱遣太常寺官行礼祭用酒果脯醢香帛祝文一初八日司礼监礼部锦衣卫提督报事者设一大昇举并列丧仪于午门外至  大明门外一初九日启奠内侍官陈设酒馔拜位如常仪内导引官导  上具缞服诣拜位  皇太子  瑞王  惠王  桂王  皇长孙俱丹陛上稍东西向立执事者升撤去帷幕等物拂拭梓宫讫待执事者退行祖奠礼一礼奠内侍官撤启奠后内执事官进龙輴于几筵殿下设香案神帛舆谥册宝舆于丹陛上毕内侍官陈设酒馔拜位如常仪内导引官导  上具缞服诣拜位  皇太子  瑞王  惠王  桂王  皇长孙各具缞服就拜位行四拜礼奠帛三奠酒读祝俯伏举哀哀止奏四拜兴焚祝帛礼毕内导引官导  上诣殿内稍东西向立  皇太子由殿左门入住于  上位之南稍东西立  瑞王  惠王  桂王  皇长孙俱于丹陛上东西向立内侍官于梓宫前跪奏请  灵驾进发内侍官先捧谥册宝由殿中门出置舆内次捧神帛由中门出奉安舆内次香亭安置讫内侍官铭旌由中门出执事官升捧梓宫内执事持翣分左右障梓宫降殿内侍官于梓宫前跪奏请  灵驾升龙輴执事官捧登龙輴讫以彩色帷幕障饰梓宫随启行执翣者仍分左右内侍擎伞扇侍卫如常仪仪仗用存日所御者谥册宝舆神帛舆香帛铭旌以次先行内导引官导  上由殿左门出  皇后  皇贵妃等妃  皇嫔等及宫眷哭于帷中梓宫至午门内侍官跪奏请梓宫升大昇轝执事者安置讫  上行遣奠礼  皇太子  瑞王  惠王  桂王
　　皇长孙各随行礼  皇后  皇贵妃等妃  皇嫔等及宫眷立于梓宫之右一遣奠内执事官陈设牲醴如常仪内导引官导  上诣拜位  皇太子  瑞王  惠王  桂王  皇长孙各就拜位行四拜礼奠帛奠酒读祝俯伏举哀哀止奏四拜兴焚祝帛礼毕内侍官诣梓宫前跪奏请  灵驾进发司礼监官率仪卫谥册宝舆等前行  皇后  皇贵妃等妃  皇嫔等及宫眷哭尽哀俱还执事舁梓宫由午门出司礼监礼部锦衣卫官提督台舆丧仪等以次前行  灵驾出至端门外行朝  祖礼一朝  祖太常寺官先设香烛执事官先设褥位于  太庙中香案前梓宫至端门少驻  上暂易黑翼善冠青素服黑犀带导引官导  上诣神帛舆前跪太常寺官跪□  上之左奏请  孝定皇太后朝  祖太常寺官兴  上俯伏兴亲捧神帛出舆由庙街左门入至  太庙褥住跪置神帛于褥位兴  上立于神帛后奏礼官奏跪  上跪奏礼官跪于  上之左奏  孝定皇太后谒辞俯伏兴行四拜礼兴平身  上行礼毕跪捧神帛兴由庙街左门出奉安舆内奏礼官跪奏请  灵驾进发
　　上仍易缞服随行至承天门尽哀攀送而还  皇太子  瑞王  惠王  桂王  皇长孙俱随行而还梓宫由承天门  大明门出大乐鼓吹前导设而不作一遣祭太常寺陈设牲醴如常仪工部搭盖祭殿于德胜门外梓宫至导引奠献使诣拜位行四拜礼奠帛奠酒读祝俯伏举哀哀止赞四拜兴焚祝帛礼毕太常寺官诣梓宫前跪奏请梓宫启行一路祭皇亲并文武命妇登一坛在于鼓楼迤西祭毕即回公侯伯五府九卿等衙门官员并生员耆老人等共祭一坛土城外祭僧道官共祭一坛清河祭毕即回皇亲及驸马共祭一坛沙河祭一初九日送葬文武百官具缞服自  大明门起步送德胜门土城外不系执事及分送官俟祭毕而还其应执事及各衙门送葬官员骑送至  天寿山红门外仍步送至  昭陵是日免辞回还之日炤例朝见一沿途市巷军民男妇人等辏集之处遇梓宫至皆跪俯伏举哀俟梓宫过兴一大昇轝行沿途每程较尉舁送选委内官同锦衣卫官耑一提督务要起行有节行步安稳送葬官员人等不许逼近仪仗搀越失次及喧哗嘻笑有失礼仪违者候监礼官举奏一初九日晚至清河止宿太常寺跪奏奉请梓宫安驻奠献使等官行叩头礼夕奠上食一初十日早奠献使等官行叩头礼朝奠上食毕太常寺官跪奏奉请梓宫启行是日晚至沙河止宿夕奠如前一十一日梓宫发沙河朝奠如前晚宿两水河夕奠如前一十二日梓宫发两水河朝奠如前是日至  陵下执事官先陈龙輴于席殿外候大昇轝至太常寺官诣大昇轝前跪奏请  灵驾降舆升龙輴诣殿执事官奉梓宫升龙輴由中门入奠献使由左门入诣殿奉安讫谥册宝舆等仍陈于前一行安神礼执事官陈设酒馔如常仪设奠献使拜位于梓宫前太常寺官引奠献使诣拜位赞四拜兴赞跪奠帛奠酒读祝俯伏举哀哀止赞四拜兴焚祝帛礼毕百官陪拜鸿胪寺官传赞行礼同仍夕奠一十三日十四日朝夕奠如前以后俱朝夕奠一每上食馔五样蔬果酒膳宫神监尚膳监恭办教坊司炤例用乐承应设而不作一梓宫至  陵日遣官二员祭告  后土  天寿山之神执事官陈设牲醴如常仪赞回拜兴奠帛奠酒读祝赞四拜兴焚祝帛礼毕同日遣官九员祭告  长陵  献陵  景陵  裕陵  茂陵  泰陵  康陵  永陵  昭陵执事官陈设牲醴行礼如常仪一十五日巳时掩玄宫行迁奠礼执事官陈设酒馔如常仪设奠献使拜位于梓宫太常官引奠献使诣拜位赞四拜兴赞跪奠帛奠酒读祝讫俯伏举哀哀止赞四拜兴焚祝帛退候掩玄宫时至太常官引奠献使诣梓宫前跪奏请  灵驾赴玄宫赞俯伏兴执事官升奉迁梓宫进皇堂奉安讫太常寺官同内侍官奉谥册宝置于前列冥器等毕行赠礼内执事官陈设酒馔于皇堂门外奉玉帛案置香案设奠献使拜位于前太常寺官引奠献使诣拜位赞四拜兴赞跪奠酒赞进赠执事官捧玉帛跪进于奠献使之右奠献使受王帛献毕以授内执事捧入皇堂安置讫赞俯伏兴赞四拜举哀哀止兴赞赠事毕内侍官出遂掩玄宫行享礼执事官陈设牲醴于玄宫前如常仪太常官引奠献使诣拜位赞四拜赞跪奠帛奠酒读祝俯伏兴赞四拜举哀哀止兴焚帛礼毕百官陪拜鸿胪寺官传赞行礼同一题主行享礼毕奠献使题主官及陪拜执事等官俱更浅淡服色内侍设香案于玄宫门外陈设酒馔如常仪设题主于香案前西向奠献使拜位于前太常官引奠献使就拜位北向立内侍官盥手奉  主于案上题主官盥手西向立恭题毕内侍官捧  主奉安于神座太常官跪奏请  孝定贞纯钦仁端肃弼天祚圣皇太后神灵上神主奏讫赞四拜兴跪献酒读祝俯伏兴赞四拜礼举哀哀止兴焚祝文礼毕太常官同内侍官恭捧神帛埋于券堂外屏处洁净地焚凶器于野是日遣官祭谢  后土并  天寿山之神及遣官以葬毕告  长陵  献陵  景陵  裕陵  茂陵  泰陵  康陵  永陵  昭陵礼同祭告一虞祭十五日葬毕初虞执事官陈设酒馔于  神主前设奠献使拜位于香案前太常官引奠献使诣拜位赞四拜礼行初献礼赞跪奠帛献酒读祝毕俯伏兴亚献酒终献酒赞四拜举哀哀止兴焚祝帛礼毕百官  陵下陪拜传赞同本日至行殿再虞十六日三虞十七日四虞十八日五虞十九日六虞二十日七虞二十一日八虞俱奠献使行礼二十二日  神主入内几筵安神后九虞  上位亲行礼一十九日  神主回京是日早朝奠如前太常官引奠献使诣  神座前跪太常官奏请  孝定贞纯钦仁端肃弼天祚圣皇太后神主升座升舆奠献使俯伏兴内侍官捧  主升舆遂行内执事官备仪卫教坊司大乐鼓吹前导百官后从是日晚  神主至两水河夕奠如前礼一二十日  神主至沙河二十一日  神主至清河俱行朝夕奠如前一二十二日朝奠后  神主还京文武百官俱缞服先于城外幄次奉迎候　　神主至幄次百官序列于前行五拜三叩头礼  神主进行百官午时入  大明门至午门外仪卫等退奠献使并百官俱暂止内导引官导  主入  上具缞服迎于午门内  皇太子  瑞王  惠王  桂王  皇长孙各具缞服随于午门内
　　皇后  皇贵妃等妃  皇嫔等各宫眷俱缞服迎于宫门内  神主至几筵殿内  皇后  皇贵妃等妃  皇嫔等以下序立于殿西稍东向  上立于殿东稍南向内侍官于灵舆前跪奏请  孝定皇太后神主升座  上捧  神主奉安于几筵前行安神礼内执事官陈设牲醴如常仪内导引官导  上诣拜位奏四拜兴跪奏奠帛奠酒读祝俯伏兴奏四拜兴焚祝帛礼毕  皇后  皇贵妃等妃  皇嫔等  皇太子  瑞王  惠王  桂王  皇长孙拜如常仪鸿胪寺引百官于  慈宁宫门外俱随班行礼传唱如仪一卒哭二十三日五鼓行卒哭礼内侍官陈设牲醴于几筵前如常仪  上缞服内导引官导  上诣拜位  皇太子  瑞王  惠王  桂王  皇长孙各具缞服就拜位奏四拜奠帛献酒读祝四拜举哀哀止兴焚祝帛赞礼毕自后罢朝夕奠
　　○丁丑  穆宗庄皇帝忌辰  奉先殿行祭礼遣官祭  昭陵
　　○己卯  潞王薨
　　○辛巳南京户部尚书卫承芳＜锍-釒＞言见  福王奏讨南直隶自江都至太平沿江两岸新涨芦田租税自行徵收奉  旨查明给与臣惟芦税按亩起科且又以大江南北之分作芦洲肥瘠之辨徵派有定例督理有专官匝岁以钱粮完欠分所司之举劾五年以清丈损益定各属之殿最万历二十七年查出丹徒丹阳崇明武进江都通州如皋泰兴等处田滩二万六千七十亩名曰皇庄责令佃户陈钱等纳价银三万七千五百七十两又每岁徵收租银四千五百四十余两而上江地方如上元江宁句容江浦六合青阳怀宁桐城宿松望江等县无为和州等州新经五年清丈比之芦课旧额多银三千三百余两归并于扬镇等处四千五百四十余两之内名为皇庄银两免其重丈此皇庄子粒之名所由起也总计上下江岁徵银七千三百两有奇每年春夏之交内守备刘朝用额收角□羊进本职仍核实奏闻盖芦地濒江出没不常小民不时告豁告补州县不时丈滩丈淤总之指东补西求足原额已耳一经  福府管业而定无常之洲滩为图册中之寔数沧桑几变之洲必难按籍而课王府徵收之役必至侵渔而扰窃恐管业之初忧在无课管业之后又忧在无民矣且扬镇等处之佃户纳过佃价三万七千余两则江浒虽无可据之恒产而江民久有承佃之定额据额求洲据洲纳租民已视纳价之额地为已业矣一旦改为王庄是清丈隐占之日有洲有租而因以有价交册管业之日有租有价而顿令无洲哀哉穷民有不举手蹙额者乎仰祈  皇上特谕内守备官将前项子粒银两炤旧角□羊进而仍以查勘催徵属之臣部司官及各地方有司等官则福府之令德令名辉映后先矣不报
　　明神宗显皇帝实录卷之五百二十

明神宗显皇帝实录卷之五百二十一
　　万历四十二年六月壬午朔乙酉大学士叶向高言臣受
　　圣母厚恩  皇上命以题主大礼敢不匍匐扶携供役礼成之日望乞速放臣归其诸切要时政望  皇上留神蚤发高采之拘留同知人情惶惶朝不谋夕如使有意外之虞则地方之患愈深采之罪愈大将来更为难处至于李朴部覆降调臣与同官屡请批发有何私意犹烦诸臣之过计哉奉旨览奏具见忠敬高采朕即有处分可候旨行李朴妄言原与卿无干何必置辩事完入阁佐理以慰朕怀
　　○是日遣内官奉敕往吊  潞王仍敕王妃炤例管理府事其辅导诸务责成长史司如不称职听抚按官参处
　　○兵科给事中吴亮嗣言  陵珰杜茂擅作威福杖杀四品武臣  陵寝何地敢为震惊汤沐劳民恣其鱼肉乞付理官明正妄杀之罪若留守陆万垓敢为虎翼目无三尺应□彼中抚按提问留中
　　○先是狭西庶宗惟鲛因垂涎故伯之产殴死大功兄惟焦鲛父秉柫□□助子杀侄刑部议覆
　　上谕惟鲛着抚按官勒令自尽秉柫□□行该府严加戒饬不许仍前凶横
　　○丙戌  上命大学士叶向高恭题  孝定皇后神主带领制敕房中书汪民敬供事并关领司设监等衙门帐房锣锅等项一如例
　　○丁亥  上谕  圣母梓宫发引护送员役已经出榜晓谕外其在京各该衙门巡视防守也要比常加谨便行与厂卫城捕等官各遵职守申明禁令讥察奸宄堤防非常一应直宿守卫官军及门禁夜巡诸务尤宜十分严密务保无虞如有怠玩误事的一体治罪
　　○己丑  上谕内阁朕自足疾步履不便  圣母慈恩传准着人搀扶行礼今恭遇  圣母梓宫发引所行礼仪朕当亲行以尽孝诚足疾尚未痊可恐弗成礼捧请神帛谒  祖着遣奠官恭代朕遵奉  慈命用人扶掖攀送  圣灵卿等传示侯拱宸洁虔敬慎奉行
　　○庚寅  皇太后梓宫发引  皇上躬率  皇太子  诸王  诸皇孙步送自慈宁宫至承天门外告  庙礼成面谕奠献使驸马侯拱宸途中恭护再三谆挚既至承天门外升桥伫望哀慕不胜  是日阴雨行迟屡廑  圣虑颁赏五城夫役巾帽衣服银钱饼饵及贮  银钱布囊靡不周悉仍  严谕该监官并执事员役增夫料理无误吉期误事者严查奏处
　　○辛卯梓宫至沙河　　○壬辰未时梓宫至两水河
　　○癸巳巳时梓宫入红门午时入芦殿
　　○甲午辰时梓宫入金井巳时掩玄宫
　　○戊戌  睿宗献皇希忌辰  奉先殿行祭礼
　　○夺太常寺寺丞赵一鉴俸一年以  皇太后梓宫夕奠到迟故也
　　○己亥兵部尚书王象乾言  山陵之役内官监受把总李贞杨志学姜忠史大化银四百四十八两折价仅募市猾百余名以赴严程杠多朽木索以檾麻以致梓宫行迟  上命李贞等法司提问内官监着司礼监查明具奏
　　○庚子大学士叶向高奉  命恭题  神主讫复＜锍-釒＞云是日天气暗明风物和美臣送入玄宫徘徊瞻溯  先帝之灵爽妒存  列后之音容咸在欢喜燕好当不异于生前俨若仙游亦奚恋于尘世盖  皇上大孝已成始而成终即  圣母全归亦尽善而尽羙臣所感触兴思欲以仰慰  圣怀少角□羊哀慕之念者也＜锍-釒＞入深慰  上怀下旨褒嘉  丁未  孝庄睿皇后忌辰遣官祭  裕陵
　　○戊申  孝穆皇后忌辰遣官祭  茂陵
　　○旌表节妇浙江会稽县举人陶与龄庶高氏南直隶常熟县民周世恩妻凌氏
明神宗显皇帝实录卷之五百二十一
明神宗显皇帝实录卷之五百二十二
　　万历四十二年七月辛亥朔享  太庙遣官恭代
　　○宗人府掌府事驸马都尉侯拱宸捧  皇太后神主进大明门  上悉撤仪盖跪候移时中外臣民一时颂声啧啧如雷
　　○甲寅  仁孝文皇后忌辰  奉先殿行祭礼遣官祭  长陵
　　○诏百户苏应诰等侵欺进办公用银两着法司严究追赃
　　○礼科都给事中等题  瑞王婚期时  瑞王年二十有四交章催请不报
　　○戊午  福王押运刘孝壑欲无厌自虞城至雒阳到处挟索横逞杀人抚臣梁祖龄按臣张至发科臣郭尚宾先后参论不报
　　○癸亥  上谕如今天气暄热两法司并锦衣卫见监罪囚笞　　○罪无干证的放了徒流以下便减等拟审发落重囚情可矜疑并枷号的都写来看
　　○乙丑中元节遣阳武侯薛濂灵璧侯汤国祚临淮侯李邦镇豊城侯李承祚新宁伯谭懋勋怀柔伯施壮猷广宁伯李嗣爵东宁伯焦梦熊武清伯李诚铭分祭  九陵彭城伯张嘉猷祭  景皇帝指挥同知许浚祥祭  哀冲  庄敬二太子坟所
　　○丙寅兵部覆宁夏巡抚崔景荣条议二事一议徵站价延西凤三府驿军站及宁州民站岁派银两徵输不前驿卒苦累今议行令狭西布政司将原派疲县应换零星数目应并者归并仍岁终汇册报宁镇抚院据其完欠实数以定官评殿最一酌议班军班军止供修筑不堪战阵河西诸军冬春纳价夏秋上边久已称便兹议将河东亦照河西事例班军于冬春纳价夏秋上边修筑即以所纳班价充右水井增兵小盐池包城之用其班军赴边限三月初十日上班九月初十日下班如迟即按日迟放班价照议扣纳有脱逃者即将逃军月粮盘费并免过徭银见种屯地俱给新军积至五人差人起解以警逃亡领班各把总等如领军依期到边无科揽扣卖等弊即于每岁练兵＜锍-釒＞内荐举不则从重参究诏如议行
　　○戊辰  成祖文皇帝忌辰  奉先殿行祭礼遣官祭  长陵
　　○朝鲜国王李晖遣陪臣闵馨男等来恭进  昭陵行礼礼部题上下马筵宴颁赉送回
　　○己巳南大理寺卿刘士忠卒准与祭二坛忠狭西华州人万历二年进士授真定推官擢江西道御史巡按山西河南顺天等处升顺天府丞餋病回藉起右佥都御史总理河道开复三山河升南大理寺卿忠虽时被人言而乘骢饶有风裁其总河时曾以擒获海洋倭寇受赏金绮至是卒
　　○庚午准已故太子太保兵部尚书兼都察院右佥都御史蹇达赠少保
　　○辛未苗夷猖獗巡抚张偲等定计雕剿新添平越两起共擒斩阿民阿农等五百五十三名颗俘获贼属阿扣阿赛等三百二十一名口招降苗仲阿落罗奇等三千七百六十名口又三山六龙山前后共擒斩一百零五名颗安庄卫共擒斩四十四名颗时抚臣张偲劳瘁以殒巡按潘浚＜锍-釒＞闻下所司
　　○乙亥大学士叶向高连＜锍-釒＞乞还  上谕卿忠君爱国清正无私朕以  圣母昇天福王之国朕心痛切不已幸典礼告成又值朕弟潞王薨逝悲哀况今时势多艰纷嚣甚乱宜当为朕分忧化理匡维辅弼挽回世运岂＜锍-釒＞辞径去卿为元辅重臣岂可效尤有失君臣大体且朕寿节屇迩卿当即遵屡旨入阁视事以副朕倚赖至意是日回奏仍乞放归  上又曰朕眷留至念尤甚于卿行已意而伤朕怀卿必不忍所请储讲起废诸事待卿一出便可次第举行吏科掌印官即简发其候凭各官着吏部速令赴任毋得久稽卿宜勉遵屡旨入阁若效尤径去竟失君臣大体岂朕所望于卿
　　○是日  上以辅臣叶向高前往  山陵恭题  圣母孝定贞纯钦仁端肃弼天祚圣皇后神主赐银五十两纻丝四表里原封钞五千贯
　　○诏山东东昌府通判柯时遇追赃遣戍先是巡按冯嘉会奏劾侵欺税银千余两刑部覆奏故有是命
　　○丁丑大学士叶向高方从哲因候凭各官羁留困守已及半年＜锍-釒＞请原推吏科都给事中李瑾立刻点用不报
　　○准原任贵州巡抚王体复祭一坛减半造葬高氏并祭祔葬
　　○戊寅户科给事中姚宗文＜锍-釒＞言各省灾伤纷然见告除浙江一省霪雨为灾缘抚臣初任未经奏闻外应天抚臣徐民式则以应镇太安池五郡或旱或潦请改漕折漕运督臣陈荐则以准徐凤阳诸郡邑或旱或潦请议蠲赈江西抚臣王佐则以江右诸郡邑到处潦没流民告蠲告赈告籴为民请命两广候代督臣张鸣冈则以两广水灾异常请破格蠲赈河南抚臣梁祖龄则以中牟祥符陈留等县异常冰雹请破格赈济前此而  皇上之轸恤未闻今日而库藏之赈赀已竭此而不亟为之计其无孑遗可知矣伏乞发帑大赈蠲税翔仁＜锍-釒＞入留中
　　○己卯宴白夷人马黑麻等
　明神宗显皇帝实录卷之五百二十二
明神宗显皇帝实录卷之五百二十三
　　万历四十二年八月辛巳朔壬午诏革去谊□□渐涧蕰谊滓封爵发高墙禁锢谊□□渐等临潼王府奉国中尉以同谋行劫杀人部覆狭西巡抚崔应麟奏也
　　○乙酉他笼哈古等族番人恼秀等一百五十名进献方物马匹各进收赏给伴送如例
　　○丙戌巡按山东御史翟凤翀题称宰暖二十四营环绕于开原一带岁为边患其中最黠鸳难制者莫如宰赛万历二十五年要挟不遂杀我庆云守堡王凤翱三十五年执杀庆云备御熊钥三十六年强挟秋赏连抢二次杀掠无算秋赏因而遂许今又挟加名赏突犯内要挟一番增益一番将兴问罪之师彼之精骑动以万计而我之羸卒不满二千庆云游击之位号虽重而兵马之增设全无亦何异于张空拳而搏猛虎也况乎游击陈洪范者□怯无能一闻烽炮闭门束手欲使冒敌冲锋制胜万万不能所当革任回卫勘明议处另择一谋勇惯战之将又欲将先议助辽筑墙折班军银改作增兵料料银四万五千两除新题募兵用银二万八千五百六十两仍余银一万六千四百四十两数内请给募兵五百名买马五百匹为庆云防御之用乞敕兵部速雇骁雄将官一员勒限到任仍严谕抚镇道将分别缓冲拨兵防守或将召募新兵及蓟镇援辽军马暂撤东防西务使声势大张或惕息于我之有备认罚悔罪即权宜照旧款赏可也倘或要挟再肆抢掠则当彼此犄角主客合力期收斩馘之功亦可也旨下部议
　　○兵部覆巡抚甘肃右佥都御史荆州俊条陈备御黠酋火落赤五款一复土兵以资援应土兵盔甲马匹器械自行置辨无事安耕有警调援即右寓兵于农之意但截杀有功与官军一例升赏所夺夷畜径给本人俟贼寇荡平听其自便归业操防等官不必统辖以免勾呼之扰至若旧有乡兵通查附藉以便责成共守冲边一修榨口以固边险河西一带节年修有山口边榨以遏虏锋其有极冲处未创修者即修应帮补者即补其槁湾濠堑应铲削挑浚者即为铲削挑浚但期工程坚固可垂永久钱粮不致虚冒一抚属番以重藩篱住牧番族系进贡属夷正宜抚驭以资协力其平素顺服张中桑思把等族黄金榜等族怕剌宛等柴隆剌麻等族西纳国师等族通计六七千人纪名在官就彼鼓舞量给赏犒立约分把关隘虏犯某族则某族应援虏犯内地统调拒堵有功与官军一例升赏夺获夷畜尽数赏给仍每月量给口粮责其□探虏情驰报以备防守一复原伍以实孤堡先年火酋求款边警稍息议将南山一带堡分兵马裁拨大营以备缓剿今火酋背盟各该堡分均系出没要区俱应照旧撤回至于极冲堡分若军马不足将稍缓城堡名数量酌拨补一申协谋以联声势潢中有马战兵仅止六千二百火酋精兵不下二万其不能相角明矣往例兰河归德有警西宁官兵驰援计称甚便应令临洮兰河归德等处增添哨役如酋有入犯河横及南山一带将领不待调遣统兵捣巢仍飞报军门调固靖大兵星火援应至庄浪凉永等官闻警即赴策应俱不得藉口信地坐视推诿各将领等官有功一体优叙如或闻警奏越异视俱应照例按法参处  上如议诏着实举行
　　○丁亥祭  先师孔子改遣檐事府何宗彦行礼
　　○礼部覆朝鲜国王李晖请追封生母查  大明会典文武职官封赠一款嫡母受封而生母先亡者准追赠该国地虽远服同为臣子  圣恩如天何分遐迩且其嫡母朴氏继嫡母金氏先以夫李昖受封皇妃则今李晖为生母金氏乞恩追封似应照追赠生母例追封为朝鲜国王次妃特给诰命付陪臣朴弘耇等领回仍赐敕朝鲜国王钦遵知会上然其言诏查成化年内官赍敕例行后查隆庆四年封嫡妃朴氏万历三十一年封继妃金氏两次诰命俱给付陪臣金贵荣李光庭赍回夫不遣于嫡妃继妃而特遣于次妃不遣于生封之妃而特遣于追封之妃非体也付该国陪臣赍回一以昭怀柔之德一以示品节之严一举而仁义两尽马礼部再＜锍-釒＞报可
　　○总督狭西三边军务兵部尚书兼右副都御史黄嘉善题松虏谋犯官军协剿获功共斩三百八十余级夺获夷畜夷器无算抚臣荆州俊总兵官王允中以下叙功有差旨下部议
　　○戊子祀太社  太稷遣驸马候拱宸恭代  孝康敬皇后忌辰  奉先殿行祭礼
　　○己丑大学士方从哲＜锍-釒＞因工科给事中刘文炳论文选司郎中张餋才其间推升司业一节原系臣等主之蔡毅中以司丞陪北赵师圣以资深陪南非有所轩轾也且师圣之于南不过陪耳臣等先题掌印＜锍-釒＞已拟升赞善则戊戌辛丑之序原未尝紊也若辛丑诸臣先后升宫僚者五人其官阶皆在司业之上间有未升皆以家居有待夫岂有所分别哉惟是臣拘于往例循序递迁不得不一言明白以明心之无他有旨推升司业卿与首辅俱秉至公循资迁转原非紊乱卿宜安心辅理无以浮言介怀
　　○庚寅  孝慈高皇后忌辰  奉先殿行祭礼
　　○辛卯  皇太子千秋令节文武百官朝贺
　　○太子太保吏部尚书孙丕扬卒如例赐祭葬还与他谥丕扬狭西富平人嘉靖三十五年进士授行人选浙江道御史巡按顺天庐凤淮扬刷卷京畿升大理寺寺丞被论听勘以荐起都察院右佥都御史巡抚保定紫荆关升右副都御史被论调南京起应天府府尹历升南右都御史告病再起刑部尚书改吏部尚书三年报满加太子太保寻归起今官以年老乞休至是卒礼部题请称丕扬生平以名节自期频致人言百折不变历始终夷险有如一日云
　　○壬辰巡视京营户科等衙门给事中姚宗文等条陈营务数款一勤课将领开操下营之日团操分操悉照常规惟每月逢初五则将领另比试较射或投石超距剑戟戈矛皆得自效间问兵机战阵及营伍虚实按名分上中下三等以为日后荐黜张本教习侯伯应袭及勋卫听用等十五日比试亦用前法二十五日将领各举部下壮士多力善射者使之比试亦分三等照壮士之多寡定将官之优劣一严核选锋先时惧营军脆弱故挑选九千名分隶各营月给双粮有马者料银六钱待之优厚及今倚恃弓马驮贩私盐咆哮路上甚至大夥行劫今后必严连坐庶杜后祸又闻将领占役颇多以后悉发营操不许隐占一名一修战车三大营车兵十枝查自万历六年工部造大车一千二百辆例该三年送修更换至二十六年戎政尚书李化龙题改轻车次年工部止造一辆到营工部开载自二十一年起每年有修理银一千七百三十两今二十余年共该银三万有奇前巡视科臣屡次催促闻该部尊发三四年银两到兵部未知着落何处宜投角□羊太仆寺库俾臣等同总协衙门酌议计处一重捕务捕营一提督两参将十八把总巡军一万一千名马五千余匹俨若一敌国矣乃盗贼纵横甚夜行劫白昼杀人有谓盗贼多系巡军自作即不皆然上下含糊捉假卖真更有指使妄扳无辜受累又有积月候审了无结局今后严加巡视强劫即时飞报获有赃贼亦即时押解臣等验明发营五日内具繇解审不许迟延窃贼即报该营将领次日揭报臣等解审亦毋过五日隐漏贼情者把总革职参将论处一裁冗员役戎政事宜一款礼部考选太医院官十一员分送各营调治官军药材俱本院关领历年医士岁领国帑一千二百两原未置办分厘药材年终开报文册俱系诡捏花名以后裁去医官八员量留三员轮流赴府值日年终臣等稽其勤惰功效书考以示劝戒又各营把总十二员备兵不过千名则每统领不过百数人耳军以官多苦需索官以军少愁差派莫若总计军数或三百名或三百五十名方设一把总冗员裁革杂费自减一恤贫军京营之众虽云十万类多饥寒犒赏一万六千两查明定规刊成书册以其骡余练兵抚卒曩来夙弊如标把总张票儿使费等钱凡为穷军累者臣等逐一严禁若营中队长私索必罪千把总千把总私索必罪中军号头参游等官源清则流洁法上行然后泽下究一鼓舞将官京营冷局将官一入此地如同弃置屡列荐剡经臣等核实品列其最者副将即可把总兵参游佐击坐营即可推边腹协守参游击号头中军千把总等官亦可推都司钦依守把其次者循资内转犹恐接见阔累情志不达逢十日臣等进公署将领分搭鱼贯谒见副将暨坐营不妨破格礼待从容延访或讲习利害或论辩战伐在彼有奇坐吐在我衡鉴无翳号头以下晋谒阶前人人皆使尽言一一就中参择数月之间材具毕见不待临期采访思过半矣一别流品臣等荐举必论资格武科起于抡选世职出自将门若两科一科以及武生纳级非有绝技望难入彀自后擢补中军千把总皆查其来历知会臣等其收取听用官宜同臣等考选不许混入一公举劾从来年终举劾或先时委访数员咨询贤否密呈考语求荐者悬高价免劾者索厚仪就中不无一二清正终是公私混淆臣等严比试而勤接见不欲采听风闻若营将所辖各官开报不明大奸漏网异品称冤臣等宁自简举不明甘心罚俸受抑者必为昭雪开报官定行反坐留中
　　○癸巳户科给事中姚宗文等＜锍-釒＞称  皇上追颂  慈恩特颁  遗诏明开天下税额俱减三分之一近京零星小税概准豁免乃税监张烨欲借网罗之广饱溪壑之私三＜锍-釒＞妄上如桥关隘口一十三处总计徵银不过二万有奇此宜遵近京零星之诏烨必附之三分减一之例通湾税店即云难以额减然该徵三分者今徵二分使所以遵奉诏旨烨并不欲附于三分减一之例芦沟桥近京四十里灰煤炭草何零星如之桥有税口有税门有税何重叠如之烨乃用  祖制为名妄渎  宸听夫会典所载隆庆四年题准驮运木柴炭草俱免抽税烨何引称于  皇上之前烨之用意毒为计巧乞即赐撤回诣以阻挠  明诏有何神奸异棍一并正法留中
　　○甲午允礼部署部事右侍郎孙慎行乞归先是人言之及屡＜锍-釒＞不准至是拜＜锍-釒＞出城  上以专擅传旨切责大学士方从哲申请  上优诏之诏孙慎行职司典礼朕寿节届期礼仪为重乃因人言径去尊君守法之义何在着回籍调理
　　○准定西侯夫人炤例与祭二坛开圹合葬
　　○准原任贵州巡抚右副都御史王体复炤例与祭一坛减半造葬高氏并祭祔葬
　　○乙未升左春坊左谕德兼翰林院侍讲刘一燝顾起元为右春坊右庶子兼翰林院侍读左谕德王毓宗为右春坊右庶子兼翰林院侍读翰林院简讨赵师圣为右春坊右赞善兼翰林院简讨  是日  上以中秋令节赐二辅臣上尊珍馔
　　○又以  万寿圣节赐二辅臣各金银万寿字二副金篆字八个金书红符一道
　　○丙申原任礼部右侍郎兼翰林院侍读学士吴道南屡疏辞召谕以卿学行特简众望允孚政本乏人亟需匡赞遵屡旨速来到任毋得再迟
　　○丁酉  万寿圣节在廷文武暨天下华夷赍捧朝贡官员人等于五凤楼前行庆贺礼大学士叶向高方从哲仍恭诣仁德门行五拜三叩头礼  遣阳武候薛濂灵璧候汤国祚临淮侯李邦镇丰城侯李承祚新城伯谭懋勋东宁伯焦梦熊靖远伯王继芳彭城伯张嘉猷武清伯李诚铭祭  诸陵
　　○是日赐辅臣上尊珍馔
　　○戊戌祭  夜明于  夕月坛遣公朱纯臣行礼
　　○太子太保兵部尚书王象乾屡疏求去俱荷温旨慰留至是人言继至乃出城候命  上曰卿者德旧臣职司枢务军国重寄倚任匪轻朕念君臣终始之义已屡次慰留乃引疾固辞情词愈切准回籍调理驰驿去
　　○升詹事府少詹事兼翰林院侍读学士顾秉谦为礼部右侍郎仍兼翰林院侍读学士协理詹事府事教习庶吉士
　　○癸卯大学士叶向高疏请放归先后凡十余＜锍-釒＞　　上俱温旨慰留连篇累幅至是情辞愈恳  圣心恻然得旨卿辅朕多年秉公奉法竭诚匡赞劳怨不辞独任忠勤从来未有朕倾心名德春倚方深卿乃坚意乞归连章恳请情辞之苦至不忍闻朕鉴此悃诚岂容终强特允回籍调理成卿雅志着加少师兼太子太师差官护送驰驿去仍赐路费银一百两彩叚四表里大红纻丝坐蟒一袭称朕始终优礼至意卿宜善摄为国爱身以需召用  乙巳祭  历代帝王改遣侍郎何宗彦行礼  宪宗纯皇帝忌辰  奉先殿行祭礼遣官祭  茂陵
　　○丙午  上以□万寿圣节赐辅臣叶向高银五十两彩叚四表里方从哲银四十两彩叚三表里
　　○命宣大总督太子太保兵部尚书兼都察院右副都御史涂宗浚仍以太子太保兵部尚书回部管事
　　○升原任湖广巡抚都察院右佥都御史李得阳为南京工部右侍郎太仆寺少卿添注马从聘为都察院右佥都御史巡抚延绥等处地方赞理军务山西右布政曹愈参为都察院右佥都御史巡抚云南兼建昌毕节东川等处地方赞理军务兼督川贵兵饷广西左布政林欲厦为都察院右副都御史巡抚广西地方太仆寺卿陈禹谟为都察院右佥都御史提督军务兼理抚治郧阳等处地方升狭西右布政张鹤鸣为都察院右佥都御史巡抚贵州兼督理湖北湖南川东等处地方军务升詹事府少詹事兼翰林院侍读学士孙如游为詹事府詹事兼翰林院侍读学士詹事府少詹事兼翰林院侍读学士沈淮为南京礼部右侍郎南京国子监祭酒蒋孟育为南京吏部右侍郎
　　○巡视京营户科等衙门给事中等题称是岁以  大行皇太后之丧春操不举营务废弛催请八月秋操留中
　　○丁未大学士叶向高感恩去国敬效余忠其略曰臣闻古之人江湖而怀廊庙之忧况臣受恩深重岂以身既退休遂忘忠爱之一念乎请得以时事所最急天下人所共言再一申之  东宫辍讲十余年矣元身国本危安所关而深居青宫不亲书史睿姿令质何以陶镕  瑞王年已长成须髯如戟而好逑未遂怨旷日深父母之心人皆有之岂在  圣慈不加轸念此二典者必当旦夕举行者也六部九卿朝廷所与共理天下一官不备则一职不举今六部止有五人都察院遂至空署而外间督抚见推九列资望深隆如陈荐徐民式孟一脉辈皆久不点用臣等屡请之而不得内空虚而外壅滞岂不两妨废弃诸臣恩诏录用海内莫不传颂  圣德乃以忠鲠之名流尚从折腰之例以积年之困顿犹拘原拟之条得毋名用而实阻之乎候补科道久者二三年近亦数月旅食长安茫无职事销向用之心伤平政之明所宜即行允补而旧岁候选诸臣鳞集阙下亦当速为除授以便供职至于候凭各官以吏科不补至今尚未得去官既困于无凭地方又困于无官政体之亏莫此为甚此三事者部院大臣或屡请而未发或迁延而未请皆当亟行者也此犹据朝中大典礼大政事而言耳至于封疆最急莫如边饷目前切近之大忧莫如兵饷之匮乏虽今计臣苦心筹画而因循日久振作为难脱巾之变北见于蓟门南见于楚甸婴儿绝乳难止其啼猛兽搏人冀充其腹长此不已国家之祸不可言矣其必修屯田兴水利清冗滥严查参任怨任劳中外相成救此大患而我  皇上为之主张督率于上庶几其有瘳乎要其大本原则在于急罢税使税使一日不罢则民力一日不纾常赋愈逋催徵愈苦军与民两受其弊且相挺而为乱何以救之此尤时政吃紧之第一义也乃臣更有言者
　　祖宗设立开臣原是文墨议论之官毫无事权一切政务皆出自六卿其与前代之相臣绝不相同今事权日轻而责望日急救过不赡何暇他图臣今已行道南未至只从哲一人在阁极为劳苦区区愚衷诚望自今以后  皇上之听信阁臣者愈至而天下之求多阁臣者稍宽凡军国大计用舍大事必与商画而责之以匡维毋使阁臣不与其事而独任其辜则庶乎此官犹可以自立而政本之地不至于艰难穷困日甚一日矣臣去国之人故敢作此言又身不能为犹望于后人之能为故言之真切若是统望  圣慈俯垂鉴炤
　　明神宗显皇帝实录卷之五百二十三
明神宗显皇帝实录卷之五百二十四
　　万历四十二年九月庚戌朔吏部＜锍-釒＞言赐环原有  恩纶屯膏似虚  明旨谨汇分诸臣去国之因以便  圣览仰祈  俞允一请建储为民官二员罗大统邹德泳因论阁臣为民官四员谈一民安希范刘元畛庞时雍因论东封为民官二员朱长春岳元声因申救谴责官员为民官三员程绍任蘖彦乔胤因论京察为民官一员贺灿然因进四箴为民官一员雒于仁以上十三员俱系建言为民应起知县因请建储谪降官二员孙如法姜应麟因论阁臣谪降官四员于孔兼马应图高扳龙姜士昌因申救钦谪官谪降官一员林熙春因参论税监谪降官二员陈维春郭如星因论劾官员谪降官六员胡克俭杨东明白瑜林材李懋桧刘九经以上十五员俱建言降官应炤原拟用一因值人言为民官六员赵南星虞淳熙万建昆向所知蔡应麟赵邦清因不摘发军政等事为民官十六员冯从吾李宗延区大伦吴礼嘉李本固李文熙黎道炤毛一公伍文焕孙羽侯卢大中袁可立顾际明柳佐黄运泰张同德钦奉  圣谕为民官二员钱餋廉郭正位因  山陵失火为民官一员马崇谦因推升忤旨为民官二员项复弘姜仲轼因推补总兵官迟缓为民官二员王惟俭桑学夔因迟推东封科臣为民官二员王仁王宗业因内监捏奏为民官七员杨朝荐何栋如杜承芳韩国贤林錝王邦才卞孔时以上三十八员俱诖误为民应与建言为民者同起知县因题本偶失署名论降官一员何乔远因擅问内监谪降官一员李嗣善因管城忤旨谪降官三员涂乔远朱凤翔时偕行因迟推东封科臣论降官二员郝名＜穴臣＞何出图因监犯病故奏迟谪降官一员夏熏因六科二廊房失火论降官一员黄龙光因推升忤旨谪降官一员韩范因问刑忤旨谪降官一员王金星因不谪发军政等事谪降官一员强思因税监捏奏降官一员袁应春以上十三员俱系诖误谪降应与建言谪降者同炤原拟用留中
  </div>
  <div class="pagination">
   <a href="明实录神宗实录_page319.html">
    上一页
   </a>
   <span>
    ...
   </span>
   <a href="明实录神宗实录_page315.html">
    315
   </a>
   <a href="明实录神宗实录_page316.html">
    316
   </a>
   <a href="明实录神宗实录_page317.html">
    317
   </a>
   <a href="明实录神宗实录_page318.html">
    318
   </a>
   <a href="明实录神宗实录_page319.html">
    319
   </a>
   <span class="current-page">
    320
   </span>
   <a href="明实录神宗实录_page321.html">
    321
   </a>
   <a href="明实录神宗实录_page322.html">
    322
   </a>
   <a href="明实录神宗实录_page323.html">
    323
   </a>
   <a href="明实录神宗实录_page324.html">
    324
   </a>
   <a href="明实录神宗实录_page325.html">
    325
   </a>
   <span>
    ...
   </span>
   <a href="明实录神宗实录_page321.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
