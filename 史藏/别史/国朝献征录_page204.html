<!DOCTYPE html>
<html>
<head>
    <meta charset="UTF-8">
    <title>国朝献征录 - 第 204 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 204 页/共 245 页</h1>
    <div class="content">
　　○赠右布政使广西参政胡公尧元传（胡直） 

　　胡直 
　　胡尧元蒲圻人儿时游白石山谒颜卿祠叹曰大丈夫死国血食斯土荣名岂有既乎慨然自许登正德辛未进士授户部山西司主事督金盏马房诸仓阉人谷大用者瑾党也尝以门客属公公沮辱之司徒王琼以谷言责公公曰官至尚书倚若山耶琼大恚亟谋去之冢宰杨一清雅知公以司徒言薄谴高邮州同知州运河故邗沟也水自诸湖入河承下流兼三十六湖之委岁春秋湖水溢害诸田夏冬水涸不可田民苦之乃请仿古人沟洫之法方一里沟深一丈六尺广二丈至兴化而止河东故有涵洞石匣如法修之以时启闭旱潦不能灾民甚赖焉州民好淫祀士女祀之东岳无忌公毁之更文游台祀苏东坡黄山谷孙莘老秦淮海四贤羣诸生其中摄江都邑亭丁丑　上诏侯指挥妻马氏入宫言官谏不听乃之疏略曰汉选后宫家人子入侍唐纳寿王妃职乱阶　上不纳阉人史泰督制御服还京所过郡邑贼杀亡辜甚众公抗疏条其奸乞诏法司讯鞫枭史泰首都门谢百姓复斩臣首以谢史泰时人人公危　上宽仁无谴人莫不贤之戊寅冬选江西瑞州府通判明年六月宸濠反中丞孙燧副使许逵死之公自吴城闻变微服徒步夜行旦伏□道五百里还郡被执寮属亡去公摄郡事召士民泣谕之死守无贰遂请兵中丞王守仁即日具疏　上召使人榻前劳问赐食诏擢公守伪驸马李蕃掠城中乃集兵谓妻黄氏曰吾与城俱亡汝善计黄氏泣曰君其尽忠母以妾念公出黄氏怀印抱女顾季子宣及家人胡永曰事若不测妾当投井以死公乃简壮士盛官仪诈称迎藩伏兵石鼓潭擒之斩首九十四级报至王守仁曰微胡通判瑞其不免乎守仁遂属以兵使备贼无西公曰濠无西意第恐东下忧耳乃使人声言瑞兵十万且至夜城西隅忽坠城中鼓噪谓瑞兵至矣濠惧修战守之具甚备七月朔帅兵趋南京守仁属公励壮士前战于王家渡伪都督凌十一驰马向公佯却竟发一矢射死之擒贼周瑞追战于八字脑擒杀二百七人师次鄱阳湖南风急公曰贼众难卒平乘风纵火可得志也或谓风无常难恃公曰讨逆自天何疑哉乃与吉安守伍文定部分将士纵火焚贼舟遂俘濠贼平始还郡黄氏曰吾与君得生葢天佑社稷耳元以郡承师旅之后务在拊循条教下诸州邑访故老咨民利病清狱市轻徭薄赋郊行劝课农桑赈贫恤死施药疗疾尝郡中徭费三千余金嘉靖壬午诏以江西功授广西右参政督总粮储巡察边务洛容邑贼陷几废公复之建桂林书院买田百亩给笔札膏烛选学官明经者师诸生各以其经受业焉土酋岑猛守田州以兵力自凌轹他郡刘召者猛逆党也诱执都指挥孙震曰必复土目退官兵乃还震耳或谓震轻尝贼请释召公曰震固易敌田州土酋得无阴使召耶土目复官兵退召必拥震而入思恩计之晚矣乃条酋罪状白当道督责诸帅难之不从以和召果以震去如其言中丞盛应期属公曰诸帅违若言败若深知兵其尽力公辞不获乙酉三月进兵擒贼将李隆礼陆利广脱其缚结以恩信使执召辕门赎罪当道欲致二人于法公曰业巳许之其可背乎自是余贼多附葢自召叛至今十有九年矣公乃深入东兰郍地金城诸绝域经画疆理宣布朝廷威德奏凯还是年冬中丞姚镆疏请征猛　天子可之镆问计将安出公曰岑施王达猛败失其职守怨猛深今若许其立功还故职则二人乐用又使人声言兵十万取田州猛必专意泗城乃思使恩坚璧挞良三心以游兵刦其村落令猛左顾以御思恩南宁武缘各整兵旅待湖兵至夹攻之三面受敌猛亡能也若余兵四掠以右江兵出宾州左江兵与南宁武缘合思恩兵从后击之贼将奔突无地归顺者猛之南屏也猛亲在焉猛急必遁归顺趋交趾若阴使人结其所亲以啖吭之功乃万全策耳镆奇之遂属公镇南京湖兵至檄公监军都督指挥沈希仪等五将军帅八万分道进令曰擒猛者听辕门计功行赏赐千金爵一级其地党恶者移兵诛之猛惧谋不知所出裂帛书冤状抵镆镆不听六月一日公帅兵进攻贼将陆绶号万人敌猛男邦彦素骁勇公曰此难短兵接也选精骑驰射之绶五易其马公追之杀七十四骑而后授首邦彦逃猛果谋出奔猛妇翁归顺知州岑璋以其女失爱于猛憾之欲得猛以功先是公令沈希仪等察千户赵臣雅善璋遣臣抵璋所得与猛相雠状说璋擒猛自效邦彦守要害璋佯以姻故遣千人助之实间邦彦纳之及兵击邦彦璋千人内应竟斩邦彦猛奔璋招之曰事急矣愿主君走归顺三四夕可至交趾猛从之公策猛巳至璋所遂以兵万人捣归顺璋遣人持羊酒犒师见公谢曰猛欲走安南璋系之亡去幸缓五日当缚至辕门乃许之璋乃绐猛曰天兵巳退当君奏白冤状遂疏令猛出印印之璋知猛印所在置酒贺猛持酖酒一杯进曰天兵索君急不能庇请自计猛遂饮酒以死璋斩其首并佩印遣使至军门上至所分兵复斩贼将王林等初公闻邦彦授首恐非进陇容巢穷验之冒瘴死复苏犹口授诸将兵事一十三条疾遂笃舆至横州卒时嘉靖五年九月二十九日知州陈尧恩视其行李唯夏衣数袭图书盈箧发公内帑殓焉士民哀之如丧考妣请立祠大中丞石金疏其死国事乞赠官立祠以祭诏曰胡尧元实死国事赠中奉大夫右布政使祠桂林 

　　◆参议 

　　广西布政使司右参议林君兴祖墓表（杨士奇） 
　　广西左参议朱公骥墓志铭（韩雍） 
　　左山先生顾公中立传（徐献忠） 
　　广西布政司左参议吴先生鼎墓志铭（许相卿） 
　　广西布政司左参议沈君宠墓表（万士和） 

　　○广西布政使司右参议林君兴祖墓表（杨士奇） 

　　杨士奇 
　　广西布政使司参议林公永乐九年九月七日卒春秋五十有一林之先居光州固始唐末讳靖者从王审知于闽以功封忠列侯终于闽子孙遂家福清至元讳廷玉隐居不仕生考亭书院山长时中山长生福建行省员外郎子华公父也员外元季镇潮州又家于潮公讳兴祖字伯祯幼颕敏嗜学七岁而孤母陈守节教育之稍长出从明师十四能属文十五从师授春秋经日习举子业家贫教授以养母而能尽孝母尝坐舅氏累及至县庭将笞之公叩头哭哀请代笞县并释其母子翌日县以礼币举孝廉上京师授山东蓬莱县主簿持恭慎凛然檗之操三年坐稽公务降龙江驿丞丁母忧去服阕改仪递运大使升邵武府仓大使郡中岁饥尚书夏公时巡抚福建得便宜行事郡集其属谓曰民莩可悯孰能诣巡抚求赈者方隆暑炎赫众莫应公曰兴祖当行即怀郡牒昼夜倍程以进夏公览牒从容未有言公恳恳言民命危急仰公如慈母义形于色夏公遽檄郡发癛所活数万口郡守丁原振荐公于朝升当涂知县有恺悌之政典学育才表善励俗而廉操如蓬莱吏民戴之满一载升代府长史赐敕谕及袭衣文绮当涂耆老数十人伏阙下乞留不得皆涕泣去公长史夙夜思所以匡辅之道疏陈十余事又随事直谏不见听朝廷知之召还改工部都水司郎中居无几升广西右参议时安南逆命朝廷方出师讨叛命驰驿之任既至即躬诣边境周视崄易绘图以进且献所规画又请兵之所加止罪叛逆预禁将士俘获生口用慰来苏之望踰年安南平郡县其地调交址绥辑降附振起凋残夙夜尽心焉一日余寇复叛公守盘滩城所招降三十余人皆在城中寇围城急主帅虑三十人生变将尽杀之公曰吾既许以不死杀之不信将何以得后来者且三十人何能卒不杀而寇解围去公在交址再岁朝京师至藤县卒其人端重有雅度终日端坐人未尝见其疾言遽色事寡姊如母训育孤甥如子卒致有立其友张礼闻学正死滨州子政孤弱不能归公至广西君与其子同学业成厚赆遣归后政亦致通显公居官有实惠及人性澹泊不殖贷利家无余资惟积书数千卷尝指示其子曰吾以是遗尔足矣好古文所赋诗有□阴集藏于家 

　　○广西左参议朱公骥墓志铭（韩雍） 

　　韩雍 
　　公讳骥字汉房姓朱先世琴川文学里人祖以□隐德弗仕父士进乐善好施乡称长者母蒋有淑行公自幼警颕绝人八九岁能涉猎经史十三诗属文有老成句弱冠父命邑庠生孜孜力学不懈寒暑正统戊午领京闱乡荐随值外艰家居哀毁骨立后三年壬戌始克登刘俨榜进士公风仪秀雅文思焕发题咏述作迥出人右而挥毫染翰遒劲美丽自成一家朝士甚器重之未几　上命典辽府丧事克称任使王深嘉之癸亥擢大行人奉使所至宣　上德达下情不愧任使而与人辨论古今人物得失事成败利钝倾座敛听议者谓其诚有专对之才既而叙贤劳进监察御史正色立朝侃侃论事不权贵所屈尝出按淮南诸处风棱峻整民吏震慑剖决讼狱笔无停思所至人皆以才御史称之阅三载受敕赠其考文林郎浙江道监察御史母妻俱封孺人时广西盗寇窃发民不堪命藩臬诸司官皆简才望卓卓者往任当道遂荐公广西按察司佥事公至筹划可以弭盗事宜若干条献策于主帅安远侯柳公安远雅信重惟其言是听以行多所克捷盗既平安□以公多奇功闻于朝升公广西布政石左参议进□朝列大夫巳而盗复起公从安远出伐筹划益多渠魁就擒余党悉平朝廷知其由遣中使赍玺书金帛即军前谕劳甚至公之平生所树立章章若此凡其僚属与朝之缙绅士大夫率以卿辅期之而公以公事入京便道过乡遘疾遂不起呜呼伤哉公生于永乐丁酉九月卒天顺壬午正月年四十有六 

　　○左山先生顾公中立传（徐献忠） 

　　徐献忠 
　　左山先生顾公名中立字伯从华亭顾氏出自梁横门侍郎野王郡中名家称顾氏几与陆伯言后世□国初居柘林以诗著者名景旸生彦廸永乐间以□士征君英国幕府于先生高祖彦廸生仁仁生镕任皁口尉瑢生斌中乡举任兴宁令以循良称娶康氏生三子先生其仲也垂髫时补邑弟子领正德丙□乡荐与其弟中孚同丙戌举进士授南刑部主事后转北部以望选举本科看详诸司章奏者三年后□□□太宜人复乞南改授礼部仪制司郎中逾年补山东按察司佥事满考升广西布政司左参议母老乞终养归先生自幼颕达书过目即通大义顾文僖公清闻其奇俊以心正则笔正题试之顷刻属草运于身者皆气也而所以生则存乎心文僖大异之遂收置门下高弟子其在刑曹参驳详慎多所平反声称伟然在山东力持纲纪属吏不法者往往解印绶去监司有疑议多取决焉有邑令犯赃先期取赴部请移文铨曹械归罪之其志务在爱养小民非立名也青徐间岁侵流离载道亟欲赈之有司以未得请虑先生曰人死不能须臾有昝当目承之以是全活者甚众其设法捕蝗尤省便以威望推督银矿奸宄帖息究其用世之才什未一二而政绩巳卓然矣任刑部员外郎时获以恩例赠封父母后得日侍太宜人虽仕路方达欣然弃官归人咸重之长兄中行早世抚视其孤竟有成立与弟少相敦爱至老不替先生既乞归弟亦弃官相从林壑间一景可适一味可甘未尝不共也其孝友之性出自天成如是宅之西偏有地数亩辟园池花竹蔚然可赏因以洪名其堂花辰雪夕与三四良朋举酒赋诗不复料理人间事诸所酬应悉出自内因得畅然适其情晚更杜门养静独处一室扁曰铁汉窝探讨名籍雠校甚多闻一奇书必构构而得之必了其义勌则偃息适则高唫其所自得巳多矣有道人薛头陀者闻其风谓可与入道也造先生居终日少语长夜无寐欲授以长生诀先生虽善待之谓人之正气自可长留于天地间何待解脱称仙人薛笑而去先生赋性本自刚明直谅而静虚公家法复方严且里中先辈若夏之夫之敦素张庄简之清正顾文僖之纯日常诵法不置故其居身有尺度仕宦无诋訾吾党良士如先生更几人哉所著诗文若干卷名洪堂集四子务学向往咸有端绪虽未入仕固巳有后矣予与先生缔交久一旦萎谢怅望靡及固辑其行略传云　徐子曰诗不云乎虽无老成尚有典刑顾子虽言往追思其槩行历历可程法后生自砥以立名节将不有途辙耶孔子思见君子曰斯可矣兹虽伤感衰周未俗要之上世圣人固不多生而师资之道未尝阙也嗟乎如先生不谓君子者乎 

　　○广西布政司左参议吴先生鼎墓志铭（许相卿） 

　　许相卿 
　　吴君讳鼎字维新钱塘城北隅人也父宗谷封承德郎刑部主事母陆氏继母戚氏妻顾氏赠封并安人君少慧嗜学父母念独子重苦之交禁弗止选钱塘文学弟子员朗秀骏踔气葢一时矜佩少年诸司劝学较艺辄皆取君冠其曹君正德中进士释褐试吏尹临淮临淮帝乡壮县民多优复习游惰公私玩敝谩偷政废不举纠纷十倍小邑宿吏侧目少君君颕识敏裁便宜张弛更以办治称监司使者佥上君治行异等堪风纪选不报　毅皇帝南征侍卫中外诸臣骑乘数十百万所过县次续食有柄事中贵人道临淮非分征索供具无厌横甚君从民吏往致常馈不赢中贵人大缺望愤诟呼挺君锐身先民吏当之民吏争前卫君击伤中贵人中贵人奏逮君系诏狱一岁所者廷议白君还治用举者征南京刑部主事改南京兵部以承德公丧罢归除丧谒告不任者十有五年用举者补南京兵部员外郎转南京礼部郎中迁广西布攻司左参议乞侍养亡何病卒年五十三君方病甚二童奴拥之坐气渐微而神不乱忽左右视曰尔孰谁耶吾其死于吾儿之手二子举扶代之若将寐者而绝君起寒约性鲠谅力学自立危行不疑耻媕婀苟同孤立行一意而巳俗或病其不□以哆憎口然居约奉继母当其心装嫁四女弟甚周与人谋必之尽当官事关利病直往敢任不顾计前却故所至举职大节断龂士亦以此多之一时显望魁人往往折辈行慕与之交然仕不充志寿不尽年怀挟其所未究溘然长终巳知君者莫不伤怀垂涕云君生好文特甚其临淮罢剧犹手一编吾伊空堂中治当南北达途过客时有中原文献家博文邃古诸名士大夫君辄委巳交驩与相下上其论既谢病屏居愈益专力萃精偿其积志六籍而下九流诸子策士春秋先秦盛汉之譔古金石竹简之传旁逮外家杂说谲诞恠迂之语凡奇古文字罔不隽饫醇酣江左北朝以还唐宋近代诸名家亦皆决藩入奥神诣作者故其文深涵大放赡蔚闳肆能尽达其意所欲言渊乎苍然有西京气骨君率岁一访予紫云山中坐语移日扼腕论文纚纚弗能休予曰雅哉辩然非艺乎末耳吾衰弗事此也久矣君素多病奈何敝精以狥末孰与敛英沃根毓神以贵而生乎君惟然离席曰爱我哉陈义甚高仆将从子于□言矣然君文声籍甚绍介属笔者弥众不容自解免焉每一篇出学者争传讽之郡诸老先生辩博能言者皆自以弗及也时有纪述莫适自任必推泉亭先生云二子好学世其家 

　　○广西布政司左参议沈君宠墓表（万士和） 

　　万士和 
　　沈君讳宠字思畏号古林宣城人也君人外貌乐易而性实刚方志存一体然不务阿世见一善事鼓勇直前不不止闻一善人负笈千里不见不巳所交皆当世名士故海内向道者莫不知有古林君其乡有贡受轩先生者受学于欧阳南野氏君师受轩因同至南都参南野有得于致知之说巳而得见王龙溪钱绪山二公悟证益明然君每崇实践不落言诠此君学问之终始也君年几弱冠其考桑园公督之业农君白其母固请就学旋入郡庠中丁酉乡试甲辰落第就选授行唐令以才调获鹿戊申擢监察御史清戎福建癸丑升湖广江防佥事丁巳升广西左参议致仕隆庆辛未年即世此君历履之终始也视民如子视官事如家事赈饥荒复流徙教纺织节厨传一切保甲仓储团练之法无不举行此君之治邑于行唐获鹿者也独持法纪风采凛然均编役黜贪墨兴正学别贤否至于搜获债盗摧荡九龙湾巢窟此君之才着于御史监司者也君当令时保全抚字惟恐失所治尚宽仁其御史监司锄奸遏恶惟恐不尽治尚威严葢牧民之体执法之职既不□同而北土瘠薄易于离散利用招徕江防巢穴易于哨聚利用搜狝因时制宜同归于治而巳岂有心于其间哉君自归田后讲学一念老而弥笃时郡守罗君立开元之会诸生环座者数十百人耿楚侗督学临校深叹赏檄聘君与梅宛溪参政主其席诸生因而善良者甚众宣城风俗至今知学者君之倡也君性孝悌事父母及丧葬咸竭其力复喜施予自未遇时鬻衣器易粟以赈贫乏及致仕归悉以俸余伯仲买田宅创建祠堂聚族子弟教于其中此虽非君难事亦足以称于宗族乡党矣疾革时人来问疾者辄与论学亹亹不倦或问君胷次云何君答曰巳无物矣顾子孙嘱以善自勉不及他语遂瞑 

　　◆按察使 

　　广西按察司按察使杨公世华墓志铭（孙矿） 

　　○广西按察司按察使杨公世华墓志铭（孙矿） 

　　孙矿 
　　按察使杨公者讳世华字懋成别号完愚我大母忠烈夫人从孙也杨在姚中显姓登仕籍者甚众乃我外曾王父拙庵公独隐居不仕然好书有远识宗人重焉晚乃以赀郎我大父忠烈公壻杨氏实拙庵公才选者也孙氏自忠烈公始显而大母夫人治家有法不异孟氏母子孙惟所自咸重外家以故孙氏杨氏视他外家兄弟谊尤笃如同姓云拙庵公讳苓生云坡公讳节工楷书尝以鸿胪郎直两制忤阉刘瑾谪袁州幕郁郁不得志迁倅高邮归晚年画尤精人得其手迹者咸宝之生古愚公讳大纲不仕以孝友名有五丈夫子长世芳嘉靖丁未进士汀州知府次世英庠生次即按察公次世美世蕃皆庠生余四岁时在京都识兄汀州公即如从兄不异十三岁寓郡城始识我完愚兄是岁嘉靖乙卯兄始登乡举也明年上春官不第时汀州公在刑部因留京师益笃志本业武进吴太史可行慕之延以训其弟中行壬戌兄登进士时余在家仲兄宗伯公谓余曰十四兄因宜中前己未时在仪司见其落卷实佳兄葢行十四也是岁除南刑部主事治狱持平例未尝傅致人罪隶比者皆不怨晋员外郎郎中隆庆改元实授先是我伯父以汀州公在刑部赠主事至是乃赠奉政大夫南京刑部陕西司郎中云明年兄擢抚州知府以仁恕政不苛扰穷谷颂德庚午冬上计京师余燕饮间问兄曰闻兹郡巨室多当不无掣肘将奈何兄曰彼地尚礼吾敬之如礼惜礼者多自爱设有请惟据法上下吾敬礼终不失彼虽意不满然礼在也宁重衔我在坐或曰江右讼师善幻有讼者即以其当伪见讼者惶恐伏罪比爰书定冤者尚不知兄不答言者去兄乃告余曰此所谓纸棺材者此必关财产事今讼胜则且匿其案俟十余年后断兹狱者皆去乃往攘其业度彼亦必讼然旧案在欲覆狱难矣第两造时情亦难掩事傥类此我宁迟之间密询之闾井久之情自出度无伪狱案乃定若夫争鬬须见决者此自难以伪何虑此二者足知抚州政矣后二年迁广东副使两台留之仍徒江西治如故弘大体不汲汲争名然自检则甚密法有不可即直指前必力争之万历乙亥转山东参政督吴中税推诚与人不甚见短长贤者悦服不肖者亦□然□知所窥以故彼地人情虽不齐然见兄则心醉人人皆谓参知公亲巳其行政不废催科第不以严刑促之贫乏者或暂与假贷时时见不得巳民亦知兄呴濡之相勉完赋每岁竟课赋额有倪左史之最焉踰二年搉广西按察使兄扬历久益精政术专□迎刃解粤西又少事案牍甚清又兼有御寇功铮□□开府列卿矣会时政方尚苛察兄矫以惇大见谓公综核有同年友在要路急欲相引兄于于应之要人不悦忽有诏窍台省长吏凡长厚者多罢兄亦在罢中以致仕归兄生平鲜喜怒或有所忤不见于色待其人如故久之若忘性缓顾每以缓集事在南曹有公不平同官一人攘臂欲往争之兄苐遥呼曰来其人返问故兄曰姑坐因缠绵作不了语相迁延莫决遂不果往既而事竟白又有大狱或先飞语云将□重贿又云以要人某书来众曰事以灼灼宜急具□无使隙生兄故徐之众屡促兄曰某事未的巳乂曰待某证至既而情得与初所鞫殊贿嘱亦竟不来前云云者乃敌家惧狱负用反词相激也众乃皆服居乡亦大略然陈恭公尝曰人人完愚闷闷然其于世情极透发必中的又常蚤觉有人所难者彼固易之胜彼察察矣宦无赢资仅僦舍以居田不多恒躬课耕耨盛暑仆仆田间既而食指渐繁饔餐几不继处之自若时与闾里相过从道宿昔乐不立畦径间订约会奕棋饮酒兄不善酒然喜治具不厌曩受业生吴君中行后翰林编修以直谏杖阙下既复起宫谕名震四海人视其言轻重甚推毂兄会渠与时忤言不入故兄竟不起吴君尝告余曰人谓我师才短然我知之其实有余世自重彼儇俐者耳余自童时兄视之如弟时时提耳训诲有疑事质于兄兄必详论始末直示所以调剂者余敬听之迄无悞余甲申丁母太夫人忧归与兄相从七年近丁酉解组归又七年非兄它出无半月不面间追随棋酒间不异手足而今巳矣有过孰我箴余葢痛之甚焉兄敦于天伦长兄宦达无论矣仲兄蚤世买山葬之壬戌兄试礼闱甫毕役榜尚未出梦仲兄哀语相劳若云汝今巳登甲第独我长湮耳即卒之日也非天性笃至安能冥感如此两弟在青衿尤廑顾恤少弟卒亦理葬事仍鞫育其女之择配族戚贫者时周之不责报焉兄生嘉靖乙酉四月二十日卒万历癸卯九月八日享年七十有九 

　　◆副使 

　　广西按察司副使刘公仁宅行状（李东阳） 
　　维风篇 
　　广西按察司副使廖公纪墓志铭（庄冕） 
　　广西按察司副使杨公必进墓志铭（罗洪先） 
　　广西宪副毅斋查先生墓志铭（澹园集） 
　　广西赵宪副伊传（戚元佐） 
　　广西按察司副使郑公一信墓志铭（陆可教） 
　　中宪大夫广西按察司副使钱公立墓志（李廷机） 

　　○广西按察司副使刘公仁宅行状（李东阳） 

　　李东阳 
　　公刘姓讳仁宅字广居其先山东东平州人宋南渡有都统制讳宝者从岳武穆岳鄂间始居华容大父讳必弘考讳行简赠监察御史妣周氏封孺人公生八岁日诵数千百言年十五能属文补县学生永乐庚子举湖广乡荐卒业国子正统丙辰拜江西瑞昌知县躬省田亩教其民始作织事深山中有流民千余家逻者往索赂不得与鬬不胜则妄言民反有司议兵事甚急檄公先往公单骑至山口招之民喜曰刘知县至矣争出自辨公返命曰无他请以身保兵遂息九江屯兵多侵暴土著公严立条令执其尤者一人杖杀之皆相戒不敢犯赤湖河泊所屡涉侵盗民困征纳多窜死公上疏请蠲其宿负若干而更始之瑞昌旧额荻课岁数十万而非其产每转易他所费数倍公请以所产栗薪代纳民称其便庚申岁大旱公祷于神大雨浃邑画境而止人甚异之辛酉述职京师廷选浙江道监察御史未几以母忧去庐墓三年服阕调南京四川道奉勑治南畿盗地用大宁己巳诏大臣举可领诸道边务者公擢广西按察副使时岭贼蠭起柳庆路绝有司无敢议行者公率先藩阃抚顺诛逆羣党乃平景泰辛未守浔州都指挥黄竑杀其异母兄思明知府冈及其家七百人以灭口公与参政曾公翚往治之居月余尽得其迹竑乃使人持予金私二公于马平驿舍且约事定后其子当得府政则尽输其府藏若干而父子各拥兵数万于外以相挟挠声劫甚炽公阳许之乃留曾公于浔约而去至南宁竑二子来迓公伏甲士缚之曾公亦诱执竑于浔以归论死竑穷蹙乃阴遣人上京师造奸谋以徼恩泽果得释罪且进位都督既益横乃使人捃摭他事中公以报憾公亦上疏自陈事下有司未报公遽委政去天顺初　今上既复储位竑饮药死其子政辈皆伏诛有劝公出者公不应成化戊子以予大夏恩授诰命进阶中议大夫赞治尹丙申五月二十一日卒年八十有一公质直沈悫不事矫饰述职时杨文定公在内阁同王人皆往见贽奉甚厚文定弗悦公独后往且用礼上甚见嘉奖御史文定尝过其家径造卧内见其服用简朴叹曰御史也公去瑞昌三十余年大夏奉使过浔阳有父老数十人拜而告曰某等皆尊公所部民也故来见君乃述公旧政数十事且问公齿貌居起状皆南望恋恋感慕泣下云 

　　○维风篇 

　　宪副刘公仁宅华容人忠宣公父也永乐庚子贡士初仕瑞昌令同邑人严某令高安同入觐文定遣一价往瞷之价还白公曰严丈富贵雅称官也刘丈藁席布被瓦盆煤灶犹然穷人耳公心识之刘与严皆公邻邑人且有女连严卖刘特先见贽以币公麾之刘嗣见具茗一袋蜜一缶耳公嘉纳寻擢御史刘公御史时六七人共一马更迭出入常与同僚约过除岁各具一肉一蔬或具肉二豆酒一壶同僚甚讶其奢公出所有惟一枯鱼而巳后升广西宪副归囊惟七金云正统庚申文定以展墓归里刘公时御史在京公还朝过华容便造焉问忠宣曰汝父在否曰在道中木回曰汝母安在曰适邻家磨面去矣乃起徧视家中所有遂引忠宣讨寝室见床上惟蒲席布被褥喜曰所操若是可称御史之职矣既去刘公回忠宣白其事刘公曰此必乡先生杨少保也其人缜密故观人于所忽若此右忠宣萧佥宪聪言见梦醒录萧佥宪河南新野人文敏过华容忠宣时尚乱 

　　○广西按察司副使廖公纪墓志铭（庄冕） 

　　庄冕 
　　喜靖六年春巡抚两广都御史以田州余寇犹未就擒檄广西按察司副使廖公往处之公至南宁忽得疾医诊其脉谓身虽不病而脉实病甚恐疾至炎暑不可公即星驰还司欲遂解组归故乡寮寀诸公见公饮食起居如平时谓必无他交留之未几疾果增剧而卒公讳纪字惟修姓廖氏其先自临江迁黄梅洪武中初设九江卫于湓城令近地民三户出一兵隶戎籍廖氏与焉故今九江人曾祖讳荣贵妣周氏祖讳暹妣冯氏考讳震从征两广蛮寇以功升百户后以公贵封工部虞衡司郎中妣潘氏赠宜人生七子其二公也自幼颕敏勤学问年十八入德化县学弟子员弘治十一年以诗经中江西乡选十八年登进士第试政数月适正德改元朝廷以浙之安吉县州难其守诠部谓公明敏严重首擢知州事先是民之居乡落者多恃其险远凡有征呼辄避匿甚或旅拒弗靖有弄潢池之兵者公既抵任锄强薙梗令出惟行于闾左善柔则又加意扶植由是不逞之徒莫不俯首敛迹无敢复肆征粮令下未旬浃问逋赋悉从上官无敢后者民既革其故习士风亦之丕变科目数十年乏人至是遂有领荐赐第者有识者皆曰此贤守造就之功也在任四年巡按御史奏请旌擢及以礼奖励者凡十有五寻升南京兵部职方司员外郎二年进礼部仪制司署郎中仍在南京未几丁潘宜人忧服阕改工部都水司郎中专治济宁以北河道数月调虞衡司历两京四司满一考以最受诰阶奉直大夫仍封厥考及母妻赠封皆如例又数月转营缮司时方营建干清坤宁二宫派工费于天下府州县者计数百万权贵人与司其事者肆意侵牟部从史及工作之长纠结奸科其公家经费不过五之三四而巳物议虽沸腾彼堀穴诡秘莫可究诘公立法勾稽累年积弊荡涤殆尽声誉由是勃勃以起而从旁侧目者巳不胜其愤矣铨部恐公彼所中擢知延平府事四阅月以虞衡府君忧解官归俄值宁庶人之变贼据九江城内外居民皆走避公独守父柩不去后居丧走避者其父母柩多贼所焚毁独公之父柩岿然无恙人谓孝感云服再阕改知平阳府未二年遂有宪副之擢在广西未满一考中间述职往来余一年复任未半年遂有南宁之行以至不起距其生成化甲午得年五十有四 

　　○广西按察司副使杨公必进墓志铭（罗洪先） 

　　罗洪先 
　　公名必进字抑之号南楼吉水湴塘里人也举弘治甲子乡试正德辛未进士授行人选南京山东道监察御史出广西按察司佥事擢副使奉敕整饬府江兵备去官二十七年卒于家实喜靖壬子距生成化丁酉享年七十有六大父永平通判韬父雎以公贵赠监察御史母曾氏赠孺人公人倜傥不羁喜任事自好儿时以颕拔大父母所慈授之书不甚攻苦辄解悟师训释时出巳意辨驳师莫能难文不经意往往中肯綮及御史破削规绳能弹压人　武皇帝时阉人怙虐莫敢婴触公疏刘喜毕竟抵于法屡疏建储巡狩及发诸隐秘事宸濠难作南都震恐公在江上急遣人以铁絙扼贼舟且授防御策沿江诸郡而提督江防都御史颜某闻变宵遁公疏夺其官比论功安庆守备杨锐以公策上白会　武皇崩不果议长江有黠盗积岁捕治不得公出计擒之至则语之曰若能我靖羣盗乎当贷若命遂纵之如是至再盗复见擒谓逻卒曰吾何面目复见杨公凡二十人皆扼吭死岭南猺獞峒居险阻多贿士吏耳目士吏既不用命益蔓延不可制会两广聚兵矢古田凤凰塞三月不下公猝至其地阅狱出囚之壮者二百人讦其自□阴部勒之夜分篝火自间入诸囚斧木仰注销寨后焚其巢诸司夜见寨火争踊跃相贺及明见诸囚出询故始愧谢不及葢公未尝与军事也功上获厚赏而都御史萧翀因以府江兵备荐自古田告捷诸猺转相传语畏公如神公以府江箐密道远不可骤以兵入驯虎兕要必有诱之者首以恩信结其心始诸猺疑其言又冀有以缓祸间出数十人尝试公召之堂下言语欧欧比遣归遗之醪肉或帻巾其后稍稍率诸猺妇来见公既其夫人计令诸猺妇入见夫人又食以糈饵以少针线女红分给之诸猺妇出其夫咸感激誓死不敢背德于是得其死力以乡导岑猛之变畏公且至先纳金三十有奇求解公密囊金公帑而佯诺其使意欲以此钩猛而忌者疑有所泄遂被论去平生不满于法度之士故是非者相半然善揣摩情实又能用柔令人曲就巳意意有所欲虽冒寒暑风雨蒙谤讪当劳贯力力之无所避也以故于兵事尤所自负当其往来□□见南平村迫于盗停车徒步相地势令筑连堡自卫分地刻期踰旬而成土人以公姓呼其处闻公过者无问民猺必走见去之日牵车奔号后十余年有呼杨爷者簌簌然涕下也新建伯王公守仁尚书胡公士宁怜其才疏之朝竟格于例不得用归家大治祠冢期会以联同姓年甚尚犹瞿瞿馈奠一日思自冢卜黄家凌巽巳山吉喜曰去吾庐不百步称吾志也作圹数月而病病未亟能言某日时当死至期果然家请后事不一应 

　　○广西宪副毅斋查先生墓志铭（澹园集） 

　　澹园集 
　　自文成先生倡学以来兴起者众若宁国贡受轩沈古陵余姚王龙溪钱绪山四公并高足弟子而亲炙四公以私淑文成者于泾上得一人焉曰毅斋查先生□知学来所接贤士大夫多矣每见先生之友言必称我良朋先生之门人言必称我师而谂其粹然有道君子也先生歾巳久犹子友知谒余言文其墓中之石余曷辞按状先生讳铎字子警别号毅斋唐武德中讳文熙者任池宕二州刺史因家于泾先生大父讳汉德父封文林郎德安推官讳景明母崔氏张氏文林公生子五四出崔一出张公冢嗣也年十四崔孺人没而张来继先生事后母以孝着率诸弟肄文而更念匪学胡文匪圣胡学先后讲于贡沈王钱四公间所涵哜最深己酉举于乡报至犹偕同志聚讲抵暮而罢如弗闻也屡上春官不售南还即台山与少傅颕阳许公方伯拙斋萧公职方洪潭焦公相切劘而从游若萧都御史彦赵少宰士登萧学使雍赵宪副善政王国子廷楠郑明经岱探讨上下彬彬然盛巳乙丑成进士授德安府推官公□□□俗而不欲烦苛其于单赤尤曲体其隐诸生□□雠所中先生直之至以忤直指不顾闻令有欲那移干没自润者先生微感之令其省改不以摘发之名自居也其鞫狱民就理恐后情法不蔽者平亭之诸开释者自庆幸恨得公晚久之治理流闻荐剡且上一同官直指欲并举而疑其年先生曰第论能职不耳如以年则某长于彼且二岁直指绝叹以难愈重先生未满考以卓异征道经新郑先生故新郑相乙丑所举也时家居见先生思致书都门公道地先生坚却之以此忤其意入京拜刑科给事中转户科右仍转刑科左屡疏劝经筵覆边功定营议举人才言不矫激而识者服其得体休暇辄从海内名硕结社论学以常未几新郑因缘中涓起且兼铨部势张甚欲有所修旧隙一日问先生以直报怨意何居先生若弗喻其指答问一以恬夷剂之令其自解又欲出一罪人与进其私党先生两执不征因与之左乃抑先生补山西参议适当表贺先生疾不行抚臣迎新郑旨论致仕父老留之车枳先生油然不以屑意也新郑罢台省交章荐复补先生旧任父老争欢迎之至则革蒲东停丧敝习定葬仪勒令互察得归土者不可胜数有妖似狝能匿形而人言多煽惑先生出示驱之妖谢相知者曰查□正人吾不敢犯避去两阅岁晋广西兵备副使抵家而奉文林公讳丧葬一行古礼公除仍以旧职领广西驿传之任三日即以入贺行还任三月移疾归中丞郭公六下札留之不可遂翩然东返复水西书院倡明理学即单茕后进折节引之未尝不与讲敌礼也平居不至郡邑至均田救荒则力言于当事乡人无穷计台使者时屡疏以荐而先生巳决终焉意矣先生丰下广颡髯历历可数音吐若钟生平品格如麟凤心事如天日言行有坛宇坊表其于世人窥瞰依附非特所不屑抑亦所不知乃其学则笃信文成先生致良知简易直截三字符时讲者各立门户先生独守之不易谓良知不执于见即口虚不染于欲即曰寂不累于物即曰乐无有无无始终无阶级俛焉日有孳孳终其身而巳居恒闇然自修耻不表暴然学者读其书知其学之深考其行而不合于书者葢寡也最后疾作族兄秀视先生问曰得无动乎先生曰能病吾身耳吾心何病旦而起索衣冠端坐□时遂暝呜呼此所谓任重道远死而后巳者乎时万历己丑十月三十日距所生正德丙子正月十七日享年七日有四配太平谢氏封孺人生子三琪清琅清玕清并国子生玕清先生生卒今由子孙及曾玄云仍辈出能世其学固知先生之所延者长也余向往先生有年兹叙而铭之窃比于神交尚友之谊铭曰　士贵何必极随事而自力毋忝厥职士言何必华以学兴于乡足名其家蜕委于兹丘子孙食其休惟千万秋 

　　○广西赵宪副伊传（戚元佐） 

　　戚元佐 
　　赵公伊字子衡参政公第四子也少有文名弱冠举进士居官二十余年家食居其半其始授刑部主事也以谢病归病起乞南改南京兵部职方司主事历员外郎郎中以母丧归巳补武选则又以不得于上官归最后任车驾出宪副则浩然以致其政归大抵公恬旷无欲视官如赘厖故旋出旋入不自顾惜然居常以忠孝自励视国如家自始仕至悬车一日也始仕时在职方人视之一美少年耳人呼之小赵及其莅政事事有体不肃而整胥史空手坐曹中不得窜刀笔其兵马官犯罪公立逐之更不关白要路人病其专不计也巡江指挥缚一江洋大盗至且具言夜所以格鬬身被巨创幸见擒获状公慰劳甚苦执盗讯之云若固盗耶盗不胜冤吐其实乃良民驾木筏而贾者于是悉召所居什伍相保者鞫之语尽合葢夜抗官兵盗逸去矣此良民非盗絷之何罪遂释其缚而遣之既遣人情疑信未定尽惊怪大讧上官亦目咢眙相谓久之事始白乃知职方之明决也在武选有要路故人夜持两瓮来馈发焉金也诘之得自某冀有所请辄斥使去门下而故人忸怩归矣中山王后徐锦衣以传奉得官法不得袭乃内附贵珰外托相嵩子世蕃主之曲得上旨公力诤不可欲廷辩上官不能听乃拂衣还久之起车驾辖置邮关符事立禁甚严自宰执大臣至要路诸臣无弗痛嫉之遂擢广西按察副使既就官以父春秋高日夜念不置乞归侍其父归侍二年父卒传曰五十而慕公之谓也公初刻意诗文入南都遇湛文简邹文庄罗文恭王汝中诸公闻性命之说则心骤喜谓圣人可立至遂欲以躬践之当是时汝中在诸公问最善阐师说公亦心敬汝中事之几于师独其三教合一之说公终不谓然葢不欲效世俗讲学者以空寂宗也归后十数年　穆宗皇帝御极起用先朝旧臣荐公者章疏上太宰陈以请而公列起籍竟逡巡数年而不以入除目乃至虚詺旨以老且死公又尝曰吾平生梦最多则未尝梦受人物此立心之隐人所未詧又耻标榜立名与人言重然诺居常有所作苟所执者是则百折不挠人欲以私劫之则气愈励虽祸患相迫必伸巳志而后巳使在圣门将必见许刚者不至对申枨而叹矣卒年六十二 

　　○广西按察司副使郑公一信墓志铭（陆可教） 

　　陆可教 
　　可教诸生时其郡守曰惠安郑公公政精敏待裁自诸曹掾史以下咸重足敛迹不敢以身试法先是二千石有所逮捕行檄卒手片楮讙呶下邑势如饿鹗公凡皆屏息立仗下至不能名一钱郡故嚣讼影响株连乃至故诞蔓不可解公一切严禁绝讼以衰息自余诸剧盗大豪前后守令度力不能擒制无所谁何公一一丽之法不少纵于是八邑廪廪称神明矣乃公故敦尚文教自吕成公而下诸大儒名公祠宇往往捐俸入葺治之以示人士所风尚间进郡诸生相与扬扢经义口授大旨以此教受知于公最深且稔其行事退而私论公以汉张敞尹翁归其入也乃公竟以执法不阿见中谗口调守石阡去又五年而始迁贰蜀宪又二年而移治粤西皆相见于京师亡何复中谗口归矣葢公治蜀如治婺身董七道案无伏奸凡方田清伍若茶马诸大役百蠧所猬集皆搜洗劘察无所捐漏有墨吏度且扞罔实金于茗以尝公公立发金劾案之诸所廉属咸望风咋指退矣其治粤西如治蜀会当道以所俘馘叛□下所司核实意欲少文致以功次公一以实上无所阿葢执法多忤复如婺其见中亦卒以此然公治亦不一切附于严石阡夜郎僻郡夷俗狺犷人谓非法格之不可公至则罢减繇役招致叛夷所在成村居教之树艺蓄积摩抚以儿子不鄙夷诸生而婺人士督诲之至手订其句读葢公去而郡士举于乡者踵接矣以彼观之即文翁何让焉讵云张尹哉公人自信斩斩方报罢粤西时婺士有习于大珰者欲之地公立谢绝之既罢里居杜门断请谢自娱以文史性嗜义好施有乡人某者坐巫蛊论死密解之不令知初邑中岛夷四郊骨暴如莽公大出金谷募人瘗埋之其遗行可征于状者如此教虽受知于公最深终不敢稍有增饰徒作谀墓语而务详其耳目所槩见亦欲后人想象而得其丰神之百一也公讳一信字君允别号石岩其先世出光州之固始自唐末徙闽家惠安遂邑□□王高祖曰弼养高祖曰明魁曾祖曰元郎祖曰珍珍以尚书起家广东三水教谕季子荆山能世其家学公父也娶郭氏皆以公贵累赠中宪大夫石阡府知府郭赠恭人公生而颕敏精工博士家言烨然有声黉校间以嘉靖乙卯举于乡第二人以乙丑举进士官南京行人司左司副历刑部员外郎郎中金华石阡知府四川广西副使其宦绩之槩具如前卒于万历庚辰距生嘉靖戊子得年六十有三 

　　○中宪大夫广西按察司副使钱公立墓志（李廷机） 

　　李廷机 
　　余己丑分校南官所得士工部主事钱君养廉卓庵钱公子也及辛卯典浙试而其仲养庶复在选中既撤棘见公恂而愊无缛节无貌言殆有道者别三年公殁工部君属会稽陶太史状公而征铭于不佞曰愿得一言以不朽吾先君子余按状公讳立字守礼其先汴人宋靖康扈跸南渡居杭之海宁数传至得中得中生震始自海宁徙仁和震生敏毓生文文生锐封兵部武库司主事赠太平府知府公父娶余氏赠安人加赠恭人公母以嘉靖辛卯四月六日生生即颕敏八岁就外傅读书一再过辄成诵十三岁失母恭人太平公食贫或讽公姑徙业公奋然曰宁儒而诎尔不愿它而赢也长老壮其志决筴受书昼夜诵不辍二十岁补邑诸生屡试高等戊午举于乡乙丑成进士授刑部云南司主事时海忠介公以言事下狱居处槖饘公视遇惟谨忠介公得长□无恙有舞文胥当戍未决一日以新郑书来谒公谓法官所知三尺尔而意是书且有诈往质之果然新郑怒欲置胥死公曰法无是杀之与骫法等竟坐戍去刑部一年调兵部武库司视武学丁卯遇　穆庙登极恩得封赠其父母其秋请假将父还武林明年赴京除工部屯田司所督厂主薪蒸公条上便宜七事汰冗剔蠧以廉干闻己巳丁父忧壬申复除工部会有山陵之役使公监将作役竣校费省它曹什之三四同舍郎更反唇谓矫诡尔何术而所省若是既录劳赉银币加秩一等而其后同舍郎以工圯贬绌有差独公所治完好不及于罚始知公实躬亲拮据用勤省非皦襮其迹以徼名者癸酉进营缮司员外甲戌进郎中寻擢知太平府时芜湖无城盗剽关税操江都御史备兵使者并被斥檄守令期日获盗令急不知所执贾人诬伏偿亡欲以塞责公闻之曰是非盗有司盗矣解纵之授捕者方略不浃旬盗尽获所纵家户祝公曰公实活我始议城芜公谓芜不虞盗盗所利贾人尔牒当道贾七民三受役令既布而城成壮乃逾它邑郡西湖田千顷岸善崩公剏石堤四十余里郡人利之又郡有马户国初时所籍使牧马者后乃赋其刍赋重不能支率亡去有司犹追呼不巳公谓此与伍籍异取其额槩摊之□邑而马户数百来归矣公在郡四年劝农蠲逋平狱□□兴学作人声籍甚部使者交推毂太平凡二十□章丁丑满秩复得加赠其父母戊寅擢广西按察司副使治兵永宁永宁猺獞地公谓不当绳以一切惟是荡佚简易宽其小过宜易治适土夷争田治兵相攻诸武吏竞请剿公不听檄谕以祸福皆罗拜惟公生死之公法其一二首难者余置不问所全活无数公故恬于仕进自郎署典郡意未尝不在林壑而会八寨议起公不忍戮无辜以易首功与督抚争之强遂投劾不待报归是己卯既归精心课子屏迹公府独时与二三朋旧结社湖山间晚岁兀处一室焚香手一编不庚念是非利害颜所居轩曰怡老太史君称公生平有三不识与人坦直如不识世间有机穽事衣食淡菲室无姬媵箧无珍玩如不识世间有嗜好事缄默不道人过有及人帷簿者则闭目不应如不识世间有猥杂事葢其天性也乃其内行淳备事叔如父事嫂与其姊如母抚季及季之子如子婣党交游或以急抵未尝不竭蹶应之故武林人以公长者壬午之岁羣不逞以践更发难城内巨家皆被剽独相戒毋敢入钱公家于乎此可以见公矣公年六十有三配严氏累封恭人子男三长即养□官至吏部验封司员外郎次即养庶官南京吏部司务次养度中丙午应天举人孙男德昌诸生德载蔚起喜起肃起皆诸生奕起霖起森起曾孙男开宗开世 

　　◆佥事 

</div>
    <div class="pagination">
<a href="国朝献征录_page203.html">上一页</a><span>...</span><a href="国朝献征录_page199.html">199</a><a href="国朝献征录_page200.html">200</a><a href="国朝献征录_page201.html">201</a><a href="国朝献征录_page202.html">202</a><a href="国朝献征录_page203.html">203</a><span class="current-page">204</span><a href="国朝献征录_page205.html">205</a><a href="国朝献征录_page206.html">206</a><a href="国朝献征录_page207.html">207</a><a href="国朝献征录_page208.html">208</a><a href="国朝献征录_page209.html">209</a><span>...</span><a href="国朝献征录_page205.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
