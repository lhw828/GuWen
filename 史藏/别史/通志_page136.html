<!DOCTYPE html>
<html>
<head>
    <meta charset="UTF-8">
    <title>通志 - 第 136 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 136 页/共 155 页</h1>
    <div class="content">　　许荆字少张防稽阳羡人也祖父武太守第五伦举爲孝亷武以二弟晏普未显欲令成名乃谓之曰礼有分异之义家有别居之道于是共割财产以爲三分武自取肥田广宅奴婢彊者二弟所得并悉劣少乡人皆称弟克让而鄙武贪婪晏等以此并得选举武乃防宗亲泣曰吾爲兄不肖盗声窃位二弟年长未豫荣禄所以求得分财自取大讥今治产所増三倍于前悉以推与二弟一无所留于是郡中翕然逺近称之位至长乐少府荆少爲郡吏兄子世尝报讐杀人怨者操兵攻之荆闻乃出门逆怨者跪而言曰世前无状相犯咎皆在荆不能训导兄既早殁一子爲嗣如令死者伤其絶灭愿杀身代之怨家扶荆起曰许掾郡中称贤吾何敢相侵因遂委去荆名誉益着太守黄兢举孝廉和帝时稍迁桂阳太守郡濵南州风俗脆薄不识学义荆爲设丧纪婚姻制度使知礼禁尝行春到耒阳县民有蒋均者兄弟争财互相言讼荆对之叹曰吾荷国重任而敎化不行咎在太守乃顾使吏上书陈状乞诣廷尉均兄弟改悔各求受罪在事十二年父老称歌以病自上征拜谏议大夫卒于官桂阳人爲立庙树碑荆孙灵帝时爲太尉
　　孟尝字伯周防稽上虞人也其先三世爲郡吏并仗节死难尝少修操行仕郡爲户曹史上虞有寡妇养姑至孝姑年老寿终夫女弟先怀嫌忌乃诬妇厌苦供养加鸩其母列讼县庭郡不加寻察遂结竟其罪尝先知枉状备言之于太守太守不爲理尝夜泣外门因谢病去妇竟死自是郡中连旱二年祷请无所获后太守殷丹到官访问其故尝诣府具陈寡妇诬之事因曰昔东海孝妇感天致旱于公一言甘泽时降宜戮讼者以谢魂庶幽枉获申时雨可期丹从之即刑讼女而祭妇墓天应时防雨谷稼以登尝后策孝亷举茂才拜徐令州郡表其能迁合浦太守郡不产谷实而海出珠寳与交阯比境常通商贩籴粮食先时宰守并多贪秽诡人采求不知纪极珠遂渐徙于交阯郡界于是行旅不至人物无资贫者死饿于道尝到官革易前弊求民病利曾未逾嵗去珠复还百姓皆反其业商贾流通称爲神明以病自上被征当还吏民攀车请之尝既不得进乃载乡民船夜遁去隐处穷泽身自耕佣隣县士民慕德就居止者百余家桓帝时尚书郎同郡杨乔凡八上书荐尝而朝廷竟不见用年七十卒于家
　　第五访字仲谋京兆长陵人司空伦之族孙也少孤贫常佣耕以养兄嫂有间暇则以学文仕郡爲功曹察孝亷补新都令政平化行三年之间邻县归之户口十倍迁张掖太守岁饥粟石数千访乃开仓赈给以救其敝吏惧谴争欲上言访曰若上湏报是弃民也太守乐以一身救百姓遂出谷赋人顺帝玺书嘉之由是一郡得全岁余官民并丰界无奸盗迁南阳太守去官拜防羌校尉边境服其威信卒于官
　　刘矩字叔方沛国萧人也叔父光顺帝时爲司徒矩少有髙节以叔父辽未得仕进遂絶州郡之命太尉朱宠太傅桓焉嘉其志义故叔辽以此爲诸公所辟拜议郎矩乃举孝亷稍迁雍邱令以礼让化民其无孝义者皆感悟自革民有争讼矩常引之于前提耳训告以爲忿恚可忍县官不可入使归更寻思讼者感之輙各罢去其有路得遗者皆推寻其主在县四年以母忧去官后太尉胡广举矩贤良方正四迁爲尚书令矩性亮直不能谐附贵势以是失大将军梁冀意出爲常山相以疾去官时冀妻兄孙祉爲沛相矩惧爲所害不敢还乡里乃投彭城友人家岁余冀意少悟乃止补从事中郎复爲尚书令迁宗正太常延熹四年代黄琼爲太尉琼复爲司空矩与琼及司徒种暠同心辅政号爲贤相时连有灾异司校尉以劾三公尚书朱穆上疏称矩等良辅及言殷汤髙宗不罪臣下之义帝不省竟以蛮夷反叛免后复拜大中大夫灵帝初代周景爲太尉矩再爲上公所辟召皆名儒宿德不与诸郡交通顺辞黙谏多见省用复以日食免因乞骸骨卒于家
　　刘宠字祖荣东莱牟平人齐悼惠王之后也悼惠王子孝王将闾将闾少子封牟平侯子孙家焉父丕博学号爲通儒宠少受父业以明经举孝亷除东平陵令以仁惠爲吏民所爱母疾去官百姓将送塞道车不得进乃轻服遁归后四迁爲豫章太守又三迁拜防稽太守山民愿朴乃有白首不入市井者颇爲官吏所扰宠简除烦苛禁察非法郡中大化征爲将作大匠山隂县有五六老叟厐眉皓髪自若邪山谷间出人赍百钱以送宠宠劳之曰父老何自苦对曰山谷鄙生未尝识郡朝他守时吏发求民间至夜不絶或狗吠竟夕民不得安自明府下车以来狗不夜吠民不见吏年老遭值圣明今闻当见弃去故自扶奉送宠曰吾政何能及公言邪勤苦父老爲人选一大钱受之转爲宗正大鸿胪延熹四年代黄琼爲司空以隂雾愆阳免顷之拜将作大匠复爲宗正建宁元年代王畅爲司空频迁司徒太尉二年以日食策免归乡里宠前后历宰二郡累登卿相而清约省素家无货积尝出京师欲息亭舍亭吏止之曰整顿洒埽以待刘公不可得也宠无言而去时人称其长者以老病卒于家弟方官至山阳太守方有二子岱字公山繇字正礼兄弟齐名称董卓入洛阳岱从侍中出爲兖州刺史虚已爱物爲士人所附初平三年青州黄巾贼入兖州杀任城相郑遂转入东平岱撃之战死兴平中繇爲州牧振威将军时袁术据淮南繇乃移居曲阿术遣孙策攻破繇因奔豫章病卒繇仕吴有传仇览字季智一名香陈留考城人也少爲书生淳黙乡里无知者年四十县召补吏选爲蒲亭长劝人生业爲制科令至于果菜爲限鸡豕有数农事既毕乃令子弟羣居还就黉学其剽轻游恣者皆役以田桑严设科罚躬助丧事赈防穷寡朞年大化览初到亭民有陈元者独与母居而母诣览告元不孝览惊曰吾近日过舎庐落整顿耕耘以时此非恶人当是教化未至耳母守寡养孤苦身投老奈何肆忿于一朝欲致子以不义乎母闻感悔涕泣而去览乃亲到元家与其母子饮因爲陈人伦孝行譬以祸福之言元卒成孝子乡邑爲之谚曰父母何在在我庭化我鸣枭哺所生时考城令河内王涣政尚严猛闻览以徳化人辟爲主簿谓览曰主簿闻陈元之过不罪而化之得无少鹰鹯之志邪览曰以爲鹰鹯不若鸾凤涣谢遣曰枳棘非鸾凤所栖百里岂大贤之路今日太学曵长裾飞名誉皆主簿后耳以一月奉爲资勉卒景行览入太学时诸生同郡符融有髙名与览比宇宾客盈室览尝自守不与融言融观其容止心独竒之乃谓曰与先生同郡壤邻房牖今京师英雄四集志士交结之秋虽务经学守之何固览乃正色曰天子修设太学岂但使人游谈其中高揖而去不复与言后融以告郭林宗林宗因与融赍刺就房谒之遂请留宿林宗嗟叹下牀爲拜览学毕归乡里州郡并请皆以疾辞虽在宴居必以礼自整妻子有过輙免冠自责妻子庭谢览冠乃敢升堂家人莫见其喜怒声色之异后征方正遇疾而卒三子皆有文史才少子元最知名
　　童恢字汉宗琅邪姑幕人也父仲玉遭世凶荒倾家赈防九族乡里赖全者以百数仲玉早卒恢少仕州郡爲吏司徒杨赐闻其执法廉平乃辟之及赐被劾当免掾属悉投刺去恢独诣阙争之及得理掾属悉归府恢杖策而逝由是论者归美复辟公府除不其令吏民有犯违禁法輙随方晓示若吏称其职民行善事皆赐以酒肴之礼而劝励之耕织种收各有条章一境清浄牢狱连年无囚比县流人归化徙居二万余户民尝爲虎所害乃投槛捕之生获二虎恢闻而出呪虎曰天生万物唯人爲贵虎狼当食六畜而残暴于人王法杀人者死伤人则论法汝若是杀人者当垂头伏罪自知非者当号呼称寃一虎头闭目状如震惧即时杀之其一视恢鸣吼踊跃自奋遂令放释吏民爲之歌颂青州举尤异迁丹阳太守暴疾而卒弟翊字汉文名髙于恢宰府先辟之翊阳喑不肯仕及恢被命乃就孝廉除须昌长化有异政吏民生爲立碑闻举将丧弃官归后举茂才不就卒于家






　　通志卷一百六十九
<史部,别史类,通志>
　　钦定四库全书
　　通志卷一百七十
　　宋　右　迪　功　郎　郑　樵　渔　仲　撰
　　循吏传第二
　　晋
　　鲁芝　胡威　杜轸　窦允　王宏　曺摅　潘京　范晷【子广】丁绍　乔智眀　邓攸　呉隠之
　　宋
　　吉翰　杜骥【兄坦】申恬【族兄坦】杜慧度【父瑗　子文　檀和之】阮长之【子师门】甄法崇【孙彬】
　　南齐
　　傅琰【王沈　沈瓉之周洽　琰子翽】虞愿　王洪轨【季珪之】
　　梁
　　沈瑀　范述曽【邱师施】孙谦【従子防】何逺　郭祖深
　　后魏
　　张恂【孙苌年】张膺　宋世景　路邕　阎庆允　眀亮　杜纂　裴佗　窦瑗　羊敦　蘓淑
　　北齐
　　张华原　宋世良　郎基　孟业　崔伯谦　蘓琼　房豹　路去病
　　隋
　　梁彦光【子文谦文譲】樊叔略　赵轨　房恭懿　公孙景茂　公义　栁俭【郭绚敬肃】刘旷　王伽　魏徳深
　　晋
　　鲁芝字世英扶风郿人也世有名徳为西州豪族父为郭汜所害芝襁褓流离年十七乃移居雍耽思坟籍郡举上计吏州辟别驾魏车骑将军郭淮为雍州刺史深敬重之举孝防除郎中会蜀相诸葛亮侵陇右淮复请芝为别驾事平荐扵公府辟大司马曺真掾转临淄侯文学郑袤荐扵司空王朗朗即加礼命后拜骑都尉防军事行安南太守迁尚书郎曺真出督关右又防大司马军事真薨宣帝代焉乃引芝防骠骑军事转天水太守郡邻扵蜀数被侵掠戸口减削盗贼充斥芝倾心镇卫更造城市数年间旧境悉复迁广平太守天水夷夏慕徳老幼赴阙献书乞留芝魏眀帝许焉仍防书加叹勉以黄覇之羙加讨冦将军曺爽辅政引为司马及宣帝起兵诛爽芝率余众犯门斩关驰出赴爽劝爽曰公居伊周之位一旦以罪见黜虽欲牵黄犬复可得乎若挟天子保许昌仗天威以羽檄徴天下兵孰敢不従舍此而去欲就东市岂不痛防爽愞惑不能用遂委身受戮芝坐爽下狱当死而口不讼直志不茍免宣帝嘉之赦而不诛俄而起为使持节领防匃奴中郎将振威将军并州刺史以绥辑有方迁大鸿胪髙贵乡公即位赐爵关内侯邑二百戸毌邱俭平随例増二百戸拜扬武将军荆州刺史诸葛诞以夀春叛文帝奉魏帝出征徴兵四方芝率荆州文武以为先驱诞平进爵武进亭侯増邑九百戸迁大尚书掌刑理常道乡公即位进爵斄城县侯又増邑八百戸迁监青州诸军事振武将军青州刺史转平东将军五等建封隂平伯武帝践阼转镇东将军进爵为侯帝以芝清忠履正素无居宅使军兵为作屋五十间芝以年及悬车吿老逊位章表十余上扵是徴为光禄大夫位特进给吏卒门施行马羊祜为车骑将军上表以位譲芝诏不许芝防始九年卒年八十四帝为举哀赗赠有加諡曰贞赐茔田百畆
　　胡威字伯虎一名貔淮南夀春人也父质以忠清著称少与乡人蒋济朱绩俱知名扵江淮间仕魏至征东将军荆州刺史威早厉志尚质之为荆州也威自京都定省家贫无车马僮仆自驱驴单行每至客舎躬放驴取樵炊防食毕后随侣进道旣至见父停廐中十余日吿归父赐绢一疋为装威曰大人清髙不审扵何得此绢质曰吾俸禄之余以为汝粮耳威受之辞归质帐下都督先威未发请假还家隂资装扵百余里要威为伴每事佐助行数百里威疑而诱问之旣知乃取所赐绢与都督谢而遣之后因他信以白质质杖都督一百除吏名其父子清慎如此扵是名誉着闻拜侍御史厯南乡侯安丰太守迁徐州刺史勤扵政术风化大行后入朝武帝语及平生因叹其父清谓威曰卿孰与父清对曰臣不如也帝曰卿父以何为胜邪对曰臣父清恐人知臣清恐人不知是臣不及逺也帝以威言直而婉谦而顺累迁监豫州诸军事右将军豫州刺史入为尚书加奉车都尉威尝议时政之寛帝曰尚书郎以下吾无所假借威曰臣之所陈岂在丞郎令史正谓如臣等辈始可以肃化眀法耳拜前将军监青州诸军事青州刺史以功封平春侯太康元年卒扵位追赠使持节都督青州诸军事镇东将军余如故諡曰烈子奕嗣奕字次孙仕至平东将军威弟熊字季象亦有干用仕至益州刺史安东将军
　　杜轸字超宗蜀郡成都人也父雄緜竹令轸师事谯周博渉经书州辟不就为郡功曺吏时邓艾至成都轸白太守曰今大军来征必除旧布新眀府宜避之此全福之道也太守乃出艾果遣其军牵自之郡问轸前守所在轸正色对曰前守达去就之机辄出自官舎以俟君子器之命复为功曺轸固辞察孝防除建宁令导以徳政风化大行夷夏恱服秩满将归羣蛮追送赂遗甚多轸一无所受去如初至又除池阳令为雍州十一郡最百姓生为立祠得罪者无怨言累迁尚书郎博闻广渉奏议驳论多见施用时涪人李骧亦为尚书郎与轸齐名每有议论朝廷莫能逾之号蜀有二郎轸后拜犍为太守甚有声誉当迁会病卒年五十一子毗毗字长基州举秀才成都王頴辟大将军迁尚书郎参太傅军事及洛阳覆没毗南渡江王敦表为益州刺史与宜都太守栁纯共固白帝杜遣军要毗遂遇害毗弟秀字彦頴为罗尚主簿州没为氐贼李骧所得欲用为司马秀不受见害毗次子歆举秀才轸弟烈眀政事察孝亷厯平康安阳令所居有异绩迁衡阳太守闻轸亡因自表兄子弱求去官诏转犍为太守蜀土荣之后迁湘东太守为成都王頴郎中令病卒烈弟良举秀才除新都令涪陵太守不就补州大中正卒窦允字雅始平人也出自寒门清尚自修少自县稍迁郡主簿察孝防除浩亹长勤扵为政劝课田蠺平均调役百姓赖之迁谒者泰始中诏书旌其清白拜临水令克己励俗改修政事士庶恱服咸歌咏之迁钜鹿太守甚有政绩卒扵官
　　王宏字正宗髙平人魏侍中粲之从孙也魏时辟公府累迁尚书郎厯给事中泰始初为汲郡太守抚百姓如家耕桑树艺屋宇阡陌莫不躬自教示曲尽事宜在郡有殊绩司校尉石鉴上其政术武帝下诏褒扬布吿天下赐宏谷千斛俄迁卫尉河南尹大司农无复能名更为苛碎坐桎梏罪人以泥墨涂面置深坑中饿不与食又擅縦五嵗刑以下二十一人为有司所劾帝以宏累有政绩聴以赎论太康中代刘毅为司校尉扵是检察士庶使车服异制庶人不得衣紫綘及绮绣锦缋帝常遣左右微行观察风俗宏縁此复遣吏科检妇人衵服至褰彂扵路论者以为暮年谬妄由是获讥扵世复坐免官后起为尚书太康五年卒追赠太常
　　曺摅字顔逺谯国谯人也祖肈魏卫将军摅少有孝行好学善属文太尉王衍见而器之调补临淄令县有寡妇养姑甚谨姑以其年少劝令改适妇守节不移姑愍之密自杀亲党吿妇杀姑官为考鞫寡妇不胜苦楚乃自诬狱当决适值摅到摅知其有更加辨究具得情实时称其眀狱有死囚嵗夕摅行狱愍之曰卿等不幸致此非所如何新嵗人情所重岂不欲暂见家邪众囚皆涕泣曰若得暂归死无憾也摅即开狱出之尅日令还吏固争咸谓不可摅曰此虽小人义不见负我自为诸君任之至日相率而还并无违者一县叹服号曰圣君入为尚书郎转洛阳令仁眀断百姓懐之时天大雨雪宫门夜失行马羣官检察莫知所在摅使收门士众官咸谓不然摅曰宫掖禁严非外人所敢盗必是门士以燎寒耳诘之果服以病去官复为洛阳令及齐王冏辅政摅与左思俱为记室督尝劝冏还政归藩冏不纳寻转中书侍郎长沙王乂以为骠骑司马乂败免官因丁母忧恵帝末起为襄城太守时襄城屡经冦难摅绥懐振理旬月克复永嘉二年髙密王简镇襄阳以摅为征南司马其年流人王逌等聚众屯冠军冦略城邑简遣参军崔旷讨之令摅督防旷奸凶人也谲摅前战期为后继旣而不至摅独与逌战扵郦县军败死之故吏及百姓并奔丧会葬号哭即路如赴父母焉潘京字世长武陵汉夀人也弱冠郡辟主簿太守赵廞甚器之尝问曰贵郡何以名武陵京曰鄙郡本名义陵在辰阳县界与夷相接数为所攻光武时移东出遂得全完共议易号传曰止戈为武诗称髙平曰陵扵是名焉为州所辟因谒见问防探得不孝字刺史京曰辟士为不孝邪京举版答曰今为忠臣不得复为孝子其机辩皆此类后太庙立州郡皆遣使贺京白太守曰夫太庙立移神主应问讯不宜贺遂遣京作文使诣京师以为永式京仍举秀才到洛阳尚书令乐广京州人也共谈累日深叹其才因谓京曰君天才过人恨不学耳若学必为一代谈宗京感其言遂勤学不倦时武陵太守戴昌亦善谈论与京共谈京假借之昌以为不如已笑而遣之令过其子若思京方极其言论昌窃聴之乃叹服曰才不可假遂父子俱屈焉厯巴邱邵陵泉陵三令京眀扵政术路不拾遗迁桂阳太守不就归家年五十卒
　　范晷字彦长南阳顺阳人也少防学清河遂徙家侨居郡命为五官掾厯河内郡丞太守裴楷雅知之荐为侍御史调补上谷太守遭丧不之官后为司徒左长史转冯翊太守甚有政能善扵绥抚百姓爱恱之徴拜少府出为凉州刺史转雍州扵时西土荒毁氐羌蹈借田桑失收百姓困弊晷倾心化导劝以农桑所部甚頼之元康中加左将军卒扵官二子广稚广字仲将举孝防除灵夀令不之官姊适孙氏早亡有孙名迈广负以南奔虽盗贼艰急终不弃之元帝承制以为堂邑令丞刘荣坐事当死郡劾以付县荣即县人家有老母至节广辄聴暂还荣亦如期而反县堂为野火所及荣脱械救火事毕还自着械后大旱米贵广散私谷振饥人至数千斛逺近流寓归投之戸口十倍卒扵官稚少知名辟大将军早卒子汪别有传
　　丁绍字叔伦谯国人也少开朗公正早厯清官为广平太守政平讼理道化大行扵时河北骚扰靡有完邑而广平一郡四境乂安是以皆恱其法而徙其令及临漳被围南阳王模窘急绍率郡兵赴之模赖以获全模感绍恩生为立碑迁徐州刺史士庶攀恋慕附如归未之官复转荆州刺史徙车千乗南渡河至许时南阳王模为都督留绍唘转为冀州刺史到镇率州兵讨破汲桑有功加宁北将军假节监冀州诸军事时境内羯贱为患绍招而诛之号为严肃河北人畏而爱之绍自以为才足为物雄当官涖政每事克举视天下之事若运扵掌握遂慨然有董正四海之志矣是时王浚盛扵幽州茍晞盛扵青州然绍视二人蔑如也永嘉三年暴病而卒临终叹曰此乃天亡冀州岂吾命防懐帝防赠车骑将军
　　乔智眀字元达鲜卑前部人也少丧二亲哀毁过礼长而以徳行著称成都王颖辟为辅国将军頴之败赵王伦也表智眀为殄冦将军隆虑共二县令二县爱之号为神君部人张兊为父报仇母老单身有妻无子智眀愍之停其狱嵗余令兊将妻入狱兼隂縦之人有劝兊逃者兊曰有君如此吾何忍累之縦吾得免作何面目视息世间扵狱产一男会赦得免其仁感如是恵帝之伐邺也颖以智眀为折冲将军丞相前锋军事智眀劝颖奉迎乗舆颖大怒曰卿名晓事投身事孤主上为羣小所逼加非罪扵孤卿奈何欲使孤束手就刑邪共事之义正若此乎智眀乃止寻属永嘉之乱仕扵刘曜
　　邓攸字伯道平阳襄陵人也祖殷亮直彊正钟会伐蜀竒其才自渑池令召为主簿贾充伐吴请殷为长史后授皇太子诗为淮南太守梦行水邉见一女子猛兽自后断其盘嚢占者以为水邉有女汝字也断盘嚢者新兽头代故兽头也不作汝隂当作汝南也果迁汝阴太守后为中庶子攸七嵗丧父寻丧母及祖母居丧九年以孝致称清和平简贞正寡欲少孤与弟同居初祖父殷有赐官勅攸受之后太守劝攸去王官欲举为孝防攸曰先人所赐不可改也尝诣镇军贾混混以人讼事示攸使决之攸不视曰孔子称聴讼吾犹人也必也使无讼乎混竒之以女妻焉举灼然二品为吴王文学厯太子洗马东海王越军越钦其为人转为世子文学吏部郎越弟腾为东中郎将请攸为长史出为河东太守永嘉末没扵石勒然勒宿忌诸官长二千石闻攸在营驰召将杀之攸至门门干乃攸为郎时干识攸攸求纸笔作辞干勒和恱致之勒重其辞乃命勿杀勒长史张賔先与攸比舎重攸名操因称攸扵勒勒召幕下与语恱之以为参军给车马勒每东西置攸车营中勒夜禁火犯之者死攸与胡邻毂胡夜失火烧车吏按问胡乃诬攸攸度不可与争遂对以弟妇散发温酒为辞勒赦之旣而胡人深感自诣勒以眀攸而隂遗攸马驴诸胡莫不叹息宗敬之石勒过泗水攸乃斫壊车以牛马负妻子而逃又遇贼掠其车马歩走担其儿及其弟子绥度不能两全乃谓其妻曰吾弟早亡惟有一息理不可絶止应自弃我儿耳幸而得存我后当有子妻泣而従之乃弃之其子朝弃而暮及眀日攸系之扵树而去至新郑投李矩三年将去而矩不聴荀组以为陈郡汝南太守愍帝徴为尚书左丞长水校尉皆不果就后宻舍矩去投荀组扵许昌矩深恨焉久之乃送家属还攸攸与刁协周顗素厚遂至江东元帝以攸为太子中庶子时吴郡阙守人多欲之帝以授攸攸载米之郡俸禄无所受惟饮吴水而已时郡中大饥攸表赈贷未报乃辄开仓救之台遣散骑常侍桓彛虞慰劳饥人观聴善不乃劾攸以擅出谷俄而有诏原之攸在郡刑政清眀百姓叹恱为中兴良守后称疾去职郡常有送迎钱数百万攸去郡不受一钱百姓数千人留牵攸船不得进攸乃小停夜中彂去吴人歌之曰紞如打五鼓鸡鸣天欲曙邓侯拖不留谢令推不去百姓诣台乞留一嵗不聴拜侍中嵗余转吏部尚书蔬食弊衣周急赈乏性谦和善与人交賔无贵贱待之若一而颇敬媚权重永昌中代周顗为防军将军太宁二年王敦反眀帝宻谋起兵乃迁攸为会稽太守初王敦伐都之后中外兵数每月言之扵敦攸已出在家不复知防军事有恶攸者诬攸尚白敦兵数帝闻而未之信转攸为太守时帝南郊攸病不能従车驾过攸问疾攸力病出拜有司奏攸不堪行郊而拜道左坐免攸每有进退无喜愠之色久之迁尚书左仆射咸和元年卒赠光禄大夫加金章紫绶祠以少牢攸弃子之后妻不复孕过江纳妾甚宠之讯其家属说是北人遭乱忆父母姓名乃攸之甥攸素有徳行闻之感恨遂不复畜妾卒以无嗣时人义而哀之为之语曰天道无知使邓伯道无儿弟子绥服攸丧三年
　　吴隠之字处黙濮阳鄄城人魏侍中质六世孙也隠之羙姿容善谈论博渉文史以儒雅摽名弱冠而介立有清操虽日晏歠菽不享非其粟儋石无储不取非其道年十余丁父忧每号泣行人为之流涕事母孝谨及其执丧哀毁过礼家贫无人鸣鼓每至临哭之时常有双鹤警呌及祥练之夕复有羣鴈俱集时人咸以为孝感所致尝食咸菹以其味旨掇而弃之与太常韩康伯隣居康伯母殷浩之姊贤眀妇人也每闻隠之哭声辍飱投筯为之悲泣旣而谓康伯曰汝若居铨衡当举如此辈人及康伯为吏部尚书隠之遂阶清级解褐辅国功曺转参征虏军事兄坦之为袁真功曺真败将及祸隠之诣桓温乞代兄命温矜而释之遂为温所知赏拜奉朝请尚书郎累迁晋陵太守在郡清俭妻自负薪入为中书侍郎国子博士太子右卫率转散骑常侍领著作郎孝武欲用为黄门郎以隠之貌类简文帝乃止寻守廷尉秘书监御史中丞领著作如故迁左卫将军虽居清显禄赐皆颁亲族冬月无被尝澣衣乃披絮勤苦同扵贫庶广州包带山海珍异所出一箧之寳可资数世然多瘴疫人情惮焉惟贫寠不能自立者求补长史故前后刺史皆多黩货朝廷欲革岭南之弊以隠之为龙骧将军广州刺史假节领平越中郎将未至州二十里地名石门有水曰贪泉饮之者懐无厌之欲隠之旣至语其亲曰不见可欲使心不乱越岭丧清吾知之矣乃至泉所酌而饮之因赋诗曰古人云此水一防懐千金试使夷齐饮终当不易心及在州清操逾励常食不过菜及干鱼而已帷帐器服皆付外库时人颇谓其矫然亦始终不易帐下人进鱼每剔去骨存肉隠之觉其用意罸而黜焉元兴初诏嘉羙之进号前将军赐钱五千万谷千斛及卢循冦南海隠之率厉将士固守弥时长子旷之战没循攻击百有余日逾城放火焚烧三千余家死者万余人城遂防隠之携家累出欲奔还都为循所得循表朝廷以隠之党附桓温宜加裁戮诏不许刘裕与循书令遣隠之还久方得反归舟之日装无余资及至数畆小宅篱垣仄陋内外茅屋六间不容妻子刘裕赐车牛更为起宅固辞寻拜度支尚书太常以竹蓬为屏风坐无氊席后迁中领军清俭不革每月初得禄裁留身粮其余悉分赈亲族家人纺绩以供朝夕时有困絶防并日而食身常布衣不完妻子不霑寸禄义熙八年请老致事优诏许之授光禄大夫加金章紫绶赐钱十万米三百斛九年卒追赠左光禄大夫加散骑常侍隠之清操不渝屡被襃饰致事及扵身没常防优锡显赠防士以为荣初隠之为奉朝请谢石请为卫将军主簿隠之将嫁女石知其贫素遣女必当率薄乃令移厨帐助其经营使者至方见婢牵犬出卖之此外萧然无办后至自番禺其妻刘氏赍沉香一斤隠之见之遂投扵湖亭之水子延之复励清操为鄱阳太守延之弟及子为郡县者常以防慎为门法虽才学不逮隠之而孝悌洁敬犹为不替
　　宋
　　吉翰字休文冯翊池阳人也初为龙骧将军刘道怜参军随府转征虏左军参军随道怜北征广固赐爵建城县五等侯参武帝中军军事临淮太守复为道怜骠骑中兵参军従事中郎为将佐十余年清谨勤正甚为武帝所知赏元嘉中厯位梁南秦二州刺史徙益州刺史加督在任着羙绩甚得方伯之体论者称之累迁徐州刺史监徐兖二州豫州梁郡诸军事时有死罪囚典籖意欲活之因翰入关斋呈其事翰省讫语令且去眀可更呈眀旦典籖不敢复入呼之乃来取昨所呈事视讫谓曰卿意欲宥此囚死命昨扵斋坐见其事亦有心活之但此囚罪重不可全贷旣欲加恩卿当代任其罪因命左右收典籖付狱杀之原此囚生命其刑政类如此自下畏服莫敢犯禁卒扵官
　　杜骥字度世京兆杜陵人也髙祖预晋征南将军曽祖耽避难河西因仕张氏苻坚平凉州父祖始还关中兄坦颇渉史传武帝平长安席卷随従南还元嘉中文帝任遇坦甚厚厯后军将军青冀二州刺史坦晚嵗入南朝廷常以伧荒遇之虽复人才可施每为清途所隔坦常以此慨然尝与文帝言及史籍上曰金日防忠孝淳深汉朝莫及恨今世无复此辈人坦曰日防忠羙诚如圣诏假使出扵今世养马不暇岂辩见知上变色曰卿何量朝廷之薄也坦曰请以臣言之臣夲中华髙族亡髙祖因晋氏丧乱播迁凉土世业相承不殒其旧直以南度不早便以荒伧赐隔日防胡人身为牧圉便超入内侍齿列名贤圣朝虽复防才臣恐未必能也上黙然北土旧法问疾必遣子弟骥年十三父使同郡韦华华子元有髙名见而异之以女妻焉桂阳公义真镇长安辟为主簿累迁长沙王义欣后军録事参军元嘉七年随到彦之入洛加建武将军魏撤河南戍悉归河北彦之使骥守洛阳洛阳城不治旣久又无粮食及彦之败退骥欲弃城走虑为文帝所诛初武帝防关洛致钟虡旧器南还一大钟坠洛水中至是嵗文帝遣将姚耸夫领千五百人迎致之时耸夫政率所领牵钟扵洛水骥乃遣使绐之曰虏旣北度洛城势弱今修理城池并已坚固军粮又足所乏者人耳君率众见就共守此城大功旣立取钟无晚耸夫信之率所领就骥及至知城不可守又无粮食扵是引众去骥亦委城南奔白文帝夲欲以死固守縁耸夫入城便走人情沮败不可复禁上怒使建威将军郑顺之杀耸夫扵夀阳耸夫吴兴武康人勇果有气力宋偏裨小莫及乃以骥为通直郎十七年出为青冀二州刺史在任八年化着扵齐土自义熈至扵宋末刺史惟羊穆之及骥为吏民所称咏后徴为左军将军兄坦代为刺史北土以为荣焉坦长子琬为员外散骑侍郎文帝常有圅诏勅坦琬辄开视信未及彂又追取之勅圅已彂大相推检上遣主书诘责骥并检开圅之主骥答曰开圅是臣第四息季文伏待刑坐上特原不问卒官骥第五子幼文薄扵行明帝初以军功封邵阳县男寻坐巧妄夺爵后以发太尉庐江王袆谋反事拜给事黄门侍郎废帝元徽中为散骑常侍幼文所涖贪残家累千金与沈勃孙超之居止接近又并与阮佃夫厚善佃夫旣死废帝深疾之帝微行夜辄在防文门墉间听其管积久转不能平扵是自率宿卫兵诛幼文勃超之等兄叔文为长水校尉亦诛申恬字公休魏郡魏人也曽祖钟为石虎司徒武帝平广固恬父宣宣従父兄子坦皆得归晋并以干用见知武帝践阼拜太中大夫宣元嘉初厯兖青二州刺史恬兄谟与朱倄之守滑台魏克滑台见虏后得还为竟陵太守恬初为骠骑刘道怜长史兼行参军宋受命辟东宫殿中将军度还台直省十年不请休息厯下邳北海二郡太守所至皆有政绩又为北谯梁二郡太守郡境邉接任榛屡被冦抄恬到任宻知贼来乃伏兵要害出其不意皆禽殄元嘉十二年迁督鲁东平济北三郡诸军事太山太守威兼着吏民便之二十一年冀州移镇厯下以恬为冀州刺史加督眀年加济南太守孝武践阼为青州刺史寻加督齐地连嵗兴兵百姓雕弊恬防御邉境劝课农桑二三年间遂皆优实性清约频处州郡妻子不免饥寒世以此称之后拜豫州刺史以疾徴还道卒死之日家无遗财子寔南谯太守谟子元嗣海陵太守元嗣弟谦临川内史坦以孝建初为太子右卫率徐州刺史大眀元年魏攻兖州孝武遣太子左卫率薛安都东阳太守沈法系北捍至兖州魏军已去坦建议任榛亾命屡犯邉人今军出无功宜因此翦扑上従之亾命先已闻知举村逃走安都法系坐白衣领职坦弃市羣臣为请莫得将行刑始兴公沈庆之入市抱坦恸哭曰卿无罪为朝廷所枉诛我入市亦当不久市官以白上乃原其生命系尚方寻被宥复为骁骑将军疾卒子令孙眀帝时为徐州刺史讨薛安都行至淮阳即与安都合弟阐时为济隂太守戍睢陵城奉顺不同安都安都攻围不能克会令孙至遣往睢陵说阐阐降杀之令孙亦见杀
　　杜慧度交阯朱防人也夲属京兆曽祖元为宁浦太守遂居交阯父瑗字道言仕州府为日南九徳交阯太守初九真太守李逊父子勇壮有权力威制交土闻刺史滕遯之当至分遣二子断遏水陆要津瑗收众斩逊州境获宁后林邑王范达陷日南九真遂冦交阯瑗讨破之授龙骧将军交州刺史武帝义旗建进号冠军将军卢循窃据广州遣使通好瑗斩之义熙六年卒年八十四赠右将军慧度瑗第五子也初为州主簿流民都防迁九真太守瑗卒郡州纲佐以交州土接蛮境不宜旷职共推慧度行州府事辞不就七年除交州刺史诏书未到其年春卢循袭破合浦径向交州慧度乃率文武六千人距循扵石﨑破之循虽破余党皆习兵事李逊子孙李奕李移李脱等皆奔窜石﨑结狸獠各有部曲循知奕等与杜氏有怨遣使招之奕等受循节度六月庚子循晨造南津令三军入城乃食慧度出宗族私财以充劝赏自登髙舰合战放火箭烧循船循众舰俱然一时溃散循中箭赴水死遂斩循及父嘏并循二子并传首京师以功封龙编县侯武帝践阼进号辅国将军其年率文武万人南讨林邑所杀过半其前后抄略者悉得还林邑乞降输生口大象金银古贝等乃释之遣长史江攸奉表献防慧度布衣蔬食俭约质素能弹琴颇好荘老禁断淫祀崇修学校嵗荒民饥则以私禄赈给为政纤宻有如治家由是威沾洽奸盗不起乃至城门不夜闭道不拾遗卒追赠左将军以慧度长子文为振逺将军交州刺史初武帝北征关洛慧度版文行九真太守至是继父为刺史亦以寛和得众袭爵龙编侯元嘉四年文帝以廷尉王徽为交州刺史文被徴会得重疾孛以就路亲旧见其患笃劝待病愈文曰吾世荷皇恩仗节三世常欲投躯帝廷以报所荷况亲被徴命而可晏然者乎文母阮年老见文舆疾就路不忍别与到广州遂卒临死遣弟猷诣建业朝廷甚哀之孝建中以豫章太守檀和之为豫州刺史和之先厯始兴太守交州刺史所在有威名盗贼屏迹每出猎猛兽伏不敢起
　　阮长之字景茂一字善业陈留尉氏人也祖思旷金紫光禄大夫父普骠骑谘议参军长之年十五丧父有孝性每哭哀感路人除服蔬食者犹积载闲居耽学未尝有惰容初为诸府参军母老求补襄垣令督邮无礼鞭之去职后拜武昌太守时王为江州雅相知敬引为车骑従事中郎元嘉九年迁临川内史以南土卑湿母年老非所宜辞不就十一年除临海太守在官常拥败絮至郡少时母亾葬毕不胜忧十四年卒时郡县田禄以芒种为断此前去官者则一年秩禄皆入后人始以元嘉末改此科计月分禄长之为武昌太守时在元嘉之初及去郡代人未至以芒种前一日解印绶初发京师亲故防以器物赠别得便缄録后归悉以还人为中书郎直省夜误着邻省屐出閤依事自列门下门下以闇夜人不知不受列长之固遣送之曰一生不侮闇室所涖官皆有风政为后人所思宋世言善政者咸称之文帝深惜之曰景茂方堪大用岂直以清苦见惜子师门原乡令元嘉初文帝遣大使巡行四方兼散骑常侍王歆之等上言宣威将军陈南顿二郡太守李元徳清勤均平奸盗止息彭城内史魏恭子防惜修慎在公忘私安约守俭久而弥固前宋县令成浦为政寛济遗咏在人前鲖阳令李熙国在事有方人思其政故山桑令何道自少清防白首弥励应加襃赉以劝扵后各被襃赐歆之字叔道河东人曽祖愆期有名晋世官至南蛮校尉歆之位左戸尚书光禄大夫卒官
　　甄法崇中山人也父匡位少府卿以清闻法崇永初中为江陵令在任严整县境肃然扵时南平缪士通为江安令卒官至其年末法崇在听事士通前见法崇知其已亾愕然未言坐定云卿县人宋雅见负米千余石不还令儿穷弊不自存故自诉法崇因命口受为辞因逊谢下席而法崇为问宋家狼狈输送太守王华闻而叹羙之法崇孙彬彬有行业乡党称善尝以一束苎就州长沙寺库质钱后赎苎还扵苎束中得五两金以手巾裹之彬得送还寺库道人惊云近有人以此金质钱时有事不得举而失檀越乃能见还辄以金半仰酬往复十余彬坚然不受因谓曰五月披羊裘而负薪岂拾遗金者邪卒还金梁武帝布衣时闻之及践阼以西昌侯藻为益州刺史乃以彬为府録事参军带郫县令将行同列五人帝诫以防慎至彬独曰卿昔有还金之羙故不以此言相属由此名徳益彰及在蜀礼之甚厚云
　　南齐
　　傅琰字季珪北地灵州人也曽祖仁宋武帝之外弟以中表厯显官位太常卿祖劭字彦先员外散骑侍郎父僧祐山隂令有能名琰羙姿仪仕宋为武康令迁山阴令并着能名二县皆谓之傅圣赐爵新亭侯元徽中迁尚书左丞母丧邻家失火延烧琰屋琰抱柩不动邻人竞来赴救乃得俱全琰股髀之间已被烟熖服阕髙帝辅政以山隂狱讼烦积复以琰为山隂令卖针卖糖二姥争团丝来诣琰琰挂团丝扵柱令鞭之宻视有铁屑乃罚卖糖者又二野父争鸡琰各问何以食鸡一人云粟一人云豆乃破鸡得粟罪言豆者县内称为神眀无敢复为偷盗琰父子并着竒绩江左鲜有时云诸傅有治县谱子孙相传不以示人升眀中迁益州刺史自县迁州近世罕有建元四年徴为骁骑将军黄门侍郎永眀中为庐江王安西长史南郡内史行荆州事五年卒琰丧西还有诏出临哭时长沙太守王沈新蔡太守刘闻慰晋平太守邱仲起长沙县令何敬叔故鄣县令邱寂之皆有能名而不及琰也沈字彦流东海人厯钱唐山隂秣陵令南平长沙太守清防戒慎身恒居禄而居处日贫死之日无宅可憇故吏为营棺柩闻慰自有传仲起见沈宪传敬叔见子思澄传寂之字徳元吴兴乌程人年十七为州西曺兼直主簿刺史王彧行县夜还前驱已至而寂之不肯开门曰不奉墨旨彧方扵车中为教然后开彧叹曰不意郅君章近在閤下即转为主簿在县专以防洁御下扵时丹徒县令沈瓉之以清防抵罪寂之闻之曰清吏真不可为也政当处季孟之间乎瓉之吴兴武康人性疎直在县自以清防不事左右浸润日至遂锁系尚方叹曰一见天子足矣上召问曰复欲何陈答曰臣坐清所以获罪上曰清复何以获罪曰无以承奉要人上曰要人为谁瓉之以手板四面指曰此赤衣诸贤皆是若臣得更鸣必令清誉日至瓉之虽危言上亦不责后知其无罪重除丹徒令入县界吏人之谓曰我今重来当以人肝代米不然清名不立又有汝南周洽厯句容曲阿上虞吴令防约无私卒扵都水使者无以殡敛吏人为买棺器武帝闻而非之曰洽累厯名邑而居处不理遂坐无车宅死令吏衣棺之此故宜罪贬无论襃恤乃勅不给赠赙琰子翽为官亦有能名后为吴令别建康令孙防防因问曰闻丈人彂奸擿伏化如神何以至此答曰无他也惟勤而清清则宪纲自行勤则无事不理宪纲自行则吏不能欺事自理则物无凝滞欲不理得乎时临淮刘元眀亦有吏能厯山隂建康令政常为天下第一终扵司农卿后翽又代元眀为山隂令问元眀曰愿以旧政吿新令尹答曰我有竒术卿家谱所不载临别当相示旣曰作县令惟日食一升饭而莫饮酒此第一防也翽天监中为建康令复有能名迁骠骑谘议参军子岐亦称良吏梁史有传
　　虞愿字士恭会稽余姚人也祖赉给事中监利侯父望之早卒赉中庭橘冬熟子孙竞来取之愿年数嵗独不取赉及家人皆异之宋元嘉中为湘东王国常侍后迁浔阳王府墨曺参军眀帝立以愿儒吏学渉兼藩国旧恩意遇甚厚除太常丞尚书祠部郎通直散骑常侍帝性猜忌体肥憎风夏月常着小皮衣拜左右二人为司风令史风起方面辄先啓闻星文灾变不信太史不听外奏勅灵台知星一人给愿常直内省有异先啓以相紏察帝以故宅起湘宫寺费极奢侈以孝武荘严刹七层帝欲起十层不可立分为两刹各五层新安太守巢尚之罢郡还见帝曰卿至湘宫寺未我起此寺是大功徳愿在侧曰陛下起此寺皆是百姓卖儿贴妇佛若有知当悲哭哀愍罪髙佛图有何功徳尚书令袁粲在坐为之失色帝大怒使人驰曵下殿愿徐去无异容以旧恩后复召入帝好围碁碁甚拙去格七八道物议共欺为第三品与第一品王抗围碁依品赌戯抗每饶借帝曰皇帝飞碁臣抗不能断帝终不觉以为信然好之愈笃愿又曰尧以此教丹朱非人主所宜好也虽数忤旨而防赏赐犹异余人迁兼中书侍郎帝寝疾愿常侍医药帝素能食尤好鱁鮧以银鉢盛蜜渍之一食数鉢谓州刺史王景文曰此是竒味卿颇足不景文曰臣夙好此物家素贫乏致之甚难帝甚恱食鱁鮧积多胸腹痞胀气将絶左右啓饮数升酢酒乃消疾大困一食汁滓犹至三升水患积久药不复效大渐日正坐呼道人合掌便絶愿以侍疾日久转正员郎出为晋安太守在郡不事生业前政与百姓交关质録其儿妇愿遣人扵道夺取将还在郡立学堂教授郡旧出髯蛇胆可为药有遗愿蛇者愿不忍杀放二十里外山中一夜蛇还牀下复送四十里外山经宿复还故处愿更令逺送乃复归论者以为仁心所致海邉有越王石常隠云雾相传云清防太守乃得见愿往就观视清彻无隠蔽后琅邪王秀之为郡与朝士书曰此郡承虞公之后善政犹存遗风易遵差得无事愿以母老解职除后军将军褚渊尝诣愿愿不在见其眠牀上颇积尘埃有书数帙而已渊叹曰虞君之清一至扵此令人埽地拂牀而去迁中书郎领东观祭酒兄季为上虞令卒愿従省歩出还家不得诏便归东除骁骑将军迁廷尉祭酒如故愿尝事宋眀帝齐初神主迁汝隂庙愿拜辞流涕建元元年卒着五经论问撰防稽记文翰数十篇
　　王洪轨上谷人也宋大始中魏克青州洪轨得别驾清河崔祖欢女仍以为妻祖欢女说洪轨南归宋桂阳王之难随髙帝镇新亭常以身捍矢髙帝曰我自有楯归可自防答曰天下无洪轨何有防苍生方乱岂可一日无公帝甚赏之后为晋夀太守多招赃贿为州所按大惧弃郡奔建邺髙帝辅政引为腹心建武初为青冀二州刺史悔为晋夀时货赇所败更励清节先是青州资鱼盐之货防彊借百姓麦地以种红花多与部下交易以祈利益洪轨至一皆断之啓求侵魏得黄郭盐仓防数戍后遇败死伤涂地深自咎责乃扵谢禄山南除地广设茵席杀三牲招战亡者魂祭之人人呼名躬自沃酹仍恸哭不自胜因发病而亡洪轨旣北人而甚清正州人呼之为虏父使君言之咸落涕焉永眀中有江夏李珪之字孔璋位尚书右丞兼都水使者厯职称为清能后兼少府卒
　　梁
　　沈瑀字伯瑜吴兴武康人也父昶事宋建平王景素景素谋反昶先去之及败坐系狱瑀诣台陈请得免罪由是知名为奉朝请尝诣齐尚书左丞殷濔濔与语及政事甚器之谓曰观卿才干当居吾此职司徒竟陵王子良闻瑀名引为府行参军领扬州部傅従事时建康令沈徽孚恃势傲瑀瑀以法绳之众惮其彊子良甚相知赏虽家事皆以委瑀子良薨瑀复事刺史始安王遥光尝使送人丁速而无怨遥光谓同使吏曰尔何不学沈瑀所为乃令瑀专知州狱事湖熟县方山埭髙峻冬月公私行侣以为艰眀帝使瑀行修之瑀乃开四洪断行客就作三日便办州书佐私行诈称州使不肯就作瑀鞭之四十书佐归诉遥光遥光曰沈瑀必不枉鞭汝覆之果有诈眀帝复使瑀筑赤山塘所费减材官所量数十万帝益善之为建徳令教民一丁种十五株桑四株柿及梨栗女子丁半之民咸欢恱顷之成林去官还都兼行选曺郎随陈伯之军至江州会武帝起兵围郢城瑀说伯之迎武帝伯之泣曰余子在都不得出城不能不忧之瑀曰不然人情匃匃皆思改计若不早图众散难合伯之遂以众降瑀従在武帝军中初瑀在竟陵王家素与范云善齐末尝就云宿梦坐屋梁柱上仰见天中有字曰范氏宅至是瑀为帝说之帝曰云得不死此梦可验及帝即位云深荐瑀自既阳令擢兼尚书右丞时天下初定陈伯之言瑀催督运输军国防济帝以为能迁尚书驾部郎兼右丞如故瑀荐族人沈僧隆僧照有吏干帝并纳之以母忧去职起为余姚令县大姓虞氏千余家请谒如市前后令长莫能絶自瑀到非讼诉无所通以法绳之县南又有豪族数百家子弟縦横逓相庇防厚自封植百姓甚患之瑀召其老者为石头仓监少者补县僮皆号泣道路自是权右屏迹瑀初至富吏皆鲜衣羙服以自彰别瑀怒曰汝等下县吏何得自拟贵人悉使着芒屦麤布侍立终日足有蹉跌辄加榜棰瑀微时尝至此鬻瓦器为富人所辱故因以报焉由是士庶骇怨瑀防洁自守故得遂行其意后为安南长史寻阳太守江州刺史曺景宗卒仍为信威萧頴达长史太守如故瑀性屈彊每忤頴达頴达衔之天监八年因入谘事辞又激厉頴达作色曰朝廷用君作行事邪瑀出谓人曰我死而后已终不倾侧面従是日扵路为人所杀多以为頴达害焉子续累讼之遇頴达寻卒事不穷竟续乃布衣蔬食终其身
　　范述曽字子元一字頴彦吴郡钱唐人也防好学従余杭吕道受五经略通章句道曰此子必为王者师齐文太子竟陵文宣王防时齐髙帝引述曾为之师友起家宋晋熙王国侍郎齐初至南郡王国郎中令迁太子歩兵校尉带开阳令述曽为人謇谔在官多所諌争太子虽不能全用然亦弗之罪也竟陵王深相器重号为周舍太子左卫率沈约亦以述曾方之汲黯齐眀帝即位为永嘉太守为政清平不尚威猛甿俗便之所部横阳县山谷崄峻为逋逃所聚前后二千石讨捕莫能息述曽下车开示恩信凡诸凶党襁负而出编戸属籍者二百余家自是商旅流通居人安业述曽励志清白不受馈遗眀帝下诏羙之徴为防击将军郡送故旧钱二十余万一无所受惟得白桐木火笼朴十余枚而已州民无老少皆出拜别号哭闻扵数里东昏时拜中散中大夫还乡里武帝践阼乃行诣阙仍辞还江东帝下诏襃羙以为太中大夫述曾生平所得奉禄皆以分施及老遂壁立无资以天监八年卒注易文言着杂诗赋数十篇后有吴兴邱师施亦以防洁称罢临安县还惟有二十笼簿书并是仓库劵帖当时以比述曾位至台郎
　　孙谦字长逊东莞莒人也客居厯阳躬耕以养弟妹鄊里称其敦睦仕宋为句容令清慎彊记县人号为神眀宋眀帝擢为巴东建平二郡太守郡居三峡常以威力镇之谦将述职勅募千人自随谦曰蛮夷不賔盖待之失节耳何烦兵役以为国费固辞不受入郡布恩之化蛮獠懐之竞饷金寳谦慰谕而遣一无所纳及掠得生口皆放还家俸秩出吏民原除之郡境翕然威信大着视事三年徴还为抚军中兵参军迁越骑校尉征北司马府主建平王将称兵患谦彊直托事遣使至都然后作乱及建平诛迁左军将军齐初为钱唐令御烦以简狱无系囚及去官百姓以谦在职不受饷遗追载缣帛以送之谦辞不受每去官辄无私宅借空车廐居焉永眀初为江夏太守坐被代辄去郡系尚方顷之免为中散大夫眀帝将废立欲引谦为心膂使兼卫尉给甲仗百人谦不愿处际防辄散甲士帝虽不罪而弗复任焉天监六年为零陵太守年已衰老犹彊力为政夷人安之先是郡多猛兽暴人谦至絶迹及去官之夜猛兽即害居人谦为郡县常勤劝课农桑务尽地利收入常多扵邻境九年以老徴为光禄大夫旣至武帝嘉其清洁甚礼异焉每朝见犹请剧职自効帝笑曰朕使卿智不使卿力后十四年诏加优秩给亲信二十人并给扶谦自少及老厯三县五郡所在防洁居身俭素牀施蘧篨屏风冬则布被莞席夏月无帱帐而夜卧未尝有螡蚋人多异焉年逾九十彊壮如五六十者每朝会辄先众到公门力扵仁义行已过人甚逺従兄灵庆尝病寄谦谦行出还问起居灵庆曰向饮冷热不调即时犹渇谦退遣其妻有彭城刘融行乞疾笃无所归友人舆送谦舍谦开聴事以受之及融死以礼殡葬众咸服其行义末年头生二肉角各长一寸十五年卒官时年九十二临终遗命诫诸子以气絶即幅巾就葬棺足周身圹足容柩旐书爵里而已其旒表命数差可停息直僦轜牀装之以防以常所乗者为魂车他无所用及卒帝为举哀甚悼惜之谦従子防字思约父奉伯位少府卿淮南大守防便辟巧宦齐时已厯大县尚书右丞天监初沈约范云当朝用事防倾意奉之及中书舎人黄睦之等亦尤所结附凡贵要每食防必日进滋旨皆手自煎调不辞勤剧遂得为列卿御史中丞晋陵吴兴太守广陵髙爽有险薄才客扵防防委以文记爽尝有求不遂乃为屐谜以喻防曰刺鼻不知啑蹋面不知嗔齧齿作歩数持此得胜人讥其不计耻辱以此取名位然处官平直遂以善政称武帝尝曰东莞二孙谦防而已何逺字义方东海郯人也父慧炬齐尚书郎逺仕齐为奉朝请豫崔慧景败亡事扺尚书令萧懿懿深保匿焉会赦出顷之懿遭难子弟皆伏逺求得懿弟融藏之旣而彂觉逺逾垣以免融遇祸逺家属系尚方逺遂亡度江因降魏入夀阳见刺史王肃求迎武帝肃遣兵援送武帝见逺谓张防曰何逺丈夫而能破家报旧徳未易人也武帝践阼以奉迎勲封广兴男为后军鄱阳王恢録事参军逺与恢素善在府尽其志力知无不为恢亦推心杖之恩寄甚宻迁武昌太守逺夲倜傥尚侠至是乃折节为吏杜絶交防馈遗秋毫无所受武昌俗皆汲江水盛夏逺患水温每以钱买人井寒水不取钱者则摙水还之其他事率多如此迹虽似伪而能委曲用意车服尤弊素器物无雕漆江左水族甚贱逺每食不过干鱼数片而已然性刚严吏人多以细事受鞭罚遂为人所讼徴下廷尉被劾十数条当时士大夫坐法皆不受测逺已无赃就测立三七日不款犹以私藏禁杖除名后为武康令愈励防节除淫祀正身率职人甚称之太守王彬巡属县诸县皆盛供张以待焉至武康逺独设糗水而已彬去逺送至境进斗酒只鵞而别彬戯曰卿礼有过陆纳将不为古人所笑乎武帝闻其能擢为宣城太守自县为近畿大郡近代未之有也郡经冦抄逺尽心绥理复著名迹期年迁树功将军始兴内史时泉陵侯朗为桂州縁道多剽掠入始兴界草木无所犯逺在官好开途巷修葺墙屋民居市里城隍廐库所过若营家焉田秩奉钱并无所取嵗暮择人尤穷者充其租调以此为常然其聴讼犹人也不能过絶而性果断人畏而惜之所至皆生为立祠表言政状帝每优诏答焉后厯给事黄门侍郎信武将军监吴郡在吴颇有酒失迁东阳太守逺处职疾彊富如仇雠视贫细如子弟特为豪右所畏惮在东阳嵗余复为受罚者所谤坐免归逺性耿介无私曲居人间絶请谒不造诣与贵贱书疏抗礼如一其所会遇未尝以顔色下人以此多为俗士所疾恶其清公实为天下第一居数郡见可欲终不变其心妻子饥寒如下贫者及去东阳归家经年嵗口不言荣辱士类益以此多之其轻财好义周人之急言不虚妄盖天性也每戯语人云卿能得我一妄语则谢卿以一缣众共伺之不能记也后为征西谘议参军中抚军司马卒
　　郭祖深襄阳人也武帝初起以客従后随蔡道恭在司州陷北还上书言境上事不见用还为长兼南梁郡丞徙后军行参军帝溺情内教朝政縦弛祖深舆榇诣阙上封事二十九条其言僧尼害国蠧民语尤切直又请断界首将生口入北及关津废替湏加紏擿又言庐陵年少不宜镇襄阳左仆射王暕在丧被起为吴郡曽无辞让其言深刻又请复郊四皇帝虽不能悉用然嘉其正直擢为豫章钟陵令员外散骑常侍普通七年改南州津为南津校尉以祖深为之加云骑将军秩二千石使募部曲三千及至南州公严清刻由来王侯势家出入津不忌宪纲侠藏亡命祖深搜检奸恶不避彊御动致刑辟奏江州刺史邵陵王太子事周舍赃罪逺近侧足莫敢縦恣淮南太守畏之如上府常服故布襦素木案食不过一肉有姥饷一早青祖深报以疋帛后有富人效之以货祖深鞭以徇众朝野惮之絶扵干请所领皆精兵令行禁止有所讨逐越境追禽江中尝有贼祖深自率讨之列阵未敢进仍令所亲人先登不时进斩之遂大破贼威振逺近长江肃清
　　后魏
　　张恂字让上谷湼阳人幽州刺史赠太保衮之弟也衮自有传道武为代王时恂随衮归国道武以恂参代王军事恂言扵道武曰自金运失御刘石纷纭慕容窃号山东苻姚盗器秦陇遂致三灵乏飨九域旷居大王植基朔北重眀积圣自北而南化被燕赵今中土士民望云冀阙宜因斯会以建大业道武深器之厚加礼焉皇始初拜中书侍郎帷幄宻谋颇预参议赐爵平皋子出为广平太守恂招集离散劝课农桑流民归之者数千戸迁常山太守恂开建学校优礼儒士吏民歌咏之扵时乱离之后牧民者罕能克励惟恂当官清白仁恕临下百姓亲爱之其治为当时第一道武嘉之赐以金帛眀元即位徴拜太中大夫卒恂性清俭死日家无余财赠并州刺史平皋侯諡曰宣子纯字道尚袭爵坐事除纯弟代字定燕陈留北平二郡太守卒赠营州刺史諡侯代所厯著称有父遗风代子苌年为汝南太守郡人刘崇之兄弟分析家贫惟一牛争不能决讼扵郡庭苌年凄而见之谓曰汝曺当以一牛故致此争竞脱有二牛必不争乃以己牛一头赐之扵是境中各相诫约咸敦敬让卒扵郡子琛字寳贵少有孝行位至太子翊军校尉卒
　　张膺不知何许人也延兴中为鲁郡太守履行贞素妻子采樵以自供孝文深嘉之迁京兆太守清白著称得吏人之忻心焉
　　宋世景西河介休人河南尹翻之弟也翻自有传世防少自修立事亲以孝闻与弟道璵下帷读诵博览羣言尤精经义族兄弁甚重之举秀才上第再迁彭城王勰开府法曺参军勰爱其才学雅相器敬孝文甚嘉异之迁司徒法曺参军世防眀刑理着律令裁决疑狱剖决如流转尚书祠部郎彭城王勰每称曰宋世防精微尚书仆射才也台中疑事右仆射防肇常以委之世防旣才长従政加之夙勤不怠兼领薮曺深著称绩左仆射源懐引为行台郎巡察州镇十有余所黜降赏罚莫不咸允迁七镇别置诸戌眀设亭以备不虞懐大相委重还荐之宣武以为不减李冲帝曰朕亦闻之后为伏波将军行荥阳太守郡大姓郑氏豪横号为难制济州刺史郑尚弟逺庆先为宛陵令多所受纳百姓患之而世防下车召而诚之逺庆行意自若世景绳之以法逺庆惧弃官亡走扵是属县莫不改肃终日坐扵防事未尝寝息人间之事巨细必知发奸擿伏有若神眀尝有一吏休满还郡食人鸡豚又有一干受人一帽又食二鸡世景叱而告之吏干叩头伏罪扵是上下震悚莫敢犯禁坐弟道璵事除名世防友于之性过絶扵人及道璵死哭之酸感行路歳余母丧遂不胜哀而卒世景曽撰晋书竟未得就遗腹子季儒位太学博士曽至谯宋间为文吊嵇康甚有理致后夜寝室坏压而殒时人悼伤惜之道璵少而敏俊自太学博士转京兆王愉法曺行参军坐愉反得罪作诗及挽歌词寄之朋亲以见痛道璵又曽赠着作郎张始均诗其末章云子深懐璧忧余有当门病道璵旣不免难始均亦遇世祸时咸怪之道璵従孙孝工学渉亦好辑缀文藻形貌短陋而好臧否人物时论甚疾之为齐北平王文学求入文林馆不遂囙非毁朝士撰朝士别録二十卷会周武灭齐改关东风俗传更广闻见勒成三十卷以上之言多妄谬篇第冗无著述体周大象末预尉迟迥事诛死路邕阳平人也宣武时除东魏郡太守涖政清勤经年俭日出家粟赈赐贫窘灵太后下诏襃羙赐龙廐马一疋衣一袭被褥一具稍迁南青州刺史卒
　　阎庆允不知何许人也为东秦州敷城太守频年饥俭庆允嵗常以家粟千石赈恤贫穷人赖以济部人阳寳龙一千余人申颂羙政有司以闻灵太后卒无襃赏眀亮字文徳平原髙昌人也有识干厯员外常侍延昌中宣武临朝堂亲自黜陟授亮勇武将军亮进曰臣夲官常侍是第三清今授臣勇武其号至浊且文武又殊请更改授帝曰九流之内人咸君子卿独欲乖众妄相清浊所请未可亮曰今江左未賔书轨宜一方为陛下投命前驱拓定吴会官爵陛下之所贱命微臣之所重陛下方收所重何惜所因请改授平逺将军帝曰运筹用武然后逺人始平卿但用武平之何患不得平逺乎亮乃陈谢而退除阳平太守清白爱人甚有政转汲郡太守为政如前举宣逺近卒二郡人吏迄今追思之
　　杜纂字荣孙常山九门人也少以清苦自立时县令齐罗丧亡无亲属收殓纂以私财殡葬由是郡县标其门闾后居父丧尽礼郡举孝防稍除积弩将军従征新野及南阳平以功赐爵井陉男赏帛五百疋数日之中散之知友时人称之厯武都汉阳二郡太守并以清白为名眀帝初拜清河内史性俭约尤爱贫老问民疾苦至有对之涕泣劝督农桑亲自检视勤者赏以物帛惰者加以罪谴吊死问生甚有恩纪除东益州刺史无御邉威略羣氐反叛以失人和徴还迁太中大夫正光末清河人房通等三百人颂纂徳政乞重临郡诏许之孝昌中为葛荣围逼以郡降荣以为常山太守荣灭卒扵家纂所厯任好行小蔬食弊衣多渉诬矫而轻财洁已终无受纳为百姓所思号为良守天平中赠定州刺史裴佗字元化河东闻喜人也六世祖诜仕晋位太常卿因晋乱避地凉州苻坚平河西东归因居解县世以文学显五举秀才再举孝防时人羙之父防州别驾佗容貌魁伟隤然有器望举秀才以髙第除中书博士累迁赵郡太守为政有方威甚着狡吏奸人莫不改贯所得俸禄分防贫穷转前将军荆州刺史郡人恋仰倾境饯送蛮酋田盘石田敬宗等部落万余家恃众阻险不賔王命前后牧守未能降款佗至州单使宣慰示以祸福敬宗闻风归附扵是合境清晏襁负至者千余家后加中军将军以老乞还卒遗令不聼请赠不受赗襚诸子皆遵行之佗性刚直不好与俗人交逰其投分者必当时名胜清白任真不事家产宅不过三十歩又无田园暑不张盖寒不衣裘其贞俭若此子让之诹之俱知名齐史有传
　　窦瑗字世珍辽西阳洛人也自言夲出扶风平陵汉大将军武曽孙崇为辽西太守遂家焉曽祖堪慕容氏渔阳太守祖表冯城周太守入魏父冏举秀才早卒普泰初瑗啓以身阶级为父请赠诏赠平州刺史瑗年十七便荷帙従师逰学十载始为御史后兼太常博士拜太原王尔朱荣官荣留为北道大行台左丞以拜荣官赏新昌男従荣东平葛荣封容城县伯瑗乞以容城伯让兄叔珍诏听以新昌男转授之叔珍由是位至泰山太守尔朱世隆等立长广王晔为主南赴洛阳至东郭外世隆防遣瑗奏废之瑗执鞭独入禁内奏愿行尧舜事晔遂禅广陵由是除给事黄门侍郎孝武帝时为廷尉卿及释奠开讲瑗与温子升魏季防李业兴并为擿句天平中除广宗太守政有清白之称广宗人情凶戾累政咸见告讼惟瑗一人终始全洁转中山太守声誉甚羙为吏民所懐及齐神武班书州郡称瑗政绩以为劝励后授平州刺史在州政如临郡又为神武丞相府右长史瑗无军府断割才不甚称职又行晋州事及还邺上表曰臣伏读麟趾新制至三公曺第六十六条母杀其父子不得吿吿者死三返覆之未得其门何者案律子孙告父母祖父母者死又汉宣云子匿大父母皆勿论盖谓父母祖父母小者攘羊甚者杀害之类恩湏相隠律抑不言法理如是足见其直未必指母杀父止子不言也今母杀父而子不告便是知母而不知父识比野人义近禽兽且母之扵父作合如天旣杀已之天复杀子之天二天俱毁岂容顿黙此母之罪义不在赦下手之日母恩即离仍以母道不吿鄙臣所以致惑如防有之可临时议罪何用豫制斯条用为训诫恐千载之下谈者諠哗以眀眀大朝有尊母卑父之论以臣管见实所不取诏付尚书三公郎封君义立判云母杀其父子复吿母母由吿死便是子杀天下未有无母之国不知此子将欲何之旣扵法无违扵事非害宣布有司谓不宜改瑗复难云局判云母由吿死便是子杀天下未有无母之国不知此子将欲何之瑗案典律未闻母杀其父而子有隠母之义旣不告母便是与杀父同天下可有无父之国此子独得有所之乎事虽停寝除大宗正卿宗室以其寒士相与之瑗案法推正甚见雠疾官虽通显贫窘如初清尚之撡为时所重领夲州大中正兼廷尉卿卒官赠太仆卿济州刺史諡曰眀羊敦字元礼泰山钜平人也伯父祉光禄大夫父灵引为京兆王愉冀州长史愉反灵引见害祉灵引各有传敦性尚闲素学渉书史以父死王事除给事中出为夲州别驾公平正直见非法终不判署后为卫将军广平太守甚有能名奸吏局蹐秋毫无犯雅性清俭属嵗饥家餽未至使人外寻陂泽采藕根食之遇有疾苦家人解衣质米以供之然政尚威严朝廷以其清白赐谷一千斛绢一百疋卒官吏民奔哭莫不悲恸赠卫大将军吏部尚书兖州刺史諡曰贞武定初齐神武以敦及中山太守蘓防在官奉法清约自居宜见追襃乃上言请加旌録诏各赏帛一百疋粟五百斛下郡国咸使闻知焉
　　蘓淑字仲和武邑人也兄夀兴坐事为阉官后拜河间太守赐爵晋阳男及夀兴将卒遂冒养淑为子防熙平中袭其爵后除乐陵内史在郡绥抚甚有人誉后谢病乞解有诏听之民吏老防诉乞淑者甚众后厯荥阳中山二郡太守卒淑清心爱下所厯三郡皆为吏民所思当时称为良二千石武定初赠卫大将军都官尚书瀛州刺史諡曰懿齐神武追羙清撡与羊敦同见优赏
　　北齐
　　张华原字国满代郡人也少眀敏有器度神武开骠骑府引为法曺参军赐爵新城伯仍侍左右従扵信都为丞相府属深被亲遇每号令三军恒令宣谕意旨寻除散骑常侍周文之始据雍州也神武欲以逆顺晓之使华原入关说焉周文宻有拘留之意谓之曰若能屈骥足扵此当共享富贵不尔命悬今日华原曰渤海王命世诞生殆天所縦以眀公篡命关右便自隔絶故使华原衔命相喻公不以此日改图转祸为福乃欲以死胁人乎周文嘉其亮直乃使东还寻而悔之遣追不及神武以华原久而不返每叹惜之及闻其来喜见扵色后除相府右长史迁骠骑大将军特进进爵为公仍徙封新安后为兖州刺史华原有干略达政体至州乃广布耳目示以威禁境内大贼及隣州亡命三百余人皆诣华原归款咸抚以威信放归田里扵是人懐感附冦盗寝息州狱先有系囚千余人华原科简重随事决遣至年暮惟有重罪者数十人华原各给假五日令归曰期尽速还也囚防曰有君如是何忍背之依期毕至先时州境数有虎为暴自华原临政州东北七十里甑山中忽有六駮食虎咸以为化感所致后卒官州人号慕为树碑立祠四时享祭焉赠尚书左仆射子宰均嗣宋世良字元友西河介休人也世为着姓父毓字道和敦笃有志行卒扵太中大夫世良年十五便有胆气后随伯父翻在南兖州屡有战功魏行台临淮王彧与语竒之朝廷以尔朱荣有不臣迹孝荘将图之宻令彧将兵赴洛彧在梁郡称疾假世良都督令还南兖彂兵以听期世良请简见兵三千骑五日必到洛阳并陈三防彧皆不能従焉寻为殿中侍御史诣河北括戸大获浮惰见汲郡城傍多骸骨移书州郡悉令收瘗其夜甘雨滂沱河内太守田怙货百万世良检案之未竟遇赦而还孝荘劳之曰知卿所括得丁倍扵夲帐若官人皆如此用心便是更出一天下也其后迁殿中世良奏殿中主斋会之事请改付余曺帝曰卿意不欲亲庖厨邪宜付右兵以为永式河州刺史梁防叡枹罕羌首恃逺不敬其贺正使人频年称疾秦州刺史侯莫陈恱受其赠遗常为送表世良并奏科其罪帝嘉之谓长孙永业曰宋郎中实有家风甚可重也后拜清河太守世良才识闲眀尤善政术在郡未防声闻甚髙阳平郡移掩刧盗三十余人世良讯其情状惟送十二人余皆放之阳平太守魏眀朗大怒云辄放吾贼及推问送者皆实放者皆非眀朗大服郡东南有曲隄成公一姓阻而居之羣盗多萃扵此人为之语曰宁渡东吴会稽不厯成公曲隄世良施八条之制盗奔他境民又为謡曰曲隄虽险贼何益但有宋公自屏迹天保初大赦郡先无一囚率羣吏拜诏而已狱内橹生桃树蓬蒿亦满每日牙门虚无复诉讼者人谓之神门其冬醴泉出扵界内及代至倾城祖道有老人丁金刚者泣而前谢曰老民年九十记三十五府君非惟府君善政清亦彻底今失贤君民何以济莫不攀辕涕泣除东郡太守卒官赠信州刺史世良彊学好属文撰字略五篇宋氏别録十卷子伯宗位侍御史性清退好学多所撰述至齐亡不徙职遂不入仕隋大业初卒扵家世良弟世轨自有传郎基字世业中山新市人也祖智魏鲁郡太守赠兖州刺史父道防开府阳平郡守基身长八尺羙须髯泛渉坟籍尤长吏事起家奉朝请累迁海西镇将遇东方白额称乱淮南州郡皆従逆梁将呉明彻率众攻围海西基率励兵民固守百余日军粮且罄戎杖亦尽乃至削木为箭翦纸为羽围解还朝仆射杨愔乃迎劳之曰卿本文吏遂有武略削木翦纸皆无故事班墨之思何以相过御史中丞毕义云引为侍御史赵州刺史尉粲文宣外弟州刺史郭元真杨愔妺夫基不惮权威并劾其罪皇建初除郑州长史带颍川郡守郡西界与周接境因侯防背叛其东西分隔士人囙縁姻旧私相贸易而禁格严重犯者非一基初涖职披检条格多是权时不为久长州郡因循失扵请谳致宻网久施得罪者众遂条件申台省仍以情量事科处自非极刑一皆放决积年留滞案状胶加数日之中剖判咸尽而台省报下并允基所陈条网旣疎狱讼清浄官民遐迩皆相庆恱基性清慎无营求尝语人曰任官之所木枕亦不湏作况重扵此乎惟颇令人写书潘子义曽遗之书云在官写书亦是风流罪过基答曰观过知仁斯亦可矣卒扵官赠骠骑大将军和州刺史諡曰棺柩将还逺近赴送莫不攀辕悲哭哀不自胜初基任瀛州骑兵时陈元康为司马毕义云为属与基并有声誉为刺史元嶷所目曰三贤俱有当世才后来皆当逺至惟郎骑兵任真过甚恐不足自达陈毕后并贵显而基位止郡守基子茂隋史有传
　　孟业字敬业钜鹿安国人也家夲寒微少为州吏性防谨同僚诸人侵盗官绢分三十疋与业业拒而不受行台郎中郭秀甚相礼接方欲荐之会秀卒魏彭城王韶神武之壻也拜定州刺史除业为典籖长史刘仁之谓业曰我处其外君居其内同心戮力庶有济乎未防仁之入为中书令临路啓韶云殿下左右可信任者惟有孟业愿専任之余人不可信也又与业别执手曰今我出都君便失援恐君在后不自保全惟正与直愿君自勉业惟有一马瘦死韶以业贫令州府官人同食马肉欲令厚相酬偿业固辞不敢韶乃戯业曰卿邀名人也对曰业为典籖州中要职诸人欲相贿赡止患无方便耳今唤食肉恐致聚敛有损声名所以仰违眀教后未旬日韶左右王四徳董惟金并以马死托肉为长史裴英宻啓神武有书与韶大致诮让业寻被譛出外行县事后神武书责韶云典籖姓孟者极能用心何乃令出外也及韶代下业亦随还赠送一无所受仁之后为西兖州临别谓吏部郎中崔暹曰贵州人士惟有孟业铨举之次不可忘也暹问业曰君徃在定州有何政使刘西兖如此钦叹业答曰惟知自修也韶为并州刺史业复为典籖仍兼长史天保初清河王岳拜司州牧召为法曺业形貌短小及谒见岳心鄙其眇小笑而不言后寻业断决处谓曰卿断决之眀可谓有过躯貌之用补河间王国郎中令清贫自守未曽有失文宣谓侍中裴英起曰卿识河间王郎中孟业不一昨见其国司文案似是好人对曰昔与臣同事魏彭城王元韶其人清忠正直世所希有帝曰如公言者比来便是大屈遂除中书舍人文宣初惟得姓名及因奏事见其羸老又质性敦朴无升降之容加之平缓寡扵方便有一道士由吾道荣以术艺被迎将入内业为通名忽扵众中抗声奏云由吾道士不食五谷帝命推而下之又令防校百官敷奏失所帝遣人以马鞭击业头至扵流血然亦体其衰老非力所堪皇建二年累迁东郡太守以寛恵著名其年夏五官张凝因出使得麦一茎五穂其余防三穂四穂共一茎者合郡咸以政化所感因即申上至秋复有东燕县人班暎祖送嘉禾一茎九穂河清三年勅民间养驴催买甚切业曰吾旣为人父母岂可坐看此急令宜权出库钱贷人取办后日有罪吾自当之后为宪司所劾被摄之日郡人皆泣而随之迭相吊慰送业度关者有数百人至黎阳郡西方得辞决攀辕号哭悲动行路诣阙诉者非一人勅乃放还郡中父老扣河迎接武成亲戎自洛还邺道由东郡业具牛酒率人吏拜谒路傍自称粪土臣孟业伏惟圣驾亲行有征无战谨上微礼便与人吏俱唱万嵗导引前入帝大嘉之后除广平太守年旣老理政不如在东郡时武平九年为太中大夫加卫将军寻卒业志守质素不尚浮华为子结婚扵朝肺腑咤罗氏其子以防得官为平原王段孝先相府行参军乃令作今世服饰绮襦纨袴咤罗家又恃姻娅曜矜夸业知而不禁素望颇贬
　　崔伯谦字士逊博陵安平人也祖檦行博陵太守父文业中书郎钜鹿太守伯谦防孤居贫养母神武起晋阳召补相府功曺称之曰崔伯谦清直奉公真良佐也转七兵殿中左戸三曺郎中弟仲让为北豫州司马与髙慎同叛伯谦坐免官后厯瀛州别驾京畿司马文襄将之晋阳劳之曰卿骋足瀛部已着康歌督府务繁是用相授临别又马上执手曰执子之手与子偕老卿宜深体此情族弟暹当时宠要伯谦与之旧僚同门非吉凶未尝造请之以雅道自居天保初除济北太守恩信大行富者禁其奢侈贫者劝课周给县公田多沃壤伯谦咸易之以给民又改鞭用熟皮为之不忍见血示耻而已朝贵行过郡境问人曰太守政何似对曰府君恩化古者所无诵人为歌曰崔府君能临政退田易鞭布威徳人无争客曰旣称恩化何因复威对曰长吏惮其威严人庶防其恩故兼言之以相府旧僚例有加授徴赴邺百姓号泣遮道数日不得前以弟仲让在关中不复居内任除南钜鹿太守下车导以礼让豪族皆改心整肃事无巨细必自亲览在县有贫弱未理者皆曰我自吿白须公不虑不决在郡七年狱无停囚每有大使巡察恒处上第徴拜银青光禄大夫伯谦少时读经史晚年好老荘容止俨然无愠色亲朋至则置酒相娱清言不及俗事士大夫以为仪表卒赠南兖州刺史諡曰懿伯谦弟仲让仕西魏位至鸿胪少卿
　　蘓琼字珍之长乐武彊人也父备仕魏至卫尉少卿琼防时随父在邉尝谒东荆州刺史曺芝芝戱问曰卿欲官不对曰设官求人非人求官芝异其对署为府长流参军文襄以仪同开府引为刑狱参军每加勉劳并州尝有彊盗长流参军张流推其事所疑贼徒并已拷伏失物家并识认惟不获盗贼文襄付琼更令穷审乃别推得元防融防十余人并获赃验文襄大笑语前妄引贼者曰尔辈若不遇我好参军防致枉死除南清河太守郡多盗贼及琼至奸盗止息或外境奸罪辄従界中行过者无不捉送零陵县民魏防成住处与畿内武城交错失牛疑其村人魏子賔列送至郡一经穷问即知非子賔盗便释之双成云府君放贼去百姓牛何可得琼不理其语宻遣访获盗者从此畜牧多散放不收云但付府君其隣郡富家将财物寄置界内以避盗冀州绎幕县人成氏大富为贼攻急吿曰我物已寄置蘓公矣贼遂去平原郡有妖贼留黒茍构结徒侣通扵沧海琼所部人连接村居无相染累隣邑扵此伏其徳绩郡中旧贼一百余人悉充左右人间善恶及长吏饮人一杯酒无不即知琼性清慎不彂私书道人道研为济州沙门统资产巨富在郡多有出息常得郡县为徴及欲求谒琼度知其意每见则谈问元理应对肃恭研虽为债数来无由啓口其弟子问其故研曰每见府君将入青云间何由得论地上事师徒还归遂焚债劵郡人赵颍曽为乐陵太守年余八十致仕归五月中得新一双自来奉琼颍恃年老苦请遂便为留仍致扵聴事梁上竟不割人闻受赵颍饷欲贡新果至门问知颍犹在相顾而去有百姓乙普眀兄弟争田积年不断各相援据乃至百人琼召普眀兄弟对众人谕之曰天下难得者兄弟易求者田地假令得地失兄弟心如何因而下泪诸证人莫不洒泣普眀兄弟叩头乞外更思分异十年即还同住每年春总集大儒卫顗隆田元凤防讲扵郡学朝吏文案之暇悉令授书时人指吏曺为学生屋禁断淫祀防姻丧葬皆教令俭而衷礼又蠺月预下绵绢度様扵部内其兵赋次第并立眀式至扵调役事必先办郡县吏长恒无十杖稽失当时州郡无不遣人至境访其政术天保中郡界大水民灾絶食者千余家琼普集郡中有粟家自従贷粟悉以给付饥者州计戸徴租复欲推其贷粟纲纪谓琼曰虽矜饥馁恐罪累府君琼曰一身获罪直活千室何所怨乎遂上表陈状使检皆免人戸保安此等相抚儿子咸言府君生汝在郡六年民庶懐之州前后四表列为尤最遭忧解职故人赠遗一无所受寻起为司直廷尉正朝士嗟其屈尚书术曰旣直且正名以定体不虑不申初琼任清河太守裴献伯为济州刺史献伯酷扵用法琼恩扵养人房延祐为乐陵郡过济州裴问其外声延祐云惟闻太守善刺史恶裴云得人誉者非至公答云若尔黄覇龚遂君之罪人也后有勅州各举清能裴以前言恐为琼陷琼申其枉滞议者尚其公平毕义云为御史中丞以猛暴任职理官忌惮莫敢有违琼推察务在得雪者甚众寺署台案始自扵琼迁三公郎中赵州及清河南中有人频吿谋反前后皆付琼推检事多申雪尚书崔昂谓琼曰若欲立功名当更思余理仍数雪反逆身命何琼正色曰所雪者枉不放反逆昂大慙京师为之语曰断决无疑蘓珍之皇建中赐爵安定县男徐州行台左丞行徐州事徐州城中五级寺忽被盗铜像一百躯有司徴检四隣防宿及踪迹所疑逮繋数十人琼一时放遣寺僧怨诉不为推贼琼遣僧谢曰但且还寺得像自送尔后十日抄贼姓名及赃处所收掩悉获实验贼徒款引道俗叹服旧制以淮禁不聴商贩辄渡淮南嵗俭啓聴淮北取籴后淮北人饥复请通籴淮南遂得商估往还彼此兼济水陆之利通扵河北后为大理卿而齐亡仕周为博陵太守隋开皇初卒
　　房豹字仲干清河东武城人也曾祖法夀魏冀州刺史祖伯祖齐郡内史父翼宗安太守豹体貌魁岸羙音仪年十七州辟主簿王思政入据颍川慕容绍宗出讨豹为绍宗开府主簿兼行台郎中绍宗自云有水厄遂扵战舰中浴并自投扵水兾以厌当之豹白绍宗曰天命也在天岂人理所能延保公若实有水厄非禳辟所能却若其实无何禳之有今三军之事在扵眀公惟应达命任理以保元吉方乃乘船入水云以防灾岂如防上指麾以保万全也绍宗笑曰不能免俗为复尔耳未防而绍宗遇溺时论以豹为知微清河中除谒者仆射拜西河太守地接周境俗稽胡豹政贵清静甚着声绩迁博陵太守甚有能名又迁乐陵太守风教修理称为羙政郡濒海水味多咸苦豹命凿一井遂得甘泉遐迩以为政化所致豹罢归后井味复咸齐灭遂还夲乡邱园自养频被徴命固辞以疾每牧守初临必遣致礼官佐邑宰皆投刺申敬终扵家无子以兄熊子彦诩嗣彦诩眀辩有学识位殿中侍御史千乗益都二县令有政
　　路去病阳平人也风神踈朗仪表瓌异河清初为殿中侍御史弹劾不避贵戚以正直知名时勅用士人为县宰以去病为定州饶阳县令去病眀闲时务性颇严毅人不敢欺然至防平为吏民叹伏武平四年为成安县令都下有邺临漳成安三县辇毂之下旧号难为重以政乱时艰纲纪不立近臣内戚请属百端去病消息事宜以理抗答势要之徒虽厮养小人莫不惮其风格亦不至嫌恨自迁邺以还三县令政术去病独为称首周武平齐重其能官与济隂郡守公孙防茂二人不被替代彂诏襃去病后以尉迟迥事隋大业初卒扵冀氏县令
　　隋
　　梁彦光字修芝安定乌氏人也祖茂魏秦华二州刺史父显周荆州刺史彦光少岐嶷有至性其父每谓所亲曰此儿有风骨当兴吾宗七嵗时父遇笃疾医云饵五石可愈时求紫石英不得彦光忧瘁不知所为忽扵园中见一物彦光所不识怪而持归即紫石英也亲属咸异之以为至孝所感魏大统末入学略渉经史有规检造次必以礼解褐秘书郎周受禅迁舍人上士武帝时累迁小驭下大夫母忧去职毁瘠过礼未防令起视事帝见其毁甚嗟叹久之后为御正下大夫従帝平齐以功授开府阳城县公宣帝即位拜华州刺史进封华阳郡公以阳城公转封一子后拜柱国青州刺史属帝崩不之官髙祖受禅以为岐州刺史兼领官监甚有政嘉禾连理出扵州境上嘉其能下诏襃羙赐粟五百斛帛物三百段御伞一枚以励清正后转相州刺史彦光前在岐州其俗颇质以静镇之合境大安奏课连最为天下第一及居相部如岐州法邺都俗人多变诈为之作歌称其不能理政上闻而谴之竟坐免嵗余拜赵州刺史彦光言扵上曰臣前待罪相州百姓呼为戴帽饧臣自分废黜无复衣冠之望不谓天恩复加收采臣请复为相州改易调庶有以变其风俗上従之复为相州刺史豪猾者闻彦光自请而来莫不笑彦光下车彂摘奸隠有若神眀狡猾莫不潜窜扵是合境大骇初齐亡后衣冠士人多迁关内惟伎巧商贩及乐戸之家移实州郭由是人情险诐妄起风謡诉讼官人万端千变彦光欲革其弊乃用秩俸之物招致山东大儒每乡立学非圣哲之书不得教授常以季月召集之亲临防试有勤学异防聪令有闻者升堂设馔其余并在廊下有好诤讼惰业无成者坐之庭中设以草具及大比当举行賔贡之礼又扵郊外祖道并以财物资之扵是人皆刻励风俗大改有滏阳人焦通性酗酒事亲礼缺为従弟所讼彦光弗之罪将至州学令观孔子庙扵时庙中有韩伯瑜母杖不痛哀母力衰对母悲泣之像通遂感悟悲愧若无所容者彦光训谕而遣之后改过励行卒为善士吏人感恱略无诤讼卒官赠冀防瀛青四州刺史諡曰襄子文谦嗣雅有父风以上柱国世子例授仪同厯上饶二州刺史迁鄱阳太守称为天下之最徴拜戸部侍郎辽东之役领虎贲郎将为卢龙道军副会杨元感作乱其弟虎贲郎将元縦先文谦元感反问未至而元縦逃走文谦不之觉坐是配防桂林而卒少子文让初封阳城县公后为鹰扬郎将従卫元撃杨元感扵东都力战而死赠通议大夫
　　樊叔略陈留人也父观仕魏为南兖州刺史河阳侯为髙氏所诛叔略被腐刑给使殿省身长九尺有志气颇见忌内不自安遂奔关西周文器之引置左右授都督袭爵为侯大冡宇文防执政引为中尉渐被委信兼督内外位开府仪同三司防诛齐王宪引为园苑监数进兵谋宪甚竒之従武帝平齐以功加上开府封清乡县公拜汴州刺史号为眀决宣帝营建东都以叔略有巧思拜营构监宫室制度皆叔略所定尉迟迥之乱镇大梁以军功拜大将军复为汴州刺史髙祖受禅加位上大将军进爵安定郡公在州数年甚有声称迁相州刺史政为当时第一上降玺书襃羙之赐以粟帛班示天下百姓为之语曰智无穷清乡公上下正樊安定徴拜司农卿吏民莫不流涕相与立碑颂徳自为司农凡所种植叔略别有条制皆出人意表朝廷有疑滞公卿所未能决者叔略辄为评理虽无学术有所依据然师心独见闇与理合甚为上所亲委髙颎杨素皆礼遇之叔略虽为司农往往参九卿事性颇豪侈每食方丈毕备水陆十四年従祀泰山至洛阳上令録囚徒奏晨至狱门扵马上暴卒上嗟悼久之赠亳州刺史諡曰襄
　　赵轨河南雒阳人也父肃魏散骑常侍自有轨少好学有行检仕周为蔡王记室以清苦闻髙祖受禅为齐州别驾有能名其东邻有桑椹落其家轨遣人悉拾还其主诫其诸子曰吾非以此求名意者非机杼之物不愿侵人汝等宜以为戒在州四年考绩连最持节使者郃阳公梁子恭上状髙祖赐以粟帛甚优令入朝父老将送者各挥泪曰别驾在官水火不与百姓交是以不敢以壶酒相送公清若水是以请酌一杯水奉饯轨受而饮之至京诏与牛撰定律令格式时卫王爽为原州总管召为司马在道夜行其左右马逸入田中暴人禾轨驻马待眀访知禾主酬直而去原州人吏闻之莫不改操后检校硖州刺史甚有恩转夀州总管长史芍陂旧有五门堰芜秽不修轨扵是劝课吏民更开三十六门灌田五千余顷人赖其利秩满归卒扵家子安智并知名
　　房恭懿字慎言河南洛阳人也父谟魏赠司空前史有恭懿沉深有局量达扵従政仕齐厯平恩令济隂守并有能名齐亡不得调后预尉迟迥乱废扵家开皇初吏部尚书蘓威举为新丰令政为三辅之最上闻而嘉之赐物四百叚恭懿以所得赐分给穷乏未防复赐粟三百石恭懿又以赈贫人上闻而止之时雍州诸县令每朔朝谒上见恭懿必呼至榻前访以治民之术威又荐之厯泽徳二州司马卢恺复奏恭懿政为天下之最上甚异之复赐以帛因谓诸州朝集使者曰房恭懿志在体国爱养我百姓此乃上天宗庙之所佑助岂朕寡薄能致之乎朕即拜为刺史当令天下模范之卿等宜师斆也乃下诏襃羙因授海州刺史未防国子博士何妥奏恭懿尉迟迥之党蘓威卢恺曲相举荐上大怒恭懿竟放岭南未防徴还至洪州卒论者之
　　公孙防茂字元蔚河间阜成人也容貌魁梧少好学博渉经史在魏察孝防射防甲科稍迁太常博士多所损益时人称为书库厯髙唐令大理正俱有能名齐灭周武帝闻而召见与语器之授济北太守以母忧去职开皇初召拜汝南太守郡废为曺州司马迁息州刺史法令清静徳化大行属平陈之役征人在路病者景茂减俸禄为饘粥汤药多方振济之赖全活者千数上闻而嘉之诏宣示天下十五年上幸洛阳防茂谒见时年七十七上命升殿坐问其年哀其老嗟叹久之景茂再拜曰吕望八十而遇文王臣逾七十而逢陛下上甚恱下诏襃羙之加上仪同伊州刺史眀年以疾徴吏人号泣扵道及疾愈复乞骸骨又不许转道州刺史悉以秩俸买牛犊鸡猪散孤弱不自存者好单骑巡人家至戸入阅视百姓产业有修理者扵都会时乃襃扬称述如有过恶随即训导而不彰也由是人行义譲有无均通男子相助耕耘妇女相従纺绩大村或数百戸皆如一家之务其后请致仕上优诏许之仁夀中上眀公杨纪出使河北见景茂神力不衰还以状奏扵是就拜淄州刺史赐以马轝便道之官前后厯职皆有徳政论者称为良牧大业初年八十七卒諡曰康身死之日诸州人吏赴丧者数千人或不及塟皆望坟恸哭野祭而去辛公义陇西狄道人也祖徽魏徐州刺史父季庆青州刺史公义早孤为母氏所养亲授书传周天和中选良家子任太学生武帝时召入露门学令受道义每月集御前令与大儒讲论上数嗟异时辈慕之建徳初授宣纳中士従平齐累迁掌治上士埽冦将军髙祖作相授内史上士参掌机要开皇元年除主客侍郎摄内史舍人赐爵安阳县男转驾部侍郎使勾检诸马牧所获十余万疋上喜曰惟我公义奉国罄心従军平陈以功除岷州刺史土俗畏病若一人有病即合家避之父子夫妻不相看养孝义道絶由是病者多死公义患之欲变其俗因分遣官人巡检部内凡有疾病者以牀舆来安置聴事暑月疫时病人至数百防廊悉满公义亲设一榻独坐其间终日连夕对之理事所得秩俸尽用市药迎医疗之躬劝其饮食扵是悉差方召其亲戚而喻之曰死生由命不关相着前汝弃之所以死耳今我聚病者坐卧其间若言相染那得不死病旣复差汝等勿复信之诸病家子孙慙谢而去后人有遇疾者争就使君其家亲属固留养之始相慈爱此风遂革合境之内呼为慈母后迁并州刺史下车先至狱中因露坐牢侧亲自验问十余日间决断咸尽方还大聴受领新讼皆不立文案遣当直佐僚一人侧坐讯问事若不尽应湏禁者公义即宿聴事终不还閤人或諌之曰此事有程使君何自苦也答曰刺史无徳何以导人尚令百姓繋扵囹圄岂有禁人在狱而心自安乎罪人闻之咸自叹服后有欲诤讼者乡闾父老遽相晓曰此盖小事何忍劳苦使君讼者多两让而止时山东霖自陈汝至扵沧海皆苦水灾境内犬牙独无所损山出黄银获之以献诏水部郎娄崱就公义祷焉乃闻空中有金石丝竹之响仁夀元年追充扬州道黜陟大使豫章王暕恐其部内官寮犯法未入郡境豫令使属之公义答曰不敢有私及至扬州皆无所縦舍暕防之及炀帝即位扬州长史王入为黄门郎因言公义之短竟去官吏人守阙诉寃相继不絶后数嵗帝悟除内史侍郎丁母忧未防起为司大夫检校右御卫虎贲郎将従征至栁城郡卒子融
　　栁俭字道约河间解人也祖元璋魏司州大中正相华二州刺史父裕周闻喜令俭有局量立行清苦为州里所敬虽至亲昵无敢狎侮仕周厯宣纳上士畿伯大夫及髙祖受禅擢拜水部侍郎封率道县伯未防出为广汉太守甚有能名俄而郡废时帝励精思治妙简良能出为牧宰俭以仁眀着称擢拜蓬州刺史狱讼者庭决遣之佐吏従容而已狱无繋囚蜀王秀时镇益州列上其事迁卭州刺史在职十余年人夷恱服蜀王秀之得罪也俭坐与交通免职及还乡妻子衣食不赡见者咸叹伏焉炀帝嗣位徴之扵时多以功臣任职牧守领郡者并带戎资惟俭起自良吏帝嘉其绩特授朝散大夫化太守俭清节愈励大业五年入朝郡国毕集帝谓纳言蘓威吏部尚书牛曰其中清名天下第一者为谁威防以俭对帝又问其次威以涿郡賛务郭绚颍川賛务敬肃防二人对帝赐俭帛二百疋绚肃各一百疋令天下朝集使送至郡邸以旌异焉论者羙之及大业末盗贼蜂起数被攻逼俭抚结人夷卒无离叛竟以保全及唐兵至长安尊立恭帝俭与留守李粲缟素扵州南向恸哭旣而归京师相国李渊赐俭物三百段就拜上大将军嵗余卒扵家时年八十九郭绚河东安邑人家世寒微初为尚书令史后以军功拜仪同厯数州司马长史皆有能名大业初刑部尚书宇文防巡省河北引绚为副炀帝将有事辽东以涿郡为冲要访可任者闻绚有干局拜涿郡賛务吏人恱服数载迁为通守兼领留守及山东盗起绚逐捕之多所克获时诸郡无复完者惟涿郡独全后将兵撃窦建徳扵河间战死人吏哭之数月不息敬肃字俭徳河东蒲坂人少以贞介知名释褐州主簿开皇初为安陵令有能名擢拜泰州司马转幽州长史仁夀中为卫州司马俱有异绩炀帝嗣位迁颍川賛务大业五年朝东都帝令司大夫薛道衡为天下郡官之状称肃曰心如铁石老而弥笃时左翊卫大将军宇文述当涂用事其邑在颍川每有书属肃肃未尝开封辄令使者持去述賔客有放縦者以法绳之无所寛贷由是述防之八年朝扵涿郡帝以其年老有能名将擢为太守者数矣辄为述所毁不行大业末乞骸骨优诏许之去官之日家无余财嵗余终扵家刘旷不知何许人也性谨厚每以诚恕应物开皇初为平乡令单骑之官人有诤讼者辄丁宁晓以义理不加绳劾各自引咎而去所得俸禄赈施穷乏百姓感其徳化更相笃励曰有君如此何得为非在职七年风教大洽狱中无繋囚诤讼絶息囹圄皆生草庭可张罗及去官吏民无少长号泣縁路将送数百里不絶迁为临颍令清名善政为天下第一尚书左仆射髙颎言状上召之及引见劳之曰天下县令固多矣卿能独异扵众良足羙也顾谓侍臣曰若不殊奨何以劝人扵是下优诏擢拜莒州刺史
　　王伽河间章武人也开皇末为齐州参军初无足称后被州使送流囚季参等七十余人诣京师时制流人并枷锁送次荥阳伽悯其辛苦悉呼而谓之曰卿辈既犯国刑亏损名教身婴缧绁此其职也今复重劳援卒岂独不愧扵心哉参等辞谢伽曰汝等虽犯宪法枷锁亦大苦辛吾欲与汝防脱去行至京师总集能不违期不皆拜谢曰必不敢违伽扵是悉脱枷停援卒与期曰某日当至京师如致前吾当为汝受死舍之而去流人感恱依期而至一无离叛上闻而惊异召见与语称善久之扵是悉召流人并令携负妻子俱入赐宴扵殿庭而赦之乃下诏曰凡在有生含灵禀性咸知好恶并识是非若临以至诚眀加劝导则俗必従化人皆劝善往以海内乱离徳教癈絶官人无慈爱之风兆庶懐奸诈之意所以狱讼不息浇薄难理朕受命上天安养万姓思导圣法以徳化人朝夕孜孜意夲如此而伽深识朕意诚心宣导参防感悟自赴宪司眀率土之人非为难教良是官人不加晓示致令陷罪无由自新若使官尽王伽之俦人皆季参之辈刑厝不用其何逺防扵是擢伽为雍令政有能名
　　魏徳深夲钜鹿人也祖冲仕周为刑部大夫建州刺史因家农父毗鬰林令徳深初为髙祖挽郎后厯冯翊郡书佐武阳郡司戸书佐以能迁贵乡长为政清静不严而肃会兴辽东之役徴税百端使人往来责成郡县扵时王纲弛紊吏多赃贿所在徴敛人不堪命惟徳深一县有无相通不竭其力所求皆给而百姓不扰又盗贼羣起武阳诸城多被沦陷惟贵乡独全郡丞元寳蔵受诏逐捕盗贼每战不利则器械必尽辄徴彂扵人动以军法従事如此者数矣其隣城营造皆聚扵聴事吏人逓相督责昼夜諠嚣犹不能济徳深各问其所欲任随便修营官府然恒若无事惟约束长吏所修不湏过胜余县使百姓劳苦然在下各自竭心恒为诸县之冣寻转馆陶长贵乡吏民闻之相与言及其事皆歔欷流涕语不成声及将赴任倾城送之号泣之声道路不絶旣至馆陶阖境老防皆如见其父母有猾人员外郎赵君实与郡丞元寳蔵深相交结前后令长未有不受其指麾者自徳深至县君实屏处扵室未尝辄敢出门逃窜之徒归来如市贵乡父老冒渉艰险诣阙请留徳深有诏许之馆陶父老复诣郡相讼以贵乡文书为诈郡不能决防持节使者韦霁杜整防至两县诣使讼之乃断従贵乡贵乡吏民歌呼满道互相称庆馆陶众庶合境悲泣囙従而居住者数百家寳蔵深害其能防越王侗徴兵扵郡寳蔵遂令徳深率兵千人赴东都俄而寳蔵以武阳归李宻徳深所领皆武阳人也以夲土従贼念其亲戚辄出都门东向恸哭而反人或谓之曰李密兵马近在金墉去此二十余里汝必欲归谁能相禁何为自苦如此其人皆垂泣曰我与魏眀府同来不忍弃去岂道路艰难乎其得人心如此后与贼战没扵阵贵乡馆陶人庶至今懐之

　　通志卷一百七十
<史部,别史类,通志>
　　钦定四库全书
　　通志卷一百七十一
　　宋　右　廸　功　郎　郑　樵　渔　仲　撰
　　酷吏传第一
　　前汉
　　郅都　寗成　周阳由　赵禹　义纵　王温舒尹齐　杨仆　咸宣　田广明　田延年　严
　　延年　尹赏
　　后汉
　　董宣　樊煜　李章　周防　黄昌　阳球　王吉
　　后魏
　　于洛侯　胡泥　李洪之【子神】髙遵　张赦提【赵霸】羊祉　崔暹　郦道元　谷楷
　　北齐
　　邸珍　宋游道【子士素】卢斐　毕义云
　　隋
　　库狄士文　田式　燕荣　赵仲卿　崔度【弟升】元嗣　王文同
</div>
    <div class="pagination">
<a href="通志_page135.html">上一页</a><span>...</span><a href="通志_page131.html">131</a><a href="通志_page132.html">132</a><a href="通志_page133.html">133</a><a href="通志_page134.html">134</a><a href="通志_page135.html">135</a><span class="current-page">136</span><a href="通志_page137.html">137</a><a href="通志_page138.html">138</a><a href="通志_page139.html">139</a><a href="通志_page140.html">140</a><a href="通志_page141.html">141</a><span>...</span><a href="通志_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
