<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1854 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1854 页/共 1860 页</h1>
    <div class="content">○癸卯。敕谕、前因各省小钱充斥。由于各省督抚不实心详查。不肖局员等鼓铸时偷减铜觔。将轮廓收小。且以为好缺。用其所私之人。以致奸民因之私铸。弊端百出。是以降旨将有鼓铸省分。暂行停止。业将两年。因念各局匠役人等。世业其役。停铸日久。伊等未免生计维艰。而滇黔各省。照旧开采。并恐铜铅积压过多。致启偷卖营私之弊。不可不量为变通。又上年皇帝率同户工部臣、奏请各省开铸时。乾隆嘉庆钱文各半分铸。业经允准。今思朕临御六十年。而云南铜厂又值丰旺。遂照数鼓铸。乾隆钱文。各直省流行较多。兹复各半分铸。则新旧钱文搀杂行使。倘局员等仍复减小鼓铸。转致无从稽核。著有鼓铸省分各督抚、于接奉此旨后。即将嘉庆年号钱文。按例全行开铸。并照户工二局颁发钱式。铜六铅四。配搭试铸。户工二局。现系乾隆嘉庆钱文各半铸造。亦著将乾隆钱文、改为二成。嘉庆钱文、改为八成鼓铸。使新式钱文。广为流通。今当开铸伊始。务须轮廓分明。质地坚实。不得再有偷减收小等弊。以便商民而清圜法。若此次开铸后。嘉庆钱文内。再有未能如式。薄小糙脆者。钱上有各省局名。可以一望而知。非局员舞弊。即系地方官查察不严。致有奸民私铸。必将该督抚、及地方官局员等。分别从重治罪。至云贵楚蜀。向为小钱渊薮。尤应实力稽查。倘阳奉阴违。仍前滋弊。一经查出。必将该督抚等加倍治罪。决不姑贷。伊等身任封圻。从前既未能严查小钱。收缴净尽。已属咎无可辞。幸邀格外宽宥。兹当奉行之初。经朕谆谆训诲。若再不缴发天良。认真查办。则是始终不悛恐不能当此重戾也。将此通谕知之。　　

○五月。乙卯。太上皇帝诣玉泉山龙神祠谢雨。　　

○丙辰。敕谕、前经降旨。令内外大臣、年节无庸备物呈进。惟遇朕及嗣皇帝寿辰庆节。准在京王公大臣等仅递如意。藉以联情抒悃。今思本年系朕归政之初。为嗣皇帝登极之始。或恐内外王公大臣等未喻朕意。又思于八月及十月。朕与嗣皇帝寿辰时。备物祝嘏。殊不知朕御宇六十年来。国家昇平昌阜。大内存贮珍物骈罗。即佛像亦无供奉之处。而嗣皇帝方当以俭朴为天下先。原不宜贵奇异奢华之物。是用再行通谕。此后除盐织关差。向有公项购办备赏物件外。其余内而王公大臣、外而督抚、不但贡物不必进呈。即如意亦不许备进。其土贡、惟麦面果品茶叶乐材等项。准其照例呈进。以备荐新分赏之用。不得额外增添陈设调缎各物。以示体恤而节繁费。如有违例渎进。及奏事处滥行接收者。必当一并治罪。俟朕九旬大庆。嗣皇帝四旬寿辰。届时应否准其抒忱祝嘏之处。另候敕旨遵行。将此通谕知之。　　

○丁已。太上皇帝诣安佑宫行礼。　　

○壬戌。太上皇帝同皇帝幸避暑山庄。自圆明园启銮。　　

○是日。驻跸南石槽行宫。　　

○癸亥。驻跸密云县行宫。　　

○甲子。敕谕、据福康安、和琳奏、官兵攻克廖家冲连峰坳山梁。痛歼贼匪。目击乾州平陇贼巢。远近在望。现值大雨倾注。一俟稍晴。即当直抵乾州。迅擒渠逆等语。福康安、和琳、自剿捕苗匪以来。备经艰险。懋著勋劳。今大兵进逼贼巢。将紧要山梁。俱已攻克。业距平陇乾州不远。谅日内天气晴霁。自可直捣贼巢。擒拏渠首。成功当在指日。允宜特沛恩纶。各加懋赏。福康安已晋封贝子。并赏戴三眼花翎。恩无可加。因念其父傅恒、宣力有年。屡著劳绩。未得身膺贝子封爵。向来宗室袭封王爵。如其父未经封王者。例得追赠。傅恒、著加恩照宗室追封之例。晋赠贝子。以光泉壤而昭宠锡。和琳、前经晋封伯爵。并赏戴双眼花翎。著再加恩赏用紫缰。以示优奖。俟大功告成。捷音奏到。再将福康安、和琳、及在事出力各员。交部优叙。　　

○是日。驻跸要亭行宫。　　

○乙丑。驻跸两间房行宫。　　

○丙寅。驻跸常山峪行宫。　　

○丁卯。驻跸喀喇河屯行宫。　　

○戊辰。太上皇帝同皇帝诣热河文庙行礼。　　

○谒永佑寺行礼。　　

○是日。驻跸避暑山庄。至八月戊戌。皆如之。　　

○辛未。勒谕、据松筠奏、达赖喇嘛、班禅额尔德尼、济咙呼图克图等、因朕传位嗣皇帝。请嗣后加倍呈递丹书克并佛像等语。具见伊等诚悃。朕嘉悦览之。但卫藏距京遥远。伊等如年班遣堪布喇嘛等加倍呈递丹书克。不无糜费。且朕与嗣皇帝本无区别。照进一分。亦尽足以抒其庆赞之诚。著松筠传谕达赖喇嘛、班禅额尔德尼等。遵照向例。仍进一分。毋庸加倍。示朕体恤至意。　　

○壬申。敕谕、大学士贝子福康安、秉性公忠。才猷敏练。扬历中外。懋著殊勋。年当弱冠。即出师金川。著有劳绩。曾赏给巴图鲁名号。特封男爵。嗣又平定石峰堡台湾廓尔喀等处。宣劳边徼。屡奏肤功。复节次晋封至一等忠锐嘉勇公。简直纶扉。赞襄机务。无不悉心整顿。经理得宜。此次督剿苗匪。涉历艰难险阻。不辞劳瘁。亲带官兵。所向克捷。上年特降恩旨。赏戴三眼花翎。晋封贝子爵衔。仍带荣赏四字佳号。近复以大兵进逼贼巢。将苗匪紧要山梁全行攻克。大功指日告成。因念其父傅恒、宣力有年。未得身膺贝子封爵。特加恩照宗室袭封王爵之例。追赠贝子。凡此殊荣异数。皆以嘉奖荩臣。福康安年力富强。正资毗倚。乃当大功垂成之际。积劳成疾。遽尔溘逝。实深震悼。且患病之时。犹复力疾督师。亲临前敌。实为宣劳超众。体国忘身。尤宜渥沛殊恩。用昭饰终令典。福康安著晋赠郡王职衔。赏内帑银一万两。经理丧事。并赏给陀罗被。仍著于伊家宗祠之旁。官为相度地基。建盖专祠。以时致祭。用妥忠魂。并推恩伊父傅恒、亦追赠郡王爵衔。其子德麟、著加恩晋袭贝勒。派固伦额驸丰绅殷德、迎往奠醊。带同伊子德麟、驰赴前途。妥为照料。俟入城治丧时。朕必亲往奠酒。所有任内降革罚俸处分。俱著开复。其应得恤典。并著该衙门察例具奏。以示轸惜勋劳。有加无已至意。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百九十四



大清高宗法天隆运至诚先觉体元立极敷文奋武孝慈神圣纯皇帝实录卷之一千四百九十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

嘉庆元年。丙辰。秋。七月。己酉。敕谕、各省六十年应徵钱粮。上年已降旨加恩普行豁免。湖广省上年漕粮。已于本年轮免。民力已为宽裕。第念楚省被贼蹂躏各州县。所有应徵地丁钱粮。虽已降旨通行蠲豁。而漕粮亦可无事输将。但来岁新漕。例应冬兑科开。秋间即须开徵。现在湖南大功指日告蒇。而湖北教匪。亦即日可以肃清。其被扰地方。渐臻宁谧。惟是两湖民人。当军务倥偬。贼匪滋扰之后。未免流离迁徙。耕种失时。即未被扰累之处。解运粮饷。分投防范。亦不无藉资民力。此时贼匪。虽已即日荡平。百姓等一时尚恐未能复业。所有本年漕粮。若即于秋收后启徵。究恐稍形竭蹶。著再加恩。将湖北湖南本年应徵漕粮。概予缓徵。统俟大功告竣。缓至明岁再行开徵。永保现已令其暂署湖广督篆。著会同巡抚汪新、督饬所属。通行晓谕。实力查察。毋任胥吏等从中舞弊影射徵收。以副朕爱惠黎元、恩旋无已至意。再该二省百姓。被贼匪焚烧抢掠。其乏业流民。觅食糊口者。自复不少。若不妥为安抚。恐致颠连失所。殊为可悯。并著永保、汪新、一体督率详查。设法抚绥。务使还定安集。勿令一夫失所。方为妥善。该部即遵谕行。　　

○辛亥。敕谕、大学士孙士毅、老成端谨。练达有为。简任纶扉。赞襄机务。历任封圻。屡著劳绩。此次自逆匪滋事以来。驻劄秀山一带。防范堵剿。极为出力。复因湖北教匪。延及川疆。滋扰来凤地方。即带兵亲赴该处。督率攻剿。连得胜仗。夺获贼卡。所向克捷。前曾降旨晋封三等男爵。本欲俟大功告竣。再予崇封。昨据福宁奏。孙士毅染患病症。即送至平块调养。方冀医治就痊。兹闻溘逝。深为悼惜。前已加恩由驿颁发经被。著于川省军需项下。赏给银五千两。交藩司林俊。就近料理丧事。一切俱照公爵分例办理。著伊长孙孙均、承袭伯爵。所有应得恩荫。即著伊侄孙仪承荫、并派固伦额驸丰绅殷德。由湖南就近迎往途次赏奠。以示朕优恤无已之意。并著福宁等另派妥员。护柩回籍。又据军机大臣奏、孙士毅生前、曾言情愿令其将来承袭之长孙入旗。著照所请。孙均俟服阕后。即送部引见。准其入汉军旗分。所有孙士毅任内降革罚俸处分。悉予开复。其应得恤典。该部察例具奏。以示眷念荩臣。恩施无已至意。　　

○乙丑。敕谕、本年系朕传位为嗣皇帝元年。仰蒙昊苍眷佑。累洽重熙。朕同皇帝驻跸山庄。雨旸时若。秋成上稔。景象恬熙。允宜特沛恩施。行庆敷锡。但承德府、及所属。今岁本系轮免之年。秋成又属丰稔。所有该府及所属州县。明年应徵地丁钱粮。俱著加恩普行豁免。俾驻跸地方小民。益臻饶裕。以示施惠边氓。有加无已至意。该部即遵谕行知。务使穷乡僻壤。咸喻朕意。　　

○丁卯。太上皇帝同皇帝御清音阁。赐扈从王公大臣。蒙古王、贝勒、贝子、公、额驸、台吉等食。至辛未皆如之。　　

○八月。丁丑。太上皇帝同皇帝御清音阁。召青海贝子齐默特达巴、贝子品级辅国公达玛琳、扎哈沁公托克托巴图、乌梁海散秩大臣布彦德勒克、土尔扈特头等台吉额尔德呢等入觐。　　

○戊寅。太上皇帝同皇帝御清音阁。赐扈从王、公、大臣。蒙古王、贝勒、贝子、公、额驸、台吉及年班外藩等食。至庚辰皆如之。　　

○甲申。太上皇帝同皇帝御清音阁。赐扈从王、公大臣。蒙古王、贝勒、贝子、公、额驸、台吉。及年班外藩等宴。并赏赉有差。至丁亥皆如之。　　

○乙酉。万万寿圣节。太上皇帝御澹泊敬诚殿。皇帝率扈从皇子、皇孙、王、公、大臣官员。蒙古王、贝勒、贝子、公额驸、台吉。及年班外藩等、行庆贺礼。　　

○乙未太上皇帝同皇帝诣永佑寺行礼。　　

○敕谕曰、和琳等奏、军务将次告竣。查明实支款项一摺。已批交该部议奏矣。此次湖南省剿捕苗匪。所需军火兵糈。均系黔川楚等省转运供支。其苗疆一带。道路绵长。山险层叠。运送自属艰难。所有军需报销款项。其实在情形。有不得不通融办理之处。尚可量准核销至湖北教匪滋扰。祇系无赖奸民。纠众抢掠。经官兵各处堵剿。俱在平地。非如逆苗之屯聚险隘者可比。即该处乡勇。实系御贼出力打仗者。自赏优加恩赉。其真假各半。地方官不无影射。较之湖南省乡勇。帮同进剿苗匪者。实有不同。其应行支给款项。自宜量加区别。将来报销湖北军需时。应按例悉心酌核。不得援此次湖南之例。漫无分别。朕斟酌地方险易情形。分别轻重。无不折衷至当。谅和琳、及湖北湖南各督抚、当必心服也。除随报便谕知和琳等外、并谕该部知之。　　

○己亥。太上皇帝同皇帝自避暑山庄回銮。　　

○是日。驻跸喀喇河屯行宫。　　

○庚子。敕谕、前因明亮、将孝感县贼匪全数剿净。曾降旨加恩赏给轻车都慰世职。毕沅前此剿洗当阳贼匪。擒渠俘逆。肃清县治。今惠龄又将灌湾脑贼巢全行扫荡。生擒首逆张正谟等解京。均属奋勉可嘉。虽湖北教匪滋事。该督抚等平时失于觉察。固有应得之咎。且俟剿贼事竣。再行核办。而此时伊二人。著有劳绩。不可不加之懋赏。毕沅、惠龄、著一体赏给轻车都尉世职。用昭优奖。舒亮、前在当阳剿除贼匪。业经赏给副都统职衔。现出有镶蓝旗汉军副都统一缺。即著以舒亮补授。杨秀于明亮未到之先。在钟祥防堵贼匪。尚能严密。该镇从前已得过花翎。著加恩赏给提督衔。以资鼓励。再本日毕沅等参奏署来凤县事利川县丞王三锡、怠玩偷安。请革职留于军前效力赎罪一摺。王三锡前因率领乡勇剿贼。尚属出力。曾加恩以应升之缺升用。今自署理来凤县事以来。心存满足。于委办抚恤事宜。并不认真确查。自图安逸。似此初终易辙之员。即将伊留于军营。亦难望其奋勉自效。王三锡即著革职。发往伊犁效力赎罪。以示惩儆。朕办理军务。于带兵出力杀贼立功者。无不加倍奖擢。而于怠玩贻误者。亦必从重惩治。所有臣下功罪。权衡轻重。赏罚悉归至当。大小臣工。务宜各矢荩诚。益加感奋。以副朕旌功罚罪训诲策励至意。　　

○是日。驻跸常山峪行宫。　　

○辛丑。驻跸两间房行宫。　　

○壬寅。驻跸要亭行宫。　　

○九月。癸卯朔。驻跸密云县行宫。　　

○甲辰。驻跸南石槽行宫。　　

○乙巳。太上皇帝诣安佑宫行礼。　　

○还圆明园。　　

○丁未。敕谕、户部议驳、长芦盐政方维甸、奏请将本年应徵引课。缓至明年奏销后起限。分作三年带徵等因一摺。芦东商力疲乏。经朕节次加恩。停利展木。已为优渥。若再行缓徵。难免层层积压。户部照例议驳自属核实办理。第念商人赀本微薄。各处钱价过贱。易银交课。不免亏折。尚属实在情形。著加恩准其将长芦应徵正余引课银五十三万四千九百余两山东应徵正余引票课银十七万七千七百余两。缓至明年奏销后起限。分作二年带徵归款。以纾商力。该盐政惟当督率妥办。毋得再任延宕。以副朕格外体恤。恩施无已至意。　　

○己酉。太上皇帝御出入贤良门。命皇帝率诸皇子皇孙等习射。　　

○辛亥。太上皇帝幸静宜园驻跸。至癸丑皆如之。　　

○壬子。太上皇帝阅健锐营兵。　　

○敕谕、据兴奎奏请来京陛见。伊曾于五十八年陛见。甫回任所。今又奏请陛见。是徒以一奏塞责。初非本意。兴奎著不必来京外。仍著申饬。　　

○癸丑。敕谕曰、四川总督伯和琳、资性忠勤。才猷敏练。前办廓尔喀军需。于挽运维艰之际。能设法调度。源源无误。俾大军得以蒇功。嗣在卫藏办事。复力加振作。将该处数十年积习整顿扫除。迨擢用四川总督。于途次一闻苗匪滋事。扰及秀山。星赴该处。即带兵会剿。比至湖南军营。同福康安经理军务。悉心妥办跋涉艰险。无间寒暑雨雪。劳勚备尝。是以节经加恩。赏给伯爵。晋衔太子太保。并加恩黄带紫缰。以示优奖。本年夏间福康安在军营溘逝。和琳一手总统。督率将弁兵丁。收复乾州。屡得胜仗。并生擒首逆石三保、石代噶、劳绩懋著。特赏戴三眼花翎。昨据奏到平陇门户。叠经攻破。大兵紧逼贼巢。方盼其扫穴擒渠。指日蒇事。晋爵上公。以昭懋赏。乃当大功垂成之际。和琳以积劳受瘴成疾。遽尔溘逝。实深震悼。似此超众宣劳。没于王事。允宜渥沛殊恩。用示饰终令典。和琳著晋赠公爵。即著伊子丰绅宜绵承袭。赏给银五千两。办理丧事。并赏给陀罗经被。派御前侍卫公丰绅济伦前往奠醊。带同伊子丰绅宜绵驰赴前途。妥为照料成服。所有任内赔罚等项。俱著宽免。降革罚俸处分。一并开复。其应得恤典。并著该衙门察例具奏。以示轸惜荩臣、有加无已至意。　　

○甲寅。太上皇帝还圆明园。　　

○敕谕、昨据额勒登保奏、和琳因受瘴疫、洩痢病逝。已降恩旨。用示饰终令典矣。因思福康安溘逝时。曾令于伊家宗祠之旁。建盖专祠致祭。和琳与福康安一体宣劳。没于王事。自亦应建立专祠。用妥忠魂。但据和珅面奏。不敢开销官项。请自行建盖。著照所请。听其择地建盖。仍赏扁额。以时致祭外。再福康安经礼部题请入祀昭忠祠。业经允准。似此宣劳超众之大臣。不特忠荩可嘉。即揆诸往古贤良。实为无愧。和琳亦著入祀昭忠祠。并与福康安均入祀贤良祠。以奖贤劳而昭懋典。至和琳所建专祠。既经和珅自请建盖。前此福康安曾赏内帑银一万两。办理丧事。和琳昨已赏银五千两。著照福康安前例。再加赏银五千两。以足一万之数。用示眷念荩臣。恩加无已之至意　　

○乙卯。敕谕曰、成林奏拏获前赴土田州知州岑煜处、投递牌纸、求取点金丹药之梁文贵一犯。解黔审办等语。此案梁文贵、听从苗人雷新保、岑士德等、投递牌文。词语悖妄不经。该土官一经拏获。立即解交百色同知衙门审讯。是该土官深知奉法。极为恭顺。乃成林因岑士德与该土官同姓。遂疑其有通同商谋情事。先令臬司前往传讯。又将该土官传至省城。面加诘问。如岑煜果与通谋。岂有将梁文贵立时送出之理。成林转向该土官两次研诘。似此见识糊涂。何以胜封疆重寄。初不料伊意不晓事若此。朕知人不明。用为巡抚。深以为愧。成林著交部严加议处。土官岑煜、因见牌文悖妄。将梁文贵立时送究。恭顺之悃。殊属可嘉。著加恩赏给四品官。并赏花翎。再加赏蟒缎二匹补服二副。以示奖励。　　

</div>
    <div class="pagination">
<a href="清实录乾隆朝实录_page1853.html">上一页</a><span>...</span><a href="清实录乾隆朝实录_page1849.html">1849</a><a href="清实录乾隆朝实录_page1850.html">1850</a><a href="清实录乾隆朝实录_page1851.html">1851</a><a href="清实录乾隆朝实录_page1852.html">1852</a><a href="清实录乾隆朝实录_page1853.html">1853</a><span class="current-page">1854</span><a href="清实录乾隆朝实录_page1855.html">1855</a><a href="清实录乾隆朝实录_page1856.html">1856</a><a href="清实录乾隆朝实录_page1857.html">1857</a><a href="清实录乾隆朝实录_page1858.html">1858</a><a href="清实录乾隆朝实录_page1859.html">1859</a><span>...</span><a href="清实录乾隆朝实录_page1855.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
