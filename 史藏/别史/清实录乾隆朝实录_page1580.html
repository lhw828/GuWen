<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1580 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1580 页/共 1860 页</h1>
    <div class="content">
○丙午。谕军机大臣等、刑部核覆陕西省贾登明、杀死朱陇州儿。并勒死伊妻高氏。将贾登明照谋杀律。问拟斩候。声明入于本年烽审情实一本。朕细阅此案情节。贾登明、因欲售卖伊妻。经伊表兄朱学贵。正言斥阻。辄挟忿将朱学贵之子朱陇州儿。赶杀立毙。又虑杀人应抵。复将伊妻高氏勒死。将头割放朱陇州儿身旁。装点奸情。挟忿无耻。逞凶连毙二命。残忍已极。仅拟斩候。赶入本年情实。尚不足蔽辜。贾登明一犯。即应改拟斩决。著将原本发交刑部改拟具题。仍传谕该堂官等、嗣后遇有似此逞凶□忄□大□□杀二命案件。务留心酌核。以期允协。　　

○礼部议准、山西学政戴衢享奏称、代州所属五台县、文风素优。额进十二名。不能溢取。查右玉县、学额取进十五名。应试士子无多。且文理平常。不能足额。应裁去五名。拨入五台县学。从之。　　

○又议准、陕甘总督福康安奏称、镇西府属生童。自改归乌噜木齐都统扃试之后。往返长途不便。请仍复旧制。将镇西府宜禾、奇台、二县生童。就近归府扃试。仍照例将试卷、封送学政。按额录取。从之。　　

○以内阁学士巴忠、为理藩院侍郎。　　

○丁未。谕、据富勒浑奏称、□□□□尔□将瑚图礼之叔。原任骁骑校乌什泰。上年十二月。由盛京私行进京。又于本年二月间。潜至福建。欲领执照。前往台湾。寻觅伊侄瑚图礼。查乌什泰、并未告假。私自潜行。委员解送刑部办理等语。乌什泰、本系盛京旗人。即欲往寻伊侄瑚图礼。其可否之处。应在该旗告假。岂可私自由盛京进京。又由京潜往福建。乌什泰、于去年十二月进京后。盛京将军、并未详报。而自京入闽。该旗又未能察出。所司何事。著将盛京将军、及该旗都统等。严行申饬外。仍著查明缘由。各据实明白回奏。　　

○谕军机大臣等、据书麟奏、宣城县知县胡鹏云、详称先后接到五经博士东野崇金□乔公文四角。选得吴靖臣等二十五名。堪补奉祀生。移令注册。查系太平县民人王千尺等、串通东野博士书办李鹏宗、包揽代捐。现在查拏究办等语。奉祀生、例于本省嫡裔内。选择充补。咨部给照。不得以隔省之人。指名滥充。乃王千尺等、串通书办李鹏宗、包揽代捐。宣城一县。已有二十五名之多。其中必有假捏印票、欺骗取财情弊。自应彻底根究。以杜冒滥。著传谕明兴。即将书办李鹏宗、拏获究讯。解赴安省。交与书麟归案审办。并查明东野崇金□乔。是否知情分肥。或从中另有别情。一并分别办理具奏。将此并谕书麟知之。　　

○又谕、据何裕城奏、从前抄原任衢州府知府王士浣、原籍房屋地内。有地十四亩五分零。系王士浣与伊侄王栋等公共祖坟。又坟旁基地五亩五分零。上有守坟庄屋二十间。应否免其入官等语。查抄家产。坟地向来例不入官。既查系王士浣、与伊侄王栋等、公共祖坟。自应给还原主。此事止须咨部存案。何裕城不谙成例。是以请旨办理。至查抄王士浣家产。系四十七年之事。何以直至此时始行估变。其因何迟延缘由。并著该抚查明覆奏。将此传谕知之。　　

○又谕、据书麟奏、五月分粮价单。朕详加披阅。内庐州、凤阳、颍州。泗州等处州属。俱注价中。安省本年迤北各府。雨泽愆期。庐、凤、颍、泗等属。节据该抚奏报。农民不能一律赶种秋田。现在分别赏借口粮耔种。前后共截漕十五万石。以资接济。是该处民情拮据。市集粮价。必然昂贵。乃该抚于单内。一律俱注价中。岂米粮时值。竟不因灾旱增长耶。该抚不过据属员禀报。辄依样砌写入奏。而于各该处实在情形。并未实心体察。何办理疏忽若此。著传谕书麟、即查被旱地方。现在市集粮价若何。分晰据实覆奏。毋得稍存隐饰回护。　　

○以署正白旗蒙古副都统泰斐英阿、为正白旗汉军副都统。　　

○是月。直隶总督刘峨奏、本年运河水浅。粮艘不无阻滞。臣分委干员。前往古浅各处。上紧捞挖。严饬该管文武员弁。俟漕艘入境。即依限趱行。统计重运尚有九十一帮。可以抵通者若干帮。应于沿途截留者若干帮。此时可按程核计。臣已分别咨询两江督臣萨载等。俟覆到、妥协办理。直隶离通较近。苟可无误回空。即应趱入直境起卸。倘安陵、连镇、泊头、等处不敷寄贮。当于沿途州县。附近水次之庙宇等收存。设法妥办。得旨、知道了。又批、是。毓奇所奏。不无过甚。为豫留地步之言。今既大雨时行。卫河水长。又非亢旱光景矣。　　

○广东巡抚孙士毅奏、粤东每年应徵银米。均有民欠。州县措垫奏销。藉免处分。州县垫解后。于交卸离任时。将民欠减为六折七折。作为后任抵项。辗转抑勒。挪新掩旧。皆由此起。臣现委员、分赴民欠最多之高要、保昌、等县四乡。将上年未纳各户查对。均系实欠在民。此外如罗定、德庆、清远、翁源、归善、博罗等。积欠累累。其余俱饬严查。所有四十年以后民欠。挨造清册。限三个月扫数全完。有实在逃亡绝户者。毋庸列入。至追出银米。如系现任州县垫解。仍给还本任。倘追出积欠。系接收前任。移交流抵之项。概令入官。一体咨部报拨。得旨、不料汝竟能如此。勉为之。李湖素称风励。何未办及此耶。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百三十三


大清高宗法天隆运至诚先觉体元立极敷文奋武孝慈神圣纯皇帝实录卷之一千二百三十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十年。乙巳。秋。七月。戊申朔。享太庙。遣豫亲王修龄。恭代行礼。　　

○兵部议准。湖广总督特成额奏称。湖北安陆营汛。为滇黔入京水道要冲。差繁民悍。请将都司一缺。改为在外拣调。其湖南临武营守备。分驻蓝山。事务本简。应归部选。从之。　　

○己酉。谕军机大臣等。据刘峨奏。顺德府属之唐山等县。于六月二十三。四。五。等日。得有透雨一摺。览奏稍慰。至夹片称永定河水势。于二十九日长水二尺四寸。卢沟桥水深九尺八泓有水等语。殊不可解。自系九尺八寸。中泓有水。脱落寸中二字。以致文义不贯。已用朱笔点出。岂该督于陈奏事件。竟不留心检点。乃疎忽遗落若此耶。将此传谕知之。　　

○又谕。前据毕沅奏。续审柘城县聚众匪犯。分别定拟一摺。内请旨正法之李二等六十八犯。系被王金等诱逼同行。持械助势。并未拒伤兵役。核其情罪。尚与王金等有间。且此案前经正法者。人数已多。朕心殊用恻然。现据大学士九卿核覆具奏。朕意欲将李二等免死。分别发往伊犁。及黑龙江等处。给兵丁为奴。但此内如戴从仲一犯。因系戴文兴之子。该抚一并拟斩立决。向来逆案办理缘坐。所有首恶各犯。如此案之王金。王立山。起意聚众。情罪重大者。各犯名下。应行缘坐之子孙弟侄。自当问拟斩决。妇女幼孩。赏给功臣家为奴。其余党恶。以及胁从各犯。即当按律分别办理。今该抚所奏。请旨正法之六十八犯内。既有戴从仲一犯。恐其中尚有似此应入缘坐者。未据该抚声叙明晰。若系缘坐问拟斩决之犯。向属从＜宀十见＞改为监候者有之。又未便一律发遣。著传谕毕沅。即将李二等六十八犯内。查有如戴从仲之犯。即照例归入缘坐案内。速行定拟具奏。并将其余各犯。另行逐一详细开具供单。迳行咨送军机处。分别核办。迅速具奏。候朕降旨。　　

○户部议覆。盛京礼部侍郎宗室宜兴奏称。供应三陵祭祀各项差丁。向俱按户支粮。口数本无定额。请嗣后每户以五口为率。余口概行裁汰。其敬舁龙亭祭品之校尉各役。既与厨役人等。一体当差。而口粮从未议及。近年差务倍增。丁蕃产耗。自应量予养赡。庶不有误差徭。请将裁汰旧有口粮抵补外。每年应增饷银四十二两。米二百六石零。稗二百六石零。盐一千七百斤零。应如所奏办理。得旨。依议。至宜兴原奏有近年差务倍增之语。盛京三陵祭祀。各项差丁。自定鼎以来。即有一定章程。近年有何差务倍增。措词殊属失当。宜兴著饬行。　　

○调闽浙总督富勒浑。为两广总督。以福建巡抚雅德。为闽浙总督。甘肃布政使浦霖。为福建巡抚。湖南按察使福宁。为甘肃布政使。调安徽按察使郭世勋。为湖南按察使。以革任甘肃布政使冯光熊。为安徽按察使。　　

○庚戌。以内大臣公西明。为江宁将军。署正白旗蒙古副都统佛住。为正黄旗蒙古副都统。　　

○湖南巡抚陆燿。以病解任。调福建巡抚浦霖。为湖南巡抚。以福建布政使徐嗣曾。为福建巡抚。河南按察使伍拉纳。为福建布政使。直隶热河之道当保。为河南按察使。　　

○辛亥。谕。据特成额等奏。湖北省江夏等四十七州县。因入夏以来。未得透雨。早中二禾。鲜有收获。粮价未免稍昂等语。江夏等州县因缺雨歉收。粮价加昂。民食自不免拮据。著即照歉收地方之例。将仓谷减价多粜。该督抚其督饬各州县、实心经理。务期小民均沾实惠。毋许胥役稍滋弊窦。以副朕惠爱闾阎至意。该部即遵谕行。　　

○谕军机大臣等、据特成额等奏。湖北省正施南一府、暨荆州、宜昌、郧阳、三府属。禀报于六月初二、三、等日。间有得雨深透数处。可卜有秋。其余各属。仅报同时得雨一二寸。或微雨数阵。不成分寸。并有未经得雨者。请将缺雨之江夏等四十七州县。减价平粜等语。已有旨谕部矣。看来湖北省今年缺雨处所较广。目下已届立秋。必得甘霖大沛。或可补种晚粟秋荍等项。本日据毕沅。书麟奏。河南、安徽、两省。均于六月二十七日。得被浓膏。且云气颇广。湖北与河南。安徽。接壤。或可一律普沾。著传谕特成额。吴垣、即将江夏等处。立秋以前。曾否得有透雨。晚粟等项。能否补行栽插。迅速据实覆奏。以慰廑念。如此时仍未得有透雨。不及赶种。即当归于秋灾案内。详查妥办。不可丝毫讳饰。至湖南巡抚员缺。昨已降旨、令浦霖调补。浦霖到任尚需时日。特成额前往署理抚篆。甚是。该省岳、常、澧、三府州属。亦有数处未得透雨。并著特成额。即查明湖南缺雨等处。曾否已被甘膏。迅速奏闻。如有应行查办者。亦即妥协办理具奏。将此传谕知之。　　

○又谕、据书麟奏、安庆省城。于二十七日。大沛甘霖。入土六寸。四野均沾等语。览奏深为欣慰。惟是该省被旱已久。土脉乾燥。必得浓膏续沛。方于农田有益。该抚仍应督率所属。共勖诚敬。益矢虔求。不可以业经得有透雨。稍弛敬畏。至安省各属缺雨处所甚多。此次渥泽。曾否普沾。农田曾否一律赶种。民情光景若何。著传谕书麟。即行查明。迅速由驿覆奏。以慰廑注。如有未经得雨。应行抚恤之处。当仍遵前旨。一面妥协办理。一面奏闻。毋使灾黎稍有失所。　　

○壬子。谕、今□山戊不□漕船迟逾。实因萨载、李奉翰、于挑浚运中河时。不早建闸座。以致水无拦蓄。将山东所蓄之水。直洩无余。而反怨山东不与水。适值山东、及淮、徐、春夏之间。雨泽稀少。河道浅阻。致漕船自渡黄、以及由运中河。黄林庄、猫儿窝、一带浅滞处所。均须节节起剥。需费甚多。各帮运丁。越形拮据。朕心甚为轸念。自应酌量加恩。以纾丁力。其应如何加恩之处。著该部查照向例。核议速奏。候朕另降谕旨。　　

○又谕。据刘秉恬奏、滇省近年未完耗羡银两。均已全完无欠一摺。此事前因安徽省有节年未完耗羡银两。该抚书麟。奏请派员清厘。分别催徵追赔。经户部议以直隶各省。亦有积欠耗羡。令即仿照安省办理。朕惟各省耗羡。究与正项钱粮不同。自雍正年间。设立各官养廉后。始行归公。遇有动支。俱令该督抚等奏明。自未便任其悬宕。但思耗羡一项。系徵收正项钱粮时所加耗羡。断无正项钱粮全完。而独欠耗羡之理。此非州县官私自那移。即系吏胥从中侵蚀。虽当清厘。岂可以官吏之所欠。复向小民催徵滋扰。自应将未完耗羡实欠在官在吏之处。查明究治。不以累民。方为允协。其应如何分别究治之处。著该部妥议具奏。　　

○军机大臣等议覆。喀喇沙尔办事大臣雅满泰奏称。喀喇沙尔所属额克尔齐台。东距库穆什阿哈玛台二百里。西距乌沙克塔勒台八百里。该处泉水不充。官兵往来未便。查有喀喇赫色勒一处。祇距额克尔齐四十里。应将该台移驻。实为近便。又喀喇沙尔迤东布干、托克逊、苏巴什、库穆什阿哈玛四台。各有吐鲁番回人十户驻劄。前因库穆什阿哈玛、至苏巴什台。相隔遥远。另于二台中阿哈尔布拉克地方。添库尔勒、布古尔二城。回人各五户驻劄。月支口粮。俱由乌沙克塔勒仓领取。往返四百余里。而库穆什阿哈玛台回人口粮。复踰阿哈尔布拉克。路经戈壁。由吐鲁番支领。均若不便。请将库穆什阿哈玛台之吐鲁番十户。移驻阿哈尔布拉克。其阿哈尔布拉克台之库尔勒、布古尔五户。再增五户。并移于库穆什阿哈玛台。应如所请。从之。　　

○以降调湖南镇筸镇总兵永安。为江西南昌镇总兵。　　

○癸丑。云贵总督富纲等奏、滇铜年额递增。运费较多。□山戊不□拨铜本银八十五万两。不敷支放。请自五十一年为始。加拨一十五万两。并嗣后丙年京铜工本。滇省于甲年具题。部中即行核拨。务于乙年夏季到滇。以省借垫。下部议行。　　

○甲寅。谕军机大臣等、向例俸满千总。年六十以上者。原系候推人员。即降为留任。其技艺生疎。阘冗不堪造就者。俱著勒休出缺。定例本属严明。而近来各省督抚。往往心存姑息。于应行甄别之期。将年满六址以上千总。仍予留任者居多。殊不思此等年老千总。精力就衰。既不能训练卒伍。而姑容恋栈。多占额缺。徒阻后来壮健兵弁上进之阶。于戎政大有关系。况此等千总。例止勒休。尚有顶带荣身。各督抚何所用其姑息而不甄别耶。著传谕各省督抚。于每届甄别时。务遵照定例。将六十以上千总。俱令勒休出缺。俾年力精壮。技艺出色者。得以及时效用。以饬营伍而励弁兵。　　

○予故理藩院尚书博清额。祭葬如例。谥恭勤。　　

○乙卯。户部议覆、直隶总督刘峨奏称、查勘直属府厅州县官旗民各项荒地。得旨、所有各州县历年报荒官旗各项地亩。经此次派员履勘查办。即查出可垦地八百余顷。分别年限。召垦输租。于旗民均有裨益。足见从前荒废地利。地方官不实力查办所致。但恐此后地方官因循日久。又复视为具文。日渐废弛。仍属有名无实。著交该督。董率所属。认真办理。剀切劝谕。务令小民踊跃从事。以期沃壤日增。至地利转移无定。或有此时可耕。而日后或致水冲沙压者。或此时难垦。而日后渐成膏腴者。并著该督随时察看。于此次查办后。续有可耕者若干。续行报荒者若干。于每届年终。汇奏一次。以专责成。　　

○丙辰。谕军机大臣等、据毕沅奏、河南省钱粮完欠各摺。朕逐加披阅。内地丁项下。已完银一百五十万五千七百余两。未完银二千八百余两。杂税项下、已完银二十万二千九百余两。未完银一万七千七百余两。带徵项下、已完银三万一千六百余两。未完银四千二百余两。通盘核计。未完银数甚少。豫省上年卫辉、归德、所属。俱有被旱被水地方。收成歉薄。本年旱灾更广。已成积歉之区。何以四十九年分应徵地丁。及各项钱粮。尚能按限徵完。拖欠无多。虽南、汝、光、等属雨水调匀。麦收成熟。而歉收处所。已居大半。究系豫省民情淳朴。踊跃输将。不至因灾短缺。但恐闾阎于完纳钱粮之后。情形不无拮据。朕体恤穷檐。如伤在抱。著传谕毕沅。留心体察。据实具奏。再毕沅另摺奏、盘查藩库。实存正杂等款。共银二十一万五千余两。似觉太少。虽据称、两准拨解银一百万两。另立档案。不入盘查款内。但是否足敷赈恤之用。抑或另须筹拨。现已交户部详查豫省实存银数。并著毕沅。将该省究竟实存银数若干。是否尚须拨银协济之处。详悉查明。据实迅速覆奏。　　

○丁巳。孝懿仁皇后忌辰。遣官祭景陵。　　

○谕军机大臣等。据福海奏。淮安地方。于六月二十五日。得雨四寸。秋禾杂粮。藉资长发等语。地方雨水。关系民瘼。朕宵旰廑悬。福海何不及早陈奏。直至此时始以一奏塞责。殊属非是。福海身任监督。地方事件。固不应干涉。而此等雨水情形。乃系分内应奏之事。况伊非督抚属员。何所瞻顾而不随时入告耶。看来福海、惟一味谨饬畏懦。全不肯实心奋勉。著传旨申饬。　　

○戊午。谕军机大臣等、昨因今□山戊不□漕艘。节节起剥。需费甚多。各帮旗丁。更形拮据。业经降旨酌量加恩。以纾丁力。但本年河南、山东、安徽、淮北等处。先后共截留漕粮七十余万石。各进帮船。除未及半途即起卸回空等帮外。其节次起剥挽运抵通者。共若干帮。船若干只。各船帮丁多寡不一。应如何分别加恩。俾各帮旗丁均沾实惠之处。著传谕毓奇、详悉酌量妥议。迅速奏闻。候朕另降谕旨。并著毓奇、先将朕轸念该丁等劳费情形。欲普加恩赉之意。明白宣谕各帮旗丁。咸使闻知。俾各踊跃鼓舞。挽运自更迅速。于漕务有裨。　　

○又谕。据留京办事王大臣奏。审办宗室庆爱等、捏造假契。讧借银两一案。究出宗室福松、于本年三四月。两次代庆爱向镶白旗汉军披甲马龙图。承买假契三张。契上图记印信。系刑部笔帖式通义描摹。现据步军统领衙门、拏获到案。供认等语。通义身为职官。辄敢捏造假契。描摹印信图记。冀图觅利。实属可恶。将来定案时。自当核其所得钱文。计赃论罪。不得稍从＜宀十见＞典。至此案情节。业经各犯供吐。必当彻底根究。严行定拟。　　

○己未。谕军机大臣等。据何裕城奏。请将丁忧知县王垂纪、留办西安城工一摺。此事不可行。夺情非所以教孝。古人惟于军旅之事。不妨权宜行之。是以向来遇军务紧要之时。州县官或有在任守制者。至城工非军务可比。况各省皆有工程。又何必须一人始终经理。而为此破例之举。徒令该员恋职贪荣。致滋物议。所奏不可行。著传谕何裕城。即饬令该员回籍守制。　　

○刑部议奏。查私自净身人犯。情节各有不同。或因贫图充。或畏罪自残。自应分别办理。请嗣后如实因贫难度日。私自净身。即令自投内务府验看。派拨当差。倘系畏罪情急。私割图免。应按原犯科条上各加本罪一等问据。请载入例册。从之。　　

○庚申。工部等部议准、江苏巡抚闵鹗元疎称、睢宁县城垣。被水冲塌。亟应兴筑炮台土牛涵洞。并建护城堤。从之。　　

○以翰林院侍读学士瑞保。为内阁学士兼礼部侍郎。　　

○豁贵州沉溺乾隆四十三年分运京铅八万六千斤有奇。　　

○辛酉。谕、近有不肖旗人。刻佐领图记。诓骗财物。因八旗佐领图记。止镌清文。易于假摹。而人又难于辨别。以致若辈肆行无忌。各衙门印信。篆文兼清汉二体。若将八旗佐领图记。仿照镌篆。庶辨识了然。自无弊窦。著交留京办事王大臣等、如改铸便易。即将八旗佐领图记。换给应用。或销去旧有字迹。另行改镌。详酌定议具奏。寻奏、查八旗佐领图记。计一千三百余颗。若一体另铸。需费较多。应将旧有图记。磋去字迹。改镌清汉两篆。并于一年内更番迭换。报闻。　　

○又谕。据弘＜曰融＞奏。郡王衔二十三贝勒患病。朕心轸念。著皇八子。带领御医。速往诊视。并酌看情形。令其从容进城。俾资调养。　　

○谕军机大臣等。据闵鹗元奏、淮、徐、海、三属。自六月下旬以来。连次得雨。自六七寸至一尺有余。极为优渥。已种之秋禾。足资长发等语。江苏淮北一带。本年雨泽愆期。伏暑前后。农田望泽孔亟。今已于立秋前普被甘霖。秋禾藉资长发。可冀转歉为丰。览奏为之稍慰。至湖北迤东各府属。与江省境壤毗连。前据特成额等奏、武、汉、安、襄、德、黄、等府属。尚未均沾渥澍。该省农利。全赖水田。现在节近处暑。正秧苗盛长之时。若非水泉滋养。则秋成难望丰收。特成额等具奏后。至今又已数日。尚未据该督等。将曾否得有透雨情形。续行奏到。朕心深为悬切。著传谕吴垣、即将缺雨各州县。曾否得有透雨之处。查明迅速覆奏。如有成灾者。即酌量赈恤。妥协办理。毋得稍存讳饰。　　

○又谕。据江兰奏、上年睢州新筑大坝。龙门前淤成胶泥大滩。新河汕刷＜宀十见＞深。溜向北趋等语。坝前既淤成大滩。看来溜势似已全入引河。自是极好机会。前兰第锡等奏。伏汛安澜摺内。虽亦称高家寨以下。因对过河形＜宀十见＞展。埽工甚为平稳。迤东新堤。加镶防风。均已渐次挂淤。而于大溜曾否全入引河之处。未据详晰声叙。著传谕兰第锡、毕沅、即将近日以来。大溜既已北趋。是否全入引河。或入几分。迅速据实覆奏。　　

</div>
    <div class="pagination">
<a href="清实录乾隆朝实录_page1579.html">上一页</a><span>...</span><a href="清实录乾隆朝实录_page1575.html">1575</a><a href="清实录乾隆朝实录_page1576.html">1576</a><a href="清实录乾隆朝实录_page1577.html">1577</a><a href="清实录乾隆朝实录_page1578.html">1578</a><a href="清实录乾隆朝实录_page1579.html">1579</a><span class="current-page">1580</span><a href="清实录乾隆朝实录_page1581.html">1581</a><a href="清实录乾隆朝实录_page1582.html">1582</a><a href="清实录乾隆朝实录_page1583.html">1583</a><a href="清实录乾隆朝实录_page1584.html">1584</a><a href="清实录乾隆朝实录_page1585.html">1585</a><span>...</span><a href="清实录乾隆朝实录_page1581.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
