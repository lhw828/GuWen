<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 761 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 761 页/共 1860 页
  </h1>
  <div class="content">
   ○又谕、塔永阿自行检举所管佐领图记被家人盗去。看来不胜副都统之任。著革去副都统。在内阁学士上行走。所遗正白旗满洲副都统员缺。著观保调补。观保所遗镶白旗满洲副都统员缺。著舒庆阿补授。　　

○直隶总督方观承奏、臣前饬标员驰往沙河。会同该县。陆续拏获河南邪教案内要犯。胡文保、及胡宗、传进忠、郑全、并据该县及邯郸。查有先经容留胡文保之张玠刘兵、二犯。并沙河县民申邑斌一犯。各于家内搜出合同歌词。线串钱文。讯系胡二引进给与应一并咨解步军统领衙门质审。又昌平、房山、武清、等处。节次奉文。协拏邪教案内、韩士英、刘秉文、赵大、刘国辅等、二十余犯。并刘秉文供出之张应春一犯。各犯家内。均搜有合同歌词、经卷、线串钱文等件。又据昌平州、访获韩士英徒弟张四、张二、孙三、旁六、包兴隆、田守库、六犯。并与张应春同入会之王得洪、王得胜、赵世荣、赵义、四犯。在各犯家内。搜出线串钱文。据该犯等供、尚有合同歌词。并赵义之合同线串钱文。俱系张应春擕带进京。又据武清县、访护分得合同之陈二、刘魁、陆天祥、张国盛、四犯起出合同十一纸。讯系赵大、刘国辅所给。复于赵大、刘国辅家内。查出合同三纸。臣并令录供。解送步军统领衙门。并案审拟。得旨、知道了。张士乾何尚未获。又奏、张士乾闻已逃往陕西等情。谕军机大臣等、据方观承奏称、收缘会邪教案内。现在脱逃之张士乾一犯。访系逃往西安府地方。投奔流犯刘进官处。业经飞咨该抚严密拏解等语。张士乾系邪教案内重犯。断不可听其兔脱。如清馥已经到陕。交伊速即拏解来京。倘清馥尚未到任。即著吴士功严缉务获。倘有疎纵。惟该护抚是问。　　

○又谕、前经降旨、令刘统勋于山西审案完结后。再赴东省办理河工。昨据张师载、阿尔泰、陆续奏报。看来办理已有次第。是刘统勋无须再往山东。著传谕张师载、阿尔泰悉心查勘。督率属员。实力筹办。堤岸当修者修。河道当浚者浚。务使将来蓄洩有资。经久无弊。不可草率了事。　　

○又谕、据黄廷桂奏、甘省各官承办军需。有垫办银十万一千余两。请于准噶尔夷人进藏案内余剩银两。及扣留公费名粮内。量为拨补一半。其一半仍令各员自行弥补一摺。已有旨概行赏给。免其还补。并赏给黄廷桂银一万两。吴达善银五千两矣。各官垫办银两。本系军需实用。自不妨即以正拨补。并不必于准噶尔进藏余剩银内支给。仍于军需项下、作正开销可也。至延绥镇兵。请借口粮四个月一摺。亦已照该督所请。特颁谕旨。敕部速行。但恐由部行文。稍稽时日。已寄信吴士功、即行遵办。可一并传谕该督黄廷桂知之。　　

○河东河道总督张师载等奏、伊河放水以来。已涸出地三千余顷乘此河湖畅流。更须急筹善后。有应广去路而节来源者。查新挑伊河。自韩庄西南绕过八闸。至黄林庄入运。微山湖水。虽有伊河分洩。其运河减下之路。全由八闸。而河身只此丈尺。闸座层层关束。恐不能迅消。请将八闸月河、开挑宽深。俾河湖下注。更得畅流。似为有济。伊河坝口。现在虽属深通。惟虑消水数尺之后。从前水深未挑之处。渐见浅涩。请将坝外河底迎挑数十丈。再将两岸坝头、照雁翅式。亦各接长数十丈。以资吞纳。似此分流畅导。河湖去路不为不广。臣等通盘筹画。尚当节其来源。使入湖之水。稍有撙节。然其病不在东省而在江南。伏查徐郡花庄。堆筑乱石滚坝。以为节制。即水至平槽。不致过水。请将孙家集一带数十里。凡有沟槽未经填堵之处。照依花庄堆石之法。亦使盛涨则减。归槽则束。不惟湖水可免盈溢。亦可借水攻沙。无虞淤垫。谕军机大臣等、据张师载、阿尔泰奏、筹办河湖善后事宜一摺。所见颇中肯綮。孙家集一带。业经堵筑堤工。永资防卫。但今年伏秋大汛。黄水尚未盛涨。仍有过水倒洩。灌入微湖者。此皆该处向无堤岸所致。该河督等、请照徐郡花庄堆石之法。一律砌筑乱石滚坝。办理甚善。此举在江南诸臣。为洩黄保堤起见。或有所不愿。但现今徐州已添筑石工。足资捍御。自可无冲溃之虑。所有孙家集沟槽各处。一体砌筑乱石滚坝。以为节制。则黄溜直趋中泓。束水攻沙。转可资其汕刷之力。于河道实有裨益。著传谕裘曰修、梦麟、会同该督等。悉心查勘。妥协办理。可一并传谕尹继善、白钟山、嵇璜等知之。　　

○又谕、据海明、张师载奏称、运河大挑分数。并勘估石佛以下、现露堤根纤道。既因水涸续次露出。自应于重运未到之前。尽力趱修。著交张师载、阿尔泰、协同承办。及时兴工。现在刘统勋、已有旨令其回京。东省河工事务。两人务悉心相度。督率在工诸员。实力赶办。毋误来春重运之期。将此传谕张师载、阿尔泰知之。　　

○又谕、据富勒浑覆奏、凤凰营地。扼塞紧要。苗性犷悍。必须重镇弹压。所有镇筸一镇。未便移动。俟明年二月间。亲往审勘情形。再行酌议等语。凤凰营改驻游击一事。原不过因黄凝道请训时面奏。因关系地方营汛。是以降旨询问。今该抚既称访询在楚年久属员。俱称地方紧要。不便议移。且召对总督硕色、问及该处情形。亦奏称可以不必。黄凝道所奏、亦祗以运送兵米不便起见。所见甚小。既经设镇多年。自以无庸更张为是。该抚并可不必亲往查勘矣。可将此传谕富勒浑知之。　　

○又谕曰、富勒浑奏、陈安兆妄著书籍一摺。所见颇属过当。富勒浑以藩司擢用巡抚。朕之所望于伊者。谓当实心报效。不负委任。以承受恩泽耳。向来外省督抚。陋习相沿。模棱阘冗。不思为地方整顿。徒博宽厚虚名。朕从不稍为假借。若急于任事。而不顾轻重。有心从刻。流于苛细。何以得事理之平。巡抚膺封疆重任。通省吏治所关。非藩臬赞理者可比。从前皇考时。因外省锢习。亟欲澄清。诸臣中即偶有一二从事击搏者。乃补偏捄弊。不得已之苦衷。操纵自在圣心也。朕临御二十余年以来。事事执中持正。从不令诸臣稍有偏倚。富勒浑前已寄谕训示。令其诸事审量。不可稍存成见。冀其办事妥协之中。力矫琐细苛求之病。今阅陈安兆之事。尚不免立意从严。已明降谕旨饬行。再详悉传谕富勒浑知之。　　

○以户部银库郎中苏尔德、为安徽按察使。　　

○是日、戊寅年立春。顺天府进士牛春山宝座。　　

○乙酉。以岁暮祫祭。遣官祭太庙中殿、后殿。　　

○丙戌。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○遣官祭太岁之神。　　

○丁亥。上诣皇太后宫问安。　　

○御保和殿。筵宴朝正外藩。左翼。乌珠穆沁和硕亲王朋苏克喇布坦。科尔沁多尔郡王纳旺色布腾。齐默特多尔济。喇特纳扎木素。固山贝子班珠尔。镇国公索诺木色楞。辅国公喇什纳木扎勒。固山额驸拉里达。二等台吉班珠尔。三等台吉济克济扎布。色楞丹巴。敏珠尔多尔济。土默特多罗贝勒索诺木巴勒珠尔。四等台吉巴尔丹多尔济。喀尔喀多罗贝勒拉旺多尔济。衮布多尔济。喀喇沁固山贝子瑚图灵阿。辅国公扎拉丰阿。一等他布囊丹津达尔扎。敖汉固山贝子垂济扎勒。辅国公额驸德勒克。四等台吉色布腾多尔济。乌喇特辅国公恭格喇布坦。克什克腾。扎萨克一等台吉齐巴克扎布。郭尔罗斯扎萨克一等台吉阿喇布坦。巴林多罗额驸丹津。右翼。喀尔喀扎萨克图汗巴勒达尔。固山贝子阿喇布坦。辅国公车登三丕勒。扎萨克一等台吉衮楚克扎布恩克。根敦。绰罗斯和硕亲王达瓦齐。公衔罗布扎。阿巴噶多罗郡王车凌旺布。辅国公旺沁扎布。敖汉多罗郡王喇什喇布坦。固山额驸旺扎勒。土尔扈特多罗贝勒罗布藏达尔扎。翁牛特固山贝子巴勒丹。厄鲁特固山贝子三都布。喀喇沁辅国公敏珠尔喇布坦。乌噜特镇国公达尔玛哩第。科尔沁辅国公喇什色旺。固山额驸索诺木。吉哩第。苏尼特。辅国公罗垒。柰曼固山额驸敦多布。郭尔罗斯固山额驸苏玛第。及领侍卫内大臣大学士等。召乌珠穆沁和硕亲王朋苏克喇布坦。科尔沁多罗郡王纳旺色布腾。齐默特多尔济。喇特纳扎木素。土默特多罗贝勒索诺木巴勒珠尔。喀喇沁固山贝子瑚图灵阿。科尔沁固山额驸拉里达。喀尔喀扎萨克图汗巴勒达尔。绰罗斯和硕亲王达瓦齐。阿巴噶多罗郡王车凌旺布。敖汉多罗郡王喇什喇布坦。土尔扈特多罗贝勒罗布藏达尔扎。厄鲁特固山贝子三都布。喀喇沁辅国公敏珠尔喇布坦。喀尔喀辅国公车登三丕勒等。至御座前。赐酒成礼。　　

○军机大臣等奏、前遵旨传谕黄廷桂、于屯田绿旗兵内。抽拨三千名。再于甘省各营。添派五千名。给与口粮马匹。令总兵马得胜、丑达、带领。再派总兵一员同领。今该督奏称、从屯田兵拨出一千三百名外。添派一千七百名。仍于各营选派五千。共八千名。派马得胜、丑达、及总兵五福。一同带领。其领队将弁。速行各该提镇遴选等语。俱系遵旨办理。应如所奏行。又据奏、减半拨给马匹。每兵各给一马。官兵跟役。亦俱减半给与。是需马不过八千数百匹。今甘省有未解余马二千匹。又直隶解甘马五千匹。自应即于此内选用。仍于各营挑选足额。其军装器械等项。统照进剿之例办给。内盔甲一项。不过壮观。徒费驮载。应停带往。查巴里坤有存贮棉甲。应按数给与。事竣交回。再甘省现办驼二千只。仅供拨运行营口粮之用。即塔永宁前后协办驼五千只。恐一时不能即到。该督所奏、暂雇车辆。每兵余丁四人。合给一车。自属通融筹办。亦应如所奏办理。至各兵口粮。实不便多行裹带。今该督既称于巴里坤裹带一月口粮。又办羊二万只。作一月口粮。俟驼只解到。再为接济。事属可行。所有应增羊价。及沿途草料。统于军需项内核销。再屯田兵丁。自应广为垦种。臣等现遵旨传谕该督、于备剿兵内。酌量抽拨。应令遵照办理。从之。　　

○是月。钦差侍郎裘曰修等奏、豫省开、归、陈、三郡。除现在开挑干支各河外。查有商邱之陈两沙河。受冀家河之水。以入亳州之涡河。明河受志沟之水。以入陈两沙河。间有段落淤浅。并宜挑浚。虞城西南之范家堤。至蒋家楼一带宜开小引河一道。以洩诸路坡水。至汝宁府属。洪、汝、二河为最大。无庸开挑。惟归洪归汝之支河。如遂平县之石洋河。上蔡县之柳堰河、泥河。河身太狭。且有淤阻。应逐段开挑。即以挑河之土筑堤。又洪河由上蔡县分一支入蔡河。下陈州府之项城县。从前于项城筑石坝而上蔡仍被水患。查有小茅河一道。现分洩洪河之水。应将小茅河倍加宽深。俾上蔡分支。得以畅出。不必经由项城。去路无阻。又新蔡之三岔口。为洪汝交汇。湾曲纡缓。请多开直沟。使分流顺轨而下。至洪汝、二河。上游无堤之处。酌量添筑。其有堤而残缺者。应行培补。涵洞闸座坍卸者。应行改建。总期于明岁二月以前。一概毕工。报闻。　　

○又奏、包、浍、二河。在宿、永、连界处。为洩水通商之要道。其入豫省者。无庸开浚。惟安省境内。有石桥六座。洞小流细应加宽展洪河、濉河、应一律补修子堰。虹县之柏家河。应与下江之林子河、罗家河。一体办理。又凤台县、系颍州府之下游。向有裔沟、黑濠、湿泥、等三河。均应挑浚深通。使畅达入淮。再将田间沟渠。观民修整。以资宣洩。报闻。　　

○钦差侍郎梦麟等奏淮、扬、徐海、等属大兴水利。各州县已办干支各河而外。尚有宣洩民田积水。通支达干之河渠。并有逼近湖荡。支分派别之汊港。秋间查勘。因盈潦占盖高下难分一时未能并勘入奏。今当冬深水落。各处情形毕现。若不并为经理。上下脉络、犹未贯通。臣等悉心相度。砀山、萧县、铜山、宿迁、桃源、山阳、阜宁、沭阳、等处。共计支河二十余道。或通身淤浅。或间段阻塞。均宜分晰疏浚。期于来年三月以前。一律完竣。报闻。　　

○直隶总督方观承奏、查办官地竣事。天津等十三州县。实在荒熟官地、共十万一千一百二十四顷四十九亩零。除已升科地亩。核对节年奏册相符外。其已垦未升科、及河淤改租徵粮地。共一万五千六百五十二顷九十五亩零。各按地亩情形。分为上中下三则。共应徵地丁正额银二万二千八百六十两零。统于乾隆二十二年为始。其未垦荒地、六万七千七百二十三顷六亩零。饬地方官于春融时募垦。分别升科。报闻。　　

○浙江巡抚杨廷璋奏、臣奉谕旨清理西湖。查自雍正二年。丈实湖面。周二十二里四分。迄今三十余年。沿湖居民。或培土成田。或筑堤为荡。逐渐占垦。并淤浅沙滩。共二里有余。遵旨将已垦成熟者。免其清出。臣谨周历相度。将各处有无阻遏水源。逐一标记。分定应去应留。明白晓谕。于秋杪收获后。令该道府督率各员。分头展复。较前清出一里有余。现在湖面、计二十一里二分。四处立碑。永禁侵占。其不碍水源之田亩地荡。尚有五百八十九亩零。遵旨免其清出。仍酌定税额。于二十三年起。归入西湖租息项下。以备挑浚公用。再请照苏堤式。于清出堤岸上。遍栽柳树。不特可杜小民侵损。其根株盘结。亦可坚固堤身。报闻。　　

○山西布政使刘慥奏、州县钱粮。除应留支俸工驿站等项外。其余悉应随徵随解。晋省积习。州县收存银两。任意不解。以致亏空累累。良由稽查未有章程。上司亦因循不察。流弊相沿。于今为甚。与其参追于事后。不若防范于未然。臣现详明抚臣、通饬各属。凡徵收一有成数。即报明该管知府。委员监视拆封。除留支各项外。悉限三日内填批起解。具文通报。如逾期不解。即行严查。倘有侵那情弊。立即揭报参追。并设循环二簿。发令州县官、将收支起存钱粮。及已未完各数。按月登报。其粜借仓粮。徵完买补等数。一并开造。则州县之仓库亏足。自可按籍而稽。并责成道府。就近不时稽察。庶亏空之弊。或可清除。再州县钱粮完欠。奏报考成。自应以已解到司作为完数。乃晋省州县于奏销之时。每有以欠作完。异免处分。迨一经入奏之后。或惰徵不完。或已徵在官。而侵那亏空。弊端滋起。臣亦经详明通饬。凡奏销报完钱粮。务以解到司库、方准作完。如有捏报规避处分。照例查参议处。得旨、是。勉力为之。　　

○护理陕西巡抚吴士功奏、窃照藩库钱粮交代。新藩接收出结。督抚盘查保题。定例綦严。但日久玩生。在谨守管钥者。固不敢轻为通融。而库项亏缺。担承出结者。恐亦不能保其必无。皆由藩司以出结为故套。督抚视保题为具文。其始同官一省。或因需用暂支。累月经年。未及扣补。一旦离任。水落石出。既已瞻徇情面于前。自不能不回护掩饰于后。接任之员。即欲力矫其弊。或且议其固执不通。吹求过当。甚且以事属因公。并非侵盗。借用有抵。不致虚悬。从旁曲为解免。其接收者、依违不能自决。限期已届。势不得不因循迁就。勉强出结。此所以上下那借。漫无顾忌也。惟是藩库有无亏那。督抚留心体察。断无不知之理。督抚有无多支。藩司经手出纳亦断无不知之事。抚藩遇有升调事故。旧藩任内有无亏空。按册可稽。新藩到任接收款项。清查立见。请嗣后抚藩于离任奏请陛见之日。即将在任库项、曾否那借、有无亏空之处。另摺附奏。其或抚藩在任不久。调补远省。资斧不足。欲借库项者。自行据实陈奏。不得私相那借。至新授抚藩。接任之后。亦即将接收库项、有无那借亏空之处。于交代限内、另摺附奏。仍照旧例出结保题。得旨、此奏较之马锦文所条陈。简而易行。著照所请为例。　　

○云南巡抚刘藻奏、滇省二十三府属。或邻外域。或接夷疆。即腹裹地方。亦大率夷多汉少。故言吏治、必以安静无扰为上。而安静非因循废弛之谓。必其心思才力。平日贯注一郡一邑之内。而遇事以安详镇静出之。则民不惊而事咸理。如徒谓边方不宜多事。一切畏难苟安。甚至有事之时。反从而粉饰隐讳。其弊更有甚于纷扰者。臣每以此自励。即以此率属。大约通省牧令之内。求其有守有为者。不过数员。此吏治之大略也。滇省跬步皆山。平原稀少。鲜陂池塘堰之利。稻谷外多艺杂粮。春间之豆麦。夏秋之荍稗。广种博收。实夷民饔飧所赖。年来收成甚丰。而盖藏未裕一岁所收。仅供一岁之食。则生之未广也。省城风气。稍近惰游。外似繁华。内实匮乏。吉凶诸事。竞为无益之糜费。则用之无节也。臣当次第讲求。兴水利。辟荒芜。课农桑。教树畜。随时劝导而于婚丧礼文。申明令甲。毋许习为汰侈。以渐行之。或可少革积弊。此民生之大略也。滇省夷猓散处。种类甚繁。性似诈而实愚。习虽悍而近葸。畏法敬官。极为恭顺。惟间有劣衿地棍。与江广游民。每于夷寨中放债盘剥。遇事讹诈。虽历经严饬。此风尚未尽革。必使汉人不敢逞其欺淩。则夷人常得安其耕凿。至开化、普洱、永昌、等府。皆与交趾、南掌、缅甸诸国为邻年来外夷内讧。多有自相攻击之事。然距内地甚远。不足致问。惟在严饬文武员弁。于沿边要隘。加谨防范。则边民安堵。中外肃清。此夷情边境之大略也。臣不敢因循废事。亦不敢急遽图功。惟有与督臣和衷商榷。详悉办理。得旨此见果认得真。行得力。何愁不治。又批、所见已得梗概。勉力为之以实可也。又奏、滇省铜厂之大者。莫过于汤丹大碌。近因硐深炭远。油米昂贵。采办渐艰。蒙恩两次加增价值。厂民之积困稍苏。而细察情形。尚有应行调剂之处。缘每岁京外需铜、约一千一二百万。而各厂所出。不过千万。京铜虽无缺误。此外恒苦不敷。此铜觔之应行筹画也。又汤丹、大碌、两厂。历系先银后铜。上季放出之银。下季收铜还项。人众则奸良不一。岁久则尾欠难免。积少成多。遂成厂累。此帑项之应行清理也。今铜觔既须尽力多办。而豫放之工本。奏销之未完。又须陆续归清。偿旧图新。究难宽裕。查大碌一厂。积疲较汤丹为甚。现选干员前往、彻底清理。于厂民之急公者鼓励之。疲玩者革除之。放银收铜。丝丝入扣。勿使再增新欠。更宜广觅新嶆。多开子厂。以为储盈补缺之计。至油米等项。厂民不能于贱时购买。每有擡价欠之累。今宜责成厂员。多多为储备。照贱价发领。以纾其力。则厂民踊跃攻采。办铜自必加多。铜多则余息日增。旧欠日减。总期调剂有法。国帑无亏。得旨、好。知道了。汝竟解事。孰谓徒埋头读书者耶。　　

○是年。追予准噶尔出师阵亡之侍读学士傅森布一员。即中福泰等二员。员外郎伊星阿一员。主事和达色等二员。中书多永武一员。笔帖式福祥等四员。吏目王世兴一员。子车凌多尔济一员。台吉孙都布等三员。副总管海哈纳一员。参领九柱等三员。游击晋现龙一员。头等侍卫呼济图一员。佐领哈三等二员。蓝翎侍卫彰萨等二员。管旗章京达西丕尔等二员。骁骑校赛蒙阿等四员。护军校杭依尔图等七员。把总马蛟等二员。祭葬赠恤如例。领催护军马步兵六十等、三百五十一名恤赏。俱入昭忠祠。　　

○旌表孝子、福建等省柯成等七名。孝女、江苏省张氏一口。守节合例、八旗满洲金刚保妻蔡氏等一百四口。蒙古世图妻何氏等二十四口。汉军张鸿儒妻夏氏等二十口。宁夏等处驻防达赉妻王氏等四十七口。直隶等省陈朝麟妻贺氏等四百九十六口。夫亡殉节、安徽等省黎大衍妻徐氏等九口。未婚守志安徽等省许承桂聘妻王氏等十二口。百岁寿民妇、张孔德等十七名口。各给银建坊如例。　　

○一产三男、直隶等省贾进惠等七家。　　

○会计天下民谷数。各省通共男妇、大小一万九千三十四万八千三百二十八名口。存仓米谷、三千一百九十五万四千七百三十三石二斗六升六合零。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百五十三

大清高宗法天隆运至诚先觉体元立极敷文奋武孝慈神圣纯皇帝实录卷之五百五十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。春。正月。戊子朔。上诣奉先殿行礼。　　

○诣堂子行礼。　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪。　　

○诣大高殿、寿皇殿、行礼。　　

○遣官祭太庙后殿。　　

○御乾清宫、赐宗室王公等宴　　

○己丑。谕、去岁豫省卫辉等府、被灾地方。屡降恩旨。将应徵钱粮蠲免。并于普赈一月之外。叠予加赈四次。计费帑金三百余万。自去岁十月起、可至今岁二月矣。但自仲春以至麦收为时尚远。赈毕之后。二麦未及登场。譬如赤子出慈母之怀。未能强饭。遽断其乳。其何以堪。朕心深用惄然。著加恩将被灾十分之极次贫民。暨被灾九分之极贫民。再行加赈一月。俾得接至麦收。用示体恤至意。该部即遵谕行。　　

○又谕、据黄廷桂奏称、现在陕、甘、买补摘缺营马。官价八两。实有不敷。及买解巴里坤等处屯田牛只。请于官价四两四钱外。添给一两六钱等语。两省连年需马甚多。市价未免昂贵。若拘定成例。诚有不敷。著于定价八两外。准其加给二两。至牛只系本省农民所需用。时届春耕。不惟官价四两四钱不足。即增一两六钱。亦未必充裕。若再加二两。给以官平足数。采买自属易集。而闾阎亦无滋累。因此次购办过多。特加恩格外。以示体恤。后不为例。　　

○又谕、甘肃一省。承办军需。虽丝毫不以派累闾阎。而小民之趋事勤劳。殊堪轸念。前经降旨、将该省乾隆二十三年、地丁钱粮。悉行加恩蠲除。但本年正项。虽已免徵。而历年旧欠。尚有应须输纳者。边氓仍不免追呼之扰。著再加恩、将该省乾隆十六年、至二十二年、一应民欠未完银粮草束。通行豁免。该督抚其董率属员。实心查办。倘有不肖官吏。以完作欠。侵蚀中饱。及违例私徵。致百姓不沾实惠。即行严参究治。用称朕嘉惠体恤之至意。该部遵谕速行。　　

○谕军机大臣等、前因乌噜木齐、屯田处所。需用牛只。已有旨令开泰、购买氂牛解甘、以备垦种。今据黄廷桂奏、川省所产。大半俱系水牛。其黄牛不过十之一二。口外天寒。不能适用等语。黄廷桂久任川陕。于两省情形。皆所熟悉。川省黄牛既少。于口外不甚相宜。自可无庸采买。且现据黄廷桂、于陕省竭力措办牛一二千头。添补应用。似可无误春耕。著传谕开泰、所有川省氂牛一项。不必办解可也。　　

○又谕、晋省办解儿骒马一事。现据黄廷桂奏称、晋省民间。骒驹甚少。其购解者。不过老骒马。冬月赶解出口。恐多倒毙等语。著传谕塔永宁、于该省各营、现在挑解备战马匹之外。再挑选不堪乘骑之驽骟马。一二千匹。于三四月内、解赴甘省。以备屯种。所有儿骒马一项。既无禆实用。停其办解可也。寻奏、购办骒马。未奉旨前。已验解四百匹。未便彻回。至谕挑解各营驽骟马。晋省现存营马。因上年挑换陕马。多老瘦难解。请买民间口轻耕种骟马。三四百匹。或五六百匹。并将原买未全解肃之骒马。一并挑解。得旨、如所议行。既欲集事。亦不欲累民也。　　

○又谕、据黄廷桂奏称、川省既无黄牛。而晋省骒马。多老不堪用。已谕开泰、塔永宁、停其购办。但令晋省于标营内、挑取不中乘骑之骟马一二千匹。解甘备用。至军营牛马。自应充裕。现命军机大臣、于太仆寺、上驷院、牛马群内挑取。亦可以资接济。著传谕知之。　　

○又谕曰、阿桂等奏称、原任杜尔伯特郡王巴雅勒当之职。据汗车凌等、恳请转奏。令巴雅勒当之弟博斯和勒承袭。众心悦服。博斯和勒、既经汗车凌等保奏。巴雅勒当郡王之职。即著伊承袭。　　

○庚寅。上奉皇太后幸重华宫。侍宴。　　

○谕、据高晋奏报、上江凤、颍、泗、所属水利要工。均于上年岁底、一律完竣等语。安省河道淤垫。频年被水。特命裘曰修、梦麟等、会同督抚河臣。和衷筹议。发帑兴修。广为疏浚。自开工以来。诸臣能仰体朕怀。悉心经理。所在要工。俱能迅速集事。甚属可嘉。裘曰修、梦麟、尹继善、白钟山、嵇璜、已于下江各工告成。叠予议叙外。高晋、著交部议叙。其在工承办各员。并著该督抚等查明。分别咨部议叙。以示奖励。
  </div>
  <div class="pagination">
   <a href="清实录乾隆朝实录_page760.html">
    上一页
   </a>
   <span>
    ...
   </span>
   <a href="清实录乾隆朝实录_page756.html">
    756
   </a>
   <a href="清实录乾隆朝实录_page757.html">
    757
   </a>
   <a href="清实录乾隆朝实录_page758.html">
    758
   </a>
   <a href="清实录乾隆朝实录_page759.html">
    759
   </a>
   <a href="清实录乾隆朝实录_page760.html">
    760
   </a>
   <span class="current-page">
    761
   </span>
   <a href="清实录乾隆朝实录_page762.html">
    762
   </a>
   <a href="清实录乾隆朝实录_page763.html">
    763
   </a>
   <a href="清实录乾隆朝实录_page764.html">
    764
   </a>
   <a href="清实录乾隆朝实录_page765.html">
    765
   </a>
   <a href="清实录乾隆朝实录_page766.html">
    766
   </a>
   <span>
    ...
   </span>
   <a href="清实录乾隆朝实录_page762.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
