<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 174 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 174 页/共 505 页</h1>
    <div class="content">○以江南军营总兵官詹启纶捐输船炮。永广湖北黄安县学额一名。　　

○予江西新城等处阵亡都司陈明德等二十七员祭葬世职加等。　　

○予江西东乡阵亡伤亡都司李云福等二十五员祭葬世职加等。　　

○辛丑。以神灵显应。加湖南长沙县龙岩寺向真人封号曰普佑。　　

○谕内阁、李云麟奏、积劳病剧。请回旗调理一摺。李云麟以候补郎中。经朝廷不次超擢。以四品京堂候补。办理陕南军务。宜如何实心任事。奋勉图功。力求报效。乃自到陕后。迄今一年有余。于一切防剿机宜。所行不逮所言。毫无成效可睹。兹复以寒暑积劳。率行告病。并遽请回旗调理。殊属有负委任。李云麟著革去四品京堂。即行回旗。仍以郎中候补。用示薄惩。　　

○又谕、张之万等奏、请将已革臬司留营等语。已革安徽按察使张学醇、前于办理苗逆仇杀徐立壮一案。颠倒荒谬。贻害地方。情罪较重。经曾国藩等查奏。降旨发往军台效力赎罪。尚属从轻办理。该抚所请将张学醇留营之处。著不准行。仍著懔遵前谕。迅速派员押解起程。毋许逗遛。该省防剿正当吃紧。统带需员。所有张之万等前次奏调之道员张汝梅、现在回籍省亲。侍讲吴元炳、现在丁忧回籍。著张之万、毛昶熙、迅即行知各该省原籍。饬令该二员赶紧赴营带队。以资得力。　　

○谕议政王军机大臣等、左宗棠奏、官军截剿窜贼。叠获大胜情形一摺。淳安等处窜贼。踞唐村黄金岭一带。经黄少春等痛加埽荡。追至歙淳交界地方。□□穴□又□斩净尽。其前队之贼。由建口过河。复经官军分路夹击。捦斩贼目甚多。该逆穷蹙乞降者五千余人。其向绩溪翻山遁去者仅数百名。著仍督饬诸军奋力追剿。以清余孽。投诚贼众。妥为安置。前据奏报。洪幅瑱将发熨鬈。装扮洋人。意图溷窜。现在祐逆李远继因党与纷散。只身遁走。洪幼逆等已绕由遂安昬口一带逃窜。著左宗棠懔遵叠次谕旨。檄令刘明珍等军。严密购捕。务在必获。以膺懋赏。断不可任令兔脱。祐逆逃往何处。并著严饬诸军认真追捕。刘典等已由杨岳斌派赴徽甯。扼守要隘。著即饬令将此股贼匪。迎头截击。悉数歼除。毋令再扰江境。又成蔓延之势。将此由六百里谕令知之。　　

○又谕、官文奏、官军移营击贼获胜。现饬约期会剿。追贼出境一摺。蕲罗贼匪。经成大吉等分路痛剿。歼匪无算。直追出大小界岭。始行收队。该逆复在大坳冲及罗田离城二十余里之黄泥塘地方。意图分窜。复经石清吉等迎剿。匪势穷蹙。讯据贼供。七区之贼。备有行粮。有将遁走之势。昨据僧格林沁奏、该逆窜入楚境大山。向南奔突。麻城黄安应山一带。路路可通。是该逆游魂无归。现在分路狂奔。尚无定向。著官文檄饬成大吉、与富森保、石清吉等军。约期再举。乘胜进攻。仍遵前旨。将该逆就地歼除。毋留余孽。如该逆窜出山险。即著曾国藩乔松年督饬皖军两面夹击。协力埽荡。俟贼踪窜近平原。马队可以施展。并著僧格林沁督军兜剿。悉数歼灭。毋令再行纷窜他处。英山之贼有分股由打虎厂图窜蕲州等处之信。著官文即饬谭仁芳、由长岭冈移扎张家塝。严密防守。以保蕲黄门户。并著曾国藩、乔松年饬令英山防军。跟踪追蹑。以期聚而歼旃。罗山贼匪。由朋兴店扰至易家棚。因萧河清等军踵至。该逆知防有重兵。连夜向罗山窜走。并据探该逆皆窜光息交界之剥皮河墨斗关劳山一带。僧格林沁现驻罗山之南关外。正可派兵迎截。并著张之万、毛昶熙、选派劲旅。会筹剿洗。迅殄逆氛。曾国荃于克复金陵后。心血过亏。困惫殊甚。前经谕令在营安心调理。日来曾否就痊。朝廷甚深廑系。著曾国藩传旨存问。前谕曾国藩如不能赴安庆。即派彭玉麟、曾国荃等、酌量带兵。分驻上游。将来曾国藩由安庆赴金陵后。应否即令曾国荃移扎上游。以资控扼之处即著懔遵前旨。酌量奏闻。正在寄谕闲据张之万、毛昶熙奏、剿办东路股匪获胜。六安之贼。复图回窜。西路之贼。南窜麻城各情形与僧格林沁官文所奏略同。既据张之万等奏称、将士出境援剿。转战半年。伤损实多。所部两营。实无可调之队。即著张之万、毛昶熙、就前敌现有之兵。力加整顿。饬令听候僧格林沁调遣。实力防剿。毋任回窜。仍一面将添募练勇。迅速训练成军。以厚兵力。将此由六百里各谕令知之。　　

○又谕、李云麟奏、蔡启败匪。奔窜甘省。遵旨遣回楚军。并将陇军酌量裁撤一摺。蔡启两逆。自陕北入山。屡经官军击败。现窜甘肃阶州之西和县等处。刘蓉所部各营。已追至甘界。并经骆秉章调湘果两营。扼扎阳平关朝天关等处防剿。贼势已蹙。惟甘肃阶州文县一带。在在与川省毗连。深恐败匪铤险。阑入蜀疆。著骆秉章、刘蓉、督饬诸军。尽力夹击。务将蔡启余匪。就地殄除毋任再行纷窜。至李云麟所部之军。除业经筹给饷银遣撤回楚外。现留毅健中前后三营暂扎陕楚交界之漫川关。并陇军归化归义两营。李云麟、拟即全行遣撤。著刘蓉悉心筹画。现扎漫川关之毅健三营。或须留防陕楚毗境。或可筹给饷项。即行遣回。均即迅速酌办。并饬李云麟将陇军妥为遣撤。毋令滋生事端。李云麟移交刘蓉管带之三营。并水军等尚有若干人。均著刘蓉派员统带。妥为调度。兴商一带。如尚须派兵扼防。并著刘蓉妥筹兼顾。蔡启二逆。势已穷蹙。刘蓉现已追入甘境。近日剿办情形若何。著一并迅速具奏。甘省回氛甚炽。著穆图善懔遵叠次谕旨。迅即起程赴甘。与都兴阿、雷正绾会筹进剿。毋许再有延缓。本日据官文奏、请饬总兵颜朝斌赴鄂随营等语。著骆秉章传知颜朝斌、于补行穿孝百日届满。即行驰赴湖北军营随同官文办理防剿。毋稍稽延。将此由六百里各谕令知之。　　

○又谕、都兴阿奏、前敌布置情形。并请调西安满兵各摺片。据称前敌各军克复宝丰后。联络平罗进扎渠口堡一带时出雕剿。颇有斩获。惟后路空虚。兵力不敷分布。该逆现聚清水堡两岸。阻我进攻之路等语。杜嘎尔一军。攻克宝丰后。乘胜进剿。军威颇振。惟该处地势宽广。官军节节深入。后路粮道。最关紧要。此时兵力未厚。自当稳慎进取。步步为营。不可稍涉大意。傥有隙可乘。仍即激励将士。相机进剿。以期迅埽贼氛。庆昀仍当督饬将弁。固守甯夏城池。并著知照进规纳家牐之常升一军。务须严密稳固。并随时侦探。期与都兴阿所派之兵。遥为声援。一俟杜嘎尔一军。逐渐南趋。声势可以联络。即著合力夹击。以竟全功。前因固原复陷。平凉一路。军情吃紧。业经谕令穆图善统带所部赴甘。会商都兴阿等应由何路进兵。相机办理。本日复经寄谕。催令迅速前进。仍著都兴阿俟其到营。妥筹进兵。都兴阿所请调拨西安驻防满兵五百名。赴甘演习洋枪著德兴阿即行挑派。星速前往。傥因西安城防紧要。不能如数派往。即著酌量调拨。如实系不敷。可即咨明都兴阿。由都兴阿另行筹调。将此由六百里各谕令知之。　　

○湖广总督官文奏、遵查湖北绿营兵额。于咸丰六年克复省城后。已一律补齐。与江皖等省缺额待补者有闲。常年兵饷。应请循例拨给。以纾兵力而符定制。下部知之。　　

○河南巡抚张之万奏、派参将崔廷桂等捦获唐县积匪郝道进等。已就地正法。得旨、所办甚好。仍著饬令该参将将各该处伏匿余匪。认真□□穴□又□捕。务绝根株。以靖疆圉。　　

○命盛京将军玉明在紫禁城骑马。　　

○以直隶沧州防堵窜匪出力。予防御富成等加衔有差。　　

○以甘肃克复宝丰县城出力。予侍卫色楞额等加衔升叙有差。　　

○予湖北长岭冈阵亡都司成志义等祭葬世职加等。文生李南英祭葬世职如从九品例。　　

○壬寅。谕内阁、前据曾国藩奏称、曾国荃于克复江甯后患病。欲请回籍。当经谕知曾国藩传旨存问。即令其驻扎江甯。安心调理。毋庸遽请开缺回籍。兹复据曾国藩奏、曾国荃病势日增。必须静养。方能早就痊愈。据情代奏。恳请开缺回籍等语。浙江巡抚曾国荃、自随同曾国藩剿贼以来。叠克名城。勋绩卓著。本年亲督将士。苦战数月。攻拔江甯省城。歼除巨逆。厥功尤伟。乃以连年办理军务。心力交瘁。遂至忧劳成疾。请假开缺回籍调理。情词极为恳挚。若不俯如所请。惟恐为职守所羁。未能从容静摄。转非体恤功臣之道。曾国荃著准其开缺回籍调理。并赏给人薓六两。交该抚祗领。用资保卫。该抚系有功国家之臣。朝廷正资倚畀。尚其加意调治。一俟病体痊愈。即行来京陛见。　　

○又谕、前因曾国藩等奏、江苏通州直隶州知州员缺紧要。请以遇缺即补直隶州知州梁悦馨补授。当经降旨交吏部议奏。嗣经吏部以该员捐升知州。尚未引见。且保举升阶。又在出缺以后照例议驳。兹据曾国藩、李鸿章奏称、通州系海疆要缺。民灶杂处。又与福山对峙。港＜?氵义＞纷岐。为匪徒出没之区。号称难治。且管辖如皋泰兴两县。政务殷繁该员曾任繁剧。人地实在相宜。苏省亦别无合例人员。可以拟补。请仍以梁悦馨补授等语。梁悦馨著准其补授江苏通州直隶州知州。以资治理。嗣后不得援以为例。　　

○谕议政王军机大臣等、曾国藩奏、湖州广德败贼。窜犯歙南。官军截剿屡胜。并彭玉麟督带水师。不能专驻安庆。及江皖近日军情。暨曾国荃病势增剧。代奏恳请开缺各摺片。本日已明降谕旨。准曾国荃开缺回籍。该抚其安心静摄。善自保卫。一俟病就痊愈。即行来京陛见以备倚任。所有江甯省城一切善后事宜。即著曾国藩驰往江甯。斟酌机宜。妥筹办理。安庆地处上游。控制皖南皖北。既据曾国藩奏、彭玉麟总统水师。事务繁重。不能专驻安庆。亦不能兼顾陆路。安庆防守及善后等事。饬马新贻等会同妥办。可无疏虞。即著照所请行。马新贻已＜??闲＞放浙江巡抚。仍著曾国藩饬令该抚留驻安庆。同何璟等将应办事宜。妥为筹办。务臻周密。浙省抚篆。现有左宗棠兼摄。暂可无庸到任。即著曾国藩行知该抚可也。皖北英霍等处。一片贼氛。蒋凝学虽屡获胜仗。而粮路尚属梗塞。曾国藩现调刘连捷等率兵万余。由桐城进剿英山。调李榕、王可升、何绍彩、三军八千人。由六安进援霍山。有此两支劲旅。皖北军务。必可得手。刘连捷等此时计已到防。著曾国藩督饬该员等迅速进兵。乔松年督率所部。会合各军。实力埽荡。尽殄贼氛。毋令纷窜。曾国藩回驻江甯后。距英霍较远。所有派往该处援应各军。自应有所统率。俾令事权归一。曾否酌派有人。抑仍由该大臣遥为控制之处。著随时酌量奏闻。湖州广德败贼。并犯歙南。经易开俊、唐义训各军。并力堵剿。俘斩降散。为数甚众。曾国藩当饬令乘此声威。将此股窜贼。就地歼除。昨据左宗棠奏、唐村黄金岭一带窜贼。经黄少春等痛剿。捦斩甚多。此次歙南诸军。又获大捷。著左宗棠督饬在事员弁。奋力追击以清余孽。曾国藩本日所奏江西军情。与杨岳斌等前奏。大略相同。即著曾国藩、左宗棠、督令皖浙各军。会合鲍超、刘典等军。将败残窜匪。前后夹击。埽除净尽。以竟全功而膺懋赏。将此由六百里各谕令知之。　　

○以安徽布政使马新贻为浙江巡抚。未到任前。仍以闽浙总督左宗棠兼署。安徽按察使英翰为布政使。庐凤道何璟为按察使。　　

○予安徽歙县阵亡游击唐远日□出祭葬世职加等。　　

○癸卯。谕内阁、刘蓉奏、陕西汉中镇总兵佘福象。自愿随同穆图善赴甘剿贼。恳请暂行开缺等语。佘福象勇往任事。甚属可嘉。著准其暂行开缺。随同穆善善前往甘肃。剿办贼匪。俾得尽其所长。　　

○谕议政王军机大臣等穆图善奏、督师赴甘。请调赴鄂旧部。刘蓉奏、败匪纷窜阶州。督军越境穷追。遵饬张集馨、曹克忠赴甘。及因患病恳请开缺各摺片。甘省回氛日炽。军情紧要。穆图善现已督率马步各营。陆续进发。惟后起步队。尚须俟有饷银。方能西上。著刘蓉督饬粮台。迅速筹款给发。俾利遄行。甯灵一带。地方平旷。利用骑兵。穆图善所部马队。仅金顺两起三百名。实属不敷分遣。其前调赴鄂之温德勒克西两起马队。本系穆图善旧部。且皖楚交界。山路崎岖。稻田遍野。马队难以展布。不如调赴甘省。用其所长。较可得力。著官文酌量调派。至苏伦保两起马队及蓝斯明四营步队。能否一并饬赴甘省之处。并著斟酌军情。妥筹办理。穆图善勇往直前。深堪嘉尚。本日已明降谕旨。令其帮办都兴阿军务。该将军务当益矢忠勤。兼程入甘。与都兴阿和衷商办。尽力剿洗。肃清边陲。以副委任。蔡启等逆。业经萧庆高等督军追摄。叠获胜仗。捦斩收降匪党甚众。余孽狂窜阶州。刘蓉现檄林之望力扼要隘。并饬萧庆高等越境穷追。办理尚属认真。此股败匪。现在猛扑毕口。急图入川。萧庆高等已绕出甯羌截剿。骆秉章当督饬川军。会合陕军。分途兜击。就地歼除。毋令纷窜入川。致形滋蔓。曹克忠一军。现已拔队赴甘。既可为雷正绾后路声援。并可兼顾陇防。第该营中有新收降卒。必须严加钤束。随时防范。毋稍大意。张集馨所陈通筹全局。谓议抚缓兵。糜饷老师。不如先机决策。一劳永逸等语。前据雷正绾奏、固原降回复叛。袭陷城池。是该逆谲诡性成。以乞抚为缓师。确有明证。张集馨既于回情知之甚悉。必能操纵得宜。著懔遵前旨。驰往甘省相机筹办。不得胶执成心。亦不必意存迁就。雷正绾伤口已否平复。甚深廑系。现在逆氛复炽。雷正绾务当与陶茂林迅筹进剿。力挫凶锋。恩麟当振刷精神。督率兵勇。固守省垣。认真剿办河狄等处回匪。不得一味畏葸因循。贻误军事。此时陕西境内。虽已肃清而西固汧陇之防。东严兴商之守。责任綦重。刘蓉著毋庸开缺。赏假两个月安心调理。其重大军情。仍著力疾料理。毋许推诿。将此由六百里谕知官文、都兴阿、穆图善、雷正绾、骆秉章、刘蓉、并传谕恩麟、张集馨知之。　　

○又谕本日据刘蓉奏、前准都兴阿以甘省边地严寒。咨饬陕西藩司赶办羊皮大袄五千件。小袄五千件。解营备赏。价银准赴甘肃粮台请领等因。当经劄饬藩司速行赶办。现据藩司详覆。陕西皮货。向来聚于泾阳。该县失守之后。人烟断绝。现在甘回扰乱。皮货更无来路。该抚详加察核。实在无从购办。请饬甘肃山西各督抚就近采买等语。所奏自系实在情形。惟甘肃地处极寒。现交冬令。军士日久从征。御寒无具。所需皮货等件。实关紧要。陕省虽近日贩运较少。而合山陕甘肃三省共办此事。究易为力。著沈桂芬、刘蓉、恩麟、于各该省出产皮货之地。赶紧派员如数购办。迅速解往。毋误要需。穆图善现往甘肃带兵剿贼。所部马步各军。需饷甚急。著沈桂芬、刘蓉、每月各筹拨银二万两。并军火等项。按期解赴穆图善军营交纳。以资接济。将此由六百里谕知都兴阿、沈桂芬、刘蓉并传谕恩麟知之。　　

○又谕、广凤、奎昌奏、拣派蒙古官兵前赴古城一摺。据称陆续调到杜尔伯特、土尔扈特等处蒙古官兵一千二十三员名。派副盟长郡王淩札栋鲁布、贝子察克都尔札布公多果尔巴管带。赴古征剿等语。即著照所拟。传谕该盟长等。统带各项官兵。迅速前进。沿途妥为钤束。不可稍事滋扰。俟到古城时。即著保恒妥筹调遣。所有军火器械及官兵口粮。务须筹款接济。毋令缺乏。前据文祥奏、奇台一带之匪。闻乌噜木齐变乱后。围困古城。幸连获胜仗。旧城并未失陷。现在该城军情若何。此项蒙兵。是否精壮可用。著保恒详加遴选。择其骁健可效前驱者。派员统率。先剿古城一带之匪。再行救援迪化。其乌噜木齐吐鲁番等处回氛。近日能否稍戢。并著随时查探具奏。将此各谕令知之。　　

○命荆州将军穆图善帮办署陕甘总督都兴阿军务。　　

○以记名提督萧庆高为陕西汉中镇总兵官。　　

○以陕西克复山阳县城。暨肃清镇安等处出力。赏都司徐统恩等花翎。余加衔升叙开复有差。　　

○以陕西兴安汉中二府办团出力。赏在籍知州管淓花翎。主事蒋常垣蓝翎。余加衔升叙有差。　　

○予甘肃阶州等处阵亡总兵官萧余胜、毛芳恒、参将陈贤元、都司瞿升富、守备朱球珥、千总吴高远等、祭葬世职加等。　　

○甲辰。谕内阁、前因曾国藩奏、杨岳斌因父母年逾七十。母病增剧。据情代请开缺。回籍养亲。当经降旨。谕令杨岳斌俟克复金陵后。再行请旨省亲。兹据杨岳斌奏称、八月闲行抵赣州。病体难支。伤处复加痛楚。心中怔忡不止。父母老而多病。疾痛之余。思亲倍切。请开陕甘总督之缺。回籍调理等语。杨岳斌统兵十余年。冲冒矢石。力疾苦战。伤病交作。且其父母年皆七十有余。原应俯如所请。俾资调理。并遂其孝养之忱。惟前因甘肃逆氛不靖。当授杨岳斌为陕甘总督。办理剿匪事宜。现在甘省军情。关系极为紧要。该督久历戎行。威望素著。军麾所至。叠奏肤公。此时西北军事孔棘。朝廷正资倚畀。自未便遽令回籍。杨岳斌著赏假一个月。在营赶紧医治。俟假满后。即行驰赴陕甘总督新任。毋庸开缺。　　

○又谕、杨岳斌、沈葆桢奏、特参怯懦玩误。纵勇扰害之带兵各员。请旨惩办等语。江西补用道王沐、经杨岳斌等派令自抚州移军秀才埠防守。并赴乐安一带。截剿窜贼。节节逗遛。罔顾军情缓急。所部勇丁。沿途骚扰。不能约束。经撤去统带。抗不移交勇数名册。其营官运同衔知县王安敦、游击贺长春、唐荣贵、纵容勇丁。索饷滋闹。该员并不弹压。实属谬妄玩误。王沐著即行革职。从重发往军台效力赎罪。不准藉端奏留。王安敦、贺长春、唐荣贵、著一并革职。交杨岳斌、沈葆桢、提讯纵勇确情。从严惩办。新授云南按察使席宝田、叠经杨岳斌等催令援剿南丰甯都贼匪。迁延不进。藉词延宕。任贼远窜。实属巧诈不力。席实田著降为知府。并撤去布政使衔。撤销勇号。仍责令率勇剿贼。以劝后效。傥再延误。即著从严参办。即补参将刘胜祥、所带勇丁。全无纪律。所过村市。任意扰害。实属约束不严。刘胜祥著暂行革职。责令严束各勇。剿贼自赎。傥再不知愧奋。一并严参惩办。　　

○谕议政王军机大臣等、前因有人奏、毛鸿宾不能安插散勇。致该省盗劫频仍。劝捐一味偪勒。致绅商纷纷逃匿。当将原奏一条。摘钞给予该督阅看。并谕令将各处散勇妥为安插。毋令滋事。近据毛鸿宾遵旨覆奏摺称、安插散勇。人数虽众。访查在乡闲尚能相安。南海等县劫案。每月闲有数起。不至如原参之多。所指捐者均系商富。而刁民林青萍等。不肯报效。逃避香港澳门等处。依附洋人。并非偪勒各等语。续有人奏、毛鸿宾不能安插陈金缸等散勇。致令千百成群。劫掠为生。南海等县劫案。一月有多至四十余起者。省垣近地银号。有被盗假充官役席卷而去者。该督抚又创为新例。被劫者责令左右邻及地保拏贼追贼。以致人多不敢呈报。派捐绅富。如省城伍姓潘姓番禺新会之张李等姓。陵辱锁押尽力诛求。甚有一乡勒捐。立毙数命者。该督并密令官差于夜静时。踰墙入捐户之室。□□穴□又□索锁拏。致强有力者多潜赴香港。依附洋人。邑里骚然。有不可终日之势。请速派公正大臣秉公查办各等语。封疆大吏。除暴安良。是其专责。即劝捐军饷。亦系朝廷不得已借资民力之举。岂可任意偪勒。四出追呼。毛鸿宾覆陈各情。及续有人奏参各节。孰是孰非。所言孰为确实。瑞麟、昆寿、近在同省。见闻较确。著即秉公严密访查。据实具奏。瑞麟、昆寿、接奉此旨。务须严密。不准稍有漏洩。毛鸿宾摺及续有人奏摺。均著钞给阅看。将此由六百里密谕知之。　　

○又谕、杨岳斌、沈葆桢奏、南安援师。收复水城。郡城解严。又奏、信防吃紧。现筹进剿情形各一摺。侍逆率众直扑南安府城。时援军适至。该逆缩入水城。提督江忠朝、知府黎兆棠等、督军力战。克复水城。贼匪踰岭远遁。郡城危而复安。在事出力各员。实属异常奋勉。著杨岳斌、沈葆桢择尤保奖。以示鼓励。此股贼匪。悉趋粤境。官军追至南雄州之槐花滩。斩获不少。杨岳斌等以江西尚有贼踪。徽甯亦有窜匪。兵力难以出省。拟俟信丰瑞金湖州各路窜匪翦灭后。再行确探前股趋向。饬各营越境会剿。惟侍逆系贼中最狡悍之股。现在穷蹙窜粤。若粤兵迎剿。江军跟追。不难一鼓殄灭。可否任其所之。养成羽翼。必至又形费手。著杨岳斌、沈葆桢、迅速调派劲旅。出境追剿。毛鸿宾、郭嵩焘、当懔遵叠次谕旨。派兵迎击。务将侍逆一股。悉数歼除。梅岭南雄。均与湖南接壤。著恽世临严饬在防各军。认真会剿。共埽寇氛。如令阑入完善。蹂躏地方。必惟各该督抚是问。江西信丰尚有贼氛。汪海洋大股。在瑞金境内。杨岳斌即飞催韩进春、席宝田等军。实力进剿。王沐等已照该督抚所请。分别惩处。席宝田向来打仗。尚肯出力。此次以知府降补。如自知愧奋。仍由该督奏乞恩施。傥始终怙过。无裨戎行。即著据实参奏。毋稍姑容。皖南余匪。已由开化之华埠阑入江境。距玉山仅三四十里。鲍超适赴省就医。闻报力疾启行。奋勇可嘉。著杨岳斌等即饬该提督出贵溪金溪之闲。确探贼踪。迎头兜剿。刘典由抚州到省。现率所部由东乡进发。已抵贵溪。即著饬令会同信防各军。实力夹击。务将全股扑灭。毋任再有逃窜。杨岳斌另摺奏、旧疾增剧。请开缺调理等语。本日已明降谕旨。赏假一月调理。俟假满后。仍遵前旨。带兵赴任。诚以西北形势甲天下。非文武兼资。不足膺此重寄。该督威望素著。必能底定岩疆。殄除群丑。该督一日不赴甘。则都兴阿一日不能出关剿贼。西陲大局。将不可问。该督当勉体朝廷不得已之苦衷。力图报称。以副厚望。将此由六百里各谕令知之。　　

○以记名按察使赵焕联为云南按察使。　　

○予江西南安阵亡参将谭茂高、李竟成、守备曾长义等、祭葬世职加等。　　

○乙巳。谕内阁、本日兵部递到伊犁将军常清八月初七日所发摺报。外面黄布包封骑缝盖印处。及黄纸封面印花。均经拆损。夹板亦未用绳束。显系途中私行开拆。以致损坏。著兵部行文经过沿途台站地方。逐一挨查。系在何处拆损。即由该管督抚大臣等严参惩办。并著该部知照常清。一体按站挨查。核实参办。以肃邮政。　　

○谕议政王军机大臣等、前因陕西调回湖北之温德勒克西两起马队。及苏伦保两起马队。蓝斯明四营步队。昨因甘肃回氛日炽。谕令官文将前项马步各队。酌量驰赴甘省。谅该大臣已妥为调度。本日复据常清由八百里驰递。据称叶尔羌回变被陷。英吉沙尔喀什噶尔两城。武弁谋叛。乌噜木齐城围未解。请催调内地精兵援剿等语。前授杨岳斌为陕甘总督。令其带兵赴任。昨据奏到。江西军务未竣。兵不能分。该督亦因病奏请开缺。已赏假一月调理。本拟俟杨岳斌到任后。酌拨甘肃兵将。出关助剿。今杨岳斌既不能即日赴甘。是甘肃情形。仍形危迫。穆图善已带所部赴甘。著官文即遵照本月初五日谕旨速将温德勒克西等、及苏伦保马队。派往甘肃。交穆图善统带。蓝斯明等步队。如楚省军情稍松。可以调拨。亦著派令赴甘。以资得力。以上各起马步。著官文于接奉此旨时。迅速遵旨酌量调派。不准藉词奏留。麻城余匪。仍有若干。曾否复窜豫境。近日军情若何。著僧格林沁、官文、随时具奏。东窜英霍之贼。业经曾国藩调派刘连捷等营迎剿。该逆不能逞志于皖。必再犯鄂。官文务饬各军。尽力防剿。毋任回窜句结。现在东南大局虽定。西北军事方殷。新疆地方。关系紧要。边城处处传烽。势将不可收拾。僧格林沁老成宿望。视国如家。必有救时良策。不妨剀切敷陈。以备采纳。将此由六百里加紧各谕令知之。　　

○又谕、劳崇光、张亮基奏、兵饥饷竭。请饬酌筹接济。教匪滋扰思南松铜各属。委沉宏富募练剿办。请饬周洪印驰往荔波独山等处会剿。桐梓失陷即复各摺片。包伍等逆。以一股牵掣印江一带徐河清等军。一股窜松桃厅属之大坪场等处。叠扑厅城。经官军击败。该逆退扎距城六七里地方。现在思南朗图等处。虽已廓清。而首恶未除。河西贼巢未破。亟宜实力剿办。著劳崇光、张亮基、檄令沉宏富统率所部。相机进剿。沉宏富现在湖南边界就近添募勇丁。即著认真训练。以期饷不虚糜。兵归实用。劳崇光、张亮基、惟当督饬该署提督、迅将松铜思南各匪。节节埽荡。翦除巨憝。次第肃清疆圉。松桃等属。匪势甚炽。该处均系湖南毗境。黔省兵力本单。亟须邻军援应。著恽世临督饬派出官军。会合黔军。协力剿洗。两面夹攻。以收聚歼之效。该逆前由寨瓦旁窜秀山连界之滥桥九峰寺一带。虽经秀山兵练击退。难保不再图窥伺。著骆秉章檄饬该县防军。严密堵御。力保完善。毋令匪踪阑入。总兵周洪印一军。前在三峝会剿。因粮乏撤退。现在荔波独山一带。逆焰鸱张。意图大举。粤黔两军。防剿不敷分布。若非添拨劲旅。恐该逆益肆蔓延。著恽世临仍饬周洪印统率所部。兼程驰往荔波独山等处。会同粤黔各军进剿。以厚兵力。劳崇光等所称、前请饬拨各省协饷。均以空文见覆。黔事尚非必不可为。惟饷项奇绌。若再毫无接济。饥军一经哗溃。不独本省不可收拾。即川楚毗境。必至骎骎蔓及。请饬川楚二省按月协济银一二万两。即可稍苏涸辙等语。亦系实在情形。著骆秉章、恽世临、无论如何为难。竭力筹措。每月各协解黔饷一二万两。以济要需。前因甘省军情紧要。谕令骆秉章于川省得力兵勇。挑选数千。筹备军装口粮。拣派知兵大员统带前赴都兴阿军营听候调遣。现在甘省肃回匪狓猖。固原复陷。新疆各城。亦均多蠢动。亟需厚集兵力。以资剿办。而远调之兵。不习地利。无可筹拨。著骆秉章懔遵前旨。迅速拨往。毋再迟延。将此由六百里各谕令知之。　　

○又谕、常清奏、叶尔羌失陷。乌噜木齐城围未解英吉沙尔等城防守情形。保恒奏各处回匪变乱。乌城久困。并因病恳请开缺各摺。览奏不胜愤懑。叶尔羌为南疆总汇之区。兹据奏称、六月二十三日。汉回变乱。城池被陷。是南路匪势。极为猖獗。英吉沙尔喀什噶尔二城。均有武弁句通汉回谋叛。虽经官军剿杀数百名。余匪逃窜。而叶尔羌既经失守。该二城僻在西隅。势成孤立。亟应加意严防。著奎英、托克托布、就存城兵力。慎固封守。毋稍疏虞。常清一面酌拨兵勇。绕道援应。一面派兵疏通冰岭之路。由阿克苏一带节节进剿。迅复叶尔羌等城。均著妥速筹办。乌噜木齐满城。被围日久。粮食垂尽。势甚岌岌。著常清督饬图库尔等军。迅速前进。将库尔喀喇乌苏贼匪先行剿净。进援乌城。平瑞当固守城池。一面催提援兵。合力夹击。以解城围。现在南北两路。同时扰乱。伊犁防守事宜。尤宜严密布置。明绪此时计已行抵伊犁。即著常清商量筹画一切。办理就绪后。明绪懔遵前旨。带兵出境。酌量南北缓急。克期进发。仍分别良莠。剿抚兼施。以期肃清疆圉。常清请调之内地兵。虽屡经有旨催调。但此时亦缓不济急。昨据广凤等奏、已调到科布多蒙兵一千余名。派郡王淩札栋鲁布等带赴古城。著广凤、奎昌、催令星速前进。如有可续调之兵。再行酌量派拨。并著麟兴、车林敦多布、迅将喀尔喀蒙兵。尽数调拨。飞催由科布多一带。取道前赴乌噜木齐。听候调遣。古城近接乌噜木齐。保恒惟当督率兵勇。认真防剿。并设法筹解乌城粮食。以济眉急。巴里坤派到之官兵二百余员名。著保恒飞催起程。应援乌城。毋稍延缓。保恒因病恳请开缺。此时古城防剿紧要。岂得置身事外。著赏假一月调理。毋庸开缺。仍著将城守事宜。竭力筹办。以副委任。将此由六百里各谕令知之。　　

○两江总督曾国藩奏、遵绘安徽全省地图。并长江图说进呈。报闻。　　

○漕运总督吴棠奏、占种沛地之奤匪。剿逐净尽。得旨、办理尚属妥速。其查办湖荒事宜。著即饬令颜培瑚、会同东省派出之道员崇芳等。迅速妥商会办。俟定有章程。即行具奏。又奏、请将记名盐运使李元华、留于江苏以道员借补。允之。　　

○以贵州桐梓县城被贼窜陷。旋即克复。革署知县徐行、署典史黄道安职。仍留营。赏团总县丞王大衡等蓝翎。余升叙有差。　　

○予江苏铜山阵亡练总文生鹿庆商赏恤如例。　　

○予贵州思南阵亡守备谈尧华等祭葬世职。生员姜应璜等赏恤如例。　　

○予贵州天柱殉难知县方时乾祭葬世职加等。建专祠。　　

○丙午。江甯将军富明阿奏、拨营赴甘剿贼。并裁撤水陆各军。得旨、胡世英等两军。据奏已遵调起程赴甘。办理甚属妥速。裁撤水陆各军。务须派员沿途弹压。妥善办理。江面滋事游勇。仍饬吴全美认真查拏。毋令一名漏网。　　

○福建巡抚徐宗干奏、汀州官军。截剿江西瑞金窜匪获胜。得旨、瑞金窜匪。虽已击退。仍应严防回窜。窜近广昌之贼股。即饬张运兰驰往确探。会合江西官军迎剿。以期一鼓歼除。林文察已抵泉州。即派令酌带队伍。确探贼踪所在。痛加剿洗。毋令阑入闽境。　　

○四川总督骆秉章奏、蔡启二逆。合窜汉南。现筹防剿事宜。得旨、昨据刘蓉奏、蔡启二逆。被官军击败后。余党狂窜阶州。该抚已饬萧庆高等越境穷追。与骆秉章此奏。大略相同。著即飞催唐友耕各军。侦探迎剿。并著会同萧庆高等军夹击。务期翦灭净尽。毋令阑入川境。　　

○以镶黄旗蒙古都统明庆暂署正黄旗蒙古都统。镶蓝旗汉军都统绵森兼署镶红旗满洲都统。镶白旗蒙古副都统孟保暂署正黄旗满洲副都统。镶红旗蒙古副都统恒祺署镶白旗满洲副都统。　　

</div>
    <div class="pagination">
<a href="清实录同治朝实录_page173.html">上一页</a><span>...</span><a href="清实录同治朝实录_page169.html">169</a><a href="清实录同治朝实录_page170.html">170</a><a href="清实录同治朝实录_page171.html">171</a><a href="清实录同治朝实录_page172.html">172</a><a href="清实录同治朝实录_page173.html">173</a><span class="current-page">174</span><a href="清实录同治朝实录_page175.html">175</a><a href="清实录同治朝实录_page176.html">176</a><a href="清实录同治朝实录_page177.html">177</a><a href="清实录同治朝实录_page178.html">178</a><a href="清实录同治朝实录_page179.html">179</a><span>...</span><a href="清实录同治朝实录_page175.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
