<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 333 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 333 页/共 1860 页
  </h1>
  <div class="content">
   ○予故镶红旗满洲副都统兼二等轻车都尉常永祭葬如例。　　

○癸未。谕、每科学习清书之庶吉士。于散馆授职后。遂不留心清文。以致日久荒弃。历来习气如此。昔我皇考曾经训饬。今当散馆之期。再行申谕。所有清书留馆各员。既用三年之功。仍应随时温习。不使遗忘弃置。数年之后。朕当考试、以分勤惰。毋谓朕不戒视成也。　　

○又谕、从前山东连岁歉收。所有借给民间耔种口粮银谷等项。俱应于本年麦秋后。催徵还项。但朕闻济南所属州县。如历城、章邱、邹平、齐东、济阳、长青、齐河、临邑、禹城、陵县、德州、德平、平原、德州卫、长山、新城等处。上秋种麦。本属无多。今春得雨稍迟。收成不无少歉。若将新旧钱粮。并令一时完纳。民力未免艰难。著将此十六州县卫。历年旧欠钱粮。以及未完口粮耔重银谷。概行缓至本年秋收后。催徵完项。俾民间不致拮据。该部即遵谕速行。　　

○又谕、昨据奉天将军达勒当阿奏称、宁古塔所属南海德克登伊等处。藏匿偷挖人参之犯甚众。应行派拨官兵前往查拏之处。请著该将军与副都统商酌办理等语。从前虽经将军鄂弥达奏派官兵查拏。此等人犯。乃并未实力清除。而接任将军。博第、巴灵阿等。亦不以此为事。盖因与彼处居人。有所掣肘。故止虚应故事。前往一次。不过拏获数犯。以图塞责。办理殊属草率。立法禁止之地。容此等匪类。潜行聚集。不但伊等偷挖人参。希图获利。日久恐于地方别滋事端。甚有关系。此次办理。务期实心厘剔。永靖地方。不得仍前徒务虚名。苟且从事。著晓谕该将军巴灵阿知之。乾清门二等侍卫库楚。曾久于珲春副协领之任。深知彼处情形。亦曾巡查过彼处地方。著库楚驰驿赴宁古塔。交与该将军巴灵阿。有差遣委用之处。将伊试用。如行走果好。于事有益。著奏闻。留于彼处。遇伊应升协领缺出。即行题补。若行走平常。无甚用处。即行具奏。令其回京。　　

○户部等部议覆、黑龙江将军傅森等。将礼部会同户部等部议覆监察御史台柱、条奏黑龙江事宜一案。分晰定议。一称该御史请将呼兰官庄粮石。岁拨一万石。运至黑龙江存贮。经部议该地方积贮。是否丰足。别城船只调往。是否便利。令臣妥议。查黑龙江仓内。现存米一万余石。细粮四万余石。足支二年有余。若拨船运送。徒费兵力钱粮。再查呼兰地土肥沃。水路与齐齐哈尔、黑龙江、墨尔根三城相近。前任将军那苏图等。奏设官庄。存贮粮石。原备济三城之不足。请嗣后何城备贮缺少。即以呼兰备存粮。拨本属兵备船运送备贮。一称该御史奏生息银两。出借之后。或有死亡事故。其应扣利银。著落子弟坐扣。无子弟。或著落亲族。或于本佐领内坐扣。并请将现在余银。代补无著借项。以免拖累。经部议照乾隆七年议定宁古塔船厂息银之例。出借银两。按季本利一并坐扣。退故者。于子孙名下免利扣本。无子孙者。准予豁免。于库贮赏恤余剩银内抵补等语。臣查黑龙江四城。利银无几。若照船厂之例。必至不能接续。且遇红白事件。定不敷用。请将出借银两。愿扣者扣。愿偿者偿。退故者子孙代补。本利俱还。惟无子孙者。始照船厂例办理。一称该御史奏黑龙江仓廒。宜建筑堤岸。安桩下埽。经部议。黑龙江原建木城。年久糟朽。该将军请另建。并未将江水冲激。应扣桩埽之处议及。应令据实查明。臣查黑龙江城仓围墙。俱在高阜。自八丈至二十丈不等。询之老民。皆言建造之初。原系如此。五十余年。虽遇大水。并无弥漫坍陷。若勉强安桩。恐坏生成自然之形。转至不能经久。以上三条。均应如该将军等所奏办理。从之。　　

○以镶蓝旗蒙古都统西特库、为广州将军。　　

○以镶红旗满洲印务参领伊伦泰、为宁古塔右翼副都统。　　

○甲申。遣官祭关帝庙。　　

○乙酉。户部议准、江苏巡抚陈大受疏称、吴江、震泽、二县。滨湖坍涨田荡。乾隆九年冬。勘共坍没田荡八十五顷六十四亩有奇。新涨田荡四百三十四顷四十七亩有奇。其坍没钱粮。应行蠲免。新涨田地。应行升科。均应如所奏。分别办理。从之。　　

○丙戌。吏部议覆安徽巡抚准泰。条奏灾邑久任之法。一增定久任之州县也。查乾隆七年谕旨。州县题补得人。即令久于其地。系专指两淮、徐、凤、颍、而言。请将被灾之直隶泗州。并所属盱眙等县久任等语。查被灾州县。必须贤员经理。并非凤颍之外。概不许其久任。应令该抚随时酌办。一请暂改部选之中缺也。凤阳府属之凤阳、临淮、怀远、定远、四邑。平日之化导既难。灾余之困乏尤甚。请将四缺。暂归外省拣选题补。查凤阳等四县。俱系部选中缺。并无在外拣选题补之例。该抚所请。应毋庸议。一请久任表率之知府也。凤阳、颍州、二府。现有兴修水利城工。必久于其地。始能熟悉情形。如有堪膺保荐之员。请照州县一例升衔留任。分别年限升用。查知府为州县之表率。如果得人。即令久于其任。亦属应行之事。应令该抚随时酌办。其所请照州县一例升衔留任之处。亦毋庸议。得旨。凤阳、临淮、怀远、定远、著照该抚所请行。余依议。　　

○刑部等部议覆护理山西巡抚布政使陶正中疏称、大朔理事通判。承审察哈尔蒙古人民交涉案件。请仍旧例一摺。应如所请。大朔理事通判。承审交涉事件。仍由大同、朔平、二府核转完结。毋庸呈报归绥道。又称蒙古交涉命案。嗣后命该卫所。按照旗界。带领仵作。会同该管理事官相验。承审时、仍令原验之理事官。会同该通判审拟。又嗣后各旗自行拏获窃案。罪止杖责者。令该通判一面审结。一面通详存案。其徒罪以上。审得实情。先通报。再拟结。至命盗重案。例应监禁者。应查明收禁。从之。

　　

大清高宗法天隆运至诚先觉体元立极敷文奋武孝慈神圣纯皇帝实录卷之二百四十


大清高宗法天隆运至诚先觉体元立极敷文奋武孝慈神圣纯皇帝实录卷之二百四十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。五月。丁亥。户部议覆、江苏巡抚陈大受疏称、江苏等九府州属。滨江坍没项下芦洲田滩。课银四千六百七十六两五钱零。请自乾隆元年为始。概予豁免。应如所请。从之。　　

○礼部议覆、刑部右侍郎彭启丰奏称、乾隆五年。仰蒙钦颁太学训饬士子文。昭著圣贤为已之功。针砭俗学浮靡之弊。从前止勒石太学。各省尚未颁发。请通行天下学宫。同世祖章皇帝卧碑文。圣祖仁皇帝圣谕广训。世宗宪皇帝御制朋党论。朔望令教官宣讲。应如该侍郎所请。从之。　　

○戊子。谕、据御医邵正文奏称。额驸策凌之母。服药须用人参。著再赏一斤发往。　　

○以协办大学士吏部尚书讷亲为大学士。　　

○己丑。上诣畅春园。问皇太后安。　　

○诣大高殿行礼。　　

○还宫。　　

○以故云南镇南州、土州、同段恒黻弟恒章袭职。　　

○予故正白旗汉军副都统高文潢祭葬如例。　　

○庚寅。内阁翰林院带领壬戌科散馆修撰编修庶吉士引见。得旨、清书庶吉士罗暹春、邵齐焘、窦光鼐、王以昌、俱著授为编修。胡泽潢、王太岳、王世仕、俱著授为检讨。汉书修撰金甡、编修汤大绅、杨述曾、已经授职。其庶吉士陈大日□仑、程景伊、孙廷槐、朱佩莲、邱柱、张泰开、曹经、姚范、刘炳、徐玮、经闻、储麟趾、陆树本、杜若拙、戈岱、蔡时田、顾汝修、刘鍚龄、俱著授为编修。周孔从、周焘、张日誉、王康佐、周人骐、李金台、惠士元、陈桂洲、熊为霖、何畴、出科联、丛中芷、觉罗奉宽、俱著授为检讨。凌镐、朱橒、阎循琦、王铤、廖方莲、熊元龙、盛格、俱以部属用。　　

○是日起、上以夏至祭地于方泽。斋戒三日。　　

○辛卯。谕、朕此次巡幸多伦诺尔。察哈尔八旗总管。及马厂太仆寺总管等。沿途扈从。预备差务。均自备马匹器具。不无需费。著加恩各赏俸半年。并著照随围官员例。豫支秋季俸银。察哈尔副总管等。除留该游牧办事外。其随同总管前来者。亦著一体加恩赏给。　　

○又谕、原任户部尚书阿尔赛。以约束家人赌博。奄遭凶逆。至于殒命。此实主仆间罕有之奇变。朕心震怒。敕令三法司即时定拟。据法司按律。将逆奴置之极刑。其救护不力者。一人拟斩监候。二人充发远方。向来旗人事件。类此者例用清字完结。是以该部亦用清字。照例速正典刑耳。此一事、在京之黄童白叟。无不知之。将来传之外省。亦无不共知之。其中并无暧昧不可告人之处。何必为之隐讳掩饰耶。乃御史李慎修。特行陈奏。以为刑部单用清字完结。若惟恐闻之中外者。此言甚属昏愦。若单用清字。遂可以掩人之耳目。则李慎修又何从闻之而为此奏耶。尤可异者。李慎修以为隐讳之意一萌。则俗吏之视灾民。无所关切。从前如雅尔图之在河南。常安之在浙江。俱不免以灾伤为讳。得非逆揣我皇上之不乐闻。故隐忍而为此乎。朕御极以来。旰食宵衣。勤求民隐。水旱灾荒。乃民生第一切务。朕为未雨绸缪之虑。夙夜焦劳。无时或释。训饬督抚大臣。至再至三。伊等亦知讳灾必获重谴。不敢自蹈罪戾。若云逆揣朕不乐闻。而故为隐忍。是必朕实有不乐闻之意。而二人始逆揣耳。朕祇有惟恐不闻灾伤之意。并无不乐闻灾伤之意。此心可以对天地神明。即如当日河南被灾一事。雅尔图原曾奏闻。朕恐其中或有隐瞒。特命大臣前往。确实查办。旋据奏称雅尔图报灾之处。俱属相符。并无讳匿。亦已赈济安插。但办理略有未周耳。浙江被水之事。常安亦曾奏闻。但办理有未善处。朕即降旨严行训饬。并谕该督确查经理之。李慎修独不知之乎。夫人非圣贤。孰能无过。仲由喜闻过。令名无穷焉。朕日理万几。岂能无过。所赖诸臣绳愆纠谬。然喜闻过者。未有不自省也。朕自维过失之处甚多。至灾伤一事。实恐闻之不切。救之不力。十年以来。亦既殚心竭力。日夜焦劳。意谓中外臣民。宜无不共知共见者。而李慎修犹为此奏。实令朕寒心。且以知自古为君之难也。闻李慎修旧为雅尔图属官。曾以错误被雅尔图申饬。今日之奏。未必非挟夙怨。然彼欲窃忠直敢言之名。而识见卑庸。兼多私意。自为言官以来。其所条陈。如请停遣官捕蝗一件。夫螟螣蟊贼。秉畀炎火。载在毛诗。汉唐以来。奉行一致。我皇祖皇考严定捕蝗不力之处分。数十年间。蝗始不为大患。此其彰明较著。确有成效者。又条陈京师钱文一事。而痛贬办理之大臣。苛急烦碎。夫京师钱价高昂。大臣等筹议。非不尽心。而究无尽善之策。朕已降旨。令酌量变通之道。而李慎修探知。亟为此奏。又复吹毛求疵。将大臣等大加诋毁。以博市井小人之称赞。所谓欲加之罪。何患无辞。其用心亦诈而巧矣。今以阿尔赛家奴一事。刑部不应用清字完结。而忽牵连及于外省报荒之政。比拟甚为不伦。全不知朕视民如伤之苦衷。而横加以厌闻灾祲之谤议。诚不知其是何肺腑也。以君上为立名之地。不顾理之是非。不审事之虚实。存心险薄。其过不止于狂瞽而已。若朕仍复宽容。则颠倒妄谬。直道全无。实有关于人心风俗。李慎修著交部严加议处。其奏摺并发。　　

○又谕曰、高斌著补授吏部尚书。那苏图著补授直隶总督。高斌俟那苏图到任后。来京办事。直隶水利河道工程。原系刘于义高斌经手。著仍旧办理。如有查勘相度之处。即从京师前往。　　

○户部尚书海望等议奏。据江南河督白钟山奏称、该省捐例。本备地方赈恤之用。前因水利各工。估需银三百九十余万两。无项可动。是以拨用上下两江捐款接济。若遵照本年十月内停捐。则动拨银无从抵补。请再展限二年。又据御史葛德润奏称、捐赈所备。莫要于河工。今善后事宜。果能周详完密。将无需于赈。况目前直赈捐款。现在云集。人情趋便。必乐就直赈而不就江捐。应照原议以本年十月停止。查捐输议叙。原属一时权宜。从前总督高斌等。以赈务水利。需费浩繁。奏请开捐。则捐款银两。拨为水利善后事宜之用。正与原奏相符。且江省水灾赈济各项。动拨帑金。不下千百余万。未尝必以报捐之数抵补。况捐例移归各省。收捐本色。以备赈粜之用。江省现在捐监。常平仓谷。足以备赈。捐例于本年十月已届限期。应如该御史所奏。照原议停止。其白钟山请展限之处。应毋庸议。从之。　　

○以户部左侍郎梁诗正为户部尚书。　　

○壬辰。谕大学士等寄信与将军巴灵阿。前令查拏偷挖人参一节。因本处人。往往有互相蒙混。私令潜越。索财释放之习。哨探守护巡踪等应差员弁。不实力缉拏。惟以一行塞责。且有与偷挖之人资借粮食者。故若辈始能多聚久藏。现在查办此事。务除积习。冬令尤当严防。始有裨益。因思侍卫库楚。备悉彼处情弊。是以遣往。库楚到时。巴灵阿其留意。不可令伊掣肘。剔除旧弊。务筹其有利于事者行之。　　

○内阁奏请、大学士公讷亲行走班次。得旨、讷亲著在张廷玉之前。　　

○癸巳。夏至祭地于方泽。上亲诣行礼。　　

○诣畅春园。问皇太后安。　　

○幸圆明园。　　

○甲午。孝恭仁皇后忌辰。遣官祭景陵。　　

○谕曰、李慎修颠倒是非。变乱黑白。背恩蔑理。谤议横生。朕降旨交部严加议处。但念伊系应补道员之人。朕望其有所敷陈。禆益政治。置之言路。而不知其居心险薄伪妄如此。今若加以处分。是因朕用而使之获罪也。此际有所不忍。著将朕旨令其阅看后。存贮内阁。暂停交部。若彼怙恶不悛。再有所犯。将此一并治罪。　　

○大学士讷亲奏、蒙定行走班次。心实未安。请列各大学士之末。得旨、讷亲所奏亦是。但我朝定制。内阁系满大学士领班。张廷玉早已面奏。若以任用之先后为序。则当日鄂尔泰、即不应在张廷玉之前矣。嗣后内阁行走列名。讷亲在前。吏部行走列名。张廷玉在前。　　

○工部议覆、江苏巡抚陈大受疏称、宝山县月浦塘外。建筑坦水石坝。业经工竣报销。至杨家嘴等处。原筑坦水。部查作何保护长久。查外口临水处。钉桩二路。浪激搜空底土。致向外欹。应用外桩签钉。根深坚固。原桩内碎石四层。现在低陷。宜随时修整。应如所奏。从之。　　

○乙未。谕军机大臣等。贵州总督张广泗等、奏报黔省匪类谋为不轨一案。供出夥党甚多。四川、云南、二省皆有之。可将张广泗等奏摺。节录寄与张允随、纪山、阅看。令其严密查拏。毋使匪党漏网。亦不可拖累无辜。务饬属员妥速办理。拏获何人。即时具奏。　　

○户部议覆、升任署广东巡抚广州将军策楞疏称、茂名、化州、吴川、罗定、等四州县。被灾五六七八九十分。及水冲河压。不能垦复田税。共四百九十三顷九十九亩有奇。应徵地丁银四百二十八两八钱零。本色米一百三十二石六斗零。闰银四钱九分零。请一并蠲免。应如所请。从之。　　

○又议覆长芦盐政伊拉齐疏称、永利、富国、永阜、王家冈、四场。并海丰县二麦被旱。灶地内应徵钱粮。业经蒙恩蠲免。所有蠲剩银六百八十一两二钱零。请分年带徵。以纾民力。应如所请。按被灾分数。照例分年带徵。得旨。依议速行。　　

○署广西巡抚托庸疏报、乾隆九年分。桂林、柳州、思恩、三府属之临桂、来宾、象州、宾州、并郁林、五州县里民。首报垦熟旧荒。并未入全书老荒水民田塘。共税二顷六十六亩有奇。又桂林府属之义宁县里民。首报垦熟荒水屯田税二十亩有奇。　　

○丙申。上诣畅春园。问皇太后安。　　

○户部议覆、仓埸侍郎觉罗吴拜等疏称、石坝白粮经纪。应领排造银两。较大通桥。虽多一倍有余。而所排船只。亦较大通桥船料。加倍有余。经部议令开明船长宽厚尺寸开报。查大通桥剥船。船底两帮并铺面。计折见方丈十三丈八尺一寸九分。厚一寸二分。梁头计折见方丈五丈二尺八寸。厚一寸八分零。排造银一百三十两。至白粮经纪剥船。船底两帮。并铺面。计折见方丈二十六丈二尺五寸七分。厚一寸五分。梁头计折见方丈十一丈四尺九寸一分。厚二寸。较大通桥剥船二只之外。尚多折见方丈十丈有零。实需银三百余两。应如所请办理。从之。　　

○工部等部议覆、陕西巡抚陈宏谋疏称、汉中府并高陵县大堂等房屋。凤翔县县丞衙署。均应拆卸大修。府谷县典史。应建给衙署。均应如所请。从之。　　

○以翰林院侍读学士涂逢震、为内阁学士兼礼部侍郎。　　

○调正红旗汉军都统纳穆图、为正白旗蒙古都统。以正红旗汉军副都统赵宏恩、兼署正红旗汉军都统。
  </div>
  <div class="pagination">
   <a href="清实录乾隆朝实录_page332.html">
    上一页
   </a>
   <span>
    ...
   </span>
   <a href="清实录乾隆朝实录_page328.html">
    328
   </a>
   <a href="清实录乾隆朝实录_page329.html">
    329
   </a>
   <a href="清实录乾隆朝实录_page330.html">
    330
   </a>
   <a href="清实录乾隆朝实录_page331.html">
    331
   </a>
   <a href="清实录乾隆朝实录_page332.html">
    332
   </a>
   <span class="current-page">
    333
   </span>
   <a href="清实录乾隆朝实录_page334.html">
    334
   </a>
   <a href="清实录乾隆朝实录_page335.html">
    335
   </a>
   <a href="清实录乾隆朝实录_page336.html">
    336
   </a>
   <a href="清实录乾隆朝实录_page337.html">
    337
   </a>
   <a href="清实录乾隆朝实录_page338.html">
    338
   </a>
   <span>
    ...
   </span>
   <a href="清实录乾隆朝实录_page334.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
