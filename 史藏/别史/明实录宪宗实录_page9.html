<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 9 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 9 页/共 152 页</h1>
    <div class="content">　　○癸巳以刑部左侍郎周瑄为都察院右都御史总督南京粮储
　　○六科给事中刘观十三道监察御史朱铉等劾奏户科都给中童轩奉敕抚捕四川贼寇方命误事乞明正其罪命法司逮问
　　○甲午赐周王庶第三子名曰同＜釒朵＞四子曰同铌秦府郃阳王庶第四子名曰诚激
　　○升山东右布政使曾翚为河南左布政使
　　○复徐阎铎为浙江布政司左参政○乙未敕广义伯吴琮佩征夷将军印充总兵官同赞理军务右佥都御史吴琛参将署都指挥佥事韩斌往四川征剿夷贼
　　○丙申命江西巡按御史都布按三司官分选智谋骁勇老成历练指挥总领官军往两广听总兵官调度杀贼
　　○丁酉命宣城伯卫頴掌左军都督府事
　　○戊戌  仁祖淳皇后忌辰  奉先殿行祭礼
　　○己亥敕户部郎中严宪总督军饷于四川
　　○命故都督佥事虎力迷失子奴儿迭儿必失袭父原职锦衣卫指挥同知带俸
　　○两广蛮贼流劫广东英德等县杀虏人民总兵官都督同知欧信等调兵剿捕之前后斩获贼级五百四十颗夺回被虏男妇四百二十九人○庚子赐百官扇旧例赐扇恒于五月朔自天顺元年以朔日朝参官多而移于前是后朔望朝参者不复得与赐
　　○遣英国公张懋安远侯柳景镇远侯顾淳驸马都尉焦敬平江伯陈锐充正使通政使司右通政刘济大理寺右寺丞宋旻户科给事中李森刑科给事中左贤刑部郎中余洵充副使持节册封赵悼王庶长子见灂为赵王东安恭定王庶长子均化为楚王庶次子均钸为东安王晋王钟铉庶第二子奇溶为河中王岷世子音垽为岷王妃汤氏进为岷王妃南城兵马副指挥洪女为上高王觐均妃
　　○赐工部尚书白圭都督佥事李宸内官郑忠人钞二千贯彩叚四表里并职官旗军土官土人钞锭彩叚绢匹有差录平贵州东苗等处功也
　　○南京守备太盐王敏奏南京内府城堞及报恩寺塔各为雷雨所损命南京兵部会内外守臣兴工修补之
　　○辛丑唐王琼炟言内乡县金斗山出银砂流民窃采恐贻后患事下户部议近已设巡检司矣宜仍行有司  加禁治  上曰利之所在人情必趋趋必争争则祸乱起矣杜乱当于未然况已萌乎王所虑良是有司其亟图之庶几后患可熄
　　○甲辰赐大臣扇旧例端阳赐扇均及百官景泰中始命工别制扇赐经延侍班大臣虽不与经筵者亦与而学士或有不得者失初意矣○诏赏四川讨贼汉达官军银人二两陕西官军一两
　　○乙巳赐驸马都尉赵辉禄米一千石米麦兼支从辉请也
　　○丙午免江西南安赣州二府官朝觐时广东有兵事二府与之接境故也
　　○翰林院侍读周洪谟陈四川剿贼方略六条一曰阻绝路径二曰先剿贼党三曰固守重地四曰广募土兵五曰多用利器六曰密行反间事下兵部议其言俱有理  上曰移文四川总兵官广义伯吴琮督理军务佥都御史吴琛斟酌采用之
明宪宗纯皇帝实录卷之十七
　　成化元年五月丁未朔
　　○戊申敕代世子成炼曰得大同守臣奏四月二十一日世子偕广灵王慱野王和川王送丧出城良久方还  祖宗故事世子郡王出城必先差人奏请今乃輙自出城故违朝命朕念亲亲姑置不究敕至世子与诸郡王宜深自省改今后务要循理守法毋蹈前愆以全令名
　　○修比干庙命有司春秋致祭从河南汲县知县卢信请也
　　○添设户部四川湖广贵州广西四司及刑部四川广西二司主事各一员以六司事繁故也
　　○己酉赐少保吏部尚书兼华盖殿大学士李贤礼部尚书兼翰林院学士彭时诰命并升授阶勋○升吏科左给事中沈珤礼科右紏事中王诏工科右给事中姚昶为都给事中吏科给事中程万里户科给事中冉哲为左给事中礼科给事中魏元兵科给事中观刑科给事中石澄工科给事中黄甄为右给事中
　　○复倪谦为翰林院学士闲住谦上书言天顺三年奉命充顺天府考试官都御史寇深嘱取其子林又有从学生员章绂者亦以私嘱臣皆不从而顺天府丞王晋惧深势言林在选为臣所黜深阴结锦衣卫指挥逯杲攟摭臣罪云天顺元年遣祭辽简王私受守坟庶人金银器物及绂姊夫王英为庶人寄纱叚诸物与臣下锦衣卫狱不胜考讯遂自诬服坐除名戍边今幸遇登极恩释为民而事未辨白乞置对以雪冤抑  上以事在赦前不问而复谦职闲住○升南京监察御史黄谨为湖广按察司佥事
　　○庚戌升滁州卫经历甘泽为常熟县知县食正五品俸泽起进士为御史升按察司副使尝以事降卫经历巡抚都御史刘孜荐之故有是命
　　○辛亥绥德宁夏缺边储巡抚副都御史项忠请改庄浪凉州已开未中淮浙盐召商中纳且令淮盐每引米豆共九斗浙盐六斗五升从之
　　○巡抚副都御史陈价奏宁夏备边马缺四千五百余匹请开灵州花马池等处盐课并借西安府地方行盐三年召商中马补足兵部覆奏从之
　　○壬子给崇信伯费钊幼子淮岁禄米一百石
　　○癸丑广西总兵官都督同知欧信奏大藤峡贼三千余徒攻陷南平县杀典史周诚虏其妻子并劫县印
　　上命进兵剿捕之
　　○甲寅升监察御史顾俨为广东按察司佥事○命  皇陵祠祭署世以汪文子孙为奉祀刘英子孙为祀丞先是两家争袭不已尚书王翱等具洪武以来授袭之详以闻遂著为令
　　○录故都察院右副都御史孙祥子绅为大理寺右评事以详正统十四年守紫荆关没于虏也
　　○乙卯巡抚辽东副都御史滕昭奏抚顺千户所乃建州诸夷入京朝贡之路其米多或五六百人少亦二百余俱于城中军民家憩宿间有觇知边情虗实或内应为奸者且孤城绝远猝难赴援请于本所城南置一马驿拨馆夫十名以备接待又云抚顺西南抵沈阳九十里间宜增置墩台三座西北抵蒲河七十里间增置墩台一座奉集堡十余里增置三座每墩拨军五名哨了兵部会官议以为便从之○丙辰  太祖高皇帝忌辰  奉先殿行祭礼驸马都尉赵辉承命祭  孝陵
　　○丁巳乌思藏瓦西撒加等寺寨番僧阿旺劄思巴等表撒等寺寨番僧官竹藏等董卜韩胡宣慰使司极乐等寺寨番僧根绰藏等岷州卫剌答等族番人永竹官等各来朝贡方物赐衣服彩叚等物有差
　　○泰宁卫知院纳赖等遣指挥满打沙等来朝贡马赐衣服彩叚等物有差
　　○修筑江西信豊龙南二县城
　　○妖人赵春张仲威伏诛春宁夏中护卫军余游食山东及京畿间自称宋后与景州人张仲威等倡造妖言众颇信之久而事觉至是诛于市枭其首示众时方重妖言之禁缉捕者例得官赏盖自是犯者多矣○戊午  仁宗昭皇帝忌辰  奉先殿行祭礼遣驸马都尉石璟祭献陵
　　○光禄寺署正吴盛等收粮作弊为御史奏发欲并少卿刘琏治之  上以盛乃琏官属且事非出于琏姑置勿问
　　○并永平府东盈仓入永豊仓
　　○夜光星留守斗宿
　　○己未筑湖广桂阳县城迁广安千户所治于城中
　　○庚申朝鲜国王李瑈遣陪臣李堣等奉表贡方物谢恩并进  慈懿皇太后  皇太后皇后方物赐宴及衣服彩叚等物有差○南京吏部奏黜老疾罢软不谨官工部郎中龚定等二十八员
　　○辛酉未刻大雨雹
　　○壬戍敕谕文武群臣曰朕以眇躬嗣承  宗祖鸿业代天理物负荷惟艰兹者玄象示警朕甚惧焉永思厥咎罔知攸措用是减膳节用斋心于便殿将亲露祷于  昊天上帝引咎责躬修明庶政尔在廷文武群臣皆佐朕以行政者也上下一体休戚惟均其自今日为始各致斋三日同加修省务各秉乃诚励精治理毋事因循为德为民必臻实效凡诸衙门有曾经具奏买办采办物料于民间者悉皆停止其有营造亦暂停免过夏俟秋凉兴工以便吾民于戏  朕为  天之子尔群臣与朕分治天职克谨  天戒理所当然自今有可以匡辅不逮者尚无有隐尔等其钦承朕命毋忽○甲子赐晋府庆成王第二子名曰奇涧楚府寿昌王长子名曰均鑯代府隰川王第八子名曰仕土□无第九子曰仕土□豖
　　○反贼赵铎伏诛铎四川德阳县人称贷于人以赂县官求本县阴阳训术文移展转岁余不得家益贫自顾终不能偿所贷者会与绵竹人徐贵有隙贵告铎家匿群盗县官捕之急遂有逆谋时天涧沟贼杨瓒汉州贼僧悟昇等皆来从之瓒等相继败死铎凡再听招复业辄复为乱紏合番夷四散劫略有赵王及安将军席评事诸伪号官军屡击走之铎趋彰明县千户田仪等设伏梓潼道间待之参将周贵兵直捣其巢贼大败是夜铎与余党奔石子岭仪侦知之麾兵亟进仪手刃铎坠马斩之传首成都或传铎为龙州土兵所杀不知其为铎也仪旧识铎长身黑面左颊有刀痕遂绐土官取为己功好事者取铎首称之重可十八斤初铎起杀都督何洪等将士皆寒心绵竹典史萧让率里长王志恭等数百人击败之其党稍稍败去势遂沮既而录志恭死事赠百户而赏不及让蜀人惜之
　　○乙丑罢征西四川兵命总兵官广义伯吴琮纳征夷将军印赞理军务右佥都御史吴琛于都察院管事参将署都指挥佥事韩斌革参将协同坐营官管操
　　○命广东按察司副使冯定佥事顾俨广州府知府汪回显驰驿赴任以巡按广东御史徐棐言地方贼情事甚急缺官莅事故也
　　○丙寅太子太保吏部尚书王翱以灾异请角□羊兼职并乞骸骨有旨朝廷任用老成不允○添设陕西西安府同知一员专理粮储从巡抚都御史项忠请也
　　○大理寺卿王概奏旧例边卫旗军等有犯窃盗掏摸抢夺盗官畜产问该杂犯死罪并徒流罪者俱决杖一百递号本处墩台守了近会议申明旧例窃盗抢夺等罪情罪颇重乃不开决杖止发守了其余情罪稍轻乃行决杖仍发巡哨不免轻重失伦自今问该徒罪以上者宜悉决杖然后递发日满复役庶得允当从之
　　○丁卯命宁远伯任李子寿袭爵给禄米岁一千二百石本色折色中半兼支
　　○戊辰升户部郎中李奎为陕西布政司左参议寗瑛为湖广布政司左参议兵科右紏事中刘观为右参议
　　○己巳夜火星退犯斗宿魁第四星○庚午枷号神机营领队副千户郭显百户杨源于三大营教场示众显等私放其军人谢全支其月粮为总兵官定襄伯郭发奏法司依律拟其罪  上命于三大营教场枷项示众一月而后罪之
　　○总督漕运副都御史陈泰请修筑高陲湖岸自杭家觜北起至张家沟镇南止凡三十里有奇从之
　　○夜南方流星大如盏青白色发光如椀大烛地长丈余隆隆有声至正云南中炸散
　　○辛未  上以德王将成婚命礼部具仪注礼部以发册纳徵等礼仪注进前一日内官监礼部鸿胪寺设冠服首饰金银叚匹等仪物于文楼下设玉帛案册案节案于奉天殿内至日早礼部设彩舆教坊司设乐于奉天门外内官设王妃凤轿仪杖于彩舆之南是日早  上具衮冕诣奉先殿祭告毕具皮弁服出御奉天殿传制曰今聘武成后卫千户刘忠女为德王妃命卿等持节行发册纳徵等礼正副使俯伏兴四拜礼拜毕执事官举节案玉帛案册案冠服等物引礼官引至奉天门外以册并玉帛置于彩舆冠服等物以次陈列而行妃家受聘礼前一日妃家设香案节案于正堂中玉帛案册案左右相向至日礼物至妃家主婚者出迎引礼引正使持节副使持圭执事者捧玉帛至正堂各置于案正副使立于案左右冠服等物以次陈列礼官一员立于左主婚者立于右礼官曰奉制命正使太保会昌侯孙继宗副使少保吏部尚书李贤为德王行发册纳徵等礼引礼引主婚者诣香案前行四拜礼执事官捧玉圭玄纁主婚者先受玉圭次受玄纁授各执事行四拜礼毕内官先以冠服入中堂进于妃具服讫内官诣册案跪取册捧入中堂置于案引礼女官引妃出至册案前行四拜礼跪女官宣册讫妃受册以授执事者再行四拜礼毕女执事设妃座引礼请妃升座妃家应贺者行四拜礼正副使候内官出告行礼毕持节出主婚者送至门外正副使回朝复命妃家回奉礼物从午门入内官监官奏闻
　　○前军都督府都督佥事牟林卒林山东潍县人袭父职大嵩卫百户正统景泰天顺间累立战功历升至都督佥事带俸前府至是卒遣官谕祭令有司营葬子政袭其原职为忠义前卫指挥使
　　○癸酉都察院请逮治吏部尚书王翱侍郎崔恭尹旻特宥之初仓大使李添瑀官满考验不称例降杂职有陈名者五人为贷银千两赂内官郭聪为营羙选聪以手帖嘱翱永嘉兴盐仓批验所大使翱受帖已即叱其人使去顾侍郎崔恭尹旻佯为不从语乃置嘉兴而注添瑀湖广倚北湖河泊所盖倚北湖之缺亦添瑀前所拟者其地比盐仓尤善后陈名等以分赂不均事发及翱翱上奏自解且认罪有旨既认罪姑贷之今后有以帖子嘱托者随即奏闻不许隐匿至是狱具都御史李秉劾翱隐情饰诈及劾恭旻等依阿不为救正皆当逮治  上俱贷之
　　○夜东方流星如碗大青白色有光东南行至近浊
　　○甲戌遣太保会昌侯孙继宗为正使少保吏部尚书李贤为副使持节册武城后卫千户刘忠女为德王妃册曰  太祖高皇帝之制封建诸王必选贤为之配朕弟德王年已长成尔刘氏乃武成后卫正千户忠之女今特授以金册立尔为德王妃尔尚谨遵妇道内助家邦敬哉
　　○乙亥礼部言河南均州奏是年四月初八日至二十三日连十有六日地震有声谨按春秋传地道以安静为体若阳迫于阴而不能升则地为之动动则为变为异况数动而有声是为变异之甚也咎在守土之官乞令有司严加修省抚恤军民防护城池修明政事以消灾咎从之
　明宪宗纯皇帝实录卷之十八
　　成化元年六月丁丑朔德王行亲迎礼
　　○戊寅德王偕妃朝见赐宴于宫中
　　○镇守宁夏总兵官张泰自陈老病乞致仕许之
　　○江北淮安等府大水伤禾稼
　　○己卯命光禄寺今后一应祭祀筵宴等项俱循旧例每年买办牲口不许过十万果品不许粘砌
　　○山东东昌卫镇抚卞能累犯不孝遇赦当免罪刑部奏据例不许复职  上命革职为民
　　○命延绥总兵官都督佥事李杲佩征西将军印充总兵官镇守宁夏左参将都指挥同知房能佩靖虏副将军印充总兵官镇守延绥等处署都指挥佥事韩斌充左参将分守延绥西路○庚辰宣府风雹伤稼
　　○癸未擢进士毛志邓山张铎吴槚王铨梁璟萧彦庄王诏为给事中志吏科山户科铎槚铨礼科璟兵科庄彦刑科诏工科
　　○甲申监察御史张黼等言近者户部奏欲于河南山东陕西湖广四布政司各添设参政参议一员顺天并直隶各府及四布政司所属府分各添设同知一员职专抚民提督哉种桑枣臣等切惟建官所以安民官多则民扰立法所以除奸法出则奸生故生一事不如省一事兴一利不如除一害今户部所言固为有理其实不能无弊盖朝廷置布政司府州县官无非劝课农桑修举庶务以安餋斯民而已何用专设农桑之官重为民病况今水旱相仍民多饥窘正省费苏民之时也乞寝其奏从之
　　○乙酉给周府故辅国中尉同铧母妻食米岁一百石○丁亥命锦衣卫带俸都指挥佥事陈武子昇代其父原职指挥使仍带俸
　　○袭封衍圣公孔弘绪来朝进马谢恩
　　○戊子兵部尚书王竑以病乞免  上不允命医疗之
　　○己丑命羽林前卫带俸都指挥佥事卢贵子茂代父原职本卫指挥使
　　○辛卯罢守备遵化都指挥佥事蒋源以直隶东胜右卫指挥使张玙代之
　　○壬辰升钦天监监副倪忠为监正
　　○赏四川叙州等处杀贼有功官军四百二十六人钞币有差
　　○癸巳遣内官祭中霤之神
　　○朵颜卫右都督朵罗干遣指挥苦列歹等来朝贡马赏赉如例朵罗干因奏乞帐房及铁锅事下工部言旧无事例已之
　　○狭西布政使司奏西安府三十一州县自春以来风雪雨雹不时伤稼
　　○甲午辽东总兵官武安侯郑宏右参将都督佥事刘端以私忿不和为巡按御史所劾各具奏服罪皆宥之
　　○命锦衣卫带俸达官都指挥使计失都孙把秃哱罗代其祖原职为本卫指挥佥事仍带俸
　　○乙未太子太保兼吏部尚书王翱恳乞休致有旨卿年老固当优闲但此重任非卿不可宜为朕勉留任事自今朔望朝参
　　○丙申命蔚州左卫带俸都指挥佥事叚昇孙暠代祖原职指挥使羽林前卫带俸都指挥佥事张全子聪代父原职指挥使云南都指挥使詹惠子伦袭父原职楚雄卫指挥使
　　○丁酉命故怀柔伯施聚子鉴袭爵给禄米一千一百石本色折色中半兼支
　　○戊戌赐周王子埅仪仗袍服以旧所用为水所怀从王请也
　　○庚子革太平侯张瑾为锦衣卫指挥使兴济伯杨宗为指挥同知先是瑾父軏宗父善与石亨辈俱以南城迎复功封公侯伯軏兄輗封文安伯都督孙镗怀宁伯董兴海宁伯卫颖宣城伯俱世袭会有奏迎复功乞复官者  先帝不允且并其人已故而子孙袭者革之亨以罪下狱死輗子斌坐事闲住镗亦削禄兴頴未袭惟瑾与宗尚袭父职至是指挥同知董源等援以为例乞复升职遂并革之宗本无武阶  上念善使虏功特令为指挥同知云
　　○辛丑改南京光禄寺寺丞刘同为南京鸿胪寺右寺丞
　　○巡按广西监察御史方佑等奏永康县土官杨雄杰紏合峒贼二千余人擅入宣化县地方劫虏不胜残酷且伪署官职阉割人民又虏去典史等官  上命总兵官赵辅等擒治之
　　○壬寅升鸿胪寺右少卿杨宣为左少卿刑科右给事中石澄为右少卿
　　○都察院奏湖广桂阳所千户樊珤坐失陷城池罪状分兵守城门被贼与居民避难者混入以致城陷父母亲属俱被害茶陵卫指挥佥事刘政系邻境不即救援珤罪律当处死政罪当充边卫军  上曰珤罪虽应死但父母俱被害其情可矜并政充军之罪俱宥之各降三级
　　○癸卯赐周府永宁王第六子名曰子土□壹七子曰子塸封丘王第七子名曰子墆八子曰子埚遂平王第三子名曰同锓
　　○乙巳  慈懿皇太后圣旦  上率亲王上寿免命妇朝贺
　　大明宪宗继天凝道诚明仁敬崇文肃武宏德圣孝纯皇帝实录卷之十八
　明宪宗纯皇帝实录卷之十九
　　英宗睿皇帝神主诣庙享祀
　　○遣内官祭司户之神
　　○祭历代帝王陵寝遣太常寺乐舞生赍香祝付所在有司行礼
</div>
    <div class="pagination">
<a href="明实录宪宗实录_page8.html">上一页</a><span>...</span><a href="明实录宪宗实录_page4.html">4</a><a href="明实录宪宗实录_page5.html">5</a><a href="明实录宪宗实录_page6.html">6</a><a href="明实录宪宗实录_page7.html">7</a><a href="明实录宪宗实录_page8.html">8</a><span class="current-page">9</span><a href="明实录宪宗实录_page10.html">10</a><a href="明实录宪宗实录_page11.html">11</a><a href="明实录宪宗实录_page12.html">12</a><a href="明实录宪宗实录_page13.html">13</a><a href="明实录宪宗实录_page14.html">14</a><span>...</span><a href="明实录宪宗实录_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
