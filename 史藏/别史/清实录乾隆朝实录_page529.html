<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 529 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 529 页/共 1860 页</h1>
    <div class="content">
○陕甘总督行川陕总督事尹继善奏、因原提臣李绳武、补授京口将军。其员缺以哈攀龙补授。臣思安抚藏地。固宜计出万全。而西边准夷一路。更关紧要。甘肃提臣成元震、为人朴实。谙练营伍。但才具中平。口外情形。未能深悉。于边缺不甚相宜。李绳武老成干练。熟谙夷情。现在哈攀龙将次到任。可否令李绳武暂管甘肃提督事。与安西提臣永常、同心料理。其成元震请以内地员缺量用。得旨。今因永常丁忧。令李绳武往署安西提督矣。内地岂有简缺之提督。若见成元震不能胜任。再据实奏来。另筹调用耳。总之人才不足。奈何。　　

○驻藏副都统班第奏、臣于十二月二十一日至藏。传集现存之官员兵丁等。查讯起事情形。备知十月十三日、傅清、拉布敦、将珠尔默特那木扎勒。传至寓中。上楼相见时。傅清拔刀剁杀珠尔默特那木札勒。并杀其随从四五人。卓呢罗卜藏扎什闻信。即跳楼而下。往唤同党。聚兵围楼。施放枪炮。傅清遣人往传班第达救护。班第达因力薄不能救护。奔告达赖喇嘛。随使人拦阻。贼党并不听从。放火烧房。傅清身中三伤。立即自尽。拉布敦中伤更多。为贼所害。主事策塔尔、参将黄元龙、亦皆自尽。笔帖式齐诚、自刎未死。通判常明、亦中矢石之伤。阵亡千总二员。兵四十九名。家人商民七十七人。所有官库帑银。俱被抢夺。卓呢罗卜藏扎什等乘间逃走。次日达赖喇嘛收聚余兵。安抚众人。公班第达擒获贼犯卓呢罗卜藏扎什等十三人。牢固监禁。臣严加刑讯。又供出夥贼德什奈等十四人。查各逆犯、聚众为乱。杀害大臣。劫夺帑银。凶悖已极。应即立正国法。随于二十五日、将为首之卓呢罗卜藏扎什、与领众放火抢夺帑银之阿喇卜坦、吹木扎特、杀死多人之车臣哈什哈、放鸟枪弓箭打伤大臣之达尔汗雅逊、巴特马古尔济椿丕勒、妄介、俱凌迟处死。听从贼首杀人运草放火先行上楼助恶之尚卓特巴拉扎卜、曾本、旺扎勒、曼金得什鼐等、俱斩决。随从作乱之通使扎什喇卜坦等、俱绞决。惧罪自尽之杯陇涉克巴、监毙之拉克滚布、俱行戮尺。与各磔犯一并碎骨。仍各枭首示众。余党分别发遣。家产变价归帑。报闻。　　

○两广总督陈大受奏、臣奉命协理粤海关事务。查大关、岙门、甲子、潮州、梅菉、海安、海口、七处为尤要。大关、岙门、附近广城。耳目易周。余五处距省甚远。派委标弁及司事家人书役等收税。侵课累民。不一而足。请遴委佐杂。分口徵收。琼州口二员。其余四处各一员。令其约束书役。以专责成。报可。　　

○云南提督冶大雄奏、窃查西藏珠尔默特那木扎勒阴谋悖叛。经傅清、拉布敦定谋诛戮。厥功甚茂。然伊之所以敢于肆逆。而二臣之所以竟至被害者皆因藏内无兵之故。是以一旦有事。鞭长莫及。请藏内仍照前安设重兵驻防。令提镇大员弹压。三年一换。与河套、哈密、一体防范。得旨。所见是。亦即如此办理矣。　　

○是年。追予金川出师阵亡伤亡之参将买国良等二十六员祭葬赠恤如例。外委马步土兵等二千六百七十九员名恤赏。俱入昭忠祠。　　

○旌表孝子、河南等省苏文焕等九名。义士、河南省贾谦一名。孝义、河南省何兆祥一名。忠义、河南省申尔忠一名。孝妇、山东省谈氏一口。孝女、广东省林氏一口。守节合例、八旗满洲富明阿妻李氏等七十八口。蒙古法泰妻徐氏等二十五口。汉军吕丹鸣妻沈氏等十五口。西安等省驻防六十四妻努尔哈氏等二十六口。安徽等省徐宏济妻吴氏等七百九十七口。未婚守志、镇海驻防汉军陈士元聘妻李氏等、安徽等省陈政聘妻李氏等十七口。夫亡殉节、湖北等省王必选聘妻汪氏等五口。百岁寿民妇、安徽等省杨景儒等十六名口。各给银建坊如例。　　

○一产三男、奉天辽阳州尹守富等十五家。　　

○会计天下民谷数。大小男妇、一万七千九百五十三万八千五百四十名口。存仓米谷、三千三百一十九万九百石六斗四升八合六勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百七十九


大清高宗法天隆运至诚先觉体元立极敷文奋武孝慈神圣纯皇帝实录卷之三百八十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。春。正月。己亥朔。上诣奉先殿行礼。　　

○诣堂子行礼。　　

○率王以下。文武大臣。诣寿康宫。庆贺皇太后。礼成。御太和殿受朝。作乐宣表如仪。　　

○诣大高殿。寿皇殿。行礼。　　

○遣官祭太庙后殿。　　

○御乾清宫。赐宗王公等宴。　　

○庚子。上诣皇太后宫问安　　

○谕。朕奉皇太后懿旨。贵人巴林氏。贵人陆氏俱晋封为嫔。钦此所有应行典礼。该部察例具奏。　　

○又谕。朕奉皇太后懿旨。常在林氏封为贵人。钦此著传谕内务府知之。　　

○又谕朕巡行江浙。问俗省方。广沛恩膏。聿昭庆典。更念东南贡赋甲于他省。其历年积欠钱粮。虽屡准地方大吏所请。分别缓带。以纾民力而每年新旧并徵。小民终未免拮据。朕宵旰勤劳如伤在抱。兹当翠华亲莅。倍深轸切。用普均沾之泽。以慰望幸之忱。著将乾隆元年。至乾隆十三年江苏积欠地丁。二百二十八万余两。安徽积欠地丁。三十万五千余两。悉行蠲免。俾官无诖误民鲜追呼。共享昇平之福。夫任土作贡。岁有常经。自应年清年款。江苏积欠。乃至二百二十余万之多。催科不力。有司实不能辞其咎。而疲玩成习。岂民间风俗之浇漓。尚有未尽革欤。朕以初次南巡。故特加恩格外。嗣后该地方官。务宜谆功劝谕。加意整顿。其在小民。亦当湔除旧习。勉效输将。勿谓旷典可希冀屡邀。而惟正之供。任其逋负也。其浙江一省。虽额赋略少于江苏。而节年以来。并无积欠。岂犬牙相错之地。不齐乃至是欤。此具见浙省官民。敬事急公之义。而江苏官民。所宜怀惭而效法者也。朕甚嘉焉。著将本年应徵地丁钱粮。蠲免三十万两。以示鼓励。各该督抚。其仰体朕惠爱黎元之意。严饬所属。实力奉行。使闾阎咸沾实惠。倘有不肖官吏。以完作欠。希图侵蚀。察出。即行纠参。从重治罪。并将此通行晓谕知之。　　

○又谕。朕上年巡行嵩洛问俗省方。清跸所经。已叠沛恩膏。彰行庆施惠之典。但念该抚鄂容安、不能体朕保赤殷怀。有捐输办差之举。而该省绅民。踊跃急公。就瞻恐后。其欢欣鼓舞之诚。不惟无怨而益肫。至今犹为击念。所宜再沛恩施者也。其河南省乾隆十四年以前积欠。带徵缓徵钱粮。三十五万余两。著再加恩概行蠲免。俾该省小民。催科不扰。益宏乐利之休。该抚鄂容安、务董率有司。实力查办。使闾阎均沾实惠。该部遵谕速行。　　

○又谕、朕惠养黎元。哀矜庶狱。昨岁推恩中外。旷典特颁。已将五次缓决罪犯。查明减等发落。咸予自新。顾念比年以来。获罪之犯。尚有羁禁圜扉者。其情罪重大之案。数经谳鞫施行。其余缓决之人。案情自属稍轻。而淹击经时。爰书日积。朕心恻焉。自昔行庆施惠。载在孟春。钦恤之仁。宜加推广。所有直省朝审秋审各犯。缓决至三次以上者。即著该部查明。酌量案情。分别请旨减等发落。用宏肆赦之恩。以副协中之治。　　

○谕军机大臣等。朕前降旨。令准噶尔夷使。于朕起銮前到京。原欲俾奏事后即速回巢。今据鄂昌等奏报一次后。并未再据奏报。看来夷使不但十三日以前。不能到京。即朕起变后。亦不能由陆路赶到。若令急行。转致劳乏。殊非朕怜恤外夷之意。著寄信与鄂昌等。差妥员迎往晓谕。著伊等仍带货物缓行。到京时、将货物留京办理。俟伊等来行在、瞻仰朕后。即回京料理起程。既无急行之苦。于事亦无迟误。此朕体恤夷使、格外施恩至意。著一并明白晓谕。　　

○是日起、上以孟春享太庙。斋戒三日。　　

○辛丑。谕军机大臣等。泗州知州陈慕楷。揭报盱眙县知县庄经畬。贪饕不职一案。现在舒赫德、黄廷桂、会同详悉查审。但思知州微员。敢于具揭直达部科者。或因抚臣主张删款。意见龃龉。若不即行揭出。陈慕楷必且转罹参劾。是以势不容已。激为此举。乃至今并未见卫哲治。有参奏该知州之摺。究属何因。著传谕舒赫德黄廷桂就本案实在缘由。彻底讯明。亦不得豫存成见。有意推求。致失平允之道。寻奏。陈慕楷款揭庄经畬。经司审明。庄经畬并无大过。仓库亦无亏缺。陈慕楷揭款。多借事生波。因所揭不遂。恐自罹参劾。遂驾砌谓抚臣卫哲治、主张删款。直揭部科。至卫哲治未经参奏。缘江南府州、习尚因循。此案即将本州参处。恐各府州藉口。无益官常。且陈慕楷年壮、可望出力。又值大差。委管船务。庄经畬亦派往苏州办事。因各饬记过。再观后效。报闻。　　

○壬寅。谕据黄廷桂摺奏、上下两江。去年被水。成灾最重之宿州、灵璧、虹县、五河、宿迁、邳州、睢宁、海州、沐阳等处。次重之凤阳、临淮、怀远、凤台、寿州、霍邱、清河、桃源、安东等处。三冬已普沾存济。而冬末春初。赈期已毕。青黄不接。民力犹恐难支等语。著再加恩将被灾最重之州县。极贫加赈三个月。次贫加赈两个月。次重之州县。无论极贫次贫。俱加赈两个月。其贫生饥军等。随所在地方。一体赈给。该督抚等、董率有司。实力查办。务使灾黎均沾实惠。应部遵谕速行。　　

○癸卯。享太庙。上亲诣行礼。　　

○诣皇太后宫问安。　　

○遣官祭。太岁之神。　　

○谕。嗣后每年年终。王公等及岁之格格。拣选额驸。将在京旧家公侯伯之子弟。一并拣选。　　

○谕军机大臣等、此次山海关赢余银两。已将一万五千。赏给高恒。令将伊父高斌未完银一万一千余两。即于此内交完。所余银两。虽伊兄高诚、代伊接管。但高恒现管盐政。养廉尚足敷用。应令与高诚均分。可即传谕知之。　　

○又谕、江苏积欠钱粮。朕已格外加恩。概与蠲免。但该省赋额。较之浙省。所多无几。而浙江一无拖欠。该省独积至二百二十余万。其壤地相错。民风亦相近彼则年清年款。此则积欠累累。岂非地方官办理不善所致。夫惟正之供。岂可任其逋负。从前亦必因渐有拖延。久而遂成积重之势。此次扩清之后。若又听其故智复行。则顽户将视为旷典可以常邀。是蠲除之恩。适以启拖欠之端也。大抵催徵之法。醇顽在乎官吏。官无玩愒之风。吏无侵漏之弊。民间断不能任意抗延惟使知正赋必应全完。无可拖延之事。则相习既久。即视为分所当然。浙省其明验也。若稍有通融。则竟若有例可循。愈久愈深。不惟国课有亏而民力转多拮据。亦受积欠之累。是惟在立法之善。可以屏除旧习。而乘机振作。正在此时。可传谕黄廷桂。令其会同王师。永宁、将向来一切催徵舞弊之处。加意厘剔尽行禁革务须立定章程。使有司恪守规则。不得稍有未清。致滋复欠之弊。则每年完纳无亏。闾阎亦永无新旧并徵之扰。于国计民生均有裨益其悉心办理毋忽。　　

○又谕河南通省积欠缓徵带徵各项。已降旨全行蠲免此项原因该地方偶有水旱偏灾。加恩宽恤之项。非顽户抗欠可比。中州风俗醇朴向无积欠。此次加恩。既将缓带之款全数蠲除恐愚民无知。转以拖欠为可幸邀旷典则淳风或渐致浇漓。亦不可不为虑及。可传谕鄂容安令其加意查办。务使年清年款不得任其拖欠。以保至善之旧俗。　　

○又谕晋省。捐输存库一项。已于查明勘不成灾、及被水偏灾州县折赈等项动拨过一万二千余两今又据布政使朱一蜚奏请于十三州县额徵地丁内各蠲免十分之一。六万四千余两。已足示嘉惠伊等桑梓之意。况该处连岁丰收无需办理所有存贮余银。著交明新任抚藩令其奏明请旨至该绅士刘衷等业邀议叙。其户下应蠲仅四百余两。为数无多无庸予蠲。著传谕朱一蜚知之。　　

○调湖广提督齐大勇为固原提督。以署固原提督哈攀龙署湖广提督。　　

○甲辰上幸丰泽园大幄次。赐蒙古王、贝勒额驸、台吉等宴。　　

○军机大臣等议奏据两广总督陈大受奏称、粤东各营买马。向有节省价银。皆留充公用。有实系公费不敷、藉此支应者。有将一切杂用、于此开销者。且有视为余存军装用度、俱从优裕者。应据实核减。马一匹减价三两。每年减二千七百六十三两。将公粮不敷营酌加数名。每年计一千二百二十六两有奇余存司库充饷。至向来报价不实各员弁。姑念相沿。日久且在部定价内请旨免追应如所请。惟广西应否一体酌减。并附近之福建等省营马价有无节省。令各该督抚一并查办得旨。原办著免查追。余依议。　　

○乙巳世祖章皇帝忌辰。遣官祭孝陵　　

○上至静安庄。孝贤皇后梓宫前奠酒。　　

○临奠定安亲王。　　

○诣雍和宫行礼。　　

○临和敬公主第。　　

○丙午。上奉。皇太后幸重华宫侍宴。　　

○谕。甘省节年民欠未完银、二十三万七千余两。未完粮一百万四千余石。往往旧欠未及清偿。正额又成积欠。每年徒有催徵之名。而无输将之实经朕传谕该督抚。令其详悉查办。今据尹继善鄂昌、摺奏。此内所有查出胥役侵蚀之项。现在照例治罪勒追。至民间积欠。为数实属繁多。与其新旧并徵。有名无实。不若量请停缓。设法清厘等语。朕念甘肃边土苦寒。民力拮据。自非腹地可比。但逋欠日积。陈陈相因。伊于何底。著加恩将该省积欠。自乾隆十一年至十四年。未完银粮分作五年带徵。如有现准部文带徵者。仍照原限办理。其乾隆元年至十年。旧欠银粮概与豁除。该省士民。倍应感朕格外之恩。急公输纳。该地方官、亦须实力整顿。使年清年款。不得任其仍蹈故习。希冀殊恩可以屡邀也。　　

○又谕曰、湖北巡抚、即著严瑞龙署理。严瑞龙在布政使中。历任已久。前因安徽巡抚缺出。朕已向军机大臣等降旨。令严瑞龙署理。旋忆伊前此来京陛见时。观其人不过循谨奉职。非出色之员且向日张廷玉曾在朕前屡次保荐。恐伊未必即能胜任。是以改用定长。今观唐绥祖贪婪败检该督永兴、令其密查皆能据实查明揭报。永兴来京后严瑞龙复具摺续参。且称伊业经奏请陛见。但该督既已前来。伊若同时来京。则唐绥祖为所欲为。吏治将不可问。是严瑞龙能以地方公事为重。颇知大体。甚属可嘉。若谓严瑞龙参劾巡抚。即用伊为巡抚。此则不然。唐绥祖之劣迹。永兴已为先发。其款据俱一一明确。严瑞龙之秉公据实。自可膺封疆之寄。设令挟私倾陷。则必不能逃朕洞鉴也。若谓其为张廷玉所荐。则张廷玉罪由自取。至其所荐之人。朕岂尽皆不用耶。朕之办理政务。一出于大公至正。全无成心。即此可见。并将此宣谕中外诸臣。共励亮工之谊。自邀鉴用之恩。其所遗布政使员缺。著朱一蜚调补。广东布政使员缺。著石柱补授。　　

○谕军机大臣等、严瑞龙署理。湖北巡抚。朕已明降谕旨。宣布中外。阿里衮新莅楚任。现与共事。惟当一秉虚公。不必因其曾劾巡抚。稍存意见。朕用伊为巡抚。本不因其参劾巡抚也。朕之大公至正。阿里衮自所深知。至督抚同事一方。稍有成意。于地方公事。甚为无益。将此传谕知之。　　

</div>
    <div class="pagination">
<a href="清实录乾隆朝实录_page528.html">上一页</a><span>...</span><a href="清实录乾隆朝实录_page524.html">524</a><a href="清实录乾隆朝实录_page525.html">525</a><a href="清实录乾隆朝实录_page526.html">526</a><a href="清实录乾隆朝实录_page527.html">527</a><a href="清实录乾隆朝实录_page528.html">528</a><span class="current-page">529</span><a href="清实录乾隆朝实录_page530.html">530</a><a href="清实录乾隆朝实录_page531.html">531</a><a href="清实录乾隆朝实录_page532.html">532</a><a href="清实录乾隆朝实录_page533.html">533</a><a href="清实录乾隆朝实录_page534.html">534</a><span>...</span><a href="清实录乾隆朝实录_page530.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
