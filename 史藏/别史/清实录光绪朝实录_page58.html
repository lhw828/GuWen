<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 58 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 58 页/共 1316 页</h1>
    <div class="content">
○浙江巡抚杨昌浚奏。海塘捐输停止。下部知之。　　

○署吉林将军古尼音布奏、调盛京协领依克津布教练洋操。从之。　　

○壬申。谕军机大臣等。前据金顺先后奏参吉尔洪额。不遵节制。率队逃逸。已有旨将该副都统革职。令金顺拏交左宗棠查办。并谕令乌里雅苏台科布多等处。一体严拏矣。至该营存留官兵。即著该署提督咨交金顺收管。妥为办理。将此谕令知之。摺包　　

○两江总督沈葆桢等奏。阜甯县武学进额。请照中学定制。下部知之。

摺包随手

　　

○又奏、收捕海州等处蝗蝻情形。得旨。仍著督饬各属。认真摉捕毋稍

疏懈。随手摺包　　

○以年登百岁。旌表湖北江夏县寿妇曾张氏。随手摺包　　

○癸酉。中元节。上诣奉先殿寿皇殿行礼。内记　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。内记　　

○遣官祭穆宗毅皇帝孝哲毅皇后暂安寝殿。　　

○遣官祭端慧皇太子园寝。内记　　

○以唆兵索饷。潜行逃走。革参领文祥职。仍严拏讯办。摺包　　

○以行止有亏拐饷潜逃。革参将赵资明游击周克斋职。摺包纂修官谢崇基恭纂　　

帮总纂官钱骏祥恭辑监修总裁世恭阅一签十月初八日正总裁那恭阅十月三十日专司藳本陆恭覆阅辛亥十二月二十日　　

徐恭阅一签十二月二十一日　　

荣恭阅三签正月二十六日副总裁唐恭阅二签四月初六日　　

宗室寿恭阅一签五月初八日　　

郭恭阅六签六月二十一日　　

熙恭阅一签闰六月十一日　　

王恭阅一签七月初三日初校修改下卷陆拾叁签殷济恭校宗室麒恭阅九月初六日覆校修改下卷拾玖签单镇详校蒙古总裁恩恭阅冬月二十八日



大清德宗同天崇运大中至正经文纬武仁孝睿智端俭宽勤景皇帝实录卷之三十七　　

光绪二年。丙子七月。甲戌。谕内阁。前据文格、谭钟麟、先后奏报。四川东乡县匪徒滋事。首犯袁廷蛟在逃未获。嗣据御史吴镇奏。知府易荫芝办理不善。提督李有恒妄杀无辜。当经谕令文格查明究办。兹据巡视北城御史奎光等奏。袁廷蛟潜逃来京。现经拏获。讯据供称。上年因该县官绅苛歛难堪。率众赴局算帐。该县遂以民变禀请剿办。李有恒杀戮无辜。虏掠妇女。恳请代诉等情。袁廷蛟著。即交刑部审讯。暂行监禁。其所供各节。著李瀚章、文格、一并确切查明。据实具奏。不得稍涉回护。现月　　

○又谕。刘秉璋奏。请将才不称职各员分别惩办一摺。江西武甯县知县姚大元。办事草率。声名平常。著即革职。崇仁县知县许兆楠。性情疲玩。遇事因循。泸溪县知县崔慕澜。才短识滞。展布毫无。星子县知县蓝煦。办事迂拘。乖系自用。均著以府经历县丞降补。吉水县知县彭际盛。性近疏略。才与缺违。著开缺以无字＜闲＞缺酌补。弋阳县知县谭洛勋。才久开展。人地不甚相宜。著即开缺。遇有相当中＜闲＞缺出。酌量补用。以肃官方。现月　　

○云贵总督刘长佑等奏。军务未尽肃清。兵练终不可靠。密陈滇省实在情形。请饬拨协滇新饷。得旨。户部速议具奏。江西巡抚刘秉璋奏、请将记名总兵蔡康业留于江西补用。允之。摺包随手　　

○又奏、酌减水师。添募陆勇。以资调遣。报闻。摺包　　

○以擅离差所。胆大自由。革江西义甯州知州袁辅廷职。摺包随手　　

○拨江西司库银二万两。解交伊犁将军荣全营。以济儴需。摺包　　

○乙亥。文宗显皇帝忌辰上诣奉先殿寿皇殿行礼。遣官祭定陵。内记　　

○谕内阁。黎培敬奏。请将贪婪不职之同知革职审办等语。署永从县知县候补同知吴延尧。藉办理善后为名。辄向六硐各寨苗民任意苛敛。实属荒谬糊涂。吴延尧著即革职。提省审讯确情。照例究办。以儆官邪。现月　　

○谕军机大臣等。沈葆桢奏。皖省怀远凤台匪徒滋事。现在剿捕情形各摺片。怀远匪徒刘金铎即刘四巴子等。潜约内应。图踞县城。经总兵郭宝昌等。捕获该匪首夥数十名。办理尚为迅速。著裕禄查明尤为出力各员弁。酌量保奏。毋许冒滥。该匪党类尚多。难保不潜匿各乡。乘机复发。著沈葆桢裕禄督饬郭宝昌派兵巡缉。实力访拏。并严饬该地方官随时稽查防范。不得稍涉疏虞。凤台匪徒胡志端等。乘闲聚众。图窜下蔡。经地方官拏获多名。匪首胡志端。尚未弋获。并著饬令迅速侦缉。毋任漏网。将此由五百里各谕令知之。现月　　

○以礼部尚书灵桂署镶红旗满洲都统。工部右侍郎桂清署右翼前锋统领。吏部左侍郎恩承署镶黄旗护军统领。均外记注　　

○以庸懦不职。革贵州都司周仁和守备秦泰山等职。永不叙用。现月随

手

　　

○丙子。谕内阁。刘坤一请调员差委等语。两江督标记名提督黄得胜。总兵李其昌。江西九江镇中营游击记名总兵刘光裕。记名提督蒋允和。总兵邓善居。著沈葆桢、刘秉璋、饬令该员等赴粤。以资差委。现月　　

○又谕。据御史林拱枢奏。福建省各学例应出贡之廪生。延不肯出。致有托贡名目。其应行补廪各生。因挨补无期。竟有贿买廪生。捏报移籍。以为腾缺坐补之地。请饬严禁等语。各学出贡补廪。本有定章。岂容行贿舞弊。著福建学政查明。遇有廪生例应出贡者。立限催令出学。不准延宕。其呈请移籍他县者。必籍贯实有可凭。方准改移。毋任其暗中贿买。傥查有前项情弊。即著照例惩办。以端士习。现月　　

○谕军机大臣等。御史林拱枢奏。本年夏闲。福建省城。既遭水患。又被水灾。兼以六月闲。飓风大作。田禾受伤。灾祲叠见。捐赈俱穷。请饬该督抚挪款济用。并饬浙江等省。迅解协饷等语。览奏殊深廑系。前因闽省被水。已谕令文煜等妥为抚恤。该御史所称被风又遭回禄情形。尚未据文煜等奏到。小民荡析离居。实堪矜悯。著该署督等迅即详查具奏。一面筹款招商。购米赈抚。严饬该地方官认真办理。闽省筹办赈济。需款孔亟。所有浙江、广东、江西、旧欠闽省协饷。并著刘坤一、杨昌浚、张兆栋、刘秉璋、督饬藩司迅速提解。以应急需。原摺均著钞给阅看。将此由五百里各谕令知之。现月　　

○两广总督刘坤一等奏。粤东高廉等处。伏莽肃清。请将关税项下原拨剿捕勇粮。改充海防经费。得旨。允行。摺包　　

○又奏。调署高州镇琼州镇总兵黄廷彪。请暂缓入觐。允之。　　

○命吏部左侍郎恩承、理藩院右侍郎麟书、为考试满洲繙译官。　　

○追予陕西各属阵亡殉难官绅。雒南县训导陈锴。及士民兵勇妇女等五千九百八十四员名口。分别旌恤如例。随手摺包　　

○筹拨广东司库银二十万两。解赴西征出关左宗棠行营。饷需备用。　　

○丁丑。以报效军器。赏给青州驻防协领廉平、塔兴阿、恒祥、等。二品顶戴。摺包　　

○戊寅。谕内阁。都察院奏。编修吴喜善。以伊族人从九品吴承恩。前在本籍御贼阵亡。其妻同时殉节等词。遣抱赴该衙门呈诉。据称咸丰七年闲。贼陷江西南丰县城。吴承恩与该县知县孙效曾。同时巷战阵亡。其妻林氏。闻信立时自经。恳请恩恤等语。著刘秉璋查明奏请赐恤。现月　　

○又谕。都察院奏。浙江文童许景曾。以伊祖父定番州知州许朴。前在贵州御贼阵亡等词。遣抱赴该衙门呈诉。据称咸丰十年闲。发逆窜入永甯州城。许朴督办该处团练。力战阵亡。恳请恩恤等语。著黎培敬查明奏请赐恤。现月　　

○谕军机大臣等。豫师奏。藏差被劫。咨行查办。暨前次堪布罗桑粗瓶被抢。遵旨缉匪各摺片。本年六月闲。西藏专差古行巴汪堆。行至托托水地方。突遇果洛克番贼四五十人。抢去包驮物件。春堪布罗桑粗瓶。前于同治十三年闲。行抵曲那麻被抢。至今赃贼未获。现复有抢劫之案。殊属不成事体。著魁玉、文格、严饬松潘镇厅。实力查拏。务获惩办。并著豫师督饬官兵。一体设法防范。以靖地方。将此由四百里各谕令知之。现月　　

○又谕。都察院奏。刑部主事尹锡纶等。遣抱以湖南邵阳县知县俞植。违制加赋。侵吞兵饷。添设陋规。贿纵疏防。贪贿灭伦。纵差吓诈等款。赴该衙门呈诉。请饬究办等语。如果属实。亟应严行惩办。著翁同爵按照所奏各节。确切查明。据实参奏。毋稍徇隐。原呈著钞给阅看。将此谕令知之。
</div>
    <div class="pagination">
<a href="清实录光绪朝实录_page57.html">上一页</a><span>...</span><a href="清实录光绪朝实录_page53.html">53</a><a href="清实录光绪朝实录_page54.html">54</a><a href="清实录光绪朝实录_page55.html">55</a><a href="清实录光绪朝实录_page56.html">56</a><a href="清实录光绪朝实录_page57.html">57</a><span class="current-page">58</span><a href="清实录光绪朝实录_page59.html">59</a><a href="清实录光绪朝实录_page60.html">60</a><a href="清实录光绪朝实录_page61.html">61</a><a href="清实录光绪朝实录_page62.html">62</a><a href="清实录光绪朝实录_page63.html">63</a><span>...</span><a href="清实录光绪朝实录_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
