<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 26 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 26 页/共 95 页</h1>
    <div class="content">　　大明太宗文皇帝实录卷四十四


大明太宗文皇帝实录卷四十五
　　永乐三年八月甲子朔
　　○丁卯遣官释奠  先师孔子
　　○戊辰祭  太社太稷△礼部尚书兼左春坊大学士李至刚有罪下狱△户部尚书郁新卒新凤阳临淮人洪武间以才举授户部度支主事升郎中寻擢左侍郎新长于訾算每奏事称旨岁满升尚书至是以疾卒  上辍朝一日赐祭命有司治丧葬云△浙江杭州等府仁和等县水渰民田七十四顷四十六亩漂卢舍千一百八十二间溺死民男女四百四十一口
　　○己巳  上谕礼部臣曰学校育才以资任用  太祖高皇帝内设国子监外设府州县学选用师范教育俊秀严立教法丰廪蠲徭期待甚至建文以来学校废弛所司又不督励虚縻廪禄尔礼部宜申明旧规俾师教无阙士学有成庶几国家得贤材之用△迤北鞑靼阔阔儿不花等二十五人来朝赐钞及文绮袭衣
　　○庚午
　　○兵科给事中杨勉言北京驿路安德至碍河五驿乾宁至路河七驿各有船五艘不敷递送宜令有司增设其驿夫役满久不得代者多有逃亡宜令法司将见问徒罪囚人编发均派各驿买船递送  上从其言
　　○辛未
　　○遣给事中周让等往赐孟养军民宣慰司及大古剌小古剌底马撒茶山孟伦等处土官文绮彩帛等物△修浙江定海卫霩衢千户所城池
　　○壬申
　　○升锦衣卫指挥同知陈敬为狭西行都司都指挥佥事△苦野木等处女直野人头目虎失木等三十九人来朝赐钞币有差△应天(（官）)[府]乡试奏请考试官  上命翰林院学士王景侍读学士王达考试赐宴于本府
　　○癸酉
　　○命自今行太仆寺卿丞考满从都察院考核吏部覆考黜陟
　　○甲戌祭太岁风云雷雨岳镇海渎山川等神△遣官祭旗纛
　　○丙子
　　○兀者卫别里哥秃等来朝命设兀者揆野木千户所以别里哥秃等九人为千百户赐诰印冠带袭衣钞币有差
　　○丁丑
　　○旦老人星见南极其色黄润
　　○命李真袭故兄金吾右卫指挥同知李义之职杨敬袭故兄金吾左卫指挥佥事杨贵之职△修福建之建宁左右延平汀州四卫及将乐守御千户所城池△修会同馆时四夷朝贡之使充溢馆舍命并乌蛮驿之
　　○辛巳
　　○辽王植来朝宴于华盖殿赐其从官宴如例苦温都鲁河鞑靼头目乞列门遣人归附△野人地面赤不罕达鲁花赤察不赤安你女儿哈等百九十人来朝贡马赐钞币有差△夜月犯天囷西南星
　　○壬午
　　○永兴王尚烈来朝命皇太子赐宴于文华后殿
　　○癸未
　　○敕甘肃总兵官左都督宋晟曰比闻鞑官伯客帖木儿率众来归可遣人慰抚道之入境然须密察其实意若有诈谋易为制驭语云受降如受敌不可不慎△山东布政司言济南等府淄川等县虸蚄生命速捕痊
　　○甲申
　　○吉儿伐里女直野人头目买罕等来朝命买罕等为福山卫指挥千百户镇抚等官赐袭衣及钞币有差
　　○丙戌
　　○山东青州中护卫军潘玉奴妻王氏一产三男礼部以闻命循例给赐米钞△文武群臣交章劾奏顺昌伯王佐镇守云南擅作威福赃贿巨万宜明正其罪徵佐下狱
　　○丁亥
　　○辽王植辞归宴如初至赐之钞币并赐其从官钞有差
　　○戊子
　　○改兵部左侍郎乔稳为北京刑部左侍郎△召张定为河南道监察御史定尝为云南左参政坐罪谪山东驿夫至是有荐其才故召用之
　　○移应天府漂水县东埧批验盐引所于新河口△增置北京顺天府税课司副使二员
　　○己丑
　　○永兴王尚烈辞归宴如初至赐之钞币其从官赐钞有差鞑靼失儿哈达儿等来朝命设赤不罕卫以失儿哈达儿等为指挥千百户并赐诰印冠带袭衣及钞币有差
　　○庚寅
　　○夜有星大如弹丸青白色有毫出天仓流丈余发光如鸡子大东南行二小星随之
　　○壬辰
　　○云南镇沅州知州刀平率其子来朝贡方物赐钞五百锭文绮表里五十疋△广西田州府知府岑永通遣其子贡马及方物赐之钞币△车里宣慰使刀暹答遣人贡金银器及方物谢赐诰命敕符命赐钞币△女直野人头目可怜哥夕颜哈等四十九人来朝命设屯可安河二卫以可怜哥等为指挥千百户卫所镇抚赐诰印冠带袭衣及钞币有差
　　大明太宗文皇帝实录卷四十五


大明太宗文皇帝实录卷四十六
　　永乐三年九月癸巳朔
　　○蜀世子悦＜火廉＞来朝命皇太子宴于文华后殿其从官宴于西庑
　　○庆王＜木旃＞长子生赐名秩煃△赐西洋爪哇车里元江朝贡使臣及旧港等处头目宴
　　○甲午  上以海外诸番朝贡之使益多命于福建浙江广东市舶提举司各设以馆之福建曰来远浙江曰安远广东曰怀远各置驿丞一员△设狭西宁边黑山三岔三驿隶镇番卫镇远平乐泉水通源四驿隶镇夷守御千户所△除镇江府丹徒县坍没田税百一十一顷有奇
　　○乙未
　　○云南赤水鹏巡检司巡检速鲁麻来朝贡马赐之钞币△夜有星如盏大青白色光烛地出北斗魁外北行二小星随之
　　○丙申
　　○擢甄庸为山西道监察御史庸尝为松江府知府有廉名坐累降右军都督府经历又坐累被谪至是有荐之者故擢用之升山西道监察御史周新为云南按察使浙江按察司经历王著为副使广西按察司经历万子雅为佥事△复陕西都指挥使孙霖官△广西东兰州知州韦万目遣人来朝贡马命赐万目钞币及所遣人钞各五十锭
　　○丁酉
　　○升河南都指挥使金玉山西都指挥使欧阳青为中军都督佥事太宁都指挥同知柳升为左军都督佥事辽东都指挥同知吕毅为前军都督佥事陕西都指挥同知赵忠脱列干为后军都督佥事脱列干食禄不视事
　　○命户部核实苏松嘉湖杭常六府被水灾民悉免其今年租税凡免三百三十七万玖千七百石有奇△夜有星如鸡子大青白色有光出郎位东北行至近浊
　　○己亥
　　○改刑部尚书郑赐为礼部尚书吏部左侍郎陈洽为大理寺卿升大理寺卿吕震为刑部尚书△升散骑舍人朱秃儿为锦衣卫指挥佥事赐金带食禄不视事△遣行人连迪等赍敕往谕速睹嵩及西里帐土官板洋等并赐之金织文绮彩绢
　　○庚子
　　○款多伦地面鞑靼纳哈剌等来朝贡马赐之银钞彩币
　　○辛丑
　　○赐周王橚书曰比浙江布政司言王府所遣内官擅调湖州官军及用箭镞烧烙无罪人凌驾有司虐害百姓执其人送京不审果是王府所遣抑亦有司诬之已遣人往府中询其实所系三十余人今死已数人而报不至若复数日不报死者益多此事终何以明也
　　○重阳节赐文武群臣宴△降右军都督佥事马溥为陕西行都司都指挥同知
　　○壬寅
　　○命楚王桢冠其子景陵王孟炤△升锦衣卫千户扫忽儿察思吉朵罗赤俱为本卫指挥佥事
　　○癸卯
　　○苏门答剌国酋长宰奴里阿必丁满剌加国酋长拜里迷苏剌古里国酋长沙米的俱遣使随奉使中官尹庆朝贡诏俱封为国王给与印诰并赐彩币袭衣△指挥丁能杜福等抚谕四川亚坚等十一寨生苗百三十六户向化认纳黑铅洞布且各遣其土酋来朝  上以苗人叛服不常命悉隶酉阳宣抚司管属免其斌役其自愿纳黑铅铜布者皆免赐其来朝土酋钞币袭衣遣还
　　○甲辰
　　○修国子监祭器△夜有星如鸡子大青赤色光烛地出天厨西北行入天棓一小星随之
　　○乙巳
　　○屡有告齐王榑不法者至是赐榑书曰比数有人言王过失以兄观之王岂有他也但由性躁急下人不能堪耳今兵荒之余民姑苏息宜重加爱恤何忍复苦之且所当深虑者刑罚太过将左右之又或萌不测噬脐无及古人覆辙可为鉴戒前后来言王者兄皆不遣还亦以此耳继今宜涵养德性宽以驭下用保始终如王有迁善之美俾兄亦全友爱之道顾不伟欤
　　○丙午
　　○以鞑官李丑驴为辽东都指挥佥事
　　○丁未
　　○韩王松苐四子生赐名冲烋
　　○戊申
　　○谷王橞来朝宴于华盖殿赐其从官宴于中右门赐暹罗等因使臣及回回没哈麻的等百七十五人金织纻丝罗绢衣五百袭
　　○己酉
　　○册左军左都督刘贞孙女为蜀世子悦＜火廉＞妃
　　○庚戌
　　○免山西解州闻喜县荒地税粮四千六百七十三石△夜月犯毕宿右股北苐二星
　　○辛亥
　　○谷王橞辞归宴如初至赐赉视诸王特厚  上亲送之三山门其从官赐钞有差△谷王橞第三子生赐名赋焞△河南夏邑县言官地十六顷有奇久荒而税额未除  上命户部除之仍令募民耕种三年后同民田起科△夜月犯天关星
　　○癸丑
　　○夜月犯天樽西星
　　○甲寅
　　○升鸿胪寺序班王七十五为本寺左寺丞以其谙通北虏语言文字故进用之
　　○乙卯
　　○擢王平为福建布政司左参政升山东道监察御史房安为右参政刑部郎中李观为福建按察使户部郎中陈思聪为副使刑部主事沈全为佥事河南道监察御史张定为广东布政司右参政汾州知州纪正为广东按察副使平尝任都察院左佥都御史坐事黜降天津左卫经历至是以荐复召用之△以左军左都督刘贞子俊袭金吾后卫指挥使△爪哇国西王都马板遣使八智陈惟达等奉表贡方物时其旁近碟里日夏罗治金猫里三国各遣人以方物同爪哇使者来贡俱赐文绮袭衣
　　○丁巳
　　○楚世子孟烷来朝命皇太子宴于文华后殿其从官宴于西庑△徙山西太原平阳泽潞辽沁汾民万户实北京△户部尚书夏原吉言浙江台温临海等县渔户以罪籍没其旧课额且依诏书开豁从之△修江西南昌前卫雨水坏城三百七十五丈△夜有星如盏大赤色光烛地出天园西南行至近浊
　　○戊午
　　○赐齐王榑书曰国家旧制王府护卫官军止守王城今闻青州城北门守以护卫之人内通广智门外接花园筑墙横截使城守者不得登城夜巡此何为者且闻其他不法尚多兄之爱弟所望令誉日彰而所闻纷纷若此能不为之投杼乎弟亦备尝艰苦矣宜勉自饬励以副同气至爱之望其李珙等不过畏死假告讦以掩己非宜速发来审其虚实正之法以杜谗口若复执留不遣恐启人疑王其审之△以闻良辅为广东按察使良辅尝为湖广按察副使坐事降行人至是奉使西南诸蕃国还京奉事称旨故升用之△夜有星大如弹丸青白色出北落师门下流丈余发光如盏大东南行
　　○己未  命金吾左卫致仕指挥佥事王忠子宣袭指挥同知故指挥同知解唐轾子著袭父职
　　○庚子
　　○庆王＜木旃＞来朝宴于华盖殿赐其从官宴于中右门△夜有星如鸡子大青白色光烛地出紫微垣内尚书傍北行
　　○辛酉
　　○楚世子孟烷辞归宴如初至赐赉加等其从官赐钞有差△赐麻里宽里答儿官木连地面哈里察筹万户古列太真卫指挥使阿三及西洋古里苏门答剌爪哇诸国朝贡之使宴△哈密忠顺王脱脱遣头目进马谢恩赐之钞币
</div>
    <div class="pagination">
<a href="明实录太宗实录_page25.html">上一页</a><span>...</span><a href="明实录太宗实录_page21.html">21</a><a href="明实录太宗实录_page22.html">22</a><a href="明实录太宗实录_page23.html">23</a><a href="明实录太宗实录_page24.html">24</a><a href="明实录太宗实录_page25.html">25</a><span class="current-page">26</span><a href="明实录太宗实录_page27.html">27</a><a href="明实录太宗实录_page28.html">28</a><a href="明实录太宗实录_page29.html">29</a><a href="明实录太宗实录_page30.html">30</a><a href="明实录太宗实录_page31.html">31</a><span>...</span><a href="明实录太宗实录_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
