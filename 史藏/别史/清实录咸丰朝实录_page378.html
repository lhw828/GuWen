<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 378 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 378 页/共 502 页</h1>
    <div class="content">
○予安徽阵亡参将常瑞、玉禄、营总鄂勒哲依、骁骑校富新、守备李殿元、千总耿超、把总高俊彪、外委张凤祥等、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百六十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。十月癸丑。谕内阁、据克勤郡王庆惠、贝子绵勋等奏、恭送仁宗睿皇帝圣容、宣宗成皇帝实录、圣训、前赴盛京。供奉尊藏。礼成。钦惟我皇祖仁宗睿皇帝。大烈昭垂。耿光远被。乾坤法象。万禩瞻型。我皇考宣宗成皇帝。继体重熙。绥猷建极。功文巍焕。久道化成。实录圣训。卷册闳富。亿载扬辉。兹者上仪叠举。同莅陪都。周道兼旬。暄和应序。礼成之时。风清日丽。景象光昌。并值册宝玉牒。同时尊庋。仰惟在天默佑。吉事有祥。朕披览奏章。实深敬慰。所有派往护从之王大臣官员等、祗肃随行。恪恭将事。允宜特加恩叙。克勤郡王庆惠、贝子绵勋、尚书徐泽醇、许乃普、侍郎德全、文祥、及乾清门侍卫、大门侍卫、暨派出随往之提调、纂修、收掌、及执事各官。并恭送册宝玉牒、随往执事各员。均著交部议叙。其由京恭送至山海关之护军统领春佑、直隶道员副将等。自关外迎护之侍郎文俊、副都统承志、府尹景霖、接送随护之副都统定福、侍顺、希拉布。并关内外承办棚座桥道各员。著查明一并交部、分别量予议叙。派出沿途护送满汉官员兵丁。著查明食俸官员、咨部议叙。食饷兵丁、每人赏给半月钱粮。以示朕锡类推恩、有加无已至意。　　

○以户部右侍郎刘昆、为顺天武乡试正考官。内阁学士毕道远、为副考官。　　

○予江南浦口殉难知县汪应相、县丞王如泉、训导范建初、从九品蒋须燮、余应元、方学仪、未入流张晴明、张守仁、把总刘坤、祭葬世职。　　

○甲寅。以河南彰德等处防剿出力。赏知府德材、花翎。余升叙加衔有差。　　

○乙卯。谕军机大臣等、前据僧格林沁奏称、提督改驻海口、及加价抽厘等章程。当经分别谕令遵办。并令将添设将弁等事勘议明确具奏。现尚未据奏到。而招募水师。尚待操练。亟应将所添将弁。议定章程。使各有统属。庶新募之众。可称劲旅。且时令即届冱寒。建盖兵房、以资栖止。尤为紧要。著僧格林沁、瑞麟、庆祺、将现募水兵、已得若干。将弁应如何添设。及盖造兵房。置造军装器械。现在如何办理。据实具奏。迅速筹办。毋稍迟误。将此谕令知之。　　

○又谕、前据扎拉芬泰奏、回疆善后未尽事宜各条。当交原议之军机大臣、会同该部议奏。兹据分别奏覆。已照所请依议行矣。惟所称回庄偶有逆萌。即责成伯克据实禀报一节。固为消患未萌、有所专责起见。但伯克与回众、素相亲习。不免有平时恩怨。设或栽害复讐。以轻报重。亦应防其流弊。总在各城大臣、洁己奉公。于所辖伯克、毫无需索。则伯克自能畏法。不至苛派回众。而回众生计渐裕。自不至激成事端。即有不肖伯克、藉端扰累。加以参劾。亦必帖然共服。若徒寄耳目于伯克。尚非正本清源之道。著该将军、通行南路各城大臣、一体懔遵。务当正已率属。力挽从前积习。以杜乱萌。遇有密告之件。仍当默为查察。不可轻于偏听。至筹给空地。令安集延贸易人、徙居城外一节。本系扎拉芬泰、函致法福礼、欲如所议办理。此次该将军摺内。即称派员劝谕。该夷坚执不从。致有买房给费之议。尚须夷情允协。出于乐从。徐为举行等语。仍著该将军等、随时体察。妥为筹办。未可操之过急。别开衅端。至删除各项差使。但当去其已甚。如铜厂重累。业已允其停止。此外琐屑细务。无关生计者。自当各仍其旧。未可因噎废食。徒事纷更。并著该将军等、通行各城、体察核办。将此各谕令知之。　　

○又谕、有人奏、山西祁县知县张汝清、信用书吏郭相岚、张海、举人马化蛟、设局劝捐。包纳粮税。民间完粮。每银一两、收至制钱二千二三百文。概令折钱交纳。各户劝捐。先索规费。不满其欲。即任意勒派押追。北左地方。附近五六村庄。近年地不产盐。该处盐课。归入地丁、按户匀摊。办有成案。该县并不遵照。于按亩收粮之外。仍向各盐户、比追盐课。以充私橐各等语。州县为亲民之官。当此各省贼氛未靖。亟宜寓抚字于催科。以培养元气。若如所奏、书吏包纳钱粮。浮收粮价。已干例禁。至盐课系已豁之款。既摊入地丁。复敢重徵。尤属大干法纪。著英桂按照所参各节、详细查明。严行惩办。以肃官方而苏民困。原摺著钞给阅看。将此谕令知之。　　

○以江西按察使恽光宸、为布政使。调广西按察使翟诰、为江西按察使。　　

○丙辰。上御洞明堂。句到四川省情实罪犯。停决斩犯三人。绞犯一人。余六十人予句。　　

○以神灵显应。颁河南固始县关帝庙、御书扁额。曰赫声濯灵。　　

○谕内阁、载容等奏、请饬催补解银两等语。直隶应解广恩库银两。系备祭品、补换树株、及养赡钱粮等项要需。向于五六月间解交。著该督、即饬藩司、将本年应解银两。赶紧全数筹拨。毋再延宕。　　

○又谕、本日句到四川省服制情实斩犯邓几瑀一名。招册内称、该犯因卖挨连祖坟田地。被伊大功兄邓庵瑀查知。斥说非是。该犯分辩。邓庵瑀携尖刀。捏住刀管。用木柄向殴。该犯接住木柄求饶。邓庵瑀用力拉夺。不期刀管松脱。刀尖向内。邓庵瑀夺回势猛。致自戳伤左胁殒命各情。经大学士九卿等、议以情实。声明伤由夺刀自戳。尚非有心干犯等语。此案、邓庵瑀手携尖刀。岂肯授人以柄。乃称捏住刀管。用木柄向殴。且为邓几瑀接住。则刀柄在邓几瑀之手。何以既称刀管松脱。又称邓庵瑀夺回势猛。自行戳伤。情节甚属支离。难保非该犯有心向戳。事后装点。避重就轻。服制攸关。必应详细覆鞫。以成信谳。著王庆云、亲提人证。严讯确情。如邓几瑀、实系有心致死大功兄邓庵瑀。即一面奏闻。一面将邓几瑀处斩。毋庸归入明年秋审办理。以昭核实。　　

○谕军机大臣等、瑛棨奏、探报捻匪分窜、请饬直隶、山东、拨兵进驻丰沛堵剿一摺。据称北路捻匪。由萧县黄家口窜至丰东沛西欲往曹单济甯。南路捻匪。全行起窜。张龚两逆、欲分趋正阳、寿州会合各股。窥伺颍上等处。径趋周家口。再向西北窜扰。寿州现在戒严等语。逆捻分股窜扰。势甚狓猖。丰沛为北路要隘。万一北窜。则山东之曹单、河南之归陈各属。蹂躏堪虞。惟直隶距徐州较远。现亦无兵可拨。山东峄县、已有贼踪。崇恩业经截回调赴清江兵勇四百名。防守本境。是该省兵力。亦难远调。当此贼匪奔突靡常。惟有激励团练。力守边境。著庆祺、崇恩、懔遵前旨。实力举行。毋得视为具文。至归陈等属。防剿吃紧。著瑛棨就现有兵力、分投堵截。一面知照袁甲三、严饬朱连泰、苏克金等、痛加剿洗。毋令纷纷四窜。前据官文奏、派游击张万禄、道员唐训方、带兵勇四千二百名。前赴袁甲三军营。已催令迅速前进。此项兵勇谅即日可到徐宿一带。著瑛棨知照袁甲三、妥为调度。兼助豫省兵力。是为至要。将此由五百里各谕令知之。　　

○丁巳。谕内阁、僧格林沁、自通州前往天津。办理海口双港炮台。并续建炮台营墙等项工程。现已一律完竣。念其数月以来勤劳聿著。著赏给御用巡幸袍一件。巡幸褂一件。即交伊子布彦讷谟祐、赍往天津交僧格林沁祗领。以示嘉奖。其所带兵丁。并著酌加更调。俾资休息。　　

○又谕、工部奏、遵旨查议南河另案工程银数一摺。咸丰七年南河、比较六年、多用银两四万八千余两比较四年、多用银十三万余两。当此经费支绌之时。似此逐年递增。伊于胡底。前经该部议驳。兹据该河督奏称、实因水涨工险。以致银数增多。委系实用在工。无可再减。此次姑准所请。即照单开银数题销。嗣后该河督、务当认真厘剔加意撙节。不惟不准再有加增。并不准将上年银数。援以为例。以杜浮冒。而重工需。　　

○谕军机大臣等、本科顺天中式举人平龄案内。要证靳祥、系伯葰家人。现随柏葰之侄分发甘肃知府钟瑛、于本月初一日出京。著曾望颜、即饬所属地方官、沿途截拏。迅速押解来京审讯。毋令脱逃。将此谕令知之。　　

○又谕、僧格林沁等奏、修理双港海口等处炮台营墙、一律完竣、酌撤防兵、绘图呈览一摺。僧格林沁、在大沽海口。及双港地方。修筑炮台。安设营垒。并置木筏、以扼海口要隘。各项工程。已于本月十二日、一律告竣。该大臣办理海防。已逾数月。夙夜辛勤。自应暂行回京。以节劳勚。所有操练水师、建盖兵房等事。即交瑞麟、庆祺、妥为办理。炮台分设炮位。著即饬副将乌忠阿等、带宣化镇官兵一千名。协同大沽协官兵小心守护。至所调吉林、黑龙江、察哈尔等处官兵。程途遥远。未便令其归伍。此次回京后、应在何处驻劄。著僧格林沁、筹议具奏。将此谕令知之。　　

○浙江巡抚胡兴仁奏、浙省助饷局、移设抚署。得旨。局既移设抚署。尤应认真稽查。俾捐生毫无浮费方好。若徒增剥削。洵非循名责实之道。　　

○以天津海口办防出力。赏六品顶带前任漕运总督李湘芬、四品顶带。已革护军统领珠勒亨、五品顶带。　　

○以办理海防得力直隶宣化镇总兵官汤苏仍留天津镇署任。　　

○以营务废弛。署直隶通永镇总兵官黄起鹏下部严议。　　

○戊午。以已革副都统富勒敦泰、直隶提督张殿元、署天津镇总兵官达年、护理大沽协副将德魁、发往新疆。效力赎罪　　

○己未。谕内阁、德兴阿奏、请将私售米粮之副将革职、并自请议处等语。据称邵伯军营乏食。副将邓凤林禀称、河西、民房囤积无主之米二三百石。恐为贼掳。经德兴阿、饬令将米分给兵勇。查明米主给价。乃该副将擅自专弁、将米运苏售卖。并给予路票。实属胆大妄为。邓凤林、著即革职拏问。交何桂清、提同人证。严行讯办。外委李开武。著一并斥革。并讯明奸带妇女情事。尽法惩治。以肃军令。德兴阿失于觉察。著交部议处。　　

○又谕、李培祜奏、请将官荒地亩编放一摺。直隶静海县、有官荒无粮黑地一千余顷。曾经民人郭殿元、呈请升科。由部核给执照。今郭殿元业经病故。此项地亩、无人纳粮。著内务府派员前往、会同该县、调取卷册。清查明确。逐亩编放承领。以重国课而杜侵渔。　　

○谕军机大臣等、德兴阿奏、官军劄营仪徵。击贼获胜。及未能拨兵前赴天长一摺。逆匪占踞六合。亟应迅拔坚城。总兵成明已抵仪徵西门外二十里铺。环劄营垒自可力图进攻六合。德兴阿虽尚患病。不可久居邵伯。致懈军心。本日据何桂清奏报。初七日已克复溧水。东坝一带。情形已松。副将朱承先等各兵。已谕和春等饬赴江北。此项兵勇。皆系劲旅。渡江后即令会合成明等攻剿六合。不可令其前赴天长。作为防守之兵至天长甫经收复。胜保留下之兵。尚属单薄。著德兴阿于所统各军内。挑选精锐。会同驻劄。以资扼守。如此量为调遣。方合防剿机宜。德兴阿、鞫殿华、连失各城。其罪甚重。因念德兴阿病体缠绵。鞠殿华身受重伤。是以未加严谴。若再不知振作。未能迅克六合。俾江北大局。仍复旧观。必当执法惩治。毋谓宽典可以幸邀也。懔之。将此由六百里谕令知之。　　

○又谕、前因德兴阿奏江北须派兵剿办。谕令和春等俟克复溧水后。将调回之朱承先等所带兵勇。饬赴江北本日据何桂清溧水县城。业经总兵戴文英等、于本月初七日督兵克复。著和春、即饬朱承先等、带兵驰赴德兴阿军营。会同江北派兵、攻克六合。毋稍迟延。德兴阿等、一败涂地。几至不能复振。实所不料。殊堪痛恨。现在责令奋勉立功。若能会同江南援军。攻克六合。使江北大局。重复旧观。尚可补救。惟收集溃兵。恐未能得力。和春营中。如有可调之兵。仍著酌量情形。随时分拨应援。至江南溧水既复。东坝高淳等处。已可解严。该大臣等、即当趁此声威。设法进攻金陵。是为至要。将此由六百里谕令知之。　　

○又谕、前因怀远捻匪。图窜寿州等处。当谕令袁甲三、俟湖北兵勇到后。即交傅振邦、剿办徐宿捻匪。并令袁甲三酌带所部兵勇。折回颍州正阳一带防剿。原以清淮紧急。而北路亦形吃重。必俟楚兵到后。布置妥协。方可分兵前赴正阳。并非轻议移师。置徐宿于不顾也。本日据袁甲三奏、捻匪力图北趋。北路军情吃重。骤难驰赴正阳等语。似系误会前次寄谕。现在西路捻匪猖炽。欲图径犯清淮。正阳一带。兵力单弱。设该逆沿淮上犯。其患何可胜言。提督德安年力就衰。未能独当一面。已革藩司李孟群、现驻寿州以南。该处地当冲要。亦难回军堵截。况该革员华而不实。甚不可靠。现在湖北兵勇。业已启程。不日可抵徐宿。此项兵勇到后。袁甲三即妥为布置。令与傅振邦会同剿击。进偪贼巢。以期尽殄丑类。袁甲三即酌带所部兵勇。驰赴正阳。扼要堵剿。袁甲三未到以前。仍著胜保、翁同书、筹画兼顾。以资控制。江南已克复溧水。浙江撤回兵勇。即可赴援江北。已谕德兴阿拨兵。会同进攻六合。另派官兵、会同胜保留下之兵。扼守天长矣。将此由六百里谕知胜保、翁同书、袁甲三、并传谕傅振邦知之。　　

○又谕、王懿德奏、攻拔洋口逆巢、收复泰甯县城、并筹攻顺昌各情一摺洋口逆巢、及谢屯等处贼垒。业经周天培督军、一律荡平。即当乘胜进攻顺昌。而泰甯虽经收复连界之将乐等县。尚多踞匪。福建贼众兵单。须藉客兵之力。惟周天培一军。因江北急盼助剿。曾谕曾国藩前往交替。实未便久留闽境。今该侍郎、已由杉关入闽。务当探贼所向。节节埽荡。现在顺昌尚未攻克。或由曾国藩分兵往剿。或由王懿德派令张腾蛟等、驰往剿办。俾周天培得以交卸启程。是为至要。顺昌被陷。文武如何下落。并著该督查明具奏。代理泰甯县知县万焘、虽于失守复自行克复。亦著查明分别参办。将此由六百里各谕令知之。　　

○又谕、有人奏、河南候补知县张绍英、被参后。委赴舞阳、剿办捻匪。所带兵勇、不过二三十名。浮冒口粮、至数百名之多捻匪各处抢掠。畏匿不出。迨官兵击退后。该员始带勇赴尹家集等处。意欲攫取各社团练经费。声言民房须一律烧毁。团长恐惧。多。以贿免。勇目盛全等、拏获捻首。该员诈言代禀。冒为已功。开复原官。并将历年团练出力、拏获捻首曹太元等之生员刘恕行、诬为通匪锁押在监。刑偪至毙。以致团练解体各等语。现在粤捻各匪。纷窜堪虞。正须激励乡团。自相保卫。协助官军。似此贪劣委员。实为闾阎之害著瑛棨、按照所参各款确切查明。严参惩办。毋稍徇隐。原片著钞给阅看。将此谕令知之。　　

○陕西巡抚曾望颜奏、请将回避游幕省分知县单宝书、暂留陕省、办理防堵局文案。得旨。局务并非军务。著不准暂留。　　

○庚申。谕内阁、吏部奏、核议失事各员处分、与例不符、请旨遵行等语。江西署金溪县知县邓国恩、代理安仁县事赣县县丞范维璜、于贼匪窜陷县城后。随同收复。经耆龄奏请革职留任。降旨允准。兹据该部、核与成案不符。邓国恩、范维璜、均著照例革职。系署事之员。准其仍带革职处分。暂留署任。　　

○谕军机大臣等骆秉章奏、请饬裁汰李孟群部勇、并请将所保员弁察看等语。李孟群所部各勇。自庐州失事以后。叠经胜保、翁同书奏称、截留溃散裁汰疲羸。惟该革员部将张得胜等、复派拟保县丞张侍廷、从九品杨滨、前赴湖南。招募游勇并未持有文札。经骆秉章于盘获后、严禁游民应募。且访闻张侍廷等、有诓骗钱财。捐派帮办百长情事。是李孟群信任匪人。滥行招募。其部下各勇。断难得力。已可概见。前据翁同书奏、该革员现驻寿州以南。协剿怀远窜匪。著胜保、翁同书、即行饬令将溃散各勇、严加裁汰。毋令再致偾事。带勇员弁中、如查有冒销勇粮、捏报胜仗等情。即著严行查办。至李孟群、历次保举文武员弁。如张侍廷、杨滨之庸劣者、恐复不少。并著胜保等、严密访查。分别参革。毋稍徇纵。将此由五百里谕令知之。　　

○辛酉。谕军机大臣等、桂良等奏、税则议定。夷性渐驯一摺。览奏实堪痛恨。＜口英＞夷轮船。岂容轻令内驶。桂良等辄自允许。犹言示以不疑。朕若力持定见。必欲责令阻止。但恐桂良等既已允许。力不能阻。祇可听其一行。若回沪后。又欲随意往来。或他国效尤。跟踪前往。断不能再听其便。至盐斤、在内地本各有界限。豆石、亦奉天等处贸易大宗。原当定以限制。其游历内地。恃执照为稽查。焉能周遍系属最下之策。朕此时不再加驳斥。不过恐桂良等力有不能。至于决裂耳。并非谓其可以勉从也。驻京一节。在该夷不过因广东道远。恐下情不能上达。前次寄谕。准其将钦差移至上海。正可以此为词。罢其驻京之议。若仍准其随时来往。岂能日久相安。并著俟该夷回帆时。与之言明。若至天津。我兵即先开炮。使其有所顾忌。不至再逞诡谋。其广东省城退出。则该处民人。不致与该夷为难。并可开舱贸易。实属彼此有益。该夷回来、欲议此事。即著曲为开导。俾有转机。凡此数端皆非无可措词。总在桂良等、激发天良。力任其难。能罢去一事。即免一事之贻害。若徒以釜底抽薪为词。而实则于事毫无补救。桂良等其何颜以对朕耶。将此由六百里密谕桂良花沙纳、何桂清、并传谕明善、段承实知之。　　

○又谕、前因德兴阿奏。请添兵剿贼。谕令和春等、酌量情形办理。其朱承先、陶茂森等、所带兵勇。则俟溧水克复后、饬赴江北。本日据和春奏、溧水业已克复。惟铜井江甯镇等处、援贼尚多。兵力现难抽派。并据张国梁奏、朱承先等兵勇。俟西路贼氛埽荡、即当饬赴扬州各等语。现在江北浦六两城。尚沦于贼。仪扬一带。兵力空虚。需兵甚为紧迫。江南则溧水已复。情形稍松。所有朱承先等兵勇。著和春等酌量。如可先其所急。即著饬赴江北军营。听候德兴阿调遣、以资攻剿。至德兴阿、续请添调之兵。现在南岸兵力、既非有余。即可毋庸议调。将此由六百里谕令知之。　　

○钦差大臣和春等奏、官军攻拔红蓝埠贼巢。克复溧水。并迎剿西路江甯镇援贼获胜。得旨。此次获胜。殊觉痛快。皆由尔等和衷故也。　　

○以署镶白旗汉军副都统富泰、为正黄旗汉军副都统。　　

○镶红旗汉军副都统阿彦泰、因病解任。以理藩院右侍郎书元、为镶红旗汉军副都统。　　

○命乌噜木齐都统倭什珲布、叶尔羌参赞大臣庆英、科布多参赞大臣麟翔、伊犁领队大臣卓明阿、回京。以西甯办事大臣图伽布、为乌噜木齐都统。赏内阁学士福济、副都统衔、为西甯办事大臣。喀什噶尔办事大臣裕瑞、副都统衔、为叶尔羌参赞大臣。叶尔羌帮办大臣固庆、头等侍卫、为喀什噶尔办事大臣。以塔尔巴哈台领队大臣英蕴、为叶尔羌帮办大臣。赏记名副都统博勒果苏、副都统衔、为塔尔巴哈台领队大臣。乌什帮办大臣达绶、副都统衔、为科布多参赞大臣。已革京口副都统文艺、蓝翎侍卫、为乌什帮办大臣。乾清门三等侍卫庆寿、二等侍卫、为伊犁领队大臣。　　

○予江南溧水阵亡同知祝锡勋、通判张汝平、知县周砚铭、县丞杨文明、从九品李中荣、守备许得成、千总梁世泽、把总张文升、王朝栋、外委王登榜、张文斗、梁仕珍、祭葬世职。　　

○壬戌。谕内阁、总管内务府奏、庄头拖欠钱粮、请饬查办、并请饬催各州县册报各等语会计司钱粮衙门、所属新旧庄头、应交钱粮。历年拖欠至四十余万两之多。率皆藉词宕延。屡催罔应。若不认真查办。必至重亏国帑。著直隶总督顺天府府尹、迅即拣派道府大员、会同内务府司员。亲往各州县、按照会计司钱粮衙门新编庄头、及革退庄头、牌取地址、据实详查分别核办。以重国课至新编庄头、册报未齐及并未册报各州县。著一并派员查明、严催造报。毋任迟延。　　

○又谕、僧格林沁奏、请将马队官兵口分、全放实银等语。天津双港。屯劄吉林、黑龙江、察哈尔、马队官兵。现届冬令。马匹无地牧放。豆草价昂颇形苦累。自系实在情形。加恩著照所请。所有现驻天津之吉林、黑龙江、察哈尔、马队官兵月支口分。准其全放实银。以示体恤。　　

○又谕、胜保奏、皖省军务较繁、请添派大员帮办等语。巡抚衔浙江布政使李续宾、统带楚军。已入皖境。克复舒桐等县所向成功即日与胜保、翁同书会合正宜南北夹攻。歼除群丑李续宾著帮同胜保督办安徽军务。　　

○又谕、胜保奏、投诚人众、分别留营遣散、请量为安置等语。候补参将李世忠、所部投诚人众除经胜保挑选精壮分营随剿外。其余应行遣散者。为数尚多。现经造册遣回原籍。自应妥为安置。著各该督抚查照咨册。饬令地方官随时查验。听其安静谋生。凡投诚以前曾犯之案。概予销除。毋庸追究。并晓谕居民从前讐怨。悉归消释。如到籍后、别有不安本分情事。再行按律惩办。此外各路军营。如有悔罪投诚、率众来归者亦当一体赦宥。咸与维新。以资观感。　　

○又谕、据胜保奏称、本年九月二十六日。由兵部递回夹板一副。至本月初八日始行奉到。请将驿递迟延之知县严议等语。著兵部查明沿途驿站系在何处稽延即将该管州县、严行参办。以肃邮政。　　

○又谕、乐斌奏、请将甯夏蒙古地方、行销内地土盐、抽收商税一摺。甘肃甯夏蒙古地方。向产土盐各处商民往运转贩。并未徵收税课兹据乐斌、委员查明。并酌拟章程、抽收商税。声明无碍正课。并不累蒙古生计。即著照所拟章程办理。仍著该督随时查察。以期经久无弊。其查办各员。俟抽收有效。准其酌量保奏。至此项土盐。行销内地。向无例禁明文。与失察私贩者有间。所有历任各官。均著免其查议。　　

○谕军机大臣等、前据官文奏、因吉安克复。派令普承尧一军。由英霍进援定远。其赴援淮北之军。亦经谕令该大臣、如张万禄不能即往。即将所带之兵。并交唐训方管带驰往助剿。本日据胜保等奏、凤临怀远、捻匪东西窜突、张乐行纠众窜踞五河、欲扑盱眙、请饬袁甲三前往剿办等语。袁甲三因徐宿吃紧。兵力不敷。专待唐训方一军助剿。即胜保军营、亦亟盼普承尧一军相助。著官文迅即查明普承尧、唐训方各军。现在行抵何处。饬令飞速前进。分赴胜保、袁甲三等军营。听候调遣。毋稍稽延。将此由六百里谕令知之。　　

</div>
    <div class="pagination">
<a href="清实录咸丰朝实录_page377.html">上一页</a><span>...</span><a href="清实录咸丰朝实录_page373.html">373</a><a href="清实录咸丰朝实录_page374.html">374</a><a href="清实录咸丰朝实录_page375.html">375</a><a href="清实录咸丰朝实录_page376.html">376</a><a href="清实录咸丰朝实录_page377.html">377</a><span class="current-page">378</span><a href="清实录咸丰朝实录_page379.html">379</a><a href="清实录咸丰朝实录_page380.html">380</a><a href="清实录咸丰朝实录_page381.html">381</a><a href="清实录咸丰朝实录_page382.html">382</a><a href="清实录咸丰朝实录_page383.html">383</a><span>...</span><a href="清实录咸丰朝实录_page379.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
