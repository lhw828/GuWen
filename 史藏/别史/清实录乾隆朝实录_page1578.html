<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1578 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1578 页/共 1860 页</h1>
    <div class="content">○己卯。谕、据福康安奏、巴里坤驼厂兵丁。鞋脚口食。领马弁兵盐菜银两。前经海禄议裁兵丁等未免苦累。请准其照旧支给。又乌噜木齐种地遣犯。较兵丁减半交粮。而巴里坤种地遣犯。则与屯兵一律交纳。且哈密所属之塔勒纳沁屯田遣犯。俱有加增口粮。并例支鞋脚等银。巴里坤屯田遣犯。每名每月止支面三十斤。此外再无贴补。又在工马牛。乌噜木齐等处、系全支料石每□山戊不□每百匹。准倒三十匹。巴里坤则减半支给料石。又每□山戊不□每百匹。止准倒入匹。亦属偏枯。请酌核加增等语。巴里坤兵丁、既据福康安查明。自裁汰各费之后。未免苦累。且体察该屯种地遣犯。及在工情形。稍为竭蹷。自系实情。所有驼厂鞋脚口食、及领马弁兵盐菜银两。著照所请。准其照旧支给。其在屯种地遣犯口粮鞋脚。暨在工马牛料石。及报倒数目。并著福康安、会同奎林。核实定议。奏请酌增。以示体恤。　　

○谕军机大臣等、据福康安□□□□尔□奏、巴里坤总兵佛喜因亏短屯粮。自认赔补。私挪公项银三千三百两。实属取巧舞弊。请旨革职。迎拏到省审拟具奏等语。私挪公项。固有应得之罪。但佛喜始因要好见长。尚属急公。乃并未确核该处情形。扶同都统海禄意见。冒昧令兵丁加种地亩。以致渠水不敷浇灌。新旧田禾。俱各受旱歉收。亏短屯粮七千余石。又复回护前情自认赔交。除该镇借当凑交银一千六百两外。擅动公项银八百两。又于马乾内借给屯员二千五百两。尚非自不出赀。仅令营员摊赔。而其借动官项。究系以公办公。并未侵蚀入己。佛喜不过糊涂不晓事体。核其情罪。究与贪盗悬殊。尚不至于拏问。著传谕福康安、即将佛喜解任。传令到省查询明确。佛喜似此谬妄。实难复胜总兵之任。审明后。应定以革职。毋庸议罪。令其进京。该镇系由健锐营兵丁在军营打仗出力。擢至总兵。朕尚欲加恩。仍以该营前锋□□□□尔□领补用。令其自效。福康安接奉此旨。即遵照办理。定拟具奏。至所奏会勘筹议屯田章程。已交军机大臣、会同该部核议具奏。至福康安抵甘以来。剿洗底店。及办理善后事宜。整顿一切。甚为奋勉。此次前往惠回堡巴里坤一带。查办灾赈屯田各务。不辞劳瘁。深可嘉奖。因赋诗书扇以赐。用示优眷。将此由四百里先行传谕知之诗扇一并发往。　　

○御制诗曰。山庄风土好。时若雨旸和。以此兴居适。竟加饮膳多。新疆劳跋涉。诸政藉规磨。书扇思去□山戊不

□。嘉卿耆定歌。　　

○又谕、据仓场侍郎保泰等奏、查验通州帮兑运河南开封等府黑豆六千一百六十石。内有四千六百八十五石。成色搀杂。颗粒兼多蒸湿霉变。虽询据运弁供称、上年豫省被灾。是以豆色未能纯净但查到坝之天津等帮。亦系兑运豫省豆石俱属纯洁。何以此帮豆色。迥不相同。应请著落该省粮道。及承办各员。分别赔补。并将千总高玉麟、革职。同知兴麟、交部议处等语。保泰等既查验天津等帮。兑运豫省豆石。俱属纯洁而通州一帮。豆石搀杂霉变。自应将此等情节。向领运之千总高玉麟。押运之同知兴麟严切根究。是否于受兑时。成色即系如此或系中途有私行搀和情弊。以致蒸湿霉变。若果受兑时。豆石成色搀杂。该员弁何以不据实禀明。率行领运。至所运豆石。俱由豫省受兑。若天津等帮豆石。系河南别府州县所交。而通州帮豆石。系卫辉各属、及附近灾区各州县所交。则该处被旱较甚。豆色未能纯净情尚可原。毋庸苛求责备。乃保泰等、并未详悉究讯明确。遽行奏请著落赔补。该省旱灾甚重。朕屡降恩旨。赈恤补救。中外咸知。宁保泰等、独未之知。而率为此奏耶。保泰等此奏。殊属非是。著传旨申饬。仍著将此项豆石。究系在何处搀杂。因何蒸湿霉变。运弁等有无情弊逐一讯明。据实具奏。候朕另降谕旨至此项豆石。系豫省何府州县兑交。受兑时成色若何。并著毕沅查明据实覆奏。将此各传谕知之。　　

○庚辰。谕军机大臣等、现届大雨时行之际。热河及京畿一带。屡沾渥＜雨澍＞。未知山东迤西各属。及江南之淮、徐、海、三属。曾否普被甘膏。朕心甚为悬注。至东省之曹州、德州等、四十州县。已被旱成灾。业经降旨加恩。赏给口粮。并截漕二十万石。以资接济。其迤东之登、莱、青、三府属。前据明兴奏称。雨水尚属调匀。麦收不至歉薄。但该处如果雨泽应时。登州镇总兵。自必奏报。乃数月以来。并未见有该镇报雨之摺。则登、莱、青、三府属。自必情殷望泽。若该处亦觉缺雨被旱。明兴当仰体朕怀。加意设法妥办。不可回护讳饰。至淮、徐、海、三属。节次得雨。俱未透足。近日亦未据萨载、闵鹗元、及淮关监督福海、奏报续得渥泽。此时若得透雨。尚可赶种大田。及一切杂粮石。若再迟逾。即得雨亦属无济。民情自更拮据。又将如何设法补救。著传谕萨载、闵鹗元、明兴、即行悉心熟筹。据实奏闻。并将各该处、现在曾否得有透雨之处。迅速覆奏。将此由四百里各传谕知之。　　

○吏部等部议准、署云贵总督刘秉恬等奏称、云南土司。有似贵州省。并无兼理地方村寨之责。应行更改者。均应题请画一查滇省额设文武土司、一百五十六员。内有禄丰县南平关土巡检。罗次县炼象关土巡检。开化府土经历。邓川州青索鼻土巡检。丽江府土通判。鹤庆州土通判又该州在城土驿丞。观音山土巡检。又观音山土驿丞。楚雄县土县丞。定远县土主簿。镇南州阿雄关土巡检。又该州镇南关土巡检。广通县回蹬关土巡检。又该县沙兵旧土巡检。姚州土州同。元江州在城土千总二员又该州永丰等土把总。又永丰里土千总。儒林里土千总。永善县桧溪土千户。共二十二员。伊祖先得授土职世袭。并无管理地方。应将各土司、接品改授顶带荣身。内惟开化土经历。桧溪土千户。二员。给有印信。应咨销换给号纸。其二十员。俱换给几品土官号纸。又临安府纳更司土巡检境内土把总。当时擒获土贼。总兵给以便委者。无庸袭替。此外一百三十三员。均有管理地方之责。请仍其旧。从之。

　　

○辛巳。谕、向来刑部定律。凡有私自净身人犯。俱问拟斩候。因念此等人犯。大抵因贫所致。是以加恩释放。发在热河当差。现有太监王成一名。朕面加询问。伊系直隶安肃县民。原报今年十六□山戊不□。实年才十三□山戊不

□。前年因家中贫苦。父母为之净身。问拟斩罪。在县监禁一年。上年始发至热河当差。初次报县时。该县胥役。因向伊父王二格、需索不遂。曾将伊父一并收监。四十余日后。因穷不能给。始将王二格释放。遂捏填王成年十五□山戊不

□。定拟详报等语。此事经朕亲向询明。且看其身躯幼小并应对明白。实无虚饰。知县为亲民之官。虽不至昧良舞弊。贪图微利若此。此必胥役乡约人等、因私自净身。有干例禁。希图讹诈。又缘索诈不遂。为之加增年□山戊不□。以入其罪。并将伊父无辜久羁。闻之殊觉恻然。而该县竟漫无觉察。任凭胥吏等、勒索捏报。种种弊混。亦难辞咎。现因各处当差太监乏人。尚在晓谕召充。且向例太监于投进当差时。祇赏给银五两。其每月坐得分例。亦不过二两。若未经投进之先。吏胥已向需索。则是得不偿失。谁复肯将其子弟。充当太监者。近日进宫太监短少之故。必由于此。况王成净身时。实年不过十一。自必系父母穷苦无聊。遂尔将伊阉割。与伊河涉。乃拟以大辟。而复滋胥役索诈捏饰之端乎。此案著刘峨详查□□□□尔□奏。因思私自净身人犯。律拟斩候者。虽为慎重伤生起见。然一经阉割。便成废人。苟非实在穷苦。孰肯甘心出此。今因有此例。而转致吏胥藉端勒索。甚至加增年□山戊不□。故入其罪。况此辈供奔走扫除之役。自古已然。是宫闱在所必需。而反治之以罪。从前定例。本未允协。所有私自净身。问拟斩候一条。竟应删除。并著直隶总督、顺天府尹、严饬各属州县。嗣后如有并无他故。自行净身者。准其投内务府。派拨当差。照例验看。如有他故。内务府大臣。再行文问之地方官。不得竟拘其家属。致滋扰累。倘有仍前需索滋扰者。即将该州县等、据实□□□□尔□奏。其现因私自净身问拟斩候。已未招解。并在监羁禁。未经释放者。亦著刑部、同直隶总督、查明具奏释放。解送内务府、分别派拨当差。寻刘峨奏、此案经安肃县前任告病知县蒋家蓁。明知王二格、无计营生。将伊子王成阉割。冀图充当太监。免致冻馁。遂听王成狡供、自行阉割。将王成拟斩。不过虚拟罪名。一二年即可解送当差。免致王二格终身监禁。并任胥役郭恕、索诈钱文。毫无觉察。请将安肃县原任告病知县蒋家蓁、革职。郭恕、应照蠹役索诈十两以上。发边卫充军例减一等。王二格、请遵新例免其治罪。得旨、下部议。又奏、查直属私自净身。问拟斩决。已未定案者。共有五起。任邱县一名王善漋、系听从王四行窃。临时行强之犯。闻拏畏惧。自行阉割。又大城县一名郭进宝、青县一名王七、俱系行窃被获。情急自阉。三犯均经题准部覆。问拟斩候。该犯等、均属窃匪。未便遽请释放。亦未便派拨当差。但原犯罪名轻重各异。臣现咨明刑部、另行核办。又文安县一名王盛武、系因贫难度。欲充太监。自行阉割。已准部覆问拟斩候。原案内、声明阉割未净。未便咨送。应否准予释放。又平泉州一名陈凤鸣、石匠营生。因无人佣雇。贫苦难度。起意净身。已据臬司讯明。尚未定拟具题之犯。可否释放。咨送内务府派拨当差。得旨、下部知之。　　

○壬午。谕、据巡漕御史陈桂森奏、南漕首帮、向于四月过天津关。今□山戊不□已届六月。南粮尚未挽入直境等语。是本年南粮抵津。较之往□山戊不□。竟迟至两月。其

迟误之故。皆因运中河一带。节节浅阻。而运中河之浅阻。则又因萨载、李奉翰、虽经疎浚南运河。而未经早建闸座。水无拦蓄。全洩入黄河所致。今漕船行走。竟至耽迟两月。尚未抵津。萨载、李奉翰、以及工员等之咎。实无可辞。前已降旨将萨载等、交部严议。分别著赔。以示惩儆矣。现在南粮各帮。及江广船只。尚未全数过淮。该督等、务宜督率所属。上紧捞挖催趱。而南运河迤上。层层阻浅。尤当设法筹办。以期无误回空。稍赎前愆。现另降旨传谕刘峨等、令其酌量情形。当此大雨时行之际。若河水长发。足资浮送。即当迅速催趱抵通。若竟实有不能遄行之处。再行酌量截留交卸。以便及早回空受兑。除俟该督等奏到、另降谕旨外。封疆大吏。受朕重恩。不能豫筹妥办。以致河水浅阻。有误正供。致朕为之焦劳筹画。因伊等平日办事。尚属奋勉仍予从宽留任。薄罚示儆。嗣后各督抚等、务宜实力留心。先事豫筹。方不负委任至意。当以萨载、李奉翰、为戒。将此通行传谕各督抚知之。　　

○谕军机大臣等、据毕沅奏、五月二十四五等日。河南怀庆、陕州、各府州属。得雨三四寸。其余河南北被旱各属。虽同日均沾。仍不过二三寸等语。豫省河、陕、怀、等府州属。得有三四寸渥泽。农民及时翻犁播种。大田即可冀其有秋。而卫辉、开封等属。被旱尤剧灾区。仍未得有透雨。览奏益切忧廑。该省地处中州。土脉尚厚。现在节过小暑。热河迤南一带。云气阴浓。若于六月中旬以前。该处得有连阴透雨。或尚可翻种晚秋。将来薄有收成。闾阎足资口食。便于生计无妨。朕心望此甚切也。又据奏、近日民间。将颁发谕旨。互相传告。各守分敬天不敢稍存怨尤之念。若果如此。必蒙上天垂贶即赐甘霖。中土民风淳厚。受此灾祲。揆诸昊苍仁爱斯民之心。必无久靳膏泽之理。著传谕毕沅、仍时时体察舆情。率属朝夕晓谕。以冀早霈渥＜雨澍＞。并著将现在是否已得透雨之处。迅速覆奏。以慰廑注。将此由五百里传谕知之。　　

○又谕、据巡漕御史陈桂森、天津镇总兵王柄奏、南漕首帮。向于四月内过天津关。今□山戊不□已届六月。据安陵汛报称、南漕挽入直境。尚需时日。现即前往沿河一带。豫为筹办等语。南漕首帮。向于四月内趱过津关。今□山戊不□漕船、因运中河屡形浅阻。行走稽迟。又值山东一带。雨泽稀少。河水不能充足畅流。以资浮送。现在尚未挽入直境。较往年已迟至两月。不但不能依限抵通。将来起卸回空。又恐不能于今冬赶至水次受兑。致误明年新漕。更属不成事体。朕心甚为廑念。著传谕刘峨、毓奇、明兴、严饬沿河地方官。及将弁等。于运河古浅处所。速为挑挖深通。并多雇小船。以备剥运上紧严催。务使漕船迅速抵通。正供无误。固为妥善。倘酌看情形。若河水仍然浅阻。漕船竟不能催令遄行。即著该督等、妥为筹画。于天津北仓。及沿河州县。可以存贮米石之处。酌量截留。俾漕船得以及早交卸回空。毋误开兑。该督等其悉心熟筹。据实迅速具奏。一面办理。一面奏闻。至现届大雨时行之际。热河渥霈甘霖。早晚云气浓厚。天津一带。曾否得有透雨。河水曾否长发之处。并著刘峨查明、迅速覆奏。将此由六百里传谕刘峨、毓奇、明兴、并谕陈桂森、王柄、知之。寻刘峨奏、本年南漕各帮。尚无入直确信。查南运河水势。内有吴桥县属之石马、王家浅、小伙铺、南皮县之化城寺等处。向称古浅。现在水深止二尺五六寸。其余各有四五尺。粮船可以遄行现饬各地方官、于古浅处。上紧挑挖。并豫备剥运。一遇南漕抵境。务使迅速前进抵通赶紧回空。倘八月中旬、甫入直境。九月初始抵天津者。臣当酌看情形。先尽北仓存贮。其余仍令趱行。或抵连镇。或抵泊头。以次起卸。倘为期已迫。即令在安陵镇起贮。俾得迅速回空。不致有误新运。现在天津一带。得雨不过四五寸。河水未能增长。得旨、此事总在萨载、李奉翰、不在山东。直隶更无涉。又批、好。诸凡想到。妥为之可也。　　

○癸未。吏部奏请、大学士梁国治、应定何殿阁。及兼何部尚书。得旨、梁国治、著为东阁大学士。兼户部尚书。　　

○甲申。谕军机大臣等、据明兴奏、五月二十九、及六月初二三等日。各府州属。得雨二三四五六寸、以及深透等语。朕详加披阅。内得雨五寸以上者少。甚属可忧。已于摺内批示。又单开登、莱、青、三府属内。惟蓬莱、黄县、得雨六寸。其余文登等县。均止二寸。东省济南、及迤西各府州属。雨泽愆期。麦收失望。前据奏迤东登、莱、青、各府属。雨水尚调。以此裒多益寡。尚可补迤西各府之不足。乃登、莱、青、三府续得之雨。不过二寸。是该处雨泽。亦属缺少。现在节过小暑。正农民赶种晚秋之时。以二寸之泽。溉缺雨之田。于播种恐无裨益。地方旸雨。关系闾阎生计。若此时该处尚未沾足。则将来全省收成。均为可虑。小民糊口维艰。已成灾象。朕心实切廑注。著传谕明兴、即查明登、莱、青、各府属。实在情形。及迤西各府州属。得雨后。能否赶种大田。现在民情是否拮据。如有应行抚恤之处。即一面办理。一面奏闻。该抚当仰体朕怀。著实留心体察。不可稍存回护讳饰之见。将此由六百里加紧传谕知之。寻奏、六月初一二等日、得雨者。共四十一州县。五寸以上深透之处无几。二三寸者居多。均能勉力补种。登、莱、青、三府属。亦据报得雨三四五寸不等。合计通省未种之地。不过十分之二三。正届大雨时行。数日内再大霈甘霖。晚禾可以赶种。其未经播种。及已种未能齐全之各州县。俱经赏给两月口粮。民情均极安静。倘大暑再不能得雨。竟致成灾。即当奏明抚恤。得旨、览。又批、今究得沾透。可赶种否。速奏来。　　

○又谕、据农起奏、山西省徵收钱粮一摺。朕阅其单内。所有乾隆四十九年分、地丁银两全数完讫。又节年民欠钱粮。亦已续徵全完。晋省平阳、蒲州等属。本年因缺少雨泽。麦收歉薄。前据梁敦书回京面奏。经朕降旨。令该抚前往查明。特赏给口粮。并分别平粜缓徵。俾资接济。兹何以四十九年、应徵钱粮。该抚尚按数催徵完竣。即云晋省去□山戊不□有秋。民间向有盖藏。输将不至短缺。但平阳各属、收成既薄。亦应酌量缓徵。以纾民力。农起平日尚能留心地方事务。何竟见不及此。若该抚因有梁敦书之奏。转致心存回护。甚或以徵收全完为能事。有意见长。遂不顾闾阎追呼之苦。更非朕体恤穷黎。视民如伤之意。今该省钱粮。既已全完具奏。是以止将原摺照例批发。该抚嗣后务宜仰体朕意。于民事益加留心。斟酌妥办。不可稍存轻忽之见。致民力有竭蹷也。将此传谕知之。　　

○又谕、据毓奇奏、本年重运帮船。缘水势异常浅小。以致节节阻滞。已入台庄闸者仅十五帮。计在后尚有七十六帮。按日扣算。二进过津。已在九月下旬。三进江广各帮。入东更迟。则为时更晚。不特江广船身笨重。势难抵坝。且恐浙省船只到通时。复有阻冻之虞等语。漕运为天庾正供。最关紧要。沿途遄行无阻。方能依限抵通。今□山戊不□南漕首帮抵津。较之往□山戊不□。已迟至两月。今据毓奇所奏、二进浙江船只。按日扣算。过津已在九月下旬。到通即虞阻冻。则三进江广船只。为时更晚。其势断不能抵通。是今年抵通漕船。看来不过十分之一二。其在途各帮船只。不能起卸回空。赶至水次受兑。必致贻误明年新漕。更属不成事体。究其迟误之故。皆因运中河一带。节节浅阻。而运河之浅阻。实因萨载、李奉翰、于兴工疎浚时。即未能一律挑浚深通。又不早建闸座。水无拦蓄所致。若谓因天时亢旱。水势浅小。则往年岂无雨泽稀少之时。且粮艘转运。亦断无坐待大雨时行。方能依限抵通之理。是洩水误漕。萨载、李奉翰、及工员等之咎。实无可辞。前已将萨载等、交部严议。分别著赔。现已无可加罪。朕惟自咎。未早代伊等虑及此。不知伊等惭愧否也。刻下南粮各帮。及江广船只。尚未全数过淮。而黄林庄、猫儿窝、古城、溜浅处甚多。时届六月中旬。大江以北。尚未得有透雨。该督等、务宜督率所属。上紧捞挖催趱。稍赎前愆。并著刘峨、萨载、毓奇、明兴、闵鹗元、通盘筹画。若此时已经得有透雨。河水长发。足资浮送。即当迅速催趱。计算抵通无误回空者。共有若干帮。其实在迟滞不能抵通者。共若干帮。即酌量情形。将实在不能回空。而已挽入东境者。或于天津之北仓截留起卸。其未经挽过台庄各帮。即于江南沿河各州县。起截卸挽。以无误回空受兑新漕。最为紧要。该督抚等、务宜悉心筹画。妥协办理。方不负委任至意。将此由六百里加紧传谕知之。仍著将接奉此旨。酌办情形。及各该处是否续得透雨之处。一并迅速覆奏。　　

○乙酉。谕、理藩院尚书博清额。前在军机章京上行走。旋擢卿贰。宣力年久。此次前往西藏驻劄办事。已阅数载。因念其年力未衰。特命来京供职。以资倚任。兹闻溘逝。殊堪悯恻。除已由藏赏银三百两。料理丧事外。所有应得恤典。著该部察例具奏。　　

○又谕、据步军统领衙门奏、正黄旗蒙古佐领重福。私用图记。借用民人王五钱文。领催紫林、代本佐领借贷。又用王五之车运米。肇起衅端。请将重福暂行解任。同紫林等交刑部审拟一摺。重福身为佐领。不知自爱。乃私用图记印约。借贷民人王五钱文。已属有乖职守。重福即著革职。交刑部究审。至佐领所管领催。不止一人。乃重福每次俱派令紫林赴仓。关支甲米。而紫林又系重福族叔。必有通同舞弊交结情事。并著刑部提集人犯。严审确情。定拟具奏。　　

○又谕、前因江南运河浅阻。南漕行走稍迟。而山东河南一带。雨泽又复愆期。以致运河水少。不能浮送。本日据毕沅奏、河北卫彰等属。大霈甘霖。农民上紧翻犁播种。鼓舞欢腾。豫省与山东之迤西各府。江苏之淮北各属。境地毗连。今豫省已渥沾甘＜雨澍＞。则卫河水长。漕船足资浮送。而山东淮北各处。亦必一律优沾。湖河灌注。粮艘衔尾前行。自无难刻期抵通。不误回空受兑。著河道漕运总督、及沿途督抚、严饬文武员弁。上紧催趱。挨次遄行。务令迅速抵通。无误天庾正供。将此通行传谕顺天府府尹、及直隶、山东、江苏、各督抚、并河道、漕运、总督。知之。　　

○又谕、据李世杰奏、□□□□尔□革大宁县知县魏履中。于拏获湖北纠众殴官首犯黎赞武。不即解楚审办。妄希优叙。擅自解省。业经革职。应毋庸议。虽该员尚有拏获湖北省另案首夥盗犯三名。亦未便以功抵过等语。魏履中、前于拏获黎赞武时。既经总督批饬解楚。乃并不遵奉。擅行解至省中。其急于见长。希图优叙。固有应得之咎。但该员又有另案拏获湖北首夥盗犯三名。是其于缉捕事宜。认真办理。尚为知县中急公奋勉之员。其功亦足以抵过。除将拏获盗犯审拟一摺。已交行在法司核拟速奏施行外。魏履中、著加恩仍留川省以知县试用。其革职之案、带于新任。　　

○谕军机大臣等、据毕沅奏、河北卫辉、彰德等属。初三日得霈甘霖等语。览奏实深欣慰。本年山东。及江南之淮、徐、海、三属。亦因缺雨成灾。情殷望泽。但较之豫省地土。尚属润泽。今河北一带。已普获甘膏。况现届大雨时行之际。山东淮北等处。皆与豫省接壤。自必一律普沾。何以未见萨载、明兴等、奏报。或因毕沅此摺。系由六百里驰奏。伊等奏摺。由四五百里拜发。未能同日奏到。亦未可定。朕心实切悬望。著传谕萨载、闵鹗元、明兴、即将东省被旱各府州县。及淮北各属。现在曾否得有透雨之处。迅速具奏。以慰廑念。将此由六百里各传谕知之。　　

○丙戌。谕曰、福宁著仍留湖南按察使之任、所有江苏按察使员缺。著长麟补授。　　

○以理藩院侍郎留保住、为理藩院尚书。正白旗汉军副都统赛音伯尔格图、为理藩院侍郎。　　

○以工部尚书舒常、为正白旗蒙古都统。调正蓝旗蒙古副都统伊龄阿、为镶红旗满洲副都统。古城领队大臣伊里布、为正蓝旗蒙古副都统。　　

○丁亥。谕军机大臣等、据萨载奏、淮、徐、海、三属。于五月二十七八、及六月初一二三等日。睢宁等州县。得雨一二寸。及五分不等。秋粮得此＜雨澍＞雨。可资长发。其余缺雨地方。是否沾足。现在行查等语。看来总欠沾足。奈何。淮、徐、海、三属。滨临淮河。与山东河南接壤。本年雨泽久愆。若非大霈甘膏。于农民播种秋粮。难有裨益。前经节次降旨。令萨载、闵鹗元、迅速查明覆奏。现在节届伏暑。大田望泽尤亟。乃睢宁等州县。所得不过一二寸。且有仅得五分者。该处土脉乾燥。如此微雨飘洒。不足以资沾溉。何能慰乎。再豫省卫辉等处。已据毕沅奏、同时得有渥＜雨澍＞。而山东之迤西各府州属。尚未优沾。且登、莱、青、三府属。虽称雨水尚调。而所得之泽。亦不过二三寸。昨已降旨令明兴确查覆奏。本日据奏。临清、及济南、东昌、武定等府州属。俱得透雨。沂州、登州、府属。亦各得雨三四五六寸不等。惟兖、曹、济、三属。被旱之区。未报得有透雨。朕心深为悬切。著传谕萨载、闵鹗元、明兴、即查明各该处。现在曾否得有透雨。大田能否赶种。其业经成灾。应如何抚恤之处。一面办理。一面奏闻。毋得讳饰迟延。致灾黎稍有失所。将此由六百里加紧各传谕知之。　　

○又谕、据萨载等奏、头二进帮船。三千二十余只。于五月二十九日。全数渡黄。较上年渡黄日期。迟早相等等语。因查上年南漕二进尾帮。于五月十八日渡黄。较往年已为迟滞。今萨载等奏、二进尾帮。于五月二十九日渡黄。较上年又迟十余日。乃称迟早相等。所奏不实。昨据毓奇奏、江南河道浅阻。漕船节节起剥。将来浙省船只到津。已在九月下旬。约计抵通。较往年迟至两月有余。与萨载等所奏。迥然不符。现在运中河一带。尚未得透雨。水势并未加长。漕船行走。自不能迅速。著传谕毓奇、即将头二进漕船渡黄日期。是否迟滞之处。据实查明。迅速覆奏。至今□山戊不

□漕船渡黄日期。较上年亦不过迟至十余日。上年各省粮艘。俱陆续抵通。今□山戊不□即使阻滞。亦何至如毓奇所奏。二进过津。须至九月下旬。看来毓奇、不免因河道浅阻。漕运迟延。心怀焦急。言之过当。亦未可定。但今年漕运迟逾。因萨载、李奉翰、于挑浚运中河时。不早建闸座。以致水无拦蓄。宣洩过多。实非漕运办理不善之过。该督不必过于惶惧。至萨载、李奉翰、贻误于前。自应将阻滞情形。据实陈明。设法筹办。以冀稍赎前愆。况伊等业经交部议处。分别著赔。现亦无可加罪。前谕旨甚明。乃伊等覆奏摺内。尚称漕船渡黄。较上年迟早相仿。于朕前支离掩饰。并称八闸不能逐日启放。重运即不能迅速遄行。似欲诿过于上游。而于不豫建闸座之处。并无一语引咎。况据毓奇奏、杨庄运口。水深止一尺七八寸。试思浅处若在黄河以南。或因清不敌黄。以致沙淤水浅。今水浅乃在黄河以北、杨庄运口。非因水无拦蓄。洩入黄河。不能刷沙济运而何。该督等尚欲思掩饰回护。伊二人受朕深恩。岂应昧良诿过若此。萨载、李奉翰、著传旨严行申饰。至漕运为天庾正供。所关匪细。况京师众人所用南货。俱附粮艘装载带京。总以催令抵通。多到一帮。于国计民生。均得其益。现届大雨时行之际山东已报得雨。泉源旺盛。更可济运。淮北等处。或亦一律普沾。河水长发。足资浮送。不特萨载、李奉翰、当各矢天良。上紧捞挖催趱。以期稍赎愆尤。即毓奇身膺漕务重寄。朕断不因水浅漕迟。加罪于毓奇。而毓奇目击情形。徒急无益。惟当激发天良。会同萨载等、悉心筹办。上紧趱催。并著兰第锡、明兴、一体督饬沿河员弁。迅速趱行。即使全漕不能尽数抵通。必须催令一半到通起卸。或得十分之三四。况淮北安徽、山东、各省。截留漕粮。已有数十万石。漕船较少。河道不至拥挤。该督等、务遵照节次所降谕旨。妥速办理。此时断不可因有酌量截留之旨。即心存诿卸。必至万不能催趱抵通之时。方可再行奏请截留起卸。总期漕艘能得大半抵通。而又不致有误回空受兑。方为妥善。将此由六百里加紧传谕知之。仍将接奉此旨。作何筹办。及河水泉源。曾否长发情形。由六百里迅速覆奏。寻毓奇奏、查上年重运头进尾帮。于前三月十九日渡黄。本年于四月初一日渡黄上年二进尾帮。于五月初一日渡黄。本年于五月二十九日渡黄。至上年三进尾帮。于六月十九日渡黄。本年三进帮。未渡黄者二十二帮。惟渡黄后、至邳宿一带。节节起剥。本年重运首帮。自三月十二日渡黄。至四月十五日。方入东省台庄闸。迄今已届两月。其尾帮始将次趱入东境。臣前奏二帮过津。须至九月。以现在四日轮剥一帮扣算。恐抵通迟误。是以冒昧陈奏。嗣据报东省卫河。于六月初二等日。长水二尺。南漕首进。于初七日趱出德州。其余无庸起剥。其未入东境之二进帮船。于六月十二日。邳州一带。水长尺余。且节气入伏。正大雨时行之际。山东江南。倘得大霈甘霖。二三进帮船。不致守候起剥。即可尽数趱入东境北上。到通船只。尚可趱至十之六七。其旗丁例带土宜货物。亦有十之六七。不致有碍生计。臣万不能因河水微弱。稍存诿卸之念。亦不敢因有截漕之旨。遽行声张。致兵丁观望也。得旨、已有旨了。又批、何必豫占地步。此是汝错处。如再回护。更错大了。又批、既如此。何须汝豫愁乎。临大事。当镇静。而悉心办理。足见汝器小也。　　

○旌表守正捐躯直隶蠡县民王得荣妻余氏。　　

○戊子。谕军机大臣等、据兰第锡等奏、五月二十八日辰刻。将陈福庄引河启放。水头跌入。甚为奔腾。现在水深八九尺、至一丈二三尺。其迤下高家寨险工。一经引河宣放。埽前即落水四寸等语。所奏尚未明晰。上年因新河南岸、高家寨一带。埽工顶冲吃紧。经朕朱笔指示。令将迤北旧河。重加挑深取直。引溜北注。俾新堤不至著重。嗣据阿桂等、会同察勘。定于高家寨北岸。开挑引河。以防大汛。该处开挖引河。原为河势紧逼高家寨行走。恐堤工著重。是以于对岸挑河。引溜北注。庶高家寨河形。即可断流。埽工自当淤垫。今陈福庄引河。业经开放。何以高家寨埽前。止落水四寸。如此、则引河并未掣动大溜。将来大汛时。亦止能分正河之水。不能大有裨益。而高家寨一带险工。仍属吃紧可虑。此事大有关系。目下已届伏汛。著传谕兰第锡、毕沅、督饬在工员弁。务将高家寨埽工。加意防护。不可稍涉大意。其陈福庄引河开放后。究竟能否掣动溜势。高家寨河形。将来能否断流。堤工是否不至著重。并此外有无另行设法妥办掣溜之处。并著该督等、会同熟商绘图贴说。详晰据实覆奏。毋稍回护。至现在所开引河。是否照朕朱批。由旧河淤平之处。取直开挑。亦著兰第锡等一并覆奏。所有旧存绘出朱批原图。及阿桂等前奏开挑引河图。俱著发交兰第锡等阅看。将此由六百里加紧传谕知之。　　

○又谕、据兰第锡等奏、五月二十八日。启放陈福庄引河。水头跌入。甚为奔腾。现在水深八九尺。至一丈二三尺。其迤下高家寨险工。一经引河宣放。埽前即落水四寸等语。高家寨一带。因河势紧逼堤根行走。埽工著重。上年经朕朱笔指示。令将迤北旧河。重加挑深。取直引溜北注。俾新堤不至顶冲吃紧。嗣据阿桂等、会同察勘。定于高家寨北岸。开挑引河。以防大汛。今该处引河既已开放。保以高家寨埽前。止落水四寸。仍未断流。是引河止能杀势。而不能掣溜。无甚裨益。此事系阿桂在豫会同勘定。原为豫防大汛。保护南堤起见。但目下伏汛已届。南岸新工。尤关紧要。著传谕阿桂、即将陈福庄引河开放。高家寨埽工。能否不至著重。筹度情形。据实覆奏。或此外另有善策。俾大溜全入引河。埽工可无患之处。并著阿桂一面由六百里行知兰第锡等、遵照速办。一面奏闻。所有兰第锡等奏摺。及寄信兰第锡等谕旨。俱著钞录寄看。寻奏、启放陈福庄引河。因高家寨一带。熟路宽畅。下汛大坝外河。汕刷极深。掣溜较多。而陈福庄外滩。河面宽衍。溜分两股。不能全掣大溜。止分溜四分有余臣等复于河头抽挑接溜。并于下唇酌做草坝兜水。期大汛淘刷。渐次掣溜。高家寨埽工八百余丈。上下两头。河势宽展。埽前渐多淤垫。惟中间二百余丈。现系拖溜。水深一二丈不等。其对滩崖之上。抽挑沟槽。昨经大水。业已冲刷成河。堤工不至著重。得旨、知道了。又批、此是好机。若是掣溜。则善矣。今形势若何。　　

○又谕、昨据萨载等奏、头二进帮船。渡黄日期。较上年迟早相等。已有旨传谕该督等。设法筹办。上紧催趱矣。本日据明兴奏、现在卫河水势已长二尺余寸。足敷浮送。所有淮安、扬州、帮船。即催令乘水赶帮前进。又刘峨奏、南北运河长水三四寸。现已分委干员。前往古浅处。上紧捞挖。并严饬该管文武大小员弁。一俟粮艘入境。即依限趱行。毋使片刻停留各等语。所办俱是。已于摺内批示矣。漕运为天庾正供。所关匪细。况京师所用南货。皆赖附带。若能趱运抵通。必当尽力督催。断不应先设截留之想。目今大雨时行。卫河水长。而临清一带。亦于初五六等日。得有透雨。泉源旺盛。自必足资浮送。该督等务督率所属。实力催趱。能令多抵通一帮。即多得一帮之米。于国计民生。均有裨益。不特浙省帮船。当令其次第前进。即江广各帮。船身稍重吃水稍深。亦须设法趱行。至万不得已有实在迟滞、不能抵通之帮。又当计算抵通、必不至贻误回空受兑者。方可酌量截留。不必令其来至半途而返。徒费往返之劳。但既经截留。与其于山东直隶等境起卸。则程途已远。漕船仍不迅速回空。莫若于黄河以南。水次州县截留。俾得及早回至水次。既可省长途挽运之费。又可免新漕迟兑之虞。至今□山戊不□漕运迟逾。总因萨载、李奉翰、于挑新运中河时。不早建闸座。以致水无拦蓄。宣洩山东之水过多所致。并非漕运办理不善之过。于毓奇本属无涉。而毓奇前奏、不无过甚。为豫留地步之言。但该督身膺漕务专责。目击情形。心怀焦急。即所言过当。亦为急公之见。朕虽思及此。亦不以此遂加之责备。毓奇不必心存惶惧。惟当会同萨载等、悉心筹办。上紧趱催。此时萨载、李奉翰、毓奇、在淮徐一带。不妨前至交界处所。明兴沿河查勘。亦应至交界地方。会晤面商。熟筹妥议。设法催趱。总期以全漕抵通为务。而以截漕为不得已而思其次之计。方为妥善。朕因此事。宵旰廑悬。该督等俱系受恩深重之人。务宜各发天良。实心筹画。妥速酌办。方不负委任至意。将此由六百里加紧各传谕知之。仍将接奉此旨面商后。作何筹办情形。迅速由六百里加紧覆奏。寻奏、臣等悉心筹酌。此时惟有尽力严催。未便遽行酌定截卸。查三进未渡黄船。尚有二十二帮。臣饬委中军副将马天麒、随同巡漕臣管干珍、亲驻河口。赶紧趱渡起剥。臣毓奇、即赴杨庄、黄林庄、沿河趱催。务期全漕抵通。不敢先设截留之想。于万不得已之时。再行奏请截卸。得旨、汝前所奏冒昧了。既已知过。不必回护。　　

○己丑。谕军机大臣等、刑部核覆、陕西省刘张氏谋溺刘金花身死。问拟斩候一本。细阅此案情节。张氏嫁与刘永香为妻。多年并未生育。刘永香因无子。欲行娶妾。张氏恐纳妾失爱。诈称已怀身孕。图买婴孩以哄其夫。适有邻居刘学孟之七龄幼女刘金花。携抱刘廷礼弥月幼孩。于刘永香门首顽耍。旋即睡熟。张氏走出瞥见。窃取幼孩。紧闭街门。刘金花睡醒。即叩门寻觅。进内查问。张氏抵赖。适幼孩在房啼哭。刘金花听闻嚷骂。张氏即起意致死灭口。随将刘金花□□衾入水缸毙命。该护抚核其情罪。与图财害命有间。将刘张氏问拟斩候。刑部亦即照拟核覆具题。刘张氏、虽非图财害命。但因嫉妒诈孕。窃孩欺哄。谋死七龄幼女。情殊残忍。即予以立决。亦不为过。虽未照图财害命问拟立决。亦应赶入本年秋审情实。方足以蔽厥辜。若以此时题本而论。即当入于明年情实办理。岂不使凶残之妇。久稽显戮。刑部仅据该护抚所拟核覆。并不夹签声请。赶入本年秋审情实。岂竟见不到此耶。除将刑部核覆本。照签批发。并著该堂官将张氏入于本年秋审情实外。将此谕令知之。　　

○庚寅。谕军机大臣等、闽省地方。向产番薯一种。可充粮食。民间种者甚多。因思豫省近年。屡经被旱。虽现在已普得甘霖。自可赶种晚秋。但恐该处土脉久燥。雨泽一少。即与栽种无益。番薯既可充食。又能耐旱。若以之播种豫省。接济民食。亦属备荒之一法。此时雅德想已起程。著传谕军勒浑、即将番薯藤种。多行采取。并开明如何栽种浇灌之法。一并由驿迅速寄交毕沅。转饬被旱各属。晓谕民人。依法栽种。于民食自属有裨。至富勒浑于四月二十一日。自浙起程赴闽。本日雅德奏到之摺。系五月初八日拜发。相距已经半月。富勒浑自必到闽。何以雅德尚未奏报交代起身。前已有旨。令其速来热河陛见。著传谕雅德、即遵前旨。途次遄行。以便陛见后迅速回闽也。将此由六百里传谕富勒浑、雅德、并谕毕沅知之。　　

○又谕、据全德奏、淮南销盐各口岸。虽统计存岸在途引盐。俱可销至八九月内。但亦须豫为筹备。现将淮北引盐。拨济淮南。转瞬粮船过竣。盐闸启板。北商仍可赶运。以还原额等语。现在重运衔尾北上。运河水势。未能充足。各闸闭板。拦蓄济运。断不能复行济盐。但山东、安徽、淮北等处。已截留漕米数十万石。今□山戊不□漕船较少。刻下谅已陆续过淮。盐引于民食攸关。亦属紧要。著传谕萨载、酌量情形。悉心筹画。视水势之盈缩。以时节宣。济漕兼以济盐。固属妥善。如果不能漕盐并济。则在后之江广重运。尚复不少。所关尤重。应设法蓄水。尽数趱催。俾迅速遄行。多抵通一帮。多受一帮之益。竣粮艘过竣。再行启板。以济盐河之浅阻。该督等、务筹酌缓急。妥协办理。若实在不能抵通之漕船。当豫先算出。即不必令渡黄。以省往返。亦可省盐河之水。以济盐运。此亦无可奈何之一法。将此由六百里传谕萨载、并谕全德知之。寻奏、头进漕船。已全入东境。二进船、现入东境者十五帮。二进尾帮。已过宿迁。三进江广帮船。上紧渡黄。未进杨庄口门者。仅十余帮。七月中旬以后。尾船可催过宿迁。距下游盐河闸。已有二百余里。盐闸即可开放。以运河之水。酌济盐河。盐运不致迟误。得旨、正为此也。毋又怠而致迟。　　

○旌表守正捐躯湖南桂阳县民朱佑宗妻何氏。　　

○辛卯。谕军机大臣等、据永保奏、审拟屡次翻控之云南镇雄州民人廖文明。请改发伊犁给厄鲁特为奴一摺。已批交该部议奏矣。廖文明、前经捏词控告。审虚问罪。不知改悔。仍敢砌词遣子赴京翻控。希图拖累洩忿。殊属可恶。但其罪亦祇如此。无可复加。著传谕该抚、将廖文明一犯。枷号一年。满日重责八十板。再行发遣。以示惩儆。　　

○又谕、本日兵部题覆、前任广东总督舒常。请将千总苏武、升授碣石镇中营守备一本。已依拟用矣。西汉苏武。节行可佳。人所共知。该守备虽系行伍出身。不谙文义。亦不应以之命名。著传谕孙士毅、即代为更改咨部。　　

○壬辰。谕、前兵部将应袭恩骑尉世职之康庄一员。带领引见。摺内止声明康庄曾祖康泰、于康熙三十五年。曾随征厄鲁特立功。赏给世职。但向例阵亡者、方得恩骑尉世职。随令查明覆奏。兹据查奏、康泰后工出兵西藏阵亡。于乾隆三十二年。清查世职案内。赏给恩骑尉世袭罔替。是康庄应袭之世职。由于伊曾祖康泰阵亡。乃兵部带领引见摺内。祇称康泰立功所得之官。未将阵亡之处叙入。实属疏漏。康庄著准其承袭恩骑尉世职。仍发往该督标下学习行走。将此并谕令兵部堂官知之。　　

○又谕、上年秋审。山东省由情实改入缓决者一起。经吏部议升任按察使冯晋祚照失入一次例。降一级调用。凡以失入获罪之臬司。以其非有心之公过。多有从宽留任者。因闻冯晋祚有不识字。且非明练之材。故降旨令其来京。交该部带领引见。兹吏部将该员带至行在引见。召见、向问山东被旱情形。奏对尚属明白。非甚不通庸碌者。因命查取原案。则系博平县民人李公抡、曾允借冯学骞牛车。伊孙李金箱以收麦需用。夺回不借。李公抡气忿。到县呈首。李金箱畏惧。向伊祖求饶已允。嗣经该县拘讯。李公抡以伊媳李王氏。孀居守节。止此一子。恐到官受责。痛悔自缢身死。该省秋审。将李金箱、照子孙违犯教令。致祖父母、父母、轻生自尽例。问拟绞候。入于情实。刑部则以李公抡、系怜媳爱孙。追悔告官。遂致轻生。该犯并无触忤情事。是以将李金箱改拟缓决。而该员遂有失入处分。朕细阅此案情节。原属可轻可重。李金箱若不将牛车夺回。何至伊祖气忿呈首。即律以违犯教令。亦无不可。冯晋祚拟以情实。尚属有因。实无大过。而朕兼听并观。实无成见。不肯令一人受屈。以滋无知者之揣摩。意在于此。但晋省通籍在京者。今鲜大员。冯晋祚著以三品京堂。遇缺补用。　　

○谕军机大臣等、据特成额奏、筹办训练兵丁事宜一摺。内有令兵丁于山坡陡处。练步自下驰上。自上驰下之语。驰字不通。当用趋字为是。已于摺内改正。并批示矣。兵丁在山坡练步。并非用马。在俗语则谓之跑。而行文自当用趋。乃摺内谬用驰字。是竟以步为马。岂非笑话。特成额、文理本属不通。复听庸幕随意砌写。殊属失于检点。著传谕特成额、以后于摺奏字句。须逐一留心。勿再似此错谬。至筹办训练事宜。尤当为之以实。毋徒以空言塞责也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百三十二


大清高宗法天隆运至诚先觉体元立极敷文奋武孝慈神圣纯皇帝实录卷之一千二百三十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十年。乙巳。六月。癸巳。刑部议覆、广州将军存泰等奏称、广东驻防当差遣犯永祥、在当差处所。酗酒滋事。请改发云南等省。并声请解部转发。应如所拟。照例改发。惟送部转发之处。似觉纡缓。查奉天、宁古塔、黑龙江等处旗人。驻防当差、复行犯罪者。解刑部改发云南等省。至各省驻防。解部发遣。向未办有成案。惟各省均有相通驿路。非如黑龙江等处。必由京师者。请嗣后各省驻防。有应改发云南之犯。各该将军都统等、接准部覆。即移交该省督抚起解。毋庸到部。所有永祥一犯。即照此例办理。得旨、此案永祥、因伊父呈送忤逆发遣广东驻防当差。仍不知悛改。复敢酗酒滋事。即使改发别省。亦未必即能安分。永祥、不必改发云南。徒劳解送。即于广东当差处所。永远枷号示众。遇赦不赦。余依议。　　

○旌表守正捐躯直隶宁晋县民侯良银女侯氏。　　
</div>
    <div class="pagination">
<a href="清实录乾隆朝实录_page1577.html">上一页</a><span>...</span><a href="清实录乾隆朝实录_page1573.html">1573</a><a href="清实录乾隆朝实录_page1574.html">1574</a><a href="清实录乾隆朝实录_page1575.html">1575</a><a href="清实录乾隆朝实录_page1576.html">1576</a><a href="清实录乾隆朝实录_page1577.html">1577</a><span class="current-page">1578</span><a href="清实录乾隆朝实录_page1579.html">1579</a><a href="清实录乾隆朝实录_page1580.html">1580</a><a href="清实录乾隆朝实录_page1581.html">1581</a><a href="清实录乾隆朝实录_page1582.html">1582</a><a href="清实录乾隆朝实录_page1583.html">1583</a><span>...</span><a href="清实录乾隆朝实录_page1579.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
