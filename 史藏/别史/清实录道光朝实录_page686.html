<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 686 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 686 页/共 848 页
  </h1>
  <div class="content">
   ○又谕、耆英奏、拏获捻匪首夥各犯一摺。徐州捻匪纵红等、胆敢在江苏皖豫三省交界处所。聚众滋扰。拒敌官兵。伤毙多命。实属目无法纪。现经该督督饬镇将。会合兜拏。设法将首犯纵红捦获。并获夥犯李兆相等十二名。所办甚好。纵红等著交该督严讯确供。按律惩办。其在逃著名夥党。仍饬属上紧追拏。务期悉数弋获。尽法严惩。毋任一名漏网。此次拏获捻匪纵红。究系如何设法。及何人首先捦获。著该督据实查明具奏。候朕施恩。　　

○谕军机大臣等、现在夷船连樯退出。苏省防兵亦陆续撤回。该省粮台即应裁撤。改为报销总局。所有制造战船。铸造炮位。著耆英、程矞采、督同各员。实力讲求。认真筹办。仍遵前旨。不必拘守旧章。以因地制宜。精良适用为是。其军需局从前支用款目及善后各款。应办报销。仍著耆英、程矞采、按款钩稽。核实造报。将此谕令知之。　　

○又谕、敬徵等奏、桃源等各州县被水。请饬豫筹安置等语。现经该尚书等议于明岁堵筑口门。虽春间挑穵引河。即可以工代赈。惟伏秋大汛经临。被灾各处。又恐黄水漫淹。著程矞采转饬各该地方官。先期妥为安置。勿任一夫失所。以副廑怀。将此谕令知之。　　

○又谕、本日据刑部奏驳乌噜木齐都统惠吉等、审拟笔帖式珠尔罕吸食鸦片烟一节。以该都统等审断均介两歧。未便悬揣定谳。请饬覆讯另拟。此案著交布彦泰秉公严审。定拟具奏。所有全案人证。是否应行提至伊犁。抑或酌定一地前往审讯。著该将军酌量办理。务将该部所驳情节。逐一覆讯明确。以成信谳而免枉纵。将此谕令知之。寻奏、珠尔罕实于戒绝鸦片烟后。因胃痛复发。以烟灰和水调服。即被访获。尚未成瘾。审断并未两歧。珠尔罕应发新疆充当苦差。下部议。从之。　　

○减免江苏宝山、上海、丹徒、华亭、娄、奉贤、金山、南汇、青浦、川沙、江阴、靖江、丹阳、太仓、镇洋、长洲、元和、吴、吴江、震泽、常熟、昭文、昆山、新阳、金坛、崇明、嘉定、武进、阳湖、无锡、金匮、宜兴、荆溪、溧阳、太湖、三十五厅州县并苏州、太仓、镇海、金山、镇江、五卫被兵及邻近庄屯新旧额赋有差。　　

○抚恤朝鲜国遭风难夷如例。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百八十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。十月。辛卯。谕军机大臣等、伊里布等奏、接据夷酋照会。酌量办理一摺。该夷以耆英已授两江总督。祇伊里布一人赴粤。疑与前约不符。恳请一同前往。业据刘韵珂移咨耆英。并该夷亦自向耆英照会。计该督接到后。自必酌量情形。覆咨到浙。伊里布现驻浙省。著俟耆英覆到。察看该夷情形。如已释然无疑。即著星驰赴粤。妥定章程。将此由五百里谕令知之。　　

○又谕、本日据伊里布等奏、该夷以耆英已授两江总督。祇伊里布一人赴粤。疑与前约不符。恳请一同前往等语。著耆英晓谕该夷。以耆英、伊里布、皆系天朝重臣。一留江省。会办三省通商事宜。一赴广东。专办一切章程。庶彼此均可随时关会。办理得归画一。且闽浙各督抚于议抚条约。均未与闻。此后种种事件。必得耆英在此。方能就近商酌施行。如此剀切宣谕。看其作何声覆。或该督另有从长计较。妥协办理之处。著即据实驰奏。将此由五百里谕令知之。　　

○又谕、昨因达洪阿等奏、覆讯夷供。分别办理。有旨谕令将现在未经正法各夷人派员解省。交怡良等转交该夷目领回。兹据怡良等奏、台湾镇道禀报夷俀所賸止十一人。恐送到后不能帖然等语。台湾两次拏获各夷。在郡正法。均在未经议抚以前。其严行禁锢之红夷头目颠林等。现因抚议已成。谕令释回。达洪阿等接奉此旨。自必遵办。著怡良等于解到时派员送至鼓浪屿。交该夷目收领。傥该夷或有间言。惟当谕以前此所获夷目。彼时未定抚议。是以依法办理。即如两军临阵。互有杀伤。事后复责令偿还。断无是理。该督等务当明白宣示。俾该夷等畏威怀德。不复有所藉口。是为至要。又另片奏、台湾摺件。两次在洋被劫。嗣后拜发。均令派委千总把总专送泉州。交驿递等语。著照所议转行遵办。将此由五百里谕令知之。　　

○又谕、前因江豫捻匪结党肆扰。叠有谕旨。令耆英飞饬该镇等酌带弁兵。设法兜捕。昨经该督将萧县捻匪纵红等拏获。复令饬属务将著名夥党全数兜捦。兹据御史陈坛奏称、该匪马淙禹等扰及数省。挫辱官弁。甚至经过村镇。有勒献钱帛之事。该匪等不过百余人。各州县兵勇。何至竟不能制。任其横行如此。著耆英严饬带兵员弁。协力捦拏。其有不用命者。即行严参惩办。务期及早扑灭。不得因纵红已获。稍形松懈。以致溃而复聚。日久蔓延。是为至要。该御史原摺钞给阅看。将此谕令知之。　　

○蠲缓湖北江陵、公安、石首、监利、江夏、咸宁、嘉鱼、蒲圻、汉阳、汉川、黄陂、孝感、黄冈、黄梅、钟祥、京山、潜江、天门、应城、松滋、枝江、荆门、武昌、沔阳、兴国、大冶、蕲水、广济、二十八州县暨蕲州卫被水庄屯新旧额赋有差。给江陵、公安、石首、监利、四县灾民一月口粮。　　

○减免浙江慈溪、奉化、余姚、平湖、象山、海盐、海宁、上虞、会稽、山阴、萧山、嘉兴、秀水、嘉善、石门、桐乡、仁和、钱塘、十八州县暨屯坐各卫被兵及邻近村庄新旧额赋。并黄湾、玉泉、鲍郎、海沙、大嵩、青泉、龙头、穿长、石堰、鸣鹤、芦沥、仁和、钱清、三江、东江、曹娥、金山、十七场灶课有差。　　

○抚恤琉球国遭风难夷如例。　　

○壬辰。谕内阁、朕阅看江西省服制情实招册。内蓝长仔殴死胞兄蓝木老仔一案。唐五古殴死小功兄唐会鹏一案。邹锡昭殴死大功兄邹钧一一案。均系死者用刀柄向殴。各该犯接住刀柄求饶。死者用力拉夺。不期夺回势猛。致刀尖自戳殒命。因思期功卑幼殴死尊长。罪干斩决。念其尚非有心干犯。改为监候。原属法外之仁。断不容因有此例。竟将一切服制重案。率听案犯狡供。移情就例。辗转效尤。如出一辙。试思死者既经用刀向殴。岂有授人以柄。反使刀类内向。以致自行戳伤。且手握刀刃。自不如持柄者之得力。何以彼此相夺。持柄者转致松手。殊非情理。设使偶有一案。朕尚不能断其必无。何以一省三案。不谋而合。显有装点情节。著吴文镕将蓝长仔、唐五古、邹锡昭三案。亲提全案人证。覆加审讯。务得确情。按例定拟具奏。本年勾到。著刑部将此三起暂行扣除。寻奏、唐五古、邹锡昭二案。讯与原审无异。蓝长仔一案。讯属有心干犯。据实更正。照例处决。下部议。从之。　　

○以保定等五处驻防军政年逾六十官八员。四安二十四员。精力未衰。均命留任。　　

○蠲缓山西萨拉齐、保德、兴、三厅州县被水被雹村庄新旧额赋有差。给灾民一月口粮。并萨拉齐厅民房修费。　　

○癸巳。谕内阁、耆英奏、遵查镇江失守文武各员。请分别革职严议议处一摺。著该部议奏。　　

○又谕、程楙采奏、请将追捕捻匪先行溃散之千总革职拏问一摺。此案安徽亳州城守汛千总王国彩。于捻匪纵红等窜入境内。经该州知州文延杰。会同带领兵勇围捕。该千总果能督兵奋勇。何难悉数歼捦。乃辄敢临时先溃。以致该匪等得肆猖獗。将该知州等殴扎致伤。似此怯懦无能。实属可恶。王国彩著即革职拏问。交该抚严行审究。如实有临时先行逃脱情事。著于审明后即行正法。以彰国宪而肃军律。所有先行溃散之营兵。并著该抚悉数查明。按律惩办。寻奏、王国彩当捕拏捻匪时。见贼势汹涌。因步兵落后。折回迎向喊催。并非临时先溃。拟发往新疆充当苦差。下部知之。　　

○又谕、德珠布奏、请酌拨大炮以资防守。并将出力官兵仍附旗籍当差各等语。江宁京口旗营所存炮位。不敷防江之用。著耆英于各处添造大炮内酌拨二三十位。分拨江宁京口二处。俾资防御。其本年江宁省城所拨军需局火药一万七百斤。准其毋庸解还苏省。即照所议留贮旗局。作为储备。每年于城守副将解到火药时。出陈易新。源源操演。至此次防守出力人员内。有清查旗籍案内及身而上笔帖式一员。兵四十八名。并已出旗谋生。仍驻旗营之子弟一百三十五名。所请准入旗籍当差之处。与例不符。著不准行。其有实在出力者。著该将军查明。酌量分别奖赏。以昭激劝。　　

○又谕、德珠布奏、江宁驻防办理防堵动用银两。请分别扣还归款一摺。江宁省城筹办防堵事宜。共用过银九千五百八十一两需。系由该省藩库旗库借拨。据该将军奏称、所借藩库银两。请于八旗官兵俸饷银内按数分扣归还。其动用马价银两。请由旗库按季按月分饬交收还款。此项银两。系为防守官兵之用。著准其作正开销。无庸扣还。至青州满洲官兵动借江宁旗库银一千两。亦著准其作正开销。无庸由青州副都统扣解归款。该部知道。　　

○以凉州、庄浪、驻防军政年逾六十官六员精力未衰。命留任。　　

○予捕贼被戕甘肃把总蒋鹤祭葬世职。　　

○甲午。上御勤政殿听政。　　

○谕内阁、天津为畿辅藩卫。现在添设防兵六千五百名之多。该处所辖地面绵长。旧有总兵一员。于操防一切事宜。势难统辖。朕意于额设总兵外。再添设总兵官一员。俾得分辖各营。专司操练。较为得力。因思巴里坤镇总兵。向归乌噜木齐提督统辖。尚可裁撤。移置天津。其该镇弁兵。即移归提标下管理。所有巴里坤镇所属各营备弁等官。能否全撤。抑或酌撤数员。以抵天津添设额缺之处。著兵部覆议具奏。　　

○又谕、兵部奏、遵旨核议浙江余姚接仗溃散。及宁波镇海定海失守各员。分别办理。处州镇标守备金大勇、随同葛云飞等在定海转战六昼夜。手腕击折。受伤较重。著从宽免议。都司何一鹏、护处州镇总兵张从龙、受伤均有确处。均著革职。免其治罪。定海营游击胡得耀衢州镇总兵李廷扬、黄岩镇中营游击林亮光、拣发游击丰升阿、金华协右营守备张光宗、署黄岩镇标左营守备吴邦海、升补昌石营守备罗建业、均未能指出受伤何处。著与并未受伤之江西广信营参将国勒明阿、九江镇标前营游击罗廷芳、候补都司苏勒通阿、浮梁营都司詹华山、镇海营参将周维藩、绍兴协都司邵景扬、署提标中营参将周三友、署提标前营游击德昆、右营游击吴金标、城守营都司李宗白、湖州协都司多龄、提标中营守备魏长泰、一并革职。交刑部核其情节轻重。分别治罪。至各城失守之地方武职专兼统辖各官。应令该督抚补行查明。送部核议。其太平营参将文斌、拣发参将都林保、枫岭营游击柴国顺、所带兵丁。并未接仗。即行退走。且辄移炮位。以致守卫无具。并著该抚查明。据实参办。　　

○又谕、载铨等奏、遵旨定拟奕山等罪名一摺。奕山、奕经、文蔚、经朕授以将军参赞重任。特命前往广东浙江办理攻剿。自应力矢公忠。勉图报称。乃老归麋饷。坐失机宜。辜恩昧良。莫此为甚。奕山、奕经、文尉、均著照载铨等所拟。革去职任。定为斩监候秋后处决。奕山谅已自粤起程。无论行抵何处。著沿途各督抚传旨锁拏解京。奕经等前有旨谕令折回浙江。办理军需报销。此时毋庸留浙。著耆英、程矞采、刘韵珂、传旨锁拏解京。交宗人府刑部分别监禁。其经手钱粮人员。饬令留浙办理报销。汇交军需总局报部。至特依顺、齐慎、本应照部议革职。惟念特依顺到浙。未经派令督兵接仗。即乍浦失守时。伊亦驻劄杭州。齐慎于广州被围时。驻劄佛山。且到浙在后。迨镇江失陷。尚能设法摸桩。杀毙多贼。尚可稍从末减。特依顺、齐慎、著加恩改为革职留任。八年无过。方准开复。　　

○又谕、德珠布等奏、请将丁忧回抵江宁驻防之直隶河间协副将伍朗阿、留于督标差委等语。该员现在丁忧。所请留标委用之处。与例不符。著不准行。　　

○谕军机大臣等、祁＜?土贡＞等奏、制造炮架。绘缮图说进呈一摺。据称大炮轰击。全在炮架得力。有照旧式另换工料者。有平底两层。四轮中用磨盘心者。有照夷式四轮。两旁加用滑车。以便牵拉进退者。又有照夷船内所用炮架。分为两层者。运用较灵等语。著耆英详细体察图内所绘炮架。何项最为合用。悉心妥议。若不甚相宜。亦著据实具奏。此项图说。该督接奉后。即各照缮一分。咨交闽浙总督怡良等阅看。是否合用。妥筹办理。将此谕令知之。　　

○又谕、据祁＜?土贡＞等奏、分别裁撤兵勇。并查勘虎门炮台。即日兴工等语。所有酌留兵勇六千七百余名。分守各炮台要隘。著照所议办理。仍著该督等随时体察情形。逐加裁汰。挑选精锐。收入行伍。至虎门炮台。为省城保障。亟应修复。著祁＜?土贡＞、梁宝常、会同吴建勋周历履勘。或照旧制修复。或不拘旧制。量为通融办理。总期形势扼要。足资控制。其购办石料。并一切工程。务臻坚固。不准视为具文。将就了事。又另片奏、请留李廷棨督修炮台等语。各省官员。均有本任职守。所有粤东督修炮台。著该督等另派干员。会同署粮道西拉本办理。仍责成吴建勋督饬鸠工。李廷崇著即饬赴新任。毋庸留粤。将此谕令知之。　　

○又谕、前据耆英奏、拏获捻匪首犯纵红。并获夥犯多名。严讯惩办。本日又据程楙采奏称、委员督率兵役。将该匪追至永城县之保安山。捦获匪犯。讯据纵立供称、伊子纵红在保安山被差格毙等语。与耆英所奏情节不符。是否该匪纵红实由江苏兵弁拏获。该抚所称据供格毙之处。有无确证。著详细查明。据实具奏。其马淙禹一犯。及在逃各夥党。仍饬该道等督属跟踪缉拏。尽数弋获惩治。不许一名漏网。将此谕令知之。寻奏、纵红格毙之语。系犯父纵立混供。马淙禹一犯。现已访探踪迹。设法兜拏。报闻。　　

○又谕、文丰奏、晓谕洋商购买夷船一摺。据称洋商伍敦元购买咪唎口□坚夷船一只。潘绍光购买吕宋夷船一只。驾驶灵便。又绅士潘仕成造成战船一只。试验足以御敌等语。著祁＜?土贡＞等拨归水师旗营。交提督吴建勋督饬备弁等认真操演。其船只妥为存泊。毋令日久损坏。并著晓谕该绅商等多方购造。务须木料坚固。堪备捍御之用为要。将此谕令知之。　　

○以太仆寺卿陈孚恩、为大理寺卿。翰林院侍读学士倭仁、为詹事府詹事。　　

○以宝坻等四处驻防军政年逾六十官二员精力未衰。命留任。　　

○缓徵安徽怀宁、桐城、山、太湖、宿松、望江、宣城、南陵、铜陵、当涂、芜湖、无为、寿、宿、凤阳、怀远、定远、灵壁、凤台、颍上、亳、泗、盱眙、天长、五河、和、含山、建平、贵池、青阳、建德、东流、繁昌、合肥、巢、阜阳、霍邱、太和、三十八州县暨安庆、建阳、庐州、三卫被水被旱庄屯新旧额赋。　　

○乙未。上诣绮春园问皇太后安。　　

○谕军机大臣等、前据牛鉴奏、请将奇兵营游击移驻老河影地方。并将头目人等募充兵丁。当交李湘棻妥议具奏。兹据该署少卿覆奏、老河影地方。已令就募之头目熊有成等剀切开导。咸愿领资回籍。其前募巴杆老回奤。除沙汰外。拟留二百名。一半归奇兵营交游击管辖。一半归扬州城守营管辖。至奇兵营是否可以移驻老河影。俟亲往履勘。再行定议等语。仪徵老河影地方。私枭盘踞。历有年所。趁此解散之时。将奇兵营游击移驻该处。管带募充之兵一百名。其余一百名。交城守营参将派弁管辖。是否于地方有益。不至日久滋弊。著耆英再行派委妥员前往该处。随同李湘棻、但明伦、详细查勘后。由该督会同妥议章程具奏。又另片奏、招募壮勇。实有可用之材。请酌留一百二十名。督练炮火等语。此项壮勇。著准其挑选精锐。分派江北各营演试大炮。总期勤加训练。方于营务实有裨益。将此各谕令知之。　　

○又谕、周天爵等奏、据徐州镇咨报派员带兵。将萧县匪徒纵红拏获。并拏匪犯十二名。现在提犯审讯等语。该匪纵红纠众抢劫。拒伤官兵。实属罪大恶极。亟应严加惩办。以伸国法。著周天爵等分别行提该犯等会同研讯。并究明马淙禹等实在下落。克日悉数捦获。尽法惩治。毋任一名漏网。至昨据程楙采奏称、纵红业被格毙。有无确据。尤应详细确查。毋稍含混。将此谕令知之。　　

○命户部尚书敬徵、协办大学士。调礼部尚书恩桂、为吏部尚书。兼步军统领。以吏部左侍郎麟魁、署礼部尚书。兼镶蓝旗汉军都统。未到京前。以恩桂兼署礼部尚书。兵部尚书裕诚、署镶蓝旗汉军都统。　　

○调正红旗蒙古都统阿勒清阿、为正红旗汉军都统。以喀尔喀扎萨克亲王车登巴咱尔、为正红旗蒙古都统。调镶蓝旗汉军都统赛尚阿、为正黄旗满洲都统。　　

○以黑龙江等处军政年逾六十官二十七员精力未衰。命留任。　　

○旌表守正捐躯四川江津县民杨正伦妻何氏。　　

○修浙江仁和。海宁。二州县东西柴石塘工。从巡抚刘韵珂请也。　　

○展缓齐齐哈尔、黑龙江、墨尔根、布特哈、四处歉收贫民积欠银。　　

○丙申。谕内阁、祁＜?土贡＞等奏、官犯及军流徒各犯、在广东军营投效出力。恳恩准予免罪等语。已革山东知县廖炳奎、著加恩准其免罪释回。所有军流徒各犯罗凤祥等二百三十五名。及军犯孙培英、梁济川、陈文学、刘延陇等四名。均著加恩准其免罪释回。即将该犯等分别咨送回籍。交地方官严加管束。毋许出外滋事。一面造册咨送刑部查核。至已革外委梁恩升、系听从开设窰口、从重发遣新疆之犯。已革拔贡谢邦钧、系吸食鸦片烟拟流之犯。情节较重。梁恩升、著仍照例发遣。谢邦钧、著不准免罪释回。该部知道。　　

○谕军机大臣等、御史黄赞汤奏、＜?口英＞夷就抚。港口新开。江西广东船户挑夫。宜严加弹压一摺。据称江苏闽浙港口分开。一切客商。势必舍远就近。往福州上海宁波等处。江广两省穷民。无所藉以谋生。必将聚而为盗。请饬设法防范等语。江西广东一带船户挑夫。向以挑运客货为生。若一旦失业。难保不流为盗贼。著祁＜?土贡＞、梁宝常、吴文镕、将该御史摺内所称各情节。悉心体察。是否确有其事。据实具奏。将此各谕令知之。　　

○转户部右侍郎端华、为左侍郎。调礼部右侍郎萨迎阿、为户部右侍郎。兼管钱法堂事务。仍兼署兵部右侍郎。理藩院右侍郎连贵、为礼部右侍郎。以正白旗满洲副都统玉明、为理藩院右侍郎。　　

○转京营右翼总兵端华、为左翼总兵。以吏部右侍郎善焘、兼右翼总兵。
  </div>
  <div class="pagination">
   <a href="清实录道光朝实录_page685.html">
    上一页
   </a>
   <span>
    ...
   </span>
   <a href="清实录道光朝实录_page681.html">
    681
   </a>
   <a href="清实录道光朝实录_page682.html">
    682
   </a>
   <a href="清实录道光朝实录_page683.html">
    683
   </a>
   <a href="清实录道光朝实录_page684.html">
    684
   </a>
   <a href="清实录道光朝实录_page685.html">
    685
   </a>
   <span class="current-page">
    686
   </span>
   <a href="清实录道光朝实录_page687.html">
    687
   </a>
   <a href="清实录道光朝实录_page688.html">
    688
   </a>
   <a href="清实录道光朝实录_page689.html">
    689
   </a>
   <a href="清实录道光朝实录_page690.html">
    690
   </a>
   <a href="清实录道光朝实录_page691.html">
    691
   </a>
   <span>
    ...
   </span>
   <a href="清实录道光朝实录_page687.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
