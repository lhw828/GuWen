<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 748 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 748 页/共 848 页</h1>
    <div class="content">○御勤政殿听政。　　

○谕军机大臣等、布彦泰奏、英吉沙尔卡伦被布噜特滋扰情形一摺。据称接准奕经知照。英吉沙尔卡外有布噜特多人。扑入图木舒克卡伦并有布噜特传牌分扑各卡。到城见面之语。查系阿克苏和阗叶尔羌喀什噶尔等城、大阿浑勾结卡外布噜特滋事。现派员驰往侦探等语。该布噜特等胆敢扑入卡伦戕害兵丁。并有各城大阿浑勾结之言。必应迅速剿办。不可稍事迁延致使滋蔓。著布彦泰探访确情。该布噜特等究竟因何起衅。贼匪共有若干所扑卡伦。共有几处。如果贼势猖獗须兵接应。该将军或自行带兵前往。或派得力将弁驰往应援。均著体察情形妥为斟酌。一面相机办理。一面迅速奏闻。该将军仍当知照各城严守卡伦。一律防范。如布噜特阑入滋扰。即行协力兜捦。毋得稍有疏虞。将此由五百里谕令知之。　　

○以通政使司通政使李菡、为都察院左副都御史。　　

○调库尔喀喇乌苏领队大臣佛尔金布、为伊犁领队大臣。伊犁领队大臣都广、为库尔喀喇乌苏领队大臣。　　

○命候补翰林院侍讲学士戴熙提督广东学政。　　

○礼部议准江苏巡抚孙善宝疏报、采访上元县节烈妇女夏许氏等一百十四口请建总坊旌表。从之。　　

○癸亥。孝诚仁皇后忌辰。遣官祭景陵。　　

○甲子。以捐办广东炮位予巡检潘廷煇等升叙有差。　　

○乙丑。引见新科进士得旨一甲三名萧锦忠、金鹤清、吴福年、业经授职外。钟启峋、周寿昌、陈介祺、何桂芬、徐元勋、蒋志淳、冯琛、孙鼎臣、李联琇、张正椿、阎敬铭、童福承、潘遵祁、皂保、贡璜、沈炳垣、袁芳瑛、左瑛、李国棠、杨翰、郭骥远、孟培桢、胡瑞澜、刘书年、周士炳、黄廷绶、宜振、章光斗、恽世临、罗嘉福、萧玉铨、陈泰初、曹骅、沈锡庆、徐德周、吕序程、何廷谦、张守岱、王荣第、李鹤年、李梦周、曹炳燮、奎章、罗宝森、毛昶熙、丁士元、阎翥鹏、徐嵩生、徐鼒、岳云衢、包炜、俱著改为翰林院庶吉士。王宪成、陈敬简、梁经先、王锡龄、何秋涛、张璐、冯栻、赵炳堃、刘荣琪、尚庆潮、周辑瑞、文起、胡澐、夏家泰、谢谦亨、林寿图、郑锡瀛、蒋超伯、容文明、孟传金、徐时梁、华定祁、潘桂、高倬、宗室定纶、林廷选、张观钧、缪嘉谷、裕丰、恩隆、沈丙莹、张兆栋、高贡龄、文祥、裘望洙、陈广德、郎应宿、何栻、朱枬、朱庆芬、柏春、王赞襄、李国梓、叶廷杰、俱著分部学习。黄文奎、郭印瑚、路璜、刘伯埙、李廷楷、高会嘉、顾骏、张和、姚宝铭、王殿麟、高长绅、蔡廷兰、郑东华、朱德澐、蔡世佑、孙培金、李义得、吴昌寿、边厚庆、黄汝梅、封毓璋、王书勋、赵桂芬、郭志融、任辉第、杜受履、朱凤橒、姚玉田、刘兴桓、阎海林、赵东曙、陈应台、陈德诠、华廷杰、王钟溎、宋维屏、张敏行、杨子仪、李毓珍、李维著、申逢吉、黄光周、顾鸿逵、丰安、杨照藜、李朝仪、梁汝弼、莫廷蕃、张大观、张炳堃、于醇儒、张钟彦、密云路、文颖、黄辅相、俞云锦、池剑波、陈其晟、陈昆、谢邦鉴、祝祐、吕式古、吕铨、杨本厚、冷嘉植、黄廷瓒、朱国宾、李珣、韩一松、郑之钟、莫炽、李成芳、谢兰省、卫东阳、程培礼、许凤翔、仲孙樊、邵启元、王汝舟、周灏、杨上达、张凯嵩、钟荣光、车汝震、潘毓瑞、王万龄、施琼芳、焦肇瀛、黄恩＜?雨澍＞、刘体中、林泽芳、黄开泰、马玉堂、任殿选、成福、饶裦甲、董炳章、唐守道、周仁寿、姚体俨、赵润芳、黄士元、王者诏、陈光前、贺庄、任秩五、胡启文、吴冠庠、张奋翼、陈汝峰、世昌、李重华俱著交吏部签掣分发各省以知县即用。余著归班铨选。　　

○谕军机大臣等、前据布彦泰奏、英吉沙尔被布噜特滋扰情形。当谕令该将军探访确情。斟酌办理。兹据奕经等奏称、英吉沙尔喀什噶尔、均经派出伯克带领回兵。在索胡鲁克射毙贼匪二名。捦获多名。现在该贼匪等业经远窜。地方安静等语。此案该布噜特等纠众滋事。旋即解散。办理尚为迅速。惟贼情诡诈。城卡各处。仍宜加紧严防。不可以贼匪窜逸稍涉大意。致有疏虞至启衅缘由。最关紧要著该大臣等将现获各犯。严行讯鞫务得确情。毋许稍有不实不尽。该匪等传牌聚众。称系各城大阿浑等勾结滋扰。是否实有其事。尤须查讯明确。分别办理。著该大臣等一面严密访查一面抚谕该大小阿浑等务须明白开释。各令相安毋任稍存疑贰是为至要。至该布噜特与阿奇木信纸内称、因爱里雅尔杀过多人。是以滋事。是否果系实情。并著详细究明。毋令含混。其英吉沙尔迤东既无贼匪临近情事。该两台弁兵何得忽然退避以致文报不通。殊出情理之外。务即确切查明。从严惩办。将此由四百里谕令知之。　　

○又谕、陆费瑔奏、续获习教匪犯、讯供解赴湖北审办一摺。该省现经拏获。言致让即言柏亭等九名口。并起获经卷图像。及往来书信等件。语多荒诞。尚无违背不法字句。惟讯据该犯等、或供业经改悔或称并未传徒。自应归案质讯。著照议办理。其已获尚未解审各犯著俟解到时。提同现犯讯明实在供情。分别解究。至未获之彭依法、张致让、朱中立等即著严饬各属勒限密拏。迅速获案究办。以净根株而息邪慝。将此谕令知之。　　

○直隶总督讷尔经额奏报得雨。得旨、览奏俱悉。京师于前月二十六日虽沾雨泽。未逾二寸。且时届芒种。麦难望收。朕心忧惕之至。幸初三日巳刻云阴密布。雷雨交加时小时大。直至夜之子刻方停。十分透足。朕敬谢天恩倍深懔感庆幸之至。　　

○旌表守正捐躯直隶沙河县民徐万年妻彭氏。　　

○丁卯。谕军机大臣等、崇恩奏、筹画缉捕经费请酌借银两等语。据称查拏曹州府属匪徒。非重赏购线。及酌给兵役盘费口粮。不能确探贼踪。实力剿捕。该省司库现无闲款动支。著准其于捐输经费项下。酌借银五万两。归入海防摊款。照案扣廉弥补。免其造册报销。现因缉捕。既筹有经费。非无米之炊。该抚务当严饬文武员弁认真缉捕。协力摉拏。断不可将零星匪徒缉获数名塞责。务将该地方著名匪徒。全数弋获以除凶暴而安善良。毋得日久生懈。贻患将来。至此项经费。由该抚核实支发不准州县滥行开销。如用有余賸仍著拨回原款。以杜浮冒。将此谕令知之。　　

○戊辰。谕内阁、德春等奏、南粮帮船行走迟滞请旨饬催一摺。本年南粮头进帮船。业经先后挽入东境。迄今一月有余。尚未行抵直隶境内行走实形迟滞。总因运河水浅以致守闸待剥。种种耽延于漕运大有关系。著山东巡抚河东河道总督、迅速设法筹水济运务使一律深通。勿致浅阻。并著直隶总督于景州故城一带。严饬文武员弁。认真疏浚多备剥船。以利遄行而速漕运。　　

○谕军机大臣等、现在火器营添制鸟枪需用自来弯枪鞘。著经额布于吉林地方采买五百杆。无论何项木植总须自来弯者方为合式。该将军每采得三四十杆即行解京。余著陆续起解。以备该营制造之用。将此谕令知之。　　

○拨安徽宣城、南陵、当涂巢、合肥、建平、六县漕米一万一千二百石有奇协济帮丁行月等米。　　

○修筑山东运河、泇河、捕河、上河、泉河、五厅堤坝各工从河道总督钟祥请也。　　

○己巳。上诣绮春园问皇太后安。　　

○谕内阁、前据琦善奏、查办已革诺们汗、并纠众抢夺各犯罪名一摺。当交军机大臣会同该部议奏。业已降旨分别办理。兹据奏称、上年冬间拏获纠抢人犯二百一十名内。除情节较重者分羁朗仔辖硕里两处外。其余喇嘛一百八十名暂交回寺拘管。俱极安贴现据公递甘结。自称不敢脱逃。尚知畏惧。自宜量加末减。所有原议各犯罪名。应如何酌拟从轻之处。著该大臣悉心酌核。再行定拟具奏。　　

○谕军机大臣等、有人奏、匪徒聚众肆劫请饬拏办一摺。据称江苏山东接壤地方。盗匪肆行抢劫。本年四月初间。有监生彭祖贤、行至顺河集地方。猝遇群盗持械围车将行李盘川。尽行劫去。又山东武城县县丞彭祖芬、由省赴任。于三月二十九日。在曹州府观城县客店住宿。有盗匪百余人。入室抢劫行李一空。并传闻群盗过路。枪声不绝。似此恣意横行。必应尽法惩办。著壁昌、陈继昌、崇恩严饬所属员弁。于两省接壤地方。不分畛域。协力查拏。务将各案要犯悉数弋获。不准一名漏网。原摺著钞给阅看。将此各谕令知之。　　

○又谕、有人奏、江苏上海县至苏州府一带。有匪徒贩卖鸦片连樯载运。络绎不绝。各船带有火枪火炮。兵役畏其人多势横不敢查拏等语。贩卖鸦片例应严禁。若如该御史所奏。该匪等竟敢携带火器。意图抗拒地方兵役。亦遂不敢查拏。尚复成何事体。著壁昌、陈继昌等确切查明。如果实有其事。即严饬该管文武员弁。遴派干练兵役实力查拏。严行究办。毋得畏葸养奸致贻后患。将此谕令知之。寻奏。本年二月间上海县知县蓝蔚雯、访闻该县马家厂地方有广东监生梁耀发等私造船只军械。欲藉拨货为名。乘机抢劫。当即拏获讯办。彼时亦传闻梁耀发系图贩烟渔利。因讯无确据。照棍徒例分别问拟。此外别无夥贩鸦片携带枪炮。兵役畏葸不拏情事。惟莠民趋利若骛。惟有随时侦缉。有犯必惩报闻。　　

○又谕、前据布彦泰奏、勘明库车开垦地亩一摺。当交军机大臣会同户部议奏。兹据核议具奏著即照所议办理。因思回疆各城。开垦荒地。朕意原以内地民人。生齿日繁。每有前往各城营生谋食者。如能将此项荒地。招致户民承种则地无旷土。境鲜游民。日久可成土。著俾得安所乐生。原非为该处回户另筹生计。所以初降旨时、有查明具奏之语。乃各城随奏随办。皆系辑瑞作俑。以致共相效尤。现在库车地亩既据全庆等往勘。请给回子承种纳粮。复经布彦泰核奏。自系因地制宜。惟事当创始。不可不豫防流弊。著布彦泰等体察各处回情。如有勒派苦累情事。即不可强以所难。稍存迁就。将此谕知布彦泰、并传谕全庆、林则徐知之。　　

○又谕、布彦泰奏、续接叶尔羌来信贼匪遁逃。各城安静情形一摺。据称有在索胡鲁克居住之喀什噶尔铁匠回子阿瓦斯、率领匪党多人。煽惑勾结等情。经该处伯克、带领回兵。追获贼匪多名。拏获从逆回子九名。一并枭首。又有贼众五百余人经伯克等带领回兵及民勇等追击溃散。并有大阿浑等沿路拦截。贼众已远逃出卡等语。该城铁匠回子。既查有煽惑勾结等情。是传播谣言即系此等匪徒。不难从此根究。著布彦泰、派委妥员。明查暗访。将首先散布谣言之犯严拏惩办。俾回众咸知畏惧。各城大阿浑亦可以昭白乃心。现在贼匪虽已逃出卡外。仍当饬知各城防守卡伦。不可稍存大意。并著饬谕各阿浑。照常办事。毋生疑虑。至该将军委员侦访情形。著俟查探明确后随时据实具奏。以慰廑注。将此谕令知之。　　

○以睿亲王仁寿、署正白旗领侍卫内大臣。镶红旗蒙古都统禄普、兼署正红旗蒙古都统。　　

○予故土尔扈特福晋喇什丕勒、祭葬如例。赏银一千两治丧。　　

○庚午。谕内阁、本年恭遇圣母皇太后七旬万寿。普天同庆。王公百官。著自十月初一日至二十日。俱穿蟒袍补褂。　　

○辛未。谕内阁、给事中黄宗汉奏、请饬严革监狱弊端一摺。监禁重地。防守必应严密。近来各省监犯。每多越狱脱逃之案。其平日疏于防范。已可概见。更难保狱卒等无私开刑具、受贿纵放情事。不可不严行查禁。著各该督抚通饬各属狱官振刷精神。力加整顿。必须监墙坚固。狱卒足额。看守认真。锁金□靠结实。并随时密查。如有役卒等得规受贿情弊。立即严拏惩办。务使监犯无隙可乘。毋得视为具文。稍存松懈。将此通谕知之。　　

○壬申。旌表守正捐躯山东郓城县民刘复元妻徐氏。　　

○癸酉。遣官祭关帝庙。　　

○谕内阁、工部奏请饬催铜运等语。滇省运员李杰等、领解铜斤前经降旨严催。迄今已逾两月。或咨报在途。或尚未起运。兹据工部查明。现存铜斤仅敷本年九月之用。傥在途及未报起程各起。任意迁延必致有误鼓铸。著沿途各督抚转饬地方官、查明癸卯正加三运运员现在行抵何处。务令按程催趱。不准稍有稽滞。统于九月前解局应用。至甲辰各运。亦必上紧严催。设法趱运解京。并著云南督抚于派委运员时饬令依限管解。趱运遄行。不得违限干咎。　　

○礼部议准、江苏巡抚孙善宝疏报、采访通州贞节妇女丁保氏等十一口。河南巡抚鄂顺安疏报、泌阳县谭侯氏等七十三口。各请建总坊旌表。从之。　　

○旌表守正捐躯河南商邱县民王心眷女王氏。　　

○甲戌上诣大高殿行礼。时应宫拈香。　　

○还宫。　　

○谕内阁、给事中安诗奏、京察期近。请饬秉公举劾一摺。各衙门司员才具优劣。该堂官平日办事早应留心察看。逮京察年分。其品行端方差使勤慎者。列为上考。庸劣者严加甄别。庶举错得宜。官常藉资整饬。本不应相率因循稍存迁就。乃昨兵部恩麟案内。究出前列一等之司员诚厚先经得受陋规。此等贪庸不职之员早应甄别。岂容反登荐牍。于部务大有关系。本年将届京察之期。著在京各衙门堂官振刷精神。破除情面。所举所劾。务当秉公核实。不准稍有瞻徇。尤不可面是心非。随同附和。至外省地方人员。该督抚尤当随事体察。其著名贪酷贻害地方者。亟应指名参奏。不得以甫经大计。稍存回护姑息之见。内外臣工果能湔除积习。大法小廉。俾吏治蒸蒸日上。庶不负朕进退人材谆谆训诫之意也。将此通谕知之。　　

○予故前任户部尚书吴椿、祭葬如例。　　

○以夏至祭地于方泽。自是日始。斋戒三日。　　

○乙亥。谕内阁、前派王大臣等会同管库大臣盘查三库。现在银库将次查完。即须接查缎匹颜料二库。该二库存贮物件款目繁多。著该王大臣等酌量物件轻重。先将紧要之件详细盘查。其余各件即查照库贮实数分别点验。庶办理较可迅速而仍不至以抽查滋弊。至现存物件如有年久不堪应用。及并非常年支用之项。著于查竣时分晰开明。另单请旨。　　

○又谕、户部奏、遵议罚赔库款分限追缴章程。均著照议办理。其子孙代赔内姚庆元之子姚慈佑、程恩泽之孙程进官、庆安之子玉昆俱年未及岁。应行代赔之款著加恩宽免。　　

○丙子。礼部尚书特登额等覆奏、乡会试士子怀挟章程五条。一、头场怀挟经书诗文。斥革枷杖虽系误带。不准援减。一、头场夹带二三场二场夹带三场。埋藏取巧斥革枷杖。一、二场误带头场文字。三场误带头二场文字免其枷杖。应仍斥革其二三场误带头二场。自作文稿者。免其斥革。仍逐出不准入场。一、误带字纸包裹食物及误带闲废字纸者免其斥革仍逐出不准入场。一、士子怀挟其父师应一并究治。以杜弊源。得旨依议。该部即纂入则例。永远遵行。至父师究治一条著毋庸议。　　

○以监修广东炮台出力予按察司经历林士端等升叙有差。　　

○丁丑。夏至。祭地于方泽上亲诣行礼。　　

○幸圆明园。　　

○诣绮春园问皇太后安。　　

○戊寅。直隶总督讷尔经额奏报麦收分数。得旨。览奏曷胜忧惕。麦收减色自不待言矣。自月之初三日得雨后又逾旬不雨。朕焦切之至。　　

○以浙江按察使蒋文庆、为安徽布政使。两淮盐运使李龠通、为浙江按察使。　　

○己卯。谕内阁、禧恩等奏、查勘昭陵团城甎墙臌闪情形一摺。著钦天监敬择吉期。届时兴工以昭慎重。估需银两。准其由盛京户部库贮银内动用。　　

○又谕、京师入夏以来雨泽稀少。叠经降旨设坛祈祷亲诣黑龙潭拈香。连旬得雨数次。未能沾足。现已节逾夏至。农田待泽。孔殷朕心倍深焦切。因思清理庶狱。亦足感召和甘。著刑部堂官督饬承审各司员。将现在交部各案细心推鞫。如有冤抑等情迅即核办。并将直隶一省及部中现拟军流等罪。已未到配官常犯详查原案。无论远年近年择其情有可原者。开单具奏。候朕量加宽宥。至刑部收禁人犯若因未经定案。久系囹圄疾病颠连。情殊可悯。著该部审度案情。其有问徒以下轻罪人犯。及干连待质例应取保候审者。立予清理省释。毋稍稽滞。此外寻常案件并著速行审结。不得迁延羁禁以示矜恤。而迓祥和该部即遵谕行。　　

○又谕、前因耆英奏请将盛京旅顺水师营员拣发赴粤试用当交兵部议奏。旋据该部议请饬交该将军体察情形。详细妥议。兹据禧恩等奏称现在旅顺营每年差操并举。官弁尚不敷用。间用领催委官管驾巡船。至外洋沙线礁险该弁等亦不能知晓。自系实在情形。所有拣发旅顺营员赴粤之处。著毋庸议。　　

</div>
    <div class="pagination">
<a href="清实录道光朝实录_page747.html">上一页</a><span>...</span><a href="清实录道光朝实录_page743.html">743</a><a href="清实录道光朝实录_page744.html">744</a><a href="清实录道光朝实录_page745.html">745</a><a href="清实录道光朝实录_page746.html">746</a><a href="清实录道光朝实录_page747.html">747</a><span class="current-page">748</span><a href="清实录道光朝实录_page749.html">749</a><a href="清实录道光朝实录_page750.html">750</a><a href="清实录道光朝实录_page751.html">751</a><a href="清实录道光朝实录_page752.html">752</a><a href="清实录道光朝实录_page753.html">753</a><span>...</span><a href="清实录道光朝实录_page749.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
