<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 113 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 113 页/共 1860 页
  </h1>
  <div class="content">
   ○朝鲜国王李昑、表贺加上崇庆慈宣皇太后徽号。并贺册封皇后。又表谢恩封世子。赐予有加。所进方物。并蒙准作年贡。奏入。报闻。　　

○命提督贵州学政邹一桂、仍留任。　　

○吏部疏请、礼部尚书赵国麟等降级之案。可否开复。得旨。赵国麟降级留任之案。准其开复。归宣光不准开复。　　

○又议覆、盛京刑部侍郎觉罗吴拜疏言、盛京刑部档房。改造参库。凡拏获私参。俱交库收贮。岁底始行解京交纳。请添设司库一员。库使二员。应如所请。从之。　　

○工部议准、署理苏州巡抚许容疏报、沛县城垣。年久颓废。请确估分别修葺。从之。　　

○免福建台凤等厅县额徵社饷。并粟石折价银八千四百二十五两有奇。各社鹿皮折价银一百六十九两有奇。减徵台属各县贌番地贴饷银一半。　　

○调任福建巡抚卢焯疏报、莆田县本年民垦田、一十六顷十五亩有奇。　　

○辛丑。训士子留心经学。印发官本经书。谕、士人以品行为先。学问以经义为重。故士之自立也。先道德而后文章。国家之取士也。黜浮华而崇实学。我朝养士。已将百年。渐摩化导。培护甄陶。所以期望而优异之者。无所不至。为士者当思国家待士之重。务为端人正士。以树齐民之坊表。至于学问必有根柢。方为实学。治一经必深一经之蕴。以此发为文辞。自然醇正典雅。若因陋就简。祗记诵陈腐时文百余篇。以为弋取科名之具。则士之学已荒。而士之品已卑矣。是在各省学臣。谆切提撕。往复训勉。其有不率教者。即严加惩戒。不少宽贷。至于书艺之外。当令究心经学。以为明道经世之本。其如何因地制宜。试以经义。俾士子不徒视为具文者。在学政酌量行之。务期有益于胶庠。各省亦不必一辙。我皇祖御纂经书多种。绍前圣之心法。集先儒之大成。已命各省布政司敬谨刊刻。听人印刷。并准坊间翻刻广行。恐地方大吏。不能尽心经理。则士子购觅。仍属艰难。不获诵读。著督抚藩司等、善为筹画。将士子应读之书。多为印发。以为国家造士育才之助。　　

○又谕、各省驻防兵丁生息银两。皆系咨部、转交八旗查核摺奏。而督抚提镇。则皆具本报销。事不画一。此项生息银两。乃国家加惠兵丁之特恩。非正项钱粮可比。嗣后著各省督抚提镇。每年咨达兵部。兵部逐一查核。一省汇为一摺。陆续奏闻。　　

○工部议覆、大学士前总理浙江海塘管总督事稽曾筠疏报、仁和县涌金等各门、城垣坍损。请确估分别修葺。应如所请。从之。　　

○壬寅。上□田村。赐奠端慧皇太子。　　

○癸卯。上御勤政殿听政。　　

○户部议准、漕运总督查克丹奏、江南江、兴、等帮、雍正二四八十等年。应追行粮、盘耗、漕赠、等项银、七千一百二十二两有奇。米、二百九十石有奇。江西铅山等帮、雍正八九十等年。截留漕船。应追回耗余米、三万四千二十七石有奇。河南临清等卫、雍正十二年。截留漕米。应追行粮润耗银、二千四百三十八两有奇。俱系实欠在丁。应请豁免。从之。　　

○工部议覆、湖广总督宗室德沛奏、湖北施南府属各县、衙署祠宇桥梁道路船只等项。均须修葺。确估共需工料银四万四千九十二两有奇。动支乾隆三年地丁银兴修。应如所请。从之。　　

○以鸿胪寺少卿杨嗣璟、为通政使司右通政。　　

○甲辰。申命通商转运米石、接济灾区。谕、顷据苏州织造海保奏称、江南总督那苏图奏准、江苏地方。岁旱歉收。凡商贩米船过关时。询明前往被灾各邑售卖者。给与印照。免其纳税。臣随即出示通行晓谕。已经旬日。而愿往灾邑者甚少。及细察其故。因商人见部文内有给与印照、责令到境呈送地方官钤印。令其回空验销之语。惟恐禀请钤印。难免守候稽延。是以尚多观望。抚臣许容、与臣面同商酌。稍为变通。凡询明实系运往灾邑粜卖米船。随时给照免税。随即开明商名米数。行知该邑印官。查果到境。立时申报查考。毋得守候留难。至所给过关免税照票。听其随便回空缴销。地方官不必钤印。在关既有该邑申报到境印文。即可据以存案报部等语。朕因上下两江。民食艰难。百计筹画。以期接济外。又举行通商转运之法。广致米谷。惠我烝黎。若其中稍有阻滞稽延。则非朕降旨之本意矣。今览海保所奏、与许容商酌办理之处甚是。著该部即速行文与各处关差。凡有商船贩米至被灾之州县者。俱照此例行。至于商船先报前往某县。若此县贩运者多。米粮已可敷用。即不妨准其转移于邻邑。总之歉收之地。乏食之民。皆吾赤子。不容歧视也。是在该督抚董率有司。酌量本地情形。善为经理。以鼓舞商人。不必拘定前议。务使商贾踊跃趋事。源源而来。获贸易之利。无守候留难之苦。免吾民艰食之虞。此则善体朕心。克尽父母斯民之职者矣。　　

○户部议覆、甘肃巡抚元展成疏言、靖逆卫雍正六年、报垦地四十三顷十一亩有奇。应徵正粮马粮等项。均于乾隆二年。照例入额徵收。嗣奉旨甘省马粮。著自乾隆三年为始。一概豁免。该卫马粮。自宜并请免徵。应如所请。从之。　　

○工部议、闽浙总督郝玉麟疏言、闽省水师营。并长乐、福清、等县营。衙署营房等项。风雨损坏。确估共需工料银四千五百七十八两有奇。请拨司库存公银兴修。应如所请。从之。　　

○实授孙嘉淦、为直隶总督。甘汝来、为吏部尚书。以广西巡抚杨超曾、为兵部尚书。湖北布政使安图、署广西巡抚。湖南按察使严瑞龙、为湖北布政使。直隶清河道彭家屏、署湖南按察使。　　

○乙巳。谕、朕降旨将杨超曾补授兵部尚书。伊未来京之前。兵部事务。著甘汝来暂行兼管。　　

○故直隶总督李卫遗疏上闻。得旨。李卫才猷干练。实心办事。封疆累任。宣力多年。勇往直前。无所瞻顾。畿辅重地。正资料理。前闻患病沉重。准其解任调治。特遣太医驰往诊视。颁赐参药。冀其痊可。今闻溘逝。深为悼惜。著侍卫往奠茶酒。柩榇起程之日。除该省官员。照属员之礼奠送外。其经过地方。文武官员。在二十里以内者。俱差人护送照看出境。所有应得恤典。该部察例具奏。　　

○故户部尚书世袭三等男高其倬遗疏上闻。并请将伊子高恪等、钦定袭爵。得旨。高其倬练达老成。宣力年久。由外任简用司农。正资料理。昨闻溘逝。深为悼惜。其柩榇回旗。已经降旨、令沿途文武官弁护送照看。所有应得恤典。著察例具奏。余著议奏。该部知道。　　

○刑部议准、御史王柯奏称、刑部定拟罪名。除正律正例外。凡成案未著为定例者。嗣后概不准混行牵引。如督抚办理。果有与旧例相合。可援为例者。令于本内声明。由部详核奏请审定。从之。　　

○调户部左侍郎吕耀曾、为仓场侍郎。仓场侍郎陈世倌、为户部左侍郎。　　

○丙午。谕、去年八月十五夜。福建福州等处。飓风忽发。闻有水师营快字八号桨船一只。烽火营庆字十二号双篷艍船一只。海坛镇标左营、永字十号赶缯船一只。俱遭风击碎。因各船非系出洋遇风。不应动支钱粮补造。应令该管各官赔补。朕念去岁福州等处。风势猛急。与平时不同。人力难以防范。尚非有意疏忽。此时责令赔补。力量艰难。著支正项钱粮成造。免在各旗营赔追。后不为例。　　

○户部议覆、江西巡抚岳浚疏言、宁都县一埠。与连界福建之汀属、同销潮盐。缘配宁之盐。向多红黑。居民贩食邻私。请嗣后该埠额盐。一半拨发海隆白盐。一半配给招收东界之盐。其各乡适中之萧田寺等处。召募土著商人。开设子埠。以便乡民买食。应如所请。从之。　　

○又议、大学士仍管川狭总督查郎阿疏言、狭西绥德州仓贮粮石。仅存谷七百一十八石有奇。州属地方。现被雹灾。秋收歉薄。请拨米六千石。豫备抚绥。其米、查延安府。有题运榆林粮一万石。除已运外。仍存米四千四百十六石有奇。可以转运接济。不敷。于延长县仓米内拨足。应如所请。从之。　　

○又议、四川巡抚硕色疏言、四川捐贮仓谷事例。谨就本省情形。遵旨详议。一、各属地方。大小不同。宜酌定数目捐贮。应如所请。大县捐谷一万五千石。中县一万二千石。小县一万石。其直隶州、府属各州、如大县之数。松潘、叙永、二厅。如中县之数。卫所、如小县之数。一、各处产谷。多寡不齐。宜酌量变通交纳。查成都等十三府州所属地方。俱系产谷之区。自应如该抚所请。每谷一石。抵银六钱。照部捐银数。令各生俊交谷。保宁等府州厅县卫所。地既不产米谷。积贮尤为紧要。若令折交银两。与移捐本色原旨不符。不便准行。应令该抚另行妥议、具题到日再覆。一、各属贮谷。既定额数。宜先尽本处报捐。应如所请。令各生俊、如本州县额数尚未捐足。无许赴未足之邻近州县报捐。一、各属仓廒。不敷积贮。宜酌请添建。应如所请。即令查明应建之处。确估造报工部。其工料银两。准于司库存公银内动支。一、捐收谷石。费用繁多。宜酌量收给。应如所请。捐银百两。加纳银三两。以为造册纸笔、及书役工食等项公用。从之。　　

○实授顾琮为河道总督。　　

○免故淮徐道潘尚智入官田地佃欠租银、三百九十六两。米、六千六百十五石有奇。　　

○丁未。上诣皇太后宫问安。　　

○还宫。　　

○遣官祭浙江海神祠。　　

○谕、都统荦密。患病日久。著原品休致。　　

○吏部议覆、署广东巡抚王謩等疏言、粤省文风。渐次振兴。所有雍正八年。广东观风整俗使焦祈年奏准、自江西拨至该省。按季巡试之额外教职十二名。均请裁汰。应如所请。从之。　　

○戊申。上诣奉先殿、寿皇殿、行礼。　　

○是月。两江总督那苏图奏、江南今年被旱。刑部郎中王概奏请、将山东沿海州县米石。听商贩运接济。部议以现准直隶商贩。再运江南。恐不足供两省之用。奉旨行文山东巡抚。查明妥议。查江南旱灾。业已蠲缓折徵。分别赈济。山东年虽丰稔。所产多系襍粮。江南民不便食。又江、广、产米之地。一水相通。官买商贩络绎。价不甚昂。山东襍粮。贩至恐难发卖。至米谷出洋。例禁綦严。目下贩运直隶。系因时变通之特恩。江南与直隶。情形不同。未便援引。致滋透漏。且山东沿海州县。不过登、莱、青、一带。诚如部议、民间有限之粮。不足供两省之用。似可无庸举行。惟徐、邳、海、通、一带。接壤山东。民俗相近。襍粮亦可济用。只须就近于济宁等处贩买。毋庸远藉海运。得旨。所见甚是。知道了。　　

○又奏、江苏各属、本年被旱之州县卫。业经题明蠲缓折徵。分别赈济。惟是地广民多。乾隆二年。曾奉谕旨。令各省督抚、将城郭工程。豫为估报。遇有水旱。即可以工代赈。今查江苏被灾县内。并沿江沿海紧要处所。应修城垣。确估共需银三十一万一千余两。除可缓银十七万八千余两。急需工料银十三万三千余两。并前咨准部覆、各属已经发修城工。应找银九万八千三百余两。共急需银二十三万一千三百余两。将存库匣费。尽数支给。尚缺银一十六万余两。请拨发正项。及时兴修。工竣后、仍于匣费内陆续归还。得旨。著照所请、具题办理可也。　　

○又奉、上下两江。本年被旱州县。业经先后动支两省藩库银五十万两。委员分往江、广、等处采买。并咨明江西巡抚。于该省存仓谷内。碾米十万石。运赴江南。又将上江不被灾州县。应徵漕粮。全行截留。赈济平粜所需。不敷有限。闽省为海疆重地。本地不多产米。邻省拨运维艰。既因仓贮空虚。请拨江、广、谷石。若将应运谷三十万石。截留三分之二。倘有需用。难免周章。请将原议改截、接济江南之闽运江广谷石。只留十万石。仍以二十万石。拨归闽运。得旨。此见甚属可嘉。实封疆大臣之度也。　　

○署理苏州巡抚许容奏报、查明藩司书办。经管金山卫城工之薛昌禄。经管海州城工之朱炳文等。假公济私。先后得过多银。即督臣与臣衙门书办薛锡畴等。亦各染指。伏查书吏舞文婪赃。固为长技。工程侵冒尤多。承办之员。藉端浮估。通同朋分。积习已久。现今各属灾歉。方将寓赈于工。若不惩既往。难儆将来。除将各犯、发交布按两司。再加研鞫、审拟追赃。该州县一并揭参外。仍令该司、以乾隆元年为始。通查凡有工程各属。一切与受银两。令据实自首。姑免治罪。其所侵之帑。追缴还库。得旨。可嘉之至。勉力为之。方今之人。无不以姑息为宽仁。殊不知养奸之为大害也。且钓誉者。亦未见其受益也。　　

○又奏报、江省现在蠲缓赈恤一切情形。并请将该督前议、截留江广运闽谷十万石。概留上江。下江不敷。统俟酌定数目。于本省起运漕粮内。另请截留。至商米赴被灾地方粜卖。已经恩免关税。其中贩运麦谷者。应请一例宽免。得旨。所奏俱悉。赈恤一事。乃地方大吏第一要务。勉力行之。勿使有赈恤之名。而灾黎不得受赈恤之实惠也。　　

○又奏、苏城自雍正十一年以来。每逢岁底。煮赈一月。今岁长吴等县被灾。更宜举行。并请加赈一月。其米薪等费。即于司库闲款无碍银内、动用二千两。无庸更派商民。嗣后此项银两。一例造册咨部。遇有动支。题报核销。将闲款名目。永远删除。得旨。所见甚是。即照议行。　　

○江西巡抚岳浚遵旨奏明、本年拨运闽谷二十万石。系用漕斛兑交。因请亦用漕斛采买还仓。并无向来缺额。借此浮买补足掩饰之弊。得旨。知道了。但汝各属。何以有仓斛漕斛之异耶。拨闽省之米用漕斛。其补项自应漕斛。然则各属出入。究竟以何斛耶。　　

○大学士嵇曾筠奏谢天恩。恳停止海塘议叙。并陈足疾就痊。但肢体软弱。俟调理平复后。再趋阙廷。办理永定河工。得旨。卿之经理得宜。即交部议叙。亦不足以尽朕嘉悦之怀。何辞之有。顷闻卿足疾。颇廑朕念。今见此奏。喜慰殊甚。卿其善为调理。缓缓就道。至永定河一事。实有资卿料理处也。　　

○又奏报、交代日期。并陈明任内办理海塘诸务一切情形。得旨。所奏俱悉。海塘一事。赖天地神明垂佑。卿之经理得宜所致。然守而勿失。尤在后任之料理妥协也。其备悉告之卢焯。令彼知之。　　

○闽浙总督郝玉麟等奏报、闽省台、凤、二县旱灾情形。并办理赈恤缓徵缘由。得旨。台地远处海外。赈恤之事。更宜周详。不可以素称产米之区。而稍有所忽也。　　

○署理福建巡抚王士任奏谢天恩。得旨。朕拔汝于俦人之中。而畀以封疆之任。汝其莫负倚任之意。与督臣郝玉麟、和衷共济。听其训示。则有益于汝者不浅也。　　

○湖南巡抚张渠奏报、湖南地方。民情好讼。吏治因循。得旨。是。湖南吏治。原属平常。端赖汝之整饬。莫以空言应故事而已也。　　

○湖南镇筸镇总兵谭行义奏谢天恩。得旨。览。此镇为楚省门户、第一要镇。故特调汝。汝其免之。莫负委用之意也。　　

○河南巡抚尹会一奏请、剔除河南科场积弊。一、诸生改经。应于科试录遗之日。呈明学政改正。不得临场、试卷上更易混填。一、豫省试卷。前幅起草处所。向无一定起止字样。士子不谙。多致真草相连。违例贴出。请照北闱之例。一体注明。一、越号混坐。豫省士子。每有此弊。除本科出示严谕。并通饬各属教官。于平日月课。不时训诫。痛改积习。以肃场规。一、场内供应。均关正帑。向来官役人等。任意索取。多逾定额。累及行户。臣于入闱之前。出示严禁。不许滥派。并于场中设立支单。以杜冒滥。得旨。知道了。应如是办理者。
  </div>
  <div class="pagination">
   <a href="清实录乾隆朝实录_page112.html">
    上一页
   </a>
   <span>
    ...
   </span>
   <a href="清实录乾隆朝实录_page108.html">
    108
   </a>
   <a href="清实录乾隆朝实录_page109.html">
    109
   </a>
   <a href="清实录乾隆朝实录_page110.html">
    110
   </a>
   <a href="清实录乾隆朝实录_page111.html">
    111
   </a>
   <a href="清实录乾隆朝实录_page112.html">
    112
   </a>
   <span class="current-page">
    113
   </span>
   <a href="清实录乾隆朝实录_page114.html">
    114
   </a>
   <a href="清实录乾隆朝实录_page115.html">
    115
   </a>
   <a href="清实录乾隆朝实录_page116.html">
    116
   </a>
   <a href="清实录乾隆朝实录_page117.html">
    117
   </a>
   <a href="清实录乾隆朝实录_page118.html">
    118
   </a>
   <span>
    ...
   </span>
   <a href="清实录乾隆朝实录_page114.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
