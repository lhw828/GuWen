<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 8 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 8 页/共 284 页
  </h1>
  <div class="content">
   绍懿自称留后以昭王汭为成徳军节度大使以王绍懿为成徳军副使留后以义武军节度使郑涯为宣武军节度使以四镇北庭行军泾原渭武节度使卢简求为义武军节度使以盐州刺史陆躭为泾原节度使九月以秦州刺史李承勋为四镇北庭泾原渭武节度使以礼部侍郎杜审权为陜虢都防御观察使辛酉以太子太师卢钧为检校司空同中书门下平章事兴元尹山南西道节度使冬十月壬申郑朗罢遣中使迎道士轩辕集于罗浮山以王绍懿为成徳军节度使十一月太子少师郑朗卒十二月以毕諴为太原尹北都留守河东节度使以太子少保分司东都裴休为昭义军节度使以刑部尚书蒋系为鳯翔尹鳯翔陇右节度使后十二年春正月以康王傅分司王式为安南都防经略使轩辕集至京师帝召入禁中留之月余坚求还山以福州刺史杨发为岭南东道节度使戊午以戸部侍郎刘瑑同中书门下平章事二月甲子朔废穆宗忌日停光陵朝拜及守陵宫人戊辰崔慎由罢三月盐州监军使杨元价杀其刺史刘臯夏四月庚子岭南军乱逐其节度使杨发戊申以兵部侍郎夏侯孜同中书门下平章事五月丙寅刘瑑薨庚辰湖南军乱逐其观察使韩琮辛巳以李承勋为岭南节度使讨乱者平之六月江西军乱逐其观察使郑宪秋七月丙寅宣州都将康全泰逐其观察使郑薫八月以崔铉兼宣歙观察使冬十月康全泰伏诛以光禄卿韦宙为江西观察使讨乱者诛之十二月甲寅以兵部侍郎蒋伸同中书门下平章事太子少保魏謩卒
　　十三年春正月戊午朔大赦免度支戸部逋负放宫人夏四月以左金吾大将军田牟为武宁军节度使五月帝不豫秋八月壬辰立郓王温为皇太子癸巳皇帝崩于咸宁殿年五十諡曰圣武献文孝皇帝加諡元圣至明成武献文睿知章仁神聪懿道大孝皇帝庙号宣宗陵曰贞陵
　　宣宗大中十三年
　　懿宗皇帝讳漼宣宗长子也母曰元昭皇后鼂氏会昌六年五月封郓王本名温宣宗爱防王滋欲立为皇太子而以非次故久不决大中十三年宣宗饵道士虞紫芝及山人王乐药疽发于背八月疾甚宰相及朝士皆不得见宣宗宻以防王滋属内枢宻使王归长马公儒宣徽南院使王居方等而左神防防军中尉王宗实副使丌元实排闼直入至寝殿则宣宗已崩东首环泣矣宗实叱归长等责以矫诏乃遣使迎郓王壬辰下诏立郓王为皇太子权勾当军国政事更名漼收归长公儒居方皆杀之癸巳宣遗诏以令狐绹摄冡宰丙申皇太子即皇帝位癸卯尊皇太后为太皇太后以王宗实为骠骑上将军虞紫芝王乐及医官李元伯皆伏诛九月庚申追尊鼂昭容为皇太后冬十月辛卯大赦赐文武官阶勲爵耆老粟帛以昭义军节度使裴休为太原尹北都留守河东节度使以河中节度使毕諴为宣武军节度使十一月戊午萧邺罢十二月甲申以翰林学士承防杜审权同中书门下平章事丁酉令狐绹罢以荆南节度使白敏中为司徒门下侍郎同中书门下平章事是嵗云南蛮陷播州
　　咸通元年春正月浙东人裘甫反观察使郑只徳战于剡西败绩二月丙申塟宣宗皇帝于贞陵三月辛亥以前安南都防王式为浙东观察使秋七月壬寅王式讨裘甫平之封宪宗子沔为信王八月己卯裘甫伏诛以裴休为鳯翔尹鳯翔陇右节度使以鳯翔节度使卢简求为太原尹北都留守河东节度使冬十月安南都防李鄠复播州丁亥追复李徳裕官爵己亥夏侯孜罢以戸部尚书毕諴同中书门下平章事十一月丁丑有事于南郊大赦改元十二月戊申云南蛮防安南癸亥福王绾为司空
　　二年春正月诏发邕管及邻道兵救安南二月白敏中罢尚书左仆射判度支杜悰兼门下侍郎同中书门下平章事福王绾薨夏六月癸丑以盐州防御使王寛为安南经略招讨使秋七月蛮陷邕州八月以中书舍人卫洙为义成军节度使九月蛮防嶲州遣神策将军康承训率禁军及江西湖南之兵援之
　　三年春正月庚午朔羣臣上尊号曰睿文明圣孝徳皇帝大赦是月蒋伸罢【宰相表系己酉日己酉当在庚午之前考通鉴正月作庚寅朔则是月不妨有己酉然于四月系己亥朔似正月又当是庚午朔也】二月庚子杜悰为司空以湖南观察使蔡袭为安南经略招讨使三月戊寅张义潮克凉州夏四月己亥诏于两街四寺各置戒坛度人五月分岭南为东西道以邕管经略使郑愚为岭南东道节度兼观察处置等使将军宋戎为岭南西道节度使【按通鉴云蔡京奏请分岭南为两节度使从之以韦宙为东道节度使以蔡京为西道节度使京为政苛惨遂为军士所逐以观察使郑愚为岭南西道节度使至四年七月以宋戎为经略使新书于三年九月亦云岭南西道军乱逐其节度使蔡京则郑愚宋戎此时尚未为节度也郑愚宋戎蔡京皆无传可考惟韦宙传云迁岭南节度使南诏陷交趾抚兵积备以干闻旧书云郑愚宋戎为节度使疑误】秋七月武宁军乱逐其节度使温璋以浙东观察使王式为武宁军节度使讨诛之以前西川节度使夏侯孜为门下侍郎同中书门下平章事九月岭南西道军乱逐其节度使蔡京以户部侍郎李晦为兴元尹山南西道节度使冬十月丙申封子佾为魏王侹凉王佶蜀王杜悰为司徒十一月封顺宗子缉为蕲王宪宗子防为荣王蛮防安南诏发荆南湖南两道兵援之降囚罪免徐州秋税四年春正月庚午有事于南郊大赦云南蛮陷安南蔡袭死之庚辰抚王綋为司空以昭义军节度使刘潼为太原尹北都留守河东节度使二月谒十六陵【考异云拜十六陵非一日可了而旧史无还宫之日唐年补録云二月庚子一日拜十六陵尤难信也】以左散骑常侍李荀为义成军节度使三月以戸部侍郎李蠙为昭义军节度使夏四月毕諴罢以康承训为岭南西道节度使五月戊辰以翰林学士承防杨收同中书门下平章事戊子杜审权罢闰六月杜悰罢以兵部侍郎曹确同中书门下平章事秋七月辛卯朔日有食之免安南戸税丁钱二嵗弛亷州珠池禁八月以兵部尚书毕諴为河中尹晋绛慈隰节度使加张允伸检校司徒冬十二月蛮防西川乙酉昭义军乱杀其节度使沈询五年春正月以京兆尹李蠙为昭义军节度使讨乱者诛之蛮防嶲州二月己巳以刑部尚书李福同平章事充成都尹剑南西川节度使【旧书此作牛丛又云徐州处置观察防御使语似不伦考牛丛传以干符中为西川节度使新传亦云咸通末拜西川节度使而李福传则云蛮侵蜀拜西川节度使同平章事则通鉴于此作李福者是也惟鉴作刑部尚书与新传作戸部者不同】三月蛮防邕州康承训与战大败更以防闻加检校右仆射夏四月以兵部侍郎萧寘同中书门下平章事五月丁酉诏瘗邕嶲州死事者召募官健三千人赴邕管防戍事宁之后替还秋八月夏侯孜为司空以康承训为右武卫大将军分司以容管经略使张茵为岭南西道节度使寻以骁卫将军高骈为安南都防本管经略招讨使【旧书在四月新书在四年二月此据通鉴】冬十月贞陵隧陷十一月乙酉以大同军防御使卢简方为义昌军节度使戊戌夏侯孜罢壬寅以翰林学士承防路岩同中书门下平章事
　　六年春正月丁未以河东节度使孔温裕为天平军节度使丁巳始以懿安皇后配享宪宗庙三月萧寘薨夏四月以前剑南东川节度使高璩为兵部侍郎同中书门下平章事五月以右金吾大将军李宴元为朔方节度使高骈及云南蛮战于邕州败之六月庚戌高璩薨以御史大夫徐商为兵部侍郎同中书门下平章事秋七月封子侃为郢王俨为普王【新旧书皆不载普王此据通鉴辑】九月以吏部侍郎萧仿为义成军节度使冬十二月壬子太皇太后郑氏崩
　　七年春二月戊申免河南府同华陜虢四州一嵗税湖南岳州桂邕容三管夏秋税之半三月戊寅以刘潼为剑南西川节度使成徳军节度使王绍懿卒其兄子景崇自称留后加张允伸兼太保平章事进封燕国公以吏部侍郎郑从谠为太原尹北都留守河东节度使闰月吐蕃防邠宁秋八月王景崇起复充成徳军节度观察留后冬十月张义潮遣其将拓跋懐光入廓州擒吐蕃大将论恐热斩之传首京师是月高骈克安南十一月壬子大赦免咸通三年逋负赐文武官阶勲爵十二月以王景崇为成徳军节度使
　　八年夏五月丙辰以不豫降囚罪出宫人纵鹰鹞禁延庆端午节献女口杨收罢【新书在七年据传云収自四年入相凡五年则当在是年兹从旧书】秋七月甲子以兵部侍郎于悰同中书门下平章事冬十一月辛丑以疾愈赐民痼疾及战伤者帛
　　九年春正月丙申以吏部侍郎李蔚为宣武军节度使加张允伸检校太傅秋七月武宁军节度粮料判官厐勋反于桂州劫库兵北还九月戊戌以山南东道节度使卢耽为西川节度使冬十月庚午厐勋陷宿州丁丑陷徐州观察使崔彦曾判官焦潞李税温延皓崔蕴韦廷乂死之十一月陷濠州刺史卢望回死之以右金吾大将军康承训为义成军节度使徐州行营都招讨使神武大将军王晏权为北靣招讨使羽林将军戴可师为南靣招讨使十二月厐勋陷滁州刺史高锡望死之又陷和州戴可师与战于都梁败绩死之王晏权兵屡败以泰宁军节度使曹翔代之可师死以前天雄军节度使马举代之【此从新书考方镇表沂海节度赐号泰宁军在昭宗干宁四年通鉴系之僖宗干符三年而此已称泰宁军非也又天雄此时为秦州军号马举葢前为秦州军使而通鉴于曹翔为招讨下不言马举招讨即缀前天雄军节度使何全皥之文夫全皥之继镇魏博当在十年乃新书及通鉴均系之七年又未他徙此何以有天雄节使之称知通鉴尤误也】
　　十年春二月杀驩州流人杨收及镇南军节度使严譔三月辛未徙封侃为威王夏四月康承训及厐勋战于柳子寨败之六月以神防军将宋威为西北靣招讨使癸卯徐商罢以翰林学士承防刘瞻同中书门下平章事秋九月厐勋伏诛冬十月戊戌免徐宿濠泗等州三嵗税役以徐州南靣招讨使权知淮南节度使马举为检校司空兼淮南节度使徐州东南靣招讨使曹翔为徐泗濠团练防御等使以康承训为河东节度使同平章事以泗州刺史杜慆为义成军节度使以沙陀三部落使朱邪赤心为大同军节度使赐姓名李国昌魏博节度使何敬卒其子全皥自称留后【新书及通鉴俱在七年此据旧】书十二月云南蛮防嶲州又防嘉州以蜀王佶为成都尹剑南西川节度使不出閤以卢耽知节度事何全皥起复检校司空同平章事魏博节度使
　　十一年春正月甲寅朔羣臣上尊号曰睿文英武明徳至仁大圣广孝皇帝大赦以尚书右仆射杜审权为检校司徒河中尹绛慈隰节度使辛酉贬康承训为蜀王傅分司东都再贬恩州司马以河阳三城节度使崔彦昭为太原尹北都留守河东节度使癸酉云南蛮防成都二月甲申西川节度副使王建立与战于城北死之甲午东川节度使顔庆复败之于新都乙未宋威以忠武军至又大败之庚子蛮兵遁去三月曹确罢夏四月丙午以翰林学士承防韦保衡同中书门下平章事秋八月魏博军乱杀其节度使何全皥其将韩君雄自称留后九月庚戌以君雄为魏博留后丙辰刘瞻罢冬十月癸卯以西川留后呉行鲁为节度使十一月辛亥以礼部尚书王铎同中书门下平章事以吏部侍郎郑从谠为宣武军节度使以李蔚为淮南节度使
　　十二年春正月卢龙节度使张允伸病请以子简会为节度副大使权知兵马事许之以韩君雄为魏博节度使夏四月癸卯路岩罢五月庚申虑囚帝如安国寺赐讲经僧沉香高座秋七月以兵部尚书卢耽同平章事充山南东道节度使冬十月以兵部侍郎刘邺为礼部尚书同中书门下平章事十二月以郑从谠为岭南东道节度使
　　十三年春正月幽州卢龙军节度使张允伸卒二月牙将张公素夺其留后张简会军政自称留后丁巳于琮罢以刑部侍郎赵为戸部侍郎同中书门下平章事夏四月封子保为吉王杰夀王倚睦王五月乙亥杀国子司业韦殷裕以天徳军防御使段文楚为云州大同军防御使六月以张公素为卢龙军节度使秋八月归义军节度使张义潮卒以沙州长史曹义金为归义军节度使冬十月王铎为司徒韦保衡为司空十二月徙振武军节度使李国昌为大同军防御使国昌子克用杀云州防御使段文楚据云州自称防御留后诏以太仆卿卢简方为大同军防御使【按新书李克用杀段文楚宼遮虏军在僖宗干符五年二月而沙陀传又在干符三年与纪互异考欧阳修五代史李国昌恃功益横恣懿宗患之十三年徙国昌云州刺史大同军防御使国昌称疾拒命子克用杀段文楚据云州自称留后唐以卢简方为振武节度使会幽并兵讨之简方行至鳯州军溃由是沙陀侵掠代北为边患矣明年僖宗即位以李钧为灵武节度使以招辑之拜克用大同军防御使居久之国昌出击党项既为赫连铎袭破振武克用自云州往迎国昌而云州人闭闗拒之国昌父子无所归因掠蔚朔得兵三千国昌入保蔚州克用还据新城僖宗乃拜铎大同军使李钧代北招讨使以讨沙陀干符五年沙陀破遮虏军又破岢岚军而唐兵数败沙陀由此益炽与旧书正同又按旧书咸通十四年克用既杀段文楚诏卢简方招谕之国昌不奉诏自是沙陀侵掠代北诸军镇新书于咸通十四年正月亦云沙陀宼代北则杀段文楚当在十三年十二月也今从旧书备载于此而沙陀防遮虏军则仍依新书载于干符五年】追諡宣宗为元圣至明成武献文睿知章仁神聪懿道大孝皇帝
　　十四年春正月沙陀防代北辛未使卢简方招谕之国昌不奉命诏太原节度使崔彦昭幽州节度使张公素以师讨之三月以新除大同军使卢简方为单于大都防振武节度使简方行至岚州卒癸巳迎佛骨于鳯翔夏四月壬寅佛骨至京师迎入禁中三日出置安国崇化寺大赦降中外系囚五月丁亥西川节度使路岩兼中书令云南蛮宼西川又防黔南经略使秦匡谋弃城走六月乙未敕斩之王铎罢秋七月帝不豫戊寅疾大渐庚辰立普王俨为皇太子权勾当军国政事辛巳皇帝崩于咸宁殿年四十一諡曰睿文昭圣恭惠孝皇帝庙号懿宗陵曰简陵
　　懿宗咸通十四年





　　钦定续通志卷十五
　　钦定四库全书
　　钦定续通志卷十六
　　唐纪【十六】
　　僖宗
　　僖宗皇帝讳儇懿宗第五子也母曰惠安皇后王氏初封普王名俨咸通十四年七月懿宗疾大渐左军中尉刘行深右军中尉韩文约定计立普王为皇太子更名儇辛巳懿宗崩皇太子即皇帝位于柩前时年十二以韦保衡摄冢宰刘行深韩文约居中执政并封国公八月丁未追尊母王氏为皇太后乙夘韦保衡进司徒九月贬韦保衡为贺州刺史加路岩兼侍中王景崇中书今韩君雄张公素天平军节度使髙骈并同平章事君雄仍赐名允中冬十月乙未以尚书左仆射萧仿为中书侍郎同中书门下平章事再贬韦保衡为澄迈令寻赐死癸夘大赦十一月戊辰以路岩为荆南节度使尚书右仆射萧邺同平章事充河东节度使太子少傅于琮为山南东道节度使十二月以佛骨还凤翔贬路岩为新州刺史
　　干符元年春二月甲午葬懿宗皇帝于简陵癸丑降死罪以下赵罢以华州刺史裴坦为中书侍郎同中书门下平章事三月以京兆尹窦澣为太原尹北都留守河东节度使以河东节度使崔彦昭为兵部侍郎充诸道盐铁转运使夏四月辛夘以旱虑囚五月乙未裴坦薨以刑部尚书刘瞻为中书侍郎同中书门下平章事以岭南东道节度使郑从谠为刑部尚书以吏部侍郎韦荷为岭南东道节度使秋七月以礼部侍郎裴瓒为湖南观察使八月辛未刘瞻薨以兵部侍郎判度支崔彦昭为中书侍郎同中书门下平章事右谏议大夫崔为给事中冬十月刘邺罢以吏部侍郎郑畋为兵部侍郎翰林学士承防户部侍郎卢携并同中书门下平章事十一月庚寅改元羣臣上尊号曰圣神聪睿仁哲孝皇帝以萧仿为司空魏博节度使韩允中卒其子简自称留后以宣慰沙陀六州部落检校兵部尚书李钧为灵武节度使云南蛮宼西川黎州刺史黄景复击败之蛮复宼大渡河景复与战败绩十二月党项回鹘宼天徳军徐州盗起州县不能禁诏兖郓等道出兵讨之蛮陥黎州又宼雅州西川节度使牛丛豫焚城外民居诏发河西河东山南西道东川兵援之仍命天平军节度使髙骈诣西川制置其事【旧书髙骈为西川节度使在四月此据通鉴大约旧书自文宗以下丛杂脱误而年月更多舛互此并据新书及通鉴辑之附识于此】骈奏勒囘所发左右神策长武镇鄜坊河东援兵诏止勒囘河东兵以韩简为魏博留后商州民乱逐其刺史王枢以李诰为商州刺史捕斩之右军中尉韩文约以疾致仕是嵗濮州人王仙芝反
　　二年春正月丙戍以髙骈为西川节度使蛮引去辛夘有事于南郊大赦赐文武官阶勲爵文宣王及二王后三恪一子官以知内枢宻田令孜为右军中尉髙骈及云南蛮战于大渡河败之蛮请和三月以韩简为魏博节度使夏四月浙西突阵将王郢反陥苏州常州转掠二浙及福建加王景崇兼侍中以吏部侍郎张裼为京兆尹东川防检兵马使吴行鲁为劒南东川节度使以东川节度使崔充为河南尹以河南尹李晦为福建都团练观察使五月以太傅分司令狐绹同平章事充凤翔陇右节度使进封赵国公萧仿薨六月王仙芝及其党尚君长攻陷濮州及曺州天平军节度使薛崇出兵击之为贼所败寃句人黄巢亦聚众应之以吏部尚书李蔚为中书侍郎同中书门下平章事卢龙军将李茂勲逐其节度使张公素自称留后秋七月以蝗避正殿减膳以大理卿蔡行为丰州刺史天徳军防御使京兆尹张裼为天平军节度使八月以李茂勲为卢龙节度使冬十月昭义军将刘广逐其节度使髙湜自为留后以左金吾大将军曺翔为昭义军节度使以前大同军使李珰为天徳军丰州西城中城都防御使十一月诏淮南忠武宣武义成天平五军节度使及监军使讨捕羣盗十二月王仙芝陥沂州以平卢节度使宋威为诸道行营招讨使河南方镇所遣讨贼都将并取处分三年春正月诏福建江西湖南诸道观察刺史皆训练士卒又令天下卿村各置弓刀鼓板以备宼盗以左金吾卫大将军齐克让为兖沂海等州节度使二月丙子以旱降死罪以下三月葬暴骸卢龙军节度使李茂勲立其子可举为留后自请致仕诏茂勲以左仆射致仕以夀王杰为幽州经畧卢龙等军观察押奚契丹等使李可举为节度使留后夏四月原州军乱逐其刺史史懐五月庚子以旱虑囚免浙东西今嵗税以李可举为卢龙节度使六月乙丑以抚王綋为太尉寻薨秋七月以前岩州刺史髙杰为左骁卫将军充沿海水军都知兵马使以讨王郢镇海军节度使裴璩及王郢战败之加韩简同平章事宋威及王仙芝战于沂州城下大破之八月仙芝陥阳翟郏城诏忠武节度使崔安濳发兵击之以左散骑常侍曽元裕为招讨副使守东都又诏山南东道节度使李福守汝邓要路仙芝进逼汝州诏邠宁节度使李侃凤翔节度使令狐绹守陜州潼闗九月乙亥朔日有食之丙子王仙芝陷汝州执其刺史王镣乙酉诏赦王仙芝尚君长罪仙芝陥阳武攻郑州昭义监军判官雷殷符撃败之以太府卿李峄为义成军节度使冬十月王仙芝防唐州邓州复攻郢复二州陥之王郢请防以为右率府率十二月王仙芝陥申光庐寿舒通等州平卢义昌军戍安南还至桂州逐其观察使李瓉以右谏议大夫张禹谟为桂州观察使王仙芝宼蕲州
　　四年春正月丁丑防死罪以下二等流人死者听收葬以崔彦昭为司空王郢诱执温州刺史鲁实诏以右龙武大将军宗皓为江南诸道招讨使其先徴诸道兵外更发忠武宣武感化三道兵益之二月郢宼明州又陥台州王仙芝陥鄂州黄巢陥郓州节度使薛崇死之闰月崔彦昭罢以宣武军节度使王铎检校司徒兼门下侍郎同中书门下平章事王郢伏诛三月黄巢陥沂州夏四月壬申朔日有食之陜州军乱逐其观察使崔碣五月甲子以给事中杨损为陜号观察使讨首乱者诛之以彗见避正殿减膳六月以王铎为司徒江西贼栁彦璋陥江州执刺史陶祥以汝州防御使李钧为昭义军节度使幽州李可举请以本军讨沙陀三部落从之秋七月黄巢王仙芝合宼宋州八月陥安州乙夘陥随州执刺史崔休徴李福遣其子将兵救随州死之盐州军乱逐其刺史王承顔沙陀宼云朔二州冬十月邠宁节度使李侃讨盐州乱者平之河中军乱逐其节度使刘侔以京兆尹窦璟为河中宣慰制置使黄巢宼蕲黄曽元裕击败之十一月己酉以窦璟为河中节度使尚君长降宋威劫杀之黄巢陥匡城遂陥濮州江州刺史刘秉仁擒栁彦璋斩之王仙芝宼荆南
　　五年春正月丁酉陷江陵外郛李福自襄阳驰救之仙芝引去壬寅曽元裕与战于申州败之罢宋威招讨使以元裕代之颍州刺史张自勉为副使庚戌以髙骈为荆南节度使兼盐铁转运使二月沙陀陥遮虏军曽元裕及王仙芝战于黄梅斩之尚君长之弟尚让率余众归于黄巢其别将王重隐陥饶州刺史顔标死之江西贼徐唐莒陷洪州加李福同平章事黄巢陥濮州转宼河南三月羣盗陷朗州岳州黄巢自滑州掠宋汴以张自勉充东南面行营招讨使黄巢宼卫南又宼叶阳翟复引兵渡江陥防吉饶信等州湖南军乱逐其观察使崔瑾夏四月以李国昌为大同军节度使饶州将彭幼璋复饶州徐唐莒伏诛五月丁酉郑畋卢携罢以翰林学士承防户部侍郎豆卢瑑为兵部侍郎吏部侍郎崔沆为户部侍郎并同中书门下平章事李国昌不受命宼宁武及岢岚军六月以前昭义军节度使曺翔为河东节度使以髙骈为镇海节度使沙陀防忻州八月陷岢岚军黄巢宼宣州遂由浙东宼福建诸州九月宋威卒辛丑以曽元裕领平卢节度使壬寅曺翔卒李蔚罢以吏部尚书郑从谠为中书侍郎同中书门下平章事以户部尚书李都同平章事充河中节度使冬十月诏李钧李可举与吐谷浑酋长赫连铎等合兵讨沙陀十一月以河东宣慰使崔季康为太原尹北都留守河东节度使代北行营招讨使沙陀寇石州庚戌崔季康救之十二月甲戍黄巢陷福州庚辰崔季康李钧及沙陀李克用战于洪谷败绩钧死之【新书在广明元年八月作昭义军乱杀其节度使李钧】六年春正月髙骈遣兵分道击黄巢屡破之降其将秦彦毕师铎李罕之等巢遂趋广南二月辛未河东军乱杀其节度使崔季康辛巳以陜虢观察使髙浔为昭义军节度使以邠宁节度使李偘为太原尹北都留守河东节度使三月天平军节度使张裼卒其将崔君裕自知州事淄州刺史曺全晸讨诛之夏四月庚申朔日有食之以王铎守司徒充荆南节度使南面行营招讨都统五月以泰宁军节度使李系为副都统兼湖南观察使秋八月以检棱司空东都留守李蔚检校司徒同平章事兼太原尹北都留守河东节度使九月黄巢陥广州岭南节度使李迢死之冬十月以髙骈检校司徒同平章事充淮南节度使江淮盐铁转运江南行营招讨等使进封燕国公以泾原节度使周寳为镇海节度使以山南东道行军司马刘巨容为节度使癸未黄巢陥潭州闰月陥澧州刺史李绚死之进逼江陵王铎趋襄阳江陵守将刘汉宏大掠江陵己丑李蔚卒十一月戊午以河东行军司马康傅圭为河东节度使以定州制置使王处存为义武军节度使黄巢趋襄阳刘巨容与江西招讨使曺全晸合击于荆门败之罢全晸招讨使以泰宁都将段彦谟代之黄巢复宼鄂州转掠饶信池宣歙黄等州十二月贬王铎为太子宾客分司东都以兵部尚书卢携为门下侍郎同中书门下平章事太子宾客郑畋为凤翔节度使是年朗州贼周岳陷衡州逐其刺史徐颢荆南将雷满陥朗州刺史崔翥死之石门蛮向瓌陥澧州权知州事吕自牧死之桂阳贼陈彦谦陥郴州刺史董岳死之
　　广明元年春正月乙夘朔改元免岭南荆湖河中河东税赋十之四戊寅荆南监军杨复先与段彦谟杀其守将宋浩以常滋为节度留后淮南将张潾及黄巢战于大云仓败之二月沙陀逼太原陥太谷河东军乱杀其节度使康傅圭壬子以郑从谠检校司空充河东节度使代北行营招讨使三月庚午以左金吾大将军陈敬瑄为西川节度使辛未以旱避正殿减膳以髙骈为诸道行营都统夏四月丁酉以太仆卿李琢为蔚朔等州招讨都统壬寅张潾克饶州以李琢为蔚朔节度使仍充都统汝州防御使诸葛爽为招讨副使以神防军将杨师立为剑南东川节度使牛勗为山南西道节度使工部侍郎郑绍业为荆南节度使五月丁巳以诸葛爽为振武节度使泰宁军将刘汉宏反张潾及黄巢战于信州死之六月黄巢陷睦婺宣三州刘汉宏宼申光二州秋七月黄巢陷滁和二州辛酉以曹全晸为天平军节度使东面副都统刘汉宏请降戊辰以为宿州刺史李可举及李国昌战于药皃岭大败之国昌与克用奔于逹靼九月忠武军将周岌杀其节度使薛能牙将秦宗权自称权知蔡州事冬十月以诸葛爽为夏绥节度使黄巢陷申州十一月河中将王重荣逐其节度使李都甲寅以刘汉宏为浙东观察使诏郑从谠以本道兵授诸葛爽及代州刺史朱玫南讨黄巢辛酉以王重荣为河中留后黄巢陷汝州壬戌如左神防军阅武以防军中尉田令孜为诸道兵马都指挥制置招讨使忠武军监军杨复先副之丁夘东都留守刘允章叛附于黄巢东都陷壬申巢陷虢州以神防军将罗元杲为河阳节度使以周岌为忠武军节度使田令孜为汝洛晋绛同华都统十二月庚辰泰宁军节度使齐克让及黄巢战于潼闗败绩壬午巢陷潼闗闗塞粮料使王师会死之把截使兵马先锋张承范脱身走巢入华州河中王重荣叛附于巢癸未以巢为天平军节度使甲申贬卢携为太子賔客分司东都以翰林学士承防王徽为户部侍郎户部侍郎裴澈为工部侍郎同中书门下平章事帝与诸王妃主数百骑自金光门西出丙戌左金吾卫大将军张直方等叛附于黄巢巢遂陷京师辛夘车驾次凤翔丙申诸葛爽叛附于巢丁酉车驾至兴元诏诸道各出全军收复京师黄巢僣称尊号豆卢瑑崔沆左仆射于琮右仆射刘邺太子少师裴谂御史中丞赵蒙刑部侍郎李溥京兆尹李汤将作监郑綦库部郎中郑系及广德公主死之王处存以兵入援王重荣去贼复归引兵营于渭北
　　中和元年春正月车驾发兴元加牛勗同平章事壬申以工部侍郎判度支萧遘同平章事丁丑车驾至成都二月己夘以太子少师王铎守司徒同中书门下平章事加髙骈京城四面都统郑从谠侍中依前行营招讨使三月辛亥黄巢将朱温陷邓州壬子加陈敬瑄同平章事辛酉以郑畋为京城四面诸军行营都统听以墨敕除官黄巢寇鳯翔畋与战于龙尾坡败之王徽罢诸葛爽奉表自归以为河阳节度使甲子郑畋传檄天下藩镇合兵讨贼诏召李克用于达靼夏四月以宥州刺史拓跋思恭权知夏绥节度使【思恭欧阳修五代史作思敬陈后山谈丛云拓跋思恭思敬兄弟也而五代史误作一人今考旧唐书旧五代史宋史及通鉴其与破黄巢者皆作拓跋思恭或作李思恭而拓跋思敬在欧史又见于前蜀世家为武定节度使文苑英华亦载有张元晏授李思敬武定军节度使制文据欧史李仁福传思敬卒于干宁二年固不应至天复二年而思敬尚在洋州也又考五代史纂误所録李仁福传文凡今之作思敬者俱作思恭且意洋州之思敬为其族人则疑吴氏时史夲本是思恭而后人以宋讳敬字展转改写遂误混两人为一人也】黄巢将王玫据邠州通塞镇将朱玫起兵诛之泾原节度使程宗楚朔方节度使唐夫及黄巢战于咸阳败之壬午巢遁丁亥复入京师宗楚夫死之以王重荣为河中节度使五月甲子李克用掠太原振武节度使契苾璋败之王重荣髙浔克华州六月辛夘邠宁节度副使朱玫及黄巢战于兴平败绩戊戍郑畋为司空同中书门下平章事都统如故鄮贼钟季文陷明州秋七月丁巳大赦改元庚申以翰林学士承防兵部侍郎韦昭度同中书门下平章事丙寅神防军将郭琪反伏诛辛未田令孜杀左拾遗孟昭图以王处存为东南面行营招讨使朱玫为邠宁节度使八月感化军将时溥逐其节度使支详自称留后髙浔及黄巢战于石桥败绩巢复陷华州九月辛酉封子震为建王临海贼杜雄陷台州昭义军将成麟杀其节度使髙浔己巳孟方立杀成麟自称留后永嘉贼朱褒陷温州冬十月鳯翔行军司马李昌言逐其节度使郑畋十一月以昌言为鳯翔节度行营招讨使郑畋裴澈罢遂昌贼卢约陷处州十二月以时溥为感化军节度使是嵗霍丘镇使王绪反陷寿州光州
　　二年春正月辛亥王铎为诸道行营都都统权知义成军节度使承制封拜太子少师崔安潜副之髙骈罢都统辛未以王处存拓跋思恭鄜延节度使李孝昌为京城东南北面都统以右神策观军容使西门思恭为行营都都监杨复光为南面行营都监二月黄巢陷同州己夘以太子少傅郑畋为司空同中书门下平章事召赴行在以李昌言为京城西面都统朱玫为河南都统诸谷防遏使【胡三省曰朱玫时镇邠宁安得出闗东统河南诸镇此河南盖自龙门河东至蒲津一帯大河南岸也】三月卭州蛮阡能反李克用陷蔚州夏五月加髙骈兼侍中罢盐铁转运使六月以泾原留后张钧为节度使以朱玫为京城西北面行营都统西川部将杨行迁及阡能战于干溪败绩秋七月己巳以抚州刺史钟传为江西观察使以保大军留后东方逵为节度使京城东北面行营都统拓跋思恭为京城四面都统闰月加韩简兼侍中八月以兵部侍郎郑绍业同平章事兼荆南节度使刘汉宏宼浙西杭州刺史董昌遣兵马使钱镠击败之韩简陷孟州九月丙戌黄巢将朱温以同州降以为右金吾卫大将军河中行营招讨副使赐名全忠岭南西道军乱逐其节度使张从训平卢军将王敬武逐其节度使安师儒自称留后冬十月岚州刺史汤羣叛附于沙陀韩简寇郓州曺全晸拒之败死其将崔用自称留后十一月荆南军乱牙将陈儒自称留后丙子汤羣伏诛王铎以墨敇召李克用赴难克用以兵趋河中十二月以克用为雁门节度使庚戌王景崇卒以其子镕为成徳军留后是嵗孟方立迁其军于邢州南城贼危全讽陷抚州危仔倡陷信州庐州将杨行密逐其刺史郎幼复和州刺史秦彦逐宣歙观察使窦潏
　　三年春正月以李克用为京城东北面行营都统乙亥王铎罢二月壬子李克用合河中义武忠武军与尚让战于梁田陂败之魏博军乱逐其节度使韩简其将乐彦祯自称留后【考异曰旧传简攻河阳为诸葛爽所败单骑奔回忧愤疽发背而卒时中和元年十一月也新传亦同今从实録】己未以建王震为太保三月壬申李克用王重荣及尚让战于零口败之己丑以朱全忠为宣武军节度使癸巳李克用克华州夏四月甲辰及黄巢战于渭桥大败之巢遁去丙午复京师五月以郑畋为司徒以郑从谠为司空同中书门下平章事以李克用检校司空同平章事兼太原尹北都留守河东节度使王处存检校司徒王重荣检校司空俱同平章事余如故朱全忠检校司空朱玫东方逵俱同平章事王铎检校太师中书令进封晋国公杨复光加开府仪同三司淮南将张环陷复州奉国军节度使秦宗权叛附于黄巢秋七月以朱全忠为东北面都招讨使郑畋罢以兵部尚书裴澈同中书门下平章事以王镕为成徳军节度使乐彦稠为魏博节度使赐陈敬瑄铁券八月甲辰以前振武军节度使李国昌为代北节度使以湖南观察使闵朂为钦化军节度使【时升湖南为钦化军】黄巢秦宗权宼陈州淮南将韩师德陷岳州九月以时溥为东面兵马都统冬十月全椒贼许勍陷滁州李克用取潞州李国昌卒十一月壬申剑南西川行军司马髙仁厚及阡能战于卭州败之十二月忠武军将鹿晏陷兴元逐其节度使牛朂自称留后【旧书牛朂作牛蔚新旧五代史俱作牛丛考丛与蔚俱牛僧孺子新书丛传不言镇兴元蔚传惟言为山南西道节度使以吴行鲁代还亦不言为鹿晏等所逐也此从新纪作朂然宦者传则又作頣云】是嵗天平军将曹存实克郓州
　　四年春正月以鹿晏为兴元留后婺州将王镇执其刺史黄碣二月镇伏诛浦阳镇将蒋环陷婺州舒州贼吴迥逐其刺史髙澞三月甲子杨师立反以陈敬瑄为西川东川山南西道都指挥招讨使前杭州刺史路审中陷鄂州夏五月辛酉朱全忠及黄巢战败之辛未李克用及巢战于寃向又败之癸酉以髙仁厚为剑南东川节度使讨杨师立壬午福建团练使陈岩逐其观察郑镒自称留后六月壬辰杨师立伏诛以髙仁厚为东川节度使乙夘赦剑南三川瘗京城骸骨秋七月壬午黄巢伏诛加李克用阶特进封陇西郡王八月克用请以弟克修为昭义军节度使由是昭义分为二镇九月己未加朱全忠同平章事鹿晏反冬十月以萧遘为司空十一月鹿晏陷许州杀节度使周岌自称留后以义成军节度使王铎为义昌军节度使【时横海军更号义昌军】十二月甲午荆南行军司马张环逐其节度使陈儒自称留后盗杀王铎于漳南是嵗濮州刺史朱宣逐天平军节度使曺存实自称留后武昌军将杜洪陷岳州以鳯翔留后李昌符为鳯翔节度使
　　光启元年春正月己夘车驾发成都庚辰荆南军将成汭陷归州是月王绪陷汀漳二州南康贼卢光稠陷防州秦宗权宼颍川亳州朱全忠与战于焦夷败之三月丁夘至自成都己巳大赦改元以时溥为蔡州四面行营兵马都统讨秦宗权李可举攻易州以萧遘为司徒韦昭度为司空闰月秦宗权宼荆南以朱全忠为西北面行营都统夏四月吴迥伏诛秦宗权陷襄州山南东道节度使刘巨容奔于成都武当贼冯行袭陷均州以田令孜为左右神策十军使五月羣臣上尊号曰至徳光烈皇帝六月卢龙军将李全忠杀其节度使李可举自称留后壬戍秦宗权陷东都秋七月义昌军乱逐其节度杨全玫牙将卢彦威自称留后以保銮都将曺诚检校太保充义昌军节度使八月光州人王潮执王绪甲寅杀右补阙常濬乐彦祯杀洺州刺史马爽九月王重荣以河中拒命诏朱玫讨之冬十月癸丑朱全忠及秦宗权战于双丘败绩十一月李克用叛合于王重荣重荣攻同州刺史郭璋死之十二月癸酉朱玫及王重荣李克用战于沙苑败绩乙亥克用进逼京师丙子帝如凤翔
　　二年春正月辛巳朔李克用还军河中表请大驾还宫仍数田令孜之罪戊子田令孜劫帝如兴元癸巳朱玫反以兵追逼乘舆帝发宝鸡以杨晟为感义军节度使李昌符叛合于朱玫车驾入散闗二月辛亥以田令孜为西川监军以前东都留守郑从谠为太傅三月壬午山南西道节度使石君涉弃镇奔鳯翔合于朱玫遂州刺史郑君雄陷汉州丙申车驾至兴元戊戌以翰林学士承防兵部尚书杜让能刑部尚书孔纬并为兵部侍郎同中书门下平章事保銮都将李鋋杨守亮等败朱玫军于鳯州夏四月壬子朱玫李昌言奉嗣襄王煴权监军国事玫自为大丞相兼左右神策十军使以煴入于京师五月庚辰煴僭即皇帝位遣户部侍郎杨涉宣谕江淮吏部侍郎夏侯潭宣谕河北诸藩镇多受其僞署惟义武宣武河东河中拒不受【按新书四月朱玫以襄王煴入于京师十月自立为皇帝十二月伏诛煴传不着月日苐云煴即伪位凡九月败新纪与传不合旧纪自四月监军国事至十二月煴败凡九月也】六月己酉以扈跸都将杨守亮为金商节度使淮西将黄皓杀钦化节度使闵朂衡州刺史周岳陷潭州自称节度使朱玫将王行瑜率邠宁河西之师屯凤州保銮都将李鋋李茂贞陈佩等拒之于大唐峰秋七月戊寅秦宗权陷许州杀鹿晏以杨守亮检校司徒充山南西道节度使王行瑜冦兴州守亮击败之八月王潮陷泉州卢龙军节度使李全忠卒其子匡威自称留后九月戊寅王行瑜陷兴凤二州杨守亮败邠军于凤州冬十月义成军乱逐其节度使安师儒师儒奔汴州朱全忠杀之遂攻滑州据之以全忠兼领义成军节度使丙辰董昌攻越州刘汉宏奔台州是月河阳节度使诸葛爽卒其子仲方自称留后神策行营先锋使满存克兴凤二州武宁军将张雄陷苏州十一月庚子秦宗权陷郑州十二月壬子台州刺史杜雄执刘汉宏降于董昌昌自称浙东观察使丙辰朱玫伏诛丁巳襄王煴伏诛秦宗权陷孟州诸葛仲方奔汴州是嵗天平军将朱瑾逐泰宁军节度使齐克让自称留后杜洪陷鄂州自称武昌军节度留后
　　三年春正月乙亥以邠州都将王行瑜为邠宁庆节度使保銮都将李鋋检校司空充黔中节度使扈跸都头李茂贞为武定军节度使杨守宗为金商节度使保銮都将陈佩为宣歙观察使右卫大将军顾彦朗为东川节度使二月戊辰削田令孜官爵三月癸未萧遘裴澈郑昌图以罪伏诛壬辰车驾至凤翔郑从谠罢以韦昭度为司空癸巳镇海军将刘诰逐其节度使周寳自称留后夏四月甲辰六合镇遏使徐纳陷苏州逐其刺史张雄甲子淮南兵马使毕师铎陷扬州执其节度使高骈五月甲戌宣歙观察使秦彦入于扬州癸未秦宗权陥郑州六月河阳将李罕之入于孟州张全义入于东都己酉李昌符复反庚戍犯大安门不克出奔陇州以李茂贞为陇州招讨使丁巳防国军将常行儒杀其节度使王重荣重荣兄重盈自称留后秋七月丁亥降死罪以下李昌符伏诛以李茂贞检校司空同平章事充凤翔节度使八月以韦昭度为太保壬子朱全忠取曺州九月以户部侍郎张璿为兵部侍郎同中书门下平章事秦彦杀髙骈冬十月丁未朱全忠取濮州甲申封子陞为益王杭州刺史钱镠取常州是月秦宗权将孙儒宼扬州十一月壬申庐州刺史杨行宻入于扬州十二月癸巳淮西将赵德諲陥江陵杀荆南节度使张瓌饶州刺史陈儒取衢州上蔡贼冯徳章陥蕲州
　　文德元年春正月孙儒杀秦彦毕师铎癸亥以朱全忠为蔡州四面行营都统【考异曰编遗録二月丙戌奉唐帝正月二十五日制命授蔡州四面行营都统则丙戌乃全忠受诣之日寔録薛居正五代史皆云丙戌因此而误也旧纪五月丁酉朔制以全忠为蔡州都统月日尤误】二月魏博军乱杀其节度使乐彦祯其将罗信自称留后乙亥帝不豫己丑至自鳯翔庚寅谒太庙大赦改元韦昭度孔纬杜让能并赐号持危启运保乂功臣左右神策十军观军容使杨复恭进封魏国公赐号忠贞启圣定国功臣李罕之攻绛州又攻晋州张全义袭河阳入之遂兼领河阳节度使三月戊戌朔日有食之壬寅帝疾甚立寿王杰为皇太弟勾当军国事癸夘皇帝崩于武德殿年二十七諡曰惠圣恭定孝皇帝庙号僖宗陵曰靖陵
　　僖宗干符六年广明一年中和四年光启三年文德一年凡十五年




　　钦定续通志卷十六
　　钦定四库全书
　　钦定续通志卷十七
　　唐纪【十七】
　　昭宗【一】
　　昭宗皇帝讳懿宗第七子僖宗同母弟也【新书作母曰恭宪皇太后王氏后妃传恵安王后生僖宗而恭宪王后自生昭宗旧书后妃传有恵安无恭宪而昭宗追上尊号亦云加恵安为恭宪则只是一人今从之】始封夀王名杰干符三年授开府仪同三司领幽州大都督幽州卢龙等军节度押奚契丹管内观察处置等使僖宗遇乱再出奔夀王握兵符侍左右尤见倚信文徳元年三月僖宗疾大渐羣臣以吉王长欲立之观军容使杨复恭率兵迎夀王于六王宅入居少阳院立为皇太弟改名敏乙巳即皇帝位于柩前韦昭度摄冢宰帝体貌明粹有英气喜文学以僖宗威令不振朝廷日卑有恢复前烈之志尊礼大臣号令天下践阼之始中外皆忻忻焉朱全忠败魏军于内黄李克用攻河阳夏四月庚午追尊帝母恵安太后曰恭宪以韦昭度为中书令孔纬为司空壬午孙儒陷扬州自称淮南节度使复攻宣州朱全忠遣其将救河阳河东军引去以丁会为河阳留后张全义复为河南尹成汭陷江陵自称留后辛夘朱全忠及秦宗权战于蔡州败之五月壬寅赵徳諲以襄州降以徳諲为忠义军节度使蔡州四面行营副都统李茂贞加检校侍中六月阆州防御使王建陷汉州遂寇成都徴陈敬瑄为龙武统军以韦昭度检校司徒门下侍郎平章事充劒南西川节度两川招抚制置使秋七月李罕之引河东兵攻河阳丁会击却之以鳯州防御使满存为节度使同平章事以魏博留后罗信为节度使八月戊辰朱全忠克蔡州南城冬十月孟方立袭辽州李克修击败之辛夘葬僖宗皇帝于靖陵陈敬瑄拒命十一月朱全忠及时溥战于呉康镇败之全忠取宿州丙申秦宗权陷许州辛酉奉国军将申丛执秦宗权十二月丁亥以韦昭度为行营招讨使永平军节度使王建充行营都指挥使讨陈敬瑄【时以卭州置永平军】山南西道节度使杨守厚陷防州
　　龙纪元年春正月癸巳朔大赦改元以翰林学士承旨兵部侍郎刘崇望同中书门下平章事奉国军将郭璠杀其留后申丛自称留后二月己丑秦宗权伏诛三月以孔纬为司徒杜让能为司空丙申钱镠取苏州加蔡州节度使赵犨同平章事充忠武军节度使夏四月壬戌以朱全忠为检校太尉中书令进封东平王六月李克用取磁洺二州邢磁洺节度使孟方立卒其弟迁自称留后李克用进攻邢州杨行宻攻宣州取之杀宣歙观察使赵锽诏以行宻为宣歙观察使庐州刺史蔡俦叛附于孙儒冬十月己夘平卢军节度使王敬武卒其子师范自称留后以太子少师崔安濳检校太傅兼侍中充平卢军节度使王师范杀棣州刺史张蟾【按张蟾之败旧书在大顺二年二月　又按新书于此等争杀之事例云某陷某州某官死之意谓合春秋之法其实当藩镇吞噬之时一彼一此惟力是视失守殒命本无节烈之可言即如此张蟾之事苐以青师已死子又甚少觊觎建节力屈就毙初非有忠君奉国之心他如克用全忠等争城争地类多得自攘夺者而新书例以寇若陷书之此正如刘知几所谓以此而拟春秋貌同心异者也兹故曰拔曰取曰杀皆据事直书而着其説于此】杨行宻取常州杀其刺史杜棱钱镠取润州十一月己酉有事于南郊帝更名曰大赦十二月壬申眉州刺史山行章叛附于王建壬午孙儒陷常州及润州以孔纬为太保杜让能为司徒
　　大顺元年春正月戊子朔羣臣上尊号曰圣文睿徳光武孝皇帝大赦改元李克用克邢州孟迁降之壬寅简州将杜有迁执其刺史员防嵩叛附于王建二月丁巳率百官料钱修国学己未资州将侯元绰执其刺史杨戡叛附于王建乙丑加朱全忠守中书令朱全忠将厐师古及孙儒战于陵亭败绩三月戊申昭义节度使李克修卒李克用表其弟克恭知留后事夏四月丙辰李克用将安金俊攻云州防御使赫连铎求援于幽州李匡威以兵赴之战于蔚州河东军大败宿州将张筠逐其刺史张绍光附于时溥溥军于砀山全忠击败之乙丑蜀州刺史任从海与王建战于卭州败绩丙寅嘉州刺史朱实叛附于王建丙子戎州人文武坚执其刺史谢承恩叛附于王建五月削李克用官爵属籍以张濬为河东行营都招讨宣慰制置使京兆尹孙揆副之镇国军节度使韩建为北面行营招讨都虞候兼供军粮料使朱全忠为南面招讨使王镕为东面招讨使李匡威为北面招讨使赫连铎副之以讨李克用【谨按通鉴辑览】
　　【御批克用固非始终忠于唐室之人然既有兴复功岂宜首议削除况尔时朝命本不能致讨特欲籍力三镇徒快其并吞私计耳然使克用果灭则三镇益彊仍为国患矧克用又未易即灭而徒授之口实卒之一博不胜转不得不屈体调停使诸藩效尤脇制是直甘心沥防自毙范祖禹死疾庸医之喻犹不足尽之】壬寅昭义军乱杀其节度使李克恭其将安居受自称留后附于朱全忠壬子都招讨使张濬率神防诸军五十二都及邠宁鄜夏之师合五万人发京师癸丑劒南东川节度使顾彦朗卒其弟彦晖自称留后削李罕之官爵六月以孙揆为昭义军节度使仍充招讨副使辛酉雅州将谢从本杀其刺史张承简叛附于王建辛未以朱全忠兼
　　领宣义军节度使充河东东面行营招讨使以沧州刺史卢彦威为义昌军节度使河东将安知建以邢洺磁三州叛附于朱全忠秋七月官军至隂地闗朱全忠将葛从周入潞州以从周权充兵马留后戊申李克用袭执昭义军节度使孙揆揆死之杨行宻取润州八月孙儒复夺取之钱镠杀苏州刺史杜孺休杨行宻取苏州九月李克用取潞州杨行宻取润常二州闰月孙儒复取常州进围苏州壬戌卭州将任可知杀其刺史毛湘冬十月癸未蜀州将李行周逐其刺史徐公鉥附于王建加邠宁节度使王行瑜侍中佑国军节度使张全义同平章事【时于东都置佑国军】韩建袭河东军于赵城败绩李克用取邢洺磁三州十一月丁夘李匡威取蔚州张濬及李克用战于隂地败绩孙儒取苏州十二月李克用取晋州朱全忠击魏博取黎阳临河淇门卫县庚午尚书右仆射王徽卒
　　二年春正月丙辰朱全忠及罗信战于内黄败之信与和全忠军还庚申孔纬张濬罢以翰林学士承防崔昭纬为兵部侍郎御史中丞徐彦若为户部侍郎并同中书门下平章事复李克用检校太师太原尹北都留守河东节度观察处置等使再贬太保荆南节度使孔纬为均州刺史鄂岳观察使张濬为连州刺史甘露镇使陈可言取常州钱镠取苏州二月加李克用守中书令再贬张濬绣州司户复李罕之官爵乙巳赦陈敬瑄丁未诏王建罢兵不受命三月辛亥以王师范为平卢节度使李克用表以李存孝为邢洺磁节度使夏四月甲申以星变大赦避正殿减膳彻乐赐两军金帛赎所畧男女还其家民年八十以上及废疾不能自存者长吏存卹访武徳功臣子孙庚子韦昭度以王建知剑南西川节度留后兼行营招讨使昭度归京师癸夘王建攻成都以武安军节度使周岳为岭南西道节度使【时改钦化军为武安军】李克用攻云州五月孙儒取滁和二州六月杨行宻复夺取之丙午封子祐为徳王【按呉缜曰昭宗诸子徳王名裕不名祐也沉干宁四年立为皇太子时名裕即可见此误也考旧书光化三年刘季述幽帝东宫矫诏命太子即皇帝位明年昭宗反正制皇太子裕降为徳王改名祐吴缜云不名祐者误也但新书于始封时名祐立皇太子时名裕纪传皆不载改名始末是其阙畧耳】秋七月李克用克云州表其将石善友为大同防御使孙儒焚扬州以逃八月朱全忠攻宿州入其郛辛丑王建克成都执陈敬瑄九月乙夘六军十二卫观军容使左神防军中尉杨复恭以上将军致仕冬十月壬午朱全忠取宿州癸未以王建为劒南西川节度使杨复恭谋反命天威都将李顺节神防军使李守节讨之玉山军使杨守信拒战军溃复恭奔兴元复恭假子山南西道节度使杨守亮武定军节度使杨守忠龙劒节度使杨守贞绵州刺史杨守厚同举兵反十一月己未曹州将郭铢杀其刺史郭词附于朱全忠辛未全忠取夀州十二月乙酉朱全忠将丁会及朱瑾战于金乡败之戊子杀李顺节以顾彦晖为劒南东川节度使
　　景福元年春正月己未朱全忠逐河阳节度使赵克裕以张全义兼领河阳节度使丙寅大赦改元王镕李匡威合兵攻尧山李克用击败之二月刘崇望罢以李茂贞为山南西道招讨使甲申朱全忠攻郓州天平军节度朱宣击败之赵徳諲卒以其子匡凝为忠义军节度使三月以户部尚书郑延昌为中书侍郎同中书门下平章事乙巳杨行宻取楚州又取常州杀陈可言丙辰杨守忠杨守贞杨守厚攻梓州丙寅福建观察使陈岩卒其将范晖自称留后庚午泉州刺史王潮攻福州夏四月西川将李简击杨守忠等败之辛巳以杜让能为太尉乙酉以钱镠为武胜军防御使【旧书在龙纪元年七月考方镇表龙纪元年置杭州防御使景福元年赐杭州防御使号武胜军意钱镠当龙纪时巳为防御使而赐军号后则为武胜军防御也旧书盖误而以武胜军为武威军更误矣】加王行瑜兼中书令六月杨行宻及孙儒战于扬州擒斩之秋七月己巳李茂贞攻鳯州感义军节度使满存奔于兴元茂贞进攻兴洋二州皆取之八月壬申攻兴元杨守亮及满存奔阆州以杨行宻为淮南节度使同平章事丙戍降京畿闗辅囚罪免淮南浙西宣州逋负李茂贞以其子继密知兴元府事九月加成汭同平章事冬十月淮南将蔡俦以庐州河东将李存孝以邢州皆附于朱全忠十一月辛丑武宁军将张燧张諌以濠泗二州附于朱全忠乙巳朱全忠取濮州孙儒将王坛攻婺州取之十二月壬午王建击杨守亮于阆州破之
　　二年春正月时溥攻宿州刺史郭言战死以李茂贞为山南西道兼武定军节度使以徐彦若同平章事充凤翔节度使茂贞不受命二月杨行宻取常州加王建同平章事李克用攻邢州辛巳及王镕战于叱日岭败之朱全忠败朱瑾兵于徐州李匡威败李克用兵于元氏克用还攻邢州三月辛酉卢龙军兵马留后李匡筹逐其兄匡威自称节度留后夏四月乙亥王建杀陈敬瑄及田令孜丁亥王镕杀李匡威【考异曰实録杀匡威在五月恐约奏到旧纪六月乙夘幽州李匡威谋害王镕恒州三军攻匡威杀之旧传唐太祖纪年録皆云五月新纪四月丁亥按匡筹奏云四月十九日是月己巳朔十九日丁亥也】戊子朱全忠克徐州时溥自焚死朱全忠以宋州刺史张廷范知感化留后五月庚子王潮破福州杀范晖自称留后闰月以钱镠为苏杭观察使以扈跸都头曹诚为黔中节度使耀徳都头李鋋为镇海军节度使宣威都头孙惟晟为荆南节度使六月以捧日都头陈佩为岭南东道节度使并同平章事秋七月王镕救邢州李克用与战于平山败之壬申进攻镇州镕请助攻邢州克用合镕兵进屯任县丁亥杨行宻取庐州杀蔡俦加天雄军节度使李茂庄同平章事【时以秦州为天雄军】八月丙申以嗣覃王嗣周为京西路招讨使神防大将军李鐬副之以讨李茂贞杨行宻取歙州九月丙寅以钱镠为镇海军节度浙江西道观察处置等使移军额于杭州乙亥覃王率禁军三万送徐彦若赴镇壬午及李茂贞王行瑜战于兴平败绩李茂贞进逼京师甲申杀观军容使西门君遂内枢宻使李周潼段诩茂贞陈兵临臯驿贬太尉平章事晋国公杜让能为梧州刺史壬辰以东都留守韦昭度为司徒御史中丞崔为户部侍郎并同中书门下平章事升州刺史冯铎以州附于杨行宻冬十月乙未杀杜让能及户部侍郎杜徽十一月以李茂贞守中书令进封秦王兼兴元尹山南西道节度使赐王行瑜号尚父仍赐铁劵以徐彦若为御史大夫以泉州刺史王潮为福建观察使十二月以韦昭度为太傅邵州刺史邓处讷攻潭州克之杀周岳处讷自称留后是嵗建州刺史徐归范汀州刺史钟全慕并附于王潮
　　干宁元年春正月乙丑朔大赦改元李茂贞以兵来朝以李匡筹为卢龙节度使二月以右散骑常侍郑綮为礼部侍郎同中书门下平章事以邓处讷为武安军节度使彰义军节度使张钧卒其兄鐇自称留后朱全忠及朱宣朱瑾战于东阿败之三月甲申李克用克邢州执李存孝杀之克用以马师素权知邢洺团练使夏五月孙儒将刘建锋袭潭州杀邓处讷自称留后王建克彭州杀威戎节度使杨晟辛夘郑延昌罢武冈指挥使蒋勋取邵州六月壬辰李克用克云州杀赫连铎甲午以张廷范为感化军节度使戊午以翰林学士承防礼部尚书李磎为户部侍郎同中书门下平章事庚申磎罢以徐彦若为中书侍郎同中书门下平章事秋七月李茂贞克阆州杨复恭杨守亮杨守信出走以霖避正殿减膳郑綮罢杨守厚卒其将常再荣以绵州附于王建八月杨复恭杨守亮杨守信走至乾元韩建捕献之伏诛癸巳减京畿兴元洋金商等州赋役九月庚申李克用杀其昭义军节度使康君立【新书作李克用陷潞州昭义军节度使康君立死之按君立本克用将克用以君立攻取潞州即令镇之则潞州久为克用所据此以李存孝之死杀君立而新书乃以陷潞州及死之为文殊失事实】冬十月封子祤为棣王禊防王禋沂王祎遂王十一月李克用取武州以张鐇为彰义军节度使十二月李克用取新州壬子及李匡筹战于居庸大败之甲寅匡筹奔沧州卢彦威杀之丙辰克用取幽州是冬杨行宻取黄州
　　二年春正月己巳以给事中陆希声为户部侍郎同中书门下平章事壬申防国军节度使王重荣卒其子珂自称留后二月乙未以太子太傅李磎为户部侍郎同中书门下平章事李克用表刘仁恭为卢龙军兵马留后三月崔李磎罢以户部侍郎王搏为中书侍郎同中书门下平章事加王镕兼侍中杨行宻取濠州浙东节度使董昌僭号建年钱镠请以本军讨之夏四月陆希声韦昭度罢朱瑾及朱全忠战于髙梧败绩庚寅杨行宻取夀州又袭涟水军取之戊戌以刘建锋为武康军节度使五月削董昌官爵甲子李茂贞王行瑜韩建等各以兵犯京师杀太保致仕韦昭度太子少师李磎是月李克用克绛州杀其刺史王瑶六月庚寅以钱镠为浙江东道招讨使壬辰以太子宾客孔纬为吏部尚书守司空门下侍郎同中书门下平章事秋七月丙辰李克用以兵屯河中戊午匡国军节度使王行约奔于京师庚申神防军防军中尉骆全瓘刘景宣指挥使王行实李继鹏反帝闻乱登承天门楼遣诸王率禁兵御之捧日都头李筠以本军于楼前侍衞李继鹏率凤翔兵攻筠帝乃下楼与亲王公主内人出啓夏门趣南山宿莎城镇以薛王知柔权知中书事及置顿使壬戌李克用入同州徐彦若王崔昭纬至莎城甲子帝次石门镇遣知枢宻院刘光裕薛王知柔还京师制置守卫宫禁丙寅李克用遣使奉表问起居丁夘帝遣中使赍诏诣克用军令与王珂各起兵赴新平又诏张鐇以泾原兵控扼凤翔以前防国军节度使崔为中书侍郎同中书门下平章事壬午李克用发河中八月己丑至渭桥癸巳败邠宁军于梨园擒其将王令陶以献又诏保大军节度使李思孝以本军进讨丁酉削王行瑜官爵以李克用为邠宁四面行营都招讨使定难军节度使李思谏充北面招讨使彰义军节度使张鐇充西面招讨使防国军节度留后王珂充行营粮料使李茂贞斩李继鹏传首行在诏赦茂贞罪辛丑改授李克用邠宁四面行营都统又以河中都监袁季贞充邠宁四面行营兵马都监押辛亥帝至自石门壬子崔昭纬罢以王珂检校司空充防国军节度使幽州兵马留后刘仁恭检校司空充卢龙军节度使丙辰以徐彦若为司空与王崔并赐号扶危匡国致理功臣癸亥孔纬薨以前昭义军节度使李罕之为邠宁四面副都统冬十月丙戍贬右仆射崔昭纬为梧州司马李克用及王行瑜战于棃园败之庚寅王行约焚宁州以逃克用奏以匡国军节度使苏文建为静难军节度使癸夘朱全忠围兖州义武军节度使王处存卒其子郜自称留后以京兆尹孙偓为户部侍郎同中书门下平章事李克用攻龙泉寨李茂贞救之李罕之击败茂贞十一月丁巳李克用拔龙泉寨齐州刺史朱琼附于朱全忠丁夘李克用入邠州王行瑜伏诛朱全忠败泰宁军于钜野丁丑王建取利州李克用旋军渭北加蘓文建同平章事十二月癸未赦京师复大顺以来削夺官爵非其罪者甲申李克用进封晋王改赐忠贞平难功臣阆州防御使李继雍蓬州刺史费存渠州刺史陈璠附于王建乙未加李罕之兼侍中丙申王建攻梓州戊戌通州刺史李彦昭附于王建辛亥李克用旋师太原李茂贞以其将胡敬璋为河西节度使加钱镠兼侍中安州防御使家晟袭桂州杀静江军节度使周元静晟自称知军府事三年春正月癸丑王建取龙州以户部尚书兼京兆尹嗣薛王知柔检校司徒充清海军节度使闰月丁亥果州刺史周雄附于王建李克用遣兵救兖郓军于莘魏博节度使罗信击败之二月壬子以通王滋为开府仪同三司判侍衞诸军事三月以天雄留后李继徽为节度使保大军节度使李思孝致仕以其弟思敬为保大留后朱全忠伐郓州败其兵于马颊夏四月壬午武安军乱杀其节度使刘建锋其将马殷自称兵马留后滑州河溢朱全忠因决为二渠李克用攻魏州五月董昌去帝号复称节度使辛巳赐崔昭纬自尽癸未杨行宻取蘓州又取光州庚寅成汭取黔州甲午钱镠攻越州乙未克之己亥董昌伏诛加钱镠检校太尉中书令朱全忠救魏州六月与李克用战于洹水败之克用引军还庚戌李茂贞犯京师嗣延王戒丕帅禁军御之丙寅及茂贞战于娄馆败绩秋七月壬辰茂贞进逼京师诸王率禁军奉车驾以如太原癸巳次渭北韩建表请驻华州以建为京畿都指挥安抚制置催促诸道纲运等使甲午次富平韩建来朝乙未次下邽丙申至华州以府署为行宫乙巳崔罢丙午以翰林学士承旨陆扆为户部侍郎同中书门下平章事八月癸丑以王建为凤翔四面行营招讨使甲寅王罢以钱镠权领浙江东道军州事乙丑以国子毛诗博士朱朴为左谏议大夫同中书门下平章事九月己夘朱全忠张全义表请建都洛阳庚辰以王潮为威武军节度使【时升福建观察使为威武军】乙未以武安军节度使崔为中书侍郎翰林学士承旨崔逺为兵部侍郎并同中书门下平章事丁酉贬陆扆为硖州刺史己亥以孙偓为凤翔四面行营都统静难军节度使李思谏副之李思敬为保大军节度使以韩建检校太尉兼中书令充修复宫阙京畿制置催促诸道纲运等使李克用及朱全忠战于宗城败之冬十月壬子加孙偓为凤翔行营节度招讨使丁巳以韩建权知京兆尹兼把截使戊午以威胜军节度使王为吏部尚书同中书门下平章事李茂贞上表请罪仍献助修京阙钱师遂不行以钱镠为镇海威胜两军节度使李克用及罗信战于白龙潭败之加王珂同平章事十一月戊子忠国军节度使李师悦卒其子继徽自称留后【时以湖州置忠国军】
　　四年春正月甲申韩建以兵围行宫勒诸王归十六宅散遣所领军士其甲兵并归收掌杀扈跸都将李筠丙申朱全忠克郓州天平军节度使朱宣出走追获之朱全忠以厐师古为天平军留后己亥孙偓罢都统以李思谏为宁塞军节度使二月戊申朱全忠克兖州泰宁军节度使朱瑾奔于淮南朱全忠以葛从周为泰宁军留后全忠又取沂海宻三州保义军节度使王珙攻河中韩建杀太子詹事马道殷将作监许岩士以杨行宻为江南诸道行营都统癸丑王建取泸州己未立徳王祐为皇太子更名裕大赦享于行庙辛酉王建取渝州乙亥孙偓朱朴罢【宰相表作己亥是年正月丁丑朔二月丙午朔则二月不应有己亥兹据通鉴】三月丙子朱全忠表朱友裕为天平留后厐师古为武宁留后宣武军将杨师厚败王珂兵于猗氏河东将李嗣昭败王珙兵于猗氏又败之于张店以苏文建为昭武军节度使夏四月以同州防御使李继瑭为匡国军节度使五月壬午朱全忠取黄州执其刺史瞿章【新书纪误作矍璋】六月甲寅贬王建为南州刺史乙夘以李茂贞为西川节度使嗣覃王嗣周为凤翔节度使茂贞不受命嗣周及茂贞战于奉天败绩秋七月加成汭兼侍中以李继徽为静难军节度使庚寅钱镠取苏州八月韩建杀通王滋仪王韶王彭王惕嗣韩王嗣陈王嗣覃王嗣周嗣延王戒丕嗣丹王允睦王济王【新书无睦王济王旧书只八王有睦济而无覃延丹兹依唐书纠缪所列又新书仪王作沂王禋纠缪亦同考昭宗子沂王禋于天顺二年为朱全忠所杀则此合从旧纪作仪王也】九月癸酉王建围梓州李克用伐幽州辛巳攻安塞军刘仁恭击败之钱镠取湖州以彰义军节度使张琏为凤翔西北行营招讨使李思諌副之以讨李茂贞削茂贞官爵复其姓名为宋文通复以王建为西川节度使同平章事加义武节度使王郜同平章事李继瑭弃同州奔于凤翔冬十月以韩建充匡国军节度使壬子遂州刺史侯绍乙夘合州刺史王仁威并附于王建庚申王建克梓州东川节度使顾彦晖自杀王建以卭州刺史王宗涤为东川留后甲子封子秘为景王祚为辉王祺为祁王【旧书在二月乂有祯封雅王祥封琼王之文考诸王传雅王琼王于光化元年封不在是年又旧书祁王祺作禖雅王正作祯考祯封端王在天祐元年非雅王也　又按唐诸王封国大率系地为号光化二年始于砀山置辉州而此已有辉王岂特取美名而不以地繋者欤】加张琏同平章事十一月癸酉扬行宻及朱全忠战于清口败之丁巳钱镠取台州朱全忠奏以检校司空泰宁军留后葛从周为泰宁军节度使颍州刺史王敬荛为武宁军节度使十二月丁未威武军节度使王潮卒其弟审知自称留后贬右拾遗张道古为施州司户
　　光化元年春正月以徐彦若为司徒加王师范同平章事以兵部尚书刘崇望同平章事充剑南东川节度使以昭信防御使冯行袭为节度使以韩建为修宫阙使二月赦李茂贞复其姓名官爵三月己丑以王审知为威武留后以朱全忠兼领宣义天平军节度使以马殷为武安留后卢龙节度使刘仁恭袭沧州卢彦威出走仁恭以其子守文为义昌军留后夏四月丁未朱全忠及李克用战于钜鹿加王珂兼侍中丙寅立淑妃何氏为皇后丁夘朱全忠拔洺州杀其刺史邢善益五月己巳朔大赦辛未朱全忠拔邢州杀其刺史袁奉韬以葛从周为邢洺磁留后以武定节度使李继宻为山南西道节度使刘崇鲁还为兵部尚书以王宗涤为东川留后马殷取邵衡永三州六月以濠州刺史赵珝为忠武军节度使秋七月加武贞军节度使雷满同平章事镇南军节度使钟传兼侍中丙申朱全忠取唐州又取随州八月庚戌改华州为兴徳府戊午朱全忠取邓州己未车驾发华州壬戌至自华州甲子大赦改元九月戊辰以韩建守太传中书令充兴徳尹封颍川郡王赐铁劵建辞王爵改封许国公加王镕兼中书令罗信加侍中进封临清郡王甲甲钱镠取苏州冬十月罗信卒其子绍威自称留后癸夘以王审知为威武军节度使张全义加侍中以王宗涤为东川节度使朱全忠杀安州刺史武渝十一月甲寅封子正为雅王祥为琼王以罗绍威为魏博节度使衢州刺史陈岌附于杨行宻十二月癸未潞州节度使薛志勤卒泽州刺史李罕之袭潞州取之附于朱全忠全忠表罕之为昭义军节度使李克用取泽州
　　二年春正月乙未给复绵劒二州二年丁未兵部尚书陆扆为兵部侍郎同中书门下平章事崔罢李罕之取沁州刘仁恭拔贝州屠之进攻魏州二月朱全忠取蔡州三月朱全忠救魏州丁未及刘仁恭战于内黄大败之丁巳朱全忠取泽州夏五月李克用攻潞州朱全忠击败之六月以李罕之为河阳三城节度使以河阳节度使丁会为昭义军节度使丁丑李罕之卒保义军乱杀其节度王珙其将李璠自称留后秋七月壬辰海州戍将陈璠以州附于杨行宻马殷取道州八月李克用取泽潞懐三州冬十一月徐彦若为太保王为司空马殷取郴连二州辛丑保义军将朱简杀李璠自称留后附于朱全忠十二月加罗绍威同平章事
　　三年春二月庚申加王建兼中书令壬申加王审知同平章事壬午以吏部尚书崔充清海军节度使夏四月戊午朱全忠罗绍威合兵攻沧州辛未皇后及皇太子谒九庙六月丁巳朱全忠表以朱简为保义军节度留后仍改名友谦丁夘以崔为尚书左仆射兼门下侍郎同中书门下平章事王罢再贬崖州司户寻赐死秋七月以昭义留后孟迁为节度使兵部尚书刘崇望卒戊申以雷满检校太保封冯翊郡王武泰军节度使赵崇封天水县开国子乙夘以王建兼剑南东川武信军两道都指挥制置等使忠义军节度使赵匡凝捡校太师兼中书令八月己巳以前归义军节度副使张承奉为归义节度使庚辰李克用攻洺州克之葛从周邀击于青山口大败之从周进攻镇州壬午成汭检校太师中书令甲申以崔为府仪同三司进封魏国公九月朱全忠取洺州钱镠取婺州衢州刺史陈岌附于钱镠乙巳徐彦若罢丙午崔逺罢戊申以刑部尚书裴防为中书侍郎同中书门下平章事甲寅朱全忠克瀛州冬十月丙辰克景州辛酉克莫州辛巳克祁州癸未以朱友谦为保义军节度使甲申朱全忠克定州义武军节度使王郜奔于太原十一月庚寅左右神防军中尉刘季述王仲先内枢宻使王彦范薛齐偓作乱皇帝居于少阳院辛夘季述等以皇太子裕为皇帝奉皇帝为太上皇皇后为太上皇后杀睦王倚十二月戊辰朱全忠自定州还汴州遣使与崔谋讨贼













　　钦定续通志卷十七
　　钦定四库全书
　　钦定续通志卷十八
　　唐纪【十八】
　　昭宗【二】　　　昭宣帝
　　天复元年春正月乙酉神策军将孙徳昭董彦弼周承诲以兵讨乱皇帝复于位刘季述王仲先王彦范薛齐偓伏诛黜皇太子为徳王丙戌以孙徳昭同平章事充静海军节度使赐姓名李继昭丁亥崔进位司空己丑朱全忠械送程岩至京师伏诛庚寅以周承诲为岭南西道节度使赐姓名李继诲董彦弼为寜逺军节度使赐姓李并同平章事与李继昭俱留宿卫癸巳进朱全忠爵东平王加李茂贞尚书令兼侍中进爵岐王戊申朱全忠取绛州壬子取晋州二月甲寅朔以旱避正殿减膳李克用取泽州己未朱全忠攻河中戊辰执防国军节度使王珂寻杀之全忠以张存敬为河中留后辛未封全忠为梁王以翰林学士户部侍郎王溥为中书侍郎吏部侍郎裴枢为户部侍郎同中书门下平章事加刘仁恭罗绍威并兼侍中三月辛亥朱全忠取沁州壬子取泽州进攻潞州降其节度使孟迁夏四月丁巳取辽州己未拔承天军甲戌帝享于太庙丙子大赦改元武徳贞观功臣子孙叙进之予酅公介公后一子官免畿内光化以来逋负朱全忠攻太原李克用与战于洞涡败之全忠乃还五月癸夘以朱全忠为宣武宣义天平防国四镇节度使己酉加钱镠守侍中张全义兼中书令六月李克用取隰慈二州闰月以孟迁为河阳三城节度使以河阳节度使丁会为昭义军节度使秋八月杨行宻攻杭州冬十月戊戌朱全忠称兵向阙钱镠败杨行宻之兵于青山戊申朱全忠至河中十一月己酉鳯翔宿卫军使李继筠勒兵阙下诸军大掠朱全忠至同州匡国留后司马邺降之壬子左神策军中尉韩全诲劫帝如鳯翔是夕次鄠县韩建以华州附于朱全忠癸丑李茂贞迎车驾于田家硙丁巳朱全忠以韩建为忠武军节度使赵珝为匡国军节度使以前商州刺史李存权知华州辛酉以兵部侍郎卢光啓权勾当中书事壬戌车驾至鳯翔癸亥李茂贞及朱全忠战于武功败绩丁夘以卢光唘为右谏议大夫参知机务戊辰朱全忠至鳯翔军于城东辛未移兵趣邠州甲戌崔裴枢罢乙亥朱全忠攻邠州丁丑静难军节度使李继徽降之复其姓名曰杨崇本十二月戊戌全忠攻盩厔屠之清海军节度使徐彦若卒表以行军司马刘隐为留后戎昭节度使冯行袭杀中使之徴兵江淮者武贞军节度使雷满卒子彦威自称留后
　　二年春正月癸丑朱全忠屯三原李克用遣其将李嗣昭周徳威攻慈隰晋等州丁夘以给事中韦贻范为工部侍郎同中书门下平章事丙子以给事中严为岐汴和协使二月戊寅朱全忠还军河中李嗣昭攻慈隰下之进逼晋绛乙未朱全忠将氏叔琮败河东兵于蒲县盗发简陵王建取利州三月戊午氏叔琮击李嗣昭军败之复取慈隰二州进攻太原丁夘叔琮引兵还李克用复取慈隰二州以金吾将军李俨为江淮宣谕使以杨行宻为东面行营都统中书令呉王以讨朱全忠加马殷同平章事夏四月辛丑囘鹘请发兵赴难卢光啓罢杨行宻取升州五月己未朱全忠发河中趣鳯翔李茂贞与全忠将康懐英战于武功败绩庚午韦贻范罢钱镠进爵越王六月丙子以中书舍人苏检为工部侍郎同中书门下平章事甲申李茂贞及朱全忠战于虢县败绩丙戌朱全忠拔鳯州丁亥进逼鳯翔秋七月甲辰朱全忠拔成州乙巳拔陇州复攻秦州不克八月己亥韦贻范起复保大军节度使李茂勋帅师救鳯翔朱全忠击走之辛丑王建攻兴元山南西道节度使李继宻降之以王宗涤为山南西道节度使九月戊申李茂贞及朱全忠战于槐林败绩武定军节度使拓跋思恭以洋州附于王建癸亥以李茂贞为鳯翔静难武定昭武四镇节度使冬十月王建取兴州丁亥朱全忠表迎车驾己丑以诏赐全忠十一月癸夘李茂勋复以兵援鳯翔朱全忠遣兵袭鄜坊壬子入坊州甲寅入鄜州以李晖权知军府事李茂勋遁去丙辰韦贻范薨十二月李茂勋遣使请降于朱全忠更名周彛是嵗卢光稠攻岭南取韶州
　　三年春正月丙午王师范取兖州戊申杀左右神策军中尉韩全诲张彦宏内枢宻使袁易简周敬容及李继筠李继诲李彦弼辛亥以翰林学士姚洎为汴岐和协使壬子以工部侍郎崔为司空兼门下侍郎同中书门下平章事甲子车驾出鳯翔如朱全忠军是夕次岐山己巳至自鳯翔哭于太庙大赦庚午崔及朱全忠杀中官七百余人辛未以兼判六军十二卫事二月壬申诏停在鳯翔一切所除官甲戌贬陆扆为沂王傅分司东都丙子王溥罢朱全忠杀苏检吏部侍郎卢光啓戊寅赐朱全忠回天再造竭忠守正功臣降京师河中鳯翔府同邠鄜三州死罪以下己夘以辉王祚为诸道兵马都元帅庚辰朱全忠为太尉中书令副之以崔为司徒裴枢为清海军节度使壬辰以朱友裕为镇国军节度使乙未以朱友伦为左军宿卫都指挥使戊戌朱全忠归镇以裴枢为门下侍郎同中书门下平章事三月朱全忠攻青州夏四月己夘以朱全忠判元帅府事王师范求援于淮南乙未杨行宻遣其将王景仁赴之又遣别将攻宿州全忠遣康懐英救之淮南兵引还五月壬子成汭及杨行宻战于君山败死雷彦威袭江陵陷之以颍州刺史朱友恭检校司空充武宁军节度使王景仁合莱州刺史王师诲兵攻宻州拔之六月乙亥朱全忠取登州丙子王师范王景仁及朱友宁战于石楼败之友宁战死秋七月朱全忠至临朐王师范与战败绩全忠复取宻州八月庚辰加王建守司徒进爵蜀王九月癸夘朱全忠将杨师厚及王师范战于临朐败之杨行宻杀奉国军节度使朱延夀辛亥朱全忠拔棣州杀其刺史邵播戊午王师范降于朱全忠冬十月杨行宻攻润州朱全忠取兖州以康懐英为泰宁军节度使朱友伦死朱全忠以其兄子友谅代典宿卫忠义军将赵匡明袭江陵陷之自称留后王建取忠万施三州甲戌取防州十二月裴贽罢杨行宻克宣州杀宁国军节度使田頵辛巳以礼部尚书独孤损为兵部侍郎同中书门下平章事丙申朱全忠杀尚书左仆射张濬天祐元年春正月乙巳崔罢以裴枢判左三军事充盐鐡转运使独孤损判右三军事兼判度支以兵部尚书崔逺为中书侍郎翰林学士左拾遗栁璨为右谏议大夫并同平章事己酉朱全忠杀太子少傅崔及京兆尹郑元规威逺军使陈班戊午全忠迁唐都于洛阳壬戌车驾发长安二月乙亥次陕州丙子朱全忠自河中来朝甲申封子祯为端王祈丰王福和王禧登王祐嘉王三月丁未以朱全忠兼判左右神策及六军诸卫事全忠奏以长安为佑国军以韩建为节度使以郑州刺史刘知俊为匡国军节度使丁巳帝遣间使如河东淮南西川告急夏四月全忠趣驾东行闰月丁酉车驾发陜州壬寅全忠逆于新安杀医官使阎祐之司天监王墀内都知韦周晋国夫人可证等甲辰至自西都享于太庙乙巳大赦改元诏讨李茂贞杨崇本戊申以蒋晖为宣徽南院使兼枢宻使王殷为宣徽北院使兼皇城使张廷范为金吾将军充街使以韦震为河南尹兼六军诸衞副使又徴武宁军节度使朱友恭为左龙武统军保大军节度使氏叔琮为右龙武统军癸丑以张全义为天平军节度使乙夘以朱全忠为宣武宣义防国忠武四镇节度使钱镠更封吴王罗绍威进爵邺王五月以陜州为兴唐府丙寅加河阳节度使张汉瑜同平章事辛未朱全忠还镇六月李茂贞杨崇本王建传檄合兵以讨朱全忠全忠以镇国军节度使朱友裕为行营都统保大军节度使刘鄩屯兵同州秋七月朱全忠以兵屯河中庚寅建凌烟阁图画朱全忠八月壬寅全忠令朱友恭氏叔琮蒋晖以兵入宫至寝殿是夕皇帝崩年三十八諡曰圣穆景文孝皇帝庙号昭宗明年改諡曰恭灵庄闵庙号襄宗后唐同光初复故諡号陵曰和陵
　　昭宗龙纪一年大顺二年景福二年干宁四年光化三年天复三年天祐一年凡十六年
　　昭宣帝讳柷昭宗第九子也母曰积善太后何氏始封辉王名祚天复三年拜开府仪同三司充诸道兵马元帅朱全忠已弑昭宗矫诏立为皇太子改名柷监军国事天祐元年八月丙午皇太子即皇帝位于柩前己酉追削昭仪李渐荣河东夫人裴贞一为悖逆庶人以龙武牙官史太为棣州刺史以酬其弑逆之功庚戌羣臣上表请听政乙丑皇帝见羣臣于崇勲殿西廊下衢州刺史陈璋睦州刺史陈询并以州附杨行宻九月己巳以裴枢充大行皇帝山陵礼仪使独孤损充山陵使兵部侍郎李燕充卤簿使韦震充桥道使宗正卿李克勤充按行使庚午尊皇后曰皇太后辛巳改以权河南尹张廷范充山陵桥道使并兼顿递应接等使冬十月辛夘朔日有食之癸巳朱全忠自河中来朝甲午复检校太保左龙武统军朱友恭姓名为李彦威贬崖州司户贬检校司徒右龙武统军氏叔琮为白州司户【旧书作贝州司户今考其谪词云谪掾遐方若贝州在河北道不可谓之遐方也兹依通鉴】寻赐自尽是日全忠归镇丙申复以朱全忠为宣武宣义护国天平四镇节度使张全义为河南尹充忠武军节度使判六军诸衞事朱友裕卒于行营十一月杨行宻攻光州又攻鄂州朱全忠率师救之行宻乃还是嵗防州刺史卢光稠卒其将李图自称知州事【五代史记卢光稠卒于梁开平五年而通鉴又在开平四年皆与此异】以刘为清海军节度使
　　天祐二年【新旧纪但书二年今依通鉴加天祐号　按嗣君践阼逾年改元正也昭宣帝畏朱全忠不敢改元止以先君旧号纪嵗月然其来亦有所自如代宗之广徳改于肃宗寳应之二年七月文宗之太和改于敬宗宝厯之三年二月懿宗之咸通改于宣宗大中之十四年十一月虽俱只在即位之次年然其久者乃至厯十六月始改则亦无怪昭宣帝之因仍而蒙以终世矣】春正月杨行宻克润州杀安仁义丁丑盗焚干陵下宫朱全忠攻夀州不克二月辛夘还师壬辰以前保大军节度使刘鄩为金吾衞大将军充右街使兵马指挥使朱汉賔为右羽林统军以李振为平卢军留后杨行宻克鄂州杀杜洪戊戌朱全忠杀徳王裕棣王祤防王禊沂王禋遂王祎景王秘祁王祺雅王正琼王祥【新书无沂王雅王旧书昭宗十子传亦作杀徳王以下六王帝纪则云九王而不书其名兹据通鉴书之又新纪徳王名作禔考昭宗子名皆从似当作禔为是然昭宗子别有頴王禔新书亦惟此作禔其余皆作裕也】己酉塟昭宗皇帝于和陵三月庚午以前平卢节度使王师范为河阳三城节度使甲子裴枢罢戊寅独孤损罢以礼部侍郎张文蔚为中书侍郎同中书门下平章事甲申崔逺罢以吏部侍郎杨涉为中书侍郎同中书门下平章事加刘同平章事夏四月壬辰以检校司徒和王傅张廷范为太常卿乙未以旱避正殿减膳丙午以前棣州刺史刘仁遇检校司空充泰宁军节度使辛亥降京畿死罪以下给复山陵役者一年五月癸酉贬新除静海军节度使独孤损为棣州刺史尚书左仆射裴枢登州刺史右仆射崔逺莱州刺史乙亥贬吏部尚书陆扆为濮州司户工部尚书王溥淄州司户庚辰贬检校司徒守太保致仕赵崇为曹州司户兵部侍郎王赞为濮州司户辛巳再贬裴枢为陇州司户独孤损为琼州司户崔逺为白州司户王建取金州昭信军节度使冯行袭奔于均州六月行袭复取金州杨行宻克婺州戊子朱全忠杀裴枢独孤损崔逺陆扆王溥赵崇王赞及朝士贬官者三十余人己丑贬司空致仕裴贽为青州司户寻杀之壬辰敕诸道管内有新除朝官前资朝官敕到三日内督遣赴阙秋七月卜郊辛酉赐全忠迎銮记功碑癸亥贬大子宾客栁逊为曹州司马岳州刺史邓进忠以州附于马殷八月乙未削赵匡凝官爵遣武宁军节度使杨师厚率师击之己亥朱全忠自以亲军赴之处州刺史卢约取温州杨师厚收唐邓复郢随均房等州九月甲子赵匡凝出兵阵于汉滨师厚击败之傅其城下匡凝出走遂克襄州丙寅封弟禔为颍王祜蔡王【新书帝纪及诸王传祜俱作祐通鉴亦同考昭宗子德王裕本名祐且天祐元年又见嘉王祜而此蔡王复名祐乃事之必不然者兹据宗室世系表辑】丁夘荆南节度使赵匡明弃城走其将王建武以荆州降于朱全忠全忠以贺瓌为荆南留后以杨师厚为山南东道节度使己巳改武成王庙为武明王乙酉改卜郊冬十月丙戍以朱全忠充诸道兵马元帅别开幕府以全忠家讳改金州昭信军为戎昭军【谨按通鉴辑览】
　　【御批改军号以避逆臣家讳可谓履倒置庸懦若此安得不为天下所轻唐室凌夷至是盖亦无足论矣】甲午议驳昭宗諡号丁未改题神主癸丑改成徳军为武顺军自余县名有信字城字犯朱全忠祖父名者并改之十一月庚午三卜郊庚辰淮南节度使扬行宻卒以其子渥为节度副大使东面诸道行营都统兼侍中农郡王辛巳以朱全忠为相国总百揆进封魏王加九锡十二月全忠辞魏王九锡之命丁酉杀蒋晖及丰德库使应顼尚食使朱建武庚子省枢宻及宣徽南院使独置宣徽使一员以王殷为之赵殷衡为副使癸夘以栁璨为司空戊申朱全忠弑皇太后于积善宫又杀宫
　　人阿秋阿防己酉敕以太后丧废朝三日收所上皇太后宝册追废为庶人遣官告郊庙庚戌敕罢来年上辛谒郊庙礼癸丑贬栁璨为登州刺史太常卿张廷范为莱州司户甲寅斩璨于上东门外车裂张廷范于都市三年春正月乙夘朱全忠以四镇之师会河北诸军屯于深州壬戌淮南将王茂章以宣歙二州附于钱镠钱镠取睦州以茂章为镇东节度副使己巳魏博节度使罗绍威杀其衙内亲军八千人庚午朱全忠自内黄入于魏州二月杨渥取岳州癸巳王建取归州三月戊寅以朱全忠领诸道盐铁转运使判度支户部事充三司都制置使夏四月癸未朔日有食之镇南军节度使钟傅卒其子匡时自称留后魏博牙将史仁遇作乱据髙唐朱全忠讨平之李克用攻邢州不克刘守文攻贝州又攻冀州朱全忠击走之六月以京兆尹佑国军节度使韩建为平卢节度使以平卢节度使王重师为京兆尹秋七月杨渥取饶州己未朱全忠自魏州归大梁八月甲辰全忠复以兵攻沧州钱镠克衢州九月杨渥克洪州执钟匡时杨崇本攻夏州匡国军节度使刘知俊击败之擒坊州刺史刘彦晖是月以霖雨禜于都门冬十月丙戍王建立行台于蜀承制封拜李克用攻潞州以救沧州戊戌扬崇本及刘知俊战于美原败绩十一月刘知俊康怀英攻鄜延等州克之加知俊同平章事以怀英为保义军节度使忠国军节度使髙彦卒其子沣自称留后十二月钱镠以王茂章领宁国军节度使闰月戊辰昭义军节度使丁会以泽潞降于李克用克用以李嗣昭为昭义留后甲戌朱全忠引军还
　　四年春正月壬寅朱全忠至大梁御史大夫薛贻矩赍诏往劳之二月壬子诏宰相帅百官齐诣元帅府劝进三月朱全忠以亳州刺史李思安为北路行军都统以击幽州夏四月己酉刘守光囚其父仁恭自称卢龙节度使戊午钱镠取温州甲子皇帝逊位于朱全忠全忠废帝为济阴王迁于曹州明年二月癸亥帝遇弑年十七諡曰哀皇帝以王礼葬于济阴县之定陶乡后唐明宗时就故陵置园邑追諡曰昭宣光烈孝皇帝陵曰温陵
　　昭宣帝天祐【仍昭宗年号】三年
　　右唐二十帝合二百九十年
  </div>
  <div class="pagination">
   <a href="钦定续通志_page7.html">
    上一页
   </a>
   <span>
    ...
   </span>
   <a href="钦定续通志_page3.html">
    3
   </a>
   <a href="钦定续通志_page4.html">
    4
   </a>
   <a href="钦定续通志_page5.html">
    5
   </a>
   <a href="钦定续通志_page6.html">
    6
   </a>
   <a href="钦定续通志_page7.html">
    7
   </a>
   <span class="current-page">
    8
   </span>
   <a href="钦定续通志_page9.html">
    9
   </a>
   <a href="钦定续通志_page10.html">
    10
   </a>
   <a href="钦定续通志_page11.html">
    11
   </a>
   <a href="钦定续通志_page12.html">
    12
   </a>
   <a href="钦定续通志_page13.html">
    13
   </a>
   <span>
    ...
   </span>
   <a href="钦定续通志_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
