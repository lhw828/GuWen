<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 356 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 356 页/共 367 页</h1>
    <div class="content">　　者或谓宣大延宁皆系冲边镇兵防虏岂宜再动不知事势有缓急道路有近远似未可以执一论也苐恐诸臣自分畛域谊乏同舟争执迁延动经时日致以救焚拯溺之举为筑舍道旁之谋所谓议论定而虏兵已渡河矣适因边报紧急势若燃眉谨据所闻聊陈一得以佐前著之筹得旨朕览卿奏奴酋猖獗将士败衄辽蓟阽危深切警惕所请择将调兵招募捍御防剿诸事有禆国计其令该部便会议妥当
　　○调宣府总兵刘孔胤刻期出关援辽从兵部覆奏也
　　○原任修撰韩敬降二级调南京别衙门用先是敬奏孤臣奇冤久郁事下九卿会议吏部覆实故有是命
　　○壬子吏部尚书赵焕以庄际昌殿试进呈卷错字引罪  上宥之
　　○起原任总兵萧如薰挂镇西将军印镇守延绥
　　○起原任总兵孙邦熙挂镇朔将军印镇守宣府
　　○升祁
　　$$$$-11025-&&&&
　　秉忠署都督佥事挂平羌将军印镇守甘肃
　　○戎政兵部尚书薛三才奏中国御虏长技无如火器故京军十万火器手居其六承平日久人与器多不相习近查善此技者无如原任参将今系狱张名世之为工名世亦自请练成三千人遇有强虏愿当一先锋考正统乙巳之变石亨杨洪皆以重辟系狱于谦出而用之卒得其力  皇上操不测之权以鼓舞将吏何独于众所推毂之张名世而顾靳之也伏乞敕下该部覆议施行不报
　　○晓刻金星木星俱行相合犯在璧宿度约相离三十分余金星在东
　　○癸丑编修马之骐引疾给假许之
　　○敕御史杨州鹤巡按河南
　　明神宗显皇帝实录卷之五百八十
明神宗显皇帝实录卷之五百八十一
　　万历四十七年四月甲寅朔孟夏享  太庙遣官恭代
　　○上谕兵部曰朕前为严谨门禁已有屡旨申饬  祖训设立各门内外官员等守卫官军人役职司启闭盘诘关防立法严密今边警屡报堤备宜周著守门内外员役比常十分谨慎不时严加查点不许疏玩偷安如有异行异服眼生奸细之人即时擒挐具奏其每日贡献  九庙本恩殿神及御膳并皇太子及各宫膳品所用面肉菜果鹅鸡烟爨服用等物人役还著照旧各门出入在内每月三市乃  祖宗旧例系宫内日用衣帛食物器用之类时不可缺著照旧进内陈设交易体朕恤商通贾之意但持挟刀剑兵器不许进内货卖违者治罪其科道等官仍著照常巡视如有指此阻绝供应的著巡街及厂卫缉事衙门访挐参究条陈各门分任添设稽查宿卫等事还著侯旨行李若圭等著今岁册封各府拟用故谕
　　○升江西副使张五典为四川参政
　　○升刑部郎中陈启端知云南永昌府
　　○兵部奏招兵已有成议措饷不可后时奉旨帑金查发已久如何尚未起解其令户部速议解发
　　○升兵部武选司郎中魏诏为江西提学副使
　　○中书汪膘输粟六千石助边
　　○山东巡抚李长庚奏逆宗蠹国蠹民参论衡府邵林王翊金□戾长子常潫诸不法状章下部院议
　　○兵科给事中赵典邦言蓟辽无兵可恃乞敕兵部分发帑金速募土兵以救危边当辽师大败蓟门告急  皇上重念疆边慨发帑金几四十万臣意兵部必且酌量分派蓟镇若干差官速解旦募得募兵之用今犹寂寂不闻则辽安所恃乎山海既设大将不可不宿重兵以壮蓟辽之势则又不可不就近召募以实山海之兵臣计帑金四十万当以三十万给辽以十给蓟专为募兵切不得以他项轻易那借若宣府总兵刘孔胤既已奉旨援辽即宜挑选兵马星夜度辽以救辽急开原道潘宗颜没于敌中赤城兵备薛国用改推开原以资弹压不谓国用称与李如柏父子兄弟有讎不便复入开原乞敕吏部速推才望者以住开原令其勒限到任无误疆场得旨帑金著遵旨作速给发刘孔胤再催星夜赴辽毋得延缓误事道臣俟即点用章下该部
　　○乙卯大学士方从哲题昨初一日接得辽东总兵李光荣山海总兵柴国柱塘报四纸皆称各虏入犯情形最后李光荣一报则称虎墩兔憨带领达贼七八万于本月二十五日上马已到地名索罗胡计儿相对镇静堡明说讲赏暗要犯抢等情该臣看得虎酋垂涎内地蓄谋已久今见东师失利愈肆狂逞旦夕犯抢势所必至乞敕兵部速行督抚镇道等官加谨堤备侦探拒堵务保无虞仍急差通官乘未入之时谕以恩威晓以祸福使毋得助逆乘机内犯并将讨赏等事速为酌处暂示覊縻臣谨拟谕帖一道并塘报四纸恭进御览伏惟裁酌施行
　　○拟谕帖一道谕兵部适见辅臣封进总兵李光荣柴国柱塘报各称虎酋谋犯声息紧急又沿边诸虏俱有入犯情形朕思山海迤西地方密迩  陵京近经东征调发之后兵马单弱肘腋重地十分可虞尔部可马上差人传谕督抚镇道将领等官豫先侦探备御临期悉力拒堵防其深入仍速差通官谙习夷情者前去晓谕示以祸福毋得乘机助逆其余讨赏诸夷即斟酌议处以示覊縻务保万全无致疏虞误事其辽东虏情亦令马上差人探听奴酋动静声息缓急每日传报用纾朕东顾之忧故谕
　　○起升原任江西右布政庄茂华为湖广右布政
　　○升河间知府柯昶为山东副使
　　○降新任开原道副使薛国用二级其缺即以兵部主事韩原善升补先是开原道潘宗颜死敌有荐国用宜补者国用执称与李成梁父子有隙坚不肯往迹涉规避廷臣屡以为言吏部酌议以闻从之
　　○兵部奏遵旨会议辽事奉旨辽事既经多官议定总兵官依议命李如桢往代李如柏撤回侯勘杨镐本当逮问但虏情正急备御无人姑令戴罪管事该部便速催堪任经略一人来用熊廷弼严催星夜前来其各条议俟朕详览简发
　　○一甲进士庄际昌给假许之
　　○坝上仓灾
　　○大学士方从哲题拣选大选俱已届期需次多人无缺可补近日该部又有各县调繁一＜锍-釒＞无非为地择人伏望一并简发施行不报
　　○广西南丹东兰二州湖广永顺宣慰司各备贡马差族目莫可当等赴京朝觐俱以后期减赏
　　○户科给事中李奇珍题接邸报见兵部辽左阽危一＜锍-釒＞内有总兵李如桢往代从辽人之请也臣不揣固陋随有辽帅关系非轻一＜锍-釒＞后兵部以公本来知会臣即不敢画题顷奉俞旨谓辽事既经多官议定总兵官依议著李如桢往代李如柏撤回候勘夫臣虽与议之官实未尝有扶同之议臣即不能以一人之言阻如桢之用终不敢因  皇上用如桢而遂谓如桢必可用也曩李如松征哱朝议鼎沸岂有所仇于李亦履霜坚冰之虑耳况今如桢之于奴大异如松之于哱可不为深计乎以节钺之重任而俯狥地方之拥戴考之往古惟唐藩镇为然藩镇之于唐究竟何如臣惟愿言之不验则李氏之福国家之幸也不报
　　○丙辰经略杨镐奏封疆不容再误引罪乞免奉旨著遵前旨料理兵事毋得推诿
　　○辽东巡抚周永春奏奉职无状自请罢斥奉旨虏报频仍所辞不允
　　○升户部郎中杨永亨知贵州都匀府　　○工部右侍郎林如楚奏垂死病臣封印乞休＜锍-釒＞凡十二上奉旨国家多事调理即出供职毋得效尤径去
　　○贵州巡抚张鹤鸣辞新命不允
　　○四川宣慰司奢崇明奏西酋违旨抗宪参奢社辉等下部院知之
　　○大学士方从哲捐俸一年助饷
　　○兵部尚书黄嘉善题危辽旦夕难支援兵迟回不发参宣府总兵刘孔胤刻期赴辽毋得观望得旨辽左望援甚急刘孔胤著遵屡旨星夜兼程趋赴以后议调兵将务令刻期进发不许延缓致误军机
　　○丁巳福建道监察御史倪应眷奏虏情断不可测国计万不可疏敬陈切要六事一曰定人心一曰息烦言一曰破资格一曰求实用一曰简良将一曰搜军饷此外如举枚卜补大僚下考选起废弃释累臣停榷税并乞裁察施行留中
　　○户部奏遵奉  圣谕酌发帑金得旨如议作速解发以后招募调兵其令两部分任
　　○命顺天府竭诚祷雨
　　○宣府巡抚赵士谔奏冲强武备空虚援兵决难再调章下兵部
　　○戊午初铸给镇守辽东驻广宁总兵关防以新改李光荣专御西虏也
　　○己未大学士方从哲奏速简阁臣自请显斥＜锍-釒＞凡十数余上辞甚迫切俱不报
　　○升守备王都为建昌营都司
　　○升满桂为黄土岭守备
　　○庚申兵部尚书黄嘉善题该臣会集户部尚书李汝华等会议辽镇藉民为兵且耕且守无事调发之繁而有守战之用乃古屯田遗意应行彼中抚按酌量奉行户部原给粮饷一如抚臣议加之数工部先发盔甲五万顶副余者陆续解发惟是蓟辽辅车相依虎墩入犯塘报日甚总督兼制蓟辽合急发标兵游兵四千遣见任将官统兵立刻出关相机应援臣等初拟量调蓟兵取其就近辅臣虑先根本谓蓟兵难以轻调则募兵断不容缓今有本部主事韩原善升补开原道佥事自当付本官以募兵之权计开原重地非益兵万余人不可户部宜将议留帑金七万四千两再动新饷六千两共足八万之数令其先行招募仍择委将官一员统领赴辽其抽调各边敢战之兵除宣大山西已经题调其延绥已题未发兵二千名宁夏已题未发兵一千名固原已题未发兵一千名甘肃已题未发今咨令李总兵七百名俱应刻期遣发再查嘉靖庚戌以后各边题有入卫之兵各二三千不等后以承平无事宁夏甘固议裁停寝今应各再调前兵一千八百名并已题未发兵一同遣发延绥则统以原任延绥游击李茂先宁夏则统以见任洪广参将卒志德甘肃则统以原任洪水都司张应龙固原则统以见任总督标下左营游击吴葵各带家丁星夜前来分驻近郊通州蓟密等处以听不时调援其安家等项本镇先行借给今议户部动饷银十万两差官解发各镇抵补山东摽兵月粮甚厚人颇精悍应调二千名彼中委官二员解发辽阳听贺世贤统领援辽安家行粮照例本处支给一面即发银六千两偿补奉旨各兵俱依议调遣韩原善著就近召募前钱粮速为处给
　　○敕锦衣卫右都督李如桢以原官褂印镇守辽东河东地方兼备倭总兵官从兵部会议往代如柏也
　　○遣中书吕继宁与户部尚书赵世卿造坟营葬
　　○兵部尚书黄嘉善奏危辽夷虏交讧中外绸缪宜周敬陈八事一发援兵以安臲＜臬兀＞一并城堡以保畸零一练土著以振积弱一守冲城以固保障一禁参貂以窘奴利一恤阵亡以作忠勇一讲款虏以消戎心一广收罗以固根本不报
　　○辛酉御史熊化以病免　　○壬戌礼部署部事左侍郎何宗彦题轸念阵亡诸臣速赐恩恤以慰忠魂以作士气略曰我国家优恤之典于军功特重盖  祖宗开创之日躬擐甲胄故备知其艰苦至今载在  大明会典者犹历历可考焉一款云凡阵亡失陷伤故淹没者全支一款云军旅身歼勋劳茂著者恤典自宜加厚一款云凡执锐先登身死战阵者开具实迹恤典取自  上裁迩自奴酋犯顺十万士卒半润夷锋武将杜松刘綎王宣赵梦麟麻岩辈相继死于阵而道臣潘宗颜通判董尔砺及朝鲜将士多殉焉闻诸臣被祸之惨有百矢猬集而死者有身首数断异处而死者有知其为名将恨杀其最骁之爱子与最大之头目而破腹抽肠粉身锉骨而死者嗟此数臣奋不顾身锐进深入为国家效死者何故无非谓幸而有功则身与国并受其福不幸而肝脑涂地则国家之恤其身后者亦自不薄耳今欲激退以为进恐人心未易即奋也乞速降  明旨勒期优恤或招其疆埸无定之游魂而赐之祭或收其家笥所遗之衣冠而赐之葬或加其级而赐之赠或录其裔而赐之荫或易其名而赐之谥或摽其额而赐之祠不独已没者愿为厉鬼杀贼而凡为王前驱者无不愿出死力以雪此百年之耻矣至于朝鲜死事将士亦当速为周恤一以坚朝鲜之拥护一以动北关之效用伏乞敕下臣部移文该镇督抚按衙门作速查勘明实备咨前来以凭议恤覆请遵奉施行奉旨东师失利文武将士相继阵亡被祸之惨朕闻之心恸亟宜破格优恤以慰忠魂即行与督抚监军将死事将吏并朝鲜士卒作速查勘明实以凭议恤阵亡军丁家属亦并查明给赏称朕悯恤至意
　　○山东道御史沈珣言国势阽危已甚用人常调难拘乞破格用才以维安治举左赞徐光启行人司司副刘时俊原任太仆寺少卿申用＜棥心＞原任刑部郎中邹元标不报
　　○癸亥先是科臣张延登吴亮嗣御史房壮丽唐世济等交章劾礼部主事夏嘉遇营求考选不得遁辞狂噬并语侵辅臣方从哲久玷揆席赞襄无闻使修怨者引以为攻人之具至是嘉遇亦连＜锍-釒＞辩驳称为国击邪不避刀俎俱不报
　　○升沈应时为镇海游击董用文为四海冶守备吉国臣为兰州守备邓茂林为拒墙守备杨其廉为马营守备李樻为平虏守备田应龙为土门守备
　　○甲子大学士方从哲题该臣看得六科之乏人极矣然每科尚有一人署掌印务犹可支吾惟刑科则閴然一空科抄久废伏望将候命给事中周之纲即赐允用不报
　　○蓟辽总督汪可受辽东巡按陈王庭奏夷情紧报日急经臣杜门未便得旨据奏奴酋犯辽沈开铁地方势甚危急杨镐杜门请告有谁料理防御其令遵旨策励以保危边毋得推诿误事
　　○乙丑遣尚宝司司丞姚士慎颁给武官诰命
　　○丙寅  孝懿庄皇后忌辰遣官祭  昭陵　　○颁等周府等府诰命
　　○予辽东阵亡总兵张承胤赠官诰命
　　○丁卯遣兵部主事莫在声催援兵出关
　　○升林兆鼎为神枢十营佐击许重用为镇门堡守备缪拱宸为瓦窑口守备沈应乾为广武站守备孙忠岳为真定守备
　　○升赵世相为大同参将满濂为洪广游击
　　○右庶子何如宠奉差事竣引疾乞假许之
　　○戊辰廷试本年分岁贡生三百六十五人
　　○遣行人王维周谕祭金溪王府
　　○翰林院编脩林欲楫请假许之
　　○浙江道监察御史杨鹤言战骨堪怜忠魂未慰乞恤死士以鼓勤王顷者东征之役大将张承胤没矣总兵杜松刘綎与夫王宣赵梦麟等相继亡矣文臣潘宗颜董尔砺俱暴骨疆埸矣  皇上恻然垂念于都城内外寺庙发内库钱粮遣中使焚香追荐南北主客一切兵将等魂此忠臣义士所愿肝脑涂地执干戈以卫  社稷者也但风闻綎提兵深入已破奴酋十余寨坚壁列营不动奴酋设计诱之用杜松阵亡衣申旗帜诡称我兵乘胜督战綎始开营遂为奴酋所败然犹大战数十合养子刘昭孙出入死斗有万夫莫当之勇若使清河闻警李如柏少听贺世贤之计偏师策应杀入重围刘綎当不至死或夹击成功未可知也伤哉宿将死而死矣今家眷四口大小家丁五十余人见在通州朝夕所需无人供应战亡死事之家酸凄痛楚之状臣诚不忍见闻也臣仰见  圣心恻隐追荐阵亡死者犹恤况其生者乎谨将刘綎家眷情节据实奏闻伏乞敕下该部查议妥确给之资斧差官护送并请立庙京师塑张承胤杜松刘綎潘宗颜于中余各配祀借此奖慰忠魂鼓舞豪杰奉旨东征阵亡文武将吏军丁为国捐躯忠魂可悯已有旨查明优恤立庙等事即酌议来行刘綎家属令优给护送回籍
　　○太子太保兵部尚书黄嘉善题三省红苖流毒黔民被害独惨恳乞严敕三省照界防缉以杜黔乱略曰楚蜀黔三省俱邻苖穴然楚蜀辖苖虽多各有土司为之领袖不能侵入其势犹缓若黔则界于二省苖夷之中辖苖虽少逼近巢穴以故掠堡焚乞罹祸为甚及其三省失事又互相推诿竟未有擒缉以靖匪茹者是黔以一省而独受三省红苖之害也今黔抚议三省各照所辖苗寨要隘委官设兵严加防守分辖属以严责成究出劫以惩横暴至不得已而用兵三省亦各照苖寨多寡派出兵饷则合各省之力自收一鼓之功既经具题相应覆请合升候命下臣部移文四川湖广贵州抚按衙门各照所属要隘严加防守遇苗出劫在湖广即令湖北道行永保二宣慰司在四川即令川东道行酉平邑石四土司在贵州即令铜仁道镇可抚则同抚可守则同守可征剿则同征剿防守视失事之有无功罪视地方之安否臣愿诸臣之无过为分别也从之
　　○己巳工部给事中祝耀祖题申饬门禁以防慝四事一分任巡视以核虚实一验明出入以防作伪一暂停市工以戢奸暴一量议优给以励勤劳得旨前以严谨门禁已有谕旨申饬各门内外官员率领守卫员役早晚启闭关防比常十分谨慎如何复出告示抗违不遵姑不究其每日贡献  九庙本恩殿神位及御膳皇太二各宫膳馐等物众多还著照旧各门出入其科道等官仍照常巡视条议各门分任添设等事还候旨行
　　○庚午以五军营参将鲍承先加副总兵职衔领募兵援辽
　　○工科给事中范济世题臣前＜锍-釒＞参总兵刘孔胤观望致军士鼓噪止据道臣杜承式揭谓线索操自孔胤彼时即疑抚道二臣所为何事听此弁之跋扈也今据兵部宣军鼓噪有因一＜锍-釒＞谓抚臣赵世谔始则以援辽当罢请既则以援辽当另议请又云臣死不敢奉诏又云此事当以死争之此其人有一毫同仇之义急公之心否士谔既以死为军士请命以抗  皇上之诏矣将领而下岂无机智况有孔胤挑弄其中乎此亦事理昭然可见者至杜承式云刘孔胤既奉援辽之旨应听蓟辽军门调度即以议发银五万两于彼中招募军士并放去年万照磨事例兵部另差一官领银买马又云部发银两既可充宣镇招补而谓不亏于额独不可自行募补而必欲假手他镇夫以辽东视宣府诚为他镇以  皇上视辽东宣府岂复分彼此乎今兵部欲逮孔胤以正逗遛之罪复欲调兵以破抗拒之谋是已照承式云急之恐宣府有破亡之祸  陵寝有震惊之虞此言已明书于揭帖传播于宣军倘军士以不忍负士谔者不负承式真辽左之后复一辽左而宁夏之变且不足言矣况昨鼓噪已有左验乎今惟有亟逮孔胤并罢二臣以为抗命之戒留中
　　○辛未赐荆王由樊四书五经性理通鉴纲目等书
　　○协理京营戎政兵部尚书薛三才卒三才浙之定海人万历丙戌进士改翰林院庶吉士授兵科给事中历户礼二科所上封事多著为令累升湖广方伯时值楚狱大起以去就明楚宗不凡全活者众节民膏官羡以数十万计寻抚宣府汰兵清饷筑堡修屯所省粮料银几二十万有奇及督蓟辽严核虏赏额外未尝加毫粒虏有寇边者辄击败之先后斩首凡一百四十余级蓟门恃以无恐历迁今官会建夷发难调度兵食拮据营务条上炼火器修战车演京军举义侠诸＜锍-釒＞皆切中时＜穴款＞昼夜不交睫者五阅月遂以劳瘁卒于京师卒之前二日犹力疾视事强出较阅可谓匪躬之节至死不愈者矣  上从礼臣议赐祭予葬谥曰恭敏仍以吏部覆题赠太子太保其录荫俟议军功另行优叙
　　○壬申命周府荣昭王朝土□兹嫡一子在锦□言承袭父爵
　　○授一甲进士孔贞运陈子壮为翰林院编修
　　○詹事府少詹事周道登引疾得旨奉命已久速来毋稽　　○唐王捐禄五千两饷边
　　○敕总兵朱国良以原官为南京后军都督府佥书仍兼提督神机营务
　　○升姜可礼韦根许志远为中都留守各佥书
　　○升王家卿为山东都司佥书
　　○廷试乞恩举人二百六十九人各授教职
　　○总督蓟辽兵部左侍郎汪可受以辽事引罪乞休奉旨东夷未靖虏报频仍汪可受身任总督岂得因言求去其遵屡旨用心料理防御不准辞
　　○大学士方从哲＜锍-釒＞请亟补阁臣章凡十数上候旨文华门凡六日得旨览奏情词恳切具见为国至意今虏氛日炽国家多事之际正赖卿居中筹画乃以小臣浮言于朝房视事岂成政体卿宜任劳任怨当以君臣大义为重宜遵旨即日入阁辅理以副眷倚请补阁员少俟有旨行
　　○癸酉鲁王捐禄一千两助饷
　　○以刘相受守备职衔训练川兵相阵亡总兵刘綎弟也
　　○免京军远调出防以蓟门虏警方殷故有是命
　　○升侯世禄为凉州副总兵郭钦为神机营副将孙应奎为五军十营佐击马德昌麻继志为延绥游击刘国柱为河间守备解明达为延绥守备杨四知为宁夏守备王佐才为浙江守备
　　○盔甲厂灾
　　○予原任南京都察院右都御史宋仕祭葬赠太子少保仕山东平原人隆庆五年进士除衡水知县擢浙江道御史历顺天府丞大理寺少卿右佥都御史巡抚保定应天等处寻升大理寺卿被论致仕既以荐起南刑部右侍郎升南右副都御史卒于官礼部覆奏才裕劻勷名高卿贰虽生平不无遗议而公论自足明心应照例与祭二坛造坟安葬故有是命
　　○礼科给事中亓诗教题年来灾异层见叠出试观上岁四月河水之赤遂有辽左覆军杀将之应顷当四月河水复赤更甚于前此其应恐不在辽也即就此时处置辽事言之名为措饷而实无必措之心名为募兵而实无必募之术名为用人而实无必用之法始乎尝试继以调停卒之毕竟成一推诿脱卸之局而已如是廷臣已先绝于  皇上矣乃皇上复自绝于  天祸乱之来近在旦夕犹然一切置之度外欲以当  天心而回天怒岂可得哉臣愚尝谓我  皇上肯以听信中涓之心听信台谏再以爱惜财货之心爱惜人材天下未有不久安长治者也不报
　　○甲戌大学士方从哲题臣罪日深人言屡至适见御史孙之益复有＜锍-釒＞论臣大约谓年来灾异频仍臣不能挽回消弥以臣为误国中间列臣罪状甚多不敢一一置辩臣猥以衰庸久叨密勿诚微不能感格力弱不能匡扶臣之用心良亦苦矣今概以臣为套为故事为欺瞒为撒泼一言一动无非罪案之益教臣极力叩阍事求必济其论甚正乃枚卜一事臣于殿门候旨数日未肯赐允虽两奉口传一奉  明旨而会推之期终无确示臣之术不几于穷乎伏惟立赐  宸断以清政本不报
　　○乙亥升守备邓起龙加都司职衔统领川兵
　　○兵部尚书黄嘉善题调兵遣将奉严旨屡催一兵未动怠缓之罪各镇难辞除蓟镇标游兵四千名真保昌津兵一千二百名题差主事守催督发外其宣府兵四千名大同兵一千名山西六百名先后题明各委谋勇将官挑选精锐火速出关听经督抚按衙派拨防守如有违限后至者本镇总兵治以坑违之罪至于李如桢推镇河东久奉俞旨尚未起程警报日急所当速令前往毋得泄泄从事者也有旨屡报甚急辽阳单弱可虞所调各镇援兵即令火速出关违限后至者尽法治罪李如桢亦令作速赴任毋得延迟误事仍传与经略抚镇等官多方防御无堕狡计务保万全
　　○初立平夷营以参将贺世贤领之招集旧兵另创新伍从兵部覆请也
　　○礼部署部事何宗彦题  皇长孙年几志学尚未出讲冲年气血未定难冀德性之清明防闲不周难保身体之强固所恃以益神智而远奇衷非见正事闻正言亲正人不可则舍出阁就傅而外计无复之矣迩者  皇太子才人薨逝  皇长孙之所自出当悲哀痛悼之际岂宜进此迂阔不切之谈弟古人居丧读礼所以助孝思而节哀毁也伏惟  皇上慨赐施行不报
　　○丙子文书房传旨  惠王妃搬移诸王馆合用五城兵马司火夫五十名扫除巡逻巡捕官军二十员名昼夜巡缉锦衣卫官旗较一千五百员名接摃沿途摆路关防并顺天府女轿妇宛大二县结彩合用旗较二十二员名
　　○命兵部尚书黄嘉善代署戎政尚书印务
</div>
    <div class="pagination">
<a href="明实录神宗实录_page355.html">上一页</a><span>...</span><a href="明实录神宗实录_page351.html">351</a><a href="明实录神宗实录_page352.html">352</a><a href="明实录神宗实录_page353.html">353</a><a href="明实录神宗实录_page354.html">354</a><a href="明实录神宗实录_page355.html">355</a><span class="current-page">356</span><a href="明实录神宗实录_page357.html">357</a><a href="明实录神宗实录_page358.html">358</a><a href="明实录神宗实录_page359.html">359</a><a href="明实录神宗实录_page360.html">360</a><a href="明实录神宗实录_page361.html">361</a><span>...</span><a href="明实录神宗实录_page357.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
