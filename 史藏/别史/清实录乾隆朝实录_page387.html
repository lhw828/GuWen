<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 387 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 387 页/共 1860 页
  </h1>
  <div class="content">
   ○乙卯。上诣寿康宫、侍皇太后宴。　　

○丙辰。皇太后圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门、行礼。　　

○奉皇太后幸重华宫、侍宴。　　

○谕军机大臣等。万年茂存心狡诈。性喜多事今罢斥回籍。或倚恃曾为职官。在地方仍复滋事。未能安静。可传谕塞楞额、令其不时查察。留心管朿。毋使滋生事端。　　

○丁巳。上诣。皇太后宫问安。　　

○戊午。谕理藩院具奏班禅额尔德尼之商卓特巴等、向未有进献丹舒克之例。请将商卓特巴罗布藏策旺、所递丹舒克。不令进献。该院虽系援例陈奏。但商卓特巴罗布藏策旺、及喇嘛人众。竭诚远备而来应格外加恩。此次姑准举行。其所进丹舒克、不应附入班禅额尔德尼丹舒克中同进。现于雍和宫熬茶。即令献于雍和宫佛前。仍准照例折价赏给。可谕彼使臣。商卓特巴进递丹舒克于例不符。嗣后停止。　　

○谕军机大臣等。浙江定海总兵陈鸣夏自到任以来。于操练兵丁。办理营务。是否实力整顿。抑或不过塞责了事。徒饰外观。其人若何之处。尔等传谕常安。令其据实奏闻。　　

○己未。上诣皇太后宫问安。　　

○谕军机大臣等。朕闻襄阳镇总兵吴士英、自去年到任以来。一切行为。繁碎褊急。训练兵马。茫无头绪。所属将备、各为一心。统驭乏术。每有苛刻。怨声载道。是否如此。尔等可传谕塞楞额、令其详察具奏以闻。寻奏查襄阳镇总兵吴士英。性情急躁。为人琐碎。然操演颇勤。在任亦无甚劣迹。得旨、览奏俱悉。　　

○庚申。谕、湖广通省军政。废弛已极。皆因鄂弥达等积习因循。不能实力整饬训练。甚而验看兵丁。不过挑选数名。以应故事。太平无事之时。武备最易废弛。而最不可废弛。今总督塞楞额、莅任伊始。一切营务。须极力整顿。务使将弁士卒。皆知操练技勇为营中实务。不徒粉饰虚文。庶得渐成劲旅。至于荐举挑拔器械军装事事俱宜加意振作。痛洗从前积玩之习以无负设兵卫民本意。　　

○湖广宜昌镇总兵陈纶休致以湖广沅州协副将马大用、为宜昌镇总兵官。　　

○辛酉。吏部议准、调任江苏巡抚陈大受等疏称吴县地广事繁。县属五百十二图。木渎镇巡检。管辖三百十八图。所辖过半。地方辽阔。且滨临太湖民刁俗悍。非巡检一员。所能弹压。请将吴县县丞、移驻木渎。其木渎镇巡检、改驻光福镇。与县丞分地巡查。铸给吴县县丞分驻木渎镇关防。光福镇巡检司印。再洞庭东西两山。前因太湖地宽。知县不能遥制。是以设立太湖同知、驻劄东山。查该处地阔粮多。湖面风涛险阻。输纳甚艰。请就近归太湖厅催徵。所徵银米。即支放附近太湖左右两营弁兵俸饷。不敷银两、在司库拨补。余米运回吴县贮仓。统作南米。其起运漕白米。于吴县徵收米内、照数兑运。至太湖左右两营弁兵。驻防震泽宜兴者。应支粮饷。仍照旧于司库及附近县分拨给。免致过湖支领从之。　　

○是月。两江总督尹继善等奏遵旨加展赈期。请将被灾之邳州、宿迁、桃源、沭阳、沛县、睢宁、清河、安东、阜宁、海州、十州县。其十分九分者。极贫、加展三月。次贫、加赈二月。八分七分者。无分极次加展二月。六分者极贫亦加展一月。至贫生饥军、各随坐落地方。分别照办得旨、著照所请行。该部知道。　　

○又奏查苏松水师总兵胡贵、晓畅水务。巡查甚勤。因初抵任时。即运米赴闽。水兵操演、原未熟悉。自蒙恩留任以来益加奋勉。臣上年查看海口。亲阅水操。与之讲论外洋形势巡哨事宜。立定章程。业经陈奏在案。本年春秋出洋巡哨。俱能不避艰险于羊山、马迹山等处。务必亲到。其摺内所奏情由。并非虚饰。臣留心察访。该镇操守清洁。办事明白。实属有裨营伍之员。得旨、览奏俱悉。　　

○浙江巡抚常安奏、浙省乾隆丁卯年地丁钱粮。业经奉旨蠲免。旧欠钱粮。一并缓徵。惟漕项钱粮。无分新旧、照例徵收。但浙省旧欠漕项。多属零星。乡民艰于交纳。查江省积年漕欠。经江苏抚臣陈大受奏明、同旧欠地丁、一并缓俟开徵之年徵输。江浙事同一例。请即遵照办理。至丁卯年应徵新漕。非零星可比。已豫饬州县核明确数。纂单颁给。得旨、此与陈大受所奏不同。盖江省系本年之漕项。已经于上年开徵。则本年并无漕项可徵。应与地丁一例、俟开徵完纳。汝浙省现有应徵之新漕。则漕项之积欠。随漕而徵。想亦不致零星琐碎。且小民无地丁之催扰。正可完漕项之积零。而开徵地丁、所交反少。岂非一举而两得。如汝所奏。皆未细心体察。不过听幕宾属员之言耳。　　

○又奏、据杭州、嘉兴、湖州、三府禀称、本年七八月间。各村桑树。生有小蚕。食叶成茧。用以织绸。较他绸更为坚致。询之土人。佥云此名天蚕。又名桑蚕。往年不过数枚。惟今年所产最繁。各乡村遍野皆有。民间获此余利。靡不欢欣鼓舞。臣随取茧丝查验无异。得旨、览奏俱悉。此范成大诗、所谓野茧可缫者也。汝特未之知耳。　　

○福建巡抚陈大受奏、福州将军新柱、进京陛见。经管闽海关务、奉旨交周学健。兹臣抵任。准周学健将闽海关印务移交。业经题报。查闽海各口。事务纷繁。南台厦门、泉州、涵江、铜山、宁德、等六处。新柱原派有平柜查河家人。移交周学健时。已经掣回。周学健旋因升授江南河道总督。未派家人前往。随经咨商新柱、派拨差弁。前赴各税口承办。臣途次遇见新柱。告以臣从行家人。皆难任以钱粮事务。当询新柱所派差弁。据云皆系屡委试办之人。尚俱妥协。臣即饬令各差弁承办。仍时刻留心查察。得旨、此事虽小。然新柱之彻家人。即为规避。而汝二人之不派往。亦非坦荡公忠。不避嫌疑者之所为也。汝三人。朕皆不取。　　

○福建漳州镇总兵哈攀龙奏、漳郡风气嚣凌。习俗强悍好胜。然有血性。一知非理。便自折服。要在得情。实心化导。得旨、览奏俱悉。徐徐化导。常常留心。亦非速可见效之事也。又批、此数句甚中漳州之弊。不谓汝武人而能见到此。好。勉之。　　

○湖广总督塞楞额、以初莅楚省、具摺请训。得旨、前摺已批示。兹再谕者。实心妥办。毋欲速以见长。毋日久而生怠。至两省巡抚。其人皆外似正人、而内实不无迁就者。一时无人。去之不能尽去。卿亦祗得与之和衷策励。用其材以济吾事而已矣。　　

○调任湖北巡抚开泰奏、近见本省及各省、办理大乘教一案。其现在犯事者。多有地方各官。从前曾经查获。勒令开斋之人。其平时未能加意稽查。已可概见。请饬谕、嗣后凡遇查禁之事。务期设法防维。求其实际。得旨、此惟在汝等实力行之耳。虽百定例。其如阳奉阴违何。汝既有见于此。即妥办于汝省。朕将徐观其效。　　

○又以调任江西巡抚、谢恩。请训。得旨、因江西无满洲大员。故用汝。非为汝实经理。有余裕也。且湖北尚有总督近可咨询。至江西、则一省之事。惟汝主裁。汝其勉力负荷。毋辜任用之意可。　　

○湖广提督王无党奏、巡察宜昌、襄阳、营汛。考验弁兵技艺。较前大有进益。得旨、虽经巡阅。仍应时常留心整饬。汝楚省武备、甚属不及他省。而汝犹为此奏。足见不实。　　

○又奏、襄阳镇总兵吴士英、不谙营伍。且表率无方。统驭乏术。徒滋苛刻之名。难收整顿之效。宜昌镇总兵陈纶。年老重听。驭下虽失之宽。但人尚明晰。精力亦未衰惫。得旨、吴士英、不过失之严。而汝以为不宜。陈纶、乃实废弛。而汝以为尚可。足见汝取舍好恶不公。亦楚省武备废弛之明验也。　　

○大学士管川陕总督公庆复奏、川西地少山多。番蛮杂处。就中顽梗者。杂谷金川为最。杂谷土司苍旺、贪狡殊常。然外极恭顺。调遣从无迟误。大金川土司色勒奔细、性更凶悍。前年与巴底相争。又屡与革布什咱土司争地。近更欺压小金川。去年竟有将小金川土司拏去之信。经臣差弁严查。直至臣出口外。瞻对已破。方遣土目具禀军前。当即严加申饬。细看情形。实为强横。因地势极险。运粮无路。且伊自在土司内相扰。并非干犯内地。要在该管文武。务得大体。令其彼此钤制。以保无事。倘不遵剖断。亦惟有以番御番之法。用众力以收功。得旨、以卿所见。纪山能办此乎。又批、瞻对甫完功。佳兵不祥。卿所见极是。然既有此事。不可不留心也。　　

○又奏、练兵之法。莫若行围。臣查阅各镇兵丁。马上大半生疎。请嗣后陕甘提镇各标。应于每年十一月、十二月、正月、各给十五日限期。在所管山林高旷之处行围。庶兵马技艺。日渐整饬。得旨、卿酌量行之。操练之道。实莫过于此。较之演阵排场。奚啻倍蓰哉。　　

○两席总督策楞奏、查阅广西营汛、及办理情形。得旨、知道了。边省武备。应时刻留心整饬者。不可忽视之。　　

○又奏前据浔州协副将南天章、密禀左江镇总兵杨刚、并杨刚揭南天章各款。业经委员严查办理奏明在案。兹据各委员等查禀。杨刚经手之项。并无入己赃私。其朿兵过严。亦因技艺不熟。革除笞辱。并非不惜士卒艰苦。南天章所禀。虽属有因。实不足为杨刚罪案。至南天章护理镇篆。每日亲自操兵。间遇天雨。恐淋湿衣甲。并非沽名钓誉。其所揭买办短发价值等款。悉属子虚。臣查杨刚南天章、俱有办事才具。而浔协又为左江镇所辖。两人亦俱有军功。未免各炫所长。积有夙嫌。又因粤西盐余。每年例给左江镇加增养廉银三百两。杨刚进京陛见、全行支用。南天章护理镇篆。无项可支。未免益为怨憾。杨刚又明知被禀、亦罗织款迹。以图中伤总之昧于大体。不自知其挟私废公。此案既审无确据。亦无赃私。随会同提臣豆斌。将杨刚、南天章、分别严行申饬完结。得旨、如此办理。虽为调停之苦心。然未免过宽奏。且为此事曾有旨。何未奏及耶。　　

○贵州总督兼管巡抚事张广泗奏、升任布政使爱必达、居心纯正。识见明通。凡苗情、民俗、吏治、军行、诸务。俱见精明透彻。今蒙升授山西巡抚。不日即可启行。至新任布政使孙绍武、干练明达。勇往有为。久任黔省风土苗情。尤为熟悉。以甫经实授之道员。一岁三迁。将来自必更加奋勉。得旨、览。又批、此人亦有出息者。方命爱必达往黔时。朕尚未识其人。后陛见、始知之。而且久于黔省。似较爱必达为尤熟悉地方情形。故今别用爱必达。亦得放心。造就人材。以备任使。朕用人苦衷。外人岂能知哉。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百七十九


大清高宗法天隆运至诚先觉体元立极敷文奋武孝慈神圣纯皇帝实录卷之二百八十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。十二月。壬戌朔。河东河道总督完颜伟奏、署开封府上南河同知乔大赉、疎忽失火。延烧料物。请照例议处。谕曰、乔大赉著议处具奏。现据完颜伟奏报、中牟九堡地方。又复被火烧毁料物。二十余日之内。接连失火两次。固该厅员不加意照看。亦由完颜伟漫不经心所致。著一并交部严察议奏。余著议奏。该部知道。又谕军机大臣等、前据完颜伟奏报、开封府上南河同知乔大赉所管中牟九堡工料。失火被烧。今奏报该厂又复烧毁料物等语。朕思河工物料。不但豫备修筑。关系紧要工程。且秫秸料物等项。采办过多。亦恐有妨民用。今中牟九堡地方。两次被火。固由员役疎忽。其中或因该厅员平日办理不善。致为仇人陷害。或因地方员役。利其买补。藉此得以派累百姓。均未可定。不然、何以二十余日之内。接连失火两次。此皆关系吏习民风。所当留心觉察。乃完颜伟仅以参处著落赔补完结。于此等处竟置不论。所督理者谓何。著传旨申饬之。　　

○癸亥。上诣皇太后宫问安。　　

○幸瀛台。　　

○幸果亲王弘瞻第。　　

○谕、准噶尔现在遣使进贡。班第有应办事件著来京供职。其山西巡抚印务。交与布政使陶正中、暂行护理。　　

○又谕、山东济南府属之陵县、所有带徵乾隆八年正耗漕米、五千七百九十余石。应于本年完交。但思该县当积歉之后。元气未复。本年既有应纳钱粮漕米等项。若再催纳带徵之漕米。民力未免拮据。著将陵县应行带徵八年正耗漕米。加恩豁免。此内有已徵在官者。准于次年抵纳新漕。俾小民均得一体邀恩。该部即遵谕行。　　

○甲子。谕、据将军达勒当阿奏、进献围场所得牲畜。每围每次。俱属稀少。虽近年来大率皆然。但围场牲畜。届时自长白山来。原属蕃盛。今渐稀少。必系来路有所阻碍。自应查办。乃观伊等每年进献。及商贩交纳者。并非不能如额。可见并非来路稀少所致。该将军所奏。未免相沿旧习。恐非确实。若围场牲畜。果尔稀少。亦有关系。著寄谕达勒当阿、查明具奏。　　

○赈湖北潜江、沔阳天门、荆门江陵、五州县。沔阳、荆左二卫。被水灾民。　　

○乙丑。谕、达赖喇嘛看茶之绥绷喇嘛扎克巴达颜、镇压颇罗鼐一事。傅清业交颇罗鼐、即令完结。所办甚是。朕闻达赖喇嘛、郡王颇罗鼐、伊二人素不相合。但伊二人皆系彼处大人。原不可轩轾异视。著扎寄傅清、令伊嗣后诸事。即照此办理。但酌量关系事体与否。务期地方宁谧。使颇罗鼐等、不致滋事。持重妥协办理。尚其留意。　　

○手敕谕藏王颇罗鼐、达赖喇嘛、看茶之绥绷喇嘛扎克巴达颜、将尔镇压。经书写人桑寨拏获。尔从傅清之言。将此事如同无事、从轻完结。经傅清奏闻。扎克巴达颜、系达赖喇嘛服役之人。惟恐关系达赖喇嘛。如此办理。甚合机宜。达赖喇嘛、系执掌阐扬西方佛教之人。尔系约束管理藏内人众之人。尔二人同心协力、以安地方。使土伯特向化。一应事务、皆赖尔等办理。朕视尔二人、俱属一体。从无畸重畸轻之见。若尔二人稍有不合。以致地方不宁。甚负朕信任期望之恩。再朕知镇压左道。断不能有损于人。即以近事而论。扎克巴达颜、四五年前、将尔镇压。此时朕先将尔子封为长子。又加恩封长子为镇国公。并施尔恩典甚重。岂非不能镇压之明效大验乎。观此、尔可以无疑矣。尔平日感激朕恩。勉力报效。克副委任。朕所深信。是以并未明降谕旨。特手书此敕。密谕开示。尔其知之。　　

○大学士等议覆、绥远城将军补熙奏称、绥远城驻防之家选、列等、复仇、兵丁。生齿渐多。粮饷不敷养赡。日久生计愈艰。宜及时酌办等语。查此项兵丁。原系八旗家奴。恩赏给伊主身价赎出。作为另户。移驻绥远城。现在内有领催、前锋、马甲、匠役等共二千四百名。年来户口日繁。其十岁以上、渐次成丁者。已有六千四百余名口。自应早筹生计。从前乾隆六年、该将军条奏。杀虎口内外一带地方、添设靖远营一案。兵部议准、由大同镇、杀虎协、二处所辖。抽出马步兵共五百名拨往。并设都司千总各一员。把总四员。于乾隆十年移驻。伏念绥远城与靖远营甚近。此五百名兵缺。即于绥远城驻防派往马兵。一百七十名。以领催前锋顶补。步兵三百三十名。以兵丁顶补。千总于骁骑校内、把总于领催前锋内、拣补。其现在靖远营兵丁。抽拨未久。令回原处。此外尚余兵一千九百名。查直隶、山西二省。现在兵额甚多。应即分派该二省顶补绿旗兵缺。请敕该督抚悉心会议。酌量通省标营兵额多寡。分出一千九百缺。令该兵等顶补。一切操防管辖旗帜盔甲等项。均照新募绿旗兵之例办理。惟查守兵月支饷银一两。米三斗。恐该兵等初次迁移。不敷用度。应令顶补马兵步兵之缺。将来伊等子弟。遇有马步兵缺。俱准挑补。此一千九百名兵内。所有食半分钱粮之马兵一百三十一名。原系老幼残废。今议派往直隶、山西二省。应令该将军查明。除年力尚堪驱策者。仍令顶补马步兵外。其余或子弟已有钱粮。可资养赡。无庸顶补。抑或尚堪顶补守兵之处。分别咨该二省办理。至搬移顶补之处。应查照乾隆十年八旗汉军壮丁间补马兰、泰宁二镇兵缺之案。令该督抚妥议。又查前项人等内、现有骁骑校二十七员。品级与千总相等。除现议将一员改补靖远营千总外。尚余二十六员。亦令该督抚于两省内、分出千总二十六缺。将伊等照兵丁例拨往间补。再千总六年俸满。例得保送升用。但乾隆二年、奉旨将家选兵、照八旗另记档案之人。止准用骁骑校等微员。是此项改补之员。既无升转之阶。亦未便令其久占额缺。将来俸满。作何甄别办理。其户口应如何稽查之处。均令该督抚定议具奏。得旨、所议千总不准升用一条。此内如有材技可观。实心效力者。令该管大臣、豫行奏明。准其升用。余依议。　　

○吏部议覆、直隶总督那苏图疏称、永平府属村庄、分隶不均。请将迁安县沙河堡八十七村庄、卢龙县。附近沙河堡等六村庄。归七家岭驿丞兼巡检管辖。抚宁县深河堡四十村庄。临榆县小车家七十七村庄。归榆关驿丞兼巡检管辖。沿途解犯。亦责令该驿丞收递。并请添建铺房各八间。均应如所请。从之。　　

○户部议准、黑龙江将军傅森疏称、八旗官兵人等、垦种地亩被水歉收。请将十年分借给备存仓粮一万一千二十八石零。与本年借给粮二万七千三百二十二石零。均展至丁卯戊辰两年。补还入仓。从之。　　

○丙寅。上诣雍和宫行礼。　　

○谕军机大臣等、汝等扎寄傅清、朕手敕颁给颇罗鼐。初降手敕时。本欲加赏物件。因驿站遥远。是以祗赏大荷包一对。小荷包一对。傅清接到时、可将此情节晓谕颇罗鼐。　　

○军机大臣等奏、近年办理准噶尔脱回之喀尔喀人等。经将军等询明情节。即由军营解回各游牧安置。其内扎萨克蒙古人等。俱解送京师、交臣等询问。仍送回各游牧。查内扎萨克各旗。俱在口外。离军营甚近。今解送来京。复行解回各游牧。徒多往返。应即照喀尔喀之例办理。从之。
  </div>
  <div class="pagination">
   <a href="清实录乾隆朝实录_page386.html">
    上一页
   </a>
   <span>
    ...
   </span>
   <a href="清实录乾隆朝实录_page382.html">
    382
   </a>
   <a href="清实录乾隆朝实录_page383.html">
    383
   </a>
   <a href="清实录乾隆朝实录_page384.html">
    384
   </a>
   <a href="清实录乾隆朝实录_page385.html">
    385
   </a>
   <a href="清实录乾隆朝实录_page386.html">
    386
   </a>
   <span class="current-page">
    387
   </span>
   <a href="清实录乾隆朝实录_page388.html">
    388
   </a>
   <a href="清实录乾隆朝实录_page389.html">
    389
   </a>
   <a href="清实录乾隆朝实录_page390.html">
    390
   </a>
   <a href="清实录乾隆朝实录_page391.html">
    391
   </a>
   <a href="清实录乾隆朝实录_page392.html">
    392
   </a>
   <span>
    ...
   </span>
   <a href="清实录乾隆朝实录_page388.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
