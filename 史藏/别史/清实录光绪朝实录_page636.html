<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 636 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 636 页/共 1316 页</h1>
    <div class="content">○谕军机大臣等、户部奏、筹拨东三省的饷。请饬黑龙江将拨解接济银两按数分别缴还等语。黑龙江自光绪十一年以后。年年报灾。每以接济为请。即以分年坐扣为词。迨至请拨俸饷。又复藉词延缓。殊非慎重款项之道。著依克唐阿即将光绪十七十八年部拨接济该省银两。按限缴还。报部抵饷。毋得再有延欠。原摺著钞给阅看。将此谕令知之。现月　　

○又谕、都察院奏、顺天文安县生员张作良等以水患太甚恳穵新河以救民命等词。绘具图说。赴该衙门呈递。据称西淀居九河下游。夏令各河盛涨。淀水无路宣洩。为各州县巨害。拟请添设桥座。开穵新河。庶几水患可除等语。所奏是否可行。著李鸿章体察情形。妥议具奏。原摺呈二件。著钞给阅看。图并发。将此谕令知之。现月以河南布政使廖寿丰为浙江巡抚。调浙江布政使刘树堂为河南布政使。以浙江按察使赵舒翘为布政使。江苏苏松太道聂缉规为浙江按察使。现月　　

○予故浙江巡抚崧骏恤典如例。赏其子户部候补郎中昆敬以本部郎中即补。现月　　

○辛亥。命吏部左侍郎徐用仪在军机大臣上学习行走现月　　

○派吏部左侍郎寿荫承修观象台。早事　　

○缓徵江苏泰海二州被水地方场灶钱粮。随手　　

○壬子。谕内阁、明岁元旦令节。礼部以应行筵燕礼仪具题请旨。明岁恭逢慈禧端佑康颐昭豫庄诚寿恭钦献皇太后六旬万寿。所有应行筵燕。自应照例举行以光盛典。朕钦奉懿旨。元旦令节。著照例行礼慈宁宫筵燕。著于正月二十五日举行。其在外公主福晋命妇均著进内行礼。所有应行豫备事宜。著礼部会同各该衙门查照例章。先期敬谨办理。现月　　

○又谕、三载考绩。为国家抡才大典。近来每届京察之年各部院衙门于所属司员。往往有举无劾殊非慎重激扬之道。本年京察届期。著各衙门堂官认真考核。如有才具庸劣声名平常不堪造就之员。即著各该堂官据实

严劾。毋得瞻徇情面稍事姑容。用副循名责实至意。现月

　　

○癸丑穆宗毅皇帝忌辰。上诣奉先殿寿皇殿行礼。遣官祭惠陵。　　

○以干预词讼。革四川守备高坤定职。　　

○甲寅。孝惠章皇后忌辰。遣官祭孝东陵。　　

○谕内阁、本日徐用仪奏、承修大理寺衡平堂等处工程。估款不敷。援案请加二成一摺。此项工程。著照原估四成外准加一成实银支领。近来各项工程。率于原估外请加成数。殊非核实撙节之道。嗣后凡有工程。均著照原估成数发给。不得率请加成。如工匠人等有藉词要挟情事。即由承修大臣严行惩办。现月　　

○予办赈积劳病故。云南署威甯直隶州知州胡承祖优恤摺包　　

○乙卯。上诣仪鸾殿。问慈禧端佑康颐昭豫庄诚寿恭钦献皇太后。　　

○谕内阁、御史张仲炘奏。老诚荫生。关防不严。请量为变通章程等语。任子授官。原系国家旷典。应试诸生理应各知自爱。至考试本有定章。祗宜实力奉行。不必轻于更改。嗣后监试各官。务当遵照旧章。认真稽查。不得视为具文。以杜弊端。现月　　

○谕军机大臣等、有人奏、太仓州属有富豪兄弟拳殴毙命一案。镇洋县幕赵姓、家丁蔡坤、与前任知县吴镜沆之侄、及太仓州知州程其珏之子程鼎臣、受贿串通。改作木伤代理镇洋县事郭冏不从。竟被程鼎臣等主使丁役。将其殴缚诬为风癫。郭冏之子亦被捆缚。闻有抚藩幕友把持庇护。意欲含糊了结等语。著刘坤一确切查明。将案内人证提讯究办。毋稍含混。原片著钞给阅看。将此谕令知之。现月　　

○吉林将军长顺奏、长春木石河等处阻挠清丈。派员前往开导得旨、即著遴派明白晓事之员会同地方官持平办理。毋稍偏枯。致滋事端至拏究匪徒一节。尤当慎之又慎。切勿稍涉张惶。摺包　　

○丙辰。谕内阁、巡视西城给事中桂年等奏、特参疏防劫案之坊官。请旨摘顶勒缉一摺。西城兵马司吏目李炘于所属劫案。逾两月之久。贼犯尚未弋获。实属捕务废弛。李炘著先行摘去顶戴。勒限严缉。傥限满无获。即著从严参处。辇毂重地捕务亟宜整顿并著五城御史严饬各该员弁。认真防范实力巡缉。毋稍懈弛。　　

○以遗爱在民予故浙江按察使蒯贺孙在河南固始县建祠。并宣付史馆立传。从河南巡抚裕宽请也。　　

○以战功卓著。予故总兵陈国瑞附祀科尔沁亲王僧格林沁蒙城专祠。从安徽巡抚沈秉成请也。　　

○蠲缓直隶安、河闲、隆平、三州县积涝地亩应徵钱粮。现月　　

○蠲缓江苏上元、江甯、句容、江浦、六合、山阳、阜甯、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢、甯海、沭阳、赣榆、通、如皋、海门、溧水、高淳、三十五厅州县、暨淮安、大河、扬、徐、四卫被旱被水地方并抛荒田地应徵新旧钱漕有差。现月　　

○科尔沁亲王色旺诺尔布桑保九人。喀尔喀多罗郡王多尔济帕喇穆四人。敖汗多罗郡王达木林达尔达克、

土默特多罗贝勒色淩那木济勒旺宝、喀尔喀镇国公车林呢玛翁牛特多罗贝勒德木楚克苏隆在神武门外瞻觐。摺包

　　

○丁巳。以京师得雪稀少。上亲诣大高殿祈祷行礼。遣贝勒载濂诣时应宫。贝勒载滢诣昭显庙。贝勒载澍诣宣仁庙。镇国将军载津诣凝和庙拈香。现月　　

○谕内阁、礼部奏、明岁元旦令节。应否举行筵燕。请旨遵行一摺。所有明年元旦太和殿筵燕。著照例举行。一切应行豫备事宜著礼部知照各该衙门先期敬谨办理。现月　　

○谕军机大臣等、有人奏、书役把持句串。请饬惩办一摺。据称户部缎疋库书吏樊钧等冒领库款。被参有案。该库书吏均系樊姓把持朋充。并无外人更换。工部制造库匠役王东屏等蒙捐衔翎。与工部太常寺书吏及内务府已革库役董舒明等冒领钜款。句串分肥等语。著户部、工部、内务府、按照原参各节。确切查明。据实覆奏毋得稍涉徇隐。原摺均著钞给阅看。将此各谕令知之。现月　　

○又谕、有人奏、仓匪句结棍徒。聚众持械枪劫。并奸拐妇女。关禁勒赎。请饬拏办等语。著步军统领衙门、顺天府、五城御史、接照原奏所指铁三等。逐名严密查拏务获究办。毋任漏网。原片均著钞给阅看。将此各谕令知之。现月　　

○又谕、御史乌尔庆额奏、内务府官地多被隐匿请饬清查等语著内务府查明有无此项地亩。所称包庇影射等弊。是否属实一并详查具奏。现月　　

○调刑部尚书孙毓汶为兵部尚书。以刑部左侍郎薛允升为刑部尚书。现月　　

○戊午谕内阁、兵部奏、各省土司册籍仍未送齐。请饬催一摺。现修会典土司一门。必须各省册籍造齐送部。方可纂辑成编。乃屡经该部奏催。仅据贵州造送。此外甘肃广西均未咨报。湖广四川尚未送齐。至云南咨送营制总册。开有土司各员。亦未注明设立年月日期。殊不足以资考核。著甘肃广西湖广四川云南各督抚迅速造报。统限于文到三个月内一律送齐。如有原系土司续经改土归流者。并著将议改缘由日期。一并详细声叙。不得再行延宕。现月　　

○又谕、兵部奏、请饬催各省营制册籍。以凭纂辑会典等语。现修会典。必须各省营制造报齐全。方足以资考证所有未经咨报之浙江云南福建及台湾等省。著各该督抚转饬各提镇即行按照部颁款式。统限于文到三个月内一律造齐报部。不得再行迟延。现月　　

○谕军机大臣等刑部奏、遵议出使大臣薛福成奏请申明新章豁除海禁一摺。据称内地人民流寓各国。其有确守华风情愿旋归乡里者。应由各出使大臣核给护照。任其回国。并由沿海各督抚督饬地方官严禁胥吏人等侵扰诈索。至私出外境各条。薛福成所请酌量删改之处。拟俟纂修则例时奏明办理等语。著依议行。即由总理各国事务衙门咨行沿海各督抚。及出伙各国大臣。一体遵照。刑部摺著钞给总理各国事务衙门阅看将此各谕令知之。现月　　

○又谕、户部奏、茶膳房每月经费银两。请暂由部库垫发一摺。所有此项经费。著自明年正月起准其垫发。一俟各省关将新添专款解到时即行停放仍将所垫银两于明年应解款内扣还。此外内务府一切款项。均不得援以为例。现月　　

○黑龙江将军依克唐阿等奏巴彦苏苏绥化两厅地亩丈量完竣。在事出力员弁。拟恳择尤酌保。以示鼓励得旨、准其酌保数员。毋许冒滥。　　

○以太常寺卿祥霖为内阁学士。兼礼部侍郎衔。起

居注

　　

○己未。孝和睿皇后忌辰。遣官祭昌西陵。　　

○谕内阁、巡视北城御史恩溥等奏参捕务废弛之将弁。请旨交部议处等语。据称该御史等屡出查夜。并无弁兵巡逻堆拨无人看守。曾经牌行该营都司曾崇荫、守备王玉春等、置若罔闻。捕务实属废弛。曾崇荫、王玉春、均著交部议处。南营参将鲍涌泉、游击唐福、均有地面之责。亦未能实力整顿。著一并交部议处。傥仍前玩泄。即由该御史等随时奏参。并著步军统领、左右翼总兵、严饬营汛各官。一体认真巡缉。不准稍涉疏懈。　　

○谕军机大臣等、总理各国事务衙门奏、据嵇志文寄到禀函。内称新授噶布伦边觉夺吉交通俄使。险诈用事。前充黄绍勋随员。到岭后与印官往来最密。黄绍勋曾禀其大不安分。取结一事。居闲阻挠。意在挑弄印藏不和。以便俄人乘隙。结事益难措手等语。印藏立约。业经画押。以后通商交涉。事务殷繁。若果如嵇志文所禀。该番官居心叵测。将至贻误大局。所关匪细。著奎焕、延茂、悉心察看该番官边觉夺吉心术行为。究竟如何。果有可疑之处即行斥退。以弭隐患。毋稍回护傥嵇志文所禀或涉虚诬。亦著据实覆奏。原摺及禀稿。均著钞给阅看。将此各谕令知之。现月　　

○总理各国事务衙门奏、俄人归还巴尔鲁山借地。报闻。随手　　

○加赏京师梁家园百善堂暖厂籼米二百石。　　

○庚申。孝德显皇后忌辰。遣官祭定陵。　　

○谕内阁镶白旗满洲都统符珍等奏、革员伤病身故。吁恳恩施一摺。已革乌里雅苏台将军托克湍前赴乌里雅苏台将军任时。勒索骚扰。被人参劾。经奎斌等查明覆奏当经降旨革职。托克湍获咎情节较重。该旗辄为奏恳恩施。殊属非是。所请著不准行。现月　　

○予伤发病故。湖南补用提督喻胜荣、照军营立功后病故例议恤。　　

○蠲缓湖北公安、咸甯、嘉鱼、汉阳、汉川、黄陂、孝感、沔阳、黄冈、蕲水、黄梅、钟祥、京山、潜江、天门、应城、江陵、石首、监利、松滋、枝江、荆门、江夏、武昌、广济、二十五州县、暨武昌等卫被灾地方应徵新旧钱粮有差。　　

</div>
    <div class="pagination">
<a href="清实录光绪朝实录_page635.html">上一页</a><span>...</span><a href="清实录光绪朝实录_page631.html">631</a><a href="清实录光绪朝实录_page632.html">632</a><a href="清实录光绪朝实录_page633.html">633</a><a href="清实录光绪朝实录_page634.html">634</a><a href="清实录光绪朝实录_page635.html">635</a><span class="current-page">636</span><a href="清实录光绪朝实录_page637.html">637</a><a href="清实录光绪朝实录_page638.html">638</a><a href="清实录光绪朝实录_page639.html">639</a><a href="清实录光绪朝实录_page640.html">640</a><a href="清实录光绪朝实录_page641.html">641</a><span>...</span><a href="清实录光绪朝实录_page637.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
