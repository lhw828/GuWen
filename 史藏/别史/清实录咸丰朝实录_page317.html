<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 317 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 317 页/共 502 页</h1>
    <div class="content">○以湖北筹运军饷出力。擢知县张黼华为知府。赏军功张志先等、蓝翎。余加衔升擢有差。　　

○补铸江西定南厅儒学照磨条记印信。从巡抚文俊请也。　　

○乙亥。琉球国王世子尚泰、遣使表贡方物。赏赉如例。　　

○以江苏扬州军营团防筹饷出力。赏道员英禄、知府江清骥等、花翎。县丞秦芝亭等、蓝翎。余升叙有差。　　

○以江北粮台出力。予直隶州知州宣维祁等、加衔升擢有差。　　

○丙子。谕军机大臣等、蒋霨远奏、威甯州汉回构衅、分别剿抚一摺。该州为回汉夷民错处之地。此次起衅。本因滇省汉民。报复回匪。致宣威之回。将威甯所属村房烧毁。境内回匪四起。竟至图扑州城。署知州周守正、虽经撤任。而匪势未衰。汉夷居民。终怀疑忌。骤议用兵。固恐邀结滇回。酿成巨变。遽行议抚。亦恐汉夷民心不服。且党与既多。良莠不一。未必输诚听命。现在滇省办理汉回。其误即在专主招抚。以致回匪既不畏威。汉民亦不怀德。该州回夷杂处。办理不得其平。难免藉端生事。该抚业经酌调官兵。如果该回民等、悔罪投诚。缚送首逆。准予自新。傥仍执迷不悟。必当慑以兵威。不可迁就了事。无论回汉夷人。总须论其曲直。不得稍有遍袒。方足折服其心。仍一面剀切晓谕。一面知照恒春等、加意严防。毋令句结蔓延。将此由六百里谕令知之。　　

○以成郡王载锐、署镶黄旗领侍卫内大臣。大学士桂良、署正蓝旗满洲都统。　　

○以礼部尚书瑞麟、署管钦天监事。　　

○以剿办贵州都匀麻哈贼匪出力。赏同知高本仁、花翎。练目宋景山等、蓝翎。余升叙有差。予阵亡六品军功杨和先、武生岑芝元、生员何人功、练目廖连升、祭葬世职。如外委例。　　

○丁丑。以乌噜木齐铜厂出力。赏游击彦禄、花翎。千总李科、蓝翎。余升叙有差。　　

○戊寅。以湖北襄阳剿办匪徒出力。复布政使马秀儒等职。赏委参领富森保、巴图鲁名号。委参领富珠哩、委防御金祥、同知唐协和等、花翎。马甲双德等、蓝翎。余升叙有差。　　

○己卯。上幸万寿山。　　

○谕内阁、福济奏、攻剿寿州窜贼获胜。并攻毁枸杞园贼营等语。逆匪自寿州解围后。屯聚三十里铺戈家店一带。并于正阳迤东之枸杞园。劄营三座。经署道金光筯等带兵。于双桥地方接战。毙贼甚多。练总孙家炽等、各带练丁三千名。在迤南横击。我军乘势急攻。毙贼二千余名。该署道复于行近枸杞园地方。将兵勇马匹。分路围击。立将贼营三座夺毁。追杀十余里。毙贼五六百名。余贼败窜。仍著福济、饬令该署道、将窜贼分投剿击。悉数歼除。俾自寿州至正阳一带。得以迅就肃清。　　

○又谕、福济奏、兵勇索饷滋闹、遗失关防、自请严议一摺。庐州大营。湖南兵及楚勇广勇等、因该抚巡视城垣。辄敢藉索饷为词。肆行滋闹。以致该抚关防失去。实属目无法纪。著福济即将滋事兵勇查明。从严惩办。并将不能弹压之带兵各官。据实参办。以示惩儆。福济自请严议之处。著加恩改为交部议处。并著礼部将安徽巡抚关防。即行铸造颁给。以昭信守。　　

○又谕、福济奏、藩司因挤跌损伤、恳请开缺一摺。安徽布政使毕承昭、因山东兵丁索饷。出堂弹压。以致人多挤跌。腰骨捐伤。著准其开缺。回籍调理。所有约束不严之总兵嵩瑞、游击施溥、守备恩清、胡运洪、扎拉丰阿、业普崇额、卫守备张际元、均著摘去翎顶。以示惩儆。　　

○谕军机大臣等、福济奏、皖营兵勇缺饷。请饬于江南厘捐项下。酌提拨解等语。皖省旱荒米贵。无款可筹。致各营兵勇。索饷滋闹。势甚危急。所奏自系实情。惟江南大营。近据和春奏到。因欠饷多月。兵勇亦有鼓噪之事。是江南与庐州情形。同一紧迫。福济所称江南厘捐。已收银二百余万两。不知随收随放。岂有钜款存留。至庐州军饷。本年各省节次报解者。山西已有十万两。陕西已有五万两。河南九千余两。浙江于本月奏到。解银二万两。江苏于本日奏到。解银三万两。为数已属不少。其或因道路梗塞。日久未达。福济惟当派兵疏通。设法迎提前进。以济急需。勿使已经起解之饷。阻滞附近地方。自误饷需。再前据庚长奏、筹米二千石。解赴临淮。秦定三、现在带兵赴临淮一带。原为疏通粮道起见。如果临淮一带。并无梗阻。则此项米石。无难运到。又本日英桂奏、河南解赴庐州米麦六千石。尚在阜阳。因无路可通。不能前进。福济当设法迎提。联资接济。毋得一筹莫展。以致坐困。安徽藩司。已简放李孟群、该员现由湖北带兵。前来援应庐州。谅计日可到矣。将此由六百里加紧谕令知之。　　

○又谕、英桂、胜保奏、剿捻正当吃紧。粤逆又图北窜。请饬添兵助剿等语。颍上县城。当归陈颍亳之冲。胜保既亲督兵勇前往。谅能得力。所请添兵之处。九江郡城。尚未克复。楚军何能分半赴豫。况已拨往江西广信。并李孟群带兵一千五百名。援应庐州。武汉存兵。已属无多。本日仍谕令官文、胡林翼、如襄樊已就肃清。即于该处官兵内。酌拨一千名。驰赴英桂等军营调遣。未知能否应付。并迟速如何。胜保前奏截留经过河南之陕甘官兵。究竟是否到营。连穆腾阿马队。并现在暂留之察哈尔马队。及山东官兵等。为数已不甚单。自应先筹迎剿。以遏贼锋。不可专待添兵。致令贼氛愈炽。至直隶防兵。据双锐奏报、已于二月二十九日。由刘智庙启程。史荣椿一军。据邵灿等奏报、已赴亳州。会同袁甲三堵剿。并由该漕督等、另派吉林余丁。大同马队。各二百名。赴颍州助剿。英桂、胜保、即当迅速迎提。以资攻剿。至李孟群、由楚赴皖。本为庐州吃紧起见。本日已将该员简放安徽布政使。尤应赶紧赴任。傥此项兵勇。路经河南地方。该抚等不得率请截留。致滋贻误。将此由六百里谕令知之。　　

○又谕、英桂、胜保奏、捻匪句结粤逆。窜扰颍上。势甚危急。光州亦形吃重。该抚等所带兵勇。不敷堵剿。请于楚省酌拨马步劲兵三四千名。赴豫援应等语。现在湖北襄樊一带。虽渐就肃清。而巴扬阿一军。尚须在彼弹压。前后谕令酌量抽调。应援庐州广信等处。其在九江者。尚未克复城池。自难分拨。惟是河南安徽交界捻匪。与粤逆句连。贼众兵单。系属实情。若不筹兵接济。深恐滋蔓难图。现在楚省情形。究为稍缓。著官文、胡林翼、妥为筹画。如襄樊一路。已就肃清。无须重兵弹压。即于此项官兵内。凑拨一千名。派委得力将弁管带。前赴河南。交英桂、胜保、调遣。以资助剿。将此由六百里谕令知之。　　

○以湖北按察使李孟群、为安徽布政使。两淮盐运使罗遵殿、为湖北按察使。　　

○以剿办河南捻匪出力。赏侍卫穆腾阿、巴图鲁名号。　　

○补铸云南迤西道关防。从巡抚舒兴阿请也。　　

○复安徽阵亡已革知州金宝树、参将喜瀛职。与巡检茅惍、均予祭葬世职。　　

○庚辰。谕内阁、叶名琛奏、请将盐课奏销展限一摺。广东省河各埠引课。应照趱限。于咸丰六年九月奏销。兹据该督奏称、各该埠引地。多与江西广西等省毗连。连年被扰。商贩不前。配运较少。恳请展限等语。著照所请。所有省河各商。咸丰六年应完咸丰四年分课饷。及带徵银两。准其展限八个月。至本年五月底奏销。以纾商力。此后仍著递年提早一月。以复原限。　　

○辛巳。谕内阁、叶名琛奏、广东省员弁、越境会剿匪徒、埽平贼巢一摺。广西佃匪。占踞横州。永淳县地方各村。叠次围扑城池。扰及广东廉州府属之合浦灵山等处。经叶名琛、派令高廉道蔡徵藩、署廉州府知府沈保颐、会同参将廖达章、游击秦凤山等、督兵越境进剿。于上年正月。至二月。先后攻破匪巢六十余处。将占踞之二百余村。全行收复。拏获首匪。埽平巢穴。办理尚属奋勉。所有在事出力官绅。及前次会剿南甯府郁林州等处匪徒出力各员弁。均著叶名琛、查明奏请奖励。　　

○又谕、叶名琛奏、广甯怀集两县、剿匪殆尽、请保出力员弁一摺。两广交界之广甯、怀集二县。壤地毗连。匪徒易于藏匿。官军克复广甯县城后。匪党数千余人。句结土匪滋扰。自五年八月至上年四月。经广东署督标中营都司钟文彩、及广甯县知县朱甸霖、署广西怀集县知县元庆等、督率两省文武员弁兵勇。会合绅团。先后将妙村各路匪徒首夥。歼除净尽。贼巢概行焚毁。夺获枪炮器械铅药。不计其数。地方一律肃清。该官绅等、均能不分畛域。认真剿捕。办理尚属妥速。所有此次出力文武绅团兵勇。著叶名琛查明。与前次克复广甯县城出力员弁。并案保奏。候朕施恩。　　

○又谕、叶名琛奏、请将秋审人犯、展限办理一摺。广东省本年应入秋审新事人犯。尚多未准部覆之案。赶办不及。著准其统归咸丰八年秋审办理。以昭慎重。　　

○谕军机大臣等、叶名琛奏、防御＜口英＞夷获胜、并现办情形一摺。＜口英＞夷船只。自退出省河后。复经官兵连旬击剿。叠次焚船毙匪。堵御尚为严密。该夷被剿后。两旬之久。既无动静。自应暂缓攻击。至该国以咆呤吧嗄哩。不应与中国启衅。另派夷酋。来粤定议。系得自传闻。虚实尚未可定。如果属实。所派夷酋。亦须夏间始能到粤。此时正可先定主见。以为将来定议地步。傥此次派来之人。尚讲情理。即应以礼相接。勿使再有藉口。俾得自为转圜。至咪口□佛两。及各国夷商。货物停滞。洋楼焚毁。必有怨心。＜口英＞酋不肯遽回香港。因恐各夷商索赔之故。则将来新酋到时。不特与中国定议。即与口□佛咪各国。亦必有一番理论。该两国与中国。并无嫌隙。此次吧嗄哩开衅情形。为夷人所共见。孰是孰非。定有公论。应派晓事之人。先与咪口

□佛等酋。详加开导。使其了然于胸。俟＜口英＞酋到时。不致为吧嗄哩等、捏词淆惑。更为妥协。当此中原多故。饷糈艰难。叶名琛、总宜计深虑远。弭此衅端。既不可意存迁就。止顾目前。又不可一发难收。复开边患。该督于夷务情形。素所熟悉。谅能慎密妥筹。不负委任也。至广东省奉拨各省军饷。自上年九月报解江西饷银后。续经谕拨之湖北饷银十万两。湖南饷银十万两。贵州饷银二十万两。庐州饷银十数万两。并欠解江南月饷。为数甚多。均未报解。自因夷务未平。关税无出之故。惟各省待饷甚急。江南、贵州、庐州、皆屡有饷匮兵哗之事。广东究系殷富之区。无论捐输徵收。尚易为力。著即速为筹措。虽不能同时起解。亦须酌量缓急。次第筹拨。毋误要需。将此由六百里密谕知之。　　

○以广西右江镇总兵官奚应龙、为提督。　　

○以剿办广西右江匪徒出力。赏知州陶兆恩等、蓝翎。余升叙有差。　　

○以广西柳州府城。被匪窜陷。提督惠庆、解任来京。仍下部严议。巡抚劳崇光、下部议处。予阵亡千总马文滔、把总李胜龙、从九品李寅宾、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百二十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。夏四月。壬午朔。享太庙。遣恭亲王奕恭代行礼。　　

○以广西镇安协副将蒋福长、为右江镇总兵官。　　

○予四川捕匪被戕州同昆秀、祭葬世职。　　

○癸未。谕内阁、本月十三日。朕亲诣皇史宬行礼。著先于皇史宬殿内。设香案一。香炉一。香盒一。亲自拈香行礼。毋庸派人递香。御前大臣、御前侍卫、随入殿门内。乾清门侍卫、俱在殿门外。至实录馆总裁。及礼部各员。均毋庸随往。　　

○以詹事府詹事宜崇、翰林院侍读万广、充日讲起居注官。翰林院侍讲潘祖荫、署日讲起居注官。　　

○甲申。谕内阁、恒春奏、分剿各路回夷获胜情形一摺。云南迤西回匪。经官兵追剿。将积匪苏发贵等、捦获正法。现在师罗各嶆、俱各诚心输服。江外肃清。已革副将陈得功、前因妄杀冒功。发往新疆。不准逗遛。兹虽剿办尚知愧奋。惟该革员获罪较重。所请免其发遣之处。仍不准行。著俟续有劳绩。再行奏请。　　

○谕军机大臣等、据德勒克多尔济等奏、俄罗斯欲遣使来京、商办密事一摺。俄罗斯狡猾性成。所称＜口英＞夷纠约各国、欲往天津。伊欲来京密商等语。无非藉端恐吓。欲于黑龙江外。占踞地方。并索赔塔尔巴哈台夷圈货物起见。兹复据理藩院奏、俄罗斯达喇嘛巴拉第具呈、亦称该国上司谕文。欲差大臣进京等语。著该大臣等明白晓谕。告以中国与尔国交好多年。从无差大臣前来商办要件之事。本国但知遵守旧章。永远和好今尔国达喇嘛巴拉第、在京呈称。尔国因＜口英＞夷等、有窥伺占踞之心。欲差大臣来商机密事件。已由理藩院具奏。大皇帝念尔国道路遥远。向无差大臣进京之事。已谕理藩院、行知该国。照例但送学生进京。毋庸特派大臣前来。从前＜口英＞夷滋事中国自行御侮。不借外国帮助之力。至外国互相争斗。中国亦从不与闻。并无机密要事。应与尔国相商。至尔国既诚心交好。从前只有恰克图一处通商。今大皇帝又准在伊犁塔尔巴哈台、两处通商。相待可谓优厚。尔国当知感激。现惟塔尔巴哈台焚烧夷圈一事。应行查办。尔国既敦和好之情。即当派员、会同该大臣等、秉公办理。速行了结。以便照旧通商。无伤和好。此外并无应议事件。毋庸特派大臣前来。如此时白晓谕。不至堕其诡计。傥该夷不遵晓谕。仍欲前来。该大臣即当据理拦阻。告以已奉谕旨。不敢专擅。劝其回国。不可又无主见。再请理藩院指示。致为外夷看轻。惟该夷尚无开衅之端。但当密加防范。不可调兵防备。故事张皇。转使该夷疑贰。所有理藩院行萨纳特文底。钞给阅看。将此谕令知之。　　

○予云南阵亡外委蒙占举、王廷标祭葬世职。　　

○予云南保山永平、御匪被戕知县周锡桐、朱庆镗、把总王岐、祭葬世职。　　

○乙酉。谕军机大臣等、德勒格尔奏、察哈尔官兵到皖以来。马匹倒毙。粮饷拨解无期。恳将官兵带赴徐州一摺。该副都统所带察哈尔官兵。现驻怀远。饷糈缺乏。马匹倒毙。所余无几。兵丁患病者亦后不少。所奏自系实情。著准其带赴徐州。即著邵灿、庚长、饬令徐州道王梦龄、设法筹给兵食。并赶紧购买马匹。俟何处须兵。听候英桂、胜保等调遣。所有患病及技艺生疏各兵丁。即著德勒格尔、遣令回旗。以节糜费。将此由五百里各谕令知之。　　

○又谕、乐斌奏、湖北撤回陕甘官兵、未能调赴胜保军营等语。陕西抚标提标各兵。业已撤回归伍。其肃州等协官兵。亦已回抵隆德。距各原营不远。且该兵丁现多患病。兼在湖北缴出器械。自应分别收伍。未能调赴河南。惟大股捻匪。经胜保等击败后。复句结粤匪。窜扰颍上光州一带。情形亦甚吃重。英桂等所带兵勇。不敷堵剿。亟应设法凑拨。以遏贼氛。前据曾望颜奏、因嵩县肃清。截止甯夏镇兵四百名。令其毋庸来陕。此项兵丁。如果得力。堪以出调。即著乐斌、饬令前赴河南。交英桂、胜保调遣。将此由五百里谕令知之。　　

○以江苏宜兴、荆溪、武进、阳湖、无锡等县。办团御贼出力。赏在籍詹事府赞善赵振祚、道员乔松年、知府王际相、贾益谦、知县许美身、花翎。道员萧时馥等、升叙有差。予阵亡从九品衔芮应曦、监生芮礼、武生储江、祭葬世职。如外委例。民人储喜明等、赏恤如例。　　

○展赈山东濮、菏泽、钜野、寿张、东阿、郓城、定陶、平阴、肥城、齐东、禹城、范、阳谷、东平、十四州县。被灾贫民一月口粮。　　

○丙戌。谕内阁、官文、胡林翼奏、官军踏平小池口附近沿山贼垒。连获大胜各一摺。此次剿平小池口附近贼垒。追至宿松。先后斩捦贼首万余级。办理甚属得手。著官文等、即饬带兵各员。乘兹锐气。迅克小池口、并九江府城。以遏贼冲。所有出力员弁兵勇。著官文、胡林翼、会同查明并历次获胜出力人员。汇案保奏。候朕施恩。　　

○谕军机大臣等、前因湖北军饷缺乏。谕王庆云、等每月拨解银数万两。俾资支放。兹据胡林翼奏、饷欠兵饥、请于山西藩库、河东盐库、速筹银三十万两等语。山西协济各路兵饷所拨甚多。未必有此钜款。惟现在都兴阿进剿皖贼。四次夺垒十一座。杨载福水师。正拟会攻湖口。使图安庆。李续宾步队。亦素称得力。此三军劲旅不可多得。若听其缺饷饥疲。军威不振。实于大局有妨。该抚请拨三十万两。尚不过稍清旧欠。以为进战地步。著王庆云于按月协济外。竭力设法。酌量筹拨。虽不能如所请之数。总须先拨一二十万。俾资接济。庶不致如杯水车薪。无益于事。著即妥筹速奏。将此由五百里谕令知之。　　

○予湖北殉节举人曾继成等、男妇一千九百六十六名口。分别旌恤如例。　　

○丁亥。谕军机大臣等、谭廷襄奏、酌拟推行大钱。及设局加铸铁钱一摺。直隶行使大钱虽称二成搭放。民间竟有以制钱九百二十文。作钱一千者。致大钱日形壅滞该署督奏称、如果各州县核实通搭二成。大钱自必日见流通。所见谅有把握。即著照所拟试办。各属如有阳奉阴违者。著即督同司道等官。严行纠察。毋许稍有歧异参差之弊。至徵收钱粮。民间如一时无从购买大钱。势不能不准其暂以制钱抵交。方免抑勒病民。该署督摺内所称、设局经理钞票开炉鼓铸钱文。并片内所称搭收钱文按月用印票呈报备查之处。均著照所拟妥为筹办总期实力奉行。不致有名无实。将此谕令知之。　　
</div>
    <div class="pagination">
<a href="清实录咸丰朝实录_page316.html">上一页</a><span>...</span><a href="清实录咸丰朝实录_page312.html">312</a><a href="清实录咸丰朝实录_page313.html">313</a><a href="清实录咸丰朝实录_page314.html">314</a><a href="清实录咸丰朝实录_page315.html">315</a><a href="清实录咸丰朝实录_page316.html">316</a><span class="current-page">317</span><a href="清实录咸丰朝实录_page318.html">318</a><a href="清实录咸丰朝实录_page319.html">319</a><a href="清实录咸丰朝实录_page320.html">320</a><a href="清实录咸丰朝实录_page321.html">321</a><a href="清实录咸丰朝实录_page322.html">322</a><span>...</span><a href="清实录咸丰朝实录_page318.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
