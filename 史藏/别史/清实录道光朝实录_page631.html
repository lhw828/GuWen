<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 631 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 631 页/共 848 页</h1>
    <div class="content">○谕军机大臣等、裕谦奏、审度江苏堵御情形。并办理定海善后事宜各一摺。尚属周妥。据奏江苏各海口形势。兼派拨将备。水陆交防。自可无虞失事。镇海距宝山等处。程途虽远。该大臣仍应随时侦探。凡有紧要应办之处。即飞咨伊里布先为筹画。一面会商定见。措置得宜。方称妥善。定海难民。经该大臣赶办抚恤。安集逃亡。其兴办堵御各工。将次告竣。以工代赈。最为良法。如果人心坚定。自能众志成城。至召募水勇。分路防守。亦应时加练习。俾知卫城即所以自卫。不可恃众滋扰。务使兵民相安。守望相助。惟发给难民银米。须责成委员亲身散放。勿经胥役之手。以免侵冒克扣。所有添设陆路官兵。以资接应之处。著即与余步云等会商妥协具奏。至江宁河南所造擡炮。除带赴浙江军营一百杆外。如尚不敷用。仍著随时调拨。又覆奏海龄请将沿海通商马头封闭一摺。所见甚是。已明降谕旨。毋庸封港矣。将此由四百里谕令知之。　　

○钦差大臣江苏巡抚裕谦奏、查康熙年间。曾准红毛夷船。在定海通商。久经停止。而该县之南马头。俗尚称为红毛道头。附近并有夷馆基址。现在修筑土城。已将红毛道头、及夷馆基址。全行拆毁。并将该处民房迁徙城内。酌留两门出入。如内城之制。使土城以外。一无所有。以绝逆夷觊觎之念。断内地接济之源。得旨、所办甚好。　　

○赏已革两广总督林则徐四品卿衔。命驰赴浙江听候谕旨。　　

○以缉获私硝勤奋。予南河守备金承沛优叙。　　

○拨贵州仁怀县入官田八顷三十一亩有奇。为尚节堂及幼堂养赡经费。从巡抚贺长龄请也。　　

○辛亥。上耕耤。诣先农坛行礼。更服。至耤田所。躬耕三推。复加一推。御观耕台。命礼亲王全龄、顺承郡王春山、成郡王载锐、各五推。吏部右侍郎王植、户部右侍郎王玮庆、礼部右侍郎萨迎阿、兵部右侍郎魏元烺、刑部左侍郎柏葰、工部右侍郎阿灵阿、都察院左副都御史续龄、通政使司参议恒青、大理寺少卿金应麟、各九推毕。顺天府府尹率农夫终亩。赏赉农夫耆老如例。　　

○诣关帝庙拈香。　　

○幸圆明园。　　

○壬子。谕内阁、前因＜?口英＞逆大肆猖獗。伤我提镇大员。叠经降旨命杨芳先行会同怡良等领兵攻剿。以伸天讨而快人心。今据杨芳等奏、各省调兵到粤。已有八千余名之多。尚不知及时进剿。迁延观望。甚至仍请令＜?口英＞夷所属之港脚商船在粤贸易。是有意阻挠。怠慢军心。殊出情理之外。杨芳、怡良、著先行交部严加议处。　　

○谕军机大臣等、前因俄罗斯逃难夷人。越入哈密卡伦。并诉称天寒雪大。山路难行。恳俟开春折回等语。当降旨令德全妥为安置。俟春融后护送归国。兹据奏称、已于二月二十八日。将该夷人等并马匹什物。派员护送至巴里坤交界之马王庙。交付该处委员等接收转送。所有去冬赏给该夷皮衣口粮。即著照所议办理。免其咨部核销。又另片奏、印房主事职衔轰车布、前经奏留。以资熟手。此次俄罗斯入境。该员办理抚恤防护事宜。复躧探路径。劝谕该夷起程。始终奋勉。可否鼓励等语。聂车布既系得力之员。准其循照各城保奏之例。奏请恩施。毋许过优。将此谕令知之。　　

○又谕、据麟魁奏、查明江西省闹漕京控重案。巡抚臬司意见不合情形。并访查钱宝琛才具。览奏俱悉。至新喻县革监万帼彩等闹漕京控一案。该抚审拟罪名。是否允协。并有无不实不尽之处。著该侍郎亲提全案人证卷宗。覆加详核。确切研讯。务期水落石出。毋许稍有枉纵。将此谕令知之。寻奏、万帼彩主令胡尚友纠众抗官。按罪应斩。惟夥党在逃。人数众多。应暂行监禁。俟逸犯缉获。另行究办。胡尚友闻拏投首。应于为从绞监候律上减一等。杖一百流三千里。余分别问拟徒流。下部议。从之。　　

○又谕、本日据宝兴奏、谢恩请觐一摺。现当剿办＜?口英＞夷紧要之时。各省俱有关会事件。宝兴著毋庸来京。俟夷务告竣。再行奏请陛见。将此谕令知之。　　

○又谕、本日扬芳、怡良奏、请准港脚价船通商一摺。又另片奏、省垣情形等语。览奏愤懑之至。已明降谕旨。将杨芳、怡良、先行交部严议矣。逆夷情状诡谲。反覆无常。早经窥破。非大加惩创。何以扬国威而除后患。现在各路徵调兵丁一万六千有余。陆续抵粤。杨芳何以不痛加剿洗。乃迁延观望。有意阻挠。汲汲以通商为词。是复蹈琦善故辙。变其文而情则一。殊不可解。前经奏请各国通商。朕因俯顺舆情。勉从所请。今复以港脚船只。尚无助逆情事。敢于尝试。若如此了结。又何必命将出师。纷纷徵调官兵。且该逆伤我提镇大员。及阵亡兵弁。为数甚夥。此等忠魂。何以克慰。杨芳等祇知迁就完事。不顾国家大体。殊失朕望。即所称货船附载洋米等语。全不可信。况鸦片来源。即在于此。又何以示禁令而除流弊。此时更无他议。惟有进剿一法。奕山、隆文、经朕面谕一切。必能仰体朕意。现已到粤。兵多粮足。自当与杨芳、齐慎、协力同心。为国宣劳。以膺懋赏。断不准提及通商二字。坐失机宜。此次批摺。著发给阅看。奕山等接奉此旨。著迅速督饬兵弁。分路兜剿。务使该夷片帆不返。俾知儆畏。傥夷船闻风远遁。空劳兵丁。惟该将军等是问。懔之。将此由六百里紧各谕令知之。　　

○癸丑。谕内阁、端华等奏、遵吉开工。请选择合龙吉期。并将应领各件。开单呈览一摺。现在修理永陵启运殿工程。所有合龙吉期。著钦天监于本年四月内。敬谨选择二日。奏明交端华等临时酌量选用。其应领经篇药材等项。著内务府照例备办。由端华等派员祗领。以备恭贮。　　

○又谕、刘韵珂奏、请饬河南省代备擡炮白蜡杆。分拨应用等语。浙江省现在防御逆夷。军械必应宽为储备。著河南巡抚饬属代为打造擡炮五百杆。购备直长白蜡杆三千根。迅速解赴浙江省备用。惟器械固须精良。而运用尤宜娴熟。著颜伯焘、刘韵珂、饬令各营将弁等随时练习。以收实效。余著照所议办理。该部知道。　　

○又谕、刘韵珂奏、饬员赶办宁绍台温四府防御各工一摺。前因该四府所属海口。有应修筑炮台营房。及添铸炮位之处。当降旨令刘韵珂亲往履勘。兹据奏省城防御紧要。未敢遽行远离。所有该四府防工。业经专饬各道、督属会营勘议。酌量形势。就近委员估计赶办。著该抚即严饬承办各员。赶紧兴办。仍饬各该道留心查察。毋任草率偷减。工竣验收。或该抚周历亲勘。或派藩臬两司前往之处。著届时酌量办理。总期工归核实。以肃海防而资抵御。　　

○命喀喇沙尔办事大臣淩顺、往奠故和硕特盟长扎萨克贝子车登多尔济茶酒。　　

○修筑浙江仁和海宁二州县海塘。从巡抚刘韵珂请也。　　

○甲寅。谕内阁、牛鉴奏、革员周天爵改道解赴广东。途次丁忧等语。周天爵著赏假百日。仍解往广东军营效力。　　

○谕军机大臣等、奕山、隆文奏、接奉谕旨。并筹办情形一摺。览奏均悉。据奏暂候祁＜?土贡＞到韶州面商一切。并须制造器具。兼催趱各路官兵等语。该将军等相机而行。极为妥协。现在祁＜?土贡＞想已赶到。各省官兵。计应陆续抵粤。炮火及各项器具。亦不日可成。该将军等谅早驰赴省城。会合一处。抄袭该夷前后路径。并力攻剿。不使逃遁。昨杨芳、怡良奏请、准与港脚船只通商。朕因其怠慢军心。已降旨交部严议。奕山、隆文、经朕面授机宜。且屡次寄谕。饬令一鼓作气。殄灭丑类。该将军参赞等务当激发忠良。协力同心。以扬国威而伸天讨。切勿为浮言所动。是为至要。将此由六百里加紧谕令知之。　　

○又谕、前因湖南江西二省。拏获沙包会匪首犯名目相符。当交各该督抚严拏审究。又据御史高人鉴奏、＜?口英＞夷滋扰。恐广东连界省分。土盗附和。叠经降旨查办。兹据吴其浚奏称、湖南永州府及郴州桂阳州二属。酌议团练章程。实力遵行保甲。其郴州宜章二州县。为粤省客商往来要道。向有脚夫一项。已发给循环簿。饬令各夫行、将往来人夫随时盘诘。著即照所议妥办。该抚仍当随时严饬所属。认真稽察。缉拏匪类。安辑流民。总期绥靖地方。所有设立团练保甲循环簿各章程。切不可有名无实。以副朕弭盗安民之至意。将此谕令知之。　　

○又谕、现在山海关各海口。办理炮台事竣。所有秦王岛石河口各卡驻劄满洲营兵丁。著即调回本营。勤加操练。其所调冷口喜峰口二处防守兵丁。并著撤回归伍。至秦王岛澄海楼二处安设炮位。仍著富勒敦泰酌派弁兵。在彼常川瞭望。以免疏虞。将此谕令知之。　　

○旌表守正捐躯安徽宿州民张仲妻陈氏。河南通许县民刘有妻田氏。　　

○免江苏江海关上年封港期内短徵税银。　　


大清宣宗效天府运立中体正至文圣武智勇仁慈俭勤孝敏成皇帝实录卷之三百五十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑。闰三月。乙卯朔。谕内阁、前因龙泉峪各项树株内、回乾松柏桧树一百余株。降旨令松峻严饬该赔员等赶紧补齐。勤加浇灌。兹据奏称、该员均系在京当差。并非所属等语。著总管内务府大臣、即行严饬该员等及时补种浇灌。傥明春查看。未能一律蕃茂。惟承种之员是问。　　

○又谕、前因杨芳、怡良、不能及时进剿＜?口英＞逆。仍请准令所属之港脚商船在粤贸易。降旨先行交部严加议处。兹据该部议照溺职例革职。实属咎所应得。惟现当剿办吃紧之时。若竟予罢斥。转得置身事外。杨芳、怡良、俱著从宽改为革职留任。以观后效。　　

○谕军机大臣等、本日据裕谦奏、浙江洋面安靖。定海设守完备一摺。据奏附近洋面。并无夷船帆影。山陬海澨。潜伏居民渔户。以待邀截夷船。现在定海有兵五千余名。大小炮七十位。策应均已齐备。路径亦已探明等语。览奏均悉。仍著裕谦严加防范。密行侦探。现既备防周妥。如有夷船驶入。即行痛加剿洗。以张挞伐。其宁海县游奕夷船。该员弁等剿办情形。亦著据实奏闻。将此由四百里谕令知之。　　

○改铸四川绥定营游击、中军守备、万全营守备、关防条记。从总督宝兴请也。　　

○丙辰。上诣绮春园问皇太后安。　　

○谕军机大臣等、京营现需制造擡枪以资操演。著讷尔经额于直隶所制擡枪。挑取二杆解京。以便如式制造。将此谕令知之。　　

○丁巳。谕军机大臣等、托浑布奏、勘明隍城岛情形一摺。据奏添雇渔筏。多募水勇。协同官兵节节巡防。与盛京直隶各海口声势联络。互相策应等情。所议尚属周妥。均著照议办理。惟所奏山岛安设大炮。遇有夷船驶过。两面夹攻。度计炮力所及。止于二三十里。中间百数十里洋面。断非炮力所能邀截。现已酌拨大小炮数位。派兵弁数十名。饬赴该岛驻守等语。该处山岛。既系孤峰高耸。遇有夷船驶近。炮力不能遽及。又无策应。设被逆夷将山岛占据。得毋借寇兵而赍盗粮耶。此一条。著托浑布再行斟酌。妥议具奏。将此谕令知之。寻奏、遵查该处安设兵炮。既不能堵截夷船。孤军无援。势实可虑。现令地方官雇小舟分布于近岛各处。设闻贼警。渡民于内地。妥为安插。并将岛上井泉塞断。弃此荒岛。无虞贼占。报闻。　　

○蠲缓江苏宿迁县被水滩地租钱有差。　　

○戊午。上幸静明园。诣龙神庙拈香。　　

○己未。改铸四川普安右营守备条记。从总督宝兴请也。　　

○予故衍圣公孔庆镕、祭葬。　　

○礼部议准、前署江苏巡抚邵甲名疏报、采访句容县贞节妇女许氏等一千二百九十七口。安徽巡抚程楙采疏报、颍上县严许氏等八百七口。前任湖北巡抚伍长华疏报、东湖县阎柳氏等八十四口。陕西巡抚富呢扬阿疏报、中部县柏县柏刘氏等七十四口。各请建总坊旌表。从之。　　

○旌表守正捐躯山西乡宁县民冀霖媳阎氏。　　

○庚申。谕军机大臣等、据耆英奏、请添铸大炮以重海防一摺。克敌制胜。军火为先。该将军现在采办铁料二十六万斤。为铸造炮位炮子之用。现已饬内务府、令造办处炮匠前赴盛京。听候遣用。惟所请铸造八千斤大炮二十尊。恐斤两过重。运用不能便捷。著即铸八千斤大炮四五尊。其余铁料。酌量分铸一二千斤二三千斤炮位数十尊。体察复州金州各海口情形。妥为安设。以资捍卫。所需鼓铸银两。准其在于徵存船规项下动支。事竣核实报销。将此谕令知之。　　

○辛酉。上御山高水长。阅侍卫骑射。　　

○以故豫亲王裕全子镇国将军义道、袭爵。　　

○壬戌。谕内阁、固庆等奏、巡察卡伦。请于官厂驼马内拨用马驼等语。该大臣等、每年春秋二季。亲带弁兵。前往霍呢迈拉扈、玛呢图噶都勒罕、二处巡察哈萨克二次。所需骑乘人役。向由各该旗传调协济。兹据奏各该旗扎萨克等居住游牧。远近不等。如照旧章接济。恐往返长途。有碍生理。自系实在情形。著照所请、自科布多起。至博罗布尔噶苏八台站。每站准于官厂存放驼马内。拨动马各十匹。驼各五只。交该台官兵牧养。专备该大臣等巡察哈萨克时乘用。无庸照例报销。自索果克卡伦起。西至玛呢图噶都勒罕十一处卡伦。每站添拨驼六只。以为驮运口粮之用。事竣仍交官厂牧放。年终照例报销。　　

○谕军机大臣等、本日步军统领衙门奏、拏获结夥贩卖鸦片烟土人犯一案。已降旨交刑部审讯矣。此案山东民人何开顺、王义为等、贩运烟土。据供有李二在历城县属李家庄中间路南居住。约年五十余岁。康二在历城县属东北王家庄西头路北居住。约年四十余岁。合夥运贩。该二犯现在该县地方潜藏窝囤。实属目无法纪。该抚托浑布现驻登州。距省尚远。即著藩司杨庆琛、先行饬属将李二、康二、严拏务获究办。毋任远扬。将此谕令知之。　　

○又谕、本日据杨芳奏、夷船分泊情形一摺。览奏均悉。该逆连樯停泊各口。心怀叵测。若不乘此设法取胜。一经远遁。何由追蹑。况此次出师命将。调拨粮饷。原欲大申天讨。痛加剿洗。以靖边隅。该将军等惟当一意剿灭。断不可为浮言所惑。此时奕山、隆文等、计已到省。各路兵丁。谅俱齐集。即著公同商酌。相度机宜。抄袭后路。一鼓歼除。毋令逆夷远窜。又另片奏、粤省汉奸情形等语。可恨之至。所称关天培阵亡。因将弁不敢强兵点炮。关天培亲手执火。而大炮火门早已透水。著即确切访查不肯点炮、及火门透水之兵丁。严密查拏。即行枭首示众。惩一儆百。以肃纪律而挽颓风。将此由六百里加紧谕令知之。　　

○又谕、据裕泰奏称、粤省将军参赞大营。须屯建佛山以上。或清远三水两县之间。与省城佛山掎角相维。俾后路军声联络。逆船不敢出没西路。分我兵力。即佛山粮台。亦可藉资保护。该夷深入省河。距虎门海口已一百余里。现闻该逆掠食。粮乏可知。暂时坚壁清野。使其师老食尽。或间道抄伏。绝其归路。或水陆兜剿。夹用火攻。不难立制其命等语。广东现在情形。自以保护省城。设法攻剿。为第一要务。著奕山、隆文、齐慎、到省后。与杨芳相度形势。通盘筹画。裕泰所陈屯建攻剿各事宜。是否可采。悉心体察。总须势势联络。不致有顾此失彼之虞。方为妥善。将此各谕令知之。　　

○又谕、本日据裕泰奏、楚省旧炮难以适用。并现在防缉情形一摺。旧炮既难适用。自应筹铸新炮。宜章所产南版生铁。如果尚可镕铁。著即采买齐备。俟奕山等咨覆、是否须用。迅速办理。毋误要需。惟湖南郴桂各属。皆与粤东连界。难保无匪徒乘机勾结窜越。著与吴其浚会商。严加防缉。并饬永州镇派令临武宜章桂阳等营将弁。酌拨兵丁。豫备器械。各就本汛卡实力巡防。复通饬士民团练壮丁。互相守望。使匪徒无从溷迹。而民心亦有恃无恐。仍当常川查察。无得日久生懈。至该督奏广东防剿各情。已谕令奕山等、体察情形具奏矣。将此谕令知之。　　

○癸亥。上诣绮春园问皇太后安。　　

○以礼部左侍郎关圣保、为满洲繙译会试正考官。内阁学士玉明、为副考官。　　
</div>
    <div class="pagination">
<a href="清实录道光朝实录_page630.html">上一页</a><span>...</span><a href="清实录道光朝实录_page626.html">626</a><a href="清实录道光朝实录_page627.html">627</a><a href="清实录道光朝实录_page628.html">628</a><a href="清实录道光朝实录_page629.html">629</a><a href="清实录道光朝实录_page630.html">630</a><span class="current-page">631</span><a href="清实录道光朝实录_page632.html">632</a><a href="清实录道光朝实录_page633.html">633</a><a href="清实录道光朝实录_page634.html">634</a><a href="清实录道光朝实录_page635.html">635</a><a href="清实录道光朝实录_page636.html">636</a><span>...</span><a href="清实录道光朝实录_page632.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
