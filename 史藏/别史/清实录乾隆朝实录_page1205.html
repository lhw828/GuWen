<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1205 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1205 页/共 1860 页</h1>
    <div class="content">
○吏部等部议覆、护陕甘总督甘肃布政使尹嘉铨奏称、前裁宁夏府西路同知缺。改设奇台通判。裁驻东济尔玛台经历缺。改设巡检。查改设通判。系繁难边远紧要满缺。当将裁缺同知纳福、借补。嗣后缺出。应于内地满员内调补。穆垒一带刑钱等务。归通判管理。铸给奇台总理民屯事务通判、关防。额俸六十。养廉六百。公费七百。再奇台向无管狱专员。应即令通判兼管。东济尔玛台巡检。令徵收东济尔玛台、西济尔玛台、穆垒河、三处民粮。报明奇台通判核总。遇命、盗、责成缉解通判定拟。赌博等细事。就近准理。铸给东济尔玛台巡检司之印。额俸三十五两五钱零。养廉三百。均应如所请。并令将裁缺同知、经历、俸廉等项银。裁拨充公。从之　　

○户部奏、各省钱粮奏销。向由该督抚等、按年题报。户部核别准驳。咨覆该省。俟一案全清。该督抚等册咨到部。条晰专案题结。未免繁冗。请嗣后各省全案清册到部。统于年终、分省汇总奏结。从之　　

○巳亥。上耕耤。诣先农坛行礼。更服。至耤田所。躬耕三推。御观耕台。命庄亲王永瑺、怡亲王弘晓、裕亲王广禄、各五推。吏部左侍郎迈拉逊、户部右侍郎蒋赐棨、礼部尚书王际华、兵部左侍郎周煌、刑部左侍郎玛兴阿、工部右侍郎德成、左副都。御史黄登贤、通政使申保、大理寺卿邓时敏、各九推毕顺天府尹、率农夫终亩。赏赉耆老农夫如例　　

○庚子。上诣畅春园、问皇太后　　

○幸圆明园　　

○谕军机大臣等前据桂林奏、进攻东山梁、墨垄沟情形。此两处俱地险而窄。虽有多兵。猝难施力而温福前此奏到资哩一带山隘均可分路攻剿。需兵甚为紧要。现有之兵。尚不敷调派。因谕将续到打箭炉之陕甘兵一千名。迅往温福处听用。并传谕贵州抚提等将拣派豫备之三千兵。即行起程。亦速赴西路军营备用。今桂林奏、现拟袭剿革布什咱。既可控制金川。兼可肃清我兵后路似亦一策。但仍需五路分进。兵数似不能太少。而陈定国往绰斯甲布。订期会攻。往返不过二十余日。为期甚速。是打箭炉所驻之陕甘兵一千。又不便调往西路仍须留与宋元俊带领应用。至桂林奏、临时或尚须添兵策应。再行酌调黔兵等语。黔兵昨巳调赴温福军营。桂林若必须添兵。即与温福飞札相商。于前项兵内酌拨千余。往南路备用。但如此、则温福处兵数。仍恐不敷。昨巳有旨、令文绶豫选陕甘兵三千名听调。若果需兵。温福即可星速行知该督先调一二千名应用。所有调兵事宜。著传谕温福、桂林迅速札商。通融妥办。毋得稍存畛域。又桂林奏请、招商协运军粮。亦属权宜之计。但所称官运与商运并行。民力愈纾。且无妨于农务等语。则不可解。番地跬步皆山。军粮难以骡马驮装。即商运亦不能不需人背负。何独于民力有益。或因官运有一定脚价。商运估值较增。小民得以多沾微利因觉宽纾。果有此情形。自当据实奏闻。不应隐跃其词。且招商亦不过令其承办。至运脚仍须取给于官。是官运商运。名虽异而实同。且以官加之价。而令商居其名。殊觉非体。川省并无殷商。恐其中转不无藉以牟利。何如官为明增价值。俾小民知恩出自上踊跃乐从乎。著桂林即速据实覆奏　　

○吏部议准、安徽巡抚裴宗锡奏称、安庆府属之宿松县。向定为冲繁中缺。归部铨选。该县界联江楚俗悍狱繁。非干员经理。必贻误地方。请改为冲繁难要缺。在外题补。至凤阳府属之怀远县本疲难中缺。乾隆十年、因办灾奏留在外题补。该县近年屡丰。形非昔比。请仍改归部选。从之　　

○辛丑。谕曰、江南提督马全奏、请将本身妻室封典。貤赠高祖父母等语。殊属非是。封赠定例。宠荣及其三代。推恩已无可再加。若更欲貤封高祖。等而上之。何所限制。从前因提督林君升臬司唐绥祖、违例奏请。曾经降旨申饬通谕。马全独未之闻乎。所请不可行。并传旨申饬　　

○谕军机大臣等。御史范宜宾奏。江南藩库。清查积欠。业有成效。请令直省各藩司、一体设局清查一摺。于事理殊未允当。江南财赋。最为繁重。且有因节年偏灾缓带之项是以旧欠亦较他省为多。前岁经该督抚等、恐其中或有官侵吏蚀奏明设局清厘。特予加展限期。俾民间得以从容输纳。昨据苏州藩司吴坛奏到。各年欠项未完者。巳不及十分之一。复将尾欠加恩宽免。以示奖劝是江省之清查积欠。原系该督抚、自行办理。并非特降谕旨。至各直省赋额。本与江南不同。即偶有偏灾缓带之项。积欠未清。亦不至如江南之甚。且遇收成丰稔时。原可照例徵收。自不致经久悬宕。若无端降旨。概令设局清查。成何政体乎。设或间有官侵吏蚀之弊捏作民欠混冒。自宜随时查办。此又各督、抚、藩司、职所当为。亦不待敕定科条。始为稽核但恐各省中。或有忽而不察因循长奸者。亦不可不加厘剔。著传谕各督抚、饬司确查该省实在情形。如有不肖官吏。将巳完作欠。重为民累。即行实力严究。勿稍姑息。否则但按常例妥办。毋庸纷更滋扰。将此遇各督抚奏事之便。传谕知之　　

○以礼部侍郎倪承宽、为会试知贡举。大学士刘纶、为正考官。兵部侍郎觉罗奉宽、内阁学士汪廷玙、为副考官　　

○壬寅。谕军机大臣等、据图思德奏钱度家人张林、顾安、管送箱笼赴滇带有金玉器件。该省截留、将该家人解滇查办等语。此事殊堪骇异。钱度系停给养廉之人。何得有金器四百余两。计值银数约在四五千两以上。苟非婪索属员。取自暮夜。安能有此。其为贪赃败检。已可概见。著将原摺清单。钞寄彰宝、李湖、即将钱度严行审讯务得确实情节。迅即从重定拟。由驿奏闻。袁守侗此时。自已至云南。亦著会同查办。将此并谕知之　　

○又谕曰、温福等奏攻资哩情形一摺虽数日间颇有斩获。而资哩贼寨。尚未攻破。恐致师老而疲。前已屡次传谕令于贼碉对面。或结木架。或砌石台。架炮于上。俯临贼碉轰击。贼番虽匿处地穴。而我炮力自上击下。易于直透。穴内之贼。必不能当。势将惊溃。自属最善之策。不知温福接奉前谕、曾筹办及此否。又据脱出之沃克什番民供称、闻僧格桑、欲往布朗郭宗。与泽旺商量。并金川遣大头人丹巴沃咱尔、到美诺后。亦欲前往等语。逆酋欲同金川头人。往其父处。自必商同由彼逃入金川。而索诺木又公然助兵党恶。将来问罪之举。恐难中止。自当厚集兵力两路夹攻。一并扫荡贼巢。以靖边徼。昨已谕贵州巡抚、提督、将豫派之三千兵。遄程赴川。并谕温福等、酌量两路分派。其文绶豫备之陕甘兵三千。亦令温福量为调取。若核计需兵尚多。即一面飞咨全调。总期于事有益至现在攻围资哩。兵数尚少。自未便锐意深入。若各省后调之兵到齐。则兵力更足。而色布腾巴勒珠尔、又带同熟习领兵之侍卫章京等。前往军营。声势壮盛。将士亦必倍加厉勇。如彼时业已攻破资哩。正须为捣穴擒渠之计。若贼仍坚守抗拒。则当派兵分路剿击。使其疲于支拒。且贼番既潜匿地穴。正可选集精锐乘其不觉。冲过贼碉。而大兵复在后为之声援。贼众自皆丧胆。若贼番从碉内逸出。即用鸟枪尽歼其众。我兵且行且击。亦属便利。再据脱出之番人供称、闻小金川言。现在官兵两路夹攻。一两月内、尚可支持。日久不能抵御。是贼现虽舍死拒守。其粮食已不能久供。又无暇兼务耕作。食尽之后。难以复支。我兵即专务攻围。贼尚不能持久。何况添兵分进。剿击不懈乎。温福等、惟当相机妥办。克期集事。至袭取革布什咱一事。既可掣金川助兵之势。并可绝索诺木冀幸之心。自为两得。桂林惟当与宋元俊、熟筹妥协办理　　

○户部议准、调任贵州巡抚李湖等奏称、威宁州属妈姑厂。近年出铅。不敷抽买额数。躧得附近之猓布戛地方。矿质浓厚。无碍民田庐墓。试采有效。请附作妈姑子厂。一切抽买事宜。照妈姑厂例办理。工本、于妈姑厂额铅本内动支。从之　　

○定边右副将军大学士温福等奏、前因巴朗拉一带。系大兵后路。添派重庆镇总兵和邦额往驻嗣据禀称、达木巴宗地方南北两山。均通贼境。巴朗拉北山小路。通德尔密。木耳宗通别斯满。惟日隆宗处巴朗拉西。达木巴宗东。北通毕旺拉。南通德尔密。须该镇亲驻巡察。因饬令加紧防范。以免疎虞。报闻　　

○癸卯。上诣畅春园、问皇太后安　　

○谕军机大臣等昨温福奏、脱出之沃克什番人供词内。有闻僧格桑欲往布朗郭宗。与其父泽旺相商。自系商同由彼处窜入金川。但逆酋情性狡诡。或见我兵分路攻剿。声势甚盛。知其罪难幸免。又未肯弃地竟逃。欲伊父代为恳求。希图宽宥。亦未可知。否则藉伊父乞怜为名。冀缓我兵进讨。而贼酋在布朗郭宗、底木达等处。抄出曾头沟、巴朗拉、一带。截我后路饷道。不可不虑。看来总不出此三者。若贼酋逃往金川。而索诺木又不献凶退地。即遵前旨、统集兵众。将金川一并剿平。或泽旺亲诣军门。悔罪求原。亦不可稍存姑息。如能将计就计。擒获泽旺。所谓兵不厌诈。自为最妥。即或无懈可乘。断不可因此稍缓进攻。堕其狡计。逆酋恶同枭獍。久已拘禁其父。岂复知有顾恋。昨阅番人供词。并有金川头人丹巴沃咱尔、亦同前往之语。恐其别有所图。或截我后路。皆未可定。设未能妥协豫防。成何事体。温福等务当及早留心。设法防范。使贼人技无所施。方为妥善。再向来称金川土酋。系索诺木。昨所译出之禀。则称应袭土司索诺奔们。似不止一人。今所译清文。则系莎罗奔、及扎勒达克。并我等二人之语。是又明有两人。殊不可解。著温福随便查明金川土酋。究竟是一是二。因何连名并称之故。一并覆奏　　

○甲辰。谕、据搜场王大臣永瑺等奏、头场搜出怀挟举人张静深、在袖内藏匿性理论二纸。现在照例枷号查系山西贡生。年八十岁。辛卯顺天乡试、恩赏举人等语。上年恭逢圣母皇太后八旬万寿。会试榜后。已将耆耋观光者。分别给衔示奖。各省乡试士子中。有耄年应试者。并为推广慈仁。特赐举人。以遂其平生读书苦志。初非因其优于学问。凭文甄拔。伊等既已邀恩。尤宜自揣分量。如果文理不至荒陋。原可随众入闱。若本毫无素蕴。难以终场。则幸邀一第。即可安分知足。何得更萌躁进妄想。以致求荣反辱。况昨年逾格旷典。原所以仰承庆泽岂能岁以为常。此次下第举子。即有年逾八旬者。亦无再行施恩之理。而乃不知自爱夹带败露。是视朕加惠耆年之意。转为若辈行险徼幸之阶。不特深负厚恩。抑且不知善保功名。实属咎由自取。朕亦无如之何矣。将此通谕知之　　

○谕军机大臣等周元理奏、永亮自抹身死一摺内称、据伊子伊隆阿呈报于出名处。俱止称一阿字。甚属不通。此等本属汉人陋习。但汉人名皆系姓。其单名者、及上一字有排行者。尚可单称。若双名、即不宜拆用。至满洲人名。即有数字皆系联写。必须整句全称。若单称一字。便不成语。况伊隆阿之兄。名伊崧阿。今止称一阿字。又知为谁。似此渐染汉人恶习。实为可鄙。伊等系永贵之侄。尤不宜如此。已传旨严饬永贵、并通饬八旗。嗣后毋许复蹈此辙。至具摺入告。叙列人名。自有一定体裁。周元理虽不谙清文意义。但服官已久。所见发钞章奏甚多。即汉人名单称一字。尚非所以昭敬。况满洲乎。纵使原呈称名未妥。亦当为添改。缮入摺内。乃率凭幕宾。照禀誊钞。全不经意。周元理不应疎略若此。著将此饬谕知之　　

○又谕、据彰宝奏苗温差人投递禀文一摺。已于摺内批示。其所差既系内地民人。即属汉奸。自当解京严讯。至所递缅字原禀。令在京之线咩猛等译出。其语意、与彰宝在滇所译。大略相同。阅其禀内、所称两国成一国之语。甚为可恶。缅匪以徼外蛮陬。并不足齿于诸属国。何敢上与天朝抗衡。称为两国。其狂悖之罪。实无可逭。第所称地方庙宇都烂完了。好汉子们都死完了等语。殊不足信。夷性诡诈多端。岂肯自形其弱。必系设为此语。诓诱官兵进取。冀逞其狡狯伎俩。且藉此以觇我动静。断不可堕其术中。自以不给回文为是。该督惟当严饬各边隘。加意防守。毋任奸匪、得以潜行入关探伺。并当派侍卫等、出边巡逻。严捕奸细不可稍有疎懈。并宜不动声色。俾贼无从窥见端倪。方为妥善。将此传谕彰宝知之　　

○署河东河道总督姚立德等奏、汶上、嘉祥、济宁、三州县境之旺一湖。居上游、当汶河之冲。收蓄汶水。入湖济运。圈堤残卸。应培筑。又运河西牛头河。上承宋家洼诸水。下达昭阳湖。系鱼台驿路所经。旧有马公石桥。横亘南阳、昭阳、两湖间。桥洞不宽。牛头河来水拥滞。不特济宁西坡受患。即金乡、鱼台、亦常波及。应多添桥洞。并将广运庄以下河湖淤泥挑浚。俾上游水、捷趋昭阳湖。以免漫淹。又运河东泗河。向因下流董家口。屡被冲刷。就该处建石坝一座。分洩泗水今泗水南趋。转为石坝所累。请拆去。展宽孟家桥旧石桥。疏浚马坡以下、入湖尾闾。俾水大时。直达独山湖。水小、即于孟家桥以下筑土坝。拦由兴隆桥入运。各工向系民修。今值灾歉后。请暂借司库银。委员承修。工竣。于汶上、嘉祥、济宁、鱼台等州县。分三年、随地丁钱粮徵还。得旨、如所议行　　

○乙巳。谕、据彰宝等奏、查讯厂员朱一深、禀揭上司婪索案内。法明得受朝珠。尚须质审。傅尔瑚讷、短价贪买朝珠。业经供认属实。法明、傅尔瑚讷、均著革职。其派勒之知府李豫、周际清、过付之降调知县曹湛、得受帮银之巡检吴秉礼、并著照所请革职。交与侍郎袁守侗、会同彰宝、李湖、一并严审具奏。并谕湖南巡抚梁国治、将法明、及伊家人翟姓。即行委员、解往云南候讯　　

○又谕、据富椿奏、宁古塔副都统。系专任办事之处。甚属紧要。非吉林可比。卞住目昏不能得力等语。此奏是。卞住宁古塔副都统员缺。著福珠礼调补。福珠礼黑龙江副都统员缺。著僧保调补。卞住仍著调补吉林副都统。来京俟朕看后。再往吉林。与将军一同办事　　

○谕军机大臣等、温福奏到、金川投诚番人彤锡供情。是僧格桑力不能支。不惜献地为饵。耸动金川助兵。索诺木实欲吞占各土司。令其诸弟分布。且有即打到维州桥亦不难之语。竟思侵扰内地。其情尤为可恶。僧格桑之敢于跳梁不法。实恃索诺木狼狈为奸。不但僧格桑必当剿灭。即索诺木亦不宜轻纵。若仍稍事因循。将来土司境壤。必尽为金川蚕食。尚复成何事体。现在惟当并力攻击资哩各隘。务须擒获僧格桑。并豫为调度。并办金川事宜。此时当先作将军总督之意。使索诺木知僧格桑、抗拒天朝。罪在不赦。断不容其漏网。金川既自称恭顺土司。则于僧格桑逃至时。缚献军门。便与金川无涉。但索诺木既已党恶。必不肯竟献凶渠。若僧格桑逃往金川。自当一面传檄索诺木、严切索取。不必俟其回信。即一面分路统兵。出其不意。攻剿金川。并擒索诺木。似觉更为便捷。前已谕令图思德等将贵州所派之三千兵。即令起程。今复传谕文绶、将陕甘豫派之三千兵。亦即遄程赴川。温福等可通盘筹画。何路需兵若干。檄知各该省领兵镇将令其遵照前往备用。通计三省所调之兵。前后已一万七千。合之川省所有兵练。可得三万余人。兵力不为不厚。两路分拨。已足敷用。是办理金川。亦非难事。况番地遇冰雪时。跋涉或不免稍艰。今天气日暖。行走尤当省力。惟在温福等、相机熟筹。实力妥办。以期迅速集事。至现在攻围资哩情形。既探得北山之路。分兵控扼。资哩自可计日攻破。但攻得资哩后。阿喀木雅等处。贼番自仍舍死守拒。惟当设法力攻。毋稍疎懈。丰昇额昨派往军营审事。令其审结后。约住十日。即行回京。今办理金川一事。统兵大员。多多益善。丰昇额向亦曾带兵行走。著授为参赞大臣。令温福酌量分定各路。一同进剿　　

○兵部等部议准、前任大学士管四川总督阿尔泰奏称、大兵进剿小金川。一切文报紧要。驿马不敷差遣。请将南路、自新津至打箭炉十站。每站添马二十。西路、自成都至汶川县。向无驿站。应酌设。成都设马三十。郫县至汶川县。设八站。每站马二十。一马给价八两。二马雇夫一名。棚厂草乾等项。照例分别支给。事竣裁。从之　　

○定边右副将军大学士温福奏、前奏僧格桑差投番禀一节。缘二月初六。据伍岱遣员、送番禀到臣。当传询伍岱遣接番禀之土外委那木喀塔尔、及同往土把总阿桑。据称、因照料下山取水兵。闻贼番对山叫唤。禀知参赞参赞委那木喀塔尔查问。贼番言明日头人来递禀帖。次日小金川头人阿塔尔、带领多人。在沟岸取禀帖夹树枝中插地而去。那木喀塔尔取回。臣以大兵进剿。或可藉察贼情。虽不回谕。竟取阅看。但伍岱处、差送番禀。未将投禀贼拏送。臣又未札询附参。实属愚昧。并不敢存苟且完事之见。报闻　　

○又奏、接奉谕旨、命高建木架。放炮下击贼碉。使贼无能藏匿。查资哩碉寨。在两山间。就山麓设炮。较木架尤得势。但贼寨地穴。据俘获贼供、面横巨木。木上填土。土上铺石。穿穴出入。昼藏穴中。夜出修葺轰损处。官兵进攻。贼出伏墙根。由墙孔放枪抵拒。故屡攻不克。此时拟夜间更番施炮。不令偷暇修筑。庶易攻取。再大兵占南山者。己围贼寨西南两面。断其援路。惟北山中路。贼占得地利。此路若断。资哩贼必溃。现拨兵筑卡。断其中路。并分兵据守两路要害。防贼从僻路。偷过我军后。据高反扰。报闻　　

○又奏、前奉谕旨、令遣常保住、同牛天畀带兵。往攻南山。查常保住、前剿缅匪枪伤。现病泻泄。该员虽奋勉领成都兵。围攻北山。因其有疾。另派巴图鲁章京德保、协同办理。至南山虽遣牛天畀、同绿营将备前往。仍派巴图鲁章京额尔塞等、同督官弁进剿。报闻　　

○丙午。孝贤皇后忌辰。遣官祭陵寝　　

○谕军机大臣等、温福等奏、将投诚之彤锡夫妻。解往成都居住。所办尚为未善。此等投诚之人。询系实情。应即赏给职衔。留于军营。量力差遣。不应解往成都。盖番地系其所熟。正可使向道而行。且藉以招谕诸番。亦为得力。而其余番众。见天朝施恩于投诚之人。愿降者必众。从前平定准夷回部。皆如此鼓励差遣。今若解往成都。非惟不能得力。且使其余番众。不知将彤锡如何处置。反至畏疑不前。于事甚为无益。温福、阿桂、从前于西北两路。均经阅历。而此等事。又为将军、参赞、所应办。温福等何以计不及此。著将彤锡之妻。留于成都。善为养赡。其彤锡赏给蓝翎。并银五十两。即令仍往军营。候温福等酌给行粮。量力差遣。嗣后如再有投诚之人。俱著照此办理。至将来投诚人内。如有大头人。即将赏去花翎蓝翎。酌量赏戴。若以伊等俱系新投。不可深信。则派出可信之人。带以行走。伊等复何能为。或生有异心。亦不难即行诛戮也。　　

○兵部议奏、凉州副都统萨炳阿、于移驻兵要事。纵容属员。规避差使。应革职。留凉州自备资斧。办理移驻兵事。得旨、萨炳阿著革职。余依议　　

○调陕西按察使敦福、为湖南按察使。以福建兴泉永道王绶、为陕西按察使　　

○旌表守正捐躯之广西陆川县民梁淮妻刘氏　　

○丁未。上诣畅春园、问皇太后安　　

○谕军机大臣等、富勒浑奏报海塘沙水情形一摺。以新旧两图比较。上月南门外有涨沙一片。此次全行刷去。且相距不过一月。而形势不同若此。可见海潮来往靡定。非人力所能争。前此富勒浑、欲开引河一道。冀图分导。其徒劳无益。曾为明白切谕。今潮势既已趋北亹。则北岸堤防。自关紧要。随时加意查勘葺护。勿使稍有疎虞。此则所当尽力者。至南岸萧山一带。前岁熊学鹏奏、请改建石塘。朕以自古南岸无塘。且该处偶被风潮。事非常有。不应仿北岸鱼鳞坦水之规。恐于事无济。徒为奸胥墨吏中饱开销。因不允所请昨召见侍郎周煌、偶询及海塘之事。据奏、南塘自井亭至芦□廿□束□河。又自芦□廿□束□河至富家池。两工沙地。去海甚近为最险。自富家池至长山头土塘、为次险。其意亦以为宜建石塘。朕以浙海向本无塘。自吴越王钱镠。因建都临安。始筑钱塘捍卫。其后遂相沿修缮。甃石日增。藉为北岸保障。亦因海潮大势。趋北时多。不得不倍加防护耳。至南岸向系土塘自古及今。未闻其时有冲啮。且水势所趋。贵于因势顺导若亦束以石塘。使其势不能游衍。自非所宜。即如直隶之永定河。两岸筑堤。议者尚有筑墙遏水之论。况海涛鼓荡嘘吸。不可端倪者乎。朕于关系民生之事。虽数百万帑金。亦所不惜。正恐徒事更张。行之无益而有损。不得不加慎重耳。若以为塘身距海渐近。不可不豫为筹备。亦正未必尽然。盖潮趋南亹。则萧山一带。必当其冲。然数百年来。岂无一趋南岸之时。未闻萧山一带。受其害也。或潮由中亹。虑与南岸尚近。则乾隆十六年。朕南巡时。海潮正由中小亹。彼时南岸之塘。去海远近若何。现在海潮趋北亹。中亹尚未至。何虑及萧山乎。著富勒浑、即行查明据实具奏。周煌又称石塘之说。非倡自地方官。乃该处民人。自愿捐修。赴省具呈。果尔、又不当过于拘泥。小民如果灼见利弊所在。欲图自卫。原可听从其便。亦如民间堤堰陂塘。随宜筑治。果属舆情利便。有司自不当抑遏不从。朕亦断不因有前旨。稍存成见也。著富勒浑一并确查据实覆奏　　

○又谕、朕览何煟摺奏、罗山县在籍革职知县查世柱、著书不法。并将该犯所纂全史辑略四卷呈览。已批交该部核议速奏矣。及阅所纂书内。该抚签出各条。乃沿明季野史之陋。至于明末三王之书立书继。其说亦非创自该犯。且遇大清起兵之处。亦知擡写。并未敢诋毁本朝。尚不至于大逆。但将应禁之明史辑略。藏匿不毁。且敢采辑成书。自有应得之罪。其板片书册。自应一并销毁。俟刑部议覆时。再行酌量降旨。地方果有悖逆之犯。罪不容诛。自不可稍为姑息。似此梼昧无知之辈。支离纂述。无关重轻。非宪典所必不可贷。朕权衡一秉大公。总不豫存成见也。至其事系革书李凤仪首告。据查世柱供、曾因房产结讼成仇。看来李凤仪、平日必非安分之人。其抱书出首。亦属假公事以洩私嫌。非果能明于大义。若将伊原讼案、置之不问。奸徒必自以为得计。渐开告讦之端。此风亦不可长。著传谕该抚、即将查世柱与李凤仪、房产结讼原案。秉公查讯。如有应行究治之处。亦即据实问拟奏覆　　

○又谕、前年阿尔泰、恐有奸人至内地探听信息。故禁绝番人进口。朕思所办原未妥协。番民每岁下坝佣工。藉以糊口。几视为常业。若因征剿小金川。禁止佣工。致失谋生恒业。实为非计。朕意下坝一事。似应仍循其旧。且三杂谷、与小金川番众。本自易于辨别。不虞混淆。若小金川贼番。果有托名混入内地者。原可随时擒捕。亦毋庸鳃鳃过虑。阿尔泰从前筹办及此。未免因噎废食。著温福、桂林、询明阿尔泰。妥议具奏。至就两金川现在情形而论。两酋联结甚固。实有不得不并办之势。进兵路径。即宜豫为筹画。如丹坝、噶拉依之外。或尚有可以进兵者。密为查明。并将金川四至通连之处。详晰绘图呈览　　

○山西巡抚三宝奏、川省现有军务。山西南路驿马。不敷差拨。请照乾隆二十一年、西路军兴例。添雇民马。于通省驿站应支银内。每两扣平余六分。雇马一匹。日给工料银八分四厘零。军务竣。马还原民。平余停扣。报闻　　

○戊申。上御勤政殿听政　　

○谕曰、高晋等奏、查办淮关税银短少情由。请将方体浴、交部严加议处。缺项著落赔还一摺。据称、淮关税务。因上年江南丰稔。粮价平减。客贩过关者稀。方体浴见春夏二季税银短少。急图补苴。辄将麦豆船只。扦验过严。苛求惩罚。反致各商闻风裹足。钱粮日益短少。自属实在情形。方体浴不能妥协经理。咎无可辞。著交部严加议处。至所缺银两。如果方体浴、有侵隐情弊。即当重治其罪。并不止著落赔还。今既查明缺额之故。实系办理不善所致。议处已足示惩。若复责令赔偿。恐司榷者、一遇关税不足。势必加意苛刻。累及商民。且致商贾不前。仍系短少税额。其流弊更无底止。此所短银九万五千余两。亦系赢余之项。并非正额。著加恩免其赔补　　

○又谕曰、李侍尧奏、据运使秦鐄详揭、白沙栅候补大使朱廷钰、惠来栅候补知事张维新、白石场候补知事廖为霦、缺收盐觔八千余包。至一万三千余包之多。实属有心怠误。且各处缉获私盐。盈千累万。该场员显有纵漏情事。请革职。留粤协收等语。朱廷钰、张维新、廖为霦、俱著革职。仍留粤省协同督收。以昭炯戒　　

○谕军机大臣等、据李侍尧奏、安南国王因黄公缵一案。执迷不悟。仍欲附贡具奏。应毋庸再给回文等语。该国王既固执已见。必欲呈奏。该督自以不给回文为是。且俟伊奏摺到时。交部斥驳。该督此时、原可不必复与较论。至阅该国王咨文内、齐政修教。正谊明道诸语。又有若不问义理之是非云云。陈腐迂谬。专务咬文嚼字。必出自汉奸之手。安南界连粤西。内地民人。往来甚便。恐有不法奸徒。窜入该国。潜行滋事。甚有关系。著李侍尧、留心稽察。通饬各关隘口。一体严密盘诘。如遇有违禁出入之人。即查明重治其罪。将此传谕知之　　

○又谕曰、桑寨多尔济奏、据哲布尊丹巴呼图克图禀称、身受圣恩。并未报效。又因新附之土尔扈特等、应赏产业牲畜。愿纳马一千。羊三千。恳乞转奏等语。呼图克图所请。系感朕恩诚意。朕甚嘉悦。但赏土尔扈特产业牲畜。已经办理。现在无需马羊。俟需用时。再向呼图克图调取。著传谕桑寨多尔济等、即将此意传谕呼图克图、令将此项马羊。仍留彼处牧厂孳生　　

○吏部奏、湖北巡抚陈辉祖咨称、拏获邻境盗犯之员。本境任内。有逃盗未获。新例不准奏请引见。其接缉、及再接缉之员。拏获邻境盗犯。应否奏请。例未分晰。又拏获邻境改遣人犯六名上。新例准专摺具奏。但本任内有疎脱遣犯未获、及接缉未获之员。应否送部。亦无明文。咨部核覆。查接缉、系前官任内案。限满无获。例止罚俸。再接缉、并无处分。拏获邻境盗犯。概不奏请引见。恐因无可见长。不复踊跃。请嗣后除本境任内逃盗未获、拏获邻境盗犯、仍不准奏请引见外。接缉、再接缉之员。准一体奏请。拏获遣犯六名以上者。均如此例办理。从之　　

○又议准、陕西巡抚勒尔谨等奏称、凤翔府属之宝鸡县。幅陨辽阔。户口日繁。且入栈门户。前定为专冲简缺。今昔情形不同。请改为冲繁中缺。仍归部选。从之　　

○已酉。刑部议奏、河南巡抚何煟奏、罗山县在籍革职知县查世柱、纂辑禁史。悖逆不道。拟斩立决。得旨、此案查世柱、藏匿应禁明史辑略。且敢妄行采辑成书。刑部拟以重辟。固属罪有应得。但检阅所纂之书。系沿明季野史。尚非创自该犯。词语亦不至于悖逆。查世柱著从宽改为拟斩监候。秋后处决　　

○庚戌。月食　　

○四川总督桂林奏、革布什咱。已遵旨令宋元俊、带兵前往收复。臣仍统将弁等。由噶尔金一路进取。再攻革布什咱。须由约咱、章谷、一带取道。若该处全复。不必回原路。即从革布什咱连界之布拉克底、雪山等处。直趋达乌僧格宗。与臣等现攻东山梁、墨尔多山岭兵。中途可合。已密饬宋元俊、复革布什咱后。分兵由间道抄合夹攻。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百四


大清高宗法天隆运至诚先觉体元立极敷文奋武孝慈神圣纯皇帝实录卷之九百五　　

</div>
    <div class="pagination">
<a href="清实录乾隆朝实录_page1204.html">上一页</a><span>...</span><a href="清实录乾隆朝实录_page1200.html">1200</a><a href="清实录乾隆朝实录_page1201.html">1201</a><a href="清实录乾隆朝实录_page1202.html">1202</a><a href="清实录乾隆朝实录_page1203.html">1203</a><a href="清实录乾隆朝实录_page1204.html">1204</a><span class="current-page">1205</span><a href="清实录乾隆朝实录_page1206.html">1206</a><a href="清实录乾隆朝实录_page1207.html">1207</a><a href="清实录乾隆朝实录_page1208.html">1208</a><a href="清实录乾隆朝实录_page1209.html">1209</a><a href="清实录乾隆朝实录_page1210.html">1210</a><span>...</span><a href="清实录乾隆朝实录_page1206.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
