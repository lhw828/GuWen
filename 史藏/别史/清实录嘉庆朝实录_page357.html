<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 357 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 357 页/共 523 页</h1>
    <div class="content">
○谕内阁、东三省为我朝龙兴之地。因吉林、黑龙江、二处地气苦寒。从前定例、将获罪人犯、发往该处给兵丁等为奴。昔时人数有限。到配后尚易于管束。近缘广东福建等省、办理洋盗会匪等案。将夥犯情重者俱照拟发往。人数积至数千名以外。该处兵丁岁支钱粮。本有定额。祇敷养赡身家。今发给为奴者。日增日众。责令收养。其生计必愈形苦累。且该处习尚淳朴。此等为奴之犯、大率皆凶狡性成。百千群聚。故习未悛。甚或渐染风俗。于根本重地。尤属非宜。甚有关系。著刑部即速详查该二处现在业经到配为奴之犯。共有若干。此内核其在彼年久者。量减军流。分别改发烟瘴极边等处。其到配未久未便减等者。即著改发新疆。并著改定条例。嗣后各省案犯、有例应发遣该二处为奴者。量为区别。酌留数条。其余如洋盗会匪、人数较多之案。均酌拟改发新疆、及烟瘴等处。奏明条款。纂入律例遵行。　　

○辛丑。上御乾清门听政。　　

○谕内阁、御史善柱奏、申明官员交代定例以重仓库钱粮一摺。各省州县仓库、丝毫不容亏短。定例新旧官交代、如查有亏缺。该督抚立时严参究治。近皆相率弥缝。以致仓库多有不实。著通谕各该督抚藩司、各于所属州县、新旧交代时。认真纠察。如后任官报有前任亏缺。即据实将前任官严参。勒追治罪。不可稍存袒护瞻徇之见。若后任不行举报。私行接受。既已具结申详。将来别经查出。则惟后任官是问。务须核实稽查。以杜侵欺而重帑项。　　

○谕军机大臣等、朕近闻河南汝光一带、红胡子匪徒党类渐多。本日据御史曹恩绶奏请严禁。所言皆系实在情形。此等匪徒、其初不过纠集数十人。朋赌争殴。地方官因循玩纵。不行查拏。久则愈集愈多。渐难办理。著传谕长龄、即严饬地方官认真查缉。勿存畏难之见。各州县于所属乡村市镇、访有匪徒聚集。立即亲带兵役严拏重惩。则其风渐戢。若听其扰害乡民。肆无忌惮。日久酿成巨案。尚复成何事体。查办之法。又惟在严拏首犯。该匪徒每夥内必有著名渠魁。总当设法购线。指名缉获。从重问拟。则余党自行解散。而无知莠民、亦不敢复行效尤。该抚有绥靖封圻之责。戢暴安良。为地方重务。切勿玩视弥缝。养痈贻患。勉之慎之。将此谕令知之。　　

○以通政使司副使书兴、候补三品京堂吴璥、为光禄寺卿。　　

○壬寅。上幸瀛台。阅冰技。　　

○旌表守正被戕四川巴县民李大才妻陈氏。　　

○癸卯。谕内阁、马履泰奏称、陈凤翔呈诉百龄一案、非寻常过愆可比、请于吏部严议外、敕下在廷大臣详核公议、自行缮摺呈递、无庸连为一稿、随众阅画等语。此案前经松筠等逐款研讯明确、核拟具奏。朕详阅案情。百龄于朱尔赓额办理荡务一事。率据所禀。捏词邀功。以少报多。该督系被属员所愚。讯明并无串通侵蚀情敝□大。其过祇于失察。至启放礼坝一节。当黎世序具禀时。百龄陈凤翔俱以为事属当行。先后批准。迨至堵闭迟延。百龄见事机舛误。即专诿过于人。将陈凤翔严参。仅自请议处。而于前曾批准缘由。匿不声叙。显系有心回护。迹涉欺隐。前松筠等奏到时。即明降谕上□日。将百龄革去宫衔。拔去双眼花翎。降为二品顶带。仍交部严加议处。迨吏部议以革职。朕统核功过。念百龄前在两广总督任内。办理洋盗。绥靖海疆。自＜闲＞任两江总督以来。堵闭王营减坝李家楼大工。督办奋勉。平时率属亦能严饬。是以加恩改为革职留任。八年无过方准开复。设该督八年之内再有过愆。自当重治其罪。不稍宽贷。朕于臣工赏罚权衡。一秉大公。从无偏倚之见。今马履泰既有此奏。如百龄于此二案外另有真实劣迹。即著马履泰列款纠参。其九卿科道大小臣工、有言事之责者。如知百龄有贪劣款状。亦著自行封章密奏。但须指有确据。朕必立时究办。若以无据空言。此时部议已上。业经降上□日裁定。复令廷臣各出己见。交章议奏。国家实无此政体也。　　

○以正蓝旗满洲参领密哩、为镶红旗蒙古副都统。　　

○甲辰。上幸北海。阅冰技。　　

○谕内阁、朕念旗人生齿日繁。限于甲额。不能挑补钱粮者甚多。因思步军统领衙门、所属八旗步甲、及巡捕营马兵二项。俱在京城内外当差。原设额缺本宽。若酌分缺额。以满洲蒙古闲散正身旗人挑补。伊等既不致壮岁旷闲。亦可稍裕生计。著兵部会同步军统领衙门、将此二项兵额。核计可酌分若干。改归旗人挑补。并如何陆续改补之处。悉心妥议章程具奏。　　

○举行嘉庆十六年大计。广东、卓异官十二员。不谨官二员。浮躁官一员。罢软官一员。才力不及官三员。年老官五员。有疾官五员。广西、卓异官七员。浮躁官一员。罢软官二员。才力不及官二员。年老官三员。有疾官一员。分别议叙处分如例。　　

○予直隶故举人王模、入祀乡贤祠。从总督温承惠等请也。　　

○户部议准、江苏巡抚朱理疏报、青浦、无锡、丹徒、丹阳、四县开垦田十三顷十七亩有奇。照例升科。从之。　　

○乙巳。孝惠章皇后忌辰。遣官祭孝东陵。　　

○予贵州故知县左维宪、入祀乡贤祠。从巡抚颜检等请也。　　

○贵州盘江从九品土官李佐、因病告替。以其子镇衡、袭职。　　

○除福建噶玛兰、被水冲陷田园正供各谷石、并缓徵被淹田地谷石有差。　　

○丙午。谕内阁、黎世序现应来京陛见。前曾降上□日、令其将河督印务、交百龄暂行兼署。百龄系两江总督。事务较繁。现在松筠初彭龄在彼查看堰工河道。并会议苇荡营章程。事竣后、黎世序即将印务交初彭龄暂署。起程来京。初彭龄俟该河督陛见回至清江。交卸印篆。再行回京复命。　　

○又谕、刑部查办减等。将缓决二十次以上各犯、开具案由进呈请上□日。朕详加披阅。内绞妇王氏、因与华幅通奸。致令本夫差忿自尽。又斩妇韩氏、因与张可习通奸。被伊翁窥破。该氏辄听从奸夫教唆。勾引伊翁将舌尖咬落。有心陷翁不义。刁狡可恶。又绞妇罗氏、因母罗黄氏纵容与梁奇保通奸。伊夫麻六成闻知往捉。该氏逃跑。麻六成误将罗黄氏伤毙。因奸致父母殒命。以上三犯、情节较重。均不准援减。又斩犯崔三、与奸妇同谋毒毙本夫。又斩犯李伦、因窃谷拒捕杀人。又绞犯潘与进、用棍拒伤胞叔手腕。致令忿恨自尽。以上三犯、均系因单大经越狱时畏法未逃。免勾改缓。惟核其原犯罪名情节俱重。未便与同时畏法未逃各犯、一例宽宥。崔三、李伦、潘与进、亦均不准援减。余俱著减等发落。　　

○予山东故知县加知府衔李毓昌、入祀乡贤祠。从巡抚同兴等请也。　　

○丁未。上幸瀛台。阅冰技。　　

○予湖南故鸿胪寺少卿罗典、知县聂焘、余昌祖、入祀乡贤祠。从巡抚广厚等请也。　　

○旌表守正捐躯河南永城县民卢芳妻杨氏。　　

○戊申。谕内阁、桂芳等敬勘泰陵宝城墙身臌裂情形。请于明岁春融后择吉兴修。著钦天监于明春二月内。敬谨选择兴工吉辰。工部于钦天监选定吉辰后。奏请钦派大臣。先期前往。敬谨勘估。豫备兴修。　　

○又谕、大学士会同户部奏、议驳常明请将川省计引盐课、改归地丁完纳一摺。所驳甚是。川省盐务。行商等擡价病民。复虑盐不畅销。招集匪徒。妄拏滋事。该省无业之人。聚充私贩。渐与官商为敌。常明系本省总督。既屡有抢夺案件。自当严行查办。免滋敝□大端。今遽请将盐课改归地丁。听民兴贩。此议若行。不但该省奸民趋利若骛。为害滋甚。且川省与两湖毗连。私贩顺流而下。浸灌淮纲。诸多窒碍。常明身任封疆。不为地方计及久远。又不通盘筹画。于邻省利敝□大。显分畛域。除所请不准行外。常明仍著交部议处。　　

○谕军机大臣等、据松筠等奏、查勘筹议山盱堤埝、及下河地势情形。并毛城铺无须修复等款。所议具是。高堰以大堤为根本。大堤坚实。则二堤无庸添筑。二河更无须挑挖。著照松筠等所议、将大堤子埝东省卑薄之处。分别培筑。并于子埝栽种排柳。蟠根护工。以资保护。至五坝急需修复。即著以次估修。俾清水得有关东。不致泛滥为患。其下河一带各河道、及毛城铺工程。均著无庸办理。高宝运河应修堤工。著照所请动项修筑。以利漕运。所有应行修培各工。著即交黎世序遵照妥办。不可再为浮言惶惑。轻议更张也。将此谕令知之。　　

○以故察哈尔和硕特辅国公敏珠尔多尔济子丹津扎布、袭爵。　　

○予陕西故知县武达观、入祀乡贤祠。从巡抚董教增等请也。　　

○己酉。调正红旗蒙古副都统兴肇、为密云副都统。以二等侍卫那彦宝、为正红旗蒙古副都统。　　

○庚戌。谕内阁、朕恭阅皇考高宗纯皇帝实录。内载乾隆二十九年谕上□日。各省遇有子孙蔑伦重案。令该督抚于审拟定谳后。一面奏闻。即一面正法。原因该犯情罪重大。不便稍稽显戮。但事关重辟。其中情伪多端。亦不应轻率完结。即如广东遂溪县监生梁举朝、殴死陈国英之母张氏一案。初经该县妄断尸子陈国英弑母。及该督苏昌覆审。始究出梁举朝自行殴死。狡称陈国英□□客毙实情。幸而狱无枉纵。嗣后各省、如遇此等重案。不可不倍加详慎。钦此。仰见我皇考慎重民命、明允用刑之至意。朕综理万几。每遇刑辟重案。必再三详阅。始行报可。原以人命至重。不敢稍存草率之心。近因各省奏请即行正法、批交刑部速议之案过多。特降上□日令刑部分别应题应奏章程。饬交问刑衙门遵办。惟恐直省督抚、因犯人罪干重辟。率以未便稍稽显戮为辞。动辄奏请即行正法。不将案情详审。夫小民讼狱。其闲情伪百出。在寻常命案。尚应听断平允。况伦纪攸关之案。尤应细心鞫勘。设州县官少存大意。或有富豪势恶之徒。逞凶致毙人命。转行贿勒供。陷死者子孙于极典。因以灭口。使其家申理无人。在督抚仅凭地方官详报加勘具奏。及交部臣核议。亦祇据案照覆。拟定爰书。即题奏达于朕前。而奏当之成。亦遂无从指驳。试思子孙果干蔑伦大罪。自应立置重典。设其中有如从前广东梁举朝之案。不加详审。致令死者含冤。凶徒漏网。则覆盆之枉。岂不足召阴阳祲沴之灾。所关殊非浅鲜。嗣后各督抚、遇有蔑伦重案。务须亲提人证。再三确审。以成信谳。毋仅凭州县供详。轻率定案。以期无枉无纵。仰体朕钦恤惟刑之意。将此通谕知之。　　

○又谕、前因松筠等奏、苇荡船务两营规制。应照旧章办理。当经降上□日、以事关久远。令会同黎世序再行详悉参酌议奏。兹据奏称、荡地产柴、逐年丰歉无定、现在左营之柴、未经运出者、尚有二百余万束、右营除去蒲草之外、实在可得若干、应俟来年清明后、采竣运工、确有实数、方能酌定等语。苇荡为河工岁料所资。近年敝□大混甚多。自应加以清理。祇缘朱尔赓额存邀功之见。将茸细短小之柴。一并搜采。并将蒲草夹杂。捏报斤数。致无实济。其实两营所产之柴。亦断不止仅如从前额定之数。此时总须核实办理。著仍交百龄黎世序妥为经理。俟来年清明后、荡柴采竣运工之时。查明实在数目。详酌核议。其从前原设苇荡营官员兵额。究竟应设应裁。并著该督等一并归案妥议具奏。寻议。查苇荡左右两营、额柴三百十六万余束。今报采除正额外。余柴三百二十余万束。与上届之数。大略相同。请循照旧额办理。按年临期围估。俟增采得有确数。再行具报。仍查照工部前议、将额柴统归兵采。余柴另给工本。分别办理。以免牵混。至苇荡营官员兵额。该处既经添设淮海道。责令督率备弁、管辖营务。足资整饬。所有苇荡营参将一缺、仍请裁汰。其船务营备弁兵丁。应仍复旧制。下部议行。　　

○予福建阵亡外委陈刚、广东把总王大猷、外委黄文海、祭葬世职。福建出洋淹毙外委林士得、林有环、黄鹏海、郭锦明、祭葬恤荫。兵丁周振广等二百三十二名、赏恤如例。　　

○辛亥。谕内阁、御史王泽奏、请刊刻治河方略、以重河防一摺。我朝列圣相承。重熙累洽。制度典章。成书大备。方今寰区康阜。庶绩咸熙。惟大河修防。为豫东江安数省民生利赖。兼之东南转漕。运道攸关。比年以来。议浚议筑。工作频仍。迄未得一劳永逸之策。敬念从前圣祖仁皇帝轸念民依。曾亲莅淮扬。指授方略。世宗宪皇帝特命馆臣缮录成编。高宗纯皇帝鉴古准今。亦屡申睿训。详授机宜。百余年来。神谟奠定。典法昭垂。著有成效。今河工每有筹策。盈庭集议。鲜有能练习旧章、通晓全局者。应详稽成宪。汇载＜闲＞编。俾原委昭然。用为万世遵守。著交文颖馆、敬司其事。即行文在京各衙门、及河道总督。溯自康熙年闲以来。凡历次河工所奉圣谕、及大小臣工条议足资参考者。俱详查缮录。造册移咨该馆。并令江南河东河道总督、将河湖堤堰等工。分晰绘图。附册咨送该馆。俟各项册籍略备。即奏请＜闲＞派总裁。再酌拟凡例。遴选纂修各官、详慎修辑。进呈后刊刻颁行。以垂久远。　　

○户部议准、云南巡抚孙玉庭疏报、陆凉、永善、文山、新平、镇沅、五州县、及鲁甸通判所属、开垦田六顷七十二亩有奇。照例升科。从之。　　

○壬子。封一等承恩侯恭阿拉、为三等公。　　

○以吏部左侍郎铁保、为礼部尚书。转吏部右侍郎凯音布、为左侍郎。调户部左侍郎成宁、为吏部右侍郎。以内阁学士玉麟、为户部左侍郎。　　

○以服阕侍郎祖之望、为刑部尚书。　　

○都察院左都御史邵自昌、以病休致。调工部尚书王集、为都察院左都御史。以江西学政吏部左侍郎潘世恩、为工部尚书。转吏部右侍郎周兆基、为左侍郎。调工部左侍郎帅承瀛、为吏部右侍郎。转工部右侍郎许兆椿、为左侍郎。以内阁学士茹棻、为工部右侍郎。通政使司通政使卢荫溥、为内阁学士。兼礼部侍郎衔。　　

○命詹事府詹事王鼎、提督江西学政。　　

○调镶白旗汉军都统吉纶、为正蓝旗满洲都统。以镶蓝旗汉军副都统铁保、为镶白旗汉军都统。头等侍卫百顺、为镶蓝旗汉军副都统。　　

○予故刑部尚书金光悌、祭葬如例。　　

○癸丑。谕内阁、长龄奏、特参缉捕不力之文武员弁、请上

□日革职一摺。豫省地处通衢。往来摺报经行。乃驿站文武官员。毫无防范。以致湖南差弁并脚户同被劫杀。非寻常懈纵可比。许州知州李廷让、吏目马俊、俱著革职留缉。千总李金峰、一并革职。该抚仍严饬所属。上紧勒限缉拏。务获正盗。按律惩办。毋稍疏玩。　　

○封肃亲王永锡子敬敦、为不入八分辅国公。睿恭亲王淳颖子吉恩、贝勒永臶子绵昆、为二等镇国将军。和郡王绵偱子奕谨、为三等镇国将军。贝勒永臶子绵岐、绵仑、贝勒永鋆子绵清、为一等辅国将军。不入八分辅国公敬敏子华沾、为三等辅国将军。故奉国将军永萼子绵枌、故贝子永硕子绵翔、故奉国将军叶铿额子兴灵额、为奉恩将军。镇国将军德文泰子苏藩、为一等奉国将军。故奉恩辅国公绵佐子奕赞、镇国将军恒杰子春和、为二等奉国将军。　　

○以户部尚书托津、为会典馆副总裁官。　　

○旌表守正捐躯四川酆都县民朱一富妻文氏。　　

○除陕西咸阳县、硝碱荒地四顷一十亩额赋。　　

○甲寅。以密云副都统兴肇、为江宁将军。察哈尔副都统本智、为广州将军。调镶红旗蒙古副都统策丹、为密云副都统。以伊犁领队大臣福勒洪阿、为镶红旗蒙古副都统。调正黄旗汉军副都统来灵、为察哈尔副都统。以正红旗护军领拴住、为正黄旗汉军副都统。　　

○免云南铜厂、民欠无著工本银。　　
</div>
    <div class="pagination">
<a href="清实录嘉庆朝实录_page356.html">上一页</a><span>...</span><a href="清实录嘉庆朝实录_page352.html">352</a><a href="清实录嘉庆朝实录_page353.html">353</a><a href="清实录嘉庆朝实录_page354.html">354</a><a href="清实录嘉庆朝实录_page355.html">355</a><a href="清实录嘉庆朝实录_page356.html">356</a><span class="current-page">357</span><a href="清实录嘉庆朝实录_page358.html">358</a><a href="清实录嘉庆朝实录_page359.html">359</a><a href="清实录嘉庆朝实录_page360.html">360</a><a href="清实录嘉庆朝实录_page361.html">361</a><a href="清实录嘉庆朝实录_page362.html">362</a><span>...</span><a href="清实录嘉庆朝实录_page358.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
