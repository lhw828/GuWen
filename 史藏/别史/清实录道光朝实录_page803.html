<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 803 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 803 页/共 848 页</h1>
    <div class="content">
○以故一等威勇公桂轮子麟兴、袭爵。　　

○以刑部右侍郎张澧中、为山东巡抚。　　

○癸巳。直隶总督讷尔经额奏、省城等处得雪。得旨、京中于十二日戌亥得雪。实有三寸。次日天气晴和。融化大半。朕感谢天恩浩荡。实深庆幸之至。　　

○两江总督李星沅等奏、六塘河工完竣。会办经久事宜。得旨、言之何难。务要行之以实。勉力为之。　　

○以一等威勇公麟兴、为委散秩大臣。　　

○以署兵部左侍郎陈孚恩、为刑部右侍郎。礼部右侍郎吴钟骏、兼署兵部左侍郎。　　

○添购东河备防秸料甎石。从河道总督钟详请也。　　

○减免直隶安、隆平、文安、三州县被涝村庄额赋。　　

○甲午。上诣火神庙。宣仁庙。凝和庙。拈香。　　

○谕军机大臣等、裕泰等奏、盘获西洋人潜入内地传教一摺。据称西洋人李若瑟、罗沅勒、改换服饰。潜至湖北省与民人马五芝等会遇。劝允传教。并有该省上年委员解粤领管之纳巴罗一名。复行来楚。欲图传教等语。该国习教念经。例不准赴内地传习。以防蔓延滋弊。兹西洋人李若瑟等。曾至山西陕西等省。复先后至湖北传教。既经该督抚解回广东。著耆英照例妥办。将此谕令知之。　　

○又谕、裕泰奏、湖南新宁县及广西全州各匪徒。结会焚抢滋事。现已咨令提督驰往督办等语。览奏均悉。该处界连两省。山深路岐。匪徒匿聚山中。游奕无定。楚剿则窜粤。粤剿则窜楚。现已两月之久。未能歼捦净尽。若再迁延。恐致裹胁日众。滋蔓难图。必应及时掩捕。以期迅就扑灭。该督业已咨令提督王宗贵、亲往剿办。惟兵贵神速。切不可因循观望。坐失机宜。该督仍当随时咨会该提督。严饬将弁。不分畛域。并力兜拏。务期首要各犯。悉数歼捦。以埽妖氛而靖边圉。是为至要。一经竣事。即由四百里驰奏。将此谕令知之。　　

○湖南绥靖镇总兵官石元瑛、年老休致。以江南安庆协副将祥麟、为绥靖镇总兵官。　　

○乙未。上诣皇太后宫问安。　　

○谕内阁、前据陆费瑔奏、湖南新宁县与广西全州交界地方。猺匪纠党焚抢。抗拒官兵。饬委文武员弁督拏堵剿。复经郑祖琛等奏、派官兵叠次攻击。捦毙匪犯多名并将广西结会滋事首犯李世得枪毙。惟新宁首匪雷再浩、与民人李辉等、窜匿深山。负嵎自固。尚稽弋获。本日据陆费瑔奏、将首要各匪生捦。提省审办。地方肃清一摺。所办甚好。此案新宁县猺匪与民人勾结肆扰。蔓延广西。经该抚等先后调兵剿办。协力歼捦。该匪等仍敢窜回新宁。恃众焚掠。势愈猖獗。经该县营驰往捕拏。捦获多犯。复经该镇道督同委员。设计逼令出巢离险。分路攻击。该匪等犹敢冲突抵拒。官兵枪炮愈猛。勇气倍加立。将首恶雷再浩生捦。并将著名要犯李辉一名拏获。余党悉就歼戮。地面肃清。该地方文武生致渠魁。埽除余孽。陆费瑔调度有方。著加恩赏戴花翎。所有首先拏获首匪之员。及始终在事协同防剿出力各员弁。著该抚确劫查明。分别保奏。候朕施恩。　　

○谕军机大臣等、本日据陆费瑔奏、捦获纠众滋事首匪。提省究办。地方肃清。仍饬摉捕余匪一摺。已明降谕旨。令将在事出力人员核实保奏矣。此案首匪雷再浩、勾结焚抢、抗拒官兵、并在广西拒毙千总外委。罪大恶极。不容稽诛。前经湖南兵勇追捕。窜至广西全州地方游奕肆扰。该处逼近猺山。悉属峭崖峻岭。尤易负险深藏。深恐殄灭无期。兹幸天夺其魄。经该抚督饬文武员弁。设法兜拏。生捦首匪雷再浩、并将要犯李辉、及时拏获。俾免蔓延贻患。所办甚好。此外尚有首匪李世得一犯。先经广西兵弁围捕枪毙。现在新宁地面摉查。已无余匪。惟据称广西匪徒。已未净尽。尚未接准知会。所有与全州兴安等处连界之东安城步各属。尚应严密防堵。仍著陆费瑔督饬带兵大员。率领兵弁。在于滋事地方。挨户摉查。务期净绝根株。毋任余匪窜匿。一俟摉捕无遗。所有前调各营官兵。应即饬令该道杨炳堃、会同永州镇酌量裁撤。以节劳费。将此谕令知之。　　

○丙申。谕内阁、向来各省获盗引见官员。有由该督抚府尹题咨到部者。亦有专摺具奏者。办理殊未画一。嗣后遇有各项获盗送部引见人员。应如何分晰明定章程画一办理之处。著吏兵两部详核例案。妥议具奏。寻吏部奏、酌议文职获盗例准调取人员。州县以上。由该督抚府尹专摺奏请。照例送部引见。州县以下。由该督抚府尹专案具题。分别试用实缺。或遇缺尽先补用。或以应升之缺升用。请旨交部核议题覆。如奉旨允准。即毋庸送部引见。兵部奏、千总以上官员叠获邻境大夥案犯。并拏获重案盗犯多名。方准该督抚专摺保奏。奉旨允准后。仍由臣部查取审拟原案。并该员有无承缉未完案件。合例与不合例。声明请旨。至于寻常获盗。仅与例符者。俱令循例题请。由部核明题覆。调取引见。均从之。　　

○山东巡抚张澧中、奏报赴任。得旨、核实认真。切忌疲玩。勉之。　　

○丁酉。谕内阁、奕山奏、酌量裁撤征兵一摺。另片奏、兵丁赏项。请由养廉内扣还等语。采办羊只分赏兵丁。借项支发一款。著毋庸由该参赞养廉内扣还。即准其作正开销。嗣后不得援以为例。　　

○又谕、奕山奏、审明投回伯克。分别办理一摺。五品伯克世袭公爵迈玛特热依木沙、六品阿奇木伯克世袭五品顶翎阿布都卡哈尔、虽经被贼圈禁。究未被胁入夥。著加恩免其斥革。塔斯浑庄七品明伯克博巴克、被胁随行。旋即乘间投回。著革去伯克。加恩免其治罪。以示法外之仁。其尚无下落伯克三员。仍著上紧访缉。查明办理。　　

○谕军机大臣等、奕山奏、酌量裁撤征兵。以节糜费。及现在办理招抚回众情形一摺。此次大兵进剿。贼匪远窜。现经招抚回众。摉查余匪。回户虽渐次来归。人心仍未大定。且传闻有大股贼目。仍在阿赖等处往来游奕。自仍应密为侦探。严行防范。以备不虞。现除裁撤兵丁外。其裁留喀什噶尔换防兵丁。并伊犁乌噜木齐等处兵丁。共二千三百六十余名。著即酌留该处。俟探明贼匪实系远遁。及摉捕安抚各事宜均已就绪后。即行裁撤。至阿尔吐什庄回众。先行附逆。旋即远散流离。现除招抚来归者。尚短三千余户之多。该回众等依恋故土。原有不肯远徙之心。傥摉办过峻。必致群生疑畏。窜入贼巢。卡内少一回子。即卡外多一贼匪。该参赞请以安抚为先。所见甚合机宜。著即加意招抚。妥为安插。俟逃亡回户渐次来归。人心大定后。再将从逆被胁各回犯逐细查明。分别办理。以示怀柔而伸宪典。将此由五百里谕令知之。　　

○又谕、据耆英等奏、民夷互斗。殴毙夷人六名。该夷亲属。亟求伸办。现捞获夷尸四具。赶紧查办一摺。粤省民夷未协。屡经耆英等谕令该地方官设法劝谕。妥为弹压。无滋事端。兹复有居民与夷人互斗之案。以致被害夷人亲属。刻欲前往黄竹岐地方滋闹。该督等业经劄饬该夷目安抚各夷。并照会英酋口□德口□庇口□时。告以此案必为查办。著即明白晓谕。以安其心。即一面严饬文武各员。务将此案正凶。设法捕拏。分投细访。按名弋获。查起各尸。从严惩办。仍一面密饬水师各营及守台弁兵加意防范。再据奏、访闻该处民人有被夷人致死二命。是否属实。亦著该督等确切查明。妥为办理。务使各得其平。勿令有失民心。是为至要。将此由四百里谕令知之。　　

○以剿办苏噶特布拉克贼匪。赏游击马义、巴图鲁名号。参将豆光保、游击樊成、张文行、都司兵格、守备田玉生、马俊、佐领巴图鄂奇尔、防御都绷阿、和尔金布、讷勤阿、吉淩阿、萨淩阿、花翎。骁骑校图克唐阿等、蓝翎。余加衔升补有差。　　

○以随征回匪出力。释回伊犁遣犯一千一百七十四名。　　

○戊戌。谕内阁、前据陆费瑔奏、生捦楚粤交界滋事首要各犯。提省审办。地方肃清一摺。业已降旨令将出力人员查明保奏。兹据裕泰奏、首要各犯。现俱捦获。仍饬摉捕余匪。闾阎安堵等语。此次该匪等勾结焚抢。经该镇道及员弁绅士设法生捦。及时蒇事。办理尚机宜。所有在事出力文武员弁官绅。即著裕泰会同陆费瑔、确切查明。据实保奏。候朕施恩。毋许冒滥。　　

○又谕、扎拉芬泰等奏、捐银赏给分防之伯克回子等语。此项捐银一千三百两。著布彦泰筹款拨给。毋庸归入军需报销。　　

○修筑湖北潜江县杨湖垸等处堤工。从总督裕泰等请也。　　

○庚子。谕军机大臣等、前据郑祖琛等奏、官兵攻击匪徒。枪毙首犯李世得。旋据陆费瑔奏、官兵生捦首犯雷再浩等。叠经降旨饬令会合进剿。并严摉余匪矣。兹据郑祖琛等奏称、叠次剿捕匪徒。歼捦多名。贼势奔退。仍饬会剿一摺。另片奏、访获逆子及现在办理情形各等语。楚粤交界地方。匪徒滋事。在粤省较为猖獗。首犯李世得被歼后。该匪徒仍复奔匿。负嵎抗拒。该省官兵等两次奋力攻击。大有斩捦。贼势穷蹙穷匿。该抚等仍督饬官兵会同楚省兵弁。合力进剿。现在首逆雷再浩、已在湖南地方就获。恐该省余匪尚多。聚散无定。深岩绝洞。或多伏藏。意图乘机出扰。著即严饬兵弁。实力兜拏。分途摉捕。务期埽除净尽。勿留余孽。至该处人民杂居。难保无游手不逞之徒。闻风啸聚。该抚已谆饬各属举行团练。晓谕民人各安生业。不得听从煽诱。著即督饬实力办理。傥查有纠结匪徒。妄思蠢动。立即严拏究办。以遏其萌。再该抚风闻湖南道州地方。亦有匪徒聚集。意图焚抢情事。该省灌阳县既属毗连。自应严密防守。现已咨会提督派兵前往堵御。著即饬令该将弁等。加意防守。毋任稍有窜越。所有现在两次击贼。及拏获逆子李加耀、出力人员。著查明据实保奏。候朕施恩。再此等事件。应由驿驰奏。将此谕令知之。　　

○辛丑。上诣寿康宫前殿行礼。后殿问皇太后安。　　

○谕军机大臣等、开明阿奏、请将回子民勇鼓励等语。据称六品顶翎回子达乌塔、金顶回子乌普、闲散回子麦列克、当道路梗塞之时。往来赍送奏摺。又民勇索发仓、何义发、薙发变装。突围前赴叶尔羌驰递公文。分别请予奖励。著奕山确切查明。据实具奏。原片著发给阅看。将此谕令知之。　　

○又谕、吉明等奏、拏获布噜特贼匪。讯明办理情形一摺。布噜特贼匪。前曾乘喀什噶尔等处贼匪猖獗之时。纠聚扰掠回庄。经派出伯克回兵出卡追击。捦斩多名。贼势窜散。所有在事出力之伯克回子等。著查明奏恳恩施。至黑孜尔、塔克察隆、牌斯热瓦特、三处布噜特邻近卡伦。向与城上送信。兹该比等递禀。以逃避远方。未及与城上送信。并未从贼为词。虚实殊难凭信。惟既讯据贼犯等供称该比等实未入夥。现复悔罪输诚。自无庸再行派兵出卡摉求。著即曲从宽宥。该大臣等惟当加意安抚。俾众心帖然。毫无疑虑为要。本日又据开明阿奏、应徵粮布尚未收齐一摺。喀什噶尔贼匪肆扰之时。该处回户应交粮布等项。多未收齐。是否因有贼匪未及收纳。并该处动用备贮钱文粮石。搭放兵丁盐菜等项。是否属实。均著吉明等确切查明。据实具奏。开明阿原摺。著发给阅看。将此谕令知之。　　

○命陕甘总督布彦泰、拨银七万九千五百三十七两。解赴喀什噶尔、英吉沙尔、备道光二十九年经费。　　

○壬寅。谕内阁、李星沅等奏、请饬司道办理海运事宜等语。江苏苏州、松江、太仓、二府一州。应徵道光二十七年漕白粮米。现议全由海运。将来各船开行之时。应须查看事件。即著臬司宫慕久。驰往上海督办。至米船行抵天津。一切交兑事务。著派淮扬道查文经、赴天津认真办理。　　

○谕军机大臣等、耆英等奏、民夷互殴致毙多命。连日续办情形一摺。览奏均悉。此案民夷互殴。各毙数命。该酋口□德口□庇口□时、坐驾兵船来省。递到覆文。恳将凶犯拏获。即行正法。并将黄竹岐及毗近二村洗平等语。荒谬已极。自无允准之理。惟应设法开导。庶不致骤启衅端。至民人亦被该夷殴毙二命。查办之余。尤不可不加意抚绥。惟在该督等督饬兵弁严缉正凶。持平审办。固不可失之宽纵。致拂夷情。尤不可持以操切。有失民望。总期轻重适宜。民夷相安。仍一面密饬各营及各炮台弁兵。慎密防守。毋任稍有疏虞。是为至要。将此由四百里谕令知之。　　

○又谕、本日据崇恩奏、访获习教匪犯。提省审办一摺。奸民习教传徒。最为人心风俗之害。近年来叠经降旨饬拏。根株总未净尽。山东省界连江豫。匪徒此拏彼窜。尤易勾结煽惑。必应认真兜捕。兹据崇恩奏称、督同道府访获传习根华教匪魏际云等三十三犯。虽据供称仅止拜师授徒。焚香念经。并无荒诞悖逆情事。惟据该犯魏云供称。自伊父传习此教。迄今计数十年。难保无不法重情。更恐同教夥党。亦不止此数十人。著张澧中、督同臬司刘源灏、提齐现获各犯。严切根究。务期水落石出。并究明夥党尚有若干。督饬各属并力缉拏。毋许一名漏网。以除邪慝而靖地方。是为至要。将此谕知张澧中、并传谕刘源灏、知之。　　

○以故三等伯许保琳弟保瑞、袭爵。　　

○蠲缓山西徐沟、垣曲、榆次、临汾、襄陵、永济、绛、闻喜、芮城、宁远、萨拉齐、十一厅州县被雹被水被旱村庄新旧额赋。并给口粮有差。　　

○癸卯。谕军机大臣等、给事中刘良驹奏、联民除盗之法。以乡团为最善一摺。近来各直省盗风日炽。山东为害尤剧。现当整饬捕务之时。该给事中所奏。是否可行。著张澧中体察情形。酌核具奏。又另片奏、山东盗匪混名仁义王。即阳谷县人马鸣岗。或传其系武举。又有首匪陈得云、居住武城县南十里姜家圈地方。该二犯皆系著名捻匪。兵役多与交通。动辄走漏消息等语。并著张澧中选派员弁严密访查。如果属实。亟应设法兜拏。毋任闻风逃窜。是为至要。原摺片并单。均著钞给阅看。将此谕令知之。寻奏、阳谷县并无武举马鸣岗其人。惟有该县人马二。又名马玉廷。结捻肆扰。经该前县王文焘、协同直隶南乐县设计诱获。就近交南乐县审办。是否马二另有马鸣岗之名。飞咨直隶总督。转饬将马二解东。归案研讯。又陈得云业经拏获。提省查讯。并无为匪。惟曾向村人马惟元子媳凌氏调奸。应依例枷号折责。交保管束。报闻。　　

○旌表守正捐躯甘肃盐茶厅民马彦尔谷妻马氏。　　

○甲辰。谕内阁、前据柏葰、陈孚恩、奏称、前任浙江藩司存兴、行李被劫。知县绣纶、赔银一节。讯据该县供称委无赔赃情事。当交刑部传存兴家人杨祥审讯。兹据刑部奏称、传讯杨祥。并取具前任藩司存兴亲供。均称绣纶呈送银两属实。伊未经收受等语。是该员前次供词。显系恃无质证。藉词狡展。山东前署滕县知县绣纶、著即革职。交张澧中亲提审讯。严究实情。毋稍宽纵。　　

○以陕西汉中镇总兵官春福、为喀什噶尔换防总兵官。　　

○浚江苏海州蔷薇河。从总督李星沅等请也。　　

○缓徵甘肃河、宁远、伏羌、安定、会宁、洮、隆德、固原、安化、宁、张掖、古浪、宁夏、宁朔、平罗、崇信、皋兰、平番、西宁、碾伯、大通、二十一州县、及盐茶同知、陇西县丞所属被雹被水被旱被霜村庄新旧正杂额赋。　　

○乙巳。上诣皇太后宫问安。　　

○谕内阁、前有旨令柏葰、陈孚恩、审办行劫商虞厅一案。现在张澧中计已到任。即交该抚亲提现获并续获解到各犯。严讯究办。柏葰、陈孚恩、著即回京。　　

○以屡病不能当差。革庆敏散秩大臣。仍给贝子半俸。　　

○调伊犁领队大臣锡喇布、为喀什噶尔领队大臣。以伊犁协领西喇那、为领队大臣。　　



大清宣宗效天符运立中体正至文圣武智勇仁慈俭勤孝敏成皇帝实录卷之四百五十

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　
</div>
    <div class="pagination">
<a href="清实录道光朝实录_page802.html">上一页</a><span>...</span><a href="清实录道光朝实录_page798.html">798</a><a href="清实录道光朝实录_page799.html">799</a><a href="清实录道光朝实录_page800.html">800</a><a href="清实录道光朝实录_page801.html">801</a><a href="清实录道光朝实录_page802.html">802</a><span class="current-page">803</span><a href="清实录道光朝实录_page804.html">804</a><a href="清实录道光朝实录_page805.html">805</a><a href="清实录道光朝实录_page806.html">806</a><a href="清实录道光朝实录_page807.html">807</a><a href="清实录道光朝实录_page808.html">808</a><span>...</span><a href="清实录道光朝实录_page804.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
