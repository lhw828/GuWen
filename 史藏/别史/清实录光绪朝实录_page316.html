<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 316 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 316 页/共 1316 页</h1>
    <div class="content">
○又谕、给事中郑溥元奏、近科磨勘试卷。未尽允协。请饬议章程等语。科场磨勘。功令綦严。自应秉公办理。嗣后派出磨勘各员。于应签不应签之处。务当悉心酌核。不得稍涉偏徇。如有挟嫌报复情弊。著覆勘大臣。据实□□□尔□奏。以昭公允。现月　　

○丁亥孝全成皇后忌辰。遣官祭慕陵。　　

○两江总督左宗棠奏、武毅右军五营。驻扎吴淞炮台。其积劳病故员弁勇夫。由记名提督吴宏洛、捐款建置义地祠宇。请饬部立案。如所请行。摺包　　

○戊子谕内阁、棍楚克林沁奏、现因病尚未痊、续请赏假、并请派员署理所管事务一摺。棍楚克林沁著赏假两个月。以资调理。所管正黄旗汉军都统。著延煦署理。明发　　

○又谕、左宗棠奏、假期届满、病仍未痊、仍恳开缺回籍一摺。左宗棠、宣力疆圻。劳勚懋著。朝廷深资倚任。屡次陈请开缺。均经赏假调理。兹复叠据奏称、目疾增剧。气血渐衰。非静心调摄。断难见效。情词恳挚。不得不勉如所请。左宗棠、著准其开缺。赏假四个月。回籍安心调理。两江总督著裕禄署理。兼署办理通商事务大臣。左宗棠、著俟裕禄到任后。再行交卸起程。安徽巡抚著卢士杰暂行护理。现月　　

○以擅杀不法武弁。革贵州湄潭县知县周启江职。并讯办。　　

○上以次辛祈谷于上帝。自是日始、斋戒三日。　　

○己丑。谕军机大臣等、徐延旭奏、布置北甯各路防军、严加扼守、请饬筹解王德榜军饷各摺片。北甯各路要隘。经徐延旭饬黄桂兰等。分别布置。该抚务当督饬各营。备御完固。毋稍疏虞岑毓英计早到防。兵力较厚。即著会商徐延旭、分饬滇粤各军疏通道路。迅速进兵。以期互相援应彼族狡谋叵测。时时窥伺北甯。尤宜稳慎扼扎。毋为所乘。并激励刘永福一军。赶紧整顿。规复山西。方长华一军。著张树声催令迅即到防。钦州一带。路僻难行。据奏广东官军。由钦灵进攻海阳。是否可行。仍著张树声酌度办理。王德榜军饷。昨已据左宗棠奏。由江西及两淮运司。每月各发解银二万两。并令康国器筹捐接济矣。将此由六百里各密谕知之。洋务　　

○又谕、徐延旭奏、关外需用军火、请由湖南湖北两省拨解等语。据奏广西各局所存枪炮等项。均已尽数运解出关亟须迅筹拨解。以应急需。著潘鼎新查明。湖南省局现存擡枪。即先提借一二千杆多配子药。如有合用枪炮逼码等件。一并迅速委员。解赴广西。并派熟习员弁。帮同广西委员。设局打造俾资接济。并著卞宝第、彭祖贤、由湖北汉口采购各项洋枪二三千枝。多备逼码子药赶紧运解。毋稍延误。所有以上两项经费。即由徐延旭筹措归款。至所称湖北藩司。筹拨协饷。不及三月。埽数解清。力顾大局。请饬部从优议叙等语。著照所请行。将此由六百里各谕令知之。洋务　　

○庚寅。宣宗成皇帝忌辰。遣官祭慕陵。　　

○辛卯。上诣大高殿寿皇殿行礼。　　

○祈谷于上帝。遣豫亲王本格恭代行礼。　　

○御保和殿。赐近支宗藩文武大臣蒙古王贝勒贝子公额驸台吉等、暨朝鲜国使臣等燕。内记　　

○壬辰。上御乾清宫赐近支宗藩等燕。内记　　

○以神灵显应。颁江苏青浦县城隍庙扁额曰应德效灵。并加封号曰福佑。现月　　

○谕内阁、前据都察院奏、江苏职员王尔珏等。以江阴县勒充甲长。呈请禁革。并黏附八条干预地方漕务等情。当降旨令江苏巡抚讯明具奏。兹据卫荣光奏。江阴县催纳钱漕。并不责令甲长经管。亦无勒充甲长。责令赔垫情事。王尔珏京控各节。及所呈八条。均委询明确。或得自传闻。或查无实据。该职员迹近要挟。审明定拟等语。此案职员王尔珏京控各节。虽非假公济私。惟事不干己。辄私黏条款。率请优给书差。令该县设法弥缝钱粮。迹近要挟。实属荒谬。王尔珏著革去运同衔教习举人。以示惩儆。嗣后江阴徵收钱漕。即将甲长名目。永远禁革。饬令该县勒石遵守。并劝办义图将钱漕立限清完。毋许差保人等催追。并严禁藉端苛派。以免扰累而杜流弊。现月　　

○谕军机大臣等、岑毓英等奏、带兵出关、行抵保胜、会商布置情形一摺。岑毓英于上年十二月十一日。驰抵保胜。其所部各营。分道前进。该督拟亲往兴化一带。查勘布置。即著妥筹调度。饬令吴永福、马柱等。节节进兵疏通道路。与粤军联络策应。以图规复山西。力保北甯。岑毓宝、著准其调往带兵。昨据李鸿章电报。法人有添兵万余围攻北甯之说。著徐延旭、黄桂兰等。加意严防。力遏敌氛。不得稍有疏虞。岑毓英、徐延旭、先后奏陈。调拨轮船。由水路进击。现在广东福建。防务吃紧。且无大号得力兵轮。无可徵调。前据徐延旭奏。请饬广东由钦灵进规海阳。仍著张树声遵照前旨。酌度办理。刘永福一军。著岑毓英、徐延旭、加以激励。令其速行进取。该军屡次血战。奋勇可嘉。前据张树声函知总理各国事务衙门。拟将出力阵亡各员。分别奏请奖恤。经该衙门电覆。兹据徐延旭开单奏请。著暂行存记。候旨施恩。另片奏。请饬拨军火。已谕令李鸿章等。如数拨给。并令将云南广西各营所需军械。源源筹解矣。将此由六百里各密谕知之。洋务　　

○又谕、岑毓英奏、前由津沪两局。拨发枪炮。及由福建带来快枪各件。码子无多。请饬由津沪两局。再拨发十三响十七响快枪码子二百万颗。士乃打快枪码子一百万颗。迅速解滇。所需银两。由江苏应解滇饷项下扣抵等语。即著李鸿章、左宗棠、裕禄、如数筹拨。迅解滇省应用。现在边防吃紧。滇粤两省所需军火。自应宽筹接济。所有岑毓英、徐延旭等各营需用军械。著该大臣等。源源筹解。毋任缺乏。将此由六百里各谕令知之。洋务　　

○署湖南巡抚潘鼎新奏、杨岳斌因母病未能赴闽。得旨、著该署抚传知杨岳斌。俟伊母病体稍愈。即遵前旨。驰赴闽省。会办海防事宜。摺

包

　　

○督办船政大臣何如璋奏、承造南洋快船两号。安上龙骨。第五号铁胁轮船。制已及半。虽工程不易。而经费较省。报闻。现月　　

○癸巳。上御乾清宫赐廷臣等燕。内记　　

○甲午。谕内阁、给事中邓承修奏、给事中郑溥元、□□□尔□奏编修尹琳基、贪鄙苛刻、纵酒滋事等情。挟私逞忿。摭拾揣摩。恐开攻讦之渐等语。著都察院堂官。按照邓承修所奏各节。查明具奏。现月　　

○又谕、内阁学士周德润奏、勋臣不宜引退。请旨责以大义、令其在任调理等语。左宗棠勤劳懋著。朝廷倚任方殷。当此时局艰难。尤赖二三勋旧之臣。竭诚干济。岂肯任其功成身退。遽赋归田。祇因该大学士目疾增剧。而两江地大物博。政务殷繁。又难静心调摄。是以降旨。准开总督之缺。仍赏假四个月回籍。原欲其安心调理。俾得早日就痊。出膺重寄。该大学士素著公忠。谅不致稍耽安逸。著即赶紧调治。一俟稍愈。不必拘定日期。即行销假。以副委任。现月　　

○谕军机大臣等、岑毓英已抵保胜。亟应亲往兴化一带。查勘布置。边外各军。心志未齐。必当有所统摄。以一事权。所有徐延旭统带各营。及后路调防诸军。均著归岑毓英节制调度。徐延旭仍当和衷商办。不得稍存意见。致误戎机。本日据内阁学士周德润奏。请饬滇粤分兵。收取兴化等七省。纳其租赋。以饷战士而养义民。并令刘永福、杨著恩、黄守中、梁俊秀等各遣兄弟子侄二三人。效力滇营。编入亲军。以示羁縻等语。著岑毓英、徐延旭、妥筹办理。原片著摘钞给与阅看。方长华一军。可否由钦灵一带前进。著彭玉麟、张树声、斟酌地势。催令迅速到防。毋得迟延。将此由六百里各密谕知之。洋务　　

○以缉捕废弛。革云南署宝甯县知县文端职。摺包　　

○乙未。上御紫光阁赐蒙古王贝勒贝子公台吉等茶果。内记　　

○谕内阁、巡视北城御史文海等奏、拏获匪棍、请饬部讯办一摺。所有拏获之耿存玉、王三、宋老齐、郗秃子、李三、涟二即小涟六犯。即著解交刑部。严行审讯。按律惩治。另片奏、拏获私造假票之王世＜忄兴＞一犯。并著刑部讯明惩办。现月　　

○丙申。谕内阁、鹿传霖奏、请饬催藩司赴任等语。河南布政使孙凤翔。著速赴新任。毋庸来京请训。现月　　

○以署礼部尚书曾国荃署两江总督。兼办理通商事务大臣。现月　　

○以都察院左都御史毕道远署礼部尚书。现月　　

○以遵命助赈。予安徽知县刘承祖、湖北知府江麟瑞等。为其父母建坊。摺包　　

○丁酉。孝穆成皇后忌辰。遣官祭慕陵。　　

○谕军机大臣等、御史田国俊奏、近日五城地面。匪徒甚多。商旅居民辄被其害。现有直隶山东灾民就食来都。尤恐此辈乘机扰累等语。著步军统领衙门、顺天府、五城御史、随时认真查拏。从严惩办。现月　　

○云贵总督岑毓英奏、现驻关外保胜。与粤军联络固守。并激励刘团扎营前进。得旨、著该督俟各营到齐。即行前进懔遵叠次谕旨。妥筹办理。摺包　　

○以亏空公款。革新疆候选同知文秀职。并勒限严追。摺包　　

○戊戌。谕军机大臣等、徐延旭奏、教堂句匪滋事、法人窥犯北甯、现经添营备御、请饬催拨饷需一摺。上思州地方。与越南接壤。该处教堂。句引匪徒。不服盘查。且有教士带匪。赴援河城之语。难保不乘闲滋事。法人占踞山西后。时以火船游弋。扑犯防营。越之建昌府城。又为法踞。内外交讧。事机甚紧。徐延旭先后添募二十余营。分别布置。著即督饬各营。严密防范。如有土匪藉端蠢动。立即捕拏。以清内患。仍著即速前进。力保北甯。昨有旨。令岑毓英节制各军。徐延旭务当彼此互商。妥筹抵御。以维大局。广西防饷紧要。现又添募多营。需用更亟。上年饬派广东四川筹解之款。据奏尚未解齐。著张树声、丁宝桢、倪文蔚、督饬藩司。将未解之数。迅速筹解。毋稍迟延。至所请再为豫筹拨款之处。著户部速议具奏。将此由六百里各密谕知之。洋务　　

○赏文熙、钟秀、铭勋、恩辉、黄永安、委散秩大臣。明发　　

○旌表刲股疗亲河南孝子、前泰州吏目张伯琛。摺包　　

○己亥。孝圣宪皇后忌辰。遣官祭泰东陵。　　

○庚子。谕内阁、巡视南城御史爱兴阿等奏、坊官缉捕废弛、据实纠□□□尔□一摺。南城吏目吕陈善、于百川通商号被窃一案。经该城御史等。勒限严缉。迄今五月之久。未将赃贼拏获。实属玩视捕务。吕陈善著即革职。另片奏□□□尔□劣员等语。拣发南城副指挥杨树藩。人甚粗率。著即行革职。以示惩儆。现月　　

○命开复按察使陈湜、发往江南。交两江总督曾国荃差遣委用。现月　　

○以创建义学。予直隶丰润县监生王廷弼、为其故父建坊。　　

○加赏通州王恕园等处粥厂粟米一千石。　　

○缓徵直隶蓟、文安、大城、迁安、博野、蠡、河闲、献、阜城、肃甯、任邱、青、静海、无极、新乐、武邑、深、饶阳、安平、定、深泽、望都、祁、景、故城、正定、晋、藁城、唐山、任、隆平、三十一州县。灾歉地方应徵新旧粮银有差。明发　　

○辛丑。四川总督丁宝桢奏、请饬驻日使臣黎庶昌、密探日本情形。傥法人与之句结。宜迅为调度。豫伐其谋。下总理各国事务衙门知之。洋务　　

○补铸伊犁缠回阿奇木伯克钤记。从将军金顺等请也。　　

○缓徵江西南昌、新建、清江、新淦、新喻、峡江、莲花、永丰、安福、永新、东乡、鄱阳、乐平、建昌、德化、湖口、丰城、庐陵、吉水、泰和、南丰、余干、浮梁、安仁、德兴、万年、星子、都昌、瑞昌、彭泽、进贤、德安、兴国、甯都、安义、三十五厅州县。暨九江府同知所辖被灾地方。新旧钱漕租课有差。现月　　

○壬寅。予出洋随员、候选郎中陈远济、中书联兴等奖叙。及病故医官候选知县曾念祖优恤。摺包　　
</div>
    <div class="pagination">
<a href="清实录光绪朝实录_page315.html">上一页</a><span>...</span><a href="清实录光绪朝实录_page311.html">311</a><a href="清实录光绪朝实录_page312.html">312</a><a href="清实录光绪朝实录_page313.html">313</a><a href="清实录光绪朝实录_page314.html">314</a><a href="清实录光绪朝实录_page315.html">315</a><span class="current-page">316</span><a href="清实录光绪朝实录_page317.html">317</a><a href="清实录光绪朝实录_page318.html">318</a><a href="清实录光绪朝实录_page319.html">319</a><a href="清实录光绪朝实录_page320.html">320</a><a href="清实录光绪朝实录_page321.html">321</a><span>...</span><a href="清实录光绪朝实录_page317.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
