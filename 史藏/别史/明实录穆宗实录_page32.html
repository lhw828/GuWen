<!DOCTYPE html>
<html>
<head>
    <meta charset="UTF-8">
    <title>明实录穆宗实录 - 第 32 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录穆宗实录 - 第 32 页/共 59 页</h1>
    <div class="content">　　○癸丑经筵开讲
　　○升南京吏部文选司郎中汪宗伊为尚宝寺少卿
　　○先是福建巡按御史陈万言劾奏原任福建巡抚都御史阮鹗王询南赣巡抚都御史范钦杨伊志陆稳周满各冒支边饷赂遗权奸事下御史勘核至是巡按福建御史王宗载以状闻户部请行宗载逮治询等鹗伊志家属其周满事行江西巡按御史勘报从之
　　○录平闽广巨寇曾一本功升总督两广福建军务右都御史刘焘为左都御史巡抚福建右佥都御史涂泽民巡抚广东右佥都御史熊桴俱右副都御史荫一子入监读书督抚如故广西总兵都督同知俞大猷为都督福建总兵都督佥事李锡广东总兵都督佥事郭成俱署都督同知原任参将王诏实职二级副使柴涞广东道佥事杨芷监军副使江一麟各一级及福建三司府州县官陈典等二十三人各赏银币有差死事把总胡世赵记哨总王宗瀛等各赠官立祠享祀仍升其子官二级军士死创者人给银伍两命纪功御史王宗载参赞主事王俸还京仍  赐兵部尚书霍冀银叁十两纻丝二表里侍郎曹邦辅曹亨银十五两一表里职方司郎中孙应元十两先是一本劫掠闽广间势益猖獗  上命焘兼兵部右侍郎往督三省师又调大猷率兵会闽广夹剿六月大猷及锡先与贼遇于柘林澳三战皆捷俘斩甚众贼遁入马耳澳整众复战会成及诏率广东兵至次莱芜澳分三哨进攻一本势穷自驾大舡战益力成等复败之遂焚其舟贼多赴水死诏生擒一本及其妻郑氏并族党尾叔等斩首五百余级贼平督抚官以捷闻兵部以闽广诸将相为犄角功当并叙故有是命一本寻死仍磔其尸并尾叔等枭首以狥
　　○乙卯礼部尚书兼翰林院学士掌詹事府事殷士儋言顷缘灾异叠见  皇上俞言官之请令诸臣讲求用人理财事宜臣闻大学论用人理财始于慎德孟子谓人不足适政不足间惟仁义格心为急务诚以君身万化之原斡旋振作之机固在上不在下也臣愚拳拳惟愿  皇上于宣召大臣一事亟赐举行则可以通上下之情消天人之变若人财贤否国计盈缩即该部诸臣能言之然吏部知有可用之才而不敢用户部知有可革之革之弊而不敢革必其中有掣肘之患非奏牍所能违耳  陛下诚欲得异才节冗费无他惟宣召吏户二部大臣令其面对凡舆论称贤无问卑远废弃并许破格论荐凡浮冗当核无问官府纤钜并许直指清查  陛下更与辅臣面相商确毅然行之何乏才之叹而匮竭之虞也昔宋臣赵并荐人至裂牍补进太祖竟听其言果得实用唐臣魏徵困宦者充外使多妄奏请杜其源  太宗曰非卿朕安得闻此语乃停充使史传纪二君纳谏以为美谈向非面对安得达其诚悃卒相孚信也臣比见吏部尝请录用给事中石星御史詹仰庇＜锍-釒＞入并从报闻户部于太和香税库局铺垫等事尝有论奏言出即获谴让是二部所陈且未蒙加纳矣矧诸司臣庶即人各一＜锍-釒＞孰是适当  圣心仰面  天听乎传有之人臣尽瘁宣力多从直言敢谏中得之欲用人者与其下收瑕类之士不若优容骨鲠之臣如前吏部所荐二臣虽未经履边方乃其一念忠贞图报之心臣固知必能忘身狥国终始无二也昔人谓天下之费有旧约而今浮必求浮之自杜之故节用者与其加察乎远不若法行自延前户部所陈诸事虽浮冗不尽在此由是推之使每事皆有稽查臣固知必能渐塞弊源也惟  圣明采择  上下其章于所司
　　○丙辰祭历代帝王  命英国公张溶行礼
　　○叙四川平草坡番人功赏巡抚都御史陈炌银二十两纻丝二表里兵备副使莫如善薛曾参将盛愈谦各十两游击将军沈鲸五两
　　○丁巳遣太常寺官祭  都城隍之神
　　○以苏州松江二府水灾给赈有差
　　○诏岁给汝阳王府故奉国将军勤歛□火淑人王氏养赡米五十石
　　○总理河道都御史翁大立请发河南山东淮扬河夫桩草银一万两豫籴粟麦贮之仓庾以备明年河工及赈济之用从之
　　○戊午  皇太子千秋节免文武百官贺
　　○遣户部侍郎谭大初祭京都太仓之神
　　○总督蓟辽保定军务侍郎谈纶言始臣建议于蓟镇沿边增设敌台三千座每台给工银五十两杂主客官兵筑之后以工费太钜议增犒赏银十余万两复以时适匮乏部议必不能从则又议止于通马要道筑坛一千六百座而以原议三千坛之费给之要以省费集事而已不意流言京师转相传播谓建台无益阻虏入斩伐沿边树木是将来之台功未睹而已成之藩篱先彻则臣之罪大矣今边报孔棘请亟罢臣归仍遣大臣科道阅视台诚无益即治臣之罪如臣谋未左犹望责当事诸臣踵而成之  上曰脩筑墩台已有明旨纶宜坚持初议尽心督理毋惑人言如有造言阻挠者奏闻重治
　　○诏罢东西巡阅御史令巡御史兼领其事
　　○己未录辽东铁岭彭家湾等处死事被创官军金伏等一百四十三人恤录升赏如例
　　○庚申以洪水为患  命总理河道御史翁大立祭大河大济之神巡抚凤阳等处侍郎赵孔昭祭大江大淮之神
　　○山东巡抚都御史姜廷颐祭东岳泰山东镇沂山之神巡抚浙江都御史谷中虚祭东海南镇会稽之神巡抚保定都御史朱大器祭北岳恒山之神
　　○巡抚辽东都御史魏学曾请于广宁设战车营以原任游击将军马文龙统之报可车放偏箱之制每二辆中设拒马枪一架塞其隙车架上下用绵絮布围帏之以避矢石每车上载佛朗机二杆下置雷飞炮快枪各六杆每车用卒二十五人共车一百二十辆步卒三千人
　　○壬戌  命礼部尚书兼翰林院学士协管詹事府事赵贞吉兼文渊阁大学士入内阁办事贞吉上＜锍-釒＞辞  上曰卿学行老成才望素著内阁重任特兹简用宜承新命不允贞吉复于讲筵陈谢  上曰卿其尽心辅佐赞理政事贞吉复言近日  朝廷纪纲边方政务多有废弛臣欲捐身任事未免致怨惟  皇上主张于上臣不敢负任使以干明典  上然之
　　○改通政司右通政王正国为大理寺左少卿
　　○癸亥  宪宗纯皇帝忌辰  奉先殿行祭礼遣忻城伯赵祖征祭  茂陵
　　○赐广济王定＜火业＞书院名遵训从王请也
　　○山西抚按官靳学颜等请如礼部议  命晋府潘府及庆成永和安宁隰川阳曲西河交城灵丘山阴襄垣怀仁等王府各建立宗学延请师儒教督宗室子弟从之
　　○降潞城王府奉国将军俊椁镇国中尉俊木□寻为庶人夺奉国将军聪浣镇国中尉俊木□寻辅国中尉充大□黑禄有差时巡按御史燕儒臣奏俊椁俊橉越渡边门转败虏中及聪浣等淫纵不法事礼部覆请降罚故有是命
　　○命宣大军门标下游击将军潘忠为分守宣府中路参将
　　○时晋府陶家等营介河津临晋之间屯军横甚奸民逃赋役及有罪者多依之往往纠众劫捞池盐侵夺民地有司权生变莫敢诰王府不能遥制寝与河西道通于是巡按御史赵睿发其事户部请  敕抚按会同本府清理各营屯军除流遗者遣还避罪者收坐其他编为保甲所守巡道及州县官治之屯地有侵种及投献者悉追夺改正管屯千户等官于护卫者选委能者属河东守巡节制其承奉内使人员毋得营差生扰从之
　　○甲子升管理宁夏镇城指挥佥事刘葵为署都指挥佥事充固原北路游击将军
　　○录隆庆二年三月大同弘赐堡捣巢获功死事官军乔文奎等一百五十人升赏优恤如例
　　○乙丑礼部覆给事中王之垣御史赵焞奏请  上御便殿令九卿科道官有大事皆得面奏取自  宸断其＜锍-釒＞中语言字画务便省览得旨今后诸司章奏务词语简明字画楷大如嘉靖初年式便殿面奏得旨行
　　○降庆成王府奉国中尉表木□志知熟为庶人闲宅禁住表樇等俱夺禄一月先是虏犯汾州宗室多见杀掠者下有司勘议优恤表木□志等越关自陈勘验无状故罪之
　　○兵部以大阅请发太仆寺库银一万两犒京营官军人一钱  上以军士劳苦命人给三钱
　　○以水灾免徵直隶朿鹿县柴夫银一年
　　○丙寅  命吏部右侍郎兼翰林院学士吕调阳充日讲官掌南京中军都督府事太子太保魏国公徐鹏举以疾辞任不允  工科都给事中严用和以东南灾伤重大请罢南京苏杭织造令太监李佑等还京即  上供所急属所司造角□羊不必遣内臣以滋烦扰南京给事中骆问礼亦言供应机房工费甚钜尚书林云同计无所出遂称病乞休宜遂停止一切工役下该部酌量缓急第减省工部尚书朱衡覆如用和等言且言佑等皆非  祖宗额设今岁歉民穷宜遂诏罢又节慎库所贮常额多逋一岁之入不足以当一岁之出本部之匮乏臣等之忧虑又有甚于南部者以故供应工作之类即该监奏请臣等详加斟酌必不敢依违＜锍-釒＞略为避怨持禄之计  上以衡沽名卖直命以状对已而衡具＜锍-釒＞谢罪宥之
　　○升大同灵丘守备指挥佥事韩威为署都指挥佥事充宣大总督标下游击将军
　　○丁卯户科都给事中刘继文以浙直山东灾伤请量发帑银遣官分赈仍留淮浙盐银及发临德二仓粟米或令司府以开纳银两籴谷豫备其漕运等粮并备用马匹各照被灾火数量准折徵俾小民得沾实惠礼科给事中黄才敏亦请发德州仓见积米二三万石以赈饥民令抚按扣赃罚银两抵捕原额其他被灾诸省如有仓储皆如此例户部覆奏请如原议以豫备仓粮及赃罚劝借三项备赈不足则于南北各差御史见贮赃罚内凑补其山东北直隶附近临德二仓者行各管仓主事动支给散其起运存留等项钱粮应蠲免改折者候抚按酌议以闻报可
　　○以辽东镇招降夷人及虏中自归者凡一千九十八人赏巡抚都御史魏学曾银二十两纻丝一表里升总兵官王冶道子官一级仍赏银二十两参将赵完等各升赏有差
　　○庚午先是礼科都给事中何起鸣言四川巴州通江南江广元各州县原额茶课徵收本色民甚苦之情如嘉靖中例徵折色便事下抚按官会议至是御史李良臣言甘州茶司之建岁增马六百匹总给甘肃镇官军备边但四川徵茶转运劳扰又有虏掠之虞有冒中之奸害多利少未为便计若改徵折色并扣原给脚价赏劳诸费可买马六百余匹足抵甘州马数而民得少苏此官民两利之法也如谓番夷渐已纳款骤革互市恐失其心则甘州茶司尚有支剩茶三万一千余篦可足三年易马之数请暂行招纳三年俟茶尽而止兵部覆请从之
　　大明穆宗庄皇帝实录卷之三十六
大明穆宗庄皇帝实录卷之三十七
　　隆庆三年九月辛未朔
　　○升山东按察司郭天禄为浙江布政司右参议
　　○南京刑科给事中骆问礼劾奏南京右军都督府掌府事诚意伯刘世延巡抚福建都察院右佥都御史
　　○泽民各不职当罢兵部覆世延宜革任令改过自新以需后用而吏部言泽民有剿寇功军务方殷未可轻弃得  旨世延泽民俱供职如故
　　○兵部议  上大阅赏格职官马中三箭步中六箭者赏十两银牌一面折纻丝银五两其素无过名曾经荐扬者仍籍记超擢马中三箭步中四箭五箭者赏五两银牌一面折色叚银三两素行无过者籍记银用若素无他长及有过者止原赏不在超擢录用之数如系公侯伯在超擢录用之列除当赉外遇有两员坐府员缺依次擢用若止是马步二箭至三箭者赏三两银牌一面折色纱银一两马中二箭步中一箭者为二等赏一两五钱银牌一面或马中步不中马不中者为三等姑准策励供职若马箭不中步下中三四箭以上者量赏一两银牌一面马步俱不中者为四等内系公侯伯罚住禄米三月系锦衣卫并各卫愿射官各罚俸三月系营中将领等官各俸半年若平日有过系京卫者革任随营操备系外卫者革任回卫差掺其军士中一等内有能马中三箭步中五箭四箭者赏银一两折红布银一两马中三箭步中三箭四箭者赏银一两折红布银三钱马步俱中二箭至三箭者赏银一两马中三箭三箭步中一箭者赏银四钱或马中而步不中或步中而马不中姑免责治若马前不中而步下中三四箭以上者仍赏银四钱马步俱不中者照例决罚若系教师家丁仍革支月粮一石制可
　　○以河南都司掌印署都指挥佥事聂大经充参将分守通州
　　○壬申升礼部署员外郎叶宪为山东按察司佥事
　　○兵部覆巡按狭西御史李良臣奏请以七苑马匹不堪骑征者更责收军买补本寺量助以纸赎自后追徵必齿岁尺寸中度方准印收系茶易银买者仍加验阅必堪收俵方印烙发苑毋滥收以滋收圉之毙  上然之
　　○癸酉以霜降遣定国公徐文璧抚宁侯来冈襄城伯李应臣玉田伯蒋荣祭  长陵  宪陵  景陵  裕陵  茂陵  泰陵  康陵  永陵
　　○都指挥同知王极祭  景帝陵寝指挥佥事李钰祭  孝懿皇后中官祭  恭让章皇后废后吴氏指挥佥事文龙祭  哀冲庄敬二太子各陵园  荫福建延平府死事同知奚世亮子继良为国子生
　　○裁革上林苑林衡署录事一员
　　○总埋河道都御史翁大立言臣按行徐州循子房山过梁山至于境山入地浜沟直趋马家桥上下八十里间可别开一河以漕其利有十自秦沟浊河至徐州洪诸狂涧激湍远不相涉一也依山为从虽有洪涛必不泛滥二也漕舟循堤而上牵挽不难三也无茶城淤浅之患省盘剥之费四也由马家桥至境山四十里由境山至徐州洪四十五里视旧河为近驿递夫价并可减省五也驿路改从新堤往来径捷六也徐州夫可并吕梁二洪徭夫可遂裁革七也计沛县六铺至境山筑堤百里当用银十三万有奇今开新河则长堤可□费益大省八也籴谷贮仓假工役以济饥民兼莭财赈荒弭盗之术九也弃旧河以为水壑即河决谷亭沛县从鸿沟以泄径从小浮桥下徐洪运道无梗十也顾其难亦有三地浜沟当筑大坝接黑龙潭堤至杨山圩西当别开一道至旧河绕出茶城及开渠建闸费皆不赀此其难在工费岁属大饥而徭夫工食往往不继待哺之民怨讟易生此其难在工食役夫二万仍听番休而钱粮不益淹以岁月必招谤议此其难在工程犯此三难以兴十利臣固未易办也惟  上幸集廷臣议之章下工部以大立议为便请行抚按及巡盐官相度地势并议钱粮夫役以请从之
　　○甲戌  孝恭章皇后忌辰  奉先殿行祭礼遣固安伯陈景行祭  景陵
　　○吏部覆奏九卿科道诸臣所属边才见任侍郎杨巍等八十二人俱候服关病痊推月致仕及闲住尚书黄光昇等八人已覆奏起用尚书吕光洵等十二人俱候缺即补  上是之因  命见任者量才拔擢其余必真有边才方今起用毋概滥叙以长奔兢之风
　　○刑部尚书毛恺言今灾异频仍由刑狱冤滥所致其毙有六曰滥词曰滥拘曰滥禁曰滥刑曰滥拟滥罚六者皆足以殃民生召灾异宜严饬内外诸司禁革犯者以轻重黜罢  上曰尔来刑狱太滥致干  天和其行内外诸司务平恕明允痛祛滥毙以付朕钦恤弭灾之意苛刻害民者在内法司在外抚按官劾治之
　　○升延安坐营指挥佥事侯服远为署都指挥佥事充本镇游击将军
　　○以江南江北各府灾伤  命查芦洲课银自嘉靖二十一年至四十三年逋负者悉蠲之
　　○丙子  赐大阅扈从执事文武诸臣彩币及银瓢鸾带等物有差
　　○升浙江道监察御史童沂为太仆寺少卿
　　○虏数万骑入犯大同右卫镇川堡东西分掠山阴应州怀仁浑源等处事闻  上命宣府总兵官马芳整兵赴援仍诫督抚将领协力战守务保无虞
○以宁夏镇修边工完赐总督都御史王崇古总兵官雷龙兵备佥事方岳副总兵刘济等各银两有差
○升浙江道监察御史童沂为太仆寺少卿
　　○虏数万骑入犯大同右卫镇川堡东西分掠山阴应州怀仁浑源等处事闻  上命宣府总兵官马芳整兵赴援仍诫督抚将领协力战守务保无虞
　　○以宁夏镇修边工完赐总督都御史王崇古总兵官雷龙兵备佥事方岳副总兵刘济等各银两有差
　　○总理河道都御史翁大立言  陛下念滨河之民重罹水灾特下蠲租之令更发内帑以赈之不胜大幸顾闾阎穷苦之状宫禁邃远有不尽见闻者臣谨绘图十二以一曰水次兑军二曰漕河筑堤三曰黄河氵□聚涨四曰昏夜守堤五曰粮船过洪六曰黄河卷埽七曰茶城捞浅八曰洪水冲城九曰风雨异常十曰海潮啸溢十一曰灾民避水十二曰粮船漂没险阻艰难备载之矣  陛下惠然省览知天官之膳饩皆军民之膏血必有恻然伤之者且今时事可深虑者五东南财赋之薮而江海泛滥粒米不登鞭挞虽加徒陨民命此京储可虑一也边镇关隘洪水冲激墩堡倾颓何恃以守此虏犯可虑二也直隶山东河南皆股肱之地霖雨既久城郭不完积贮空虚赈贷无策卒有寇盗何以备之此内地可虑三也海徼之间飓风鼓波兵船战士悉被漂沉此海防可虑四也淮浙产之场咸泥尽冲团灶俱废此国课可虑五也愿  陛下以此五患十二图召公卿辅弼之臣与共计之求所以消弭灾异者无为文具  上以图留览下其章于所司
　　○时淮水涨溢自清河县至通济闸及淮安府城西淤者三十余里决方信二坝出海平地水深丈余宝应湖堤往往崩坏及山东莒州沂州郯城等处水溢从沂河直河出邳州人民溺死无算河道御史翁大立以闻都给事中严用和言淮安徐邳皆转输咽喉壅淤溃决运道为梗关国计不细＜锍-釒＞浚脩筑之务不可不亟宜令赵孔昭及大立协心共济不得废事失时工部覆如用和议且言淮安湖陂故有大堤往往商人决以逃税故多水患宜及今脩筑令河决草湾北合盐河至海州入海亦可＜锍-釒＞浚以杀水势并行二臣会勘兴工从之
　　○丁丑升户部狭西司郎中萧大亨为河南按察司佥事
　　○诏改折南京锦衣并直隶仪真等卫所屯粮以被灾伤轻重为差从御史傅宠奏也审录罪囚应决者四百十一人情可矜疑免死充军者三十六人释者二人有词再讯者二人
　　○先是副总兵田世威参将刘宝以山西石州失陷论死系狱  上忽传谕所司释二将俱充边卫军合立功自赎于是兵科都给事中张卤等言圣王制驭夷狄要在立纪纲明赏罚  皇上嗣位以来视  先帝时兵车不加多储不加富而一时诸将倾心三军生色者以去岁申维岳毕高之戮足以震慑边臣而作其气也今以虏报稍急即出二犯立功虏固未甚急而良将非乏也犹张皇如是假令如曩时直薄都臣何策以应之且一事而生死异狱一律而先后殊决则何以服死者之心正国家之法或谓秦穆公之于孟明汉武帝之于李广皆以罪释成功臣有以折之二君之于二子其相信诚不但于父子手足其罪其释皆有以昭白人心故前史称之今  皇上于二犯果曾知见其人又尝面召本兵闻其所以失律之故召法司问其所以招罪之由乃据其可矜情节一言断而失之则轰然雷霆又谁敢不服今数者无一而中  旨特释其致人骇异诚所宜然天下之患莫大于使君父有言而人不见信前日兵部覆诚意伯刘世延之奏忽命自中出人方啧啧相异乃今又有此此机一成将渐为人臣假借市恩之利而致干威福之权且边将巧于窥伺者将复奸欺百出尤非细故也惟  上仍付二犯于法司或明示以得释之故何情节可矜何功能可议用何臣之荐何言之入遂克有此以畅群疑惟  圣明裁幸  上以卤为渎扰命夺俸二月
　　○升原任太仆寺少卿杨思忠为通政司右通政提督誊黄
　　○己卯世庙懿妃赵氏薨  命治丧礼仪杀宜妃包氏三之二
　　○升狭西按察司副使侯东莱为狭西苑马寺卿
　　○授翰林院庶吉士何洛文为编脩
　　○录是年正月辽东懿路丁字泊堡获功死事被创官军王守道等二百二十九人升赏如例
　　○巡抚狭西都御史张祉言本省藩禄最缺莫如韩府而黔国公沐朝弼有草场租地在平凉界中臣窃以为沐氏世镇滇南庄田百七十四所视他勋戚不啻倍之而平凉去滇数千余里不能遥制徒资佃户侵渔而已请以巡按御史核宝籍以入官补宗室之禄又言固原镇西古城等六仓主兵粮饷宜增入临巩兵备官敕中令其管理甘肃郎中无有所与  上可其奏
　　○扬州府地震
　　○庚辰录隆庆元年正月辽东捣巢获功官军杨五典等一百四十八人升赏如例
　　○原任南京兵部右侍郎刘畿卒  赐祭葬如例
　　○辛巳升四川按察司按察使朱纲为浙江布政司右布政使
　　○调原任河南按察司副使刘行素于狭西原任云南按察司副使陈其乐于广西
　　○壬午裁革南京户部广西司员外郎一员广东司主事一员宝钞提举司提举一员军储仓大使一员
　　○录隆庆二年三月宁夏平虏城等处获功死事被创官军孙爵等一百七十人升赏如例
　　○以苏常二府水灾  诏许常熟县漕粮改折十分之五昆山县十之二宜兴县十之三
　　○癸未升福建布政司右参政周贤宣云南布政司右参政陆纶为按察司按察使贤宣仍福建纶四川
　　○刑科左给事中宋良佐言今辇毂之下耗财甚众以迩者巡青所见闻言之盖有四端一曰牧军男士太滥自宣德中以牧马所军不足用选腾让四卫军补之今四卫军隶尺籍者二万余人在营备掺者仅五千余人坝大等仓养马者千余人其余皆在御马监又其中有称协助大工在监食粮者三千余人有谓食粮男士小粮勇士者亦不下五千人皆空国储以养无用充和家之役臣请以见在马数定收军之额诸非养马者悉归之伍其地助工食粮小粮者一切裁革岁可省饷数十万一曰商人估价过当夫御马仓天师庵中府三所钱粮甲于他场而商人以僦费繁重及中人科索价以倍之自今宜令商人收买草料于皇城外附近仓场收贮监督主事会该监官验收令养马军士赴仓关支商人无转盘之烦科索之患而常价不必倍给岁亦可省费数十万金一曰草料侵冒太甚夫御马三仓草料至数百万计可养马六千余匹而本监马数漫不可考以虚数而索实费徒资侵渔即巡青科道所清查者止外马房而已臣以为内外一体宜令科道如弘治间事例立法清查以杜侵冒之毙一曰牧场地租多逋御马仓场五十六所自荒芜襍占存留修理之外岁入当五万余金而自嘉靖三十九年至今逋至三十万存留脩理岁亦万金而各马房颓圮在在皆然臣以为租银当责郡县有司其修理之费令户部委官参考为籍记之毙鏬庶其可塞于是御马仓太监高相等以良佐言非  累朝旧制请仍旧为便章俱下户部户部止以牧马地租不必奏差主事管理其他革毙事宜皆如良佐言又言相等以御马旧制非外所得与然会典云御马监刍粮官为置场收纳是随地创设何尝分内外哉惟  陛下断然以良佐之奏为必可行相等之言为必不可信奏上  上命悉如旧行已而户部覆言  祖宗之制凡在京大小衙门关领钱粮俱以实支数目造册送部查明方今支放独御马监不令户部与闻则纪纲法度安在旦夕廷大政关机密外人不宜知是矣御用马匹非几事何避外人即外人不宜知而刍粟则臣所职掌亦不令知可乎夫天师庵中府二场草束皆养马之军每日运之内府未闻有不便者而独不便于御马监又谓内监钱粮与外场者合而为一锁钥启闭司之何人如果属之外场则户部主事监收大使攒典看守科道官巡视何患无人相等言悉谬妄不可用今中外之财匮竭已极  陛下令大小臣工各以理财之策  上闻而于此耗财之大者置之不问臣所未角□羊也愿以臣前所覆良佐奏早为施行以裕天下大计  上报有旨
　　○乙酉升山东按察司副使顾问广西按察司副使罗元祯为布政司右参政问福建元祯云南
　　○命甘肃庄凉游击将军署都指挥佥事陈恺充分守西宁参将固原守备都指挥佥事陈扬充本镇游击将军  命云南都司佥书署都指挥佥事张应龙掌河南都司事
　　○丙戌巡抚广东都察院右副都御史熊桴以病乞归许之桴寻卒赐葬祭如例
　　○丁亥巡抚山西右副都御史靳学颜奏晋王新＜土典＞孝慈俭素沈王恬烄好学敦伦镇康王恬焯陵川王府辅国将军勋让庆成王府辅国中尉表祈俱孝义纯良宜加旌奖以劝宗藩  命各赐敕奖谕
　　○诏存问原任南京户部尚书致仕孙应奎时应奎年八十矣
　　○戊子以杭州嘉兴湖州三府水灾改折湖州漕粮六分杭嘉三分南京各卫仓米一年每石六钱并免三府额徵本省兵备及工部黄麻等料又量留抚按赃罚以赈之从抚臣之请也
　　○己丑升广东布政司左布政使熊汝达为都察院右副都御史巡抚广东
　　○户部覆山西靳学颜奏请以所省防秋客兵镇并盐课银六万发各府县籴谷脩荒又脩复社仓令所在皆有余积  上曰积谷备赈成规具在有司奉行者少一值旱涝即云无策户部其令各抚按以实行之无为文具
　　○庚寅以大阅命固安伯陈景行守备承天门庆都伯杜继宗吏部右侍郎兼学士吕调阳守卫京城九门皇城五门
　　○命恭顺侯吴继爵安乡侯张鋐吏部左侍郎王本固户部左侍郎刘自强分阅千把总以下及军士武艺御史向程刘尧卿王圻苏士润监射
　　○辛卯  命英国公张溶祭旗纛之神
　　○上大阅将士于京营教场阅毕  命总督戎政等官及将士曰诘戎讲武保治弘图训练有方国威乃壮尔等其勉之  驾遂还乐奏武臣之曲其词曰吾  皇阅武成简戎旅庄  帝京龙旂照耀虎豹营六帅云拥甲胄明威灵广播蛮夷震惊稽首颂昇平四海澄清是日  上戎服登坛军威整肃六军之士各效其能无敢喧哗违令者京师老稚者莫不快睹称庆以为旷典云
　　○壬辰以大阅礼成总督戎政等官镇远侯顾寰等将佐上表谢恩文武百官称贺  上御皇极殿受之表文曰伏以鸿运天开式际同文之会銮舆时动载弘经武之图九围延颈以承风七萃倾心而捧曰右今壮观朝野同欢恭惟  皇帝陛下具勇智之上资抚熙明之昌祚建纲陈目既照有烨之文致治保邦犹切无虞之戒念兹营制创自  先朝垒壁云屯萃貔貅之百万羽林星列服组练者三千岂惟居重以驭轻亦将安内而攘外顾世道以历昇平之久而士习渐成骄惰之风若非大加搜练之方必且坐致伍符之耗安廑  圣虑赫振天威采唐汉之旧章脩  祖宗之故事顺时气以申号令数军实而明等威万骑誊骧八神翊从钲铙震野五军之众无哗旆旐飞空六合之氛尽扫夏服繁弱巧力攸分鹅鹳鱼丽风云互变肆宸纶之涣发颁  帝赉之骈蕃介胄生荣顿有请缨之气卒乘克兢劝共怀挟纩之恩义闻宣昭威声丕振车攻吉日迈周宣会洛之仪灞上棘门陋汉主临戎之轨惟兹旷举式阐宏猷臣等滥典韬钤叨承任使敦诗说礼惭非郤縠之才有勇知方徒负仲由之志欣逢盛事庆倍恒情伏愿恢无兢之王猷立有常之武德外威内顺用臻舞羽之休上清下宁永奠乖衣之治百官致词曰恭惟  皇上远法  祖谟躬行大阅皇威丕振  帝祉尔昌礼当称贺
　　○兵部上大阅将领及侯伯锦衣卫官中射多寡等第一等为抚宁侯朱冈等六十六人二等为清平侯吴家彦等十人三等为襄城伯李应臣中军尚锐等五人  诏赐冈等银币悉如赏格应臣等姑准策励供职锐以他过革任恭顺侯吴继爵等亦上所分阅千把总而下及军士武艺等第赏罚有差仍赐总督戎政镇远侯顾寰等协理侍郎王之诰巡视科道官李已刘思问银币有差
　　○命山西都司掌印署都指挥佥事刘凤翔充分守山西中路参将
</div>
    <div class="pagination">
<a href="明实录穆宗实录_page31.html">上一页</a><span>...</span><a href="明实录穆宗实录_page27.html">27</a><a href="明实录穆宗实录_page28.html">28</a><a href="明实录穆宗实录_page29.html">29</a><a href="明实录穆宗实录_page30.html">30</a><a href="明实录穆宗实录_page31.html">31</a><span class="current-page">32</span><a href="明实录穆宗实录_page33.html">33</a><a href="明实录穆宗实录_page34.html">34</a><a href="明实录穆宗实录_page35.html">35</a><a href="明实录穆宗实录_page36.html">36</a><a href="明实录穆宗实录_page37.html">37</a><span>...</span><a href="明实录穆宗实录_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
