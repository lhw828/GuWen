<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 233 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 233 页/共 505 页</h1>
    <div class="content">○以捐赀好义。予福建在藉知府叶文澜以道员用。并赏花翎。运同衔李瑞岐以同知选用。　　

○追予山东阵亡副都统伊兴额战绩交国史馆立传。　　

○予甘肃甯夏阵亡蓝翎甲兵伊明额赏恤加等。　　

○辛巳。谕军机大臣等、麒庆奏、现办贼匪情形一摺。据称探得锦州府属哈立套力改地方。有贼首平四、李＜?氵凤＞沅、并女贼姜氏二名、纠集四百余人。占踞抢掠。现聚新立屯。有欲出清河门之说。其东来之贼徐占一、王七、乌痣李等、约二千余。在新民厅劫狱焚署。裹胁良民。不知意欲何往。业经朝阳县调练防堵。麒庆亦飞催各路兵勇分投堵御。请宽筹饷项。并迅饬现藩院劄卓索图等盟。派马队会剿。仍饬各处截剿等语。贼首平四等纠众抢掠。现聚新立屯。趋重热河。麒庆已派马队并朝阳练勇防堵。著即严饬派出之协领德玉等督带马队。觇贼所向。迎头剿击。卓索图昭乌达两盟兵。叠经谕令理藩院传谕各王旗。一体派兵堵截。著理藩院懔遵前旨。再行传谕各该王旗。认真堵截。不得以空言塞责。致完善地方被扰。麒庆仍可相机檄调。以期得力。徐占一等股。现在何往。著恩合查明具奏。一面饬令派出各军实力剿洗。不得以驱贼出境。遂谓可以卸责。文祥、福兴、想已抵关。即著多发侦探。酌度机宜。会师进剿。各路官兵。如有打仗不力防范不严被贼窜扰者。即著指名严参。毋稍姑息。贼踪纷窜靡定。刘长佑、长善、徐廷楷、务当督饬兵弁、力固藩篱。毋任匪众阑入本境。麒庆请由部库先行拨银二三万两。著户部速议具奏。本日据御史汪朝棨奏、王洛月余党。寻仇抢劫。官绅无敢过问。团练始勤终惰。请饬直隶总督严行查办等语。著刘长佑查明具奏。王洛月余党。仍饬地方文武□□穴□又□拏惩办。并令各地方官将团练保甲事宜认真经理。原片著钞给刘长佑阅看。将此由五百里谕知文祥、福兴、恩合、刘长佑、麒庆、长善、并传谕徐廷楷知之。　　

○又谕、张凯嵩奏、南甯官军。歼除援贼。现饬乘胜围攻一摺。逆首孙芢广等屯踞那檀山泽各巢。为日已久。此次刘培一等督军进攻。坚巢未拔。而士卒颇多伤亡。该逆复纠贵县莠民。众至数千。出屯横州之庙相等村。以图牵掣。经官军连日攻剿。将其盘踞之屯罗庙相等十余村贼垒数十座全行蹋毁。生捦逆酋林得友、林侍任等数十人。该逆外援既败。贼胆已寒。正当乘此声威。迅克坚巢。以图蒇事。著张凯嵩即饬刘培一、覃远琎等、会督各军悉力围攻。务将那檀山泽各巢。克日剿洗。毋再宕延。广东之贼。现由和平窜往镇平嘉应一路。西省边防。自可稍松。该抚现已抵浔。即著驰赴南甯。亲督各军进剿。毋任老师糜饷。致误事机。那檀股匪遣人通款投诚。如果能倒戈杀贼。将孙芢广捆献。亦不妨从权招抚。匀出兵力。以合山泽之围。若徒以乞抚缓师。仍存首鼠之见。即当一意剿办。毋为所愚。将此由五百里谕令知之。　　

○又谕、劳崇光奏、起程赴滇。并请饬拨饷需一摺。滇中军务吃紧。劳崇光已于十月十八日统带张文德等军起程赴滇。著俟到曲靖平彝一带察看情形。即行赴省。督饬马如龙等进规迤西。歼除杜逆。惟军行必须饷随。自应豫筹接济。著崇实、骆秉章、迅将前署督潘铎奏准由川省筹拨之五万两。克期委员解赴滇省。交劳崇光行营。以资饱腾。毋再延缓。将此由五百里各谕令知之。　　

○云贵总督劳崇光奏、遵覆贵州公事。惟与张亮基和衷共济。如有不合。亦必据理直言。不肯迁就。巡捕商绍祖于署仁怀同知任内。因家丁周顺劣迹。业已撤任提审。林自清虽年少好动。打仗尚属奋勇。拟请将该镇随带行营差遣。得旨、林自清从前在滇滋事。该督岂无闻见。何以复欲令其带练入滇。在该督止思藉以自卫。而于滇省则贻祸无穷。颠倒谬妄。莫此为甚。著懔遵十一月十四日谕旨。不准檄调随营。仍交张亮基严加管束。　　

○以云贵督标中军副将博昌为云南普洱镇总兵官。　　

○补铸安徽凤阳府儒学印信。从巡抚乔松年请也。　　

○予广西那檀阵亡副将周开麒、都司黄守良、千总许玉元等、祭葬世职加等。　　

○追予江苏江甯常州等处殉难监生蒋士芬等一百七十三名、妇女叶吴氏等三十口、分别旌恤如例。并予立祠建坊。　　

○追予江苏常州殉难八品衔赵曾祉等十一名赏恤如例。附祀其父举人赵起专祠。　　

○予山西临汾等县殉难府经历陈步洛等绅民妇女二千一百四十三员名口分别旌恤如例。并予立祠建坊。　　

○予山西临汾殉难寄籍绅民奉天拔贡生多隆阿、妇女那尔何氏等七十一名口分别旌恤。并立祠建坊如例。　　


大清穆宗继天开运受中居正保大定功圣智诚孝信敏恭宽毅皇帝实录卷之一百六十一　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。十一月。癸未。以神灵显著。颁四川保甯府关帝庙扁额。曰威镇武都。　　

○河东河道总督张之万奏、运河厅汛各员。多有未经接见。请将本年大计。展至来年三月举行。允之。　　

○成都将军崇实等奏、请将攻剿阶州踞逆节次阵亡将弁勇丁。于阶州建祠合祀。允之。　　

○以成都驻防满营防守省城出力。予协领吉祥以副都统弁用。赏佐领扎木丹等花翎。阿斯杭阿等蓝翎。余升叙有差。　　

○以甘肃克复阶州城出力。赏副将刘洛望、参将李士青、巴图鲁名号。游击邓有德等花翎。千总滕得胜等蓝翎。余加衔升叙开复有差。　　

○乙酉。以神灵助顺。颁江西甯都州城隍庙扁额。曰福荫雩城。　　

○谕军机大臣等、前因各省应解固本军饷。延未报解。降旨催令迅速筹拨。兹据刘长佑奏称、仅准四川解银五万两。广东湖南湖北山东山西或批解一二万两。或划拨二三万两不等。杯水车薪。无济于事。此外江西福建河南未解分厘。开单呈览。请旨饬催等语。现在捻逆势张。马贼东窜。畿疆防务。极关紧要。该省库款罗掘已空。若不速筹接济。势难使军士枵腹荷戈。著官文、曾国藩、左宗棠、崇实、骆秉章、瑞麟、徐宗干、刘坤一、李鸿章、郑敦谨、李瀚章、吴昌寿、阎敬铭、郭嵩焘、王榕吉、各照单开欠解银数。竭力筹措。源源拨解。以济要需。至山西山东两省。尚有另案奏准酌减每月协拨银二万两。及一万五千两。据刘长佑奏称、亦属积欠尚多。著阎敬铭、王榕吉、查明单开欠数。一并星速报解。原单著分别钞给各该督抚等阅看。另片奏、防饷繁钜。立虞匮乏。请在盐斤复价项下。再行提拨银十万两。并于节年盐课灶课包课各项下。凑拨银五万两等语。著准刘长佑如数动拨。俾供支放。将此由五百里谕知官文、曾国藩、刘长佑、左宗棠、崇实、骆秉章、瑞麟、李鸿章、郑敦谨、李瀚章、吴昌寿、阎敬铭、徐宗干、刘坤一、郭嵩焘、并传谕王榕吉知之。　　

○又谕、杨岳斌奏、探闻雷营兵溃。现筹布置。并请调邻省援兵一摺。雷正绾所部溃变。退回固原。叠据刘蓉、杨能格等、将大概情形驰奏。曾经谕令杨岳斌妥筹办理。并因甘省兵力单薄。谕令崇实、骆秉章、酌度情形。将周达武所带十五营抽拨赴甘。兹据杨岳斌奏称、雷营兵溃。探报传闻不一。曹克忠一军。兵饷不继。该督带赴甘省各营。亦不敷分拨。请调周达武援甘等语。周达武带兵。向称得力。四川各路军情。现尚安谧。自应先其所急。调赴甘省。力顾西陲。著崇实、骆秉章、即饬周达武统带所部。迅速前赴甘肃。交杨岳斌调遣。毋稍迟误。其应用饷银。即由川省源源接济。不得稍有缺乏。雷正绾溃勇。现在是否一律安辑。仍著遵照叠次寄谕。妥为筹办。成禄、联捷、已否起程。并著催令星速前进。昨据广凤、奎昌奏、古城奇台济木萨等城。业经民勇收复。亟应乘机迅赴也。将此由六百里各谕令知之。　　

○以直隶卢龙等县歼捦马贼出力。擢知县宋炳文以知府用。赏从九品张永清等蓝翎。余升叙有差。　　

○复甘肃军营病故已革安徽巡抚翁同书原官。予祭葬恤荫。谥文勤。　　

○予江西紫云峰阵亡从九品王志成祭葬世职。　　

○予江西各属阵亡殉难贡生杨兰台等绅民妇女一千八百四十四名口分别旌恤如例。　　

○蠲缓直隶开、东明、长垣、三州县被水地方本年额赋有差。　　

○丙戌。以京畿雪泽愆期。遣惇亲王奕誴诣大高殿。恭代祈祷行礼。　　

○遣恭亲王奕?诣时应宫。醇郡王奕譞诣昭显庙。钟郡王奕詥诣宣仁庙。孚郡王奕譓诣凝和庙。拈香。　　

○以神灵显应。加江苏宿迁县金龙四大王封号曰保康。河南陈留县黄大王封号曰普利。朱大王封号曰绥靖。　　

○谕军机大臣等、麒庆奏、拣派官兵起程日期。并奉省贼匪。窜扰朝阳街市各摺片。长善奏、迤北边口紧要。请饬提督扼要驻扎一摺。奉省贼匪。约有二三千名。于本月十九日。闯进朝阳县街。肆行抢掠。麒庆派出之协领德玉等、所带步队五百名。马队二百名。现已分起成行。即著檄令迅速前进。相机剿捕。并著添调河屯协八沟营等处官兵。赶紧续发。以资接应其卓索图昭乌达等盟蒙古部落。著理藩院传谕该旗盟长。即日派员带兵会剿。毋稍观望。第贼匪人数不少。该处兵力尚嫌单薄。恐不足以挫其凶焰。文祥、福兴、带领神机营官兵出关。为数本不甚多。亦难分兵援应。著刘长佑于防守各兵外。另行多拨马步兵勇。迅赴朝阳一带。会同热河官兵剿贼。俾得速就荡灭。此项官兵未到以前。麒庆仍当督饬现有兵勇。认真堵剿。傥办理失宜。致贼匪愈肆猖獗。必惟该都统是问。文祥、福兴、现在行抵何处。麒庆所请相机救应之处。能否兼顾。并著该大臣斟酌情形。妥为筹办。奉省马贼纵横。现虽分股扰及朝阳。难保不复行回窜。恩合务当督饬各军。严密扼堵。探踪兜剿。贼匪前窜广甯一带。兹又窜扰朝阳。均距锦州不远。庆春当力筹守御。其大淩河牧厂。尤应加意防护。毋稍疏虞。至热河地方。与密云遵蓟永平等处各边口毗连。山海关及石门寨等隘口。既有长善在彼驻守。即著责成该副都统实力防堵。不得稍有疏虞。冷口喜峰口罗文峪等处驻防旗兵。本系长善专辖。并著该副都统严饬堵御。亦不得竟置身事外。其山海关迤西沿边各口。自三屯营起。至古北口止。均系直隶绿营所辖。关隘既多。处处皆可阑入。刘长佑、徐廷楷、务当添拨弁兵。严行堵扼。不可稍涉大意。傥不认真办理。致令贼踪窜入边内。扰及近畿一带。惟刘长佑、徐廷楷是问。徐廷楷驻扎迁安。距边较远。呼应不灵。即著该提督于三屯营喜峰口等处。择要驻扎。以便相机调度。据长善奏称、该提督止带随从弁兵。并未挑备亲兵数百名带赴防所。又各口提标通永镇标防兵。自八月至今。口粮多欠。日以典贷为生。殊形疲困等语。著刘长佑迅拨饷银。源源接济。徐廷楷挑选精壮马步弁兵数百名。亲赴边关。择要驻扎。居中调度。以便策应。如徐廷楷兵不得力。即著刘长佑调拨劲旅数百名。交徐廷楷统带前往。实力防剿。将此由五百里谕知文祥、福兴、恩合、刘长佑、麒庆、庆春、长善、并传谕徐廷楷知之。　　

○浙江巡抚马新贻奏、嘉湖二属兵燹之后。复被水灾虫灾。请将应徵白粮。按照漕粮成熟分数收运。下部知之。　　

○以浙江督办土备塘工出力。予同知赵立诚等弁叙有差。　　

○抚恤朝鲜国遭风难夷如例。　　

○丁亥。谕内阁、吏部等部奏、遵议拏获马贼各员奖励章程一摺。著照所请。嗣后拏获马贼之案。如系大夥横行。攻围城寨。焚劫乡村。有抗拒官兵情事。地方官拏获著名巨盗二三名。或斩枭斩决盗犯十名以上者。或两案三案。每案均在五名以上者。俱准核实保举。或酌赏翎支。或酌予升阶升衔。随案奏明。即照军功例破格奖叙。拏获著名巨盗一名。或斩枭斩决盗犯五名以上者。或两案三案。每案均在三名以上者。俱比照拏获捻匪章程保奏。指定应升官阶。免其送部引见。拏获斩枭斩决盗犯三名以上者。仍遵定例送部引见。其拏获斩枭斩决盗犯不及三名者。每名准其加一级。至各官任内。如有疏防马贼之案。照例准将拏获邻境盗犯之案抵销。其案数多者。亦准其逐案查抵。如抵销完结后。再有获盗之案。即准按所获名数给予奖励。其拏获斩枭斩决盗犯三名以上者。准抵本任内降调革留之案。拏获著名巨盗一二名。或斩枭斩决盗犯五名以上。及十名以上者。准抵本任内议革之案。若所获止系胁从之犯。罪不至斩枭斩决者。毋庸请奖。亦不准其抵销。其武职官员。缉捕夥众横行焚劫乡村抗拒官兵马贼。即比照拏获著名巨盗邻境大夥案犯并外来潜匿凶盗章程。优加奖叙。如拏获罪应淩迟之犯至二三名。斩枭斩决盗犯十名以上。或两案三案。每案俱在五六名以上者。核其劳绩。实与战功无异。准由该督抚等核实保奏。或酌奖翎支。或予升阶升衔。如拏获巨盗一名。邻境斩枭斩决盗犯五名以上。或两案三案。每案俱在三名以上者。俱准其指定应升官阶保奏。如查有承缉未完要案。无论应议降留降调。即以该员所得优奖议抵。如拏获邻境斩枭斩决盗犯三名以上者。准其酌保升衔。其拏获未及三名者。每名给予加一级。其本任内有疏防之案。能拏获邻境斩枭斩决盗犯三名以上者。准抵本任内降调革留之案。拏获著名巨盗一二名。及斩枭斩决盗犯五名至十名以上者。准抵本任内议革之案。若案数多者。亦准逐案查抵。如拏获寻常斩枭斩决之犯。仍著咨部照例办理。至各直省兵丁。拏获骑马贼多名。即著该管官分晰名数案情。酌给六品至九品顶带功牌。以示鼓励。　　

○谕军机大臣等、昨因奉天大股马贼。由清河边门。窜至热河朝阳县街。肆行焚掠。当经谕令文祥、福兴、斟酌情形。能否分兵兼顾。相机办理。并谕令刘长佑多拨马步兵勇。赴热河助剿。酌拨劲旅数百名。交徐廷楷统带。严防边口。因思此股马贼。踪迹飘忽。势焰鸱张。沿边隘口甚多。恐徐廷楷一人带兵。尚不足以资堵御。刘长佑节制畿疆。沿边防务。本系该督专责。现在南路捻匪。并归豫省南阳等处。距大名一带较远。畿南防务稍松。北路情形吃紧。著刘长佑即行出省。挑选得力兵勇。酌带若干名。亲赴沿边隘口。择要驻扎。严密侦探。督同徐廷楷实力防堵。毋令贼踪窜入口内。仍一面选派劲旅。会同热河派出官兵。驰赴朝阳。实力剿办。傥堵剿不力。致令贼氛延蔓必惟刘长佑是问。畿南一带防兵。如有可以抽调之处。著即酌量调赴北路。并须多调马队。以备追击迎剿之用。刘长佑出省以后。所有南路防务。即著交李鹤年督办。寻常日行事件。即由李鹤年代拆代行。遇有紧要事件。仍商同刘长佑办理。李鹤年俟刘长佑回省后。再行交卸。徐廷楷身任直隶提督。沿边防务。傥有疏虞亦难辞咎。古北口本有旗营驻防。喜峰口冷口罗文峪等处。均有山海关旗兵驻守。连成、长善、责无旁贷。均应督饬该处防兵实力守御。如被贼踪阑入。则咎无可诿。不得豫存推卸之心。自干罪戾。麒庆前次疏防马贼闯入喜峰口。此次若再纵令贼匪闯入边关。震惊畿辅。自问当得何罪。此股马贼。已有二三千名之多。赤峰县街。尚有大股匪党盘踞。该都统务当就现有兵力。设法分投截剿。不可令其句结合并。致成燎原之势。仍一面知照蒙古昭乌达等盟。派兵会剿。热河避署山庄。为禁籞重地。尤当备兵严加防护。茅津坝等处。为朝阳赴热河要路。均应派兵扼堵。刘长佑仍遵昨日谕旨。多派劲旅。速赴热河。妥筹剿办。天津尚有洋枪队五百名。仍著崇厚备齐军械。听候续调。文祥、福兴、所部各营。为数较单。能否分拨热河助剿之处。著酌量奉天热河两处缓急情形。相机办理。一面奏闻。前谕阿克敦布、廉至、挑备察哈尔官兵一千名。听候调遣。著该都统等勤加操练。以备调用。务须实力奉行。不得有名无实。仍须时加侦探。整顿各营武备。以防贼匪窥伺。毋稍松劲。将此由六百里谕知文祥、福兴、刘长佑、麒庆、阿克敦布、崇厚、李鹤年、连成、长善、廉至、并传谕徐廷楷知之。　　

○又谕、瑞麟等奏、逆匪阑入嘉应州城。现筹会军剿办一摺。前据左宗棠、刘坤一、先后驰报嘉应失守。叠经谕令各该督抚相机剿办。兹据瑞麟等奏、该逆由麻布冈突抵嘉应州城。兵勇力竭。致被阑入。署知州程培霖、巷战受伤倒地。团勇掖之而出。署游击英秀、与其余文武。不知下落各等语。现在方耀、邓安邦等军。已进扎嘉应州属阑石径心。即著饬令约会各军。同时进取。并著督饬李福泰、张铣、翟国彦、邓绍忠等、屯扎要隘。力筹堵剿。至卓兴一军。因欠饷过钜。裁撤回潮。不知瑞麟、郭嵩焘、平日所筹画者何事。此时方耀等军。剿贼正当吃紧。该督抚等务当宽筹饷项。源源接济。俾资饱腾。毋得再有贻误。瑞麟等摺内、有左宗棠即日起程赴粤。居中调遣等语。左宗棠如能迅速赴粤督剿。不特调度灵通。且可堵贼入闽之路。于大局最有裨益。该督素称知兵。想必能通盘擘画。荡定贼氛也。贼匪聚于一隅。利在会剿。著刘坤一懔遵前旨。督饬防军。认真堵御。并酌派劲旅数千。越境会合闽粤之军。四面围攻。迅图剿洗。毋得稍分畛域。将此由六百里各谕令知之。　　

○以广东高澜三灶洋面捕盗出力。赏游击卫明英等花翎。千总郑现升等蓝翎。余加衔升叙有差。　　

○以广东嘉应州城被匪窜陷。革知州程培霖职。仍戴罪效力。　　

○戊子。谕内阁、王榕吉奏、请将已革副都统留办河防等语。已革发遣之副都统遮克敦布。前在直东统兵剿贼。贻误事机。获咎甚重。前经降旨将该员革职发遣。已属从宽。王榕吉请将该革员留于蒲州河防戴罪自效之处。著不准行。　　

○谕军机大臣等、户部奏、豫拨来年京饷。据称历届京饷。均系年前豫拨现届应行豫拨同治五年京饷。拟在各省地丁盐课关税等项银内。拨银六百万两。请饬各该省于来年分批起解等语。京饷关系。最为紧要。现经该部就各省缓急情形。撙节动拨。自应遵照奏定银数。源源报解。以济要需。著各该将军通商大臣督抚盐政监督等。务于来年开印后。分批起解。限五月前解到一半。十二月初闲全数解清。不准截留改拨。藉词延误。傥届限不到。即照奏定处分。指名严参。原摺单均著钞给阅看。至本年未解京饷。前谕各该督抚等。催令赶紧报解。兹据该部奏称、现届年终。仍属拖欠甚多。著各该督抚等懔遵前旨。星速筹拨。毋再迟延。致干重咎。另片奏、同治五年分。新疆南北两路经费。应仍照案另筹。拟拨山西丙寅年应徵地丁银十万两山东丙寅年应徵地丁银十五万两河南丙寅年应徵地丁银十五万两。共四十万两。请饬筹解等语。著山东山西河南各巡抚照数筹措。仍由山西解至绥远城。由绥远城从北路草地解至乌里雅苏台。运交科布多。知照伊犁将军塔尔巴哈台大臣。核定数目。分提应用。如饰词请改请留。致误要需。即由该部从严参处。将此由五百里谕知福州将军、办理三口通商大臣、直隶两江江苏福建浙江山东山西河南湖北湖南广东各督抚、并传谕粤海淮安各关监督知之。　　

○又谕、前因劳崇光奏、起程赴滇。请饬户部查明徐之铭原奏清单。于欠解滇饷各省内。先行指拨银共二三十万。克期解滇。当经谕令户部速议具奏。兹据该部奏称、陕西省军务紧急。粤海关拨款较多。此次应请展缓提解外。拟在浙江省欠解银三百二十余万两内。先提银十万两。四川省欠解银四十八万两内。先提银四万两。江西省欠解银三十万两内。先提银三万两。湖南省欠解银八万两内。先提银二万两。河南省欠解银三万两内。先提银一万两。太平关欠解银三十七万两内。先提银四万两。共提银三十万两。解滇应用等语。滇中军务吃紧。自应饷项充裕。方足以利师行。著崇实、骆秉章、瑞麟、刘坤一、马新贻、吴昌寿、李瀚章、郭嵩焘、各照部拨数目。竭力筹措。迅速拨解。以济要需。并著郭嵩焘饬令太平关监督一并如数筹解。该督抚等务当兼顾大局。不得藉词推延。致滇省停兵待饷。剿办愈形棘手也。至劳崇光所称、前署督潘铎、奏准由川省筹拨三五万两。业经该部咨催崇实骆秉章筹解外。仍著该署督等懔遵前旨。克期委员解滇。交劳崇光行营。毋稍延缓。将此由五百里各谕令知之。　　

○又谕、德英等奏、捕盗官兵。为数单薄。奉省贼势正炽。吉林零匪。亦因而蠢动。请将奉省截留吉林马队一百名。并前奏请之马队五百名。统令驰回本省。以资分遣等语。神机营教演。吉林官兵五百名。前经德英等奏请调回防剿。当经谕令俟文祥到奉省后。酌量情形。再行妥筹办理。兹复据该署将军等奏、吉林情形吃紧。请全数调回。仍著恩合等懔遵本月十一日寄谕。俟文祥到奉省后。察度缓急情形。筹商调派。佐领佛铭所部马队一百名。前经恩合截留。并著一并俟文祥到省后酌商办理。吉林伏莽甚多。乌痣李等又时图报复。著德英等整饬兵勇。训练民团。以防窜突。将此由五百里各谕令知之。　　

○缓徵山西平遥县被水地方本年额赋。　　

○己丑。谕内阁、向来各州县拏获骑马贼匪。须审明在三人以上。持有器械。赃证确凿者。始按律问拟斩决。兹据长善奏称、拏获抢夺人犯。无论人数是否在三人以上。并不论赃之多寡。但系骑马执持刀械乘机抢夺者。经该地方官讯明。及覆讯属实。即行就地正法。似此变通办理。较为＜??闲＞便等语。此等马贼。肆行抢掠。扰害闾阎。岂容于讯明后久稽显戮。嗣后直隶奉天热河各省。于拏获马贼人犯。即著照长善所拟新章办理。以昭炯戒而靖地方。　　

○谕军机大臣等、文祥等奏、行抵山海关。探闻贼情。请调直隶马勇。随同进剿。马匹倒毙。请将带队官暂革。请调蒙古捐输马匹。麒庆奏、请＜??闲＞大员督办热河军务。长善奏、访获马贼。请就地正法各摺片。各股马贼。人数众多。文祥等此次所带官兵。马队本形单薄。而奉省东南北三路之贼并起。诚恐兵分力单。不敷调遣。文祥等请将现扎玉田一带之总兵刘景芳。所带马勇二百名。先行劄调。著刘长佑即飞饬该总兵统带所部。随同文祥等进剿。应需月饷。仍由直隶转解。如有不足。由文祥等协济。文祥等所请调棍楚克林沁等所捐马共五百匹。著理藩院转行该王公。务须挑选一律口轻膘壮马匹。克日解赴军营。以备征剿之用。并由文祥等飞速行文调取。以期迅速。麒庆奏请＜??闲＞派大员。督办热河军务。并请续发援兵。以壮声势。该都统平日既不知振作。临事又复思诿卸。殊负朝廷委任之意。现在知兵大员。实难其选。热河兵力。又不足恃。著麒庆与文祥等妥商办法奏闻一面就现有之兵。实力防剿。毋任蔓延。刘长佑身任封圻。责无旁贷。著懔遵二十六日谕旨。带兵出省。择要驻扎。并派得力兵弁。驰赴朝阳一带助剿。毋稍迟误。文祥、福兴、距朝阳尚远。该处军务。应如何妥筹办理之处。著探明速奏。长善奏、拏获抢夺人犯。无论人数赃数。但系骑马执械乘机抢夺者。讯明后即就地正法等语。已明降谕旨照准。此次拏获之陈潮淙等二名。即照新章办理。供单二件。著钞给文祥、福兴、刘长佑、麒庆阅看。文祥等另片奏、贼以边外为窟穴。官兵道路生疏。若得该蒙古兵由北会剿。与官军夹击。方足以制奔窜。请饬伯彦讷谟祜于到京后。面见各旗年班蒙古商议妥协后。迅即回旗等语。伯彦讷谟祜尚未到京。著俟到京后。再行面谕办理。将此由五百里各谕令知之。　　

○又谕、崇实、骆秉章奏、攻剿滇黔各匪。现筹分兵布置情形一摺。川省东南隘口纷歧。黔匪屡次窜至叙永边境。其綦江边界黔匪。并图扰犯果后各营后路。虽经川军分路进剿。叠有斩捦。而官军伤亡。亦复不少。现在窜扰叙永之匪。仍踞川黔交界洗脚溪等处。綦江之匪。仍在铧尖山凭垒死拒。滇境苗匪陶伪元帅。复拥众窜至牛街。土匪漆新大等。分股偪近叙南筠连一带。防务诸形吃紧。崇实等现添调总兵成耀星等军。前赴绥阳。留胡中和七营。分防叙南。严扼滇匪。并檄饬周达武亲带六营。赴南路叙永綦江一带。视何路军情紧急。即赴何路截击。布置尚属周妥。即著崇实、骆秉章、督饬派出各军。严密防剿。毋任滇黔沿边各匪。阑入川疆。并著劳崇光、张亮基、林鸿年、飞檄滇黔边防诸军。与川军合力夹击。迅歼丑类。毋得专恃客兵。一筹莫展。贻祸邻封。劳崇光已据奏报由黔起程。现在行抵何处。林鸿年屡奉谕旨严催入滇。何时起程。进扎何处。并著迅速驰奏。将此由五百里各谕令知之。　　

○又谕、讷尔济奏、巴里坤东西两路贼匪情形一摺。据称奇台县知县恒颐带勇西剿。由木垒进至阜康迤西。被贼攻扑。众勇溃逃。恒颐不知下落。贼匪现在木垒盘踞等语。奇台济木萨城垣。前月甫据该大臣等奏报收复。此次官兵复行失利。贼势又复狓猖。讷尔济摺中。并有奇古一带复失。恒颐不守木垒、轻进济木萨、以致得而复失之语。是否该二城又经失陷。声叙殊未明晰。关外兵勇。全不可恃。成禄联捷之军。屡经申斥。仍在甘境逗遛。实属疲玩已极。著杨岳斌传谕该提督等、迅即整队出关。会同讷尔济等筹商进剿。总期得步进步。为节节进取之计。傥再迁延。国法具在。不能为成禄等稍贷也。讷尔济现派已革防御惠琳与勇目张和会带户勇二千。前赴木垒进剿。此等民勇虽不可恃。然藉以牵制贼踪。亦未始非计。著讷尔济激励该民勇等。力筹堵御。毋任贼氛日肆蔓延。其勇目张和一名。即准由该大臣赏给五品顶带。以资统带。哈密贼匪。虽无西犯情形。讷尔济等仍当严为备御。毋稍疏虞。将此由五百里各谕令知之。　　
</div>
    <div class="pagination">
<a href="清实录同治朝实录_page232.html">上一页</a><span>...</span><a href="清实录同治朝实录_page228.html">228</a><a href="清实录同治朝实录_page229.html">229</a><a href="清实录同治朝实录_page230.html">230</a><a href="清实录同治朝实录_page231.html">231</a><a href="清实录同治朝实录_page232.html">232</a><span class="current-page">233</span><a href="清实录同治朝实录_page234.html">234</a><a href="清实录同治朝实录_page235.html">235</a><a href="清实录同治朝实录_page236.html">236</a><a href="清实录同治朝实录_page237.html">237</a><a href="清实录同治朝实录_page238.html">238</a><span>...</span><a href="清实录同治朝实录_page234.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
