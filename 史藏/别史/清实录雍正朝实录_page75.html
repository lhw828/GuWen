<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 75 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 75 页/共 216 页</h1>
    <div class="content">
○升詹事府詹事鄂尔奇、为工部左侍郎　　

○云南巡抚管云贵总督事鄂尔泰题。腾越州盏达副宣抚司刀思琳故。请以其子刀思弼承袭。下部知之　　

○甲辰。谕内阁。古者射御居六艺之中。圣人所重。本朝开国以来。骑射精熟。历代罕有伦比。旗人凡少长贵贱。悉皆专心练习。未有一人不娴熟弓马者。士子应试。必先试其骑射合式。方准入闱。盖恐其专习文艺。或致骑射生疎。故先以此试之。即今部院堂司官、亦每月如期在本旗教场。该管都统佐领看练弓马。所谓有文事者必有武备。创制立法之意。诚深远也。近来文官外任之人。渐渐不习于骑射。若听其因循怠惰。将来必致骑射生疎。岂国家创制立法之意乎。凡旗人外任文官、六十岁以下者。限二年之内。仍须熟练骑射。傥二年后、有不能骑射者。该督抚即行参劾。若督抚徇隐。经朕察知。将督抚一并治罪　　

○谕户部。去年山东济南、兖州、东昌三府。偶有水患。朕心轸恤。蠲赈兼施。复将本年漕米。或全缓徵。或缓徵一半。以纾民力。今年山东雨水调匀。二麦丰登。民生乐业。惟是去岁被水低洼之处。又经今夏之雨。未必能及时播种、以获全收。查去岁缓徵漕米。应于今年并徵。诚恐民力艰于输将。用是再沛恩泽。将去年全缓之州县。令其于今年带徵一半。明年带徵一半。务使民力宽余。以副朕加惠闾阎之意。又闻山东登、莱、青三府。连年丰稔。此时商贩之米、自东而西者。络绎不绝。著山东巡抚、酌量动用帑银。委官购买。分贮于济南等属米少之州县。再劝谕各商贩等、多运米石。至济南三府。俾民间得以收买存贮。则明岁青黄不接之时。米价不至腾贵。实预筹足民之善策也　　

○谕礼部。明年乃会试之期。春季适有闰月。二月节候尚早。各省举子、途次远来。及闱中考试。恐其寒冷辛苦。朕心轸念。著将场期改至三月。该部即行文谕知之。嗣后会试之年。遇有闰月。该部先期奏闻　　

○礼部遵上□日议奏。皇上御极以来。恪守三年之制。斋居素服。凡晨昏之瞻拜。朔望之祭享。以至山陵之致敬。庙寝之告虔。无一时不思哀思敬。无一事不尽礼尽诚。诚千古未有之大孝也。复以圣祖仁皇帝之慈恩。亿万臣民所共感戴。一切礼仪。非定制可拘。今于圣祖仁皇帝忌辰。每年应遵照周年祭祀之例。恭读祝文致祭。永远举行。得上□日、是　　

○刑部等衙门遵上□日议覆。河工效力知州郎逵、侵蚀帑银一案。查定例、侵盗钱粮。数满一千两以上者。拟绞监候。郎逵虽未满一千两之数。但此等劣员。不应照常例拟罪。应拟斩立决。得上□日、郎逵暂改为应斩监候。傥直隶水利河工效力人员。再有如郎逵侵盗钱粮者。发觉之日。与郎逵一同正法。著将此遍行晓谕　　

○云南巡抚管云贵总督事鄂尔泰题。遮放副宣抚司多世禄故。请以其子多量承袭。下部知之　　

○丙午。谕内阁。大学士朱轼、将至京师。著学士何国宗、副都统永福、迎劳赐食。示朕眷念之意　　

○谕吏部。州县为亲民之官。关系紧要。现在投供候补候选未用之人。俱属平常。用之于不甚繁剧之州县。尚可供职。若任繁剧。必致贻误地方。及至督抚访察题参。事务巳致废弛。著将在京候补候选、无论已未投供验到各项人员。查明带来引见　　

○谕户部。去年莽鹄立奏称、长芦灶地。久未清查。以致民灶争控不巳。请将灶户滩地、从前售与民人者。许其回赎。如无力者。仍许现在耕种之民、收租纳粮。俟原业灶户有力之日。再行回赎等语。比经九卿议覆准行。近闻当年灶地。转售与民。其年分久远、有百余年者。业主售主、多半变更。即有子孙。当时价值多寡、亦俱遗忘。或有逃亡等户。更无从质问。以致同姓影响之人。彼此争赎。纷纷告讦。实滋烦扰。若必俟原业灶户有力之日回赎。傥或始终无力。则此项地亩。久久竟成民地。亦非清查灶地之良法。朕意以为不若将灶户卖与民人之地。交易年近、确有实据者。令灶户备价取赎。其余年久迷失之地。所有争告无凭词状。该衙门俱行注销。凡民人所有灶地。嗣后止许卖与灶户。永远为业。如有仍转行典卖与民者。照盗卖官地律治罪。永以为例。如此、则数年之后。灶地自渐归于灶户。而无不清之弊矣　　

○升翰林院侍读学士吴襄、为内阁学士兼礼部侍郎　　

○以都察院左都御史福敏、署理湖广总督。大学士马齐、暂署都察院事　　

○命康亲王崇安、管理镶红旗汉军都统　　

○丁未。吏部议覆长芦巡盐御史顾琮条奏。州县承审私盐案件。每至拖延时日。监毙人犯。请嗣后除大夥兴贩、仍照定限审结外。其余易结之案。傥有迟延至四月之外。一案监毙至三人。一年监毙至三案者。照司狱监毙例议处。应如所请。从之　　

○戊申。遣官祭历代帝王　　

○遣官祭城隍之神　　

○移四川重庆府同知、驻黔江。裁酉阳司经历一员。其雅州天全二司经历、泸州九姓司吏目、俱改设州同。以资弹压。从川陕总督岳钟琪请也　　

○己酉。云南巡抚管云贵总督事鄂尔泰题。云南潞江安抚司线于故。请以其子线明承袭。下部知之　　

○免山东德州、历城等四十三州县、济南等五卫、东平一所、雍正三年分、水灾额赋有差　　

○庚戌。议叙进藏功。给骁骑校委署章京葛尔忒、安泰、泰布、锁尔科、寿柱、护军校委署章京叶纶、拖沙喇哈番世职　　

○壬子。谕内阁。赌博之事。最坏人之品行。若下等之人习此。必至聚集匪类。作奸犯科。放僻邪侈之事。多由此起。若读书居官之人习此。必至废时失事。志气昏浊。何能立品上进。乃向来屡申禁饬。而此风尚未止息。深可痛恨。若不严禁赌具。究不能除赌博之源。著京城内外、及各省地方官。将纸牌骰子、悉行严禁。不许货卖。违者重治其罪。尝有窝赌之家。诱人入局以取其利。嗣后准输钱之人自行出首。免其赌博之罪。仍追还所输之银钱。庶使赌博之人、有害而无利。则其风可以止息。又见汉军恶习。常以工于马吊。互相夸尚。夫既已居官。则应办之事务甚多。日夕不遑。尚恐迟误。安有余闲为此无益之戏。且闻有上司与属员斗牌为乐者。尤非体统。大玷官箴。嗣后若有司官员、斗牌赌博。著该管上司、及该督抚指名题参。至禁止赌博、宜如何定例之处。该部议奏。寻议、定例、旗人制造纸牌骰子售卖者。照光棍为从例、拟绞监候。而民人止于枷责。所以不知畏惧。嗣后应将民人之制卖赌具、及赌博者。以充发杖流、分别拟罪。至官员赌博者。革职、永不叙用。从之　　

○吏部奏。翰林告病休致之员。恭逢恩诏。俱准补用。嗣后凡有患病告假者。或仍令休致。或遵奉恩诏、准其起用。得上□日、准其起用　　

○癸丑。谕内阁。大学士朱轼、丁忧回籍。朕本欲成全其志。准其在籍守制三年。但朕左右匡弼需人。而营田水利工程、亦系伊协同办理之事。故召令来京。三年之内。不补原官。准其素服。凡朝会宴飨及应穿补服之处。俱不必到。俾伊得尽人子之心。以展孝思。当日怡亲王遭伊母妃之丧。圣祖仁皇帝恩准素服三年。今日朱轼即可比照此例。著仍在内阁、兼吏部、都察院行走　　

○河南副总河嵇曾筠、奏报秋汛情形。得上□日、今岁黄河秋汛。朕深为系念。屡降谕上□日、令河工官员加意保固。兹据奏称、深秋水势消落。堤工平稳。乃数十年希有之安澜。朕心深慰。又称滨河万姓。踊跃欢呼。齐赴嘉应观礼拜酬神。顶祝万寿等语。祷祀神明。只在修德行善。安分循理。一心诚敬。自能潜通默感。获福弭灾。若聚众喧嚣。谢神酬愿。恐奸胥匪类、借端科派。别生事端。反致良民滋扰。非诚敬事神之道。著将此谕众知之　　

○以吏部左侍郎查郎阿、署都察院左都御史　　

○升翰林院侍讲学士留保、为詹事府詹事　　

○甲寅。谕内阁。向来边省要缺。题请调补。乃督抚提镇拔用私员之捷径。其中多有委用非人。且有题补后、并未身履其地。而因边俸遂得速升者。是以圣祖仁皇帝曾下特上□日、以督抚提镇题补太多。此习相沿日久。大有关系。著九卿议奏。经九卿以停止题补、议准遵行在案。朕思边省地方。或烟瘴难居。或苗蛮顽桀。官斯土者。与内地不同。是以边俸较腹俸之升迁为速耳。今太平日久。亦有烟瘴渐消。风俗渐淳之处。仍照旧例题补升转。亦觉太滥。著九卿将各边俸之缺。或系瘴疠未除。宜令督抚等题补。或系风气已转。可照内地选用。一一分晰议奏。至文武原属一例。武职官员、亦应照文官迁转之例。以边俸较俸为宜。著一并议奏。寻议、凡边俸非保题调补之缺。俱与内地一体较俸升转从之　　

○以礼科给事中杨尔德、提督广东学政　　

○工部奏。万年吉地需用物料。请派出官员。督同各省备办。得上□日、楠木难得。如果不得。即松木亦堪应用。其备办此等木植。自京城差遣官员。未免骚扰地方。即交与总督、巡抚、动正项钱粮采买　　

○贵州巡抚何世璂疏报。大定、贵筑等八州县、开垦雍正三年分、田地一百二顷有奇。下部知之　　

○乙卯。谕内阁、九卿、翰詹科道等。查嗣庭向来趋附隆科多。隆科多曾经荐举。朕令在内廷行走。授为内阁学士。后见其语言虚诈。兼有狼顾之相。料其心术不端。从未信任。及礼部侍郎员缺需人。蔡珽又复将伊荐举。今岁各省乡试届期。朕以江西大省。需得大员以典试事。故用伊为正考官。今阅江西试录、所出题目。显露心怀怨望、讥刺时事之意。料其居心浇薄乖张。必有平日纪载。遣人查其寓所、及行李中。则有日记二本。悖乱荒唐、怨诽捏造之语甚多。又于圣祖仁皇帝之用人行政。大肆讪谤。以翰林改授科道为可耻。以裁汰冗员为当厄。以钦赐进士为滥举。以戴名世获罪、为文字之祸。以赵晋正法、为因江南之流传对句所致。以科场作弊之知县方名正法为冤抑。以清书庶常复考汉书为苛刻。以庶常散馆为畏途。以多选庶常为蔓草。为厄运。以殿试不完卷黜革之进士为非罪。热河偶然发水。则书淹死官员八百人。其余不计其数。又书雨中飞蝗蔽天。似此一派荒唐之言。皆未有之事。而伊公然造作书写。至其受人嘱托、代人营求之事。不可枚举。又有科场关节。及科场作弊书信。皆甚属诡秘。今若但就科场题目。加以处分。则天下之人。必有以查嗣庭为出于无心。偶因文字获罪。为伊称屈者。今种种实迹现在。尚有何辞以为之解免乎。尔等汉官读书稽古。历观前代以来。得天下未有如我朝之正者。况世祖圣祖重熙累洽。八十余年。深仁厚泽。沦肌浃髓。天下亿万臣民。无不坐享昇平之福。我皇考加恩臣下。一视同仁。及朕即位以来。推心置腹。满汉从无异视。盖以人之贤否不一。各处皆有善良。各处皆有奸慝。不可以一人而概众人。亦不可以一事而概众事。朕惟以至公至平之心处之。尔等当仰体朕心。各抒诚悃。交相勉励。殚竭公忠。无负平日立身立德之志。或有一二心术不端者。亦宜清夜自省。痛加悛改。朕今日之谕。盖欲正人心。维风俗。使普天率土。永享昇平之福也。尔等承朕训上□日。当晓然明白。勿存疑愧避忌之念。但能恪慎供职。屏去习染之私。朕必知之。朕惟以至诚待臣下。臣下有负朕恩者、往往自行败露。盖普天率土。皆受朝廷恩泽。咸当知君臣之大义。一心感戴。若稍萌异志。即为逆天。逆天之人。岂能逃于诛戮。报应昭彰。纤毫不爽。诸臣勉之戒之。查嗣庭、读书之人。受朕格外擢用之恩。而伊逆天负恩。讥刺咒诅。大干法纪。著将查嗣庭、革职拏问。交三法司严审定拟　　

○丙辰孝慈高皇后忌辰。遣官祭福陵　　

○丁巳。谕内阁。为士者、乃四民之首。一方之望。凡属编氓。皆尊之奉之。以为读圣贤之书。列胶庠之选。其所言所行、俱可以为乡人法则也。故必敦品励学。谨言慎行。不愧端人正士。然后以圣贤诗书之道。开示愚民。则民必听从其言。服习其教。相率而归于谨厚。或小民偶有不善之事。即怀愧耻之心。相戒勿令某人知之。如古人之往事。则民风何患不淳。世道何患不复古耶。朕观今日之士。虽不乏闭户勤修、读书立品之人。而荡检踰闲、不顾名节者。亦复不少。或出入官署。包揽词讼。或武断乡曲。欺压平民。或抗违钱粮。藐视国法。或代民纳课。私润身家。种种卑污下贱之事。难以悉数。彼为民者。见士子诵读圣贤之书。而行止尚且如此。则必薄待读书之人。而并且轻视圣贤之书矣。士习不端。民风何由而正。其间关系、极为重大。朕自即位以来。加恩学校。培养人材。所以教育士子者。无所不至。宜乎天下之士。皆鼓舞奋兴。争自濯磨。尽去其佻达之习矣。而内外诸臣条奏中、胪列诸生之劣迹。请行严惩者甚多。朕思转移化导之法。当先端其本原。教官者、多士之仪刑也。学臣者、教官之表率也。教官多属中材。又或年齿衰迈。贪位窃禄。与士子为朋俦。视考课为故套。而学臣又但以衡文为事。任教官之因循怠惰。苟且塞责。漫不加察。所以倡率之本不立。无怪乎士习之不端。风俗之未淳也。朕孜孜图治。欲四海之大。万民之众。皆向风慕义。革薄从忠。故特简学之臣。慎重教官之职。欲使自上而下。端本澄源。以收实效也。凡为学臣者。务须持正秉公。宣扬风化。于教官之称职者、即加荐拔。溺职者、即行参革。为教官者、训诲士子。悉秉诚心。如父兄之督课子弟。至于分别优劣。必至公至当。不涉偏私。如此各尽其道。则士子人人崇尚品诣。砥砺廉隅。不但自淑其身。而群黎百姓、日闻善言。日观善行。必共生感发之念。风俗之丕变。庶几其可望也　　

○戊午。诸王文武大臣等、合词议奏。阿其那、塞思黑、逆天大罪。应戮尸示众。同党之允禵、允＜礻我＞、并应正法。上召入。谕曰。诸王大臣等所奏。乃执法定罪。至公之论。但阿其那、塞思黑、既伏冥诛。其戮尸之罪、著从宽免。允禵乃狂妄无知之人。为阿其那、塞思黑所愚。入其邪党。听其指挥。尚非首恶。故将伊拘禁于寿皇殿之旁。俟其悛改。当日皇考拘执阿其那之时。允禵与塞思黑、公然挺身保奏。允禵且曾邀约朕躬。伊等又私藏毒药。愿与同死。昨阿其那身故之后。朕遣人询问允禵云、阿其那在皇考之时。尔原欲与之同死。今伊身故。尔若欲往看。若欲同死。悉听尔意。皆时允禵回奏、我向来为阿其那所愚。今伊既伏冥诛。我不愿往看等语。据此、则允禵似有悔心之萌。或伊伪作此语。欲留其身以图将来报复。均未可定。著暂缓其诛。以徐观其后。若竟不悛改。仍蹈罪愆。再行正法。允＜礻我＞痴庸卑鄙。若将伊与阿其那等同列。亦觉不称。今既巳禁锢。亦免其正法　　

○予故浙江提督杨长春祭葬。谥勤恪　　

大清世宗敬天昌运建中表正文武英明宽仁信毅大孝至诚宪皇帝实录卷之四十八




大清世宗敬天昌运建中表正文武英明宽仁信毅大孝至诚宪皇帝实录卷之四十九　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正四年。丙午。冬十月。己未朔。享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵　　

○颁雍正五年时宪历　　

○庚申。谕内阁部院大臣等。朕宵旰勤劳。励精图治。谆谆以正人心、端风俗为首务。而欲人心风俗同归于善。必先去其营求请托之私。而后可以成公平之化。大臣者、群僚之表率也。职官得、士庶之仪型也。大臣不能去营求请托之私。则标准不立。而百僚士庶。相习成风。更无所底止矣。外省督抚藩臬。皆地方大吏。其所办理。皆地方紧要之事。若在京大臣。以私情嘱托。必致进退人材。不得其实。听断狱讼。不得其平。种种倚仗势力。颠倒是非。夤缘奔竞之事。皆由此起。民生何由安。吏治何由肃乎。夫交以道。接以礼。圣人所不废。内外官员、凡有问候书札。及馈遗往来、而无所干渎者。不必拒绝。有关说请托者。宜严行禁止。地方大吏。正当谢绝知交嘱托之私情。以除向来相沿之陋习。在廷诸臣。亦可举国法以谢亲知。秉公去私。共襄移风易俗之化。慎之勉之　　

○诸王文武大臣等、以十月三十日。恭届万寿圣节。合词奏请庆贺。得旨、朕即位以来。事事效法皇考。当日皇考圣诞。未曾每岁行庆贺礼。是以今年朕万寿节。礼部奏请庆贺。朕降旨停止。盖皇考六十年来所行之事。朕力能效法者。无不遵奉施行。其力所不能者。则待朕黾勉于他日。即如皇考慎重武备。每岁巡行边塞。校猎讲武一事。朕年来未一举行。而庸劣无知之官员。及怠惰不堪之兵丁。颇有以朕之不往为是者。此皆愚贱之人。偷安自便。不知大体之论。国家武备。关系紧要。不可一日废弛。朕之不往。乃朕不及皇考之处。朕自知之。盖皇考德盛化神。睿思广运。巡幸所至。日理万几。略无旷缺。与在宫中无异。朕则从朝至夕。殚竭心力。尚恐经理未周。实无暇及于校猎行围之事。此朕不及皇考者也。皇考神武天授。挽强贯札之能。超越千古。众蒙古见之。无不惊服。而朕之技射。不及皇考矣。皇考圣体康强。如天行之常健。春秋已高。犹不减壮盛之时。而朕之精力。又不及皇考矣。是以临边讲武之事。未曾举行。祗于前岁令皇子出口行围。以习训练。而武弁及旗员引见。则皆试以技射而后用之。朕欲俟经理政事。悉皆得宜。即当于农隙之时。躬行狝狩之礼耳。朕事事不及皇考。惟有洞悉下情之处。则朕得之于亲身阅历。朕在藩邸四十余年。凡臣下之结党怀奸。夤缘请托。欺罔蒙蔽。阳奉阴违。假公济私之习。皆深知灼见。可以屈指而数者。是以今日宵旰忧勤。为世道人心长久之计。禁之不得不严。训之不得不切。非好为辨论。自取烦劳也。其他宣猷敷政。实不及皇考之万一。惟有事事黾勉效法而行。如万寿节不行庆贺礼。乃事之易行者。著仍遵前旨　　

○以吏部尚书内务府总管查弼纳、协理兵部尚书事务。署正蓝旗汉军都统黄国材、协理兵部侍郎事务　　

○升左翼前锋参领马尔齐、为归化城左翼副都统　　

</div>
    <div class="pagination">
<a href="清实录雍正朝实录_page74.html">上一页</a><span>...</span><a href="清实录雍正朝实录_page70.html">70</a><a href="清实录雍正朝实录_page71.html">71</a><a href="清实录雍正朝实录_page72.html">72</a><a href="清实录雍正朝实录_page73.html">73</a><a href="清实录雍正朝实录_page74.html">74</a><span class="current-page">75</span><a href="清实录雍正朝实录_page76.html">76</a><a href="清实录雍正朝实录_page77.html">77</a><a href="清实录雍正朝实录_page78.html">78</a><a href="清实录雍正朝实录_page79.html">79</a><a href="清实录雍正朝实录_page80.html">80</a><span>...</span><a href="清实录雍正朝实录_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
