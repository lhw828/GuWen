<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 536 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 536 页/共 1860 页</h1>
    <div class="content">○乙巳。上亲祭禹陵。行三跪九叩礼。　　

○丙午。上奉皇太后回銮。渡钱塘江。至杭州。　　

○谕军机大臣等、今岁恭逢。圣母皇太后六旬万寿。在京王大臣等、奏请举行庆贺盛典。于万寿山至京一路。分段豫备。公祝圣寿。已经允其所请。其各省督抚。似此奏请者。自应一体准行。但伊等于奏准之后。祗应先期遣人进京。照在京王大臣所办。及分派地方。各按段落。豫备经坛戏台之类。以展臣子祝嘏之诚。而玉辂经过。亦可仰承圣母观心。不必进献古玩缎疋等物。转失朕准行之意。可随便寄信通知。令其遵照办理。　　

○又谕、朕前用成元震为提督。自应益加奋勉。乃有人奏伊在任。于边疆要务。不能留心整理。后尹继善亦如此奏闻。在尹继善、向来持论公正。所奏自是确实。朕念其久历营伍。不即加摈斥。但降补总兵。以观后效。如能从此奋勉。诸事实力整顿。自可承受恩泽。若因降补。而稍萌怠弃之念。以致戎政废弛。朕断不为姑贷。至成元震此次奏摺。其整理营伍处。亦多粉饰之词。著一并传谕知之。　　

○左都御史木和林等奏、京师五城煮赈。例自十月朔起。次年三月二十日止。今值闰年。节候较迟。请展赈十日得旨。今岁京师米价昂贵。又系闰年。春寒未解。若照常年之例。停止煮赈。诚恐穷民艰于糊口。著加恩、于限外、再赈一月。　　

○是日。驻跸圣因寺行宫。至己酉皆如之。　　

○丁未。清明节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○上诣皇太后行宫问安。　　

○阅兵。　　

○赐扈从王公大臣、并浙江大小官员等食。　　

○予姒氏奉祀官。谕、朕时巡至杭州。禹陵在望。缅惟平成之德。万世永赖。皇祖圣祖仁皇帝。曾亲祀焉。爰东渡浙江。陟会稽。式遵皇祖旧典。躬荐馨于宇下。厥有姒氏子姓。世居陵侧。应世予八品官奉祀。该督抚择其有品行者一人充之。昭崇德报功至意。　　

○戊申。孝贤皇后忌辰。遣官致祭。　　

○谕、朕问俗省方。翠华所至。黄耇台背。策杖欢迎。虽已于途次各加恩赐。而优恤高年。推恩宜渥。著各该督抚、查明经过州县内。男妇年七十以上者。照从前恩诏之例。分别赏赉。　　

○又谕前因高斌足疾。不能行走。是以解退大学士之职。令其办理南河事务。任事以来。甚属黾勉宣力。兹由江省扈从来浙。其属员无不奋勉。足见高斌、董率有方。深为可嘉。著仍以大学士衔、管河道总督事。以示优奖。　　

○又谕、此次考中之谢墉、陈鸿宝、王又曾、皆取其最精者。且人数亦不多。著加恩特赐举人。授为内阁中书。学习行走。与考取候补人员。一体补用。并仍准其会试。　　

○总理行营大臣大学士公傅恒等、遵旨议准山东巡抚准泰奏称、随驾之拜唐阿兵丁等、所骑官马。留东餧养。收点后、即倒毙百余匹。余多疮瘸羸瘠。回銮在即。请将东省标营驿站马匹通融。共抽拨马四千五十五匹换补。将换存疲乏官马。抵还各营驿。倒毙无抵者。按营驿均摊。动支存留马价。买补造报。从之。　　

○己酉。工部议准、直隶总督方观承疏称永定河南北两岸、石景山、三角淀、西淀、等处。乾隆十五年秋冬二季、及十六年春季兵饷。例于霸州、文安、等州县。十五年地粮银内派解。该州县上年被水成灾。钱粮蠲缓。所有应解兵饷。请于十四年地粮银内改拨。开徵抵还。从之。　　

○又议准、河东河道总督顾琮疏称、山东汶上汛十里、袁口、二闸。年久倾蛰。应拆修。从之。　　

○以故四川卭部宣抚司岭天长子峻德袭职。　　

○庚戌。上诣皇太后御舟问安。　　

○阅兵。　　

○谕、朕省方观民。茂求上理。前因浙省士庶。谊切急公。正供概无宿逋。颁谕嘉奖。诞布特恩。顷翠华莅止。周览土风。虽与三吴绣壤相错。而闾阎趋尚。较吴稍朴。但浮竞之习举所不免。其盖藏之未裕均也。凡尔封疆大吏。暨监司守令。具有教养斯民之责。当以移风易俗为己任。讵惟簿书期会。为克尽乃职。其在小民。则宜崇实去奢。雍睦敦让。相勉于孝弟力田。以臻仁寿之俗。将见化行俗美。有进而日上者。兹当旋跸。用申训谕。其善承朕意毋怠。　　

○又谕、此次杭州驻防之满洲官兵。沿途坐台。随营当差。及晾兵人等。著俱加恩分别赏赉。其城内之官兵人等。亦各黾勉当差。著加恩照依赏给晾兵人等之数。减半赏给。　　

○谕军机大臣等、据侍郎那木扎勒。将至藏接受钦差大臣关防之处奏闻。从前班第、系副都统职衔。那林扎勒、系侍郎。又兼护军统领。钦差关防。理宜那木扎勒掌管。嗣班第经朕加恩。赏给都统职衔。且较那木扎勒年长。关防仍应著班第掌管。尔等可寄信与班第、那木扎勒、并令其晓谕达赖喇嘛、公班第达等。再藏内之事。关系甚大班第、那木扎勒、凡事宜同心妥商办理。不可瞻顾推诿。　　

○定边左副将军亲王成衮扎布奏。喀尔喀坐卡侍卫前锋。有私与准噶尔回人交易者。甚或因赈启争。曾请将该侍卫前锋革审并请查明坐卡。台吉内似此者。一并革审奉旨著严审究治。今查私相贸易相沿已十余年喀尔喀各旗俱有不止一案请一体查究。得旨。前以私相交易一事。所关甚大。是以令成衮扎布究治。今览此奏。则从前额驸策凌在时。已有此弊。且各旗俱有。并非仅此数人。如将伊等俱革退台吉讯究。则获罪者众。朕心实有不忍。著祗将此次发觉之案讯治。余皆从宽免究。仍遍谕喀尔喀之众扎萨克蒙古等。嗣后如再有违例出境交易。不独将贸易之人治罪。并该扎萨克亦从重治罪。断不轻贷。将此交与将军参赞大臣等。不时严查禁止。毋得怠忽。　　

○是日御舟驻跸塘栖。　　

○辛亥。祭先农之神。遣裕亲王广禄行礼。　　

○谕、户部烧毁房屋。俟工部估计后。先动帑项建造。其拨用银两。著蒋溥、嵇璜、雅尔哈善、一同分年弥补。　　

○和硕庄亲王允禄等奏、前因京师米贵。奏酌减价平粜。并于京外四乡。分设四厂。各拨米二千石减粜。自二月二十七、八等日。分厂开粜。赴买者日千计。市价渐减。四厂存米有限。请每厂再拨米二千石接济。得旨。王大臣等、请于京外四厂。再拨米二千石。接续出粜。虽据奏米价渐次平减。但较往年。尚觉昂贵。著再加恩、每厂各拨四千石。以资接济。　　

○补行乾隆十五年军政。广东、罢软官一员。浮躁官二员。有疾官一员。广西、不谨官一员。有疾官一员。分别处分如例。　　

○免江苏江浦、清河、桃源、安东、铜山、萧县、邳州、宿迁、睢宁、海州、沭阳、赣榆、大河、徐州、等州县卫水灾额赋有差。并缓徵清河、桃源、安东、邳州、宿迁、睢宁、海州、沐阳、大河、等九州县卫节年缓漕。　　

○加赈山西太原、应州、二州县水灾饥民。并缓徵太原勘不成灾村庄钱粮。　　

○是日御舟驻跸石门镇。　　

○壬子。上诣皇太后御舟问安。　　

○谕军机大臣等、据府尹顾汝修、奏河南偃师县民傅毓俊、呈首张天重等。令其持簿、赴宛平县招人一摺。虽言词极其荒诞。然不可不辩明虚实。该抚鄂容安。现在差赴楚省。审理事件。该布政使不能承办此事。若特遣大臣前往。未免张皇。已著副都御史胡宝瑔。驰驿赴豫。会同该布按查审。其傅毓俊、现在京师。著在京总理王大臣。会同阿克敦。将傅毓后密行提讯。务得实情。其原供原簿。已令胡宝瑔带往。可向该府尹、提取原底查办。仍令阿克敦、密派番役。查察党羽。应查拏者即行查拏。更宜密速合宜。即行摺奏。亦勿致张大其事。惑人听闻。如有挟仇情节。亦据实审明奏闻可也。　　

○是日御舟驻跸南斗圩。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百八十四


大清高宗法天隆运至诚先觉体元立极敷文奋武孝慈神圣纯皇帝实录卷之三百八十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。三月。癸丑。上诣皇太后行宫问安。　　

○是日驻跸苏州府行宫。　　

○甲寅。户部议准、原任云南巡抚图尔炳阿疏称、顺宁、楚雄、恩乐、云南、等四府县。额徵本色。每年除放兵米外。存米有余。请自乾隆十五年始。届四年、折徵一次。价每石、银一两。从之。　　

○礼部等部议准、奉天府府尹图尔泰疏称、铁岭县向有忠孝节义二祠。每年春秋致祭。乾隆十三年。府尹苏昌、于查奏各项祭祀案内。因该县率覆遗漏。请仍照旧增立。拨设祭银。从之。　　

○加赈广东海康、遂溪、二县水灾饥民。并蠲缓本年钱粮有差。　　

○是日驻跸灵岩山行宫。　　

○乙卯。上诣皇太后行宫问安。　　

○幸宋臣范仲淹祠。赐园名曰高义。并赐其后裔范宏兴、范圣宗、范成章、范尔震、范峄、等各缎一疋。貂皮二张。　　
</div>
    <div class="pagination">
<a href="清实录乾隆朝实录_page535.html">上一页</a><span>...</span><a href="清实录乾隆朝实录_page531.html">531</a><a href="清实录乾隆朝实录_page532.html">532</a><a href="清实录乾隆朝实录_page533.html">533</a><a href="清实录乾隆朝实录_page534.html">534</a><a href="清实录乾隆朝实录_page535.html">535</a><span class="current-page">536</span><a href="清实录乾隆朝实录_page537.html">537</a><a href="清实录乾隆朝实录_page538.html">538</a><a href="清实录乾隆朝实录_page539.html">539</a><a href="清实录乾隆朝实录_page540.html">540</a><a href="清实录乾隆朝实录_page541.html">541</a><span>...</span><a href="清实录乾隆朝实录_page537.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
