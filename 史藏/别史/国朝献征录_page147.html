<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 147 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 147 页/共 245 页
  </h1>
  <div class="content">
   罗玘 
　　张君讳文字经载临江新喻人也弘治癸丑以春秋登进士第选入刑科给事中侪辈诇其有喜色问之曰吾遇明君吾用春秋时也事　先皇帝十余年中改兵科进工科自右而左又进都户科皆给事中今　上改元九月八日卒于京师高坡巷先是劝进新政五事语中皆指变更乖刺特骤力诋内降害政若亲与阉戚家仇敌者赖　上宽明仅夺季俸予往唁之门者报曰昨夜不食若又奏者风暴之颤索卧今且汗之予去及更往则君卒矣公卿大夫士叹于朝胥史叹于署儓隶武夫亦有叹于道者皆曰直臣亡矣予悼之甚不忍闻焉君尝以核实边储三出当往贵州也予作威凤吟别之而以凤居守终句意戚畹结中胶固竞煽威熖惟君足镇之云比至未鲁以女苗叛于贵贵用兵君言兵在得鲁耳购馘之宜而苗獠胁从多前刈之伤生无益在蜀属蕃簇扰松潘饷运斛十金妄级绐赏阵奔靡诛君以蜀忧方大献议者十弘治中最先论元夕张灯下有司治具典库中官以逸乐玩弄惑主聪劾及计司迎望风指当按　上方向治顿减之会外戚有罪当廷谢阳疾而以子代之俄而干清宫灾君引春秋宣榭火着戚臣骄兹谓逼厥灾火焚宫此其征欤明年虏大入云中鄜延将迫内地朝廷戒严尚书文升请集廷议君疏柄臣耄塞籍舆尸易所谓凶代以倪岳戴珊刘大夏张敷华可其面折人多此类铸钱议起中外汹汹入五议而大要归之以节俭既而新铸果如议不流皇庄户督类左官退校无赖窜名于是乎渔猎之　上不知也君上言曰邦本在是当存先事之戒凡所指切时囏身任独往若嗜欲时惟一人在班行长身修髯旭旦罢朝步出掖门锦衣冠帻禁旅阍人必惊覸窃语曰是何翘翘者邪自广西还予言古田距藩城纔七十里猺至支解二尊官而当国大臣不以挂于口寒心哉予以议适然尔及今阅其遗草巳附六事入奏此其一也其制狼兵如嗾犬猎策尤良于手诚臣忧国固如是 

　　○工科都给事中许公天锡墓志铭（林瀚） 

　　林瀚 
　　君讳天锡启衷其字许姓同世居洞江遂以号系出宋状元文定公将之后八传至宗伯者君始祖生彦良彦良生仲美仲美生定安寔高曾祖也父讳瑄字廷玉迁家于榕城狮子桥东及再迁嵩山南麓则自启衷始焉君幼负异质聪颕不凡及进游郡庠文日以有名督学金陵任公彦常素伟望每试阅卷绝称叹以才弘治乙酉领乡荐登毛澄榜进士第改翰林庶吉士诗赋诸作李西涯先生所许同辈率敛手推让以莫及未几思亲成疾乞还乡就医药　孝宗皇帝方重文学之臣特赐乘传以归朝夕侍奉庭闱笃尽孝爱甫年余亲终葬祭如礼戊午免丧还朝拜吏科给事中三载考最荷锡命以独立敢言示褒赠父如其官阶母王赠孺人林封太孺人配王氏封孺人人以荣自后历工科左右给事中居谏垣凡七八载謇谔有气节与言官何天衢倪天明者皆时望京师语风槩者辄称三天前后所上疏母虑五六十章悉关国家大政纲常大端多见采纳间尝奉敕往核边镇军机劾奏总戎监督以下众职悉寘于法罔有遁其情者及情查厩马情弊岁省刍豆费五十余万中外皆惮其严服其公而后□亦自此胎□　孝宗上宾君抗疏极言山陵事重台史庸劣不职遂奉旨偕内臣扶安礼侍王华术堪舆者王曰选遍视诸山断以施家台吉乃从君议荷赐彩币白金奖劳正德纪元丙寅岁议封安南国王廷举君信使赐一品麟袍偕编修沈焘以行既抵其国王臣礼未尽君折服之一不敢犯凡触景赋咏馆伴陪臣称能诗者皆缩首惊服比还峻郄馈赆金帛秋毫不纳复命先巳进是科都给事中待之然遭时孔难向同敢言者多巳不安其位追思受知先朝非死无以报国遂于是夕手具登闻鼓状千有余言大槩力陈时弊痛以履霜之渐惧稿成气填胸臆以首触柱不死遂自经于屋梁绠绝仆地而亡目光炯然不闭时妻拏无从官者惟一苍头在旁能言其事如此至晓邵中书仁甫曁吾子郎中庭棉奔入舍馆哭之发其箧无有余赀乃集士夫赙祭仪物鬻棺殡殓如礼次日苍头惧罪潜怀鼓状以遯负君志矣君性倜傥不羁心存忠孝以古贤哲自期文上师韩欧大家诗非盛唐不以法草笔意得于锺王者多所留墨迹人皆珍袭不遗所著有易讲中庸□义梓行又取唐宋诸诗入格者类编注释用示学诗之要呜呼启衷文学德义宦业如此信一代人豪匪特八闽之英也而今亡矣悲夫生于天顺辛巳正月十五日年四十有八 

　　○礼科都给事中俞公敦传 

　　俞敦字崇礼江都人进士初选授翰林院庶吉士未几改刑科给事中敦侃侃有直气在谏垣首劾辽□抚臣及诸藩守臣不职次陈禁门守卫之弊缘边赏赉之宜荐举台阁之公皆凿凿有禆家国而江彬不车丸一疏尤凛有节操戊寅领特旨行勘河南总兵张玺等不法事下车之夕梦巨人书天理人心四字后按罪状果符踰月狱成众拱服一时权奸如钱宁辈求与交纳而敦峻拒之竟不少延接士论重之时　上亦特赐银牌金织衣以旌其功迁礼科右给事中今　上皇帝嗣位敦首疏四事一曰去壅蔽二曰亲儒臣三曰立纪纲四曰惜名器后捧诏使安南赐麒麟服进都科至广西梧州府病卒敦生四岁失怙母氏劳苦鞠之后母丧敦哀毁骨立不盥不□终丧如一日事庶兄敷敞曲尽恭诚故人咸拟敦以忠孝惜其不竟厥施云 

　　○吏科都给事中杨公秉义墓志铭（徐阶） 

　　徐阶 
　　呜呼此予友麟山杨公之墓也始予自江右归即拟过公与商订当世之务且发舒平生所扼腕而不平者抵家闻公病意公素强旦夕当愈未即往居数日忽报公卒遗言属予铭呜呼子方以不及见公憾尚忍铭公哉然而遗言不可也公讳秉义字士宜麟山号其先自上海徒华亭之叶谢镇语在宗伯文僖顾公所府丞公志中府丞公讳璨故散官讳文信之孙封工部主事讳云之子而公之考也府丞诸生时与文僖及兄玉峯宪副先后以文名公入奉家庭之训出从文僖游公誉日起正德丁卯领南畿乡荐甲戌举进士授行人司行人丁丑迁兵科给事中当是时宁庶人有异志而诸权幸相比周奸公知言不用引疾归庚辰　武皇帝内诛外讨政由巳出公乃起至则改吏科辛巳今　皇帝即位锐意治理公上言　先帝初政勤明中遭壅蔽国事日非　陛下承付托之重当临莅之始乞以鉴崇正学亲儒臣谨号令绝进献责执奏于有司付参驳于台谏诏旨不空言章奏不至停阁然后诸邪莫入而至治可期　上深嘉纳焉中官魏彬以迎立功入掌司礼又封弟英伯公言彬以鹰犬事　先帝亏损圣德　陛下入嗣大统本出祖训彬何功而受重赏诏夺两人官劾杨侍郎仪奸回固宠罢之奉命犒边军故事隆庆步队军余及镇边召募之众赐皆不及而守御白羊口堡诸军以名隶涿鹿亦不与赐公至居庸奏其劳诏赐白羊视居庸余皆半给至宣府尽核漏丁奏补给银二万两又奏发内帑户部羡银积粟居庸紫荆鴈门等关战守备边人赖之未几丁母周宜人忧甲申服除仍吏科奉命巡视京营上言祖宗重根本计久远设五府以统四十八卫立三大营以蓄精锐十二团营以备调遣今承平既久官军日减官马日耗一旦有警何以策宜诏兵部选将官实军伍惜战马如祖宗之制从之丙戌迁右给事中丁亥诏百司陈政之利民者公首疏七事曰惩贪刻定法守轻差徭省包贝音苏粮役恤灶丁谨边防时称有识会制考察京朝官劾奏大学士张孚敬而下二十四人或诣公自辩公曰予言诚谬然愿吾有此言不愿君有此行辩者愧服其秋司徒锡山秦公司空安成赵公相继去国而陈道瀛以黄冠太常少卿公抗疏论之不报迁礼科左给事中戊子迁吏科都给事中寻病疸解官归初府丞公两南考功严重谅直冢宰僖靖廖公知之荐尚宝卿连疏乞南僖靖高其节擢贰京兆公实无所与力而公之都谏也周侍御在徐侍御州郗侍御元洪邀公有所论列公与议不合谢之巳而三侍御俱得罪而公以材任中丞荐己丑张桂罢忌者诋公桂党其辞曰巧迁父官阴阳善类会当轴者素嫉公不附巳遂与致仕时论嚣然不平而公方丁府丞公忧绝口不辩至终其身坦然曰心苟无瑕后当有知我者居闲十年未尝以事干有司创世墓建家庙置祭田修族谱设义医义塾思以孝友礼让化其家及其里人巡抚欧中丞荐之朝众方有所深冀而公遽卒呜呼以公之贤纵不世用苟使享寿考发其所未竟于乡闾族党之间其于风教夫岂小补顾失于彼复不得于此何也公生以成化癸卯八月十一日卒以嘉靖己亥闰七月八日享年五十七所著奏议若干卷 

　　○都给事中薛公廷宠传略（府志） 

　　府志 
　　薛廷宠字汝承嘉靖十一年进士以行人选给事中奉使朝鲜还擢都谏廷宠在谏垣每诵季孙行父之言见无礼于君者若鹰鹯之逐鸟雀也窃有志焉尝上疏劾诸大臣皆当时用事者也有旨留者数人诸大臣以廷宠言直不敢辨独严尚书在礼曹新有宠辄辨廷宠复劾之后又屡有论建铨部欲出之外藩或言廷宠贤不宜使去左右乃止未几卒家贫无以敛乡人治其丧廷宠内行修事继母李孝李有子恒依廷宠居其卒也李哭之哀感傍人继室卫京师人也时年十九卫父母怜其少又闽道万里欲留之卫不可竟扶柩间关返独处一室即薛氏亲党罕覩其面遇廷宠忌辰张遗像恸哭年四十余卒 

　　○礼科都给事中吕先生应祥墓碑（马自强） 

　　马自强 
　　龙山吕先生泾阳谷口人也先生讳应祥字子和号龙山上世有信卿者几传至克中克中生三三生恭恭生勉勉生一轩公诚历仕营州卫经历四川重庆卫知事配姚氏生先生先生少警敏绝人日记数百千言督学凌溪朱公补诸生爱其文奇之稍长学日益博谈诸儒理性上下古今亹亹不竭同学生每聚论环坐倾听罔不嘉叹以去皆自以不及也督学大复何公枚入正学书院又特奇之吕先生由此益显正德己卯以易魁省试登嘉靖壬辰进士授行人选吏科给事中既给事以敢谏直言自任无顾忌心曰朝廷以言官耳目也苟顾忌即蔽明塞聪忍缄默不朝廷所乎会京师地震即偕同科者上书言汰冗赈贫倡勇恤谳节赏五事巳奉命监二十四草场疏发司场太监通商减刍奸状巳又谏止入道士度牒金佐内工巳奉命同黄御史覆宣大边饟参伍稽察尽得其登耗出入之实劾都御史以下若干人人服其风力巳又条塞下便宜十事上之择将帅重总督恤将士精器械修城堡严烽燧增年例明战守慎赏罚振纪纲累数千言皆切事实可施行　上嘉纳焉　上幸承天祔　皇太后显陵先生以礼科都给事中从议礼多所匡言还诏赐特优是年内阁与吏部议选宫僚多赂进者于是先生愤然抗疏略曰臣闻太子国储副师友必于天下英俊自三王曁我列圣未有不慎其选者也顷　陛下诏旨谓不必备员正欲惟其人耳而选者率以赂闻此岂圣世所宜有安望其成令德也　陛下不闻里人之爱其子者乎当出就外传必慎择所以傅者太子天下本而辅导之官顾可不择令若是滥哉臣见台省员阙必会官推举举多当名实宫僚关系不在台省下独柰何不会推臣愿罢诸赂进者用会推例推一时英俊以闻疏上触执事者怒夺官民越五年会恩诏复其冠带先生自罢归日奉母姚孝养备至姚性严善怒先生在侧则常欢往一轩公仕重庆先生再徒步往省会公卒哀戚甚悼逮给事以　皇太子生覃恩得赠一轩公如巳官封姚太孺人痛一轩公不及见抱敕流涕不胜太孺人年九十有一当是时先生亦耆年哭泣哀思不殊一轩公时念太孺人以外祖姚翁无嗣未葬即具棺衾葬之处弟及弟之子一姊一妹及姊之子无不有恩而平居不设城府常葛巾徒步里巷中接人虽贫贱均礼与故旧更欵洽多所周急人有者不怒即甚怒比见其人又率自罢未第时有狂誖邻人加先生横逆后其人悔惧数献恭先生待之相忘如未尝郄也剏立家庙补四代主岁时率子弟奉祭毕燕坐训之家政子激孙翕如当冠行古冠礼此又虽学士家鲜克举者矣以故吕氏族皆恂恂守礼不争而谷口之人亦绝无讼者本先生化也当道荐先生者以十数先生无意起扁其堂曰知止积图书其中日披玩从先生学者甚众皆相继成名去而先生又令子潜从学吕泾野先生先是堪舆家言学宫迫城仕者不显先生林下人矣白上官拓城又立尊经阁于后从此宦者果渐显当道以渭南地震甚约暂借泾阳轻赋顾久不还泾民苦之先生率诸大夫数言上官卒还之洪堰水利寖弊寖微先生指授方略著书示久远此皆非巳事而先生乐之虽他亦苦类此使久于位其济世及物功泽讵可量哉卒年七十二岁 

　　○都给事中厉汝进传（州志） 

　　州志 
　　厉汝进字子修滦州人生岐嶷若玉垂髫补弟子员而苦学博览尤长干史记先达高京兆王中丞皆虚心接引之贫里中师名士多出其门束修一钱不私侍父疾汤药三月余疾愈方还帷室嘉靖甲午举于乡或有出百金助息者谢曰书中自有之不愿闻命矣戊戌成进士授池州府推官束带坐堂判十年疑狱者七抚按贤之凡诸郡大狱皆质成道路有神明之颂辛丑征拜户科给事中貤封父鉴历转都掌科论柄相疏指嵩国大毒子世蕃弄权纳贿其势方张童牛之牿宜禁于始疏上嵩党黄珰者御前绐之曰当大雩斋戒时何得又来救杨杲　上大震怒不及览命廷杖八十谪云南亦佐县典史慨然曰生即悬蓬弧长何计秦越即日就道次年竟以考察罢例不复录杨忠愍继盛疏云嵩考察外官时逼吓吏部将汝进罢黜夫言官纵言不当既降之典史则无过可指也乃以私怨罢黜之则外臣被中者又何可胜数耶曩在池州建德徐绅诸生以事逮系汝进奇其才特释之后绅举进士至都御史巡抚顺天而称门下士人咸服其识鉴直声远震外夷高丽使入贡时问曰厉给事安否其名重如此居乡二十余年徜徉泉石诗酒自娱好谊乐施济贫赴急不计劳之轻重囊之有无也隆庆践祚方复原官秋寻以疾卒讣闻京师朝士大夫罔不咨嗟曰正人未究其用世可无斯人哉年五十有九 

　　○周都谏昆传（戚元佐） 

　　戚元佐 
　　周公昆崇德人字孟登少读书父欲励之谓曰汝第诵□□诵十能□汝以金及卒业诣父将毕诵未诵复申前言公曰大人教儿直以千金耶父大骇不敢以童子畜之日教之博综羣籍所学辄通悟其诸生有权贵人行县诸生入候公鄙之不揖而出由此名益显举进士授玉山令宾旅行李四方猬集画夜续无巳时而公节其赆馈示有度诸所比周纳欵尽谢之而民力用是以苏邑民吴清妻外有私杀夫以灭口久系狱事不能决公夜讯之忽一羊自外突入长鸣者三公昌言曰神告我矣羊鸣三杀清者三人也有三人者色动葢彼三人者凶残久秘自计身混众中无以异然中情怯耳一触其隐即不自坚立鞫之而服士大夫赋灵羊诗一少年挟艳妇从丧衬于邮亭公见而怪其不哀心恶焉廉得其与主妾奸状乃械系少年遣人护归其丧巳更进贤以母丧归起补新淦诸所惠民务休息爱利之政其大者欲兴教化振颓风故所兴建必先学宫书院表忠烈阐幽节民咸爱而怀之云迹闻石拜吏科给事中未几进右给事中巳而擢刑科都给事中其上书论兵事皆斤斤可施诸用而巡视京营诸勋戚皆畏避相戒莫敢犯当是时都御史刘元清御史冯恩行人薛侃相继罹罪且不测下廷鞫公独正言申救得从未减袁都督继勋临敌不力战公弹劾之甚厉闻者齚舌一时以天子严臣久之竟罢归归日戒门自绝即士大夫造请踵继不一见所居即先世敝庐人有欲广其居者竟谢不受而读书自乐终不一问家人生产独事父事兄孝友并至植之本性不言而质行所以自为者深矣御史按吴浙者先后交荐于朝未究于用而卒年五十八诸细行可传者备于家乘予不载 

　　○刑科都给事中南玄戚君贤行状（罗洪先） 

　　罗洪先 
　　嘉靖壬子九月全椒南玄戚君病明年余始知之将遣人持药往候以他故不果会龙溪王汝中期余匡庐至则汝中巳走全椒哭君且留书以讣余持之泣曰南玄竟止于是余乃竟不复见耶尚忍闻之且其年纔六十二非甚衰且老之期也世道姑勿论天独不吾辈计耶将自匡庐走哭之值未果而诸孤遣使以状请何忍嘿嘿也即日发书联其所载行事与书所不及而独得于余者合以状君名贤字秀夫初号南山晚岁更南玄先世居溧阳本姓胡氏元末姑苏盗起有初五者避乱江北经全椒乐其风土徙居之乃更姓戚初五生胜三胜三生通通人雄桀修干长髯累赀喜施弱冠役京师道遇达官贵人舆马赫奕屏足叹曰嗟乎吾以七尺役于人安得见吾子孙若是洒吾辱乎而妻邹病难子闻水湾石经历有女贤未聘而其家故业儒意得子必且传其业也媒纳之生敏刚敏刚生永富号思庵思庵生二子华与珊皆世农不习儒通至是年且九十二矣垂绝拊床悲曰天乎吾家纵不得达官贵人乃靳一儒家儿耶因欷歔卒北葬有敝衣道人指其垄谓思庵曰葬此十年贵人生且易汝衣惜不令此老见之至期思庵夜梦天门洞开一儿从中跃下蹇裳走抱觉而君生弘治壬子八月某日也思庵先后所生子四人力农自食独君力弱不任耕而颖拔多慧尝从家人闻通垂绝语辄愤愤誓必诵读儒生思庵性不好书数数令重苦楚之即数数丐免不听母刘不能忍日夜相持哭邻翁闻而食之即走邻翁所诵读是时全椒少文墨吏县中闻有少年多识字将逮佐书史君匿不见会督学御史行县乃自外潜归请于思庵曰某愿秀才柰何县以佐书迫我请死不就佐书思庵感其言任其所不之禁君始出就试御史以才遂补县学附学生明年正德壬申补增广生君既刻厉诵读家贫不能给朝夕久之得血疾未几母刘卒益不胜痛病卧者数年比疾愈年二十有九始婚于印氏是印孺人嘉靖壬午江南北大饥县奉檄给粥病者例择有行谊诸生二人督其事旁县闻君名争相属遂摄数县处分有法活者甚众又明年得阳明先生论学诸书读之心忽闿发文思坌涌乙酉举南畿乡试丙戌会试礼部三原马公理赏其文遂第进士是年冬授浙江归安县知县君尝恨不得执弟子礼于阳明先生至是遣使禀学先生答之曰此道在人心皎如白日虽阴晴晦明千态万状而白日之光未尝增减变动子以迈往之资加之笃志问学其于此道如扫云雾而暏白日何暇他求乎君得书遂主先生之言依归然犹间时忌所尼汝中尝过访日逆之曰得无犹踏两家船乎君幡然愧谢曰过矣自是身任此学居官行政一断之心而世俗形迹不复拘在众人顾望退缩莫之前者必且犯难之矢激弦绝不喻其果虽竟以此蒙讪贾祸不恤也归安隶湖州以饶富名异时官府厨传供张不精侈则使者衔有司慢巳有司疑畏多厚餙以缓责或阴藉身利猝不办率仰富人富人既得幸则贫者日见倾夺又转输例入羡金破产以应豪右把其短恣行武断有司内顾益耎巽不振君酌廪稍节目使足备仪而罢其浮艳岁省里字数千金其诸徭役视贫富等转输者既无重困更不复自隐行谒暇日入郊野问民何所疾苦其在豪右朝闻夕发芟摧不贷自谓县令得近民除道行失拊巡意斥去徒卫以二隶导前即市肆交易鸡猪羊牛布缕果薪充溢街衢不得敛民既称便而垄断罔贫弱者仓卒不及掩避即易暴露民尝夜被盗未曙君谒庙出河侧闻舟中密语曰某之盗藏某所不识有司能觉否天且明遣人获盗赃来具如所闻被盗家犹未知也君素有心计善剂筭能持小物得人情实县有萧总管者淫祠也豪右欲诅有司辄先赛庙庙壮丽特甚一日过之值赛期入庙中列赛者阶下谕以福祸恐其不解譬之曰天久不雨若能祷神得雨则善不尔庙且毁罪不赦也舁木偶道桥上竟不雨遂沉木偶如言又数日舟行忽木偶自水跃舟中侍人失色走曰萧总管来萧总管来君笑曰是未之焚也命系之顾岸傍有社祠别遣黠隶易服入祠戒之曰伺水中人出械以来巳而果然葢策诸赛者必且贿没人之也君所至使人捄过不暇大抵若此县中遣逻卒逮系人祸及鸡犬而老胥工揣摩诪张舞文虽痛惩之不戒至是敛手引去朔望谒庙毕坐学宫与诸生讲学言训诂词章不足以尽圣人之道择其笃行者优礼之而黜其尤无良者当是时盐城万公云鹏郡守刚梗有声数以事相忤君无所屈戊子入觐闻有甘心于万者独走吏部直其枉词气激发安仁桂公蕚冢宰□其言万得不摇县令入吏部非自理多不敢有言冢宰即不听县令言去留郡守人两以难庚寅闻继母罗氏讣即日归士民思之不置将树碑纪政不果后十二年君巳致仕尚书蒋公瑶始竟其事壬辰服除补唐县知县唐民愿而野瘠而鲜食君新学宫兴弦歌教其诸生如归安讼者至既剖曲直则劝以孝友仁让之行多泣下不终讼者岁且饥公赈粜纳券予粟约期来偿销佛像伐淫祠木制礼器令毋得作佛事禁酤逐伎民用不耗纔三月流移渐归而君以吏科给事中召当是时　上厉精图治早朝晏退君亦感激遭际知无不言甲午冬考察入觐官君念被黜者例不得复用而嘉靖间诸大臣有所嫌怒必假此中伤以快其私虽欲引援无由也乃豫论捄之以防其祸其言曰进退人才天下元气所关然人品不同不可不辨迹之稍嫌者求其疵则无实才之不足者察其心或可原过误贵于善惩忠直近于不逊孤臣孽子之流与善趋时局者相去何啻什百此虽过于容恕差等而存录之可也频年以来内外黜陟不无偏枉遗漏贪鄙者固多贬罚而忠荩者未尽褒扬短于才者间蒙器使而疑其迹者未入包荒小夫憸人僣崇阶而孤臣孽子实构隐祸此皆以传闻未定之说而冺其忧国忠君之诚非所以广自新之路也臣切惟人才难得愿广德意使忠良落穽者无计官之大小听臣等实时论捄以共成正大光明之治　上览其言谕吏部曰戚贤所言爱惜人才之意其行之先是给事中叶洪劾冢宰汪某谪宁国县丞而参议韦商臣等素诸大臣嫌怒至是果皆被黜与所虑合既得即论捄如旨又以汪所倚自固者内阁辅臣也复上其罪状以　陛下待辅臣可谓推诚不疑元首腹心千古之旷遇也而某乃不能与　陛下同其休戚布腹心以收吏部进退之权县利害以箝言官是非之口吏部有所举措言官有所论列必先请白以观意向之所在务欲事权归巳货赂公行何忍相一至此哉即如考察一事　陛下曲听臣言许其实时论捄正以防大臣之行私也比臣论捄洪等而某忿其中伤任意藏隐阻而窒之　陛下有尧舜知人之明而某实负伯鲧方命之罪稔恶积怨即加放流可也愿陛下威断洪等虽不捄然　上因此重君之言汪与辅臣先后罢去君以一言去两大臣其党与亦稍稍□□朝廷之一新虽古之折槛牵裾不足多也明年与安远侯柳珣册立荆王馈遗一无所取北虏寇陜西总制尚书唐公龙与巡按御史上功罪反异朝议遣给事中问状且举有才方者二人上请　上特命君往旋进兵科右给事中君在边举劾简孚兵气自倍归擢工科都给事中漕河淤垫请如御史徐九皋议开范光湖月河以通运饷丙申在告戊戌丁继母朱氏忧辛丑三月起复补刑科都给事中是年廷试进士　上取对策高等御览亲第名次仍下内阁详定务求其是又以　皇太子渐长宜行奉先殿谒见礼兼欲举庶吉士之选会辅臣有疾　上温言劳其良苦且以数事委之审议而士之缘幸以进者畧无顾藉君目击心痛以　上之取士储养必求其是皆所以燕贻之谋辅臣蒙恩礼亦巳极矣曾不悔改以报知遇是尚可以坐视乎乃上疏曰皇太子将出阁宫保不可无人此圣谕拳拳盛心也且今之庶吉士即他日之辅弼可不豫求其人乎臣见选举令下奔竞日恣行巳有聇者反从外望又教养之法徒事华藻不培本根背书作课诡时谐俗苞苴不戒树立者少几何能得才也臣愿今岁所选尽从人望不必泥甲第限名数仍择仁贤之师模言足以启关钥动足以镇浮妄曲成善诱砥砺名节问德考业以风冯翼孝德之修庶几善人多而朝廷正将来燕贻之谋无出于是矣故事选庶吉士主于辅臣而教养属之馆阁皆据资序以遣无所选择及上用公言诸大臣丛怒恐其复动　上意未几　太庙灾诸大臣应诏自陈君冀　上因此有所更置以尽修省之实自诸大臣以下极言论列且举海内才望问学之臣十四人以进其论列者既皆据权宠有气力而十四人者止南京二三大臣所称侍郎吕柟太常卿魏校郎中王畿都给事中魏良弼参议徐樾又皆被废与疏远之人且以讲学取人怒而王尤着怒者既益众又机便可乘遂坐左迁山东布政使司都事君以　上恩虽宽然势不可复留又思庵年且高得请于巡抚都御史曾公铣致仕去曾与大臣论荐者数四皆不报君既去士风自是遂一变矣君尝自病负意气嫉恶如雠不能含忍然其好善赴急蹈水火犯金革一出于性成无所矫强故凡引植善类提奖后进惟恐不及自县以至入朝出使临边居家往来道涂率皆讲学之日与人言皆以良知之说主执之甚坚而意气足以发之在广坐中随事譬物注目含笑吐露心胆尝曰吾所言如是汝之良知可明白否能信此良知可快乐否其有议论不一者则曰吾闻之阳明先生其说如是反复辨析不明不巳海阳陈益撝林敬夫辈始或与君角胜久之咸入彀率帖帖走受约束不能去若是者先后不下十数人君于此十数人无问远近疏戚若与缔肺腑亲尝伺察微隐考见诚伪一闻缺失若巳有负厉色正言恨不速改其有不幸罹祸与谬败者不远千里资遣而调护之自阳明先生没讲学者满海内而声气联属微若不足君与汝中汲汲维持于朋友之间君尝以悟性直捷应用圆融归汝中触众怒荐之朝至于克巳义善鉴知人汝中恒自以不逮葢其抱有之才不忍泯没而又切世道之虑不独朋友相昵而巳此可与浅浅者道哉君归乡十余年讲学者过江上莫不就问至则君率县之子弟请益率数日乃去县学久圯言于有司尽撤其敝而侈大之间又辟尼庵南谯书院分居诸生然以规过太切嫉恶太严闾里往往持私短君君闻之曾不介意治家谨于礼教思庵性难事有过必饮泣以谏待兄弟子女如其子其弟以盲废业者人弗予婚多方营之弟既死又分田庐给其妇子思庵卒于君归之七年寿九十嘉靖甲午以君贵敕封文林郎唐县知县而母刘赠孺人于是印孺人亦得今封始思庵所闻葬时道人言至是一一皆验 

　　○王科都给事中陈公世恩传（邢侗） 

　　邢侗 
　　夏邑之陈繇金陵占箸夏邑则自国初始十世以降都谏公尊人以安雝优庞厚曹归善凡士三子长孝廉世德里称陈长公次即都谏公名世恩字庆远两峰其寓号也公生而幼愿亦复幼清八岁就童子学习肄辄兼人一日举卷中书跽而问尊人读书止估毕巳乎夫口耳之间四寸耳文灭其质腹嚵于舌何以读书尊人惊喜谓儿他日当非章句儒公倍年成觉书上口即莫逆于心沾沾自整将用厥习肄于家于廷意欲有所美七尺躯也公尊人不甚束湿公等而公母常太孺人督课极严身坐流黄机手不去瓢勺劳也邻妪见谓夫人何自苦如此太孺人曰我乃自教儿于时长公廓落大度或从朋游嬉而公裹足不越户限下帷不辍以恒侪辈间挑之游公正色答慈氏作劳而吾乃逸吾惧轲母之断乃机杼也闻者缩舌孝廉公每对人家弟行步懙懙无高趾居诸不妄言笑浃日不见喜愠色读书务究厥归指以视吾弟吾乃罔书生耳孝廉公固磊磊者其家庭自相推服如此当太孺人及其尊人相继谢公毁瘠不欲生将弃故所习经生言曰向者矻矻安意华膴二人计耳乃今而后复忍妻子作缘耶久之孝廉公注相勉乃相与理箧詟错大畅厥辞名噪州闾中矣公羣校且十年举己卯省试又八年丙戌举礼部未及对策即谒告归归途二赢马央分牛则以书数囊童子跨其上不胜负重故公乃饬童子下徒走二骡独负书始良行抵舍尽发市书及故藏书渐渍沉玩古文词而外独注心经济曰吾向童子儒不欲端端事章句学而今且如何矣夫宦学之与信而后仕孰优坐卧一毡几三年几榻多穿穴夏之人谓子大夫陈公面孔作何状争欲识之不可得是时邑金今□□下公又念公谒归贫风公宜若有所言事公曰主□明俣不贵阳鱎而过念某甚厚卒之无绫纹咫尺通焉己丑八对于廷用次得保定理保定隶粟朱部俗尚嚣纷相竞武悍多薮命不可孰谁而又乘辂使者动以十数讣中常侍父兄田宅于兹窟焉自昔称难矣公直躬任事一字不阿邑其上会当大訙坚意不纳朝客书即所当殊死若而人□灯披牍丹笔屡举不能下既就爰书疾驿以达率不及孥及连攦一切中常侍稍有问遗以好谓之不入一串茶团扇诸上官属以官属阳秋片善必录主在掩覆人小□署置如列白黑不漫语相应稻田事起公与其议备画南北大所可否难易久近害利便官厥后所言靡不酬公在事日中丞直指有所慰荐必用公首比诏察诸郡邑吏召致阙下难其第一者时时宰意有所目匿属吴侍御徐公抗声诵言曰以某按行三辅三辅吏未有正直忠厚如陈某者合寘第一佥曰御史言最当遂以天下治行第一征入拜户科给事中寻转右逓转左公触事拜黄白纸悉关国是主德人材民命之大不乐苛细毛举辇下籍籍陈给事谏议云甲午持节奉使乙未北入还报迁工科都给事中未几遘疾卒得年才四十有四当弥留曰吾奉使所过地目有所按暑将以囊草言　上而今巳矣既而家人检其草纸墨犹新焉公舞象岁从孝廉公每罢读依依二人八干古所谓食巳请余扇枕取凉者无异其事孝廉公不殊厥考终世无违言念孝廉公无子慨令次子嗣之即丙戌中第不及对策归正用孝廉公无禄不胜鸰原之感脱然仕进不欲亟以印韦夭高兄地下中有足悲矣公奉使便道憩于家大治牛酒上冢哭声四震若遭初丧哭孝廉公如其父母推财班给亲疏各有等槖中缣单小物无少遗留室如县磬犹故孝廉时也公五岁与羣儿过城隍祠因而病悸居顷之憬然大曰寤适见祠中神来医我振□示我令我母泄太抵中寔谶甲科谏官子孙种种公生不偶灵书告之矣公伟干美须髯风采荫映数百辈宜动灵书孔子不语恠神吾则何知 

　　◆左右给事中 

　　给事中黄金戊传（杨福附） 
　　礼科右给事中张公益传 
　　吏科左给事中唐君仁墓表（周洪谟） 
　　工科右给事中葛君嵩墓志铭 
　　礼科右给事中毛公宪墓表（吕柟） 
　　吏科左给事中毛君玉墓志铭（董玘） 
　　吏科给事中毛君行状 
　　吏科左给事中郑一鹏传（柯维骐） 
　　户科左给事中沈公汉墓志铭 
　　户科左给事中杨弘山先生士云墓表（李元阳） 
　　礼科给事中迁右给事中钱公薇墓表（蒋信） 
　　又传（戚元佐） 
　　工科左给事中定斋周公祚墓志铭（李默） 
　　徐鲁庵先生师曾墓表（王世懋） 
　　户科右给事中沈君凤翔墓志铭（澹园集） 

　　○给事中黄金戊传（杨福附） 

　　黄金戊字叔扬苏州常熟人少明敏好学家无藏书日游市肆中见书不问今古即借观之或竟日不归日时天下新定重法绳下士不乐仕诏求贤急金戊父见其子好学甚恐郡县所知数惩之不能止家有田十数亩在葛泽陂因令督耕其中金戊至陂无书读托市盐酪率一二日即入城从其友人家借得书道中披览比至陂辄尽每以恨杨濙者元末隐士也尝避雨泊舟金戊舍旁窥见金戊持书倚檐读不辍声乃就视之曰竖子好学至此哉日能读几何金戊答曰苦无书读过目不能忘也濙曰我有书在洋海店去此不远竖子能从吾游乎金戊喜再拜即从濙入舟至其舍与数册书去自是数数来易濙怪其频举所借书问之悉记忆无忘者濙大喜曰吾插架书不下万卷不能举付汝汝当就吾舍读因令其子福同室而居者三年遂尽其书县闻之并辟福贤良濙怨之曰吾不幸遭世乱家破族散今独携一子耕读远郊以毕余生以子好学尽以藏书奉览柰何不自韬晦卒人知贻累我家金戊徐曰第母患当公说尹罢之乃教祸结束如农夫且曰即尹有问子但操吴音勿有所对福尽如金戊教因同诣尹曰金戊与福同笔研数载知福深福才能问学并出金戊下而福父老身病不可遣行即行不足以应诏君且得罪尹心知其诈也不得巳而独遣金戊以生员除宜章典史洪武二十二年举湖广乡试明年登进士授刑科给事中升户科左又改礼科居职封驳甚多建文中以外艰归方孝孺吊之屏左右密曰言北方不靖苏常镇京师之左辅也君吴人朝廷近臣今虽去当有以教我金戊曰三郡惟镇江最要害守非其人是撤垣以纳盗也镇江指挥童俊狡狯不宜独任吾近见其奏事上前视远而言游此其心不可测也苏州知府姚善忠义激烈有国士风必能独当一面但仁慈有余而御下太宽此治郡之良才恐不足于定乱耳然国家大势不在江南待戎马至此而御之晚矣孝孺乃因金戊附书于善以忠孝相勉期戮力王室以济时艰善得书与金戊相对恸哭以死自誓金戊至家因父殡在陂上旧庐即往居之足迹不入城邑有御史按部至常熟问曰此有黄给事何在邑中无知其家者一老人居与金戊邻知之引御史舟至陂时暮秋收禾堆积村巷路又泥淖御史乃徒步抵其舍金戊从幕中对语移日家人以贵客至欲割鸡具馔金戊曰岂有居丧而杀鸡礼客者耶卒以菜粥对食而别靖难兵至江上姚善受建文君诏总率苏松常镇嘉五郡兵马勤王以书招金戊金戊以亲丧在殡请营葬毕乃可趋命既而童俊果以镇江降靖难后诏暴善罪状急收之善麾下许百户性权诈因得亲善缚善邀赏金戊闻之遂绝食闭目三四日每求死悉以家人救免或传善欵服巳得宥金戊复瞪目曰吾知善人决无二心吾且少俟之善事定吾独死未晚也脱善果不死吾将下报希直希直者孝孺字也遂复稍稍食巳而七月十一日善就刑报至金戊起登琴川桥西向再拜而哭之曰吾与君同受国恩不幸有国难义同许身今君与希直同死国吾忍背义独生乎祀毕绐家人归祭具遂从容整衣冠奋身入水死时北兵四出捕善党纵横郡邑中且讹言并录金戊家亲族悉惊伏友人杨福独具棺衾昼夜泣桥侧百方求金戊尸不能得更数日尸忽自出立水中福恸哭亲抱而起易其衣体犹不溃败竟成礼葬之复吊以诗曰江风夜夜鼓洪波江雨朝朝湿薜萝九辩不回哀郢志三军难夺采薇歌手披宿草狐踪满梦转空梁月影多谁谓百年臣子恨独闻野老泪滂沱 

　　○礼科右给事中张公益传 

　　张益安平人洪武丙子膺荐举入太学以才能拜郢王府典仪迎父母就养　成祖入承大统吏科都给事中孙璘荐益才行卓越升刑科给事中益侃侃敢言惟务申冤理枉时有郭礼因视田殴死盗禾军人事觉有司以杀死军人律抵罪即与其僚张信曰律有明条罪人拒捕主者格杀之勿论今郭礼田主盗禾者罪人以田主而殴死罪人法当免坐若抵死于律有乖竟直其情事闻　上特宥之未几转礼科右给事中　上临朝羣臣奏对多失序益代陈公奏事明辨称旨特呼响张以示宠渥后刑部都察院凡有所逮罪囚皆令科官引奏葢自益始永乐己丑扈驾幸北京会胡虏数边患　上命监军深入虏营主将失利益被执虏持刃胁降并不屈曰生大明臣死大明鬼非死无以报国虏怜其忠烈竟弃之时仲秋八月二十四日天寒兼雨雪跣足南行数百步隤然而终翰林院侍讲谢琏谓益之死忠在朝廷诚孚丑虏天语褒嘉与日月争光葢得其死者欤 

　　○吏科左给事中唐君仁墓表（周洪谟） 

　　周洪谟 
　　吏科左给事中唐君秉元以伤寒未浃辰而卒得年五十有三士大夫无不悼之者咸曰秉元人其纯口金其温如玉其学行一辙其心口一致虽官要地而不崖岸斩绝之行以輘轹人又不阿邑以同流合污取媚当世于乎天何夺此端人君子而不少假之年耶其卒在成化十二年君讳仁字秉元号凤山其先浙之金华人宋季有官监司于蜀者因家保宁南部曾祖仲珑元末徙居达县国初举达学训导祖昆领戊午乡荐未仕卒父宪湖广咸宁宰有惠政其事亲孝又能友其昆弟和以处宗族乡党见人之善则忻然如巳所有而畧不疾妬人犯之则无所校以是君子多其有乐善之心自少笃问学治春秋继以诗荐秀乡闱累奇于会试从今太学士眉山万公游公器之甚天顺甲申始成进士观政大理详练律学今　上龙飞之初敕吏部遴选诸进士之超卓者补官六科拜兵科给事中顷之丁内外艰服阕调官吏科以都给事中□命掌科事寻迁左给事中每岁吏部选官君预其事量才授官无不允当直登闻鼓有赴诉者得报遂发行无或少滞法司会诸大臣录囚君在列凡有疑狱必力争不巳代王奏守将徐都督不法　上命君按其事悉得其情元恶首服余冤皆释朝廷以边将郡守不可轻授召廷臣各举所如君以指挥刘良知县马琛举卒皆称任立朝几十载凡时政缺靡不尽言扶正抑邪无所畏避于乎君巳矣国失良才予故摭舆论以着其善以待后之志予蜀人物者 

　　○工科右给事中葛君嵩墓志铭 

　　正德丁卯春廷臣同日以敕致仕者三十七人工科右给事中吾钖葛君嵩与焉君归四年庚午瑾既诛有疏起君者又三年癸酉君卒君讳嵩字锺甫葛其氏支庵其所自号世钖人曾祖仲良祖文晟父告由太学生历知兴国永宁二县终湖广按察司经历以君贵赠文林郎礼科给事中母沈氏赠孺人继母田氏封太孺人君幼聪慧好学成童从故学谕嵩庵俞先生受尚书经义斐然可观长老见而称焉君曰某未读书何敢言文葢闭户诵习者三年同进让之十九补郡学生提学御史戴娄二先生皆加器重凡七试至成化丙午始领乡荐又五试礼部登弘治己未进士庚申授行人有事周辽二藩礼成擢礼科给事中　先皇帝在位励精求言君既就列即感激论事应天尹某不共于职君劾罢之魏国家众讼田于民事久且滥君请专官往核是岁当阅实边储君之蓟州诸仓多所厘革还上四事曰谨收纳曰禁馈送曰抑权贵曰清屯种皆切务也未几命点团营军士于是货免与私役者众伍恒半虚其弊葢久而莫敢昌言之者君倡同事以□闻兵部尚书华□□公方□核正得君奏重称叹三载考最敕赠封父母妻如制未几迁工科右给事中　上初改元君上法祖任相纳谏务学四事是冬南京科道官以言事逮至君楷同官论救甚力既而诸大臣进谏科道继之葢忤瑾者以此君既致仕归作三宜亭于后圃日手一卷燕坐其中客至则出然惟诗人征和经生质疑则喜应之或问国事不答问郡邑事不答及廷议起废巡按御史上君名日且有超擢有劝行者君曰吾言不利于奸得退幸行焉用之虽然命下而辞则无及也乃手请老疏缄寓刑部曰即有命当以是上未几病疟且痞数月而殆是癸酉四月距其生正统戊辰年六十有六君性谨饬瞿瞿蹈履于流俗中多所自毖待人无少长皆厚以手或不答不校也居父母丧哀而得礼事继母如母与弟大梁居无间言教其弟之子如子恒举进士今在刑部有官誉自谓得君教多 

　　○礼科右给事中毛公宪墓表（吕柟） 

　　吕柟 
　　公姓毛氏讳宪字式之号古庵常州武进县人也子官南都尝接于别邸色夷气清可敬而亲其貌古也怡性完神游乎物表其心古也孝弟信义言论通朗其道古也则其所自号者当非虚恢矣今年予在北雍忽闻公讣伤悼累日实嘉靖乙未十月二十九日呜呼吾友古庵平日以道自砥乃至此巳耶公南弱冠即强学不怠以三礼游邑庠正德庚午以亚魁荐于乡辛未中礼部亦然寻登进士第授刑科给事中即上疏言人主之德莫大于开广言路优纳正直时谏官窦明方以言得罪公即抗疏申救以不宜塞谏诤之口时大臣有怙势干内竖权者则又奏劾剀切而内外咸肃既而引疾以身喻朝政云虽任耳目之官实乏聪明之德三年之艾莫措七年之病难瘳病痊除兵科给事中议政中府坐论激直厘正国是不阿权贵又尝见边防军政之弛灾异水旱之烦乃敷陈古训疏列远图多见采纳其使荆湘见居民漂溺死□疮痍之状即具疏驰上当道以公危者公畧不顾忌巳果忤旨罚俸三载秩满迁礼科右给事遂疏请祀先儒陈澔有功礼经是时□□宗西狩公倡率羣寮因请回銮兼论建储众皆警惧后锡币近臣公疏辞不受权贵有欲结公者公正色拒之于是其声益大振于时嘉靖初年以耳疾谢归讲求性理之学学者翕然尊师其徒之贫也多之馆谷惟时郡守陈君实建道南书院延公师表进后学公之教以不欺主以喜怒用以克巳功以敬义存心制事之本其言曰君子之学须是摆脱习□着实践履方是实学则公之在谏议可知矣且公性至孝每念父卒于外辄号恸屡绝其养卞太孺人及丧葬皆无违礼又以禄不及养扁堂曰永思终身不御重味岁时祭祀一遵朱氏家礼他日置义田义学教养乡族施爱孤弱若与人交死生患难不爽素心故师子孙贫不能立与置田宅矜恤周至尝立三近斋予之记公端坐其中深潜考索其所得于六经者多矣然则公之教人莅官岂徒言语之间而巳哉卒年七十有七 

　　○吏科左给事中毛君玉墓志铭（董玘） 

　　董玘 
　　呜呼予忍铭用成邪昔家君守云南时用成年二十余郡诸生从家君受易寻举于乡予时尚垂髫也后十有八年而与予同举进士逮今又二十年用成容貌类昔时数过予纵饮道旧故意气若少壮者乃不意其止此也悲夫用成姓毛氏讳玉初字国珍后更用成其先世葢顺天之良乡人曾祖讳某国初从征云南遂留戍今云南人曾祖母皆以节着人称双节毛氏父讳倞以用成贵封如其官母谷继母袁皆孺人用成自诸生声誉即起即举于乡数试礼部弗利云南去京师万里道远且险同举之士一再试弗利辄就他选去用成奋曰吾不成进士弗归矣葢旅寓京师者十余年卒成进士其年弘治乙丑会修　孝庙实录用成被命诹事实于贵州得便道归省人以荣正德戊辰授行人使蜀得再归焉庚午擢南京吏科给事中明年以恩例遂封其父母于时封君寿九十余矣人尤荣之居封君忧服阕改南京兵科又居继母忧今天子纪元嘉靖之岁服阕留吏科用成在谏职既久不数月再迁至左给事中时六科之长多缺者用成次且复迁会诸曹言事者伏阙下用成与焉亦被杖七月庚辰也后十九日八月丁酉卒距其生天顺甲申至是得年六十有一用成既贵归省及忧居者皆再未尝以私事病其乡人所诹　孝庙事实视他省详而核在南科值时多事用成间独言其一二大者率中事会大臣有朋附逆瑾者瑾败仅落职用成抗疏曰致瑾乱天下者某也请显戮以谢天下时论韪之羣盗扰山东河南用成请预备巳而羣盗果由大江觇南都卒不敢犯岁大估计多所裁抑省官钱数十万御史林有年谏迎佛乌思藏下狱莫敢救者用成疏至林得薄罚及留北科疏凡十一上类皆人所弗及者宸濠之变诸戚属连逮尚书百人用成奉命往讯多所全活且言酿成宸濠之逆者由左右怀其赂又劾守臣之不能死事者葢未几而及于罪矣用成性乐易不立异尤笃孝友尝分俸养继母严刻卒得其欢抚诸弟各处以业裴氏妹早寡迎其姑与归居以别室妇翁施无嗣置后与朋友久而益亲或有忧愩用成徐数言往往意释而去所接无少长贤愚必倾尽下至仆隶姁姁如恐伤之故闻其卒也哭之皆哀 

　　○吏科给事中毛君行状 

　　君姓毛讳玉字良器其先定元氏人代多显宦谱逸莫能考五代时有河南刺史者讳某以儒学鸣传若干世至某仕元将作院使生君高祖常州路推官府君几子皆仕国朝长讳某吏部考功郎中坎讳某监察御史季讳某邵武府同知生君祖伯时号兰竹先生生而失明能诵易精潜虚学预谈人贵贱寿夭贫富吉凶无不应者被遇　太宗皇帝帝尝以袁天纲称之宠眷优渥赐召之使者旁午久之以老乞骸骨诏以中贵护送还乡以卒三子长讳某阴阳学正术次讳端湖州安吉知县次讳某隐居不出正术府君娶叶氏实生君君生巳长大犹逮侍兰竹兰竹抚之曰振吾宗者其此儿邪及兰竹赴召正术府君巳出教阴阳之敕有司毋以他事署遣俾专意于学正术入谢得召见便殿将大用之既而　上宾不果正术亦无意远仕乃属君曰尔其继吾志者君承意研精问学日夕不少懈补邑庠生应正统辛酉乡荐会试礼部得乙榜辞入太学诸生时祭酒古廉李先生典教事以作兴后进巳任其硕伟逸伦者尤见奖拔君其一也故一时英俊士慕君之贤交者恐后然君与游天下士学□□知虑益远矣未几以正术忧当辞去古廉惋惜不巳亲正术制墓铭虽亟称颂毛氏世德而卒以昌大期君君既去其故与游诸名士之在太学者多巳登用布列台阁间君之声誉益用侈大以布衣闻朝着十三年戊辰登进士第充部使者于南京取道省母于常十四年己巳□　上即位复奉诏诏谕江南六郡归拜兵科给事中改吏科有所参驳弹纠务存大体畧虚文言罢诸不便事数十如停起复禁请谒歇滥举停粥官免征逋宽税凶荒留养太学生徒皆国体政本之大者　皇上励精向治君疏求贤讲武之要凡数千言皆见嘉纳然体素羸遇盛寒暑辄病病稍间辄出出不数日而章奏屡上及疾亟犹陈六事事未下而君巳告逝矣时景泰三年二月初一日寿止四十有二夫人高氏广东参政某之女初无子养宗人子某嗣方七岁继得庶子某方五岁二女长许兵部主事吴贵和子某次许士人某子某君人资性明敏器度洒然虽好谈谑而待人以礼故人皆爱敬之交游半朝野而所亲敬者皆称正人以博爱处乡里待宗族而所求不遂者或肆怨讟则慨然茹纳未尝以屑于怀事母最孝抚教弱弟尤笃友爱既登第即移俸致养及拜官遂舆至京师凡可以悦亲意者必极力营致病巳革自度不能起必强药食以慰其意弟某就学于外砚席之需不使少有动虑归必自课其业力奖励焉文章清婉有风韵尤长声诗其在吏科一时章奏皆出其手不但文辞工致而人情政体曲尽其妙予于君交谊雅厚知之深故录其槩状以俟立言者采焉谨状 

　　○吏科左给事中郑一鹏传（柯维骐） 

　　柯维骐 
　　郑一鹏字九万号抑斋曾祖兴宗祖迁善俱由乡荐任训导父麒封给事中一鹏自少岐嶷不独戏稍长淹贯羣书正德癸酉未冠领乡荐登辛巳进士选翰林庶吉士嘉靖改元世宗念宰相翼戴功议封伯爵一鹏上书首相杨廷和劝其力辞竟不受馆中卒业授户科给事中数年转吏科左给事中尝奉使楚藩郄馈金差委巡视光禄疏陈十四事甚悉既复论揽纳侵冒论内竖强索置之法由是寺中宿币清岁省不赀然近幸颇弗便甲申七月科道倡百官伏阙请正大礼一鹏同廷杖三十虽被挫折志操愈励极论席书桂蕚张璁方献夫妄议大礼以摇国是武定侯郭勋通贿赂皇亲张鹤龄占田土亦先后论劾他如疏重经筵疏罢斋醮疏郄贡献疏宥谏官疏处边储以安夷情疏设兵备以保乡国皆关君德切世务者丁亥岁礼臣其党当路憾一鹏曩言谋欲致螫会考察京官拾遗毕取　上旨令科道互相纠劾一鹏倡诸寮执奏宣言非事体不敢奉诏　世宗预遣人缉访得其状怒甚权俸从而挤之杖之廷六十罢民臀肉削尽濒死犹得生还以奉二亲慰虽困乏颇尽菽水欢友于兄弟皆令有立杜门读书课诸子学业大书于塾壁曰希圣希贤作天下第一流大物维忠维孝扶世间亿万载纲常葢素志也有伪仙卓晚春者跣足蓬头妄谈祸福海内士大夫多所惑一鹏着莆阳舆议以辟之晚春号上阳其徒皆效之一鹏谓阳者日也君象也此辈皆以阳号无乃张角之余孽也晚春遂遯后晚春寓浙周少卿文兴家淫其邻妇中风夭死益征其伪云一鹏家居凡二十六年巡按御史保荐者十俱不报年五十九卒隆庆更化言者屡请追恤乃赠光禄少卿
  </div>
  <div class="pagination">
   <a href="国朝献征录_page146.html">
    上一页
   </a>
   <span>
    ...
   </span>
   <a href="国朝献征录_page142.html">
    142
   </a>
   <a href="国朝献征录_page143.html">
    143
   </a>
   <a href="国朝献征录_page144.html">
    144
   </a>
   <a href="国朝献征录_page145.html">
    145
   </a>
   <a href="国朝献征录_page146.html">
    146
   </a>
   <span class="current-page">
    147
   </span>
   <a href="国朝献征录_page148.html">
    148
   </a>
   <a href="国朝献征录_page149.html">
    149
   </a>
   <a href="国朝献征录_page150.html">
    150
   </a>
   <a href="国朝献征录_page151.html">
    151
   </a>
   <a href="国朝献征录_page152.html">
    152
   </a>
   <span>
    ...
   </span>
   <a href="国朝献征录_page148.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
