<!DOCTYPE html>
<html>
<head>
    <meta charset="UTF-8">
    <title>国朝献征录 - 第 173 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 173 页/共 245 页</h1>
    <div class="content">　　陈芹字子野景泰中隶籍羽林前卫家金陵自幼颕秀过人十岁能赋小诗领嘉靖甲午乡试屡上春宫不第乃往来天台摄山之间日与黄冠缁衣方外游壬戍乃就选教谕崇仁升尹奉新调宁乡非其好也三上书求归归而绝意世事起邀笛合五柳斋于秦淮水上日与侪辈临流觞咏居家十五年未尝履公庭及谈时政所著有子野集凤泉堂稿忠孝说义行于世郡守姚汝循尝评其诗清婉幽澹有陶韦王孟风度书小楷则锺太傅入室弟子画则长于写生而于竹特妙在本朝当是王孟端后一人人以确□ 

　　○江陵知县朱公讷墓志铭（崔铣） 

　　崔铣 
　　嘉靖甲申冬予罢南祭酒北归过宝应□予友参□朱君升之暨其弟文学拱之于湖滨二君衰绖出稽颡哭曰不肖丧父铣与相持哭明日二君造舟次出一编曰不肖孤应登应辰惟所不朽先君者先生是图予还郡又四年乃次二君所叙述者系以铭朱公讳讷字存仁杨之宝应人高祖八三公胜国乱时以雄富居西村宗姻避难者咸附之曾大父彦明大父宗泰父瓘皆不仕然负行能公幼而喆灵十岁能诗正统间民浑朴不好仕宦公年十三父令坐肆治贾一岁间市贾金品俱不习父怒曰尔日何公曰第诵书尔曰父能日记千言乃许历试之果然听弟子员期年父没公独与母居成化丁酉举乡试六上春官不利乃就选得知鄞县县一岁中一切供应费万金郡太守姜昂自订会籍削十费之七置郡庭公固请下籍于县行之岁终会乃又省三之一姜曰小官府怨不避难能也倭夷来朝实利与中国关市守臣怪倭久留鄞趋有司牵海舶行倭操短兵噪呼出□牵夫数人死公驰骑入其曹语译者以祻福约三□□关倭乃定增修钱湖七堰水不暴田岁则丰不负税粮是时鄞贵人掌铨善作威僮奴百人从恣刻害乡里官多曲承公撙抑之竟被挤改调长杨长杨三里之邑公治民外弹琴赋诗怡然自得荣王就国用蜀舟万艘有司亟掠舟得百艘止公问左右夜中何风曰来从东南公令驰赴巴陵索之三曰报万艘完又奉台檄入施夷垒解其积年雠杀监司赏其才又得前治鄞状交荐之改江陵江陵以丁夫车马大费公询知邑故用汉过更法便穷诘主者出匿钱万缗并计若干钱每岁费若干仍宽其数计之果有羡者以母忧去既免丧遂不仕母尝就养宦所后愿留宝应公每瞻望悲慕遇珍馔泣而不食寡妹贫亡归育之终身公生正统己巳十一月卒于嘉靖甲申六月孙男三人曰藩曰夔曰庄公体道怀文尝谓友人曰文主扬道不限世代岂必专师马迁诗欲近情且兼唐声岂必止笵汉魏升之传公奥旨早与吴郡顾璘徐祯卿倡古文于东南是时北部李梦阳武功康海汝南何景明咸在朝廷大弘斯道六子者探古发玄震耀宇内公既闲升之困忌口亦弃官归拱之及曰藩皆赋轶羣材日侍公坐补斋中谈名理商榷古事或扶公御小舫往来东溪田庐赋诗体物父倡之子和而孙歌之铭曰位之不伸德则孔有既文其躬又遗尔后琤琤洋洋蔚乎篇章具区之薮伊谁与京 

　　○广济令海屋姚君翼传（茅坤） 

　　茅坤 
　　海屋君者予外父高邮州判官姚公旭之子而予妇之弟也君始生有爵入帷中久之君故名应爵巳而改名翼字翔卿别号海屋君少多奇气高邮公获君晚故最爱君予于诸壻间以能文名故亦爱予属予两人兄弟交予与君少共师事唐一庵先生已而予释褐后力攻古文辞间尝从武进唐荆川公游君亦复改事武进公当是时两先生并海内名流召后学君皆师事而学之得其隽然君多廉隅所至持榘矱不失尺寸绝不与世俗相浮湛兹则君所独禀行辈或数目摄之而非必尽出于两先生者君既谒武进公亦稍稍入室弟子尽得其所折衷六艺以来文章者之旨而君亦稍稍相驰骤颉颃起而肆焉以焱竖而霆击矣归辄试高等称高才生然独数可省试者屡卒不第君亦厌去不复肄举子业予官□书郎及按粤州按河朔时时来归时时劝君赴公交车君不应郡县大夫及他按节使君时时遣吏人招之君且逃匿山谷间不出矣年四十九始及贡新淦训其训新淦也不特世所称雠经校艺而巳辄出故所师事两先生者砥诸生诸生翕然适予乡李进士乐出新淦令雅知君君复以师道抗颜其间两人深相结纳声籍甚君又别囊少所文章之腴者数十万言流布江以西诸州郡间江以西诸藩臬抚按使者交口君故书君之最以闻　天子者屡且谓君当备侍从不且国子博士矣巳而无他援特徙黄州府教授然府教授故无从司训超擢者亦异数也又未几徙广济县令方其训新淦也以故通判潘九思多乡行当按故事没则祀于乡之社而潘之子若孙第孱弱君抱牒以关说于李祠之乡贤祠而又别有卢生者高士也君复帅诸生躬候之而以宾饮于学之宫当是时淦之人始知慕潘与卢而又两推令与训名高及君之过广济也则又移故训新淦者奋袂其间闻县行且属审户始入界未及抱吏部牒辄檄召县父老于庭而三舍之令各疏户之上中下之次以闻时县父老亦以新令到出受约束绝不知君所措注者审户也故遂各以实闻君按三舍所疏参相核以故甲乙若鳞次县数负税岁报仅什之七君以县贫并习窳啙然亦以故时令所征搉者无法也于是按缓亟量月日而时入之而税亦卒以办君又厌故所按里供张者岁千金而羡并罢去之县之俗数以族属相婚姻君下令曰除故婚曾及产男若女者免科外余不得违令违者并坐罪以差已而又闻布衣吴自守稍能服行古之礼者也于是单车就其庐风励百姓百姓大悦时吏人无遗牍庭无留狱君数以垂午退食而卧故扁其舍曰卧斋盖仿汉汲长孺之遗也当是时君之声满楚上诸州郡间然君之气多岸楚贤二千石若上海潘公允哲名御史若丰城李公栻稔知君故数并书君之治与行以闻而他岸视君者亦或阴以睚眦君楚之贤士大夫若耿中丞公辈相与分庭抗礼莫逆交徧声称诸公卿间而他相异同者亦或呶呶焉邮君矣君于是亦勌宦游即上书免官去归来乎苕上仅傍南城屋数楹图书数卷客或过之萧然四壁立时时脱故袍带贳酒间或籍请文者之槖以投辖欢耳甚矣君之家特以宦落也然而君之家虽落其所好读古先秦以来百氏之书不置间手录左氏春秋国语下逮汉魏晋宋齐梁陈周隋唐五代宋元迄我朝之文而镌评之凡若干卷而君之所自文间亦尾焉署曰历朝文选君又别录武进公暨予所文或稍中君旨者师友所自也于是并君所著一编署曰师友渊源录晚尤好易故题其读书处□玩画斋呜呼君之风槩若此抑可谓超旷不羣者巳其事父高邮公与母仰孺人以孝称没而寝苫枕块毁且骨立倾家葬之走千里请武进公文以铭其墓其它冠婚及春秋烝尝并绵蕞古典礼即如诸陵忌闻君解官后犹不忘青衣角带若入朝时高曾祖祢四亲忌君亦如之嗟乎君躬古道类若此非汉独行之遗者与君忽一日前揖予曰予所故师事两唐先生守其教不衰君所稔知者今年且六十有九矣恐一旦先君填沟壑不及今请一言以自遗于世能无露零草莽巳乎予嘉君之人又闻其言不觉呜咽絫欷不自巳辄撮其生平而传之者如此　赞曰师道之丧而学士之放辟涤滥者众矣海屋君独能佩服两先生之教以褆其躬及官博士绾县印绶卒之经术饰吏业灿然声施上章投劾爝然不滓诗曰既明且哲令闻不巳其近之矣虽然君傥春秋高日艾月烝卫武公年九十而不忘儆固在君衣带间□尼不云乎吾见其进未见其止也善夫 

　　○兴宁令陈公交墓志铭（严讷） 

　　严讷 
　　讷之姑之夫敬轩陈公讳交字汝同今之古人也父曰知足翁封兵部郎中讳克让娶于刘封安人侧室曰周曰章长子东麓公讳言仕至抚州知府周所出也章孺人一夕梦吞斗间一星遂有娠以弘治丁未十一月十一日生公而行居四公生而朗秀不凡知足翁钟爱焉既就傅即俨然自持举止不苟其所嬉戏惟密书先圣贤名号日礼祀之而尤独绘陶靖节像佩焉同学姚生私购淫书其流辈窃玩转相手录公夺而火之众皆惭且大恚公曰吾恐坏人心术耳郡倅桑瀹斋公闻之语于知足翁曰此盛德事不谓儿童能之也年十七游乡校所相与论文讲学者皆一时豪隽而浮薄之徒则绝不与处学既自得文采炳蔚部使者每试辄置高等旋食饩廪　世宗登极之初举□□屡试南宫不第而章孺人冉冉老矣公重违亲志遂谒选得浙之永康县令永康舞智难治而公一以诚待之不事钩距士民相孚不忍欺公道通五省冠盖相属驲传供亿住往告匮公一切裁抑缩费十四五民得安堵而过客则不便之矣有以毁言告公公不动曰吾宁解吾职耳何忍趋合于时务以悦人而吾民病哉俗产女多溺不举公□□之禁活女甚众巨寇汤民范乌合乱公挺身往□之立散某党疑狱淹久公悉剖决多所平反有□请者公据理执法一不阿狥竟以此权贵人所媒孽而调知湖广之兴宁猺獞出没患公单骑御之渠魁十余人皆归降号之曰新民岁大旱微服步祷于江滨诸邑不雨而兴宁独雨民喜相谓陈侯雨上官亦异之命建灵雨坊纪其事先是积谷数千悉发以济民饥而民多赖焉故事率三十年一伐山木而巨商汪姓者欲赂公如往例公固却不许竟移文禁之而民得不骚邑枕岩穴民被虎患公令民编竹户御以药弩虎遽出他境以去当路剡荐檄褒行有崇陟而公忽浩然而归民遮道攀辕泣留数日始释盖公两任其所自奉皆取诸其家而一不以烦民其在兴宁悯其地硗瘠即俸金亦辞不受永康库吏馈金五十兴宁巨室以金缯杂赠之皆以资公路需公弗纳也行李萧然惟有图书数卷而巳兴宁人谣曰须台月虽好不若陈侯明楚江水虽深不若陈侯清宦游十年田庐不益家居清约不异布素不轻入官府不妄接宾客独处一室澹然自守门以外事不惟不预且不省问始公筮仕时人有劝公□□□官者公曰将欲事君而先欺之非臣子之道况□□鬻得则名器滥而吏治不振岂清时所宜有哉其蚤于挂冠亦坐无所藉先容者宁其志之不伸而不肯猥焉以轻失其身也嘻狷介矣公事知足翁甚孝知足翁疾公吁天愿代知足翁恍然梦神与语曰念汝幼子恳告姑假汝数龄周之遇章孺人也凌窘少恩而公处其间亦多难堪者公含忍委蛇孝敬不衰周后悔之而竟得其心公恻章孺人之茹辛也先息承志务悦母心不但修瀡之供而巳知足翁念公少不能事生产仅授田百亩以其赀属诸伯氏命之同居俟公之长而后之语公曰吾非薄汝欲不汝累以图大奋耳知足翁既逝公以田让伯兄而亦不请归父所属者大中丞虞山陈公作传以表之公事伯兄恭谨无失时节致馈必精必腆伯兄有无妄之讼公曰同胞之难甚于同室匍匐救之不避险艰伯兄欲托孤以金委之伯兄亡旋还其金而不令其母子知也扶植其子愈于伯兄存时曰冥冥之中吾岂敢负吾兄哉处父母之丧哭踊踰礼岁时蒸尝必流涕纂述知足翁懿行作先德录以志不忘吾姑从身靓重公敬之如宾燕处不昵教子以义方而亦不失其和公端肃方正性本天植平居虽见诸子未尝不冠虽屇盛暑未尝不衣虽当急遽倥偬而此心不扰卒业南雍时有邻女奔之明日徙其寓而亦不以言于人乡人有冤狱公曰于当路脱其难后以女谢公正色而拒之闺阃之中绝无媵妾见人畜嬖幸心恶面斥不少假贷平生惟好道潜心笃学案上日置经籍展玩之而诸子百家自非诡于道者无弗阅焉所著有五经注释及心说主一稿皆其所心体而得之者公年八十余而疾作二子请祷公曰修短有数何以祷日惟诵韩子佛骨表程子定性书文山正气歌以自怡疾革其子泣请遗命公曰吾使若等清曰吏子孙斯吾之所遗乎且若等知反本乎吾陈始于汉太丘氏七世祖存一公自金陵来教授苏州遂占籍常熟累代业儒而世善相承至汝祀兵部公恢弘雅度名公所重号伟男子若辈做人慎无隤厥家声思益光之耳因命启箧视有簿子五皆平日手录名儒粹语曰此以付吾孙可令熟识之而他则自数敝服外一无有也言毕而逝是隆庆己巳五月五日 

　　◆县丞 

　　新化县丞周舟传（实录） 

　　○新化县丞周舟传（实录） 

　　实录 
　　吏部考功主事周舟洪武　十四年复新化县丞舟温之永嘉人性明敏有治才初由进士授新化丞在官以廉勤称门无私谒吏卒不敢欺验民贫富及丁税多寡第上中下籍记之遇有赋役随轻重使之故民不扰而事易集至于狱讼文牍务皆躬理之吏胥不得奸罢诸役作民晏然安业由是流民之归者益众满考课最升考功主事既而县民萧俊等诣阙言自本官去职县政复扰民不安业乞令再任　上命吏部俾复县丞仍命礼部晏赏而遣之 

　　◆教授 

　　教授廖公谨传（黄佐） 
　　荆州府学教授陈先生观墓志铭（陈循） 

　　○教授廖公谨传（黄佐） 

　　黄佐 
　　廖谨字慎初南海之葛岸人恬静力学凡经史百家之书靡不淹贯不妄交游以澹交名其斋永乐中学士解缙出交址参议尝遇谨与之上下其论若玺丝炙毂出之不穷缙不能有加也亟以名儒称之谨题西樵读书处有曰反身循理惩忿窒欲敬之敬之如金如玉稷契皋陶何书可读盖以圣贤事业期之也当是时读书山中名闻公府识与不识皆曰廖五经廖五经云以明经举四会训导后转通山教论以教绩着闻性朴实不能谀上官人或以俚语笑之古必谓泥古不通也乃作古必解以自嘲其文曰有孤鲁先生与结吉先生同游于广漠之野衣大博之衣冠章甫之冠昂昂然飘飘然若远去世俗而人莫知之者有方外之客适邂逅焉始而睨之中而随之终则逼而近之曰先生之游何乐乎结吉先生呀然叹曰子岂能知我邪予之游自乐予之乐耳复又何求客乃揖而前曰夫知进而不知退者非礼也知方而不知圆者非智也知易而不知险者非识机者也知有巳而不知有人者非识时者也今先生博极经史而莫适其逢出入仁义而莫其功周情孔思千态万状而莫变其通独不见今之人乎不以□文而惟其人不以其仁而惟其亲不以其直而惟其顺若先生也久典泮芹寂寂其身名不显行其孰闻德不见施孰知尔真乃不知此徒大言于斯文曷亦自反遂以更新不古则必乃以我嗔邪孤鲁先生乃冁尔答曰君子之于所知也则当有言其所不知则当閟而不宣汝谈何易曷知其然夫君子进退义周旋方圆易险中而不偏万变曲折正以行权若乃肆口腾舌翻云覆雨随圆不方趦趄旁午此乃狂狎小人之行岂君子正大之矩也邪故宁不合而不诡随宁不用而不以谄动循礼则惟古人是师不世不俗惟古人是期昔在玄圣其仕其止惟义是宜惟久惟速惟礼是依其非不智也而或致丧家之讥其非无礼也而或致谄君之非人之莫知也而于圣德容又何亏故能垂教万世与日月而同辉若予也少颇读书长游乡校友二明师亦以明道发燥吹风即此是好由西而南忝人教学不如人功亦克造智则不足而礼不踰因机与时亦颇不愚若乃随时俯仰低昂以趋行而趦趄口而嗫嚅则又与古人殊也假因谄以致浮誉贸鱼目以混明珠吾则□□可攻而心难移是宜乎人之不我与欤然此心亦古人之心则其人亦古人之徒也兹愿爱古必之劣而不愿诡随阿曲以谀使有识者吾将质而问诸彼大方者其将以予言何如客既就去先生亦返乎所居之庭除久之升南安府学教授致仕卒其教人以执礼先羣从兄弟尝受学者终身莫敢与鴈行立从子恂宣德癸丑进士至通显事谨犹执服役人以是高之所著有澹交集藏于家 

　　○荆州府学教授陈先生观墓志铭（陈循） 

　　陈循 
　　先生讳观子澜字也姓陈氏曾祖讳嵩祖讳宜父讳盛皆不仕母潘氏先生自少警敏读书过目久而不忘稍长邑庠弟子员益肆力于问学文才思英发出其伦辈洪武庚午即以诗经领举于乡明年会试后期补太学生又明年应诏选校官授福建延平府儒学教授面听　圣谕受袭衣楮币之赐岁满调任湖广之齐安郡凡七踰年以母丧去服阕升国子监助力请补外　太宗皇帝嘉其廉退除武昌府儒学教授永乐丁酉领聘应天府乡试同考官癸卯及宣德丙午预考江西福建乡试比去武昌武昌诸生百二十人相与言于藩宪三司愿留先生卒业三司皆上请不报以尝力请补外遂不迁调荆州府儒学江西福建乡试考官先生所过四学严立教条务诸生讲说经史毫分缕析诸生不至心领神会不止所在上官咸加礼遇学校之政日以修治每岁秀士荐于乡贡于礼部者出先生之门必多所至考试皆称克公衡鉴平居化诲诸生之暇辄诗文以应四方之求其任荆州岁满遂引年致仕归日与乡邻故旧往还赋咏乐而诸生自远近来学者日益众正统辛酉复强起同考应天府乡试时余叨典文柄先生精力虽迈而识见则卓越他人不能及□人端重谨畏动有典则而文章亦工丽可爱于□若先生者校官中岂可多得耶 

　　◆教谕 

　　教谕李德传（黄佐） 
　　崇阳学谕俞公绘传（王激） 

　　○教谕李德传（黄佐） 

　　黄佐 
　　李德字仲修番禺人博览羣籍工文词尤邃于经学明毛诗尚书洪武庚戌以明尚书荐至京师　上亲策问赐徐大全等出身有差德预焉授洛阳县典史继迁济南西安二郡幕非其好也政睱遍览帝王遗墟登高作赋发其胸中磊落之气人争传诵尝着论谓西安南阳皆天下大形胜所在建不拔之基者当择而都之江东非其匹也士林韪其识历职郡邑十余年年薄暮矣乃自陈不能吏愿就教官得湖广汉阳教谕当兵革初静黉舍翳蓬藋中生徒仅十数辈皆野犷不可与语德尽心训廸之言诸有司罗致民间子弟之俊颕者馆榖焉自是弦诵駪駪人知向学矣秩满改任广西义宁县学其俗尤陋德立法凡遇家有吉凶事当告假者随贫富以楮币赒之孜孜勤谕使约束乡尚不得恶习俗日美科贡渐盛当道方荐达之而德以倦游南归卒于家德诗多效长吉太白孙蕡笑之日子混元皇帝远孙也德乃力追古作有易庵集行于时序者以跨晋唐而跞宋元云少尝自号采子着论如子书晚更潜心伊洛故世称有理学者必曰李长史子孚字底信亦能诗 

　　○崇阳学谕俞公绘传（王激） 

　　王激 
　　先生越人也名绘字本素姓俞氏号爱榴子少负意气父兄服里正役输粮后海时有闽寇先生统民兵有斩艾功不自叙年方二十有七状貌甚伟邑大夫见辄奇之曰此非凡夫乃命补校官弟子员始习文字邑少俊以其晚学颇易之先生不较益自奋不数载荐于乡养就歙训导郡有阎经历者薛文清公高弟也名禹锡由国子监丞以言事落职先生日与讲明正学提学陈公士贤方以古道励士于先生雅相爱重每称之曰若人体用之学非章句学究与识时措大而巳特章荐之沮于时例弗召以年资迁崇阳学谕身教益严崇阳俗信浮屠先生着闲道录具述求福田净土之无益于得者开化之率士人习文公家礼邑俗大变既致政家居四十年不苟出谒崇阳士人思之以正德甲戍祀于名宦丁丑浙提学刘公举入乡贤人以允举子时赴礼部试过沛贷沛令冯公十金令实先生同郡人先生官歙时冯下世矣遗金还其子珏珏以无券弗受先生曰贷金无券冯信我也若遂弗偿负冯多矣使冯复生其谓我何文告其墓固与珏乃受广西尝聘典乡试有以金赂取应者先生赋诗慰遣之其人愧谢去任惠州过赣按察佥事陈公壮以卒送之道经南康卒□尹曰过宾乃陈姻家也尹信之厚致赆先生曰吾□陈姻卒绐君矣固弗受其平生取予不苟类如此□虽司教闻朝政得失未尝不忧喜　宪庙时罗伦□懋以言被谪先生在歙抗疏请以巳官赎伦等罪天下壮之其孝弟友爱尤出天性达于家邦至本无瑕衅云 

　　◆训导 

　　黔阳县学训导凌公震墓志铭（刘麟） 
　　黄忍江先生传（□定向） 

　　○黔阳县学训导凌公震墓志铭（刘麟） 

　　刘麟 
　　嘉靖乙未春二月二十有七日我友练溪凌先生卒先是闻先生疾造其庐而问焉视其腹膨脝如抱瓮然而聪明无改生理则巳去矣反与语惟念生平道义以舟车不足不得数相过从恨因告曰数日前曾赋诗语诸子予一诵末二句云吾乡本是无何有此去谁知西与东相顾一笑命子饭予宛然壮游风度嗟平麟始至吴兴得先生一再聚即开心引喻由是麟藉以闻过今末路尔尔先生之益多严溪亭陈练塘孙太白施菁阳邵康山辈皆自先生而结知求如先生之规益则未也先生端直高雅不时好所存所发务趋于道然韬晦独深时人亦不尽知垂老作训黔阳黔去吴兴八千里先生素多疾无何致其仕而归今天不愸遗全而归之可谓与道偕行者也独念夫名门华冑以京兆公中丞公进退治朝先生承之文学行谊不忝前修而所遇仅此可哀也巳初先君之丧卜葬得名山在苕城之阳先生止之曰葬法毋近势家吾党宜守其戒麟遂舍去卜于僻壤未几麟承恩诏起于家历官御史大夫抚畿□□生戒予曰此官任重责备君志意少布可归也吾从之甫二年三上疏而归比先生赴黔阳驰书曰吾□念归殊切予赞之曰归可也乃君告于中丞铁桥黄公公谋之提学少华许公曰适有收书事可便其行也因命之及聚首曰使事毕吾不复黔阳行矣麟曰善遂具书请老嗟乎若先生可谓闻善若决江河者矣夫人诵法前车丸行之者鲜若先生可谓知行并进者矣状称先生曰议论平正志行洁良困而不失其亨穷而不失其违和而不随高而不亢闻者莫不嘉先生之行而信康山之言嗟乎今盖棺矣郡无直谅决疑辨惑望之何人吾哀将何时而巳乎先生讳震字时东别号练溪其先安吉人在元有讳时中者任秘书监少监赠集贤直学士轻车都尉吴兴郡侯时中子懋翁翰林院直学士逮寿四府君始迁归安生均德均德生贤洪武戊辰浙江乡试中式任武冈州知州考最升应天府治中居官刚正不阿无何改知郑寻又谪均有隆平侯者自荆还荐之曰可当大任　宣宗皇帝作折隐歌以征之入见命阶司马又命掌都察院事并辞　上叹曰汝欲学疏广耶朕遂汝高志　御书赐老堂三字褒而遣之贤之子宴如业儒敦行精六书之法尤工李斯大篆二王小楷召入中秘与修永乐大典书成拜吏科给事中升本科都给事中寻升都察院右佥都御史掌院事举劾不避僚寀惮之时与都御史顾佐齐名虽登显融而槖无长物至以书抵家令卖产以供既卒讣闻于　上遣官谕祭给驿归翰林侍读凤阳苗衷志其墓晏如之次子敖唐夫人出夫人广东琼台宦族今户部侍郎唐公平侯之姑敷早失怙赘于闵氏遂籍乌程敷子三先生其季也生而颕异有俊才博综羣籍晓析百家长游郡庠同游之土莫之或先又能乐志甘贫事父母先意周旋甘旨之具不烦二兄此尤卓冠乡闾居常坦坦不町畦鄙琐之士或与先生接自能消其邪心善古文尤长于诗文涵畜缜密诗清婉悲壮一时名士未识面辄已诵其篇什有练溪集若干卷先生初以钩索富闻称雄比中岁幡然守约务实一其归趣尝曰道学不在多言只人伦日用之间尽吾心焉耳又曰君子小人在实与不实之间而已先生每试必冠多士及科场辄不利以廪次贡于南宫选授今官铁桥黄公少华许公重先生之学到官月余即命提督宝山书院选拔名彦俾授学焉先生人院严□□条陈说伦理之懿启迪性命之微劝能惩惰取中庸大学诸书日与之讲劘文章规格亲点窜一时士类改观俾科第得人若进士危君岳辈寔荷先生造就之力比归扫迹城府杜门自养图书左右亹亹不倦兴到则独步林壑寻芳讨胜风度悠然清修之范近世罕闻太守石梁万公治郡方严绝俗尤精鉴别至乡饮宾大以非先生不可恐不可致乃特遣教授陈祥麟躬造敦请一时盛典观者啧啧逮嘉靖岁甲午先生苦脾胃之疾黔阳之归巳十年于兹明年春终于正寝距始降成化辛卯三月七日年六十有五 

　　○黄忍江先生传（□定向） 

　　□定向 
　　余束发诸生偃蹇黉序盖十年所更庠师凡六七大都如出一型其不子云所议刺者尠矣尝覩里中诸寒士担簦徒跣俯仰计良苦辛也岁时矉容聚族而谋则又以无能修仪楚或称贷拮据以往至学宫前头岑岑加重足儃儃不敢前既候之署阍人预探有贽巳乃出见见则往往以怒容盛气临之□纳贽则手受纳袖中默以指度腆菲稍如意始降颜色相遇否则怒益炽设诸难督过若责偿夙逋然诸低徊逡巡曲辞窽说第得免谯诃以出则自幸矣乃富室豪族子弟至则辄款狎杯酒交欢甚至谑浪媟亵无复夷等而富室贵族子弟出则扬扬扪腹都驺奴横行衢街间覩朋侪旁若无目流视之而已余每慨然太息焉不谓礼义相先地而陵夷至此极也乃晚而始遇忍江黄先生先生故未尝崭绝奇异之履恂恂然貌若不胜衣言若不出诸口中介而气和色温而语简与人无封畛而中鉴井井余友彭公辅故孤寒士先生一见辄器之谓余曰彭子有仙风道气子得友矣先生遇余两人至辄留坐竟日谈亹亹无倦余两人亦乐听先生语每至深夜忘归也先生尝谓余曰吾初授官命下时一旦念之不寐□□官以训导名岂漫哉即字义从言从川　朝廷欲吾谆谆以善言语诸生相切劘也而导字又从首从之从寸则又欲吾首躬行以倡诸生不可踰尺寸矣非徒言巳也顾名思义厥任艰哉先生故博洽多闻从先生游者咸虚往实归欣得闻所未闻忆余尝病先生述范仲淹示子书曰青年何苦多病岂不以摄生意耶门户纔起立宗族未受赐云余聆之惕然悚盖省古人之爱身有以也其志远矣又尝述宓子之治单父也其抑竞崇恬盖感杨乔之喻云而又时时余称引其乡先正若虚斋之操履次崖之风□净峰之长厚其行事甚详竟日无一庸俗谈也时邑庠士余五百人贤者孚不肖者格贫寒者依依若怙而贵富骄蹇者亦戢戢敛饬先生故未尝一厉声色也其时僚长鄙且悍日争腐鼠相诟哄而顾独严先生不忍忤一日有缁衣欲葺梵宇持籍丐助于先生先生曰嗟吾亦孔氏之守祀也吾目击吾孔氏之宫不足妥灵而不能谋而顾若谋耶邑令闻之乃亟葺理殿庑云先生言不辩而中类如此寻升海宁掌教行邑之士绅弟子不戒而追送者无□数于□马塞途先生濒行留衣一袭遗代巳者寓相传意寻代先生者虽不能尽继先生志然亦感先生意指示诸生不虐矣先生升任后越几年而余弟子徤补弟子员弟时犹髫也释菜归而邑邑无欢余诘之曰父兄覩汝髫年得泮游荣矣而不色喜何也弟曰吾向以学宫仁义府也而今殆异所闻矣吾始偕诸士谒先师继升堂伐皷拜揖礼成庠师俨然升座吾侪肃而侍意初筮必有发教吾方延跂以聆乃庠师族从中座起掀髯信眉而扬声曰若等公堂币金尚不具何也今而后不办者视吾夏楚诸士栗然而恐吾之赧然汗下矣若斯而谓仁义府耶游之不足荣矣余曰咨小子后矣惜未得侍余忍江先生也余益重感思焉先生任海康凡几年闻海康士德先生如余邑相率建祠生祀之后先生思告归余时典学南畿也闻之寓书部使者属遂先生志先生归而婣友周元孝氏来督学元孝故亦出先生门者乡人士相率属元孝当优遇先生闻元孝之校士于泉也敬谒先生先生犹俨然以师道临之更不一语及私元孝以此益钦先生余乡人士相传以美谈云余兹承乏来意先生尚无恙将操几杖而秉度也居□何而先生之讣闻呜呼悲哉余少年盛气闻先生□论憬憬奋起私心谓即不敏当亦少自树不负先生乃今发种种而齿累累而犹然支离悠谬若此不巳重负先生哉嗟夫悲矣先生讳杰字一贞泉之同安人学者称忍江先生云 

　　
　　●焦太史编辑国朝献征录卷之九十 

　　福建一（布政使　参政　参议　按察使　副使　佥事） 

　　◆布政使 

　　吴好德传 
　　福建布政张公斌传（祥符文献志） 
　　福建左布政使蒋公云汉墓志铭（杨廷和） 
　　福建布政使抗公济墓表（湛若水） 
　　福建右布政使苏葵传（顺德县志） 
　　福建布政使司左布政使华公昶神道碑（邵宝） 
　　福建布政使司右布政使狷斋魏公棨遗爱碑（张时彻） 
　　右布政周公贤宣传（王时槐） 
　　福建左布政使质庵范公辂墓志铭（吕□） 
　　福建等处承宣布政使司左布政使东潭萧□墓表 
　　吴方伯昂传（戚元佐） 
　　福建左布政使何鳌传 

　　○吴好德传 

　　吴福字好德浙之鄞县人由进士擢礼科给事中奉使琉球遇飓风中贵人以下皆谋祷于海神福惟戒舟师谨樯柁而巳使回与修永乐大典出江西按察司佥事入礼部员外郎与修五经四书性理大全书成升陕西布政司右参政九载升福建右布政使致仕爱吴中山水之秀遂占籍于苏卒葬乌龙山子宪完宪性至孝母丧过哀事庶母尤孝谨尝以居屋让诸弟僦屋自处郡人杜琼赠以诗有今日重逢薛侍中之句后荐授高邮州训导终伊府教授 

　　○福建布政张公斌传（祥符文献志） 

　　祥符文献志 
　　公讳斌字质中祥符人也幼醇笃嗜学中宣德己酉乡举明年庚戌会试乙榜授陜西巩昌府成县儒学署训导事举人端严范士正统己未秋九载秩满给由铨部选送行在都察院理刑甫半朞考中庚申冬十一月钦授行在浙江道监察御史癸亥冬十月三载满考甲子春三月母丧守制还汴丙寅夏六月服阕改除云南道监察御史己巳春三月六载秩满两考俱称职是岁冬十一月勑往密云协赞军务景泰壬申九载秩满例当代而边事孔殷时镇守密云古北口迤西等处署都指挥佥事张兴等奏称御史斌久理关塞备御有策狱讼公平军民倚赖遇警督兵截杀累立战功乞留御史斌仍在密云整理边事俾丑虏畏惮保障畿辅制下铨部稽例议覆部拟升正六品协赞军务如故待事宁回京不次擢用　上允之天顺戊寅冬十二月　英庙念公久劳于外召还朝命邹来学代寻擢公福建布政司左参政成化丙戌正月太监柴升传奉　圣旨今各省布按二司堂上官阙员数多六部都察院通政司大理寺三品以上官各举所知一二员明着才行实迹并堪任正贰以闻铨部仍会同内阁从公酌量定以职事日后有犯贪墨连坐举主于是太子少保户部尚书马恭襄公昂等各保举参政副使郎中等官王锐等五十二员各堪任布按二司正贰官铨部会同少保吏部尚书兼华葢殿大学士李文达公贤等遂擢公本司右布政使己丑夏六月江西福建二布政司左布政使阙员先是御史戴用建言公举荐以求实政奉　圣旨方回官还照正统年间例保举铨部行移在京府部院寺三品以上官俱诣内府公同保举舆论佥同乃以江西右布政使林鹗补本司左而福建右布政使张斌亦补本司左云公适在　阙下以右布政使入贺　万寿圣节明年庚寅春二月抵任公时年六十五矣乃鉴止足之义引年乞骸骨归而巡视福建都御史滕公固留之公请之弥坚浩然还汴与里居诸耆俊嘉乐会优游林壑考终于家 

</div>
    <div class="pagination">
<a href="国朝献征录_page172.html">上一页</a><span>...</span><a href="国朝献征录_page168.html">168</a><a href="国朝献征录_page169.html">169</a><a href="国朝献征录_page170.html">170</a><a href="国朝献征录_page171.html">171</a><a href="国朝献征录_page172.html">172</a><span class="current-page">173</span><a href="国朝献征录_page174.html">174</a><a href="国朝献征录_page175.html">175</a><a href="国朝献征录_page176.html">176</a><a href="国朝献征录_page177.html">177</a><a href="国朝献征录_page178.html">178</a><span>...</span><a href="国朝献征录_page174.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
