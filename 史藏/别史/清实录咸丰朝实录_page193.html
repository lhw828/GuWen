<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 193 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 193 页/共 502 页
  </h1>
  <div class="content">
   ○山西巡抚恒春奏、请将带兵防堵守备康麟、张会川、暂缓引见。得旨。张会川仍著送部引见。其余各员。如有带兵出省。及实在得力者。随时奏请。碍难一概展缓。　　

○刑部右侍郎文瑞、因病解任。以正白旗满洲副都统基溥、为刑部右侍郎。　　

○河南巡抚英桂、因病赏假。以布政使郑敦谨、暂署巡抚。　　

○以攻剿山东临清州贼匪获胜。赏协领巴依胡朗、花翎。防御满达拉玛等、蓝翎。余升赏有差。　　

○予山东阵亡千总蔡英辅、路受若、虎士德、把总郭玉良、易宝林、外委郭必仁、田福、马起发、祭葬世职。把总庞玉、祭葬世职。如守备例。均建专祠。　　

○乙丑。上诣寿康宫、问皇贵太妃安。　　

○谕内阁、前因全庆等奏、北运河上游北寺庄地方。河堤被水冲缺。当令桂良委员估勘办理。现在海运将次抵津。所有北寺庄堤工。著改派贾桢、李钧、就近派员勘估。设法捐办。务即赶紧兴修。毋稍延误。　　

○谕军机大臣等、桂良奏、请将习教滋事民人、分别妥办一摺。安肃等县。向多习教之人。此时逆匪未平。难保不互相句结。惟该民人尚无不法实迹。自应分别办理。毋致激生事端。所有胡林村夺回鲍四人犯。著该督仍遵前旨。派委妥员。严密查拏。务获惩办。其余习教之人。既未为匪。即不得概行株连。致滋扰累。并饬地方官随时稽查。妥为弹压。另片奏称、千总薛玉堂、盘获西洋人孟镇升一名。即著该督派员详讯确供。据实具奏。将此由五百里谕令知之。　　

○又谕、前据福济奏参、江苏山阳县在籍中书丁晏、藉办团勇。敛钱扰害。当经降旨将丁晏革职。交福济督同臬司查文经、审拟具奏。嗣因查文经革职。福济调任安徽巡抚。复奏请提案到皖审办。兹据都察院奏、丁晏之子户部候补主事丁寿昌、以代父鸣冤等词。赴该衙门呈控。并钞录丁晏寄给伊子控告呈词。有举人鲍桂生、及其父鲍抡彦、因挟宿嫌。句串高润櫰、陈步荣、砌词诬陷。鲍桂生前充漕幕。现又在安徽巡抚幕中等语。丁晏捐钱办团。是否扰民肥己。鲍桂生有无挟仇陷害情事。高润櫰等、系案内要证。何以一经提讯。辄敢藉病潜逃。均应彻底根究。以昭信谳。丁寿昌已饬令回籍候质。此案著仍交福济、提集人证。秉公审讯。据实具奏。不得以参奏丁晏在前。并因鲍桂生现充该抚幕友。稍有瞻徇回护。原摺并呈二件。均著钞给阅看。将此由六百里谕令知之。　　

○闽浙总督王懿德奏报到任日期。并请觐。得旨。著不必前来。俟今□山戊不□冬闲。或明年秋闲。酌量地方情形。再行奏请。卿之心地才干。朕深知之。必能胜任。尤应时加振作。缓缓必有起色。闽省文武积习。断非一朝所能挽回也。　　

○以詹事府詹事奎章、充日讲起居注官。　　

○抚恤琉球国遭风难夷如例。　　

○丙寅。谕军机大臣等、僧格林沁奏、连日诱贼出巢、官兵屡获胜仗一摺。逆匪窜踞阜城。坚匿不出。总未大受惩创。二十三日。经该大臣设计诱贼出巢。该逆突出四五千名。直扑南面。显系夺路奔逃。欲与临清之贼。互相句结。现在大炮业已到营。著该大臣即督饬员弁。赶紧进攻。以期迅速蒇事。本日据胜保等奏、乘夜进攻。焚毁贼巢三处。惟城外贼巢尚有十余处。城内贼匪。亦复不少。军营马队无多。不敷遏截追剿。请将穆辂所带之兵一千名。拨赴阜城。于僧格林沁军营内明庆、乌淩额、所带马队官兵。酌拨一千名。或八百名。速赴临清。听候调遣各等语。著僧格林沁即于明庆等所统马队官兵内、酌量调拨。穆辂所带之兵。虽未经战阵。惟均系火器营劲旅。该大臣素所深悉。驱策必能得力。总期统筹全局。毋误事机。该大臣剿办阜城贼匪。责无旁贷。固不可令与临清逆贼联为一气。若令突围而出。再致滋扰他处。朕惟该大臣是问。将此由六百里加紧谕知僧格林沁、并谕西淩阿、托明阿知之。　　

○又谕、胜保等奏、乘夜进攻。焚毁东关外贼巢三处。毙贼多名一摺。逆匪窜踞临清。经胜保等督兵攻剿。屡获胜仗。剿办尚属得手。惟贼巢尚有十余处。城内之贼。亦复不少。必当乘此声威。迅图殄灭。固不可任其奔突。致与阜城之贼句结。亦不可令其□嵎死守。牵掣我师。本日据僧格林沁奏称、连日诱贼出巢。屡获胜仗。而阜城尚未克复。此时该大臣、自应先就所带官兵。妥为筹办。毋误事机。至穆辂、双禧、所带之兵。何以日久尚未到营。著胜保查明。如有意延宕。不遵调遣。即行严参。逆匪叠受惩创。其势已挫。我兵于西北一路。必能力遏贼冲。其东南、西南、正南、仅抽拨马队三百名。渡河分劄。尚恐不敷堵剿。该大臣务即统筹全局。激励弁兵。迅将此股逆匪。就地剿除。勿令蔓延。将此由六百里加紧谕知胜保、并谕德勒克色楞、善禄知之。　　

○又谕、本日据文谦奏、请饬拨马步官兵、驻劄津郡一摺。当有旨令巡防王大臣酌量筹画具奏。据惠亲王等奏称、载龄所统防兵。未能抽拨。京旗各营。亦未便调发等语。阜城、临清、两股逆匪。叠经僧格林沁、胜保等、连次攻剿。均获胜仗。贼胆已寒。当可扼其北窜。惟津郡为畿南门户。沧州又为天津南路藩篱。皆应加意防范。载龄统领之兵。并无马队。且又分布涿州、良乡、固安、黄村、杨村等处。京营劲旅虽多。亦多系步卒。京师根本重地。巡防吃紧。均未便再行外拨。津郡所属。多与山东地面。大牙相错。其运河迤南。一水直达。若该逆势穷思窜。或由闲道北犯。文谦总当督同镇道府县。激励将士。就现有兵勇。择要防堵。勿令阑入。沧州乡勇。既有数千人。著饬令地方官、勤加操练。以济兵力之不足。青县、庆云、盐山、南皮等县。亦当一律办团。不得以兵勇单薄为词。稍滋疏懈。载龄现驻固安。距津不远。尽可就近策应。著文谦多设远探。遇有警急。即行飞报巡防王大臣。并知会载龄。以便拨兵应援。毋稍大意。致误事机。将此由六百里传谕文谦知之。　　

○调甘肃西甯镇总兵官双锐、为直隶天津镇总兵官。　　

○以攻剿山东临清州贼匪获胜。赏协理台吉阿拉坦第布、花翎。恩骑尉龚鉌、以千总补用。　　

○以攻剿直隶阜城县贼匪获胜。赏二等侍卫达崇阿、穆腾阿、头等侍卫。千总王堃、蓝翎。复佐领锡龄阿职。　　

○调吉林黑龙江兵各一千名。赴山东军营剿贼。　　

○调甯夏兵五百名。赴河南军营剿贼。　　

○抚恤琉球国遭风难夷如例。　　

○上以孟夏时享太庙。自是日始。斋戒三日。　　

○丁卯。谕内阁、本年轮应年班之御前乾清门上行走、内扎萨克蒙古王公等、著仍行来京外。其在外行走之内外扎萨克蒙古王公、台吉、呼图克图喇嘛等、俱著停班一年。　　

○又谕、胜保等奏、乘夜焚毁贼垒。杀贼无数。克复临清州城一摺。逆贼攻陷临清后。节经官兵截杀。坚匿不出。复经胜保用大炮昼夜向贼巢轰击。二十五日。胜保派令桂明、桂龄、孔广顺等、带兵由西北进攻。善禄、双禧、带兵由东南进攻。已革藩司张集馨、带练勇与侍卫恭钰等、由西面攻击。三面同时并进。胜保亲督马步官兵。在城北列阵以待。时西北风微作。我军衔枚疾走。至二十六日丑刻。西面练勇。潜行过河。向贼巢抛掷火弹。齐声呐喊。贼众惊乱。急开枪炮抵御。我兵奋力扑入。大队一拥而进。烧毙枪毙贼匪。枕藉于地。约计三千余名。我军追杀。直抵南面贼巢。贼随拒随逃。向南窜散。城内之贼。不敢窜出。犹于城上开放大炮。经崇恩带领协领久禄等、合力进攻。我兵踊跃先登。立毙城上贼匪多名。临清州城。登时克复。兵勇分投摉杀。复毙贼三百余名。裹胁之众。逃散者不下数千名。夺获骡马、火药、枪炮、刀矛、旗帜无算。德勒克色楞、善禄、克兴阿、魁福、绵洵等、当即督兵追剿。胜保亦即督带马队继进。逆贼由皖豫窜扰东境。势甚猖獗。此次杀毙及击散之贼。不下万人。剿办尚为得手。胜保、善禄、崇恩、前次摘去顶带革职处分。均著加恩开复。德勒克色楞著赏还花翎。并开复降留处分。所有在事出力员弁兵勇等。著胜保酌量保奏。候朕施恩。现在贼匪南窜。必须尽力追剿。悉数殄灭。著胜保等督率各路官兵。趁此声威。一鼓歼除。毋令余匪纷窜。　　

○又谕、曾国藩奏、岳州水陆各军接仗情形。并自请治罪一摺。此次岳州水军。虽获小胜。惟因陆路失利。以致贼匪复行上窜。曾国藩统领水陆诸军。调度无方。实难辞咎。著交部严加议处。仍著督带师船。迅速进剿。克复岳城。即行赴援武昌。毋得再有延误。　　

○谕军机大臣等、陆元烺奏、战船将此竣工。急需炮位。请饬广东赶紧筹解等语。昨据叶名琛等奏、续购夷炮一百尊。派员解楚。并令副将怀塔布查探。如有夷船续到。当再行购买。运送楚省。现经饬令曾国藩、于摉捕湖南逆匪后。即日统师东下。肃清江面。兹据陆元烺奏称、除已造各船。并雇备渔船百余只外。尚拟添造战船四十只。为上下游夹击之计。惟旧有之炮。不敷拨用。前曾咨会广东省购买。请饬速行解往。自应亟为筹拨。著叶名琛等迅速酌量情形。如解往楚省之炮位四百二十尊。及驶赴江南军营之红单等船炮位。约可敷用。即将续购夷炮。配齐炮架炮具等。派委妥员。带同演炮弁兵。刻即解赴江西。以资攻剿。并将续购夷炮已有若干尊。及如何分拨之处。先行驰奏。将此由六百里加紧谕令知之。　　

○又谕、和春等沥陈皖省贼势、现在筹剿情形一摺。览奏祇言攻剿庐州为急务。仍未分兵。令秦定三移劄正阳为扼守北路之计。和春等仅知围一庐州。朕不能不通筹全局。此次由皖北窜之贼长驱直入。偪近畿疆。北路军情。何等紧急。该提督等自抵庐接办军务以来。果能及早攻克各城。先事布置北路各要隘。该逆又焉能冒险北犯。如此狓猖。节经降旨、严饬秦定三、移兵进劄正阳关。并上次批回摺、详晰指示。总须兼顾北窜。原以正阳霍邱一带。门户洞开。全军为庐贼所牵掣。傥再堕贼奸计。复令伺隙北趋。势更不可收拾。自应分兵严扼北路为紧要关键。并非谓庐州可不必攻。亦非令秦定三带兵株守正阳。遂不进剿六安贼匪也。试问该提督等克复庐郡。有无一定把握。若庐州不能即复。虽拥众兵。为贼牵掣。亦与株守之防兵何异。若能于正阳霍邱一带。扼其要隘。相机进攻六安、舒、桐等处。亦即可以防为剿。不但遏贼北窜。且与庐州大军。声势联络。轻重缓急机宜。该提督等何不一加审度耶。郝光甲若果足资捍卫。何以不留于庐州。可见不如秦定三之得力。以贼匪冲突要路。委任非人。傥致再有疏失。谁当其罪。著和春、福济、仍遵叠次谕旨。即将郝光甲撤回。迅速酌拨精锐官兵。饬令秦定三克期统带。前往正阳关。督同刘玉豹、严密设防。扼要堵截。其六安霍邱一带逆贼土匪。均责令秦定三相机防剿。傥有疏虞。或迁延贻误。该提督等厥罪维均。朕断不能稍从宽宥。和春、福济、仍即督率将士。设法攻剿庐州。不得藉口兵分力单。徒事株守。一面与秦定三、袁甲三等、联络声威。以资援应。至所称近贼处所。民情率多从逆。尤堪愤恨。总由被胁日久。官军未能兼顾。以致句结为患。并著该提督等严饬各属团练。激励绅民。协助兵力。庶期化莠为良。匪党渐知敛迹。将此由六百里加紧谕知和春、福济、并谕秦定三知之。　　

○又谕、前据骆秉章奏、贼匪复由岳州上窜。曾国藩退保省城。并塔齐布一军。悬驻崇阳通城一带。声势隔绝。已谕令骆秉章力保省垣。曾国藩仍分兵进剿。并饬鲍起豹不得安坐省城。致成株守。本日据曾国藩奏、岳州陆军败溃。水路小胜。并船只遇风沈损各情形。已将曾国藩交部严议矣。曾国藩所统各勇。为数过多。既须剿办粤逆。又须摉捕土匪。即如所奏。有拨赴平江通城者。有拨赴临湘蒲圻者。又有不能依限前进者。散布各处。照料既不能周。剿办自难得力。一有败衄。人无固志。似此何能力图进取。此时肃清江面。专恃此军。曾国藩一人。诚恐不能处处照顾。著即与骆秉章妥为商搉。不论文武大员。在籍绅士。有可协同带勇之人。即著一面具奏。一面饬令来营管带。以资攻剿。四川盐茶道夏廷樾、现已留于湖南。劝谕捐输。著即帮同带勇进剿。曾国藩初次接仗。即有挫失。且战船被风沈损多只。何事机不顺若是。究竟所损各船。有无器械饷需为贼所得。著即查明据实覆奏。骆秉章所调兵勇。谅已陆续到省。曾国藩师船。总以进复岳州兼筹东路为要。现在湖北待援孔急。若逆匪久踞岳州。分屯益阳。我军阻隔省河。日久相持。下游愈形吃紧。曾国藩以在籍绅士。若祇知专顾湖南。不为通筹全局之计。平日所自许者安在。鲍起豹本系水师大员。何以不令督带舟师。剿办贼匪。是否不能得力。且该提督何以陆路亦未带兵前进。著骆秉章等查明具奏。将此由六百里加紧谕令知之。　　

○又谕、御史载馨奏、请饬稽查奸宄一摺。京师为根本重地。当此巡防吃紧之际。岂容奸宄溷迹。漫无稽查。兹据该御史奏称、近见街市往来。多有长发及寸之人。衣服长短不一。口音又非本地。难保非奸细溷迹。意图窥伺。著步军统领衙门、顺天府、五城、一体严密认真稽查。固不可任令差役人等、藉滋事端。亦不准互相推诿。稍疏防范。果查有改装易服。意图窥探。及行踪诡秘人犯。立即密拏。从严惩办。将此谕令知之。　　

○又谕、本日据胜保奏、克复临清、督兵追剿一摺据称贼已南窜。更虑其诡诈百出。从旁绕越北犯。著僧格林沁、迅即确探消息。严密防范。前谕该大臣将明庆、乌淩额、所统马队。调赴胜保军营。此时是否启程。如贼果南窜。离阜城较远。即著此项马队。赶紧驰赴临清。协同追剿。傥贼有北犯之意。无论大名、及山东东昌、德州、一带。均著该大臣、迅派马队。迎头截击。万不可稍事耽延。仍著严饬军营将弁。一律严防。并与胜保、桂良、载龄等、随时知照。毋稍疏虞。将此由六百里加紧谕令知之。　　

○又谕、胜保奏、攻克临清州城、余匪南窜一摺。所称贼匪乘隙出街。向南纷窜。并无确实去向。难保该逆不绕越他窜。此次逆匪大股北来。其意图北犯之势甚决。断不肯因连次败挫。即折回故道。临清西南、紧接大名、广平。由东南而北、直抵德州。距阜城之贼甚近。本日已谕僧格林沁、确探贼踪。傥逆贼果向南奔。即将明庆等、所带马队。迅速调往。随同追剿。傥有旁窜北路之信。即饬此项马队。随处迎剿。胜保亦可前后夹击。该逆诡谲百出。或精锐早已潜窜。而留孱弱裹胁之众。以当我兵威。则虽克复州城。仍非了局。该大臣等、务当乘胜穷追。使该逆不得喘息。自不至再有蔓延。胜保屡以追贼获胜。此正可以得手之时。若能迅殄逆氛。立清畿辅。不特前次处分可一并开复。尚当荣膺懋赏也。崇恩著即留于临清。督办善后事宜。东昌一带。颇形空虚。即贼踪未曾扰及。亦不可稍疏防堵。胜保随营军饷。即著崇恩飞速运解。毋稍落后。将此由六百里加紧谕知胜保、并谕德勒克色楞、善禄、崇恩、知之。　　

○又谕、本日胜保等奏、临清州城。已于二十六日克复。歼毙贼匪不下万余。该逆向南奔窜。现在德勒克色楞等、已督带马队官兵。跟踪追剿。胜保随后督兵继进。惟贼匪既拌死北犯。必不肯甘心南窜。已谕知僧格林沁、加意严防。著载龄、严饬各路带兵大员。慎密防守。勤加侦探。与僧格林沁、胜保、桂良、随时知照。严拏奸细。毋稍疏虞。将此由六百里加紧谕令知之。　　

○又谕、本日据胜保驰奏、二十六日。攻克临清州城。杀贼万余。贼垒全行焚毁。余匪向南奔窜。惟未经指明贼踪所向。恐该逆诡诈百出。仍留裹胁之众。诱我穷追。而潜分精锐之贼。绕越北犯。阜城之贼。尚未歼灭。该逆既意在来援。必无甘心回窜之理。其由德州绕窜之路。僧格林沁尚可兼顾。至大名广平一带。距僧格林沁军营较远。诚恐得信稍迟。著桂良、严饬张殿元、确探严防。毋任贼踪阑入。即贼踪四散狂奔。未入直境。亦可酌量带兵。出境迎剿。不必拘定专防大名。傥胜保追剿得手。而该署提督不能截扼。朕惟张殿元是问。仍著桂良、与僧格林沁、载龄、随时知照。多设侦探。不得稍存大意。将此由六百里加紧谕知桂良、并传谕张殿元、知之。　　

○浙江巡抚黄宗汉奏、钦承训示、谢恩。得旨。汝尚未深悉朕意。仍看成训诫之词。　　

○予湖南阵亡卫千总邹国彪、祭葬世职。　　

○戊辰、浙江巡抚黄宗汉奏、海运放洋。闻警改期。现在赶紧装兑。得旨。所奏甚属详明。又奏、海运余耗米二万一千余石。留浙粜变。批。著照所奏。仍留浙以济民食。又奏、逆匪窜陷安徽祁门防堵情形。并捦获奉化地方逆匪洪世贤、又批。实堪嘉尚。洪逆一案出力人员。迅速查明保奏。　　

○命惇郡王奕誴、管健锐营事。　　

○命贵州长坝营守备丹桂、发往钦差大臣胜保军营、差委。　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百二十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。夏四月。己巳朔。享太庙。上亲诣行礼。　　

○谕军机大臣等、据胜保奏、追剿临清窜匪、续获胜仗一摺。逆匪由临清南窜。占踞李官庄。经胜保等、督兵斩杀。尚有一二万之多。若不赶紧歼除。又必致负嵎抗拒。昨有旨谕令僧格林沁、确探严防。并饬令迅拨马队。驰赴胜保军营协剿。本日据奏、已挑选精捷马队八百名。俟穆辂、带兵来营。即饬明庆、带领驰赴胜保军营。穆辂之兵。何以尚未赶到。著即派员一面催提。一面饬令马队官兵。兼程前进。李官庄追剿吃紧。该大臣自必统筹全局。以期无误事机。据胜保奏、生捦贼匪。供称该逆、本欲犯大名东昌。因畏官兵紧追。不敢肆志前进。且谋屯聚村庄。再想窜路等语。李官庄、与东昌、大名等处。俱有大路可通。该逆诡谲异常。难保不绕越思窜。该大臣仍当确探贼踪。妥筹防范。至阜城之贼。仍前死守。何日始能蒇事。玉明等、所送炮位。早到军营。又将何所藉口。本日奏报、抽拨马队等语。于贼匪现在情形。该大臣如何布置。设法乘机攻取。并未叙及。朕宵旰焦劳。日盼捷音早至。乃一味迁延。不能迅奏肤功。朕于该大臣、倚任不为不专。恩遇不为不厚。若顿兵日久。师老无功。该大臣尚有何颜对朕耶。著僧格林沁、督饬将弁兵勇。克期将此股贼匪。一鼓歼除。毋留余孽。并著与胜保、桂良、载龄等、随时知照。毋稍疏虞。将此由六百里加紧谕知僧格林沁、并谕西淩阿、托明阿知之。　　

○又谕、胜保等奏、余匪溃窜、官兵追剿情形一摺。二十六日。我兵攻克临清州城。余匪向南奔窜。虽经胜保等、督兵追剿。歼毙多名。而逆众尚有一二万之多。全股盘踞李官庄。该处四面空阔。道路分歧。我军分劄各路。惟正南一带。仅拨马队扼截。布置尚未能周密。本日已谕令僧格林沁、速派马队。前赴胜保军营。以资调遣。至双禧之兵。业已到营。而穆辂所带官兵。究竟现在何处。据僧格林沁所奏、亦未行抵阜城。何以如此延玩。著该大臣、迅即查明。仍遵前旨、严参惩办。逆匪现踞李官庄。尚有余存木栅濠沟。未经平毁。明系临清之贼。恃有此处窟穴。决计潜窜。我兵追击虽速。斩杀虽多。恐仍系裹胁之众。其长发老贼。又已漏网。此时若不乘其喘息未定。迅速进攻。痛加剿洗。必致败窜余匪。又成负嵎之势。据称穵筑濠墙。催调大炮。若待布置数日之后。再行进攻。岂不又落后著。该大臣统兵剿贼。总未歼除净尽。若再令此股幸脱。更滋蔓延。必将胜保从重治罪。决不宽贷。其大名广平等处。与东境毗连。张殿元现驻大名。前调之山西泽潞防兵一千名。计日亦当赶到。著该大臣、随时严饬张殿元、实力防剿。毋稍疏懈。致干重罪。将此由六百里加紧谕知胜保、并谕德勒克色楞、善禄知之。　　

○又谕、长臻奏、请饬沿河州县厅汛各官、合力堵截等语。黄河形势散漫。前此屡谕沿河督抚。严饬所属员弁。分段巡防。及至贼由丰工结筏。乘虚偷渡。地方官既未闻阻遏于前。复不能追击于后。皆由各州县区分畛域。而厅汛各员。亦不肯会筹合剿。致该逆陆续北来。如入无人之境。长臻所称分防河口。不如各就地方联络扼截。较有凭藉。亦不为无见。就一州县而论。兵勇固属无多。若合数州县之兵勇。遇有警报。互相策应。尚足以资堵剿。且地面相距。近或五六十里。远亦不过八九十里。尽可朝发夕至。为侧击旁攻之计。现在临清股匪。经胜保等、克复州城。该逆势极穷蹙。回窜李官庄。尚未能尽数殄灭。安徽贼匪。有欲由兰仪偷渡。再行北犯之说。河南山东沿河地方。防范总宜严密。庶未雨绸缪。不至临时茫无所恃。长臻已将兰仪摆渡船只。全行裁撤。并在陈桥镇、扼守柳园等处口岸。王履谦亦前赴虎牢关一带。查验练勇。惟桂明现在山东军营剿贼。舒伦保饬赴豫楚迎剿。其刘董各口。及豫东所属上下游河岸。均虑空虚。王履谦系特派巡河大员。长臻身行河督。英桂崇恩有地方之责。郑敦谨虽暂时署篆。均属责无旁贷。著即严饬沿河州县厅汛各官。务须联为一气。侦探贼踪所在。如有窥伺河口者。飞即咨会筹商。各出兵勇。设伏出奇。毋令一匪偷渡。傥不遵照办理。立即从严参劾。至防河正以防匪。修守甚属紧要。长臻另摺奏称、黄河各厅。承办□山戊不□储。因司库钱粮。未能接济。致展限届期。仍难购竣等语。著英桂、郑敦谨、崇恩等、严催藩运两司。迅将河工料麻价银。及帮价找拨不敷等项。赶紧筹款。星速起拨。毋再延缓。致误工需。将此由六百里加紧谕知王履谦、长臻、英桂、崇恩、并谕郑敦谨知之。　　

○钦差大臣胜保等奏、临清余匪。窜踞李官庄。现在设法围剿。亟图殄灭。得旨。诚可谓狡兔三窟。必又要攻之不易。旷日持久。　　

○河东河道总督长臻奏、严防河岸。收集船只。并会商舒伦保、桂明、妥筹分布。得旨。汝身任河督。责无旁贷。自应严防办理。舒伦保饬赴豫楚迎剿。桂明已在军营打仗。均不能改撤。　　

○命都察院左副都御史文彩、前往通州。会同仓场侍郎朱嶟、验收海运米石。　　

○予山东临清阵亡千总王吉、把总焦元、祭葬世职。　　

○予东河殉难主簿韩怡、史荣曾、祭葬世职。家属幕友等、旌恤如例。
  </div>
  <div class="pagination">
   <a href="清实录咸丰朝实录_page192.html">
    上一页
   </a>
   <span>
    ...
   </span>
   <a href="清实录咸丰朝实录_page188.html">
    188
   </a>
   <a href="清实录咸丰朝实录_page189.html">
    189
   </a>
   <a href="清实录咸丰朝实录_page190.html">
    190
   </a>
   <a href="清实录咸丰朝实录_page191.html">
    191
   </a>
   <a href="清实录咸丰朝实录_page192.html">
    192
   </a>
   <span class="current-page">
    193
   </span>
   <a href="清实录咸丰朝实录_page194.html">
    194
   </a>
   <a href="清实录咸丰朝实录_page195.html">
    195
   </a>
   <a href="清实录咸丰朝实录_page196.html">
    196
   </a>
   <a href="清实录咸丰朝实录_page197.html">
    197
   </a>
   <a href="清实录咸丰朝实录_page198.html">
    198
   </a>
   <span>
    ...
   </span>
   <a href="清实录咸丰朝实录_page194.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
