<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1093 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1093 页/共 1860 页
  </h1>
  <div class="content">
   ○以原任广州副都统曹瑞、为正红旗汉军都统。仍兼署镶红旗汉军都统　　

○以正白旗蒙古副都统伊松阿、正蓝旗蒙古副都统常福对调　　

○戊午。上御懋勤殿。勾到奉天、陕西、朝鲜、情实罪犯。停决奉天斩犯一人。绞犯十四人。朝鲜绞犯一人余五十七人。予勾　　

○谕、昨日召见新放武汉黄道温葆初。据奏、伊胞兄温葆经、原任吏部验封司员外郎。乾隆十六年、考功司查办废员刘光训一案错误。吏部正欲检举。适有御史黄登贤参奏。吏部堂官。遂疑温葆经与黄登贤至亲。先行洩漏。因将温葆经独拟革职。并称、温葆经原系验封司员外。考功司办事错误。与彼更属无涉等语。朕闻之深为骇异。若果如所言。则吏部堂官可谓有权。率此以往。势将何所不至。即当查明重治其罪。以敕法纪而警官箴。然当此政治肃清之时。大臣等未必敢以怀私洩忿之事。在朕前尝试。但既有此语。不可不彻底清查。以定真伪。因谕军机大臣。交部检查旧案。则温葆经彼时兼办考功司事。因伊戚刘光训起废一节。瞻徇亲情。嘱托同官。以致朦混舛误。经刑部审明。会同都察院将温葆经问拟革职杖徒。承办各司员分别降调。是温葆经之获罪。实由自取。黄登贤虽属郎舅至亲。安肯以自作弊端向其吐露。致为参劾。吏部堂官。又何至转疑温葆经有从中洩漏之事。曲为倾陷乎。况此案系刑部会同都察院审拟完结。若非温葆经情真罪当。何由按律问拟。而吏部更何敢授意法司。任情轩轾乎。当日办理情节。毫无疑义。温葆初昨在朕前。朦混陈奏。希冀以一面之词耸听。为伊兄开脱。甚属虚妄。温葆初著交部议处　　

○又谕、军机大臣会同刑部审讯喜峰口监督德兴、亏空驿站银一千六百余两。问拟斩候。请将原保之堂官交部察议。其家产交理藩院堂官变价完缴一摺。已依议准行矣监督亏空官项。其保送堂官。自有应得处分但彼在外管理关榷该堂官无由前往稽查。变价完缴之事。岂可著为成例。即如喜峰口。系热河副都统所属。例得随时察核。将来监督名下。倘有亏缺之项。应令该管之副都统赔补。以昭平允。至向来各省关务。及织造兼管者。皆经朕简派前往。并无兼辖大中。若寻常税口。由各该衙门保送司员。引见派往者。该堂官相隔既远。无从查察。自应另派所在大员兼管。留心稽核。以重责成。如该监督有侵蚀情弊。参处后不能完项者。即著落该管大员代赔。嗣后如何派令大员就近兼管。及设法稽查之处。著各该衙门详悉定议具奏　　

○又谕曰、按察使图桑阿、著授为领队大臣前往乌什。更换永庆永庆即由该处赴伊犁。换绰克托来京　　

○谕军机大臣等、前日户部奏、闽海关盈余短少。请交该督抚查奏一摺已降旨令鄂宁查奏矣。向来内地关税短少尚可云年岁丰歉不齐所致。而粤海关则视洋船进口之多寡为准。至闽海关每年过关船只向有定数。外洋估舶。每岁常通。其税课自不应大相悬绝。何以此次短少至一万数千余两之多。看来系明福来京陛见。副都统达色接管时办理不善之故。今春将军常在。请训赴任虽曾谕令密加察访。但常在由旗员出身。此等事非伊所能查办。其覆奏委。无情弊之处。殊不足凭。崔应阶现赴浙省巡查。且令兼署巡抚事务。不能即时回闽。是以交鄂宁查办。鄂宁前为云贵总督。办事贻误。经朕格外加恩。用为福建巡抚。自应痛加改悔。实心报效。此事非伊力不能办者。务须彻底清厘。据实覆奏。若稍存瞻徇之见思欲颟顸了事。则是自取罪戾。朕不能复为原宥矣。著将此传谕知之　　

○又谕、据方世俊奏、拏获川省逃兵田洪贵。李兴国。飞催该省。迅将原案查覆一摺。该二犯现在作何办理。并未叙及。所奏甚不明晰。征剿缅匪兵丁。临阵脱逃远匿。情罪甚属可恶。前经降旨。令该督抚等留心躧缉。不拘何省逃兵。捕获即行正法。今湖南省既据四川绥宁营移缉。将田洪贵等弋获。现有关拏原文可查。其年貌籍贯。一经核实。即应迅速正法。以昭炯戒。何必覆咨川、滇二省。往返移查。使此等逃兵。转得迁延月日。致稽显戮。所办殊未允协。著传谕方世俊。即遵旨办理。并传谕云、贵、川、广、两湖、各该督抚等。嗣后盘获脱逃兵丁。立时详细研鞫。审与移缉所开姓名年貌等项核对无疑者。即行按例将该犯明正刑章。毋得辗转咨查。徒滋案牍。著将此传谕知之　　

○己未。以册封。庆贵妃。容妃顺嫔遣官祭告太庙后殿。奉先殿　　

○上御太和殿视朝。文武升转各官谢恩　　

○谕曰、哈国兴著补授贵州提督。仍留军营办事。其云南。普洱镇总兵员缺紧要。著阿里衮、明德、于通省总兵内。拣选调补。所遗员缺。仍于发往副将内、派委一员奏闻署理　　

○又谕曰、阿里衮在云南。以副将军办理军务。满洲兵丁。固当随时训练。所有云、贵、二省绿营事务。亦著一并管理。阿桂到任后。系以总督兼副将军。一切满汉营伍。自应一体统辖。其保题将领。拔补弁兵。俱著伊二人公同商办　　

○谕军机大臣等、前以匪犯偷翦发辫一事。蔓延数省。节经严饬查拏。并通谕各督抚、一体访缉。远如云贵川广。近如盛京吉林。均当早为究心。豫行四面拦截。庶奸匪不致逃匿稽诛。嗣因山东。江。浙等省拏获到官之案。不无刑求者。爰命提解来京质审。而供情多涉游移。总不得正犯根线。外省地方官不能设法躧缉。辄致累及无辜。若再纷纷缉捕。适为闾阎之扰是以明降谕旨停止查办。此等奸匪。或闻禁网稍宽。踪迹转因而疎漏。则更容易就擒。因仍谕督抚等。密为留心侦捕。昨据将军恒禄奏到。吉林地方。亦有割辫匪犯。并传有被割后剃去辫根。即可不致伤生之语。是匪徒分遣党羽。在外偷割。又先布无稽邪说。煽惑愚民。率易堕其狡计。且如东边被翦。西边已哄传翦辫者将至。并教以辫尖被割。须全根剃去。方保无虞。遂尔从风而靡。此语断不起自本地民人。必系奸徒豫为惊恐传播。其情实为可恶。皆督抚等所当设法豫防。以靖地方者。现在各处偷翦之徒。日渐敛迹。而未到之省分。先应密访严查。如有妄称匪徒将来本处。又云翦辫后应行全剃者。即将其人立拏根究。悉心推鞫。自可知其传自何人。闻自何处。根线不难败露。其禁剃辫根一节。前已通谕各该督抚等。一并悉心办理。自应遵谕奉行。总不得因奸。徒现在惧拏窜避。其风稍熄。遂以自幸息肩。卒致纵恶累民也。著再详谕各省。仍一面饬属密行体察。是否尚有此种流言惑听之徒。及有无拏获。曾否究得根由之处。随时具摺覆奏　　

○工部议准、江西巡抚吴绍诗疏称、省城豫章古沟。年久失修。民居被淹。现经绅士捐赀修浚。请每年委南昌府通判经管。拨役专司启闭。从之　　

○命内阁学士庄存与、通政司参议吉梦熊、光禄寺少卿毛辉祖、俱在尚书房行走　　

○免甘肃平凉、灵台、庄浪、安化、合水、环县、平罗、西宁、碾伯、大通、肃州、高台等、十二州县。乾隆三十二年、冰雹水霜灾地银、五百两有奇粮。三千五百石有奇。草、三万九百束有奇。武威、宁朔、二县。水冲地二千二百二十亩零额徵。并予豁　　

○庚申。册封庆贵妃。容妃。顺嫔。命大学士公傅恒、为正使。内阁学士塔永阿、为副使。持节册封庆妃陆氏为贵妃。册文曰、朕惟襄化理于宫闱。专资淑德。耀恩光于袆翟递进崇阶既珩度之丕昭。宜纶音之载锡尔庆妃陆氏。秉姿淑慎表范温恭兰掖承欢奉慈徽而有恪椒庭佐治体朕志以无违柔嘉式九御之班已夙勤于表率。令则协四星之位。应晋被夫褒荣。兹奉皇太后慈谕册封尔为贵妃。尚其赞宣内职。弥扬象服之华。懋敕芳仪。永荷龙章之重。钦哉。命大学士尹继善。为正使。内阁学士迈拉逊。为副使。持节册封容嫔霍卓氏为容妃册文曰、朕惟袆褕著媺克襄雅化于二南纶綍宣恩。宜备崇班于九御。爰申茂典。式晋荣封。尔容嫔霍卓氏。端谨持躬。柔嘉表则。秉小心而有恪。久勤服事于慈闱。供内职以无违。夙协箴规于女史。兹奉皇太后慈谕。册封尔为容妃。尚其仰承锡命。勖令德以长绥。祗荷褒嘉。劭芳徽于益懋。钦哉。命大学士陈宏谋。为正使。内阁学士柏琨。为副使。持节册封贵人钮祜禄氏为顺嫔。册文曰朕惟职修妇学聊九御以承恩。誉起壸仪。迓百祥而赞化。爰昭宠锡。用焕新纶。尔贵人钮祜禄氏。秉质柔和。持躬端慎。茂繁禧于兰殿。分秩内官。荷慈庆于璇宫。承华戚属。兹奉皇太后慈谕。册封尔为顺嫔。尚其祗崇令德。赞齍敦以无违。式受鸿庥膺翟褕而有恪钦哉　　

○谕、昨据顺天府奏、本年乡试取中美二十号原卷误将美十二号吴嗣德名姓填写发榜。请将吴嗣德除名。其美二十号之卷。毋庸议等语。吴嗣德既系误中。自应于榜内除名。至原中之美二十号其朱卷既经主司评阅取中。填榜时未将红号详对。以致错误填写。其咎自在主司。与该生无涉。若因此竟为弃置。木为平允。著礼部查对墨卷。系何姓名。加恩准作举人　　

○谕军机大臣等据明德奏、阿里衮于九月十五日。前往龙陵。因夫马不敷。改至十八日起程等语阿里衮等赴龙陵巡察地方若轻骑减从。不但便于行走。并可减省夫马此或伊等沿照外省习气随带多人。以致夫马不敷著传谕阿里衮。明德。嗣后凡遇巡察。不得多带人夫致滋迟误。再上年滇省进兵粮饷按日备办甚属拘泥。从前平定准夷回部满洲索伦兵轻装前进。并未计人筹饷亦并未因饷不敷。略生退缩而绿营兵平时不知撙节。虚糜粮饷。一遇行阵辄畏缩不前似此等兵丁著阿里衮等。明年进兵时。酌量携带令充运粮看炮等役庶不为其所误一切务从简便毋再似前年按人筹饷。并将此传谕阿桂知之　　

○又谕、现在贵州提督员缺已降旨令哈国兴补授其普洱镇总兵。令该督等。于通省总兵内。拣选调补。所遣总兵之缺。仍令于发往副将内。派委一员署理矣前以阿里衮等奏请裁减总兵一事。因滇省现议厚集兵力。进剿逆匪。未便明降谕旨。曾传谕该督等。将来遇有应裁总兵缺出。或暂以副将委署。是不必明裁镇缺。而隐已改镇为协前令孙尔桂、暂署总兵。已照此办理。此次调补总兵所遗之缺。仍著派委副将暂署。方与改镇为协之前旨相合著再谕阿里衮等知之　　

○刑部议覆、浙江按察使曾曰理奏请将积匪猾贼。就现获地方审办不令关解别邑等语。地方获有窃犯。若事涉邻境。赃据未确。罪关出入。自难遽定爰书。应请嗣后地方官如拏获积匪。应拟遣者。其供出邻省邻邑之案。承审官专差关查。若赃证相符。即令拏获地方办结。倘赃证不符。或邻境人众。势须移少就多者。将必应移审缘由详明。佥役移解从重归结。如借端推诿。希冀就事完结原审官参处。从之　　

○辛酉。上诣畅春园、问皇太后安　　

○幸圆明园　　

○谕军机大臣等、据崔应阶等奏到。台湾窃贼黄教、纠众竖旗拒捕滋事随经官兵追拏贼众四散逃窜。首匪尚未弋获等语。奸徒纠稷不法情罪可恶一经拏获本应立正刑诛。况台湾远隔重洋。更非内地可比尤不当羁禁延缓。致有疎虞。至鄂宁所称令解赴厦门质审未免拘泥成例。此等匪恶渡海管解防范稍有未周。或恐疎脱滋事著派余文仪。前往台湾。将就获各犯。随时审明。即在该处正法示众。惟首犯黄教。于获到后。多派妥干员弁。沿途小心押解。交鄂宁严行审讯。照例凌迟处死。至现据奏到情节。不但黄教未经弋获。余党之窜逸者。尚多著传谕鄂宁等。即速严饬该处文武官弁。于番界海口。加紧防守。无使兔脱远扬。务将各犯尽数就擒。无使一人漏网。又所称、台湾内山。系生番地面贼匪不能窜入揆度事理。亦未甚当此等亡命匪恶。避罪偷生铤而走险。急。何暇择设或冒死逃往。潜匿。山箐。亦未可知。即当设法晓谕生番令其擒献。或酌量悬赏以励番众。总期尽绝根株。毋使稍留余孽。现在崔应阶巡查浙江。兼署抚篆。不必回闽。此案即著鄂宁就近办理。仍将曾否弋获首夥几犯之处。速行据实具奏。并将此传谕崔应阶、吴必达、知之　　

○又谕、昨命永瑞、五福、驻兵九龙江一带。遇有紧要事件。一面奏闻。一面咨报阿里衮等。并屡降旨。谕令如有贼匪潜来。即带兵剿杀。仍招抚降人。以分其势。今阅时既久。瘴气已消。伊等竟未将如何分兵驻劄。贼匪曾否潜来。作何剿杀之处。逐一具奏朕业将此路专委伊二人总理。岂得仍诿阿里衮等调度耶。著传谕永瑞、五福、务留心妥办毋得观望取咎。并谕阿里衮等知之　　

○户部议覆、安徽巡抚冯钤疏称、合肥、寿州、凤阳、怀远、定远、霍邱、六安、霍山、泗州、盱眙、天长、滁州、全椒、来安、和州、含山、及庐州、凤阳、长淮、泗州、滁州等。二十一州县卫所。本年被旱。应徵新旧钱粮。及节年民欠耔种口粮等项。请暂停缓。除成灾各属。来春酌借一月口粮。余俱按月给赈。各卫饥军。各学贫生。一体散给。缺耔种者。银米兼借。并请将合肥等十六州县本年漕项银米。缓至来年带徵。其上年缓徵漕米。及未完漕项银。均缓至来年徵完。应如所题。得旨、依议。合肥等十一六州县。并各卫屯田本年应徵漕项银米。及三十二年缓徵漕米未完漕项银两。俱著照该抚所请速行　　

○抚恤长芦属沧州、盐山、庆云、青县、衡水等、五州县岩镇、海丰、兴国、富国、丰财、芦台等、六场本年被水虫灾贫灶　　

○豁除甘肃肃州。金塔寺等处原报开垦。续被沙石鹻潮地九十六顷四十亩有奇额赋　　

○旌表守正被戕之河南信阳州民乐起贵妻尹氏　　

○壬戌。谕军机大臣等、朝铨题报素林在监病故一本。殊属未协。素林系婪受贿银拟绞情实。应行予勾之官犯。理应加意防护。今乃令其在监身故管狱官例有处分。朝铨何以不照例附参。且安知该犯非自揣罪在不赦。先期服毒殒命。冀逃显戮。该侍郎于此种情节。并未详细研究。率尔具题所司何事。著将此传谕朝铨。令即明白回奏。寻奏、查该犯系在监病毙。并无别故臣未将管狱官照例参办。实属未协。请交部从重议处。得旨、该部察议具奏　　

○又谕曰、阿思哈奏、匪僧普阔一犯。委员迎截提解至省。与现在人证质。审具奏等语。前曾降旨。令该抚将普阔就近截留。讯取确供。毋庸解京办理。今观各省查办割辫一案。督抚等每豫存畏难之见。不肯实心任事。及所获各犯供情。多涉游移。又以诬拏塞责。其摺内竭力铺张。皆非本心之语。情形殊不可信。著传谕阿思哈。俟普阔解到时。即将应行提讯人犯就近质对录供奏闻。一面即将各犯派委妥员押解来京。听候质审　　

○又谕、近因昌吉遣犯纠众戕官一案。经朕降旨。令严缉务获。昨据文绶奏、尚有十名未获。向北山逃走。今吴达善又奏、凡通蒙古要隘。均饬防范等语。此等匪犯。媒越北山必由巴里坤窜入蒙古地方。著传谕成衮扎布。存泰等。于各该处要隘速行严密查拏。勿令兔脱一经拏获。一面奏闻。一面即行正法　　

○癸亥。上诣畅春园。问皇太后安　　

○还宫　　

○谕军机大臣等、前据阿里衮等奏、请于贵州、四川、湖南、湖北等省。各买马二千匹。河南省买骡四千头。以备驮载之用。今先据阿思哈奏称、令各州县豫为购买。每骡一头。先给银六两。烙印造册。俟明年取用时覆挑补价等语。办理殊未妥协。已经军机大臣议驳矣。军营驮载马骡。固当先期筹画。但滇省尚非急于需用之期。自应各按情形。从容酌办。若如豫省所奏。未免滋扰闾阎。未知川、黔、等省。现在如何办理。著传谕各该督抚、即行查明。据实覆奏。寻湖广总督定长奏、楚省先期筹备马骡价值全给。收槽后官为饲养。四川总督阿尔泰奏、动司库存款。豫发州县备办。如期购足。即于各该处牧养候解。贵州巡抚良卿奏、现陆续酌办。已得十分之五。按马给价。并无滋扰。俱报闻　　

○军机大臣等议覆、塔尔巴哈台参赞大臣巴尔品奏称、楚呼楚地广田多。请于乌噜木齐。拨绿营兵四百。前往耕种。以裕储积而备歉收。著照所奏。其应行移驻员弁。即酌派遣往。至该处地界边徼。固应多存粮石。倘贮久红腐。亦属可虞。著巴尔品俟届每兵年满。将收粮若干。存贮若干。仍否需兵一千名之处。通行核计。有应裁减者。即声明具奏。从之　　

○命镶蓝旗蒙古副都统巴图济尔噶勒、管理健锐营事务　　

○甲子。谕曰、伊克坦布、现在云南办事。户部侍郎事务。著索琳署理。索琳未到京之先。著喀宁。阿暂行署理　　

○谕军机大臣等、冯钤奏、审讯割辫匪犯丁文学。并无确切供词一摺用六百里驰递。甚属非是。此等匪犯。蔓延各省。所在地方。各宜实力躧缉。不得仅以空言塞责。如果拏获正犯。及讯出实在根线。自应迅速奏闻。若照常审讯。并未得有确供。何关紧要。辄填发六百里之报。甚不晓事。冯钤著传旨申饬　　

○吏部议准、湖广总督定长等奏称、桃源、沅陵、二县为云贵经由通衢。差使络绎。仍改为冲繁难要缺。又芷江县接壤。黔省经管五驿。定为冲繁要缺。均应在外拣调。又原定苗疆要缺之江华县。所管猺人。久经向化。郴州州判缺。所办锡矿事简。并改归部选。从之　　

○乙丑。谕军机大臣等、据永德奏、逆伦正法之姚岳山一案。有敕部查照之语。甚属非是此等逆伦重犯。一经审实即行正法。止须将办理情节奏闻。非比别项犯案。尚须部议核覆。从前所降谕旨甚明。即奏摺到日。朕亦从不批发。该抚岂有不知。尚尔漫为此奏。即谓地保等。有隐匿不报等情。亦止须照例惩治不必存案断无仍行交部之理。永德殊属不知事体。著传旨申饬　　

○以正蓝旗满洲参领萨炳阿、为凉州副都统　　

○旌表守正捐躯之山东邹平县民曹得福妻张氏　　

○丙寅。上御懋勤殿。勾到湖广、浙江、情实罪犯停决。湖广斩犯五人。绞犯五人。浙江斩犯八人。绞犯一人。余六十人。予勾　　

○谕曰、高晋奏、宿迁县承办城垣隍土陡直。抿缝粗糙。并所留走道过狭。明系不照原估办理。乃于摺内声明。即在原估内通融改办。殊属非是。著派德成。戈涛驰驿前往江南。将现在工程。与原估工料。详加勘核。据实奏闻。戈涛现在福建典试。竣事著即于回程之便。前往会办　　

○军机大臣等议奏、据闽浙总督崔应阶议覆、大学士陈宏谋条奏、巡查海口船只各事宜。一、闽浙二省沿海商渔船。成造时报地方官给执照。请仿江省定限。一年一换。应行查报出入口岸。大口五日。小口十日。由汛员汇送地方官注册备考。一向例船只。闽省用黑篷白字。浙省用白篷黑字。但不得专恃篷色为别。应仍令该管州县。及各口汛弁。随时查察。一、商船成造后。租别人管驾。令先报地方官。再赴汛口取具互结倘在洋滋事为匪。船主租户问罪。租户远扬。船主是问。一、闽浙海洋口岸甚多。倘守备等官。不敷差遣。应择船只出入较多处所委守备以上一员按月轮替。其余小口。仍委千把防守。责成该处镇道稽查。从之　　

○兵部等部议准、云南巡抚明德咨称、现拨京兵四千名。驻劄腾越、龙陵、思茅、宁洱等处。请盖草房竹棚一千六百六十间以供栖止。从之　　

○丁卯。谕、前因山西学政吕光亨、失察逆犯张廷瑞一事交吏部检查办过议处成案。该司员等。但查出冯钤曾奉特旨从宽革职留任一案。而于吴华孙、李宗文等、实降之案。并未查送。朕知其中必有瞻徇情事。令军机大臣再行诘讯。则系姚左垣于所管广东甲内。自行检出此案。马道周又自以值日行文。径行封送。而于各案等差。俱置之不问。因交都察院按例议处。该衙门辄以姚左垣等。与吕光亨并无同乡年谊。仅将姚左垣照推诿例。议以降一级抵销。马道周照不行详查例。罚俸一年。夫有同年乡谊者。必应徇庇。而无同年乡谊者。自不徇庇。有是理乎。姚左垣等、虽与吕光亨并无同乡年谊。而所检之案。有意避重就轻。其为徇庇。更无疑义。若非朕屡经指出。该部或竟从轻议结。姚左垣等。有不向吕光亨市恩结纳者乎。是伊等查案时。彼此特相喻于不言之表。以为巧于高下其手耳倘不照例议处。将复何以示儆。自来官官相护之习。为害于官方政体者甚大。不可不力防其渐。朕于臣工功罪轻重。一切惟其自取。从不豫设成见。此案已将拟议失当之都察院堂官。交部严加议处。姚左垣等。均照改议降调。仍将前后缘由。通谕中外知之　　

○谕军机大臣等、高晋奏、勘验宿迁县新建城工一摺。所办非是。该县城墙里面。应用斜坡帮筑。今乃就势陡直周城砖缝抅抿之灰。亦属粗糙。所留走道。又甚窄狭。明系不照原估办理。该督既不将司事之员。随摺参奏。转于摺内声明即在原估。内通融办理。竟存将就了事。甚非核实办工之道。现已降旨派员前往。据实详勘具奏。高晋著传旨申饬　　

○又谕、刑部审拟王三转托保山县家人王二、售卖人薓各情节。请交滇抚讯明王二确情。分别发落一摺已依议行矣。至兵丁邵良玉、先经军营报逃及在黔省被获。诡称王三使令押送行李本属狡展之词今复据刑部审明。王三并无令其同行之语。是该犯实系逃兵。当盘获时捏供卸罪。更无疑义著传谕良卿。速将邵良玉一犯。严究在逃实情。于该处即行正法嗣后缉获逃兵务即严讯确供。按例办理。毋再似此听其狡供稽戮
  </div>
  <div class="pagination">
   <a href="清实录乾隆朝实录_page1092.html">
    上一页
   </a>
   <span>
    ...
   </span>
   <a href="清实录乾隆朝实录_page1088.html">
    1088
   </a>
   <a href="清实录乾隆朝实录_page1089.html">
    1089
   </a>
   <a href="清实录乾隆朝实录_page1090.html">
    1090
   </a>
   <a href="清实录乾隆朝实录_page1091.html">
    1091
   </a>
   <a href="清实录乾隆朝实录_page1092.html">
    1092
   </a>
   <span class="current-page">
    1093
   </span>
   <a href="清实录乾隆朝实录_page1094.html">
    1094
   </a>
   <a href="清实录乾隆朝实录_page1095.html">
    1095
   </a>
   <a href="清实录乾隆朝实录_page1096.html">
    1096
   </a>
   <a href="清实录乾隆朝实录_page1097.html">
    1097
   </a>
   <a href="清实录乾隆朝实录_page1098.html">
    1098
   </a>
   <span>
    ...
   </span>
   <a href="清实录乾隆朝实录_page1094.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
