<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 221 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 221 页/共 263 页</h1>
    <div class="content">　　○庚戌给衡山王贵煘校尉月粮各一石从王奏请也
　　○升金吾右卫指挥使司整为都指挥佥事于本卫带俸命云南故都指挥同知李福子芳袭为指挥使于景东卫视事
　　○湖广都指挥潘鉴为所部奏其淫暴及从贼入境诸罪下湖广按察司覆之情伪相半命巡按御史执治之
　　○辛亥晋王钟铉奏本府承运殿并两廓等处房屋岁远杇敝及体仁外门火毁未建乞敕山西有司蓄料督工俟时修造事下工部言本府房屋数多该用工料以百万计即今山西人多艰窘请移文都布二司俟年丰民裕之日为王启建从之
　　○壬子南京吏科给事中童轩户科给事中唐澞丁本礼科给事中白昂兵科给事中谢琚刑科给事中刘伦正下锦衣卫狱俱赎杖还职
　　○安远候柳溥既革太傅闲住以马驼进  上怒掷其奏曰庄凉马驼牛羊被虏寇抢掠殆尽溥为总兵非复索取于军民何从得此况溥无功戴罪乃复有献其可受乎即却之
　　○癸丑升狭西西安前卫指挥佥事蒋泰为署都指挥佥事协同宁夏东路右参将仇廉管事于本都司支俸
　　○修安定门桥
　　○是日广西庆远府同知叶祯率民兵击贼为贼所杀祯广东高要县人在任廉介导民以义民乐为用始贼逼旗山略民男妇祯率兵逐之而长子公荣见杀既而贼围各寨祯请兵于都指挥黄钺欲救之钺不应祯曰民急矣我为父母不一援之忍乎乃率土兵三百人赴之至则众寡不敌与其侄并所率俱为贼所杀其夜大雷电雪深一尺贼大惊异弃围而去各寨民得保全者千余人巡抚官上其事诏赠为朝列大夫广西布政司右参议守臣又为立祠于庆远
　　○夜五鼓东方有星大如盏色青白有光起自牛宿东行至近浊
　明英宗睿皇帝实录卷之三百
　　天顺三年二月甲寅朔致书肃王赡焰曰今得长史郑立奏称甘州中获卫指挥佥事樊俊系洵阳王妃父其妻赵氏不时进入妃宫留宿数日方出又时常引领次女兰州卫指挥方钊之妻同入宫中不避嫌疑欲将樊俊调出外卫其言固为有理但樊俊先已准不调令照旧管事今后樊俊妻女非遇时节不许时常出入王府王湏严加禁约晓谕以绝嫌疑切勿以私情牵制优游不断如是必有后悔专书以达惟叔祖亮之
　　○命辽东右参将都督佥事刘端春夏暂往辽东都司提调操备秋冬仍回广宁听调广宁管操都指挥佥事邓铎协同左副总兵东宁伯焦礼领军杀贼从总兵官海宁伯董兴等奏也
　　○诏陕西各边不许官豪占据近地草场其腹里民草愿折银纳边者听从监察御史陈典庸奏请也
　　○时广东广西盗贼蠭起雷廉高肇之地或数百里无人有言此为有司贪恣所致其间或保袭土官或调遣土军或输班官军交换或豪富官军卖闲千方百计巧取财物以致激变蛮夷地方失守命都察院揭榜禁之
　　○丙辰  圣烈慈寿皇太后圣节  上率后妃皇太子亲王上寿免命妇朝贺赐文武百官宴
　　○丁巳释奠先师孔子遣吏部尚书兼翰林院学士李贤行礼
　　○戊午祭  大社  大稷
　　○遣顺天府官祭先农之神
○己未擢儒士杨仕俊为中书舍人仕俊故少师工部尚书兼谨身殿大学士荣孙先是援例奏乞于中书舍人处写字至是满三年故擢之
○户部言近博野王奏乏粳米食用缘山西地产粳米不多宜行本布政司将原派广昌等王并今新封各王粳米均派食用从之
　　○升毛怜卫指挥同知伏羊古为指挥使指挥佥事伯勒为指挥同知喜乐温河卫指挥同知兀称哈必桑加余笼哥俱为指挥使
　　○命故锦衣卫指挥佥事宗铎孙宁袭职于本卫带俸
　　○夜有流星大如鸡弹色青白有光出翼宿东南行至浊
　　○庚申兵部尚书马昂奏安远侯柳溥乃者统兵往陕西杀贼玩寇长奸卒无成功却将原领内府银牌五百面尽行滥给官军宜执问其罪  上命溥自陈溥伏罪释之
　　○辛酉云南大理府云南县土官把事张中等四川马湖府平夷长官司把事罗添贵等广东新会县抚徭人梁谦等并四川盐井卫千户所土官千户卜阿佐遣舍人约鲁＜此夕＞等来朝贡马及方物赐宴并彩币表里钞锭有差
　　○命故忽石门卫指挥使你笼哈子阿令加指挥同知锁奴子木刀哈指挥佥事必笼哈子瓦纳哈可令河卫指挥佥事叟登哥子满皮阿伦卫指挥佥事塞勒子伏羊古阿羊哈子木哈喜乐温河卫指挥同知土成哈子阿多受能子斡你指挥佥事高里子锁定哈安成哥子勒孙哥牙当吉子北成答里丙哥喜儿哥子撒鲁哈知鲁哈子海虾把河卫指挥佥事哈剌子斡里克木答里山卫指挥使把卜沙子撒儿乞阿剌山卫指挥佥事沙鲁子得乞纳兀者卫指挥同知以里子阿隆加指挥佥事忽失塔子木令加速平江卫指挥同知替长哥子沙的朵不同哈子罗果指挥佥事失令哥子阿迷石城卫指挥佥事失弄哥子塔速童山卫都指挥佥事李吾哈孙常家奴歹因哈子金八指挥佥事木长哈子牙失牙甯失加子赵郎哈迭儿哥子佟沙建州卫指挥使欢赤忽子剌哈阿真同真卫指挥同知牙失塔子锁失哈俱袭职
　　○河南按察司副使欧阳哲乞致仕从之
　　○右佥都御史萧启养疾居家为乡人所诬奏逮下锦衣卫狱坐杖  上命启冠带闲住谪诬奏者充开平卫军
　　○鸿胪寺主簿郑玉廷奏少卿杨询侵克进贡物俱下锦衣卫鞫之玉坐诬命降调外任
　　○巡按陕西监察御史郭大等奏守备兰县署都指挥彭智镇守庄浪都督佥事林宏土官署都指挥佥事鲁鉴镇守边方不能严谨堤备以致达贼入境杀伤官军抢劫财畜宜执问之  上曰姑免问令当先杀贼以赎前罪再犯不宥
　　○黜监察御史周必兆为民先是必兆巡按四川枉道过江西安福县省其家同乡致仕知县杨季安与有隙奏其诸不法命锦衣卫遣官执必兆至京下狱鞫得季安所奏必兆皆诬但必兆枉道归时多支驿廪故黜为民
　　○壬戌升建州右卫都指挥佥事李土蛮为都指挥同知速平江卫指挥使绰必建州卫指挥使沙加保俱为都指挥佥事指挥同知古鲁哥兀乞纳撒里阿的勒皂化俱为指挥使指挥佥事授撒沙鲁桑果奴古失答阿卜沙鲁哈牙失塔俱为指挥同知阿真河卫指挥使撒里亦答为都指挥佥事都指挥同知探答哈为都指挥使毛怜卫指挥使劄剌答为都指挥佥事指挥同知课果阿古卜良吉朵栾宋哈奴俱为指挥使指挥佥事锁罗斡奴黑赤鬼里班答住张哈俱为指挥同知劄真卫指挥同知吉当加为指挥使喜乐温河卫指挥同知兀宁哥为指挥使指挥佥事打鲁花哈墨黑秃俱为指挥同知
　　○以直隶保定府新城县空地一百五十余顷赐太监张辉
　　○武城卫带俸指挥使宋宁羽林卫带俸指挥同知刘永俱选操于三千营因腾骧卫缺指挥使武骧卫缺指挥同知各上章乞补  上怒命锦衣卫俱枷号于三千营
　　○直隶沂州卫指挥佥事王忠因人有发其所部为盗者遂嗾所部杀之事觉所部七人皆瘦死忠坐谋杀人造意斩巡按山东监察御史郝渊之谓杀一人而死者七人况忠非亲杀者情可悯  上命宥忠发充甘肃边卫军
　　○直隶苏州府吴县上方寺僧如璥奏臣谨集徒众看诵大藏经一藏祝延  圣寿已满诣浙江万寿寺参礼诸佛经过钱塘江忽见江潮中流出异竹有老人识之曰此万寿竹也臣不敢匿谨备香茶同竹上进  上知其诳令送礼部璥狡诈无籍因与锦衣卫指挥门达有旧来京冒僧官职名进本保为杭州净慈寺住持后达事败璥以请托受赂下锦衣卫狱坐罪为民
　　○修江西饶州府城
　　○甲子敕伊王颙炔曰尔进贺  圣烈慈寿皇太后圣旦表文如何不具副本又将进奉礼物奏本包封于表文匣内先因尔进贺冬至表文怠慢不恭已有敕书戒饬今复忽略不谨朝廷虽从宽典在王宁不愧于心乎其长史等官姑再问罪王宜痛自改省若又仍前自取过愆恐非所以保禄也王其慎之
　　○镇守宁夏都督同知张泰老疾命其子翊代为指挥使命故陕西都司都指挥同知潘兴子瑛袭指挥佥事通州带俸都指挥佥事张瑄弟成金吾右卫带俸都指挥佥事潘海弟清俱袭指挥使
　　○免直隶真定广平二府州县去岁水旱灾粮二万五百八十余石草三十七万七千九百六十余束绵花四千五百四十余斤
　　○月掩犯轩辕御女星
○乙丑命故成安侯郭晟弟昂袭封成安伯初晟父成安侯亮受诰券世袭伯爵亮卒  仁宗特命晟袭成安侯及是晟卒无子昂奏请袭封  上命仍袭伯爵
　　○给唐山王府校尉月粮
　　○丙寅赐隰川王长子仕＜土遂＞夫人乔氏冠服等物
　　○诏都察院禁朝臣不得用红氊雨衫
　　○丁卯司礼监太监福安奏永乐间差内官下西洋并往广东买办采捞珍珠故国用充足今久不采府库空虚  上命监察御史吕洪同内官往广东雷州廉州二府杨梅等珠池采办
　　○巡按山东监察御史田景旸等奏辽东仓储为官吏侵盗者二万三千余石腐者垂三千石管粮参议梅森佥事王麟胡鼎宜治罪  上曰此本宜罪姑宥之
　　○都察院奏广东守备高州都指挥佥事林清尝失机罪当斩已而有功  上曰功可赎罪宥之
　　○戊辰镇守延绥等处太监王春奏达贼杳无踪迹边境宁靖  上曰延绥既无声息令独石马营官军回原处操守
　　○命国子监司业曾暹致仕
　　○己巳致书肃王瞻焰曰近因甘州官军缺马骑操予以边务之重尝致书请于府中孳牧马内选取应用继承叔祖厚意选马五百匹已给官军领操不胜至感且承喻及所酬马价不敢领受足见叔祖体国安边之心但府中马匹有限牧养亦甚不易岂可不受价直特遣御用监左监丞宋胜斋送菲物用致予意惟叔祖亮之
　　○命故金吾右卫指挥同知李俊子勇羽林前卫指挥使钱聚弟谨指挥同知李春子震指挥佥事乔成子永金吾左卫指挥使杨成子敬王亦思哈子泉指挥佥事贾翔子刚府军左卫指挥同知胡英子泰通州卫指挥同知李信子英燕山左卫指挥佥事罗旺子玉孝陵卫指挥佥事崇瑄子政羽林右卫指挥佥事萧旺子俊府军左卫指挥佥事张真子涌府军右卫指挥佥事许铭子旺燕山右卫指挥使王敬弟胜方顺侄英鲁刚叔斌济州卫指挥同知贾祯子玉府军卫指挥同知王荣子雄燕山前卫指挥佥事白胜子亮俱袭职金吾右卫指挥同知任礼子忠代职
○总兵官定远伯石彪奏达贼人马已俱往东北去  上曰贼既去彪领军且回大同
　　○达官都指挥佥事孔众神保受同姓为强盗者金帛事觉都察院谓众神保带俸河间若执治之恐其类惊惧不安  上然其言命宥之
　　○庚午赐秦王庶子名曰诚泳
　　○兵部尚书马昂奏各处边方副总兵参将守备协同协副等官多罔知朝廷礼法不顾上下名分或与总兵主将同列并坐或因私忿讎嫌争出号令凡有军务不同计议遇有警急不听调度非惟失体统亦恐误事机宜通行禁约  上曰副总兵等官有不安分者戒谕不必通行
　　○山东登州卫海船有遭风飘涉朝鲜国境者其船已坏所载赏赐辽东官军布花等物赖国人捞救得十之七国王李瑈差人运送鸭绿江仍给各旗军衣粮遣回具以闻  上嘉王敬事朝廷之意特赐敕奖谕之
　　○礼部奏建州等卫野人头目乞于沿途买牛带回耕种  上从其请
　　○辛未以湖广鸿宿洲地十五顷赐荆王府耕种
　　○壬申升翰林院编修吴汇为国子监司业
　　○夜月犯罚星上星
　　○癸酉敕朝鲜国王李瑈该礼部奏称得王咨有日本国差人卢圆等到国言国王源义政以先差去进贡使人失礼蒙朝廷恩宥放回将本人科罪今欲差人赴京谢罪缘日本国僻在海隅去京路远其情真伪难以遥度敕至王即拘卢圆等详审前项传说如果真实无伪转行源义政说朝廷以尔既能悔过自新准令择遣谨厚老成识达大体者为使来朝贡往来中途不许生事若或似前抢掠财物欺凌官府罪必不宥王其审实停当而行毋得忽略
　　○敕宁夏东路右参将都指挥佥事仇廉充副总兵镇守宁夏西路协同守备都指挥同知王安充右参将镇守东路守备广武营署都指挥佥事施云协同左参将朱荣仍在本营操备
　　○太平侯张瑾奏故父軏支过禄米五百八十余石例应还官缘费用已尽  上命免还
　　○命故四川行都司都指挥佥事陈纲弟纪袭兄原职指挥使
　　○夜月犯南斗
　　○乙亥敕谕朝鲜国王李瑈近者边将奏报有建州三卫都督古纳哈董山等私谒王国俱得赏赐而回此虽传闻之言必有形迹可疑且王国为朝廷东藩而王之先代以来世笃忠贞恪秉礼义未尝私与外人交通何至于王乃有此事今特遣人赍敕谕王王宜自省如无此事则已果有此事王速改之如彼自来亦当拒绝谕以各安本分各守境土毋或自作不靖以贻后悔在王尤当秉礼守法远绝嫌疑继承前烈以全令名王其慎之
　　○擢进士柳瑛为户科给事中石澄刑科给事中谢瑀刘铎俱户部主事刘任治兵部主事范奎张鉴俱南京户部主事路璋夏积吴珵俱南京刑部主事赵熙湖广安陆州知州何淡山东滨州知州
　　○监察御史陈典庸奏陕西凉州等卫所俱被达贼抢掠耕牛恐误屯田  上命户部移文陕西布按二司量出官银伍千两于腹里买牛给之
　　○丙子哈密土鲁番亦力把里黑晏哈失哈儿吉兰兀鲁木思戎等处正副使及从人二十六名来朝贡兵部具升例以闻  上命正副使原有官者升一级无官者正使授百户副使授所镇抚哈失哈儿等处使臣俱授所镇抚皆给赐冠带从人赏赐如例
　　○四川按察司佥事刘福等奏都指挥佥事孙斌纳备边卒赂纵之且侵其行粮命巡按御史胡宽执治之
　　○丁丑赐灌顶清心戒行国师班卓儿藏卜净戒禅师班丹劄思巴等诰命及镀金银印袈裟等物
　　○陕西河州卫普纲寺禅师劄失巴等西宁慈利寺剌麻锁南等西宁弘觉寺剌麻领真藏卜来朝贡马及佛像舍利赐宴及彩币表里等物有差
　　○戊寅清明节遣官祭  长陵  献阳  景陵
　　○旌表孝子姚文文浙江杭州府人与弟得自幼父殁奉母韩氏尽孝母病危兄弟号泣稽颡吁天求以身代病遂愈高寿而卒既葬每朔望拜泣墓下旌其门曰孝行
　　○山西右参议毕鸾坐赃罢官数陈冤锦衣卫鞫得其枉命复职
　　○己卯琉球国中山王尚泰久遣使臣李敬等来朝贡马及金银器皿等物赐宴及彩币表里袭衣有差
　　○吏部左侍郎姚夔九年考满  上命复职
　　○礼部奏哈密等处地面使臣已将马驼进贡其余玉石千二百斤乞令自卖从之
　　○降通事指挥佥事哈铭为副千户调发贵州卫差操初百户李成善谑称沙狐狸自以随  驾迤北有功擅入内府求升职  上怒命锦衣卫鞫之哈铭与达官也先帖木儿谋欲脱成罪一日闻  上将幸太监吉祥宅乃报也先帖木儿先期往候比至奏言沙狐狸有功监禁乞赐矜宥  上问知事由哈铭命锦衣卫监之至是录奏罪囚故有是命
　　○庚辰武安侯郑宏下狱宏以清明谒  陵校尉言其挟鹰犬沿途纵猎祭毕驰神道以归六科十三道被旨劾之三法司锦衣卫廷鞫其罪坐绞命严禁之
　　○增置通州大运仓
　　○辛巳朝鲜国王李瑈遣陪臣金有礼等哈密地面遣使臣哈只等并安定卫都指挥绰思恭已等朵颜卫都督同知朵罗干等来朝贡马及方物赐宴并彩币表里等物有差
　　○左顺门门正忽思忽奏臣海西女直人自洪武间入事内廷有侄佟预在京生长习读经书粗知章句切思故乡万里无家可归虽欲图报无由进身乞援例入国子监读书从之
　　○礼部左侍郎邹干等奏永乐年间翰林院译写番字俱于国子监选取监生习用近年以来官员军民匠作厨役子弟投托教师私自习学滥求进用况番字文书多关边务教习既滥不免透漏夷情乞敕翰林院今后各馆有缺仍照永乐间例选取年幼俊秀监生送馆习学其教师不许擅留各家子弟私习及循私举保  上命今后敢有私自教习走漏夷情者皆重罪不宥
　　○壬午顺天府尹王福言今年八月本府乡试看得应试生员春秋礼记二经数少诗书易三经每经各有四五百卷若各以同考官一人校阅虑恐涉猎不详而有玉石不分之弊乞令礼部将诗书易三经每经添同考官一员  上从之仍命南京亦照此例
　　○夜四鼓北方有星大如盏色青白有光起自文昌北行至近浊尾迹炸散
　　明英宗睿皇帝实录卷之三百
明英宗睿皇帝实录卷之三百一
　　天顺三年三月癸未朔命故金吾左卫指挥佥事曹玉从弟顺童袭职
　　○巡抚宁夏右副都御史陈翌奏宁夏等卫学凡遇春秋二丁所用牲帛等物俱于公用粮内支给买办景泰五年革罢止行释菜礼且本处公用田粮岁入数多专以支给春秋二丁及旗纛无祀鬼神等祭今丁祭独革余祭仍旧有亏  圣朝尊崇先师之典乞照旧致祭从之
　　○罢右佥都御史李秉为民秉巡抚大同持公正总兵辈多不乐之守备天城奉御陈例久病秉请代以长随罗付  上怒其专擅徵秉回京下锦衣卫狱秉初督粮南畿尝奏保刑部员外郎欧阳熙江西瑞州府通判史宗礼补太平知府之缺又以监察御史李周等调官非罪请复其职至是锦衣卫指挥门达并以罪秉既而复有言秉不容山西都指挥佥事孙英治司事擅退都指挥使徐旺领操骑收山西所解瘠病马欲令守墩台军士六月一代  上俱命达究之秉言所以退英旺皆被诏旨收瘠病马盖怜其解至路远六月一更守卒以总兵官所议二月一更大频  上命送秉刑部论罪刑部坐秉赎徒且劾其素偏执昧大体敢数有奏保市恩请勿处以常律  上特命罢为民
　　○调兵部武选主事黄得温为直隶镇江府通判监察御史杨铭为浙江长兴县知县得温铭俱江西信豊县人家有连互相讦奏词及得温铭皆下锦衣卫狱都察院论赎徒还职  上特命对品调外任
　　○四川都指挥使张瑛右参议邓贵按察使王裕等奏牍有失命巡按御史鞫问之
　　○甲申敕临川王磐熚今得巡按江西监察御史等官奏称王亲到贡院对镇守太监叶达言府中收用女子怀孕大妃杀了此等闺门非理之事皆王不能正身所致其于名爵岂不有玷但事已往姑置不究今后王宜痛自省改守法循理毋得仍前纵意冥行自取过愆庶几保全令名不然必有后悔王其戒之
　　○敕谕建州左等三卫右都督董山都督同知古纳哈纳郎哈等近者边将奏报尔等私往朝鲜见其国王俱得赏赐而回且尔父祖以来世受朝廷重职保守境土未尝与朝鲜私通何至于尔辄为此举今特遣人赍敕谕尔尔宜自省如无此事则已果有此事尔速改之如彼招引尔去尔当拒绝不可听从毋或贪图微利以赂后悔
　　○镇守广西左少监朱详奏副总兵右都督陈旺等分剿灵川我宁县流峰焦林等处贼徒斩首凡三百三十五级生擒一人复所虏男妇三百四十一人
　　○礼部奏琉球国中山王尚泰久奏称本国王府失火延烧仓库铜钱货物欲将附搭苏木等货照永乐宣德间例给赐铜钱且铜钱系中国所用难以准给宜将估计钞贯照旧六分京库折支阔生绢匹其四分移文福建布政司收贮纻丝纱罗绢布等物依时直关给从之
　　○命左都督刘深充总兵官佩征蛮将军印镇守广西时总兵官武进伯朱瑛有疾左少监朱详举副总兵右都督陈旺代理其事  上怒其专擅不允廷臣佥举深历练老成才堪委任故有是命寻召瑛旺还京
</div>
    <div class="pagination">
<a href="明实录英宗实录_page220.html">上一页</a><span>...</span><a href="明实录英宗实录_page216.html">216</a><a href="明实录英宗实录_page217.html">217</a><a href="明实录英宗实录_page218.html">218</a><a href="明实录英宗实录_page219.html">219</a><a href="明实录英宗实录_page220.html">220</a><span class="current-page">221</span><a href="明实录英宗实录_page222.html">222</a><a href="明实录英宗实录_page223.html">223</a><a href="明实录英宗实录_page224.html">224</a><a href="明实录英宗实录_page225.html">225</a><a href="明实录英宗实录_page226.html">226</a><span>...</span><a href="明实录英宗实录_page222.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
