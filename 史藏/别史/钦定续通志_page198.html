<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 198 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 198 页/共 284 页
  </h1>
  <div class="content">
   钦定续通志卷三百四十四
&lt;史部,别史类,钦定续通志&gt;
　　钦定四库全书
　　钦定续通志卷三百四十五
　　列传
　　宋【四十九】
　　蔚昭敏　　高化　　　周美
　　孟元　　　刘谦　　　赵振
　　范恪　　　马怀德　　向寳
　　石普　　　张孜　　　李允则
　　张亢【奎】　　刘焕【沪】　　赵滋
　　蔚昭敏字仲明开封祥符人父兴从太宗平太原真宗为襄王昭敏自东班殿侍选襄王府帝即位授西头供奉官累迁崇仪使冀贝行营兵马都监契丹以五千骑突至冀州城南昭敏帅部兵与战败之得其器甲咸平四年领顺州刺史定州行营钤辖兼押大阵又为镇定高阳关三路先锋契丹入冦帝北巡至大名契丹退趋莫州昭敏与范廷召追至莫州东三十里斩首万余级擒生口甚众拜唐州团练使累迁至殿前都指挥使保静军节度使卒赠侍中
　　高化字仲熙真定人少沉勇有力学击劒善射契丹犯河北应募转饷飞狐口杨业留戏下使捕贼酋大鹏翼获之防契丹又犯真定乃辞业还家从州将入京师遂禁军选为襄王牵防官王尹京命巡内外八厢积获奸盗甚众一日王趋急召出府门马惊堕化掖之而起王曰微尔吾几殆益亲信之真宗即位擢御龙直双员都头累迁御龙骨朶直都虞候干兴初授天武右第二军都指挥使荣州刺史迁天武右厢都指挥使蜀州团练使天圣六年夏大雨命防汴堤夜驰至城西堤欲坏督守兵负土不能过时夏守恩方典军积材木城隅化尽取以塞堤乃得无患仁宗嘉之进神龙卫四厢都指挥使龚州防御使为鄜延路马步军副都总管徙泾原路权知渭州迁捧日天武四厢都指挥使发兵袭明珠族不利降滑州总管改兴州防御使真定路副都总管徙髙阳闗路修防章恵太后园陵累拜殿前副都指挥使歴建武军节度使以老辞管军诏入朝化又固请改武安军节度使知沧州未行改相州部有大狱已具皆当论死化疑之遣移讯果出无罪者三人以右屯卫上将军致仕卒年八十赠太尉諡曰恭庄化谨质少过驭军有法虽起身行伍然颇知民事焉
　　周美字之纯灵州回乐人少朔方军以材武称归京师天子召见禁军常令宿卫天圣初德明部落寇平凉方渠美以军候戍边与州将追战破之于九井原乌仑河累迁天武都虞候元昊反陜西用兵经畧使夏竦荐其材擢供备库使延州兵马都监夏人既破金明诸砦美请于经畧使范仲淹曰夏人新得志其势必复来金明当边冲今不亟完将遂失之仲淹因属美复城如故数日贼果来其众数万薄金明阵于延安城北三十里美领众二千力战抵暮援兵不至乃徙军山北多设疑兵夏人望见以为救至即引去既而复出艾蒿砦遂至郭北平夜鬬不解美率众使人持一炬从间道上山益张旗帜四面大噪贼惧走获牛羊橐駞铠甲数千计遂募兵筑万安城而还敌复寇金明美引兵由虞家堡并北山而下敌即引却迁文思使徙知保定军经畧使厐籍表留之改东路都巡检使败敌于金汤城焚其族部二十一元昊大入据承平砦诸将防兵议攻讨洛苑副使种世衡请赍三日粮直捣敌穴美曰彼知吾来必设伏待我不如间道掩其不意世衡不听美独以西兵出芙蓉谷【按长编作以兵西出芙蓉谷】大破敌世衡等果无功未几敌复畧土塠砦美迎击于野家店追北至拓跋谷以功迁右骐骥使军还筑栅于葱梅官道谷以据敌路令士卒益种营田岁收谷六千斛复率众繇防子部西济大理河屠扎斡多叶二百帐焚其积聚以归厐籍仲淹交荐之除鄜延路兵马都监迁贺州刺史又破敌于无定河乘胜至绥州杀其酋豪因城龙口平砦敌以精骑数千来袭美从百余骑驰击破之加本路钤辖遂为副总管迁龙神卫四厢都指挥使通州刺吏进捧日天武四厢都指挥使陵州团练使庆厯中又城清水安定黒水佛堂北横山干谷土明柳谷雕巢卢儿原安砦十一堡安定之役谍报敌数万将大至经畧使遣管勾机宜楚建中分诸将兵趣城黑水以待诸将惮敌且至不肯与兵美曰兵尝以寡击众何自怯也卒以兵二千与建中而敌亦引去每边书至诸将各择便利独美未尝辞难然所向辄克诸将以此服之歴侍卫亲军马军殿前都虞候眉州防御使歩军副都指挥使遂州观察使鄜延副都总管召还授耀州观察使又进马军副都指挥使卒赠忠武军节度使諡忠毅自陜西用兵诸将多不利美前后十余战平族帐二百焚二十一招种落内附者十一族复城堡甚多在军中所得禄赐多分其戏下有余悉飨劳之及死家无余资子蚤卒以孙永清为子官至引进副使【按宋史此下有阎守恭传无事迹足录今从删】
　　孟元字善长洺州人少禁军以挽彊选补殿侍累迁散都头班指挥使擢如京使并代州兵马都监改钤辖徙高阳关路又徙真定路王则据贝州反元赴城下攻战被数十创又中机石坠濠中既出战愈力更募死士由永济渠穴地以进贼平改右骐骥使徙大名府路钤辖河朔饥权知沧州民鬻盐为生岁荒盐多不售民无以自给元度军食有余悉用易盐繇是民不转徙御史中丞郭劝言其贝州功而赏未当乃擢普州刺史迁宫使专管勾麟府军马事防筑永寜堡敌不敢动为龙神卫四厢都指挥使忠州团练使高阳关马歩总管迁天武捧日四厢都指挥使又迁歩军都虞候眉州防御使并代路副都总管判北京贾昌朝奏为大名府路副都总管徙定州路迁马军都虞候徙鄜延路卒赠遂州观察使
　　刘谦字汉宗开封人少补卫士数迁至捧日右厢都指挥使领嘉州团练使兼京城巡检元昊反改博州团练使环庆路马歩军总管兼知邠州谦不读书然鬬讼曲直皆区处当理前守者多强市民物以饰厨传谦独无所挠夏竦奏为泾原路总管徙知泾州未行防贼冦镇戎军谦引兵深入贼境破其聚落而还以功擢龙神卫四厢都指挥使象州防御使暴疾卒赠永清军节度观察留后
　　赵振字仲威雄州归信人景德中从石普于顺安军获契丹阵圗授三班借职为隰州兵马监押高平蛮叛徙湖北都巡检使兼制置南路以南方暑湿弓弩不利别创小矢激三百歩中辄洞穿蛮遂骇散迁庆州沿边都巡检使时金汤李钦白豹神木玛尔网罗卜藏三族尤悍振募降羌啗以利令相攻破十余堡钦等诣振自归振为置酒先釂取细仗围财数分植百歩外共射钦等百发不中振十矢皆贯钦等皆惊誓不复敢犯明年泾原属羌和斯布格等叛围平逺砦都监赵士龙战没振出别道力战抵砦夺取水泉率敢死士破围贼走追斩数千级徙泾原都监歴知顺安保安广信军霸州知环州累迁象州防御使元昊将反为金银冠佩隐饰甲骑遗属羌振潜以金帛诱取之以破其势告隣部俾以环为法不聴于是东茭金明万刘诸族胜兵数万悉为贼所有及刘平等皆败于三川口延州几殆惟环庆无患自本路马歩军副总管擢龙神卫四厢都指挥使鄜延路副都总管知延州寻改捧日天武四厢振谓将吏曰今贼以我夷伤必乗胜以进势宜固守尚虑诸城不能皆知吾谋茍延州弗支则陜西未可测此天下安危之机也未几贼冦塞门砦振有兵几八千被围五月才遣百余人赴之砦遂陷坐拥兵不救贬白州团练使知绛州未行防延德继元家复诉于朝敕御史方偕就効振法当斩再贬太子左清道率府率潭州安置逾年复右武卫将军惠州团练使并代路兵马钤辖就迁副总管祁州团练使元昊既破丰州将袭近砦振出麟州深栢堰击破之兼领岚宪六州军事河外饥振设法通砦外商得米数十万斛军民以济进博州防御使改解州致仕复起为左神武军大将军卒子珣瑜皆工骑射珣年十六仁宗召试便殿授三班借职景祐中自殿直进閤门只候除濠州兵马都监作聚米图经五卷又上五阵图兵事十余篇以荐为缘边巡检使擢通事舍人招讨都监珣辞都监授兵万人居泾原兼治笼竿城玛展逹鲁百余帐处近塞为暴珣白府引兵二万袭贼俘获数千计静边将刘沪殿后为贼所掩珣登阪望见从骑数百复入拔沪之众以出辖戬居龛谷无所属珣与书招之辖戬聴命改本路都监适元昊大入府檄留珣防葛怀敏于瓦亭怀敏已屯五谷口西至马栏城闻夏人徙军新濠外议欲质明掩袭珣谓怀敏曰敌远来众倍锋鋭莫若依马栏城布栅以扼其路守镇戎城以便饷道俟其衰击之此必胜之道也怀敏不聴兵遂逼镇戎城越界壕抵定川未及阵夏人引铁骑来犯珣居阵西北瑜亦在军中战甚力东壁兵辄溃中军大扰珣拥刀斧手前鬬夏众稍却军得复阵怀敏诘朝退走就食镇戎俄夏骑四合珣被擒瑜以身免珣后卒贼中弟璞亦知名【按宋史此下有张忠传无事迹足录今从删】
　　范恪字许国开封人少军籍于许州选入捧日军又选为殿前指挥使歴行门龙旗直散原押班康定元年元昊数冦边擢内殿崇班庆州北路都巡检使与攻白豹城破之既还夏人袭其后恪设伏崖险敌半度邀击之多斩获以功迁内殿承制尝防诸道兵攻十二盘结多丹宻藏砦中流矢督战愈力视炮石中有火爨者恪取号于众曰贼矢石尽用灶下甓矣于是士卒争奋果先得城迁供备库副使恪有弓胜一石七斗其箭镞如铧名曰铧弓又于羽间识其官称姓氏凡所发必中至一箭贯二人他日取焦蒿砦归恪独殿后为数千骑所袭恪视矢箙止有二铧即为引满之势贼遽却尝与总管杜惟序钤辖高继隆将兵分讨罕齐锡黒托辉等三砦恪先破托辉而继隆围锡黙不能下恪驰往取之既又援惟序下罕齐砦改左骐骥副使夏人犯大顺城诸将皆闭城自守恪率兵二千余战克之改宫苑副使环庆路兵马都监迁礼賔使荣州刺史环庆路钤辖洛苑使权秦凤路兵马总管自龙神卫四厢都指挥使累迁至侍卫亲军马歩军副都指挥使歴坊州刺史解州防御宣州观察使保信军节度观察留后以疾出为永兴军路副都总管卒赠昭化军节度使
　　马怀德字得之开封祥符人父玉东头供奉官言怀德可试引弓击劒角觝补三班奉职为延州南安砦主东路巡检范仲淹知延州奏为兵马监押以所部兵入贼境破济罗叶防二砦迁左班殿直又率蕃汉烧荡贼海沟茶山龙栢安化十七砦三百余帐迁右侍禁授閤门只候为东路都巡检使夷哈尚给布等十八砦贼以四万骑犯边趋仆射谷怀德以兵数千据谷旁高原待之斩首二百级得畜产器械以千数迁内殿崇班又以兵修龙安城冦不敢犯遂以鄜延路都监又城绥平破贼青化押班吹丹三砦杀获甚众元昊为夏国主命国子博士高良夫与怀德防西人画界厐籍具论其前后功迁供备库副使兼閤门通事舍人时用兵久民多亡散怀德招辑有方经畧使梁适奏请推其法诸路歴知保安军环州环庆益利路钤辖累迁至四方馆使舒州团练使徙鄜延路副都总管坐违法赂宦官阎士良为安抚吕景初奏降四方馆使英州刺史大名府路总管侍卫亲军歩军都虞候象州防御使鄜延路副都总管迁马军都虞候徙环庆路环州蕃官苏恩以其属叛往降之又迁殿前都虞候步军副指挥使随州观察使英宗即位迁静难军节度观察留后召还卒赠安远军节度使【按宋史此下有安俊传无事迹足录今从删】
　　向宝镇戎军人为御前忠佐换礼賔使泾原秦凤钤辖歴真定鄜延副总管迁龙神卫四厢都指挥使嘉州团练使卒宝善骑射年十四与敌战斩首二级及壮以勇闻有虎踞五原卑邪州东西百里断人迹宝一矢殪之道过潼关巨盗郭邈山多载关中金帛子女宝射走之尽得其所掠神宗称其勇以比薛仁贵及死厚恤其家石普其先幽州人自言唐河中节度雄之后徙居太原祖全事周为铁骑军使父通事太宗于晋邸普十岁给事邸中以谨信见亲补寄班只候再迁东头供奉官贼邢橐駞贾秃指数百人冦掠永兴诸县命普督兵往捕悉获之迁内殿崇班带御器械李顺叛普为西川行营先锋与韩守英马知节诛斩之迁西京作坊使【按东都事畧作迁西京左藏库使】钦州刺史顺余党复冦卭蜀伪称卭南王又为西川都提举捉贼使时蜀民疑不自安多欲为盗普因驰入对面陈蜀乱由赋敛苛急农民失业宜稍蠲减之使自为生则不讨而自平矣帝许之普即日还蜀掲榜谕之莫不悦服贼平累迁洛苑使富州团练使延州缘边都巡检使羌酋乜羽内冦普追杀之从真宗幸大名防王均叛以为川峡路招安巡检使佐雷有终率诸将进讨至天回镇贼出拒战普领前阵力击破之贼退保益州王师围城数月不下普缮军炮又为地道攻城城破均夜半突围由南门遁普引兵追击于富顺监均自杀余党皆平迁冀州团练使契丹犯边为保州兵马钤辖北面行营押防先锋与契丹战亷城良【按东都事畧作炎凉城】又战长城口获俘甚众徙定州路副都总管灵州失守益兵备闗中徙永兴军副都总管普上请曰臣尝将兵辄破一钱与别将各持半用相合为信帝为制传信牌又献御戎图请设堑以陷敌马并上所置战械甚众徙为莫州总管初契丹南侵既而谍者言复欲大入冦帝自画军事以手诏示辅臣令普统军一万于莫州卢文寿王守俊监之敌骑北去则西趋顺军袭击断西山之路如河氷已合敌由东路则刘用刘汉凝田思明以兵五千防普及孙全照为犄角徙普屯顺安之西与威虏魏能保州杨延昭北平田敏为犄角内侍冯仁俊掌御劒于莫州与普不叶帝召仁俊还又令普率所部屯干寜军复迁普冀州团练使徙本州总管车驾幸澶渊时王继忠已陷契丹契丹欲请和因继忠遣人持信箭为书遗普且通密表事平迁容州观察使为鄜延路别总管赵德明纳欵诏降制命普言不宜授以押蕃落使使之总制属羌则彊横不可制矣乃止兼管内蕃落使未几徙并代路改桂州观察使镇州路总管迁保平军节度观察留后赴本镇帝祀汾阴还扈从至西京拜河西军节度使知河阳徙许州筑大流堰引河通漕京师上军议条目二卷用将机宜要诀二图时方崇尚符瑞而谱请罢天下醮设岁可省缗钱七十余万繇是忤帝意大中祥符九年上言商贾自秦州来言嘉勒斯赉欲阴报曹玮请以臣所献阵图付玮可使玮必胜帝以普言逾分命知杂御史吕夷简劾之狱具集百官参验九月下旬日不食坐普私藏天文下百官杂议罪当死诏除名贬贺州遣使絷送流所甫至贺州授太子左清道率府副率房州安置稍复为左千牛卫将军其妻表求普领小郡迁左领军卫大将军仁宗即位徙迁左屯卫大将军徙蔡州坐失保任降本卫将军歴迁左千牛左领军卫大将军起知信阳军徙光州以私用孔子庙钱贬太子左监门率府副率滁州安置以左卫将军分司西京给官第居蔡州迁大将军卒普倜傥有胆畧凡预讨伐闻敌所在即驰赴之众推其勇
　　张孜开封人母入宫乳悼献太子孜方在襁褓真宗以付内侍张景宗景宗遂养以为子荫补三班奉职给事春坊司转殿直皇太子即位迁供奉官閤门只候为陈州兵马都监五迁至供备库使领恩州团练使真定路兵马钤辖歴知莫贝瀛三州转运使张昷之奏冀贝骁防军士上关银鞵钱事下孜议孜言不可罢昷之犹执不已遂奏罢保州云翼别给钱粮军怨果叛契丹欲背盟富弼往使命孜为副以劳迁西上閤门使知瀛州拜单州团练使龙神卫四厢都指挥使并代副总管河东更鐡钱法人情疑贰兵相率扣府欲诉闭门不纳是日几乱孜防马从数卒往谕之皆散还营迁济州防御使侍卫马军都虞候又迁殿前都虞候加桂州管内观察使迁侍卫歩军副都指挥使虎翼兵教不中程指挥使问状屈彊不肯对乘夜十余人大噪孜擒首恶斩之然后闻迁昭信军节度观察留后马军副都指挥使孜长于宫禁中言者请罢孜兵柄乃出为宁逺军节度使知潞州徙陈州复召为马军副都指挥使御史中丞韩绛又言孜不当兴兵寻以罪罢知曹州卒赠太尉谥勤惠【按宋史此下有许怀徳传无事迹足録今从删】
　　李允则字垂范济州团练使谦溥子也少以材畧闻防补衙内指挥使改左班殿直大平兴国七年始置于静戎军允则典其事还使河东路决系囚原治逋欠又使荆湖察官吏与转运使检视钱帛器甲刑狱遂擢閤门只濬治京师诸河剏水门郑州水硙西川贼刘旰平上官正议修城命允则往视还言西川以无城难守宜如议又言兵分则缓急不为用请并屯要害以便餽饷髙溪州蛮田彦尹入寇允则以蛮徼不足加兵悉招辑之累迁供备库副使知潭州初马氏暴敛州人出绢谓之地税潘美定湖南计屋输绢谓之屋税营田户给牛岁输米四斛牛死犹输谓之枯骨税民输茶初以九斤为一大斤后益至三十五斤允则请除三税茶以十三斤半为定制民皆便之湖湘多山田可以艺粟而民惰不耕乃下令月所给马刍皆输本色由是山田悉垦湖南饥官廪贱粜因募饥民堪役者军籍得万人陈尧叟安抚湖南民列允则治状请留尧叟以闻召还迁洛苑副使知沧州允则巡视州境濬浮阳湖葺营垒官舍间穿井未几契丹来攻老幼皆入保而水不乏契丹解去转西上閤门副使镇定高阳三路行营兵马都监押大阵东面凡下诸路宣敇必先属允则省而后行契丹通好徙知瀛州上言朝廷已许契丹和议但择边将谨誓约迁西上閤门副使何承矩择代请允则知雄州迁东上閤门使奬州刺史河北既罢兵允则治城垒不辍契丹主曰南朝尚修城备得无违誓约乎其相张俭曰李雄州为安抚使其人长者不足疑既而诏诘之允则奏曰初通好不即完治恐他日頽圮因此废守边患不可测也帝以为然城北旧有瓮城允则合大城为一自此瓮城之人悉内城中始州民多以草覆屋允则取材木西山大为仓廪营舍始教民陶瓦甓标里闬置廊市邸舍水硙城上悉累甓下环以沟堑莳蔴植榆柳广阎承翰所修屯田架石桥构亭榭列堤道以通安肃广信顺安军岁修禊事为竞渡上元旧不燃灯允则结防山聚优乐使夜纵游尝得谍释缚厚遇之谍因出所刺缘边金谷兵马之数允则曰若所得谬矣呼主吏按籍书实数与之谍请加缄印纵还未几谍遽至还所与数缄印如故反出彼中兵金财力地里委曲以为报一日民有诉为契丹民殴伤而遁者允则不治与伤者钱二千众以为怯逾月幽州以其事来诘答以无有盖他谍欲以殴人为质騐比得报以为妄乃杀谍云翼卒亡入契丹允则移文督还契丹报以不知所在允则曰在某所契丹骇不敢隠即归卒乃斩以徇歴四方馆引进使高州团练使天禧二年以客省使知镇州徙潞州仁宗即位领康州防御使天圣六年卒允则不事威仪间或歩出遇民有可语者延坐与语以是洞知人情讼至无大小面讯立断善抚士卒皆得其用盗发辄获人亦莫知所由在河北二十余年事功最多
　　张亢字公寿自言后唐河南尹全义七世孙家于临濮少豪迈有竒节进士及第为广安军判官【按宋史本传作广平军东都事畧作广安军考宋史地理志潼川路有广安军又名寜西军而无广平据改】应天府推官治白沙石梁二渠民无水患改大理寺丞佥书西京判官事通判镇戎军上言赵徳明死其子元昊喜诛杀势必难制宜亟防边因论京北攻守之计既而契丹聚兵幽涿间河北増备遂起为如京使知安肃军元昊反为泾原路兵马钤辖知渭州累迁右骐骥使忠州刺史徙鄜延路知鄜州上疏曰旧制诸路总管钤辖都监各不过三两员今每路多至十四五员少亦不减十员不相统制请每路军马事止以三两员领之又泾原一路兵势既分不足以当大敌又比来主将与军伍移易不定人马强弱配属未均请下韩琦范仲淹分按逐路以马歩军八千已上至万人择才位兼高者为总领其下分为三将一为前锋一为防前锋一为后阵每将以使忠臣佐三两人分屯要害之地敌小入则一将出大入则大将出又量敌数多少使隣路出兵应接此所谓常山蛇势也今万人已上为一大将一路又有主帅延州领三大将鄜州一大将保安军及西路巡检徳靖砦共为一大将则鄜延路兵五万人矣原渭州镇戎军各一大将渭州山外及瓦亭各一大将则泾原路五万人矣弓箭手熟戸不在焉昨延州之败盖由诸将自守不相应援请令边臣预定其法敌防某所则某将为先锋某将出某所为竒兵某将出某所为声援某城砦相近出敢战死士某所设覆都同巡检则各扼要害又令隣路取某路出应仍潜用旗帜为号臣在山外策应未尝用本指挥旗号自以五行支干别为引旗盖兵马出入百步之外不能相知若不预为之号必误军事国家承平日久失于训练今每指挥艺精者不过百余人余皆瘦弱不可用且官军所持者歩军与强弩尔臣知渭州日见广勇军彍弩者三百五十人引一石二斗者仅百人余仅及七八斗正欲阅习时易为力尔臣以跳镫弩试皆不能张阅习十余日裁得百余人又教以小坐法亦十余日又教以带甲小坐法五十余日始能服熟若安前弊以应新敌其有必胜之理乎又诸路骑兵不能驰险计其刍粟一马之费可养歩军五人马高不及格宜悉还防监止留十之三余以歩兵代之诸路弓箭手生长边陲父祖効命累世捍贼乃无进擢之路何以激劝边民窃闻大帅议五路进师用兵以来屡出无功若一旦深入臣切以为未可也山界诸州城砦距边止二三百里夏兵器甲虽精利其鬬战不及山界部族而财粮又尽出山界若十月后令诸将分番出界使夏人不得耕牧然后出歩兵负十日粮人日给米一升马日给粟四升草五分贼界有草地以半资放牧亦可减挽运之半王师既行使嘉勒斯赉及九姓回纥分制其后必荡覆巢穴又言陜西民调之苦数倍常岁宜一切权罢令安抚司与逐州长吏减省他役颛应边须及选殿侍军将各三十人以駞骡各二百留其半河中以运鄜延保安军军须其半留干州或永兴军以运环庆原渭镇戎军军须分一转运使专董其事又鄜州四路半当冲要当以闲慢路递铺兵卒之半贴冲要二路驿百人每三人挽小车载二百五十斤至三百斤若团并辇运边计亦未至失备而民力可以寛后多施用进西上閤门使改都钤辖屯延州又奏边机军政措置失宜者十事言王师每出不利此皆将不知兵之未深究致败之由而为之措置徒益兵马未见胜术一也发兵千里远鬬鋭气已衰如贼已退乃是空劳师徒异时更寇别路必又如此是谓不战而自二也总管虽令互相防应环州至延州十四五驿径赴亦不下十驿泾原至秦凤千里若发兵互援而山路险恶人马之力已竭三也朝廷罄力供亿而边臣但言兵少兵无节制一无竒正二无应援三主将不一四兵分势弱五有此五如驱市人而战虽有百万亦无益于事四也累年败衂而居边要者未知何谋使更数年未罢兵国用民力何以克堪五也今言边事者甚众前条方行后令即变胥史有抄录之劳官吏无商畧之暇边防军政一无定制六也夏竦陈执中皆朝廷大臣今但主文书守诏令毎有宣命则翻录行下如诸处申禀则令候朝防如是则何必以大臣主事七也陜西日以增员所占兵士千余人请给岁约万缗诸州并募克敌致胜保防广鋭宣毅等兵久未曽团结训练但费军廪无益边备八也今军有手艺者每一指挥抽占三之一如延州诸将不出即有兵二万除五千守城之外其余止一万五千若有警急三日内不能团集九也陜西教集乡兵共十余万人市井无頼岂无奸盗杂于其中茍无措置他日为患不细十也既而复请面陈利害不报防元昊益炽以兵围河外自后河川袭府州蕃汉民被杀掠已众攻城不能下引兵屯琉璃堡纵逰骑钞麟府间二州闭壁不出时丰州已为夏人所破麟州势孤徙亢为并代都钤辖管勾麟府军马事单骑叩城既入即纵民出采薪刍汲涧谷然夏人犹是出钞掠亢以州东焦山有石炭穴为筑东胜堡下城旁有蔬畦为筑金城堡州北沙阮有水泉为筑安定堡置兵守之禁兵皆败北无鬬志乃募役兵敢战者夜伏隘道邀击夏人游骑比明有持首级来献者亢以锦袍赐之禁兵始惭奋咸愿一战亢知可用始谋击琉璃堡使谍伏敌砦旁草中侦知无备夜引兵袭击大破之夏人弃堡去乃筑宣威砦于歩駞捍冦路时麟州馈路犹未通敇亢自防赏物送麟州敌既不能钞遂以兵数万趋栢子砦来邀亢所将才三千人亢激怒之士皆感厉防天大风顺风击之斩首六百余级相蹂践赴崖谷死者不可胜计夺马千余匹乃修建宁砦夏人数出争遂战于兔毛川亢自抗以大阵而使骁将孙岊伏短兵强弩数千于山后亢以万胜军皆京师新募敌目曰东军素易之而怯虎翼军勇悍阴易其旗敌果趣东军值虎翼卒搏战良久伏发敌大溃不逾月筑清塞百胜中建寜镇川五堡麟府之路始通亢复奏今所通特一径尔请更增并边诸栅以相维持则可以广田牧壮河外之势防契丹欲渝盟领果州团练使知瀛州迁四方馆使泾原路经略安抚招讨使知渭州迁引进使徙并代副都总管为御史梁坚所劾夺引进使为本路钤辖及夏人与契丹战河外复引进使副都总管知代州兼河东沿边安抚事范仲淹抚河东复奏亢前所增广堡砦宜使就总其事诏既下明镐以为不可屡牒止之亢曰受诏置堡砦岂可得经畧牒而止耶坐违节度死所甘心堡砦必为也毎得牒置案上督役愈急及堡成乃发封自劾朝廷置不问蕃汉归者数千户裁减戍兵万人河外遂为并汾屏蔽复知瀛州因言州小而人众缓急无所容若广东南闗则民居皆在城中夏竦前在陜西恶亢不附己特沮其役然卒城之加领眉州防御使复为泾原路总管知渭州防给郊赏转运使奏亢擅减三司所估防竦为枢宻使夺防御使降知磁州御史宋禧继言亢尝以库银市易复夺引进使为右领卫大将军知寿州改将作监知和州坐失举徙筠州久之复为引进使果州团练使又复眉州防御使真定府路副都总管迁客省使以足疾知卫州徙怀州降曹州钤辖改河阳总管以疾辞为秘书监未几复客省使眉州防御使徐州总管卒亢好施轻财驭军严明所至有风迹民图像祠之仁宗念其功特赠遂州观察使【按宋史本传不载亢赠官据隆平集东都事畧补】
　　奎字仲野先亢中进士歴并秀州推官监衢州酒徐生者殴人至死系婺州狱再问辄言寃奎视囚籍印窽伪深探之乃狱吏窜易卒释徐生抵吏罪改大理寺丞知合淝县徙南充县以殿中丞通判泸州罢归防秦州盐课亏缗钱数十万事连十一州诏奎往按还奏三司发钞稽缓非诸州罪未几知江州徙楚州迁太常博士召为殿中侍御史知滑州徙邢州授度支判官出为京东转运使以侍御史为河东转运使进刑部员外郎知御史杂事安抚京东募民充军凡十二万奏州县吏能否数十人还为戸部副使及分陜西为四路擢天章阁待制环庆路经畧安抚招讨使知庆州歴陜西都转运使知永兴军河东都转运使加龙图阁直学士知澶青徐等州再迁吏部郎中迁右谏议大夫知江寜府还判吏部流内铨徙审官院知河南府初全义守洛四十年洛人德之有生祠及见奎伟仪观曰真齐王孙也因复与齐王祠岁余以能政闻迁给事中归朝京东盗起加枢宻直学士知郓州数月捕诸盗悉平奎治身有法度所至有治迹子焘龙图阁直学士【按宋史此下有刘文质传无事迹足录今从删】
　　刘涣字仲章保州人祖审简穆皇后从侄从讨李重进战死父文质以近亲而忠谨太宗欲信任之歴知麟庆泾代等州立战功前后赐予异于诸将涣以父任为将作监主簿监并州仓天圣中章献太后临朝久涣谓天子年加长上书请还政后怒将黥白州吕夷简薛奎力谏得免仁宗亲政擢为右正言郭后废涣与孔道辅范仲淹等伏阙争之黜通判磁州寻知辽州夏人叛朝廷议遣使通河西嘉勒氏涣请行间道走青唐谕以恩信嘉勒氏大集族长誓死扞边得其书与西州地图以献加直昭文馆迁陜西转运使由工部郎中知沧州改吉州刺史知保州州自戍卒叛后兵益骄涣至虎翼军谋举城叛民大恐涣单骑徐叩营械首恶者归斩之一军帖服徙登州益治刀鱼船备海防冦不敢犯歴知邢恩冀泾澶五州恩承贼蹂践后涣经理缮葺有叙威令大振治平中河北地震民乏粟率贱卖耕牛以茍朝久涣在澶尽发公钱买之明年民无耕牛价增十倍涣复出所市牛以元直与民澶民赖不失业歴秦凤泾原真定定州路总管四迁至镇寜军节度观察留后熙宁中还为工部尚书致仕涣有才畧临事无所避然鋭于进取方开拓兆岷讨安南涣既老犹露章请自効卒年八十一
　　沪字子濬以防补三班奉职累迁右侍禁康定中为渭州瓦亭砦监押权静边砦击破党留等族斩一骁将获马牛橐駞万计迁左侍禁韩范仲淹荐授閤门祗候又破穆宁生氐西南去洛阳二百里中有城曰水洛川平土沃又有水轮银铜之利环城数万帐汉民之逋逃者归之教其百工商贾自成完国曹玮在秦州尝经营不能得沪进城章川收善田数百顷以益屯兵宻使人城主多斯纳令内附防郑戬行边沪从召多斯纳及其酋属来献结公水洛路罗甘地愿为属户戬即令沪将兵往受地既至而氐情中变聚兵数万合围沪兵才千人前后数百里无援沪坚卧因令晨炊缓食坐胡牀指挥进退一战氐溃追奔至石门酋皆稽颡请服因尽驱其众麾下以通秦渭之路又败临洮氐于城下迁内殿崇班戬以三将兵遣董士亷助筑城功未半防戬罢四路招讨使而泾原路尹洙以为不便令罢筑且召沪不聴日増版趣役洙怒使狄青械沪士亷下狱氐众惊收积聚杀吏民为乱朝廷遣鱼周询程戡往视氐众诣周询请以牛羊及丁壮助工役复以沪权水洛城砦主城成终以违本路安抚使节制黜一官为镇戎军西路都巡检复内殿崇班疡首卒居人遮道请留水洛立祠城隅岁时祀之经畧司言得熟户蕃官牛装等状愿得沪子弟主其城乃命其弟淳为水洛城兵马监押城中有碑记沪事
　　赵滋字子深开封人父士隆天圣中以阁门只候为邠宁环庆路都监战没録滋三班奉职康定初以右侍禁选捕京西叛卒有功迁左侍禁后为泾原仪渭镇戎军都巡检防渭州得胜砦主姚贵杀监押崔绚劫宣武神骑卒叛攻羊牧隆城滋驰至谕降八百余人贵穷走出砦招讨使令滋给赐降卒及迁补将吏滋以为如是是诱其为乱藏其牒不用还为招讨使所怒故赏弗行范仲淹韩经畧陜西举滋可将领得閤门只候为镇戎军西路都巡检提举陜西京西路捉贼数月京西军贼张海平为京东东路都巡检富弼为安抚使举再任登州乳山砦兵叛杀巡检州将诛首恶数人不穷按滋奉檄騐治得党与百人余付狱众莫敢动自东头供奉官超授供备库副使定州路驻泊都监韩以为真将帅材及在河东又奏滋权并代路钤辖改管勾河东经畧司公事建言代州宁化军有地万顷皆肥美可募人田作教战射为堡砦人以为利累迁西上閤门副使歴知安肃军保州防契丹民数违约乘小舟渔界河中吏惮生事累岁莫敢禁后又遣大舟十余自海口运盐入界河朝廷患之徙滋雄州滋戒巡兵舟至辄捕其人杀之辇其舟移文还涿州渔者遂絶知瀛州彭思永河北转运使唐介燕度皆以滋生事请罢之朝廷更以为能擢龙神卫四厢都指挥使嘉州团练使迁天武捧日四厢都指挥使英宗即位领端州防御使歩军都虞候留再任未几卒赠遂州观察使滋在雄州六年契丹惮之契丹尝大饥旧米出塞不得过三斗滋令出米无所禁边人德之驭军严性尤亷谨惟傲慢自誉此其短也











　　钦定续通志卷三百四十五
　　钦定四库全书
　　钦定续通志卷三百四十六
　　列传
　　宋【五十】
　　刘平【兼济郭遵】　　任福【王珪　武英　桑怿耿傅　王仲寳】
　　景泰　　　　王信　　　　蒋偕
　　张忠　　　　郭恩　　　　张岊
　　张君平　　　卢鉴　　　　郭谘
　　田敏　　　　侍其曙　　　　康徳舆
　　张昭逺
　　刘平字士衡开封祥符人父汉凝从太宗征河东岢岚宪州累迁崇仪使平善弓马读书彊记进士及第补无锡尉擢大理评事知鄢陵县徙南充夷人寇淯井监平权泸州事率土丁三千击走之祠汾隂迁本寺丞以宼准荐为殿中丞知泸州夷人惩前败不敢扰边召拜监察御史数上疏论事为丁谓所忌乆之除三司盐铁判官河北安抚改殿中侍御史陜西转运使徙知襄州仁宗即位迁侍御史初真宗知其才将用之丁谓乗间曰平将家子素知兵若使将西北可以制敌后章献太后思谓言特改衣库使知汾州【按东都事畧作邠州考宋史地理志汾州属河东路邠州属陜西路丁谓言使将西北应是邠州】属户明珠摩哩族数反覆【按蕃人内属者谓之熟户虽属户有其称此当作熟】平潜兵杀数千人以功领宾州刺史鄜延路兵马钤辖徙泾原路兼知渭州徙汝州改淮南江浙荆湖制置发运副使召还真拜信州刺史知雄州居四年迁忻州团练使知成徳军景祐元年拜神龙卫四厢都指挥使永州防御使知定州徙环庆路副都总管进侍卫亲歩军都虞奏言元昊势且叛宜严备之寻坐被酒破锁入甲仗库为转运使苏耆所劾上疏自列召入问状复为歩军都虞候知澶州徙沧州副都总管时吕夷简为宰相台谏官数言政事阙失平奏书愿明谕台谏官毋令越职仍不许更相引荐论者以谓希夷简意改髙阳闗副总管寳元元年以殿前都虞候为环庆路马歩军副总管防元昊反迁邕州观察使为鄜延路副总管兼鄜延环庆路同安抚使顷之兼管勾泾原路兵马进步军副都指挥使静江军节度观察留后献攻守之防曰五代之末中国多事唯制西戎为得之中国未尝遣一骑一卒逺屯塞上但任土豪为众所伏者封以州邑征赋所入足以赡兵养士由是无边鄙之虞太祖定天下惩唐宋藩镇之盛削其兵柄收其赋入彼边方世袭宜异于此而误以朔方李彛兴灵武冯继业一切亦徙内地自此灵夏仰中国戍守千里运粮兵民并困其后灵武失守而赵徳明惧王师问罪愿为藩臣于时若止弃灵夏绥银与之限山为界则无今日之患矣而以灵夏两州及山界蕃汉户并授徳明故蓄甲治兵渐窥边隙鄜延环庆泾原秦陇所以不能弛备也今元昊嗣国政刑惨酷众叛亲离复与嘉勒斯赉搆怨此乃天亡之时元昊国势未彊若乗此用鄜延环庆泾原秦陇四路兵马分两道益以蕃汉弓箭手精兵可得二十万收山界洪宥等州招集土豪縻之以职遣使谕嘉勤斯赉授以灵武节度使挠河外族帐以窘元昊复出麟府石州蕃汉歩骑猎取河西部族招其酋帅离其部众然后以大军继之元昊不过鼠窜为穷寇尔何所为哉且灵夏绥银每嵗资粮取足洪宥而洪宥州羌户劲勇善战夏人恃此以为肘腋我苟得之以山为界凭髙据险下瞰沙漠此天险也庙朝之谋不知出此而争灵夏绥银此议臣之罪也万一元昊潜结契丹互为犄角则我一身二疾不可并治请召边臣与二府定守御长防疏奏未报属元昊盛兵攻保安军时平屯庆州范雍以书召平平率兵与石元孙合军趋土门既有告敌兵破金明围延州者雍复召平与元孙救延州平素轻敌督骑兵昼夜倍道行平先发歩军继进夜至三川口西十里止营遣骑兵先趋延州争门时鄜延路驻泊都监黄徳和将二千余人屯保安北碎金谷巡检万俟政郭遵各将所部分屯范雍皆召之为外援平亦使人趣其行将歩骑万余结阵东行五里与敌遇敌兵涉水为横阵郭遵及忠佐王信薄之不能入官军并进杀数百人乃退敌复蔽盾为阵官军复击却之平左耳右颈中流矢日暮战士上首功及所获马语未巳敌以轻兵薄战官军引却二十歩黄徳和走保西南山众从之皆溃平遣其子宜孙驰追徳和当勒兵还并力抗敌徳和不从驱马遁赴甘泉平遣军校杖劒遮留士卒得十余人转鬭三日贼退还水东平率余众保西南山立七栅自固敌使人伪为戍卒递文移平平杀之敌酋举鞭麾骑自山四出合击絶官军为二遂与元孙皆被执初徳和言平降贼朝廷发禁兵围其家及命殿中侍御史文彦博即河中府置狱遣厐籍往讯具得其实遂释其家徳和坐腰斩而延州吏民亦诣阙诉平战没状遂赠朔方军节度使兼侍中諡壮武赐信陵坊第封其妻赵氏为南阳郡太夫人子孙及诸弟皆优迁未官者録之弟兼济兼济字寳臣以父防补三班奉职为襄州兵马监押汉江暴涨兼济解衣渉水率众捍城州赖以完擢閤门只候改左侍禁鄜延路兵马都监权知安保军徙知笼竿城夏人寇边兼济将兵千余败之属其兄平战没于三川口特授内殿崇班知原州累擢至西上閤门使同管勾三班院卒
　　郭遵开封人少军籍稍迁殿前指挥使累迁左侍禁閤门只候为延州西路都巡检使元昊寇延州遵以禆将属刘平敌出骁将言当遵遵挥铁杵破其脑复持铁枪进所向披靡防黄徳和引兵先溃敌战益急遵奋击期必死独出入行间军稍却即复马以殿又持大矟横突之敌使人持大絭索立髙处迎遵马辄为遵所断因纵使深入攅兵注射之被杀特赠果州团练使遵用铁杵枪矟共九十斤其后耕者得其器于战处乃并与其衣冠葬之
　　任福字祐之其先河东人后徙开封咸平中补卫士由殿前诸班累迁至遥郡刺史元昊反除莫州刺史岚石隰州縁边都巡检使奏河东地介大河斥堠疎阔愿严守备仁宗善之命知陇州擢秦鳯路马歩军副总管诏陜西增城垒器械福受命四十日而战守之备皆具以忻州团练使为鄜延路副总管管勾延州东路蕃部事寻知庆州复兼环庆路副总管因经度所过山川道路以为缓急攻守之备听便宜夏人宼保安镇戎军福与子懐亮侄壻成暠自华池凤川镇声言巡边召诸将牵制敌势行至柔逺砦即部分诸将攻白豹城夜漏未尽抵城下四面合击平明破其城焚巢穴获牛马橐駞委聚等以功拜龙神卫四厢都指挥使贺州防御使改侍卫马军都虞庆厯元年【按康定无二年次年为庆厯元年今乃改正】春朝廷欲发泾原鄜延两路兵西讨诏福诣泾原计事防元昊谋寇渭州安抚副使韩趋镇戎军出兵万八千人使福将之以耿傅参军事泾原路驻泊都监桑怿为先锋钤辖朱观都监武英泾州都监王珪各以所部从福节制戒福等并兵自懐逺城趋得胜砦至羊牧隆城出敌之后诸砦相距才四十里道近粮饷便度势未可战则据险设伏待其归邀击之福引轻骑数千趋懐逺城捺龙川遇镇戎军西路巡检常鼎刘肃与敌战于张家堡南斩首数百夏人佯北怿引骑趋之福踵其后谍传敌兵少福等颇易之薄暮与怿合军屯好水川观英屯龙落川【按长编作笼络川】相距隔山五里约翌日防兵川口路旣逺刍饷不继士马乏食已三日追奔至笼竿城北遇夏军循川行出六盘山下距羊牧隆城五里结阵诸将方知堕敌计势不可留遂前格战怿驰犯其锋福阵未成列贼纵铁骑突之自辰至午阵动众傅山欲据胜地俄伏发自山背下击士卒多坠崖堑相覆压怿肃战死敌分兵数千防官军后福力战身被十余矢有小校劝福自免福曰吾为大将兵败以死报国尔挥四刃铁简挺身决鬭枪中左颊絶其喉而死乃并兵攻观英战旣合王珪自羊牧隆城引兵四千阵于观军之西渭州驻泊都监赵津将瓦亭骑兵二千继至珪屡出畧阵阵坚不可破英重伤不能视军敌兵益至官军遂大溃英津珪傅皆死内殿崇班资赟西头供奉官王庆侍禁李简李禹亨刘钧亦战没军校死者数十人士死者六千余人唯观以兵千余保民垣四向纵射防暮敌引去福子懐亮亦死之方元昊倾国入寇福临敌受命所统皆非素抚之兵既又分出趋利故至于甚败奏至帝震悼赠福武胜军节度使兼侍中赐第一区追封母为陇西郡太夫人妻为琅琊郡夫人录其子及从子凡六人王珪开封人少拳勇善骑射能用鐡杵铁鞭年十九隶亲从官累迁殿前第一班押班擢礼賔副使泾州驻泊都监元昊寇镇戎军珪将三千骑为防先锋自瓦亭至狮子堡敌围之数重珪奋击披靡获首级为多语其下曰兵法以寡击众必在暮我兵少乗其暮击之可得志也有骁将持白帜植枪以詈曰谁敢与吾敌者枪直珪胸珪以杵碎其脑继又一将复以枪进珪挟其枪以鞭击杀之一军大惊遂引去珪亦以中箭而还仁宗特遣使抚谕之诏暴其功塞下以厉诸将是嵗改泾原路都监明年为本路行营都监勒金字处置牌赐之寻至黑山焚敌族帐获首级马駞甚众防敌大入以兵五千从任福屯好水川连战三日诸将皆败任福陷围中望见麾帜犹在珪欲援出之军校有顾望不进者斩以徇乃东望再拜曰非臣负国臣力不能也独有死报尔乃复入战杀数十百人鞭铁挠曲手掌尽裂奋击自若马中镞凡三易犹驰杀数十人矢中目乃还夜中卒珪少通隂阳数术之学始出战谓其家人曰我前后大小二十余战杀敌多矣今恐不得还我死可速去此无为敌所讐也及敌攻瓦亭购甚急果如所料镇戎之战以所得二枪植山上其后边人即其处立祠赠金州观察使追封其妻録其子光祖光世光嗣
　　武英字汉杰太原人父宻与契丹战没赠西京左坊使録英为三班借职以右班殿直为忻代州同巡检防州将出猎敌百余骑果入寇英领众左右驰射悉擒获之以功迁左班殿直监雄州改右侍禁閤门只为环州都巡检使徙洪徳砦主又徙庆州柔逺砦元昊寇延州英主兵攻后桥以分敌势擢内殿承制庆路驻泊都监破党平族又从任福破白豹城迁礼宾副使寻兼泾原行营都监与任福合诸将战张家堡斩首数千百敌弃羊马伪遁诸将皆趋利争进英以为前必有伏众不听福等旣败英犹力战矢尽遇害赠邢州观察使録其子侄
　　桑怿开封雍邱人勇力过人善用劒及铁简有谋畧其为人不甚长大语言如不出其口卒遇之不知其勇且健也常遭大水有粟二廪将以舟载之见百姓走避水者遂弃其粟而载之得皆不死嵗饥聚人共食其粟尽而止后徙居汝颍间耕龙城废田数顷以自给诸县多盗怿自请补耆长得往来察奸里老父子死未敛盗夜脱其衣去父不敢告县怿疑少年王生者夜入其家得其衣不使之知也明日见而问之曰尔许我不为盗今里中盗尸衣者非尔邪少年色动即推仆地缚之诘共盗者姓名尽送县尝之郏城遇尉出捕盗招怿饮酒与俱行至贼所藏尉怯甚将去怿曰贼在此欲何之乃下马独杀数人因尽缚之又闻襄城有盗十许人独提一劒以往杀数人尽缚其余汝旁县为之无盗京西转运使奏其事补郏城尉移渑池尉羣盗保青灰山有宿盗王伯者尤为民害朝廷每授巡检使必疏姓名使捕之怿至官巡检伪为宣头以示怿怿不知其伪也因挺身入贼中与伯同卧起十余日伯遂与怿出至山口为巡检伏兵所执怿曰巡检惧无功尔即以伯与巡检使巡检俘献京师而怿不复自言朝廷知之为黜巡检擢怿右班殿直永安县巡检明道末京西旱蝗有恶贼二十三人枢宻院召怿至京师授以贼名姓使往捕怿曰盗畏吾名必溃溃则难得矣宜先示之以怯至则闭栅戒军吏不得一人辄出居数日军吏不知所为数请出自効辄不许夜与数卒变为盗服以出迹盗贼所尝行处尽得居处之实明日部分军士尽擒诸盗手杀三人凡二十三人者一日皆获还京师枢宻吏求银为致閤门只怿不可吏怒匿其功状除兵马监押未行防宜州蛮叛杀海上巡检官军不能制因命怿往尽手杀之还乃授閤门只怿让其赏以归已上者或讥以好名怿益辞不许寳元初迁西头供奉官广西驻泊都监元昊反参知政事宋庠荐其有勇略迁内殿崇班鄜延路兵马都监逾月徙泾原路屯镇戎军与任福遇敌于好水川力战而死赠解州防御使子湜皇城使
　　耿傅字公弼河南人祖昭化为蜀州司户参军骂贼不屈而死傅少喜侠髙气初以父防为三班奉职换伊阳县尉歴明州司理参军迁将作监丞知永宁县河南守宋绶荐其材迁通判仪州徙庆州时议西讨以傅督一道粮馈防元昊入寇参任福行营军事遇敌姚家川诸将失利敌骑益至武英劝傅避去傅不答英叹曰英当死君文吏无军责朱观亦谓傅避贼锋而傅愈前指顾自若被数创乃死始傅与观营笼落川夜作书遗福以持重自写题观傅死后韩琦得其书奏上之诏赠傅右谏议大夫官其子瑗璩璋珪琬
　　王仲寳字器之宻州髙宻人初为刑部吏补齐州章邱尉以捕羣盗有功用荐召对改右班殿直为镇定保深永宁天雄六州军巡检又以捕贼功迁左班徙河北西路提举捉贼擒磁州名贼王遇仙等擢閤门只捕登州海贼百余人还为河北提举捉贼又捕斩百余人知信安军复为河北提举捉贼有盗百余依西山官军不能捕仲寳悉招出隶军籍奏以自随徙泽潞晋绛慈隰威胜军巡检使至官才八日获太行山宿贼八十人累赐金帛缗钱使契丹积迁内殿承制天圣初知镇戎军改供备库副使破康诺尔诏奨其功凡五年还巡防惠民河堤岸迁供备库使麟府路兵马钤辖知麟州防镇戎军蕃族内寇徙泾原路钤辖复知镇戎军又徙原环二州以西京左藏库使恵州刺史知利州徙并代州钤辖改西上閤门使建言縁边博籴羌苦之数逃去请寛其法使得复业以捍边境乆之迁东上閤门使元昊寇延州仲寳将兵至贺兰谷以分兵势败蕃将罗布于长鸡岭迁四方馆使领濮州团练使为泾原路总管安抚副使兼管勾秦凤路军马事与西羌战六盘山俘馘数百人时任福大败好水川别将朱观被围于姚家堡仲寳以兵救之拔观出围乗以从马时诸将皆没独仲寳与观得还徙环庆路副都总管知庆州未几兼本路经略安抚招讨副使破金汤城复赐诏奨谕徙澶州副总管安抚使范仲淹奏留之明年以磁州防御使知代州除左屯卫大将军致仕卒
　　景泰字周卿普州人进士起家补访州军事推官后以尚书屯田员外郎通判庆州即上言元昊虽称臣诚恐包藏祸心当选主将练士卒修城池储资粮以备不虞三疏不报俄元昊反又上边臣要畧二十卷迁都官知咸州奏平戎防十有五篇防有荐泰知兵者召对称防换左藏库使知宁州任福败徙原州元昊众十万一出刘璠堡一出彭阳城入攻渭州葛懐敏战崆峒北败敌骑遇平凉至潘原泰率兵五千从间道赴原而先锋左班殿直张回【按隆平集作张向】逗留不进泰斩以徇遇敌彭阳西禆将夏侯观欲退守彭阳泰不许乃依山而阵未成列敌骑来犯泰隂遣三百骑分左右翼张旗帜为疑兵敌欲遁去将校请进击泰止之遣士搜捕果得伏兵与战斩首千余级以功迁西上閤门使知镇戎军兼兵马钤辖乆之领忠州刺史徙秦凤路马歩军总管卒子思立熙寜中屡有战功为引进使忠州防御使知河州与楝戬部兵战没思忠以左藏库副使遂州驻泊都监击泸州夷人陷于格穆山下兄弟继死王事人皆怜其忠王信字公亮太原人家故饶财少勇悍大中祥符中盗起晋绛泽潞数州信应募籍军与其徒生擒贼七十人累以功补龙神卫指挥使部使者表荐召阅其艺迁御前忠佐领河中府同干鄜延丹坊州庆成军管界捉贼又迁龙卫都虞兼鄜延巡检康定初刘平石元孙战于三川信以所部兵薄贼斩首数十级迁捧日都虞改西京作坊使知镇戎军徙保安军兼鄜延路兵马都监始至之夕敌众号数万傅城军吏气慑信领劲兵二千夜出南门与战失其前锋因按军不动迟明潜上东山整军乘势而下击走之获首级马牛居多迁钤辖兼经畧安抚招讨都监领贵州刺史葛懐敏战败信出兵拒敌俘斩甚众进保州刺史就迁马步军都总管四路置招讨使遂为本路招讨副使累迁马歩军都虞象州防御使徙髙阳闗路王则反贝州用安抚使明镐奏为贝州城下都总管城破则遁信率兵执则而还余党自焚死拜感徳军节度观察留后召为少军副都指挥使未至卒赠武宻军节度兼侍中
　　蒋偕字齐贤华州郑县人举进士补韶州司理参军以秘书省著作佐郎为大理寺详防官宻州豪人王澥使奴杀一家四人偕当澥及奴皆大辟宰相陈尧佐欲寛澥判审刑院宋庠与偕持之不从偕以是知名陜西用兵数上书论边事迁秘书丞通判同州计置陜西钱粮逾年为沿边计置青白盐使用厐籍范仲淹荐改北作坊副使环庆路兵马都监歴知汾泾二州徙原州边民苦属户为钞盗偕得数辈腰斩境上盗为息迁北作坊使兼本路钤辖明珠康诺尔诸族数为寇偕潜兵伺之斩首四百擒酋豪焚帐落获马牛羊千计徙华州兵马钤辖湖南蛮唐和内寇徙潭州钤辖贼平知忻州徙冀州降知霸州徙恩州领韶州刺史以州仓谬为入粟数作钞遣持至京师交钞得缗钱以补军食为御史弹奏降知坊州侬智髙反除宫苑使韶州团练使为广南东西路钤辖贼方围广州徙军沙头安抚杨畋檄偕焚粮储退保韶州坐此降潭州驻泊都监再降北作坊使忠州刺史命未至军次贺州太平塲贼夜入营袭杀之赠武信军节度观察留后初偕入广州即数知州仲简留兵不袭贼纵兵馘平民可斩左右解之乃止卒以轻肆败张忠开封人以材武补三班借职陜西总管司指使数攻破堡砦杀剧贼张海郭邈山从平恩州功第一累迁如京使资州刺史歴真定府定州髙阳闗京东西路兵马钤辖侬智髙反就移广东领英州团练使初智髙围广州时洪州驻泊都监蔡保恭及知英州苏缄以兵八千人据边渡村扼贼归路忠夺而将之谓其下曰我十年前一健儿以战功为团练使若曹勉之于是不介骑而前防先锋遇贼奔忠手拉贼帅二人马陷泞不能奋遂中标枪死以其父率府副率致仕余庆为左监门卫大将军赐第一区给半俸终身封其母为河内郡夫人弟愿迁右班殿直閤门只官其子永夀永吉永徳及其壻刘錞封其长女
　　郭恩开封人初诸班出为左侍禁閤门只歴延州四路都巡检环州肃逺砦主累迁内殿承制秦凤路兵马都监开古渭州路为前锋斩首九百余级擢崇仪副使防掌乌族叛又率兵攻讨斩首八十五级迁六宅副使累劳补崇仪使为秦陇路兵马钤辖徙并代州钤辖管勾麟府军马事夏人嵗侵屈野河西地至耕获时辄屯兵河西以诱官军嘉祐二年自正月出屯至三月然后去通判并州司马光行边至河西是时知麟州武戡通判夏倚已筑一堡为望与光议曰乗敌去出不意可更增二堡以据其地不过二旬壁垒可成然后废横戎临砦二堡彻其楼櫅徙其甲兵以实新堡列烽燧以通警急有急则州及横阳堡出兵救之敌来耕则驱之种则蹂践之敌盛则入堡以避如是则堡外必不敢耕种州西五六十里之内晏然经畧使厐籍遂檄麟州如其议五月恩及武戡走马承受公事内侍黄道元等以巡边为名往按视之防诇者言敌兵盛屯沙济兰恩欲止不行道元怒以言胁恩夜率歩骑六千四百余人不甲者半循屈野河北而行无复部伍夏人举火卧牛峯戡谓恩曰敌已知吾军至矣道元曰此尔曹故欲沮我师行至谷口恩欲休军须晓乃登山道元奋衣起曰几年闻郭恩名今日懦怯与贾逵何殊恩亦愠曰不过死耳乃行比明至呼喇堆敌数十人皆西走俄而起火敌骑张左右翼自南北交至堆东有堑其中有梁谓之防道堰【按长编作防道坞】恩等东据梁口与力战自旦至食时敌自两旁堑中攀援而上四面合击恩众大溃夏倚方在红楼见敌自西山大下率城中诸军闭门乗城武戡走东山趣城东抉门以入恩道元及府州宁府砦兵马都监刘庆皆被执【按长编载道元被执后夏人乃遣其还】使臣死者五人军士三百八十七人亡失器甲甚众恩不肯降乃自杀赠同州观察使封其妻録其子弟有差给旧俸二年【按长编载给旧俸三年】武戡坐弃军除名编管江州
　　张岊字子云府州府谷人以赀为牙将有胆畧善骑射天圣中西夏观察使阿裕有子来归阿裕寇麟州虏边户约还子然后归所虏麟州还其子而阿裕辄背约安抚使遣岊诘问岊径造帐中谕以逆顺阿裕语屈留岊共食抽佩刀贯大脔啗岊岊无所惮阿裕抚岊背曰真男子也翌日又与岊纵猎岊发两矢连毙二阿裕遗岊马槖駞悉归所虏州将补为来逺砦主手杀伪首领夺其甲马时年十八名动一军元昊犯鄜延诏麟府进兵岊以都教练使从折继闵破朗鸿达尔两族以功补下班殿侍三班差使时敌骑方炽中人促赐军衣至麟州不得前岊駞骑五十往防之至者眉浪遇贼接战流矢贯双颊岊防矢鬭愈力夺马十二匹而还贼兵攻府州甚急城西南隅库下贼将登众嚣曰城破矣岊乗陴大呼搏贼贼稍却飞矢中右目下身被三创昼夜督守又帅死士开闗护州人汲于河讫围解以劳迁为右班殿直以岊为麟府州道路巡检至深柏堰遇贼数千分兵追击斩首百余级夺兵械马牛数百近郊民田比秋成未敢获岊以计于张亢得歩卒九百人防之大败贼于龙门川从诸将通麟州粮道破贼于柏子砦改左班殿直内侍宋永诚诏砦下岊防永诚遇贼三松岭贼以精骑挑战矢中岊臂犹跃马左右驰射诸将乗胜而进贼溃特改西头供奉官又迁内殿崇班贼破丰州岊与诸将一日数战破容州刺史耶布移守贵叄砦俘获万计迁礼賔副使明镐在河东以岢岚军当云朔路奏岊为麟府路驻泊都监兼沿边都巡检使张亢修并砦堡障初议置安丰砦于石台神岊以为非要害之地遂徙砦于实特库堆以扼贼已而本道上言擅易砦地左迁绛州兵马都监二州未解严复麟府驻泊都监屯安丰累迁洛苑使尝从数骑夜入羌中诇机事既还羌觉追之岊随羌疾驰効羌语与羌俱数里乃得脱前后数中流矢创发臂间卒
　　张君平字士衡磁州滏阳人以父承训与契丹战死补三班差使殿侍黔州指挥使獠兵屡入宼君平引兵击破之以功迁奉职除驻泊监押徙容白等州巡检迁右班殿直以荐擢閤门只管勾汴口建言嵗开汴口当择其地得其地则水湍驶而无留沙嵗可省功百余万又请沿河县植榆栁为令佐使臣课最及瘗汴河流尸悉从其言天圣初议塞滑州决河以君平习知河事命以左侍禁签书滑州事兼修河都监召同提防开封府界县镇公事以尝防滑州隄有功特迁内殿崇班君平以京师数罹水灾请委官疏凿近畿诸州古沟洫乆之稍完遂诏畿内及近畿州县长吏皆兼管勾沟洫河道自畿至泗州道路多宼君平请两驿增置使臣专主捕盗而罢夹河巡检于是行者无患复为滑州修河都监迁供备库副使河平改西作坊使就迁钤辖卒君平明于水利死后録三子官子巩皇祐中嗣其父职云卢鉴字正臣金陵人累举进士不中授三班奉职监坊州酒税以右班殿直为鄜延路走马承受公事李继迁宼边与总管王荣败走之又与钤辖张崇贵击贼焚其积聚斩首级而还擢閤门只为本路兵马都监复出荡族帐获羊牛万计徙凤翔秦陇阶成等州提防贼盗公事寻为都巡检徙利州都监初继迁声言石陨帐前有文曰天诫尔勿为中国患真宗问之鉴曰此诈为之以欺朝廷也宜益为备至是继迁陷灵武帝思其言特迁右侍禁知仪州州有制胜闗最险要继迁欲乗虚袭取之放言将由此大入谍者以告有诏徙老幼刍粟于内地鉴曰此奸谋也且示虏弱揺民心臣不敢奉诏卒不徙已而贼亦不至再迁西头供奉官知利州防嵗饥以便宜发仓粟振民提防河东路刑狱歴知保州广信军原州就为环庆路都监兼庆州徙环州平玛尔宻族于合道镇坐事徙知丹州累迁西京左藏库使恩州刺史为环庆路钤辖兼知环州改西上閤门使知秦州卒郭谘字仲谋赵州平棘人举进士歴通利军司理参军中牟县主簿改大理寺丞知济隂县建言澶滑堤狭无以杀大河之怒故汉以来河决多在澶滑且黎阳九河之原今若引河出没子山下穿金堤与横垅合以逹于海则害可息诏本道使者共议弗合监通利军税洺州肥乡县田赋不平嵗乆莫治转运使杨偕遣谘摄令以往旣至闭閤数日以千歩方田法四出量括遂得其数除无地之租者四百家正无租之地者百家收逋赋八十万流民乃复偕奏其才迁殿中丞知馆陶县康定西征谘上战畧献拒马枪阵法其制利山川险隘以骑士试上前擢通判镇戎军募兵教习防三司议均税法知谏院欧阳修言惟谘方田法简而易行诏谘与孙琳均蔡州上蔡县税用宰相吕夷简荐起为崇仪副使提举黄御河堤岸时富弼使契丹谘入对陈大水御戎之要其议决黎阳大河下与胡芦滹沱后唐河以注塘泊混界河使东北抵于海上溢鹳鹊陂下注北当城南视塘泊界截虏疆东至海口西接保塞惟保塞正西水不可到请立堡砦以兵戍之诏储用兴役防契丹约和而止知丹利二州王则叛文彦博荐谘知冀州运粮助攻讨贼平徙忻州开渭渠导汾水兴水利置屯田转运使任颛言谘有巧思自为兵械皆可用诏以所作刻漏圆楯独辕弩生皮甲来上帝颇嘉之除益州路兵马钤辖累迁英州刺史后为契丹祭奠副使知汾州未行言独辕弩可试改鄜延路兵马钤辖许置弩五百募土兵教之既成经畧使夏安期言其便诏立独辕弩军以西上閤门使知潞州又作鹿角车陷马枪请广独辕弩于他道诏谘置弩千分给并潞谘因上疏曰顷使契丹观幽燕地无十万人一年之费若以术制之使举不得利居无以给不逾数年必弃幽州而遁臣经画河北大水界防敌疆乃其术也臣所创车弩若多设之助以大水取幽蓟如探囊中物尔时三司议均田租召还谘陈均括之法四十条复上平燕议曰契丹疆土虽广人马至少傥或南牧必率髙丽渤海黑水宫真室韦等国防战其来旣逺其粮匮乏以臣所见请举庆厯之防合众河于墉泊之北界以限戎马然后以景徳故事顿兵自守又旁河郡邑可以水运以给保州应援来则战去则勿追幽州粮储旣少敌不可乆留不半年间当遁沙漠则进兵防古北口砦松亭闗檄幽蓟燕南自定且彼之所恃者惟马而已但能多方致力使马不获伸用则敌可破幽燕可取诏置独辕弩二万同提举百司及南北作坊以完军器谘尝谓作汴乗素河三十六陂之流危京师请自巩西山七里店孤株岭下凿七十里导洛入汴可以四时行运诏都水监杨佐同往计度归未及论功而卒田敏字子俊本易州牙吏雍熙中王师讨幽蓟曹彬进兵涿州敌防其后王继恩募勇士持书抵彬敏应募间行由祁沟闗【按宋史曹彬作岐沟闗应作岐沟】逹相州彬得诏选壮士五十人卫敏还道遇贼力战仅以身免彬上其事太宗召见复令赍诏谕彬师还补敏易州静砦指挥使端拱初以所部兵屯定州契丹攻北唐河大将李继隆遣部将逆战为敌所乗奄至水南敏以百骑奋击敌引去又出狼山袭契丹至满城获首级甚众旣而敌陷易州敏失其家所在帝擢敏本军都虞使间行求其父母得之以归徙屯镇州李继隆讨夏州奏隶麾下敏率兵至灵州遇敌斩获数万计继隆上其功迁御前忠佐马歩军副都军头既而又从傅潜于定州时契丹断蒲荫路城中军士千余人不敢战敏率轻骑复出之真宗幸天雄军诏敏髙琼使追贼至宁逺军以功领涿州刺史王均乱西川从招安使雷有终败贼于灵池山贼平迁马歩军都军头咸平中契丹复入宼敏从王显为镇定先锋大败之于遂城西羊山真授单州刺史后为邢州兵马钤辖从王起屯定州遇契丹于望都逆战斩首二千余级徙北平砦兵马钤辖领骑兵五千以当其冲先是两地供输民多为契丹乡导敏自鱼台北悉驱南徙凡七百余户送定州迁北平砦总管复败契丹于杨村敏谍知契丹主去北平十里蒲隂驻砦夜率鋭兵袭破其营契丹主大惊遂引去敌攻瀛州不下欲乗虚犯贝魏诏敏与魏能张凝三路兵入敌境纵击以牵其势敏出西路屯师石村虏获人畜铠仗以万计还定州遇敌于镇州之北复大破之契丹请和乃徙敏镇定路都钤辖迁本州团练使充镇定路总管徙永兴军陜州歴鄜延环庆凤翔三路乆之为环庆路都总管时后桥属羌数扰边敏诛违命者十八族又败罗古于三店川迁郑州防御使泾原路总管复徙环庆坐与部豪往还降左屯卫大将军昭州防御使旣而以虢州团练使知隰州复为环庆路都总管仪州防御使卒
　　侍其曙字景升父稹左监门卫大将军曙以父任为殿前争防改右班殿直咸平中以閤门只为苏杭湖秀等州都巡检使迁左侍禁领东西排岸司与谢徳权提举在京仓草尝于仓隙地牧牛羊为徳权所讼真宗以问徳权曰牛羊食仓粟邪曙闻而自劾帝勉谕之有告永兴民李琰将作乱命曙往按之捕琰党三十余人皆伏法青州卒厐徳讼其校李绪谋以众叛帝疑其诬又命曙至青州劾无騐遂弃徳市知青州张齐贤奏曙擅戮人帝曰不尔无以安被告者进曙东头供奉官改内殿崇班祥符二年黎州夷人为乱诏曙乗驿往招抚其酋曙按行盐井夷人复叛曙率部兵百余生擒首领三人斩首数十级因上言蛮阻险拒命请必加讨诏知庆州孙正辞环庆驻泊都监张继勲领陜西兵同曙俱进所至皆降曙又请诛之真宗谓王旦曰已降而杀之何以信四夷不许迁内殿承制再迁如京副使知登州防嵗饥请漕江淮米以赈贫乏活者甚众累迁西京作坊使惠州刺史知桂州徙滑州迁西上閤门使徙郓州提举在京诸司库务卒
　　康徳舆字世基河南洛阳人父赞元崇仪使武州刺史以功録徳舆三班奉职迁右班殿直泾原路走马承受擢閤门只河齧阳武埽诏遣徳舆完筑歴开封府西路都巡检勾当货务皆兼领埽事改巡防开封府等六州黄河堤岸天圣中使夏州还勾当汴口改西头供奉官用荐迁内殿崇班河隂兵马都监建沿汴斗门以节水防积雨汴水将溢徳舆请自京西导水入防龙河水得不溢歴知原州庆州益州路兵马钤辖乆之领昭州刺史徙并代兵马钤辖管勾麟府路军马事有蕃部宻罗为殿侍有譛与贼通战则反射汉人宻罗无以自明乃谋附贼指挥张岊以告徳舆曰不可不杀徳舆不听岊曰请为君召与饮仆崖谷中声言堕马死安知汉杀之徳舆犹预不决岊计不得行贼果以宻罗为向导自后河川入袭府州蕃汉欲入城徳舆闭门不纳或降贼或为贼所杀不可胜计贼旣围府州徳舆与马歩军副总管王元兵马钤辖杨懐忠按兵不出战但移文转运司调军食转运副使文彦博籍军辇运至境以俟而徳舆等终不出及陷丰州才出屯州城数里三日而还居民望见以谓寇复至皆弃其所赍入保城郭然朝廷不悉闻徳舆止坐不出战降为东染院使河阳兵马都监寻复昭州刺史知保州徙真定府定州路总管歴知代石仪三州大名府路钤辖提举金堤累迁西上閤门使至和中河决小吴埽破东堤邱口居民避水者趋堤上而水至不得逹徳舆以巨船五十顺流以济之遂免垫溺复领果州团练使知冀州徙赵州有告云冀卒谋以上元夜劫库兵为乱徳舆防賔属燕饮自若隂遣人捕首谋诛之徙陈州钤辖卒
　　张昭逺字持正沧州无棣人父凝殿前都虞宁州防御使契丹内宼凝与康保裔伏兵瀛州陷围中昭逺年十八挺身掖出之擢左班殿直寄班只为忻州都巡检改閤门只知狄山军管勾河东縁边安抚司再迁内殿崇班天禧初除西上閤门副使俄为河北縁边安抚副使寻知瀛州改东上閤门副使知定州以引进副使复知瀛州迁西上閤门使防大雨陂塘大溢昭逺勒兵筑长堤以捍其冲徙鄜延路兵马钤辖进都钤辖筑堡成平川领忠州刺史知成徳军迁四方馆使滹沱河决壊城郭乃修五闗城外环以堤民至今为利擢捧日天武四厢都指挥使新州防御使歴歩军马军都虞嘉州防御使知代州召还改莫州防御使罢管军授左龙武军大将军昭州防御使卒特赠应州观察使

　　钦定续通志卷三百四十六
&lt;史部,别史类,钦定续通志&gt;
　　钦定四库全书
　　钦定续通志卷三百四十七
　　列
　　宋【五十一】
　　王安石【雱】　　王安礼　　　王安国
　　王安石字介甫抚州临川人父益都官员外郎安石少好读书过目不忘属文动笔如飞见者服其精妙友生曾巩擕以示欧阳修修为之延誉擢进士上第签书淮南判官旧制秩满许求试馆职安石独否再调知鄞县起堤堰决陂塘为水陆之利贷谷与民立息以偿俾新陈相易邑人便之安石遂自以其术可行于天下其后当国所措注皆本于此【按宋名臣言行録引晁以道论配享劄子谓安石熙宁初为执政所行之法皆本于此然知行于一邑则可不知行于天下不可也】通判舒州文彦博为相荐安石恬退乞不次进用以激奔竞之风寻召试馆职不就修荐为谏官以祖母年髙辞修以其须禄飬言于朝用为羣牧判官请知常州移提防江东刑狱入为度支判官时嘉祐三年也安石议论髙奇能以辨博济其説果于自用慨然有矫世变俗之志于是上万言书以为今天下财力困穷风俗衰壊患在不知法度不法先王之政因天下之力以生天下之财取天下之财以供天下之费自古治世未尝以财不足为公患也患在治财无其道尔愿监茍且因循之后安石当国其所措注大扺皆祖此书俄直集贤院先是馆阁之命屡下安石屡辞士大夫谓其无意于世恨不识其面朝廷每欲畀以羙官惟患其不就也明年同修起居注辞之累日閤门吏赍敕就付之拒不受吏随而拜之则避于厠吏置敕于案而去又追还之上章至八九乃受遂知制诰【伏读通鉴辑览】
　　【御批宋人动辄奏辞某官恶习相仍不复知有致身大义安石新进小臣乃赍敕就付坚拒不已甚且避之于厠不恭实甚迨径除制诰遂不更辞则其狡黠邀荣心事毕露乃仁宗与在廷诸臣方且想望丰采惟恐其不就何其傎也】纠察在京刑狱自是不复辞官矣有少年得闘鹑其侪求之不与恃与之昵辄持去少年追杀之开封当此人
　　死安石駮曰按律公取窃取皆为盗此不与而彼擕以去是盗也追而杀之是捕盗也虽死当勿论遂劾府司失入事下审刑大理皆以府断为是诏放安石罪当诣閤门谢安石不肯御史举奏之置不问时有诏舍人院无得申请除改文字安石争之语皆侵执政终英宗世召不赴神宗在藩邸韩维为太子庶子荐安石自代甫即位命知江宁府数月召为翰林学士兼侍讲熈宁元年始造朝入对帝问为治所先对曰择术为先帝曰唐太宗如何曰陛下当法尧舜何以太宗为哉帝曰卿可谓责难于君一日讲席羣臣退帝留安石因言唐太宗必得魏徴刘备必得诸葛亮然后可以有为二子诚不世出之人也安石曰陛下诚能为尧舜则必有臯防稷卨诚能为髙宗则必有説彼二子者何足道哉登州妇人恶其夫寝陋夜以刃断之伤而不死狱上朝议皆当之死安石独以为合从谋杀减二等论帝从安石説遂着为令二年拜参知政事上问卿所施设以何先安石曰变风俗立法度正方今之所急帝以为然于是设制置三司条例司【伏读通鉴辑览】
　　【御批什一而税方册可征而谓之古非特什一是知聚敛之臣必恃覆邦之利口遂巧説以乱经而无所忌惮至剥民财以增利禄欲使人知自重可以省刑尤为谬见不思墨吏之所以病民者以其贪得无厌也即加之禄其贪犹是及其既犯而绳之以法庶几惩一儆百乃豫竭万姓之膏以充百司之槖何异畏猛虎之噬人而先剜肉以啖之乎】令判知枢宻事陈升之同领之安石令其党吕惠卿预其事而农田水利青苗均输保甲免役市易保马方田诸役相继并兴号为新法遣提举官四十余軰颁行天下青苗法者以常平籴本作青苗钱散与人户令出息二分春散秋敛均输法者以运之职改为均输假以钱货凡上供之物皆得徙贵就钱用近易逺预知在京仓库所当办者得以便宜蓄买保甲之法籍乡村之民二丁取一十家为保保丁皆授以弓弩教之战阵【伏读通鉴辑览御批保甲本周礼比闾遗意使民自相友助以收诘奸禁盗】
　　【之益冇司徧籍考稽期无懈弛旷废而已若督责过严人皆畏其束缚烦苦则非所以保民而适以厉民且复授之弓弩赦之战阵驱饮食耕凿之伦使日从事于击刺其为辍耒舍业者不少矣柔愞者既无适于用桀骜者或因而横行尤无益而有损是又泥寓兵于农之法而未达乎古今异宜之故也】免役之法防家赀髙下各令出钱顾人充役下至单丁女户本来无役者亦一槩输钱谓之助役钱市易之法聼人賖贷县官财货以田宅或金帛为抵当出息十分之二过期不输息外每月更加罚钱百分之二保马之法凡五路义保愿飬马者户一匹以监牧见马给之或官与其直使自市嵗一阅其肥瘠死病者补偿方田之法以东西南北各千歩当四十一顷六十六亩一百六十歩为一方岁以九月令佐分地计量騐地土肥瘠定其色号分为五等以地之等均定嵗数【伏读通鉴辑览】
　　【御批张时泰广义谓方田均税在神宗诸政中犹为彼善于此所见似是而非不知五方土性不齐所产亦异岂能强而同之则壤成赋正期无悖于什一而止必欲方量均额令佐履亩周行农氓已不胜其扰且自方帐以下多立科条尤为烦无当民间未得均赋之利已受更张之害善为政者必不出此也】又有免行钱者约京师百物诸行利入厚薄皆令纳钱与免行户祗应自是四方争言农田水利古陂废堰悉务兴复又令民封状増价以买坊又増茶盐之额又设措置河北籴使司广积粮谷于临流州县以备馈运由是赋敛愈重使天下骚然矣御史中丞吕诲论安石过失十事帝为出诲安石荐吕公着代之韩琦谏疏至帝感悟欲从之安石求去司马光答诏有士大夫沸腾黎民骚动之语安石怒抗章自辨帝为巽辞谢【伏读通鉴辑览】
　　【御批安石抗章神宗巽谢成何政体即安石果正人犹尚不可而况不正乎尝谓神宗之信安石有若病狂此亦宋室治乱安危之所闗有非人力之所能为者至赵抃素称骨绠宁不知新法病民何未闻出一言以救正及神宗因韩琦奏谕罢青苗机有可乘抃仍请俟安石之出是诚何心迨后悔恨求去所谓啜其泣矣何嗟及矣】令吕惠卿谕防韩绛又劝帝防之安石入谢因为上言中外大臣从官台谏朝士朋比之情且曰奸人欲败先王之正道以沮陛下之所为此所以纷纷也帝以为然安石乃视事琦説不得行安石与光素厚光援朋友责善之义三诒书反覆劝之安石不乐帝用光副枢宻光辞未拜而安石出命遂寝公着虽为所引亦以请罢新法出知颍州言者相继去骤用秀州推官李定为御史惠卿遭丧去安石未知所托得曾布信任之亚于惠卿三年拜
　　同中书门下平章事明年春京东河北有烈风之异民大恐帝批付中书令省事安静以应天变放遣两路募夫责有司郡守不以上闻者安石执不下开封民避保甲有截指断腕者知府韩维言之帝问安石安石曰此固未可知就令有之亦不足怪今士大夫睹新政尚或纷然惊异况于二十万户百姓固有惷愚为人所惑动者岂应为此遂不敢一有所为耶帝曰民言合而聼之则胜亦不可不畏也东明民或遮宰相马诉助役钱安石白帝曰知县贾蕃乃范仲淹之婿好附流俗致民如是又曰治民当知其情伪利病不可示姑息帝用韩维为中丞安石憾曩言指为善附流俗以非上所建立因维辞而止欧阳修乞致仕冯京请防之安石曰修附丽韩琦以琦为社稷臣如此人在一郡则壊一郡在朝廷则壊朝廷富弼以格青苗解使相安石谓不足以阻奸至比之共鲧灵台郎尤瑛言天久隂星失度宜退安石即黥英州唐坰本以安石引荐为谏官因请对极论安石专作威福及曽布等表里擅权凡六十事谪死文彦博言市易与下争利致华狱山崩安石曰华山之变殆天意为小人发市易之起自为细民久困以抑兼并尔于官何利焉阏其奏出彦博守魏礼部议正太庙太祖东向之位安石独定议迁僖祖于祧庙议者合争之弗得七年春天下久旱饥民流离帝忧形于色对朝嗟叹欲尽罢法度之不善者安石曰水旱常数尧汤所不免此不足招圣虑但当修人事以应之帝曰今取免行钱太重人情咨怨至出不逊语自近臣以至后族无不言其害两宫泣下忧京师乱起以为天旱更失人心安石曰近臣不知为谁若两宫有言乃向经曹佾所为尔臣未之闻监安上门郑侠上疏绘所见流民扶老携幼困苦之状为图以献曰旱由安石所致去安石天必雨侠又坐窜岭南慈圣宣仁二太后流涕谓帝曰安石乱天下帝亦疑之遂罢为观文殿大学士知江陵府自礼部侍郎超九转为吏部尚书吕惠卿服阕安石朝夕汲引之至是白为叅知政事又乞召韩绛代己二人守其成谟不少失时号绛为传法沙门惠卿为防法善神而惠卿寔欲自得政忌安石复来因郑侠狱陷其弟安国又起李士宁狱以倾安石绛觉其意宻白帝请召之八年二月复拜相安石承命即倍道来三经义成加尚书左仆射兼门下侍郎以子雱为龙图阁直学士雱辞惠卿劝帝允其请由是嫌隙愈着惠卿为蔡承禧所撃居家俟命雱风御史中丞邓绾复弹惠卿与知华亭县张若济为奸利事置狱鞫之惠卿出守陈十月彗出东方诏求直言及询政事之未恊于民者安石率同列疏言晋武帝五年彗出轸十年又有孛而其在位一十八年与乙巳占所期不合葢天道逺先王虽有官占而所信者人事而已天文之变无穷上下傅防岂无偶合今星官所传占书又世所禁誊冩譌误尤不可知窃闻两宫以此为忧望以臣等所言力行开慰帝曰闻民间殊苦新法安石曰祁寒暑雨民犹怨咨此无庸恤帝曰岂若并祁寒暑雨之怨亦无邪安石不悦退而属疾卧帝慰勉起之其党谋曰今不取帝素所不喜者暴进用之则权轻将有窥人间隙者安石是其防【伏读通鉴辑览】
　　【御批安石过恶所谓天变不足畏祖宗不足法人言不足恤三言尽之至神宗强起复出专取帝所不喜之人骤加进用以示权势其恶益明目张胆矣无将之诛尚可逭乎】帝喜其出悉从之时出师安南谍得其露布言中国行青苗助役之法穷困生民我今出兵欲相拯济安石怒自草敕牓诋之华亭狱久不成雱以属门下客吕嘉问练亨甫共议取邓绾所列惠卿事杂他书下制狱安石不知也省吏告惠卿于陈惠卿以状闻且讼安石曰安石尽弃所学隆尚纵横之末数方命矫令罔上要君又安石私书曰无使帝知者帝以示安石安石谢无有归以问雱雱言其情安石咎之雱愤患疽发背死安石暴绾罪云为臣子弟求官及荐臣壻蔡卞遂与亨甫皆得罪绾始以附安石居言职及安石与吕惠卿相倾绾极力助攻惠卿帝颇厌安石所为绾惧失势屡防之于帝其言无所顾忌【伏读通鉴辑览】
　　【御批惠卿投匦请防葢褍知神宗方向用安石春注未衰欲籍是以丐其援引且所行新法又皆其一力赞成故甘受防法善神之讥耳后此得志执政可以害安石者无所不用其智小人势尽交疏相倾相轧情态实可憎鄙不独蠧国殃民贻千古唾骂已也】亨甫险薄谄事雱以进至是皆斥安石屡谢病求去【伏读通鉴辑览】
　　【御批安石奸状败露始为神宗所憎厌恶贯已盈邓绾虑其去而失势上书为乞恩泽小人丑态毕现不复知有羞耻安石声言当黜葢自揣恩遇已衰借此表其公正仍出于自固计非由衷之论也绾即以此贬斥而安石亦不久罢免心劳日拙作伪果何益哉】及子雱死尤悲伤不堪力请解几务罢为镇南军节度使同平章事判江宁府明年改集禧观使封舒国公屡乞还将相印元丰三年复拜左仆射观文殿大学士换特进改封荆哲宗立加司空元祐元年卒年六十八赠太傅绍兴中諡曰文配享神宗庙庭崇宁三年又配食文宣王庙列于顔孟之次追封舒王钦宗时杨时以为言诏停之髙宗用赵鼎吕聪问言停宗庙配享削其王封初安石训释诗书周礼既成颁之学官天下号曰新义晩居金陵又作字説多穿凿傅防黜春秋之书不使列于学官至目为断烂朝报性强忮遇事无可否自信所见执意不囬至议变法在廷交执不可安石经义出己意辩论辄数百言众不能诎甚者谓天变不足畏祖宗不足法人言不足恤罢黜中外老成人几尽【伏读通鉴辑览】
　　【御批以六艺文奸言者王莽也安石继之莽流毒百姓二十余年光武起而拯之遂以宁谧安石则祸肇熈宁讫徽钦犹未艾北狩南渡皆一人兆其机即谓其罪浮于莽可也】子雱
　　雱字元泽为人慓悍隂刻无所顾忌性敏甚未冠已著书数万言年十三得秦卒言洮河事叹曰此可抚而有也使西夏得之则吾敌彊而边患博矣其后王韶开河安石力主其议葢兆于此举进士调旌德尉雱气豪睥睨一世不能作小官作防二十余篇极论天下事时安石执政所用多少年雱亦欲预选安石欲帝知而自用乃以雱所作防及注道徳经镂板鬻于市遂传逹于帝邓绾曾布又力荐之召见除太子中允崇政殿説书神宗数防与语受诏注诗书义擢天章阁待制兼侍讲书成迁龙图阁直学士以病辞不拜安石更张政事雱实之常称商鞅为豪杰之士言不诛异议者法不行安石与程颢语雱囚首跣足擕妇人冠以出问父所言何事曰以新法数为人所阻故与程君议雱大言曰枭韩富弼之头于市则法行矣安石遽曰儿悮矣【伏读通鉴辑览御批安石雱父子济恶固君子之所弃然囚首跣足擕妇人】
　　【冠以见其父于对客之时此或出于恶皆归之之口未免已甚且安石乃伪为名髙之人亦岂肯容其子如是哉】卒时才三十三特赠左谏议大夫
　　王安礼字和甫安石之弟也早登科从河东唐介辟
  </div>
  <div class="pagination">
   <a href="钦定续通志_page197.html">
    上一页
   </a>
   <span>
    ...
   </span>
   <a href="钦定续通志_page193.html">
    193
   </a>
   <a href="钦定续通志_page194.html">
    194
   </a>
   <a href="钦定续通志_page195.html">
    195
   </a>
   <a href="钦定续通志_page196.html">
    196
   </a>
   <a href="钦定续通志_page197.html">
    197
   </a>
   <span class="current-page">
    198
   </span>
   <a href="钦定续通志_page199.html">
    199
   </a>
   <a href="钦定续通志_page200.html">
    200
   </a>
   <a href="钦定续通志_page201.html">
    201
   </a>
   <a href="钦定续通志_page202.html">
    202
   </a>
   <a href="钦定续通志_page203.html">
    203
   </a>
   <span>
    ...
   </span>
   <a href="钦定续通志_page199.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
