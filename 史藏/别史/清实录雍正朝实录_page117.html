<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 117 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 117 页/共 216 页
  </h1>
  <div class="content">
   ○户部议覆、四川巡抚宪德疏言、各省入川民户。向经一面造册呈报。一面咨查原籍在案。但愚民风闻给资招垦。往往轻于转徙。况川省田地。多经业主承丈自首将来余荒。多寡尚未可知。不可不定以长策。请嗣后各省续到流民。自雍正七年为始。停其造册咨查。行令各省、将实在无业穷民、愿往川省开垦者。给与印照。与先经查验覆到之各户。一体安插。如无照之人。除在川各有生业、准其编入保甲外。所有游手之民。著即查明。令回原籍。应如所请。从之　　

○命江西南昌府开局鼓铸从江西巡抚张坦麟请也　　

○命川陕总督岳钟琪、补给驻防哈密甘肃提镇标兵、历年应领盐菜行粮银五万二千八百两　　

○癸丑。以直隶石匣副将杨谦、署直隶天津总兵官　　

○甲寅。谕内阁。自古帝王。皆有功德于民。虽世代久远。而敬礼崇奉之心。不当驰懈。其陵寝所在。尤当加意防卫。勿使亵慢。至于往圣先贤。名臣忠烈。其祠宇茔墓亦当恭敬守护。以伸仰止之忱。著各省督抚、转饬各属。将境内所有古昔陵寝祠墓。勤加巡视。防护稽查。务令严肃洁净。以展诚恪。若有应行修葺之处。著动用本省存公银两。委员料理。朕见历代帝王、皆有保护古昔陵寝之敕谕。而究无奉行之实。朕于雍正元年恩诏内。即以修葺历代帝王陵寝、通行申饬。亦恐有司相沿积习。视为泛常。嗣后著每年于岁底、令该地方官、将防护无误之处。结报督抚。该督抚、造册转报工部。汇齐奏闻。傥所报不实。一经发觉。定将该督抚及地方官、分别议处。明太祖陵、在江宁。昔我圣祖仁皇帝屡次南巡。皆亲临祭奠。礼数加隆。著江南总督、转饬有司、加意防护。其明代十二陵之在昌平州者。自本朝定鼎以来。即设立太监陵户。给以地亩。令其虔修禋祀。禁止樵采。圣祖仁皇帝屡颁谕上□日。严行申饬。著该督、转饬昌平州知州、昌平营参将、差委人员。时加巡视。务令地境之内。清净整齐。傥陵户或有不敷。即著该督酌量增添。其南北二处陵寝。防护无误之处。亦著该督抚等、于每年岁底、册报工部汇奏　　

○谕内务府。自朝阳门外、至通州。乃京师向东大路。向因雨水之时。难于行走。动支钱粮。修补铺垫。闻近年又复损坏。若修垫石路。酌量其宽广可容车二辆。两旁土路。亦修筑平稳。于往来行旅。大有裨益。著总管常明、会同侍郎普泰、详加验看　　

○加户部主事蒋蔚、翰林院检讨衔。提督山东学政。工部主事傅王霅、翰林院编修衔。提督江西学政　　

○苏尼特扎萨克郡王达礼扎布故。遣官致祭　　

○乙卯。改陕西靖边所训导为学正。安塞吴堡神木等县学训导为教谕　　

○升陕西宁夏协领海福、为陕西宁夏右翼副都统　　

○丙辰。命领侍卫内大臣三等公傅尔丹、为靖边大将军。北路出师。川陕总督三等公岳钟琪、为宁远大将军。西路出师。征讨准噶尔、噶尔丹策零　　

○以陕西凉州总兵官袁继荫、署陕西安西总兵官　　

○免甘肃平番县、雍正六年分旱灾额赋有差　　

○旌表直隶武强县烈妇。杨资妻张氏、拒奸不污。投缳殒命。给银建坊。入祠致祭如例　　

○丁巳。谕内阁。盐场大使。及河工效力官员。必须身家殷实之人。始免累商剥民。及侵帑误工等弊。是以在部拣选之时。皆令取具同乡京官印结。保其家道殷实。然后命往办事。所以防冒滥、而收实效也。查定例、盐场大使、及河工效力等官、到任之日。该管上司。将果否家道殷实之处。行文移查本籍地方。例虽如此。但恐视为具文。含糊塞责。嗣后著实力奉行。毋得丝毫假借傥行查不实。将本人、及出结之同乡官。一并革职。若有贿嘱等情。仍审明按律治罪。至出结之官。必用主事以上之员。其微末京职。概不准出结　　

○戊午。谕内阁。尝思岁时雨旸之各地不同者。其故或由于朝廷政事有所阙失。或地方官吏、乖其职守。或民间习俗浇漓、人心伪薄。皆足上干天和。致成灾祲。此理数之必然。纤毫不爽者。数年以来。朕已谕之详矣。上年直隶通省地方。收成丰稔。惟宣化怀来保安三州县。独愆雨泽。朕心即疑地方官民、恐有招致之由。秋间口北道王棠来京。朕令进见。曾经谕及。今据王棠摺奏、宣化怀来保安等处。去年夏秋亢旱。今春他处皆得瑞雪。而此地独少。二月间。臣因公出境。勘得鸡鸣驿新保安之间。有古惠民渠一道。灌田数百余顷。旗民互讼。历三十余年。未曾结案。臣详勘渠道。先剖曲直。继将上年所奉上谕。再四宣布。劝使回心。一时旗民人等。顶颂皇仁。即时感悟。分渠共溉。永息争端。果于三月初一二等日。连降瑞雪。平地尺余。春耕有赖。万民称庆等语。王棠此奏。不过敷陈其事。而实乃天人感应之至理。盖人之所以为心。即天之所以为心。傥一方之中。彼此猜嫌。构争起讼。人怀不平之气。斯天地之气亦湮塞于一方。不能和畅宽舒。有不雨旸失序者乎。古圣有言。万方有罪。罪在朕躬。朕躬有罪。无以万方。今朕此言。非为人君宽解。而推卸其责于臣民也。君民上下。原为一体。尝见直省督抚官员等、每过年岁丰登。辄曰此皇上之洪福。此语朕从不受。朕无自私之福。以天下人之福为福。若吏治澄清。民风醇厚。以致时和年丰。天下人各受其福。即朕之福也。若官吏坏法营私。黎庶嚣陵成习。以致召为灾异。此皆用人不得其当。化导未尽其方。天下不能共受其福。即朕之歉于福也。人君原无可诿之责。而臣民自有各尽之道。朕以实心实政。乾惕于上。天下臣民。果能黾勉修省。同归于善。以感召于下。则太和之气。流行于宇宙间。灾沴何自而生。雨雪应时而降。人歌乐利。百室盈宁以同受上天之慈惠。岂不美欤。著各省督抚、通行所属。咸使闻知　　

○又谕。朕为在京八旗兵丁、悉心筹画。其家若有吉凶之事。需用之费。无所取办。一时拮据。实为可悯。特给内库银两。令王大臣等、营运生息。以备兵丁一时之用。今思外省驻防之满洲汉军兵丁等、亦当一体加恩。江宁、杭州、西安、京口、荆州、广东、福建、宁夏、右卫共九处。每处赏银二万两。天津、河南、潼关、乍浦、成都共五处。每处赏银一万两。俱著于布政司库内支给。交与该将军副都统等、公同存贮。营运生息。如该处驻防兵丁。家有吉凶之事。将息银酌量赏给。以济其用。其本银永远为存公生息之项。不令缴还。该将军副都统等。务须尽心办理。使兵丁均沾实惠。傥该管大臣官员、有私自侵蚀那移。或委任非人。以致本利亏缺者。定行从重治罪。仍于该管、及委用等官名下。严追还项。其营运利息之处。亦必公平办理。傥指称官银名色。或占夺百姓行业。或重利刻剥闾阎。与商贾小民争利。扰累地方。著各督抚、不时稽查。即行参奏。傥督抚徇隐不奏。经朕访闻。必将该督抚一并议处。此项本利银两。每年出入之数。交与在京八旗都统、副都统查核。一旗或管一省。或管二省。著怡亲王、大学士等、酌量派定。每年于岁底。各省该管大臣官员等、造册赍送各该旗查核奏闻。再、各省督标抚标提标兵丁等、亦仿此例。每标或给银一二万两。或给银数千两。按照兵丁之额数。分别银两之多寡。亦著怡亲王大学士等、酌量派定。其银、即交与各该督抚提督、委员料理。以惠济兵丁。一切照驻防之例行。其前后接任之时。将此造入交代册内。查核。至于各省镇标兵丁等、一时难以遍及。候朕酌量国用之出入。次第加恩。陆续降上□日　　

○又谕。从前屡降谕上□日。禁止赌博。京城内外。稽察甚严。闻游手不法之徒。潜往通州天津。公然犯禁聚赌。其赌具之所从来。有司亦不究问。又如京城禁止宰牛斗鸡、及畜养鹌鹑等事。而无赖之辈。则于通州天津地方。仍敢擅宰耕牛。私开斗局。文武官吏。漫无觉察。又闻京城禁赌。而好赌之人。随潜匿于四乡。无人禁约。似此阳奉阴违。有干法纪。通州天津二处之人。五方杂处。易于容留匪类。通州有仓场侍郎衙门。又有副将驻劄。均当与知州等一体管理。稽查违禁等事。傥不实心稽查。致有疎纵。朕差侍卫御史等、拏获。定将该侍郎副将知州等、分别严加议处天津有总兵、巡盐御史、及道员等官。亦照通州之例行。至近京乡村中。若有赌博等情。该管汛地文武各员。不得辞其责。一经发觉。决不宽贷　　

○礼部议覆贵州学政徐本、条奏学政事宜。一、各省府学。皆取所属州县童生拨入惟黔省自为府籍。府学额多。即不如州县童生之卷。亦得充额。州县额少。即有优于府籍童生之卷。亦为额限。未免去取不均。嗣后府籍童生。傥不足数。请于所属州县童生内。酌量拨入。一、给顶生员。每于学臣任满之日。纷纷呈告。希冀去任匆忙。不及查验。其中不无年例未符、伪托病废等弊。请嗣后于科册报部后。概行停止批给。一、贡监。见归学臣约束。而学臣衙门。并无监生档案。请嗣后饬令该府州县、备造履历清册。申送学臣。以凭查核。至俊秀捐纳中。有不应试者。当乡试之期。或借与亲友。或租与他人。顶冒入场。请于捐纳后。行文取结之时。即令填注不应试字样。以便科试之日。详加查验。庶顶冒之弊可除。均应如所请。从之　　

○辛酉。议政王大臣等。遵上□日议奏北路出征事宜。一、统领将弁。应行派定。京城八旗兵六千名。自总统将军外。应派副将军、参赞大臣、前锋统领等员。其营总、参领、侍卫、章京、前锋校、护军校、骁骑校等。均请派出。以资差遣。车骑营兵九千名。应派总兵、副将、参将、游击、守备、千总、把总等员。其押运粮饷大员。随印学士。及中书司官、笔帖式等。均应派出。奉天、船厂、察哈尔、索伦、土默特、右卫、宁夏七处。共兵八千名。应派统领及管辖之员。至喀喇沁土默特兵八百名。应派塔布囊等员率领。一、官兵起程。分路定期。北路官兵、驻劄阿尔泰。路途遥远。京城八旗兵。于五六月间。分五路前进。出口后。令察哈尔、土默特兵同行。车骑营兵。分六路前进。奉天、船厂、索伦、右卫、宁夏兵。俱于六月起程。至大兵驻劄处会合。一、北路官弁。共计总统将军一员。副将军一员。参赞大臣六员。前锋统领一员。副都统十员。总兵二员。营总二十四员。参领、副参领四十一员。云麾使一员。副将四员。章京一百三十六员。中书二员。司官十三员。侍卫十二员。参游八员。前锋校十七员。护军校一百八十一员。骁骑校一百三十九员。笔帖式四十三员。守备十六员。千把总九十六员。共七百五十三员。除奉上□日赏赉外。分别各给马驼、器械、跟役口粮、盐菜银两。与兵丁粮饷等。俱遵上□日宽裕支给。得上

□日、振武将军公巴赛、著为副将军。振武将军印务。著顺承郡王锡保管理。镶黄旗满洲都统侯陈泰、右翼前锋统领衮泰、镶白旗汉军都统石礼哈、正白旗满洲副都统戴豪、散秩大臣公达福、正蓝旗满洲副都统觉罗海兰、俱为参赞大臣。原任右翼前锋统领丁寿、以都统衔为军营前锋统领。直隶正定总兵官魏麟、河南河北总兵官闪文绣、统领车骑营兵。奉天副都统纳秦、统领奉天兵。白都纳副都统塔尔岱、副都统衔西弥赖、统领索伦兵。白都纳副都统费雅思哈、统领宁古塔兵。右卫副都统阿三、统领右卫兵宁夏副都统苏图、统领宁夏兵。镶蓝旗蒙古副都统承保、镶白旗满洲副都统常禄、统领察哈尔兵。归化城副都统马尔齐衮布、统领土默特兵。塔布囊丹巴、沙津达赖等、统领喀喇沁土默特兵。粮饷事务。派法敏、伊都立、巴泰、西琳、傅德等管理。盛京礼部侍郎永国、兼内阁学士衔。随靖边大将军印。前往北路军营。其办理各款。俱详细妥协。悉依议行　　

○壬戌。上诣恩佑寺行礼　　

○升正蓝旗满洲副都统迈禄、为本旗护军统领　　

○甲子。镶黄旗蒙古都统希尔根、缘事革职。升左翼前锋统领鄂善、为镶黄旗蒙古都统。仍兼管左翼前锋统领事。正蓝旗蒙古都统穆赛、缘事革职。升正蓝旗满洲副都统莽鹄立、为本旗蒙古都统。仍兼管本旗满洲副都统事　　

○议政王大臣等、议覆都统拉锡条奏、天津州水师营。满洲兵丁二千名。虽系水师。亦不可不熟习弓马。且驻防海口。沿海一带。遇有追捕贼盗之事。若无马匹。尤为不便。请恩准兵丁拴养马二百匹。给与喂养钱粮。应如所请。从之　　

○乙丑。谕内阁。士子读书明理为庶民坊表。若昧于急公奉法之义。抗粮逋赋是导民为非。不止亏缺国课而已。今见内外大小臣工。为此条奏者甚多。经礼部定议。按限迢比。逾限不完。详请褫革严追等语。朕思士子一经笞杖。则难洗终身之辱。一经褫革。则永无上进之阶。诸生纵不自惜其身名。朕则深为诸生悯惜也。闻各处催徵之例不同。有责比催粮之差役者。有扑责欠粮之本身者。现年钱粮。每至十月不完。方将粮户惩责。是五月未曾完半。虽在百姓。未必便行鞭扑。而乃以此遽施于士子乎。况生监之中。贫富不等。富户故意抗违。实法无可贷。而贫生未能依限。则情尚可原。今应如何分别贫富。使富者不得藉口以愆期。贫者得稍纾其力。沾沐朝廷体恤之恩。而国赋又不至于拖欠。著该督抚、各就本省情形。秉公详察。悉心定议。务其宽严得当。永远可行。傥该督抚内。别有所见。可以仰副朕矜怜贫寒之士子。而又惩戒顽富之劣衿者。亦著详悉陈奏　　

○以理藩院尚书特古忒、兼理太仆寺卿事　　

○以散秩大臣伯瞻布、署正蓝旗护军统领　　

○川陕总督岳钟琪疏言、河州营兵。出口巡缉。时值隆冬。借给备办衣装银、共五千二百两。今巡查事竣。应于各兵应领饷内扣还。得上□日、兵丁借支出口银两。著即作为恩赏。免其扣还　　

○丙寅。以左都御史三泰、署镶黄旗满洲都统　　

○以署正黄旗满洲都统觉罗伊礼布、署右翼前锋统领　　

○兵部议覆、江西南昌总兵官陈王章疏言、镇标兵丁。因移驻铜鼓营缺额请另募三百名。以足原数。添设千总一员。把总二员将把总分拨一员、防守宁州。应如所请。从之　　

○浙江总督李卫疏言、臣钦奉恩纶。俯俞入觐。所有各任印务。谨遵上□日酌量分派委署。请以钦差清查浙江钱粮副都御史性桂署理浙江总督。观风整俗使蔡仕丹□山、署理浙江巡抚。下部知之　　

○改山西大同府归化城理事同知、属朔平府管辖。从山西巡抚觉罗石麟请也　　

○丁卯。以正白旗汉军副都统德尔芬、署镶白旗护军统领　　

○戊辰。移湖北沔阳州新堤镇巡检、驻州南锅底湾。从湖北巡抚马会伯请也　　

○己巳。升銮仪卫冠军使佟时茂、为正黄旗汉军副都统。镶蓝旗参领尚崇坦。为镶红旗汉军副都统　　

○正蓝旗满洲阿思哈尼哈番图那、以本旗拟署佐领引见。得上□日、著图那署理。图那之祖阿山、于国家甚有效力之处。伊所袭之职。如本系精奇尼哈番。因销去恩诏所加之职。袭为阿思哈尼哈番者。仍当给还原官。如原系今职。将来再承袭时。不必销去恩诏所加之职。尔等将阿山一支子孙。十五岁以上者。俱查明带来引见宗谱一并进呈　　

○以故三等精奇尼哈番何尔敦亲伯祖岱音达三代孙何伸、袭职。三等阿思哈尼哈番吴昌祖、缘事革职。以其亲弟吴文煌、袭替　　

○旌表安徽虹县烈妇李文进妻柏氏、拒奸不污。投缳殒命。给银建坊。入祠致祭如例　　

○庚午。户部遵上□日议覆、川陕总督岳钟琪疏言、秦省自南山往蜀路径。有长安县之子午谷。盩厔县之黑水谷。郿县之斜谷。三谷之中。斜谷、黑水谷、俱极险僻。无庸开凿。惟子午谷。汉唐之时。为粮运大道。后渐荒废。若将此路修凿坦夷。由西安径抵汉江。计程才五百余里。最为便捷。但宜设兵防范。以便行人。请于子午谷内。秦岭南之五郎关。设守备一员。千总二员。驻兵二百五十名。秦岭北之关神里。亦属隘口。请就五郎关所设营内。拨千总一员。兵五十名。分驻其地。其黑水谷内之柳叶河。应添设把总一员。兵五十名。再将凤翔城守营兵移驻郿县。专防斜谷、兼防桃川、虢川等处。其虢川。应添设巡检一员。千总一员。兵一百名。均应如所请。从之　　

○辛未。上回宫　　

○予故陕西延绥总兵官孙继宗、祭葬。赠署都同知　　

○壬申。以庄亲王允禄、管理正红旗汉军都统　　

○癸酉。调山东按察使吴昌祚来京。河南按察使公元、为山东按察使司按察使。升河南开归道陈世倕、为河南按察使司按察使　　

○敕封浙江镇海县蛟门山龙神、为涵元昭泰镇海龙王之神　　

○甲戌。谕内阁。在京官员。历俸六年。准其告假省亲。此乃通行之常例。为伊等父母居家无事、愿归定省者而言。若其父母身患疾病。或年过七十。精力衰惫。为子者、迫欲回家侍奉。以伸其孝养之忱则非可以年例拘也。嗣后在京官员有闻其父母患病急欲省觐或父母年逾七十、而衰惫者。俱不必俟六年俸满。著取具同乡官印结。于本衙门堂官处具呈。该堂官查明启奏请上

□日。给假速回本籍。不必由吏部汇题。其历俸六年告假省亲者。仍由吏部题奏。将此永著为例　　

○改贵州中曹土司所辖高坡等处四寨归贵阳府管辖。从署贵州巡抚沈廷正请也　　

○以故三等阿思哈尼哈番五尔勤子寿昌、袭职
  </div>
  <div class="pagination">
   <a href="清实录雍正朝实录_page116.html">
    上一页
   </a>
   <span>
    ...
   </span>
   <a href="清实录雍正朝实录_page112.html">
    112
   </a>
   <a href="清实录雍正朝实录_page113.html">
    113
   </a>
   <a href="清实录雍正朝实录_page114.html">
    114
   </a>
   <a href="清实录雍正朝实录_page115.html">
    115
   </a>
   <a href="清实录雍正朝实录_page116.html">
    116
   </a>
   <span class="current-page">
    117
   </span>
   <a href="清实录雍正朝实录_page118.html">
    118
   </a>
   <a href="清实录雍正朝实录_page119.html">
    119
   </a>
   <a href="清实录雍正朝实录_page120.html">
    120
   </a>
   <a href="清实录雍正朝实录_page121.html">
    121
   </a>
   <a href="清实录雍正朝实录_page122.html">
    122
   </a>
   <span>
    ...
   </span>
   <a href="清实录雍正朝实录_page118.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
