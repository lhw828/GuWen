<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 222 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 222 页/共 1316 页</h1>
    <div class="content">○又谕。前据翰林院侍讲张楷奏。总兵周有全、滥膺异数。请将立传建祠撤销。当以李瀚章原奏。声叙周有全历著战功。降旨毋庸撤销。兹复据御史邓承修奏。周有全屡被□□□尔□劾。并无战功。竹帛馨香。未可滥膺。仍请撤销等语。朝廷裦功予恤。一秉大公。周有全既叠经被人指摘。不协舆情。所有将事迹宣付国史馆、及建立专祠之处。著即撤销。该总兵身历戎行。亦尚著有劳绩。仍著照军营例议恤。李瀚章所请过优。亦有不合。著交部议处。现月　　

○库伦办事大臣奕榕奏。哲布尊丹巴呼图克图之兄。可否加恩给奖。得旨。哲布尊丹巴呼图克图之兄、巴特玛车林。由藏跟随哲布尊丹巴呼图克图以来。迄今七载。保护该呼图克图。甚属妥协。著加恩赏给伊兄巴特玛车林、五品顶戴花翎。以示鼓励。明发　　

○察哈尔都统祥亨等奏。请就八旗押荒银两。添练马队五百名。分驻萨达克图一带。常川训练。报闻。摺包　　

○以光禄寺卿载英为太常寺卿。现月　　

○赏已革察哈尔镶红旗总管达尔济、四品顶戴。责令管带马队。从都统祥亨等请也。摺包　　

○癸卯。孝康章皇后忌辰。遣官祭孝陵。　　

○谕内阁。前据都察院、代奏江西候补通判赵清韶、敬陈管见一摺。当经寄谕周恒祺查奏。兹复据都察院奏。赵清韶再陈管见。并据录呈谕旨二道。前旨系属寄信。该员何从缮录。其另录一道。竟系捏造。殊堪诧异。均应确切根究。赵清韶著先行革职。交刑部严讯具奏。现月　　

○陕甘总督曾国荃、奏谢授总督恩。得旨。俟抵天津。将经手事件。清厘完竣。即行来京陛见。摺包　　

○命河南巡抚涂宗瀛、来京陛见。以河东河道总督李鹤年。兼署河南巡抚。摺包　　

○甲辰。成都将军恒训等奏。遵旨查明马厂积弊。派员丈出新垦各地一百余顷。应徵租银五百余两。拟请援案拨作书院膏火。暨旗员路费。以示体恤。降补佐领札朗阿、年力就衰。请勒令休致。从之。摺包　　

○又奏。查出成都北门外左右营马厂。新垦水田五百七十九亩。旱地三十五亩。照例升租。并将余款匀散两营。以资补济。从之。摺包　　

○命成都将军恒训、来京陛见。以成都副都统托克湍、暂署成都将军。现月　　

○乙巳。谕军机大臣等。刘坤一奏。遵查招商局被□□□尔□各款摺。李鸿章奏。查明招商局员被□□□尔□各款。并沥陈办理情形各摺片。著户部会同总理各国事务衙门、妥议具奏。洋务　　

○乌里雅苏台参赞大臣喜昌奏。奉命挑募吉军。暨镇边各营。经与副都统依克唐阿。将吉林、乌拉、阿勒楚、民丁。暨兵丹猎夫。认真拣选。择精壮者为正兵。粗拙者为营夫。军火由铭安借拨。克期训练。冀成劲旅。并恭报成军起饷日期。下部知之。摺包　　

○又奏。前领部拨鞍马价银。正拟采买。兹该官兵等仰体时艰饷绌。均愿自备鞍马。入营报效。前项银两。请移作兵饷支用。一律报销。报闻。摺包　　

○热河都统崇绮奏。遵议围场应办事宜。酌拟章程十八条。缮单呈览。下部知之。摺包　　

○以句串洋人。驾空强诈。革直隶同知吴樾等职。并讯办。摺包　　

○丙午。谕内阁。刑部奏。盛京工部六品官袁祥、父子被戕身死一案。应将李泳智尸身覆验。请旨办理一摺。著派恩福、潘斯濂、会同盛京将军、奉天府尹、盛京刑部侍郎、详细验明具奏。案内在逃之奚罄倡、穆洛五。并禁卒郭＜忄兴＞。著岐元、松林、饬属迅速严拏。送部归案质讯。现月　　

○安徽巡抚裕禄奏。凤阳关自经兵燹。收税骤难复旧。请免照额减赔。从之。摺包　　

○丁未。遣官祭关帝庙。　　

○谕军机大臣等。岑毓英奏。请饬江苏按月照解协饷等语。江苏应解协黔月饷。经户部奏明。按照四成报解。每月应解银八千两。该省仅月解银一千两。不敷甚钜。现在黔省绿营练军。需饷孔亟。著吴元炳遵照月拨八千两之数。按月筹解。俾资应用。毋稍延欠。将此由四百里谕令知之。现月　　

○军机大臣等奏。本处汉字档册。已届三年。请照例修缮。报闻。摺

包

　　

○云贵总督刘长佑等奏。遵议革除苗疆积弊。除兵米地段夫役。另案议结外。一拟禁刑钱专擅。以除土司之弊。一拟改粮弁章程。以除屯军之弊。一拟增州县经费。以除吏治之弊。一拟设义塾。添学额。以除陋俗之弊。得旨。所奏革除苗疆积弊各条。尚属妥协。即著照所议办理。仍当随时察看情形。认真整顿。以期日久相安。所请添设清江等厅学额之处。著礼部议奏。摺包　　

○酌拨贵州铜仁府县属、苗弁十缺。苗兵七十名。松桃厅属、苗弁八十缺。苗兵八十名。分设苗疆各厅。归贵东道考验拔补。一律操练。从云贵总督刘长佑等请也。摺包　　

○命达木定多尔济、承袭车臣汗部落札萨克台吉。现月　　

○戊申。驻藏办事大臣色楞额等奏。查办黑黄教夷案完竣。并特保粮员。得旨。仍著随时妥为抚驭。毋任再生事端。周溱著以知府在任候升。其余在事汉番员弁等。准其择尤保奏。毋许冒滥。摺包　　

○又奏。江孜等处。距哲孟雄尚远。未便增设委员。致滋疑阻。报闻。摺包　　

○改丁忧陕西延榆绥镇总兵谭仁芳为署任。俟关外军务完竣。再行回籍终制。从护理陕甘总督杨昌浚请也。现月　　

○抚恤朝鲜国遭风难民如例。摺包　　

○己酉。湖广总督李瀚章奏、请拨款兴修湖北襄阳老龙石堤。从之。摺包　　

○命贝勒载漪、带领侍卫十员。往奠故盛京将军镇国公奕湘茶酒。赏银一千两治丧。予祭葬荫恤。谥恪慎。现月　　

○庚戌。总理各国事务衙门奏。援案奖励出力章京。请将太仆寺卿吴廷芬、暨大理寺卿许庚身、太常寺卿徐用仪等。分别升叙。允之。摺包　　

○又奏檀香山中国商董陈国芬、试署期满。请改为领事官。以资约束。从之。摺包　　

○以不守官箴。革江苏同知骆基贤职。永不叙用。摺包　　

○以通同土盗。革江苏守张正发职。并讯办。摺包　　

○辛亥。谕内阁。刑部奏。秋审朝审缓决三次以上人犯。可否援照历届成案。准予查办一摺。各省缓决人犯。自同治十一年。暨光绪元年。遇赦援免后。至今又逾数年。较之咸丰六年。暨同治七年、查办人数。及缓决次数。大略相同。自应照例查办。以示矜恤。即著刑部查照历届减等发配章程。缮具条款。请旨办理。现月　　

○浙江巡抚谭钟麟奏。海甯大小山圩等处。民修堤塘。筹款不易。如遇坍塌。请由东防同知酌拨工料。报闻。摺包　　

○又奏。东塘念汛。三限塘工告竣。请将在事出力员弁。择尤保奖。得旨。准其择尤酌保。毋许冒滥。摺包　　

○山东巡抚周恒祺奏、请建筑济阳县城土坝三座。并修补堤岸。从之。摺包　　

○山东按察使灵杰。因病乞休。允之。　　

○以兖沂曹济道潘骏文为山东按察使。现月　　

○壬子。孝哲毅皇后忌辰。遣官祭惠陵。　　

○癸丑。春分。朝日于东郊。遣肃亲王隆勤恭代行礼。　　

○以正黄旗汉军副都统常星阿、署左翼前锋统领。正黄旗汉军副都统锡珍署正白旗护军统领。正白旗满洲副都统奎润署镶红旗护军统领。正红旗满洲副都统钟泰署镶蓝旗护军统领。明发　　

○以额驸公符珍、正蓝旗满洲副都统文秀、署镶红旗汉军副都统。明

发

　　

○命贝勒载澂、带领侍卫十员。往奠故三等承恩公照祥茶酒。赏银二千两治丧。予祭葬。谥恭悫。现月　　

</div>
    <div class="pagination">
<a href="清实录光绪朝实录_page221.html">上一页</a><span>...</span><a href="清实录光绪朝实录_page217.html">217</a><a href="清实录光绪朝实录_page218.html">218</a><a href="清实录光绪朝实录_page219.html">219</a><a href="清实录光绪朝实录_page220.html">220</a><a href="清实录光绪朝实录_page221.html">221</a><span class="current-page">222</span><a href="清实录光绪朝实录_page223.html">223</a><a href="清实录光绪朝实录_page224.html">224</a><a href="清实录光绪朝实录_page225.html">225</a><a href="清实录光绪朝实录_page226.html">226</a><a href="清实录光绪朝实录_page227.html">227</a><span>...</span><a href="清实录光绪朝实录_page223.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
