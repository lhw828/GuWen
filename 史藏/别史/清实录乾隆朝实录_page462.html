<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 462 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 462 页/共 1860 页
  </h1>
  <div class="content">
   ○工部等部议准。贵州巡抚爱必达奏、请修水冲之松桃厅城垣。从之。　　

○豁江苏崇明县被风潮灶地、本年地丁项下编徵盐课、水脚、随徵珠车、灰场税、备荒、杂饷等银、四千九百五十七两零。　　

○旌表守正捐躯之湖北孝感县民唐士乾妻龚氏。安徽凤阳县民李躧子母孙氏。　　

○辛卯。上至静安庄孝贤皇后梓宫前奠酒。　　

○谕。朕览经略大学士奏报、于渭城驿驰赴成都。日行三百二十余里。此次经略大学士奉命遄征。每日带星就道。薄暮犹未解鞍。勤劳亦云至矣。途次又日有颁发谕旨、商办机宜、奏覆事件。无不精详妥协。而所过地方、吏治民瘼。又无不留心体察。兼之川境驿站马匹、料理未能齐备。甚有步行之处。乃自渭城驿抵成都。一日之间。至行三百二十余里。如此迅速。如此勤劳。苟非秉性丹诚。心同金石。曷克臻此。又奏称、布政使高越、抵任甫经八日。其遗误供应马匹之处。情稍可原。罪犹可逭等语。经略大学士因川省贻误军行马匹、具摺参奏。朕以高越系地方大员。武宏绪专司驿传。有误军机。情罪重大。是以降旨将伊等革职。枷号示众。今据经略大学士所奏。则高越情在可原。但既系地方大员。即到任未久。亦当上紧赶办。乃至贻误军行。咎亦难辞。著赏给道员职衔。留于川省委用。其布政使印务。仍令纪山署理。至武宏绪身为驿道。罪无可逭。仍照前旨行。朕用人行政。一秉至公。即如高越。前因贻误军行。即降旨重治其罪。今既知其情有可原。即宽其罪谴。予以自新。轻重权衡。丝毫不爽。经略大学士居心公正。办事精详。是以参劾于前。请宽于后。与朕意吻合。君臣之间。办理政务。果俱能如此。则事未有不当。而功亦未有不成者。朕于满汉大臣。原无歧视。但其中有知恩者。亦有负恩者。如讷亲辜恩负国。舛谬乖张。朕即重治其罪。而忠勇奋发如经略大学士者。朕岂可不加之优奖。以励臣工。以重国事乎。经略大学士傅恒。朕前已降旨优叙。其随往之达勒当阿、达清阿、安冲阿、此次亦甚奋勉。著交部一并议叙。将此传谕中外诸臣。俾知效法。寻吏部议。吏部尚书达勒当阿、乾清门头等侍卫达清阿、安冲阿、俱准其军功加一级。从之。　　

○又谕曰。庆复一案。该部尚未题请完结。朕思此案情节显著。更无疑窦。今所以久悬未结者。第因班滚尚未弋获耳。究之班滚现在。众所共知。同案之罗于朝、革松结、现在设法缉拏。固不待班滚就缚。始足定此爰书。即班滚到案。亦于庆复之罪无所加也。但庆复之案。其罪较之讷亲、张广泗、有间。盖讷亲之罪。在乖张退缩。负恩偾事。张广泗之罪。在狡诈欺妄。糜饷老师。朕前后所降谕旨甚明。至于庆复之捏报班滚焚毙。若系伊授意李质粹等、令其通同欺妄。则罪无可逭。而当日情形。则因属弁咸以为班滚实经焚毙。庆复明知其未确。而大局将竣。若再行究诘。则事难易了。是以随众附和。迁就了事。亦不无思家之念。而退缩乖张。则实未如讷亲之甚也。庆复之实情如此。军机大臣等、将朕此旨诘问庆复。然乎否乎。庆复身为大臣。膺阃外重寄。似此糜费军需。暴露士众。而终于扶同草率。核其情罪。虽明正典刑。亦所应得。但现有讷亲、张广泗、两案。絜而论之。庆复尚在可待之列。国家大臣。虽孽由自作。而屡有陷重辟之人。朕实不忍。此又朕姑息宽柔之失矣。但此三人中。若求一稍可迟待之人。则莫若庆复。且悬案不结。终非了局。庆复、李质粹等、著军机大臣、会同该部、即按律定拟具题。并将此旨、令诸王满汉文武大臣等公同阅看。寻军机大臣等奏拟。原任四川总督庆复、提督李质粹、总兵宋宗璋、均斩监候秋后处决。从之。　　

○又谕。朕御极之初。尝意至十三年时。国家必有拂意之事。非计料所及者。乃自去年除夕。今年三月。叠遭变故。而金川用兵。遂有讷亲、张广泗、两人之案。辗转乖谬。至不可解免。实为大不称心。伊两人、平日俱非不能办事之人。当班第因张广泗久未成功。请遣重臣督师。讷亲原系第一受恩之人。官阶在前。维时大学士傅恒、尚系协办阁务。若即遣大学士傅恒前往。将置讷亲于何地。且讷亲平日小心慎密。见事明白。受恩十三年。在近臣中无出其右者。至张广泗、自皇考时。即已用至巡抚。授为西路副将军。朕以苗疆需人。复调任黔抚。古州系从未开辟之径。崇山密箐。不亚金川。后复有城绥之役。张广泗皆能敉宁奏绩。上年调为川督。大臣等共庆得人。讵料讷亲则退缩乖张。张广泗测狡诈倾险。两人皆致偾事。不但伊两人出于命数之无可如何。朕亦梦想不到。由今思之。此番用兵。非为金川。直为讷亲、张广泗、居心不良。使之败露。亦并非为讷亲、张广泗、之孽不可逭。实乃上天仁爱朕躬。俾知用人如此其难。而为大臣者。当共知天道昭彰。如此可畏。宜各秉公忠。实心为国家任事。未必非朕不幸中之大幸也。即如讷亲在军前。但许傅尔丹等列名请安。不令一人奏事。而兵丁对阵时、伊于火光中望见之语。乃伊奏摺中自行发露。经朕指出。谓其从未亲身督战。降旨询问。伊乃自认果从未亲临督战。夫总戎之人。岂能每次临阵。或一二次偶然未出。亦属寻常。而朕即谓其从未临阵。彼亦自认无辞。是盖讷亲专图安逸。视士卒之捐躯效命。漠不动心。得罪鬼神。是以不待他人攻发、而自行发露耳。朕思及此。不觉悚然。至张广泗巧诈推诿。专欲陷害讷亲。以图经略之任。而不复顾国家军旅重务。有心贻误。经朕亲鞫。洞见肺肝。伊犹希觊复用。朕反覆穷诘。始供吐不讳。岂非天夺其魄。是以不容掩饰也。今两人罪状显著如此。朕即欲曲为保全。实出无策。讷亲、现交舒赫德、会同经略大学士傅恒、及尚书达勒当阿审拟。张广泗、现据军机大臣会同刑部、按律拟斩立决。朕非谓惟辟作威。欲将此两人寘之重典。令群臣知所儆畏。亦并不谓处置公当。赏罚分明。伊两人独非朕所任用者乎。今两人偾事至此。用人之误。实深为抱愧。若不按法治罪。则朕为饰非。为怙过。祖宗法度具在。朕何敢以意为轻重耶。讷亲、张广泗、皆系大臣。生杀予夺。朕不敢私。著传集诸王满汉文武大臣。将讷亲、张广泗、二案口供奏摺。并朕此旨。及庆复一案谕旨。令其公同阅看。朕将伊三人分别处置。是否允协。俾众议佥同。以服其心。并令中外臣工、共知朕用人之苦心也。　　

○吏部议奏。大学士张廷玉等、票拟错误。请将大学士陈世倌、史贻直、均革职。大学士三等伯张廷玉、大学士来保、协办大学士吏部尚书陈大受、均降二级留任。张廷玉有加十五级。应销去二级。免其降级。得旨。陈世倌、自补授大学士以来。无参赞之能。多卑琐之节。纶扉重地。实不称职。著照部议革职。史贻直、著革职、从宽留任。来保、陈大受、俱著降二级留任。张廷玉、著销去加二级。免其降级。　　

○户部议准。前任甘肃巡抚黄廷桂、遵议甘省各州厅县民壮。请裁汰一百五十二名。实存二千三百四名。从之。　　

○工部等部议准。浙江巡抚方观承奏、请修被风潮冲塌之海盐县城垣、衙署、从之。　　

○四川提督岳钟琪奏。续调杂谷土司兵二千名。已到五百余名。臣查塔高山梁。界在康八达、木耳金冈、两山之中。各处总路。若克此梁。可断贼应援。并可攻取康八达要隘。但梁上有木城、石城、土卡、三座。防范甚严。非用奇难以制务。臣于十一月十八日。派兵一千二百名。攻木耳金冈。诱贼聚援。以便乘机攻夺塔高山梁。我兵贾勇直前。夺获土卡平房三处。水卡一座。毙贼一百余名。臣与法酬、董芳、中秋、瑚什等、亲临督阵。见守备马化鳌、千总马汉臣等、俱奋不顾身。各带枪石等伤。贼势大挫。塔高之贼。渐移木耳金冈、为自守计。正可乘虚攻取。不意是日黄昏。降雪约深二寸。至二十日。尚未晴霁。俟天气一晴。即督兵进取。得旨。欣悦览之。汝调度有方。实可嘉悦。总俟克成大勋。从优议叙。　　

○以贵州镇远府属已革偏桥司左副土官杨清之侄安禄袭职。　　

○壬辰。谕。从前将王神保住圈禁。该衙门王即行请旨。朕因所奏甚急。降旨申饬。乃至今竟不具奏。此又过迟。神保住原非安静之人。将伊革去王爵。免其圈禁。交简亲王德沛、严加管束。毋令滋事。　　

○又谕。朕前日降旨。谓陈世倌多卑琐之节。并非泛论。即如伊乃浙人。而私置产兖州。冀分孔氏余润。斯岂大臣所为。今既革职。著谕山东巡抚。不准伊在兖州居住。　　

○军机大臣等奏。张广泗受恩深重。历任封疆。皇上因其尚谙军旅。特命以进剿金川。乃自抵军营以来。毫无成算。始则分兵十路。调度失宜。继又措置乖方。以致张兴失机陷没。他如遗弃军装炮位。失火轰碉、焚毙官兵。率皆委过于下。惟以克日成功、屡行妄奏。迁延岁月。糜费不赀。及闻讷亲前往。即诸事推诿。漠不关心。且信用贼酋姻党。袒庇黔省劣员。身为总统。布散流言。煽惑众听。其乖张欺罔。罪状非一。臣等按律拟议。张广泗失误军机。漏洩军情。煽惑人心。守备不设、为贼所掩袭、因而失陷城寨、毁弃军器。罪皆应斩。加以种种负恩。有心误国。实刑章所莫逭。应将张广泗拟斩立决。得旨。张广泗著即处斩。著得保、勒尔森、前往监视行刑。谕军机大臣等曰。军机大臣等会同刑部审拟张广泗一案。奏内引临军征讨、逗遛观望、因而失误军机者斩之律。而声明张广泗情罪重大。斩候不足蔽辜。请拟斩立决。是张广泗之罪。尚可不至于此。而大臣等加入立决矣。夫逗遛观望。失误军机。乃许应虎之罪。张广泗狡诈欺妄。有心误国。情罪重大。立决乃所应得。即伊自供。亦以为法当立决。若果应监候。则朕又何事亲御瀛台、降旨审问耶。从前年羹尧之案。所引斩律多条。今张广泗种种罪状。擢发难数。而军机大臣多人共办一案。乃至潦草错误。不合事理。又来保所写神保住宽免之旨。总不明晰。假令经略大学士傅恒在此。承办此等案件。自必斟酌妥协。何至烦劳朕心若是。朕益不得不望经略大学士之早奏肤功、迅速还朝矣。著传谕经略大学士知之。　　

○大学士等议覆。奉谕旨、直省常平积谷之数。悉准康熙雍正年间旧额。或邻省原额不足。即就近拨运。其如何彼此拨运、并查定原额、及原额存粜之法。令臣等妥议。并谕各该督抚。查明额存及借粜各确数具奏。今据各省督抚陆续奏到。臣等遵查、直省常平仓贮。康熙年未经全数定额。应请照雍正年旧额为准。惟云南极边。不近水次。西安、甘肃、沿边。兼备军糈。此三省、雍正年亦未定额。应以乾隆年所定额为准。又福建、广东、贵州、三省。山海之地。商贩不通。仓储宜裕。现较乾隆年定额多不敷。而较雍正旧额则有余。酌量情形。请即以现存之数为定额。其余各省。悉照雍正旧额。通计一十九省。应贮谷三千三百七十九万二千三百三十石零。较之乾隆年定额。计减一千四百三十一万八千三百余石。应令各该督抚。按所属大小匀贮。其间有转运之难。出产之寡。地方之紧要。应分别加贮者。业经尚书臣蒋溥奏准、行令各该督抚详议具奏。俟奏到再议。至各省有余不足之数。直隶、江苏、江西、湖北、湖南、山西、广西、安徽、山东、四川、云南、西安、福建、广东、贵州、十五省。皆额外有余。奉天、浙江、河南、甘肃、四省。皆额内不足。其有余省分。应将现在溢额谷。及出借徵还余谷。以次出粜。将价提贮司库。报部酌拨。不足省分。现有徵收地米。及收捐本色。应渐次补足。毋庸邻省拨运。至于存粜之法。定例存七粜三。然各省情形不同。应令酌量增减。其每年平粜谷。例于秋后原价买补。然价有平贵。不可一例。应令因时酌办。再、各省收捐监谷。以实仓储。今常平既经定额。无庸于额外增贮。除不敷省分、仍收捐补足外。其有余各省所收本色。应另案存贮。遇赈恤。即于此内拨用。或平粜谷不能买补。即将此项拨抵。粜价造报酌拨。至各省常平仓外。另有仓贮。如河南之漕仓。安徽之江宁省仓。浙江之永济仓、玉环同知仓。广东之广粮通判仓。福建之新设台湾仓。及各省之社仓、盐、义、等仓。皆不常平额内。应照旧存贮。从之。　　

○癸巳。谕。广州副都统白朝栋、为人糊涂鄙陋。亦不晓清语。不胜副都统之任。白朝栋系由协领补用之人。著革退副都统。仍以协领员缺补用。　　

○甲午。上诣皇太后宫问安。　　

○谕。从前讷亲等、将总兵哈攀龙参处。甚觉委曲。朕闻伊在军营。尚为黾勉出力。著将部议降二级之案。准其开复。　　

○经略大学士傅恒奏。接到傅尔丹、班第、报匣内奏摺一件。系党坝头人乞降。贼势穷蹙。及郎卡病重。差员往验。臣细阅此摺。办理殊未妥协。既云乞降。而逆酋并未到营。即郎卡果病重。莎罗奔何以亦不亲行。且差员到彼处。郎卡如何情景。出何语言。亦并未述及。贼人乞降。逆酋未至。但据头人虚辞。即差员往验。似属非体。即欲借此知其山川要隘、内溃情形。亦应令素有胆智之大员前往。杨自功等千把微员。绿旗兵怯懦。倘入贼境。微露畏葸。岂不损军威而伤国体。且焉知非逆酋自揣势穷。姑为乞怜之状。伪作郎卡。使我兵识认。以为将来免脱之地。或闻讷亲等前往党坝。傅尔丹等又至美诺会商。将从党坝直入。故令我军识其道路。将来从此取径。可以豫为设伏。种种贼情。俱未可测。而岳钟琪等并未筹及。臣至军营。自当将此情节。一一告知傅尔丹等。以防贼诈。闻军中绿旗将士、知臣来川。日夜盼望。而傅尔丹等、闻臣将至。转生疑惧。臣至军营。当详悉开导。使之释然无疑。至傅尔丹、年已六十六岁。精力就衰。惟熟于管领满兵。将来应令专办营盘一切事宜。其余不使分心。惟用兵之事。亦与随时商酌。臣至党坝。欲语岳钟琪云。尔受皇上深恩。弃瑕录用。当一矢丹诚。竭力报效。不可稍存瞻顾。我奉命经略。调兵如此之多。即仰仗天威胜算。翦此妖魔。亦本分事。何功之有。若尔攻取渐有进步。即尔之功。倘更能贾勇前进。扫穴犁庭。则其功益大。若尔不尽力。我克成功。不能掩尔过。若尔能尽力建功。我为经略。众人之功。即我之功。岂有丝毫畛域。惟在同心协力。相与有成。可以毫无观望。如此谆切告语。并将此宣布军中将士。使傅尔丹、岳钟琪等、疑惧尽释。庶臣得收指臂之效。又奏。奉谕旨、并阅新柱原摺。楚兵情形。已可概见。臣至军营。与傅尔丹等酌定。当即行文、将所调兵八千名、全数停止。原议调兵三万五千。计前停陕省督抚标兵一千。今又停楚兵八千。尚存二万六千名。如尚可酌减。即于陕省、云、贵、兵内议裁。总俟臣到卡撒酌定奏闻。又奏。傅尔丹、班第、所奏湖广、云、贵兵。请拨给长夫之处。军兴以来。川省民力凋弊。除湖广兵已议停调外。其云、贵、二省。若令长运直送金川。实为有益。又奏。傅尔丹参奏都司沈瑞龙、告病擅回。仅请交部治罪。办理未免失当。军中疲玩之习。渐染已深。不可不力为振作。应将沈瑞龙调至军营。验系病深。即从宽永远枷号军前示众。俟凯旋请旨发落。如系托病。即应以军法从事。奏入。谕军机大臣等。今日接到经略大学士傅恒所奏料敌情形一摺。筹审精详。思虑周到。识见高远。实乃超出等伦。经略大学士随朕办事数年。平日深知其明敏练达。初不意竟能至此。即朕自为筹画。亦恐尚有未周。朕心深为嘉悦。经略大学士、信为有福之大臣。观此、则大功必可告成也。至所奏各路官兵。除陕西督抚标兵一千名、业经停调外。前据经略大学士奏称、湖北兵四千、已行文停调。而现据新柱奏、楚兵分为五起。前三起、共兵二千三百五十名。俱已起程。其湖南兵四千。及湖北襄阳等镇兵一千六百名。现候文到起程等语。今经略大学士奏、俟至军营会商停调。恐到营后行文。此项官兵。业经抵川。势难再行遣回。留资调遣。未为不可。或于滇、黔、路远营分、未经起程兵丁内。酌量照数减调。其楚省候文起程之兵。应调应止。速行知会。方不至于两歧。仍将如何办理之处。明晰速奏。再、川省军兴以来。民力未免疲惫。所有运夫一事。楚省已经抵川之兵。其由水路至者。尚须于重庆雇夫。惟陆路之兵。或可即用其夫长送至军。其云、贵、兵丁。若不须调遣。自亦无庸筹办。如尚须调遣。应如所议、用长夫运送。庶可稍纾川民力役。又、运粮甚关要。班第应驻成都接应。其往来照料。则系兆惠专责。务期妥办。毋致贻误。经略大学士传令伊等知之。其都司沈瑞龙。若果托病擅回。自应从严办理。以惩纵弛积习。寻奏。臣前奉旨停减兵丁。原令陕省将未起程者酌减。再将湖北之四千停止。后陕省查覆未到。复奉旨、湖广兵废弛、所派八千名、勿令起程。臣飞即行文、将陕兵除督抚标一千名已停外、余概令飞催起程。湖广兵、拟到营商停。后闻楚兵将入川境。臣思到者数尚无多。遣回之费。与至军营之费。所省十倍。是以决计行文迎阻。令全彻回。至滇、黔兵、皆已起程。无庸减调。现在军前滇、黔兵、伤病遣回者二千余名。臣令该省不必议补。是又减数千矣。至云、贵兵、应用长夫。即行文班第、遵旨办理。报闻。　　

○刑部右侍郎兆惠、署四川巡抚班第、奏。现在添调官兵。粮应急筹。查卡撒左右山梁、色尔力、等路。积贮无多。仅足供一两月。附近之崇德牛厂、存八千余石。美诺、存二万有余。为空卡雪山阻隔。不能速运。臣等现在纠集番汉民夫。尽数搬取。臣民兆惠亲赴美诺、沃日、督率台员。卷站疏通。而班拦龙肋、积米万余。急令站夫归并趱行。但兵数既多。加以跟役余丁尤众。目今竭力赶运。止可供经过大兵支食、及卡撒新旧兵明岁四月前之用。臣等已会商。分派各州县碾米三四万石。令就本境募夫。长运卡撒。限于三月内到齐。到党坝、甲索、两营。以现贮供现兵。可至明年四月以前。该二路既议设重兵。则党坝旧运数不敷。而甲索运粮、向用蛮人乌拉。多寡尤难豫定。查松潘一路。向雇乌拉直运党坝。费亦较省。后因无米停彻。闻该处可采办青稞炒面。已飞饬该同知等、速为采买。运党坝军营。其甲索一路不足之处。或由党坝渡河济运。或交大商分往包运。俟王镗、范清注、到营。再为酌定。现今各路大兵。尚无分派确数。某营实须若干。某路应运若干。均难豫定。应俟分派既定。再从长筹议。然加粮必须添夫。内地夫役久劳。既难多调。而在官在民。亦多烦费。惟有仍令于各州县分任长运。立限到营。并令王镗、范清注、二人分派承运。报闻。　　

○兆惠又奏。臣于十一月初七、初九、等日。赴卡撒左右山梁、色尔力、等处。周观营垒。及贼人碉卡。我兵情形。接见领兵提镇将弁。询以防守攻战机宜。觇其人才识见。详加体访。满洲大臣中。惟护军统领法酬。远驻党坝。未能深悉。护军统领乌尔登。为人明白。临阵亦肯向前。初在马柰。后调卡撒。于指攻处。有利则进。无利则退。颇能鼓励将士。护军统领萨音图。前驻甲索无功。后赴卡撒。亦无见长处。临阵不能奋力。又刻于待下。且常见其于寻常山径。辄胆怯不敢乘骑。似难望身先士卒、为绿营表率。提镇中。如原任提督段起贤。到营后从未建功。且旧疾复作。扶掖须人。总兵哈尚德。人尚聪明。但未经攻战。不能悉其勇怯。总兵冶大雄、莽阿纳、俱循分供职。未见格外奋勇。惟总兵哈攀龙。前攻渴足岭。颇称勇往。继攻腊岭。虽未能破。亦能身冒枪石。巡防谨严。在诸镇中。尚为可用。其副将以下各员。颇有人才平常。龙钟衰病者。拟俟经略抵营告知。听经略裁汰。臣又访闻各省派兵时。将备等、多家丁冒充名粮、及多占额兵役使者。系绿旗相沿积弊。亦拟告知经略酌办。得旨。俱属公论。告知经略大学士。以备采择。　　

○护川陕总督傅尔丹、署四川巡抚班第等奏。臣在党坝。调兵未到。贼人日遣头人在卡喊降。臣等权谕该番。必须莎罗奔、郎卡、面缚叩见。方准伊不死。臣等于十一月初七日回卡撒。十七日。接提臣岳钟琪札称、初七日。逆酋头人得什阿朗、赴营哭禀。郎卡现在病重。求差官往验。随差千总杨自功。把总周郁。于初八日赴勒乌围。十二日回。据称郎卡果系病重。勒乌围一带道路。并山川形势。都已勘明。但莎罗奔不敢赴营投见。求于康八达叩见。随传谕得什阿朗。若莎罗奔、郎卡、抗不赴营。嗣后无庸喊降。目今杂谷土兵陆续到营。不日汇齐。即图进取等语。再、连日据党坝、正地、卡撒、等路将领报到。投降番男妇共十余名。俱称刮耳崖现已无粮。勒乌围稍有些微。番民亦不能得食。人人思溃。贼酋于巴郎寨设卡紧守。不令逃出。又欲诱令同出投诚。故未遽散等语。看来贼势穷蹙。已可概见。得旨。另有旨谕矣。　　

○乙未。谕曰。经略大学士傅恒。途次筹办各事。懋著勤劳。所有带往各员。如达勒当阿等。前已交部议叙。其随行办事之顺天府府丞胡宝瑔。吏部郎中德舒。俱能黾勉效力。著交部一并议叙。寻吏部议。各准军功加一级。从之。　　

○又谕。金川贼首乞降、郎卡病重、请差官往验一事。昨阅经略大学士所奏料敌情形。甚为明确。此事、岳钟琪既经札报傅尔丹等。傅尔丹、班第、业已奏到。岳钟琪何以并未奏闻。再、伊所差千总杨自功等、验看回营之后。郎卡果否病重。及有无窘迫光景。并贼番多寡。巢穴路径。杨自功等既经目击。岳钟琪亦应据词详悉奏闻。经略大学士现抵军营。可传谕岳钟琪。令其据实速行具奏。并传唤杨自功、周郁、二人。面为询问。自可得其实情。并将党坝一路、自攻夺塔高山梁后、近日情形若何。一并驰奏。经略大学士应由党坝进攻。将卡撒交傅尔丹等相机进剿。　　

○经略大学士傅恒奏。臣查川省马少。供应难免贻误。臣与高越商酌。将各州县未到马。极力催趱。并每站设夫役。将上站马接收。加意喂养。送回原站。以备下次兵骑。此事关系紧要。州县驿丞官员、恐未足恃。卓鼐尚属晓事。且满洲办理此等事件。实胜汉人。已嘱专心协理。臣于途次。见西安兵驮骑马骡甚多。伊等过成都而西。其势不能多带。必仍留省城喂养。莫若购买添补驿站。臣已交卓鼐。将现存马价急八千两。并酌于藩库动项购买。现今备马既属艰难。而四川路窄。若照原奏。每队五百名一处行走住宿。不惟不得如许房屋。即帐房蓆棚。亦难一时搭盖。臣酌以五百名分两队。倘住宿处、二百五十名尚不能容。则令稍前稍后分住。到营所差不过一二日。不至甚迟。再、查从前派往金川之大臣、侍卫、官员、兵丁等。乘骑马匹。背负人夫。并无定额。而自成都起程之大臣、侍卫、护军校、拜唐阿等。所给银数亦过多。此次派官兵甚众。若照例办理。势不能给。臣量为酌减。并晓谕以兵多费广之故。勉以立功受赏。兵等各无怨言。至臣应得各项。除锣锅帐房之外。一无所取。以服众心。惟是成都五方杂处。啯噜子向为民患。满兵一千六百名。仅余五百名在省。巡抚又在军营。用兵之际。内地防范不可不严。臣已令布政使高越、并饬提督巡抚标下参游等官。添拨严防。又奏。接到岳钟琪等报匣。系报攻杀塔高山梁等处军情。查近日岳钟琪所奏。连有攻克。军势渐振。但党坝之士气稍扬。则卡撒之声势。尤不可少懈。必宜乘机奋击。使贼酋两地兼顾。方易克捷。臣至卡撒。当鼓励军营。及时攻剿。倘此处地势不便。臣即往党坝查勘。从此直捣勒乌围。并飞速行文、令大兵不必复往卡撒。即于中途分道直趋党坝。军粮即行运往。现在莎罗奔与郎卡、俱在勒乌围。一举而二贼可擒。是亦一策。至卡撒、仍令大张声势。俟后起兵到。分拨夹攻。此时未便悬拟。俟臣到营商度。又奏。从前高越奏请推广捐例。业经议行。但各班铨选人员甚多。虽该省另立军粮飞班。赴捐者仍少。于军储未必有济。请将户部收捐停止。俱令于川省报捐。本折兼收。其运米至军前者。准以飞班即用。并将各捐班应选人员。俱停选六个月。先尽川省捐班选用。奏入。谕军机大臣等。览经略大学士傅恒所奏、筹酌军营进取诸务。事事周详妥协。洞中窾要。深为嘉悦。将来径趋党坝。直捣勒乌围。而于卡撒一路。大张声势。严密防御。贼酋巳在网中。自可收犁庭扫穴之效。其粮马等事。若非经略大学士迅速筹办。大兵云集。何以支应。但从前祇知川省用兵以来。供亿浩繁。民力拮据。而其空虚疲惫、一至于此。意无一人剀切敷陈者。即军前光景。诸人奏报。亦仅依稀闪烁。朕于金川。何曾有丝毫利其土地人民之见。使讷亲等能据实入告。朕宁不早为裁夺。何至糜费若此。是以伊等之罪。益无可逭。今经略大学士思虑所及。使万里情形。了如指掌。观此、则用兵一事。断不可过朕昨所谕两月之期矣。此事前已为讷亲、张广泗、所误。一无就绪。今命将调兵。飞刍挽粟。尽力筹办。譬之为山。已成九仭。一篑之劳。势不可止。如其应期克捷。指日荡平。固所深愿。倘尚须筹画。略有迁延。则以全蜀之物力。帑藏之脂膏。填于蛮荒边徼一隅之地。实为可惜。朕见甚确。朕志已定。在经略大学士、以军旅自任。自不肯为彻师之言。于理亦不当为此言。但目前所急者、惟马匹钱粮。马匹虽经措办。似可无误。而粮运则尚费料理。经略大学士目击该省艰窘之状。亟思接济。计及捐例一事。欲为变通。诚出于无可如何。第本年十月以后。所拨部饷。及各省帑银。共三百万。俱可陆续于二月以前解到。官生怀挟厚赀。远赴川省。势难克期而至。且闻该省军兴旁午。汉人夙多畏怯。更必裹足不前。即使踊跃赴捐。而京外行文出示。一停一开。已当至四月。于事恐亦无补。况当年西北两路用兵。亦未至如此。今若将前例概行停选。未免浮议繁兴。而官生又不能将本籍所产粮米输纳。势必持银赴川购买。适使该省粮价昂贵。其总理收捐之人。若如经略大学士之公正廉明。自能不致滋弊。即策楞、尹继善、亦或能之。断非班第、纪山、所能胜任。辗转思之。实多未便。目下且就现拨之项。随时支应。尚可敷明年二三月之用。即有不足。亦可另为筹济。此二摺未经交议。惟军机大臣等及舒赫德知之。两处办事司员。俱勿令与闻也。昨据新柱奏称、楚兵二千三百名。业经起程。难以赶回。已传谕经略大学士。于滇、黔、路远营分未起程兵内、照数减调。朕思满兵现调至九千。皆骁勇可用。此外各省调遣已至之兵。应留营备用。其余未至者。或酌量檄停。盖兵多则粮费亦多。挽运维艰。不得不斟酌办理。而无用之兵。徒多亦无益也。著一并传谕经略大学士知之。并抄寄尚书舒赫德阅看。　　

○四川提督岳钟琪奏。十一月二十一日。天气稍晴。臣拨兵分五路、夜攻塔高山梁。参将五德纳等、焚木耳金冈贼碉二座。平房五间。贼卡二处。杀贼数十人。游击王三元、焚康八达木卡。杀贼二十余人。游击阿尔占等、直攻塔高山梁木石城。烧击死城外濠内贼番十数人。贼弃濠归城。官兵力扑过濠。围攻木城。城上矢石如雨。三等侍卫丹泰、直扑城边。射死贼三人。矢尽力战。枪伤阵亡。贼番于城上泼水。水冻不能摇动。火不能焚。自三更至黎明。连攻八次。未能夺取。路险不能久驻。只得彻回。得旨。览奏俱悉。　　

○以四川遂宁县故大学士张鹏翮、安徽怀远县故直隶饶阳县知县李佺、江西新喻县故廪生晏维旭、庐陵县故布衣罗大振、福建福州府故都察院左副都御史余正健、各祠乡贤。从各督抚请也。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百三十



大清高宗法天隆运至诚先觉体元立极敷文奋武孝慈神圣纯皇帝实录卷之三百三十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十三年。戊辰十二月。丙申。己巳年立春顺天府进土牛春山宝座。　　

○谕、据岳钟琪奏称十一月二十一日。焚烧贼巢塔高山梁、及木耳金冈地方碉楼。攻杀贼番之际。三等侍卫丹泰奋勇攻击。直逼城边。杀死贼番三人。矢尽力战。枪伤阵亡等语。朕闻之。深为恻然。官兵鼓勇奋击。俱各安全惟丹泰一人、殚力杀贼以致身亡。实属可悯其如何施恩赏给官职之处著该部查例具奏。　　

○谕军机大臣等。经略大学士傅恒奏称黔省兵丁计已抵川。自应留用。至云南之兵。未便停止等语。朕观川省道路情形。马匹应付。实属艰难。日前经略大学士傅恒到彼。随带人数几何。即已不能承应。而努三所带第一起京兵。据称尚驻昭化、以待料理。将来京兵陆续抵川。台马往返更换。益加疲瘦。更难迅速前进。且兵多则粮费益广。虽据兆惠等奏称现在筹办。计亦甚费周章。而沿途山径崎岖。兵卒行装及一切军需。在在须用人夫驼运。幸而蜀民淳良。虽劳不怨。即如西安刁徒。以牵马伺候官兵小忿。辄致逞凶。假令蜀民困惫过甚。保无奸棍煽诱。别滋事端耶。经略大学士前在成都。添设堆拨。想亦虑及此。而征途绵远。亿兆繁庶。又安能处处防范。倘内地有意外之虞。而满兵隔越蛮徼。其何以应之。朕心甚为悬切。又前据湖督新柱奏称、兵丁皆已成行。其已至者、有不能赶回之势。在伊等奉调经理。自必克期星发。而川省种种情形。原亦未能备悉。自朕思之。滇兵到齐。计已在三四月间。彼时自当奏捷凯旋。或在纳降振旅之际。屯集多兵。徒费无益。经略大学士、应速行详悉酌量。定限诸路官兵、在二月以内可到者。速催前进。其路远有逾二月之期者。一面飞檄停止。一面奏闻。至经略大学士进兵。自应直由党坝一路为是。卡撒防御。交与傅尔丹。足可胜任。昨览岳钟琪所奏党坝情形。深用嘉悦。党坝乃攻取勒乌围正路。而莎罗奔、郎卡、现聚勒乌围。岂非上苍孚佑。拘此二酋。待经略大学士之至。成此大功耶。要之此事总不可过四月望前。必应定局。更无疑虑。在经略大学士丹诚自矢。立志甚坚。亦须群力辐辏。共奏肤功。况外省形势。向所未经。从来远近异致。内外异情。即如六部办事不如内廷。畿辅不如六部。他省又不如畿辅。此亦情理之必然。今以军旅重务、而欲一一绳以内廷办事之道。虽经略大学士一人、忠诚担承。而亦赖众力之佐。官员与兵丁。岂能保其日久而不心变耶。经略大学士亦宜深体此意。至王秋、良尔吉、不过金川余波。张广泗业经正法。无庸置问。正可不必办理。总以急图于三月内成功。若过三月。便应许其求降。以省帑费。以惜人力。朕意已定。谅不出此。一并传谕经略大学士知之。　　

○又谕。昨据经略大学士傅恒奏称、自成都起身制办行装。向例。大臣、每员给银三百两。侍卫、每员给银一百二十两。步军校、拜唐阿、每名给银四十两。兵丁、每人、马二匹。如不用马。折银十二两。此番调拨官兵。为数甚多。若照向例支给。除夫马外。帮费尚须二十余万两。未免过多。以后难于应付。应酌减定数。令其一体遵照等语。朕思官兵按站前进。各驿给有廪粮。其自成都至军前。既无廪给。则盐菜口粮。在所必需。至治装银两。官弁起程时。业于各该处支领。今至成都。又重复给发。且为数浮多。自应量裁。此例、从前系何人所定。昨已批谕经略大学士、遇便查奏。今思此事。想系庆复、张广泗、所办。外此不过班第耳。庆复、张广泗、现已治罪。就令查实。亦罪无可加。班第、俟凯还再为酌夺。未为不可。目下竟可不必查办。恐致人心惶惑。且经略大学士以进剿成功为急。此等小节。无庸分心。将来传谕该督抚等。即可料理。至所奏头二起官兵夫马银两、已照前例支给、今既酌减定数、所有富余之马、自应令其缴回之处。至已领之银。官兵原系循例请领。并非额外求索。况领银入手。不无花销。应从宽免其追缴。嗣后俱照新例给发。自属妥协。著传谕经略大学士知之。　　

○工部等部议准。广西巡抚鄂昌奏、请修被水冲塌之义宁县城垣。从之。　　

○以故正蓝旗降袭奉恩将军新岱之子富勒申袭奉恩将军。　　

○以故镶黄旗满洲二等子觉罗伊灵阿之侄阿保袭封。　　

○贷黑龙江、齐齐哈尔地方、霜冻成灾地、八旗水师营兵丁、并驿站人等口粮。　　

○丁酉。上诣皇太后宫问安。　　

○御乾清门听政。　　

○谕。前经降旨。策楞授为四川总督、管巡抚事。策楞今已来京。著即驰驿前往。沿途照料台站军马事宜。策楞一入川境。尹继善即回陕甘总督之任。陕省一应军行诸务。皆尹继善专责。策楞尚有前赴军营会同经略大学士傅恒查办之事。经略大学士总统军机。督抚皆听节制。其旧川陕总督关防。暂著策楞接受。策楞既在军前。于地方刑名钱谷之事。难于兼顾。班第著驻劄成都。专办巡抚衙门事务。兆惠仍专办粮运。如此、则各供厥职。事权得以归一。俟新印铸给到日。尹继善缴回钦差大臣关防。策楞缴回川陕总督关防。班第于凯旋之日。再将巡抚关防带回缴部。　　

○又谕。军旅乃国家第一重务。军法从事。成例綦严。今查律本内。玩寇老师。有心贻误。竟无正条。非所以慎重军务。儆戒失律也。夫科场作弊。尚即正典刑。若以行军相较。孰为轻重。自应稽查旧案。明著刑章。俾众知畏法。方能鼓勇用命。此非朕欲用重典。实昭示师武臣、肃纪律而励勇敢、辟以止辟之义。现在纂修会典。著军机大臣、会同该部、议酌定议具奏。以便载入。寻议。凡统兵将帅。玩视军务。苟图安逸。故意迁延。不将实在情形具奏。贻误国事者。又凡将帅。因私忿媢嫉。推委牵制。以致糜饷老师。贻误军机者。又凡身为主帅。不能克敌。转布流言。摇惑众心。藉以倾陷他人。致误军机者。均属有心贻误。应拟斩立决。从之。　　

○又谕。前据岳钟琪奏报、三等侍卫丹泰、进攻塔高山梁等处、奋勇捐躯。朕已降旨、交部定议加恩。今思丹泰因力战身殁。甚属可悯。伊长子现在护军行走。著授为蓝翎侍卫。在打牲处行走。所遗护军之缺。即将伊次子补授。遇便传谕经略大学士傅恒。晓谕军营官兵知之。　　

○谕军机大臣等。据瑚宝奏、陕提、延、河、二镇、及甘抚标、河西各标营、所派之兵共一万二千二百名。已于十一月初十、十二、十五、十六、十八等日、俱经起程。约在明岁正月二十以外、二月十五以前、可抵军营。如此、则攻剿可资矣。其兴汉镇兵一千八百名。据该镇呈报、亦于十一月二十、并二十三等日起程。计兴汉官兵起程之际。正经略大学士经过之时。应否停止。听经略大学士酌夺等语。陕提、延、河、二镇、及甘抚标、河西各标营兵、既久已陆续起程。于二月十五以前可以齐抵军营。应令其速行前进。其兴汉官兵。既据奏听经略大学士酌夺。此项官兵应停应调之处。想经略大学士已经酌定。应速奏闻。　　

○又谕。金川用兵一事。朕并非利其土地人民。亦并非因御极十三年来从未用兵。欲振扬威武。成此殊功。夸耀史册也。第以贼酋私放夹坝。又骚动番境。逼近炉地。虽已驱逐回巢。未经惩创。怙恶如故。巡抚纪山、奏请致讨。一面出师。朕因张广泗娴于军旅。调任总督。委以进剿之事。而张广泗初不以实在情形入告。惟妄为大言。自秋涉春。师期屡易。班第料理粮运。见伊措置乖方。迄无成效。奏请特遣重臣前往。班第职任本兵。又系军机大臣。岂不当身任其事。所奏自属巧于卸责。但军务重大。原应另遣大臣。而十三年来受恩深重者。孰如讷亲。伊在皇考时。已在军机处行走数年。办事原属勤干。维时大学士傅恒、适遇孝贤皇后大事。未便释服即戎。且亦老练不及讷亲。此遣讷亲前往之由也。孰意其福浅孽深。临事乖戾。迥异平日。一至西安。将军巡抚迎见。讷亲傲慢睥睨。仰面不顾。于地方情形。全不置问。秦蜀接壤。军营动静。亦概弗咨询。而其沿途。肩舆自适。驺卒动遭鞭扑。流血浃背。或至颠踣。为人马践踏。转在轿中视而笑之。此岂复有人心者耶。及至军营。安坐帐中。从不亲身督战。每日至已午间方起。属员概不接见。遂致诸务歧误。而张广泗当讷亲初到。曲意逢迎。欲得其欢心。及见伊漫无成算。则转谄佞为诽议。为讪笑。又见伊大局将败。则复转轻慢为倾害。布散流言。摇惑士众。欲挤之死而攘其职。而于其种种贻误。并无一语参奏。此小人之尤。经朕于瀛台亲鞫。具得实情。是以立寘重典。至蜀地民力之凋敝。贼境进取之险阻。士马刍粮跋涉输挽之艰难。从未见伊两人据实敷陈。而讷亲获罪后。始私对富成云。番蛮难办。以后不可轻举。我岂敢形之笔墨。必俟面陈。不思伊在朕前。何事不可摺奏。伊向日奉命出差。屡有密封。此等军国重务。何不便摺奏之有。可见人心善变。靡有常形。此正圣人所谓君子上达。小人下达。讷亲之变而乖谬。实非意计所及。而经略大学士傅恒。平日固属明敏周详。朕亦不料其此番诸务练达。识见高远。妥协能至于此也。经略大学士傅恒、昨奏川省马匹应付拮据、及成都添设堆拨诸事。大学士自请督师。仔肩重务。必不肯于进取之时。为畏难之语。但所陈奏川省可虑情形。以朕度之。尚不过十言其五耳。然即此而观。则用兵一事。断不可过朕面谕四月望前之期。更不必游移矣。川省民番杂糅。加之啯噜流匪。遇事逞凶。所赖年来秋成丰稔。小民尚有乐生之心。得以少安无事。今烽燧连年。人苦劳役。设有奸徒。从而煽诱。以易动之民。当困惫之际。内地少有疎虞。诸事深为可虑。即如官兵经过西安。督标匪卒、以牵马伺候小忿。辄持刀恣斫。伤及三人。川民疲于供亿。背负军装。徒步陟险。宁不较此更甚。在成都省会。可添堆拨。而关外长途纡折。出入重箐之中。安能在在周防耶。朕若早知如此。并此番调遣。皆可不必。此皆讷亲、张广泗、贻误、不据实入告之咎也。目下既有为山九仭之势。则一篑之劳。难于中止。今满兵陆续前进。初拟二月初可以取齐。兹观大局。须至二月中旬。然自到齐以至四月初五。已五十日。以此为期。大功何难速就。倘过此以往。则暑雨时行。馈饷难继。此际几用至千万。岂可更滋繁费耶。目今若能直捣勒乌围。擒其渠首。固为快惬。或鼓勇摧锋。屡有克捷。贼酋穷迫乞命。因而开三面之网。俯准纳降。亦可绥靖边徼。经略大学士即当于三五日内振旅凯还。舒赫德亦相随返旆。其善后事宜。即交策楞办理。朕思贼巢踞此绝险。攻剿费如许物力。若仍以付之番酋。取彼予此。是殄一寇复增一寇。实多未便。应于勒乌围驻一副将。卡撒、党坝、列营防御。而打箭炉驻一总兵。可以外控诸番。内卫疆圉。声势庶为联络。如四月初十间。莎罗奔、郎卡、尚稽天讨。未遽殄灭。则于要害地设弁置守。打箭炉镇以总兵。是在策楞、岳钟琪、详悉筹办。满兵分队彻回。沿途督抚、善为接应。班第、兆惠、以次在后徐行。其会审讷亲一事。计舒赫德抵川。与策楞相去不过数日。军前无鞫讯之暇。应听大学士傅恒酌定。至班滚一节。竟不必办。庆复之罪已定。得班滚亦无可加。而一经搜捕。至速亦须旬日。以日费万金计之。何必过耗帑项。购一逃蛮之首耶。策楞因伊弟身罹重谴。惭愤极为诚切。夫父子罪不相及。何况兄弟。策楞自属可用。但伊倘以讷亲退缩为前车。或至冒险不顾。伊乃国家大臣。自宜善为持重。不可任其一往。致有意外。一并传谕经略大学士。令其留心。　　

○军机大臣等会同吏部议。大学士管南河总督高斌、于查周学健家产时。徇私瞻顾。应降三级调用。前经革职。应革任。得旨。高斌人好沽名。实无赞襄之益。身成废疾。久缺进退之仪。著革去大学士。念其夙习河工。从宽留河道总督任。
  </div>
  <div class="pagination">
   <a href="清实录乾隆朝实录_page461.html">
    上一页
   </a>
   <span>
    ...
   </span>
   <a href="清实录乾隆朝实录_page457.html">
    457
   </a>
   <a href="清实录乾隆朝实录_page458.html">
    458
   </a>
   <a href="清实录乾隆朝实录_page459.html">
    459
   </a>
   <a href="清实录乾隆朝实录_page460.html">
    460
   </a>
   <a href="清实录乾隆朝实录_page461.html">
    461
   </a>
   <span class="current-page">
    462
   </span>
   <a href="清实录乾隆朝实录_page463.html">
    463
   </a>
   <a href="清实录乾隆朝实录_page464.html">
    464
   </a>
   <a href="清实录乾隆朝实录_page465.html">
    465
   </a>
   <a href="清实录乾隆朝实录_page466.html">
    466
   </a>
   <a href="清实录乾隆朝实录_page467.html">
    467
   </a>
   <span>
    ...
   </span>
   <a href="清实录乾隆朝实录_page463.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
