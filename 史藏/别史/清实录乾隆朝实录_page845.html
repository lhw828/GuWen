<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 845 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 845 页/共 1860 页
  </h1>
  <div class="content">
   ○又谕曰、广东盐运使范时纪、以八年俸满送部引见。念该员为汉军世族。而现在伊家。并无官至大员者。范时纪著加恩留京以副都统用。　　

○授一甲一名进士毕沅、为翰林院修撰。一甲二名诸重光、一甲三名王文治、为翰林院编修。　　

○旌表守正捐躯之直隶曲阳县民刘世明妾李氏。　　

○甲子。谕、马步射、清语、为满洲根本。今值三年阅看之期。子爵博清额等三十二人、著在侍卫上行走。轻车都尉李文桂等九人、著在銮仪卫行走。其余竟有步射生疎。不能清语者。朕思马步射、清语、乃我满洲分内应学之事。闲散世职。除进班外。并无差务。尤宜勤学。且三年阅看一次。时日甚长。果能向学。断无不精熟之理。斯皆由平日偷安。该管大臣等、又复不勤加教训所致。若不力为整饬。日趋日下。必致废弃满洲旧习。此次如轻车都尉刘文敬、骑都尉福柱、常在、登宝、云骑尉关柱、兑清额、恩骑尉王志诚、三官保等、理应罢斥。姑加恩宽免。俱著罚俸一年。嗣后务宜留心勤学。各该管大臣等、亦应时加训练。若仍前懒惰因循。下次阅看时。必不轻贷。　　

○谕军机大臣等、据实麟等奏、巡查台湾营伍摺内。于兵丁及畨目等、偻举捐赏之语。科道巡视台湾。量为奖赏。如系旧有成例。岂竟无支用之项。岂有该御史等、自京携带银两。往彼置买烟布。以备捐赏之理。著传谕杨廷璋、吴士功等、查明向来此等赏需。作何酌量支用公项。抑或该御史所定养廉内。原系酌计从容足用。临时作何豫备分赏之处。一并详悉确查。据实奏闻。　　

○乙丑。内阁、翰林院、带领丁丑科散馆修撰、编修庶吉士、引见。得旨、修撰蔡以台、编修邹奕孝、已经授职。其清书庶吉士王大鹤、彭冠、刘亨地、王绍曾、郑燨、李宗宝、俱授为编修。周升桓、授为检讨。汉书庶吉士蒋士铨、李汪度、施培应、薛宁廷、汪新、钱大经、戴第元、陈兰森、焦汝翰、李翊、柯瑾、俱授为编修。曹学闵、吴湘、于宗瑛、何曰佩、阿肃、俱授为检讨。郑鸿撰、王士棻、俱著以部属用。田玉成、富森泰、俱著留馆再教习一年。薛田玉、刘成驹、朱阳、俱著归进士原班铨选。　　

○谕据耀海等参奏、贵州委员金甲、押运白铅船只进京。行至开河袁口等闸。于启板后。任意停泊。又纵容水手人等、阻挠粮艘。拴殴汛兵。甚属滋事不法等语。已传谕方观承、遴员前往接替押运。其运员金甲、著革职。即令直隶委员拏交刑部。按律审拟治罪。　　

○吏部议覆。陕西巡抚钟音奏称陕西榆葭道所辖仅榆林府属五州县且与知府同驻一城。其员缺可裁。请即归并延绥道管辖。改为延榆绥道。移驻榆林府。再该道旧辖鄜州所属洛川、中部、宜君、三县。距省较近。请改归督粮道管辖。应如所请。并铸给延榆绥道关防。从之。　　

○丙寅。孝恭仁皇后忌辰。遣官祭景陵。　　

○谕军机大臣等、年来有事西陲。凡阵亡官兵。俱经加恩议恤。但大兵各路进剿。屡次攻战。其中或有被贼伤害。因众人未经目击。疑为尚留贼地者。今新疆平定。此等迷失之人。既未查获。即系阵亡。伊等为国捐躯又复隐没不彰。殊堪悯恻。著交各该处驻劄大臣、通行查核。若有前经阵亡。未行具报。或止报未曾脱出者。俱令详查具奏。候朕酌量加恩。　　

○又谕、从前德舒、领兵搜捕玛哈沁遇害。业经加恩照阵亡例议恤。其随行各官兵。有受伤及身故者。亦著交部一体照例议恤。　　

○军机大臣议奏、查北路军台张家口外。自第一台至十台。额马各三十五。十一台至二十五台。各二十五。其间有戈壁台站者。驼亦二十五。今北路事既不繁。其额马三十五之站。应减为二十五。二十五者。减为二十。驼亦照数裁减。其由乌里雅苏台、至喀喇沁之喀尔喀。凡二十台。额马各五十。驼二十。亦属过多。每台俱应裁半。从之。　　

○丁卯。上诣畅春园、问皇太后安。　　

○詷正黄旗蒙古副都统额勒登额、为镶黄旗蒙古副都统。　　

○以护军统领努三、兼管正黄旗满洲副都统。　　

○戊辰。福建巡抚吴士功奏、滨海渔船出没。即为匪盗潜踪之薮。谨酌议规条。一、渔船于赴县领照。及商船改换渔船时。先令船户取具族邻澳甲保结。再令船户出具舵水不敢为匪甘结。并十船连环互结。如有一船为匪。船户治罪。余船连坐。澳甲不首报。一并严处。一、渔船春冬出入。本有定期。因未定查报之例。往往在洋逗遛。嗣后遇先进口之船。即向查明未回各船。现在何处。倘届期不还。即禀明地方官、沿海行查。如澳甲匿不查禀。一并治罪。一、渔船回口。如携带货物。应令于置货地方。给单照验。以杜来路不明。一、闽省商渔船。向止于船头编刻字号。今应于船樯一体编刻福建省某府州县某号船商、渔户某人、字样。到处易于查验。得旨、立法可谓详明。行之尤宜实力。　　

○己巳。上御正大光明殿。哈萨克阿布勒巴木比特来使瑚图拜、阿塔赉、阿布赉来使额哷斯瑚勒、阿布勒比斯来使伯克奈、布噜特哈木巴巴来使玉森等、瞻觐行礼。　　

○谕军机大臣等、前因漠咱帊尔来京。曾询问叶尔羌、喀什噶尔、等处。所有阿奇木、伊什罕伯克名目。及各该员所管事务。今质之霍集斯。与漠咱帊尔所奏不符。此由伊等各就所记忆为言。原无足怪。将名单交舒赫德、著将现在官名。逐一查询。并详悉核对。如有遗漏错误者。即行改正具奏。　　

○又谕、方观承奏、通属村庄。生有蝗蝻。官著、常复、就近督捕净尽等语。据该督所奏。则通州一带。蝻孽似已尽除。乃今日闻通州左近。有飞蝗经过。甚至径里蔓延。此不特通州本地所生。必更有所从至。该督何以并不奏及耶。看来该督近日虽不讳蝗。却以土蚂蚱不食禾稼为支饰之语。试思所谓土蚂蚱者。不过趯跃于草间耳。若其成群而飞。被陇而集。尚得谓之不食禾稼之蚂蚱乎。现在该督赴通查办漕运。正可就近搜捕。运脚一事。尚有吉庆等在彼筹议。而捕蝗则尤该督所当独任其责者。现巳派御前侍卫、及顺天府尹等、前往搜捕。著传谕方观承、一面协同扑灭。期于净尽。一面即根查此蝗究系起于何处。作速奏闻。毋得支饰。今岁雨泽应时。田禾丰茂。秋成实有可望。若令蝗蝻遗害。或致歉收。岂不大可惜耶。　　

○庚午。上幸同乐园。赐哈萨克阿布勒巴木比特、阿布赉、阿布勒比斯、哈木巴巴、使臣等宴。赐敕曰、哈萨克阿布勒巴木比特、阿布赉、阿布勒比斯、哈木巴巴等、尔等遣请朕安之瑚图拜、阿塔赉等、由驻劄乌噜木齐大臣。护送来京。朕召见奏对后。加恩宴赉。赐尔等蟒锦、缎疋、、绫、器物、若干。其各祇受。又赐来使等顶、翎、冠、服、朝珠、银、缎、器物、各有差。仍俾护归游牧。据尔等使人奏称、厄鲁特之地。现俱闲旷。今阿布勒比斯属人唐古塔尔、现在巴尔鲁克。纳喇巴图、在特穆尔绰尔郭。哈尔克哷部落属人额森克勒德卓罗木巴特、在塔尔巴哈台。图鲁木拜属人扎喇勒噶布、在阿勒坦额默勒、哈喇塔拉、库克乌苏居住。又恳朕加恩。将来准哈萨克人等。至伊犁游牧等语。塔尔巴哈台等处。向属准噶尔游牧。朕以大兵平定。尔哈萨克、及布噜特、塔什干、安集延、巴达克山、俱输诚内附。尔哈萨克游牧。颇属宽广。理宜守其旧界。不可妄思踰越。尔等若谓为朕臣仆。便可越境游牧。则布噜特等、亦皆朕臣仆。各以游牧为请。岂有大兵平定之地。而分给众人之理。现在伊犁等处。内地官兵。陆续移往屯驻。故尔阿布赉、前曾恳请于塔尔巴哈台等处游牧。朕未允行。今岂得遽行专擅。且从前准噶尔恃强争夺。尔等尚不敢近其边界。朕平定伊犁。始得各安生业。尚可不知足耶。至伊犁将军大臣等。于此等边地。不时遣兵巡察。若见尔等属人栖止。或行驱逐。或竟行俘获。则反致失其生业。非朕抚恤尔等之初心也。尔等内附有年。诸凡恭顺。或尔所属无知之人。私往游牧。即当明白晓谕。令其移回故地。方足以昭诚悃。又来使等所奏、布噜特等、抢掠尔部情节。其意盖欲请兵报复。朕为天下共主。外藩诸部。一视同仁。倘不遵法纪。致干罪戾者。必遣兵往讨。若彼此小有争斗盗窃。自当准情酌理。务得其平。岂可偏听一面之词。遽兴师旅。昨巴达克山素勒坦沙、曾擒斩逆回自效。因请兵往剿邻部。朕未尝允行。尔等应亦闻知。且朕若发兵助尔等。而布噜特复来请兵。亦将与之否乎。夫盗窃之事。边界时有。能彼此教戒属人。勿贪小利而伤和好。斯为安生之善策耳。将来布噜特有使至。朕亦以此谕之。再从前尔等部落贸易之人。有谓内地商人。货物不佳。价复昂贵。未行交易者。夫乌噜木齐贸易之举。特念尔部难得内地之物。故招募商贩。远行交易。期有益尔等日用耳。或商货不能精好全备。谕令善为购办。尚属可行。若价值则在交易之人。因物计算。贵贱随时。未便官为减损。其或彼此不愿。亦难以相强也。至去年尔部巴鲁克巴图鲁等、抢掠乌梁海。尔霍集伯尔根之侄、托科洛被获。询系随母往探亲戚。非同来抢掠之人。因令使人等领回。即交与伊叔。仍以格外加恩之意晓示。至巴鲁克巴图鲁、罪应致讨。北路将军大臣。即欲发兵。朕以尔等恭顺有年。不欲以一人而惊扰全部。因遣侍卫纳旺、赍敕往谕。尔等应使巴鲁克巴图鲁服罪。将从前掠获。逐一查还。尚可曲为矜宥。此时自必遵旨办理。俾纳旺复命矣。尔等果能怀仁向化。惟约束所部。各守疆域。以安生理。庶可仰承朕恩。常享无穷之福。　　

○大学士等议奏、前发下黑龙江将军题报玉粒告成一本。奉旨、此等无关紧要本章。应查明裁减。臣等详加酌定。查有部本四件。一、八旗放官。一、改授庶吉士。一、盛京庄头粮石数目。一、口内庄头粮石数目。通本十件。一、玉粒告成。一、乡饮酒粮。一、恭缴邮符。一、各省耕耤日期。一、各省将军副都统提镇奉到敕谕恩诏。一、各省副都统提镇加级纪录谢恩。一、各省三年有无成效事件。一、各省并无匪类在营假冒食粮。一、督抚代藩臬谢恩。一、在籍翰林等官病故。均无关紧要。应请裁。从之。　　

○辛未。谕军机大臣等、哈萨克使人瑚图拜、阿塔赉等、奏称、厄鲁特之地。现俱间旷。我哈萨克人等。有在塔尔巴哈台、库克乌苏、绰尔浑、巴尔鲁克、阿勒坦额默勒、等处驻牧者。我等皆天朝臣仆。恳恩准至伊犁游牧等语。从前阿布赉、请于塔尔巴哈台等处游牧。曾经降旨晓谕。今据来使所奏。则伊等已渐次阑入。自当驱逐。现在颁给敕谕。不允所请。著传谕阿桂等、暂停搜捕玛哈沁。以巡察边界为由。领兵四五百名。前往塔尔巴哈台等处。遇有哈萨克人等、在彼驻牧者。即明切晓示云、此天朝平定之地。尔头目等、从前奏请游牧。大皇帝并未允行。何得擅行栖止。因念尔等既经归附。姑宽治罪。可即速遵谕迁徙。伊等如果及时移出则已。或有意推诿迟延。即应慑以军威。但不得遽行纵兵俘获。阿桂一切可相机妥协办理。此行兵数不宜太少。倘不敷用。即合之安泰所领兵、又得四五百名。可以号称二千。其如何与安泰寄信会兵、并约计休息马匹二十日、一同起程之处。俱著酌议奏闻。　　

○又谕、据松阿哩奏称、由阿克苏、乌什、彻回之西安驻防兵一千名。内兵丁塔青阿、行次哈喇沙尔未回。贵柱、张俊、复以患病逗遛盐池。请将营总特克慎、黑翰等、交部分别严加议处等语。特克慎等、系领兵行走之员。漫无稽查约束。以致遗失兵丁。又不报明驻劄大臣官员查缉。私行寻觅无获。俱著交部严加议处。至驻防兵丁彻回。应有领队大员。松阿哩何以不行参处。著明白回奏。仍逐一查取职名续参。再塔青阿等、随从大队行走。何至迷失。或系乘间潜逃。亦未可定。著交哈喇沙尔、巴里坤、驻劄大臣。及甘肃巡抚、严行查拏。兵丁善福、系贵柱之婿。跟役张显、系张俊之弟。委令照管。乃于半途先返。殊属藐法。著拏送来京。交部审明治罪。　　

○又谕、昨因通州地方、蝻子生发。且有飞蝗来自别处者。已派御前侍卫等、前往会同该督。令其搜访扑灭。毋任稍有留遗。今虽据该督奏、蝻子现在力捕。并分遣官弁追缉飞蝗所由。但方观承此番办理。多听地方官饰词。以搜捕所到。不免蹂躏伤禾。遂意存姑息。朕甚不取。试思蝗未蔓延。其所集之地。多不过数里。少或数十亩。就此一方而论。似觉地亩甚多。而以通省计之。仅万分之一。及时扑灭。即稍有伤损。而根株可以尽绝。其所全者甚多。且即此搜捕之地。早稼不无践踏。而补莳晚种荞麦之类。为时尽属从容。此不待审度而后知者。若恐蹂躏禾稼。遂听其日繁以夥。羽翼长成。东西充斥。此岂地方大吏、为民捍灾御患之道乎。若谓人力不务。转听村夫乡妪之言。谓跪拜祠神。可以却禳。此在牧令有司。以之自图诿卸。尚属不可。况身任总督者、而可出此乎。今岁仰荷上天仁爱。雨旸时若。秋成可望。若因捕蝗不净。以妇寺之仁。害及岁事民生。责将谁归。上年朕幸热河。近京地方、即有飞蝗。该督曾以蚂蚱不食田禾为解。今年之萌动。即系上年因循所致也。惟念该督平日办理诸事。尚能妥协。姑不加深罪。若再执前见。贻累地方。断不能为该督宽矣。试思直隶岂少一方观承作总督耶。朕亦惟视其自取何如耳。方观承著传旨严行申饬。若再徇庇属员、不严行参处。或姑参一二与已不合者了事。则更自贻伊戚矣。　　

○壬申。上诣畅春园、问皇太后安。　　

○谕军机大臣等、据舒赫德奏、路经穆素尔岭。地多冰石相杂。每日派回人十名。錾凿磴道等语。穆素尔岭、系往来要路。冰坚难凿。恐十人之力不敷。应多派回人。专责以修治道涂冰雪之役。行走人多。地气渐就和暖。则凝冱自易消融。将此传谕舒赫德知之。　　

○又谕曰、舒赫德奏、台站所有绿旗兵丁。每台酌留五名。其余遣回本营。至管台六品顶带回人。从前未支养赡。请照千总例、给与盐菜银两等语。近因定长请彻绿旗兵丁。经军机大臣议、入于辟展屯田兵内。不必遣回。仍著遵照办理。其台站效力回人。照千总例、给与盐菜银两。著照所请行。　　

○又谕、昨据伊柱奏到、带领回人三百。抵伊犁海努克地方。办理屯田。已兴耕作。朕即降旨、命伊柱加意鼓励。并令将收获情形。合计收成分数。详悉奏闻。以便豫筹下年添拨回人屯田人数、酌定派往。若必俟秋收后始行奏及。则次年添拨事宜。未免措办不及。伊犁新垦。驻设兵丁。事事皆关紧要。将此传谕阿桂、即将本年伊犁屯田。于七月初旬、看其秀实。约计可收分数若干。先行奏来。　　

○是月。浙江巡抚庄有恭奏、据海宁县报称、胡家兠迤东海塘外。于三月初至四月。涨沙渐盛。自胡家兠至南门外。计长十八里。南北宽一千二百丈。其势长狭。向东亦约有九百余丈、五六十丈不等。臣于五月、亲往查勘。较之四月涨沙。丈尺更有加增。水底之沙。亦俱凝实。东塘一带塘脚。得有外沙拥护。自可长资巩固。得旨、此实佳兆也。应虔诚往观潮楼海神祠致祭。并绘图奏来。　　

○福建巡抚吴士功奏、准刑部来咨、湖南新宁县遣犯许凤、吴梅梅、在狱脱逃。该犯籍隶福建。应一体严密查拏。兹据古田县知县赵起杲报称、三月二十七日。在客店内。捕获吴梅梅。又于五月初五日。在县境荒山。捕获许凤。现在讯供定拟报部。得旨、赵起杲甚属可嘉。平日居官如何。据实奏来。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百十三


大清高宗法天隆运至诚先觉体元立极敷文奋武孝慈神圣纯皇帝实录卷之六百十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。六月朔。癸酉。谕军机大臣等、通州捕蝗一事。已降旨方观承、令其速行追缉飞蝗所由。一面力捕净尽。一面即行摺奏。何以迟至数日。尚未奏到。方观承身任总督。地方乃其专辖。何得诿为不知。况今年蝻子萌生。即上年顺义、怀柔、密云、等处。留遗余种。其地在通属中尤为至近。又安得仅付之员弁询访。坐待迁延。自古螟螣为灾。急畀炎火。如果实力搜捕。早净一处。则一处受福。而邻属不致蔓延。纵使稍有躏践。而于晚禾栽种。并无贻误。岂该督久任封疆。犹未见及此乎。此时如不严速查办。使根株永杜。不特目前雨水均调、丰收可望之年。必致减损分数。而遗孽在地。亦难保后此不再生发。该督以地方民生为职。自问能任其咎乎。著再传谕方观承、即将督捕追缉情形。据实速奏。倘再意存观望。以致滋害他处。则惟该督是问。　　

○参赞大臣阿里衮奏、奉到谕旨。令派人看守回部旧和卓木坟墓。随宣示各回人。无不感激顶礼。当委提督董孟、公茂萨等查办。据称、回部喀什噶尔、旧和卓木坟墓。原有三十帕特玛地亩钱粮。看守回人十二户。仍照旧管理。以供祭祀修葺。余为伊等养赡。报闻。　　

○湖广总督苏昌奏、辰州协兵粮。例放折色。每石六钱。又经奏准、于湖南省停运黔米项下。派给十四标营。辰协兵每年每名、额领一石四斗零。又准豫给次年一季折色五钱四分。其所领本色。止敷四月有余之粮。折色合之市价。购米无多。实不敷口食。请于藩库朋银项下。动借一千五百两。每岁秋成。赴产米处买运。俟停运米项支完之后。陆续搭放。所借朋银。作分五年、于该协兵饷内、扣还归款。得旨、如所请行。　　

○甲戌。内阁、翰林院、带领新进士引见。得旨、新科进士。一甲三名毕沅、诸重光、王文治、已经授职外。曹文埴、王燕绪、王显曾、童凤三、钱受谷、宋铣、刘权之、裘麟、张世渌、唐淮、金士松、孟超然、赵升、李瑞冈、刘墫、李孔阳、张光宪、王中孚、芮永肩、陈本敬、沈咸熙、萧芝、冯晋祚、刘经传、福兴、姜锡嘏、蓝应元、李台、蒋曰纶、张翯、达椿、孟邵、谢敦源、张廷桂、俱著改为庶吉士。程之章、王曾翼、张敦均、陆燝、姚左垣、李廷扬、熊启谟、汪献芝、姚翀、邹梦皋、陈用敷、尹文泽、许宝善、朱岐、黄世枢、吴璜、孙录、刘人睿、董之铭、俱著分部学习。魏廷煓、褚启宗、欧阳立德、金光斗、吴肇煜、翟大程、孙维龙、陈奉兹、林人櫆、倪廷模、崇士锦、潘经驭、蒋一璁、戴望峄、罗均、折遇兰、王纪曾、徐祐彦、杨企曾、赵维翰、黄楚彦、潘祁、陈世荣、王瑶、刘雁题、俱著分发各省、以知县用。刘谦、储宝书、段廷遴、李花芳、周嗣绂、马庆余、雷文辉、俱著以教职即用。余著归班铨选。　　

○谕军机大臣等、据钟音奏、乡试动用银两。原系核定章程之数。今岁恩科。系连年举行。其一切修理及器具等项。自必较往科减少。饬令撙节办理。事竣造册报销等语。所见甚是。上年办理正科。至今岁恩科。甫及一年。所有贡院号舍。不过量为苫补。无庸大加修葺。一切器具。可以存用者尚多。亦不必通行置办。较之三年一次章程。原可节省。司场务者。均当据实支用。毋任经手员役。藉口成规。恣行浮开。糜费帑项。将此传谕各督抚、并顺天府、一体遵照办理。　　

○河东河道总督张师载奏、五月以来。汶河、赵家口、大泛口、山河。节次水长。诚恐去路未畅。应豫筹宣洩。现经委员、将济宁以南各闸月河。及两岸单闸桥坝。一律开放。并将湖口滚坝之内土坝南裹头全拆。令水分入昭阳、南阳、微山、等湖。即从湖口闸两路畅洩。一面将济宁以上之寺前、柳林、二闸。日互启闭。使汶水全向北流。上源南旺以北。汶水与沙赵二河。并入运道。有八里庙滚坝、及徒骇、马颊河、分路畅洩。入海甚近。惟卫河水势日长。业已派员带领桩埽河兵。会同州县民夫。分股巡防。再东省运河。水长时应筹宣洩。浑流一过。又应将清水收入各湖水柜。蓄以济运。秋汛后仍酌情形。早为贮蓄。得旨、具见留心。　　

○乙亥。谕、甘省乾隆二十三四两年耗羡。业经降旨缓徵。其二十五六两年应徵耗羡。该抚吴达善、奏请带徵。朕念随徵耗羡。向遇蠲免正供。例不应停缓。但甘肃自办理军务以来。小民急公趋事。诚朴可嘉。业已叠次加恩。凡属缓带及一切正杂钱粮。无不破格豁除。以示抚绥。今军需告竣。幸遇旸雨应时。秋收可望。正宜益加惠养。俾蒙乐利鸿庥。著将该省二十五六两年应徵耗羡。概行豁免。用彰优恤编氓、格外加恩之至意。该部遵谕速行。　　

○丙子。谕军机大臣等、阿桂奏称、领兵搜捕玛哈沁。至阿圭雅斯等处。据侍卫翘苏勒等、于呼尔岱、见有贼踪。收获男妇二十六名口。又至都木丹济尔哈朗。侍卫硕通等、搜剿树林贼众。收获马匹。旋有藏匿贼匪。前来争夺。奖赏蓝翎铁柱等、沿途共杀贼三十余名。得马三百五十余匹。察哈尔署参领车凌旺布、及兵丁三名阵亡。又得伤兵丁四名等语。此次搜捕玛哈沁官兵。甚属奋勉。侍卫硕通、前曾赐卓哩克图巴图鲁号。著再尝银一百两。翘苏勒、著赐锡勒哈达克巴图鲁号。仍赏银一百两。健锐营奖赏孔雀翎护军校达什欣巴图鲁沙尔瑚善、著授为三等侍卫。侍卫上行走奖赏蓝翎前锋护军铁柱、著授为蓝翎侍卫。仍赏给孔雀翎。索伦署参领骁骑校乌尔库勒图、察哈尔护军署章京扎布、俱赏给孔雀翎。健锐营前锋护军诺海、察哈尔护军车凌多尔济、索伦署领催玛塔木保、三世保、厄鲁特兵丁和通、俱著奖赏蓝翎。阵亡得伤官兵。俱著造册送部。议叙议恤。再乌什之噶匝纳齐伯克默特、阿克苏之都管伯克题尼、阿珲阿布都噶普尔、照看回人屯田。著加恩赏给阿布都噶普尔、缎二端。伯克默特、孔雀翎。都管题尼、蓝翎。至阿桂等既经捉生询问。仍领兵与安泰同往阿勒坦特布什、阿呼喇哈尔海、搜捕抢掠布噜特马匹贼人。及在库车抢掠台站、戕害德舒之贼人色布腾、霍济格尔等。著给发孔雀翎五枝。蓝翎十枝。以备奖赏。仍暂停搜捕玛哈沁。即巡查塔尔巴哈台。驱逐哈萨克人等。又据奏、此行未设台站。俟事竣奏报等语。未免闻信迟缓。可传谕舒赫德、著丰讷亨选派干员。领兵二三十名。前往阿桂处通信。所有办理情形。阿桂即令赍回奏、闻。　　

○又谕、刑部议驳、吴士功条奏械斗案件。请分别户族强弱办理一摺。部臣所见甚是。已降旨依议。闽省地处海滨。民风刁悍。聚众械斗。最为向来恶俗。该抚身任封疆。正当执法锄奸。务在安善良而移风俗。乃欲将族大族小。分立科条。使械斗者得以趋避其词而司谳者因而高下其手。是欲博莠顽之浮誉。而不知守弼教之常经。法司所指。伊尚能置喙乎。吴士功自任巡抚以来。办理事件。时露沽名习气。非明切训示。恐日久竟成锢疾。悔之已晚。试思朕慎持国宪。臣工内有能假条奏敷陈。巧为尝试者耶。著将此传谕该抚、令其刻自提撕。慎毋故智复萌。自贻伊戚。　　

○刑部议奏、安徽巡抚高晋疏称、民人邱锐、谋死婶母魏氏、依律定拟凌迟。应如所请。得旨、此案邱锐、因婶母魏氏、与道人明远通奸。一时愤激。商谋致死。法司依谋杀期亲尊长律。拟以凌迟。揆其起衅之由。尚可量从宽减。但邱锐既邀同邱元祥、棒殴魏氏骨折。复褫及亵衣。扎伤下体殒命。情甚凶暴。亦难以致死有因。遽为末减。但魏氏犯奸属实。邱锐著改为应斩立决。邱元祥依拟应绞。著监候秋后处决。　　

○丁丑。上诣畅春园、问皇太后安。　　

○谕军机大臣等、伊犁、叶尔羌、喀什噶尔、阿克苏、库车、等处驻兵。应即计其地之所入。以定章程。不可致烦内地民力。今各该处约有满洲、绿旗、官兵若干。屯田收获、及回人等一年所纳贡赋若干。足敷官兵俸饷与否。可传谕舒赫德、查核具奏。今年屯田收获。回人贡赋。未免不齐。官兵等自不敷用。来年经理就绪。公私租税。全行输纳。则经费即可从此核定。并著豫为酌议奏闻。　　

○又谕、伊犁等处屯驻事宜。所有屯田收获粮石。及回子所交税粮。约足供屯兵若干之用。已降旨舒赫德、令其详查具奏矣。至甘省经费。有较从前未用兵时。不惟不加多。且更加减省者。从前黄廷桂、以绿营兵内、借支银两。至数十万。一时难于扣还。因奏请凡遇兵丁缺额。不复挑补。以其名粮抵还帑项。已经数年。昨岁据杨应琚奏称、业有成效。将来扣清之后。其兵丁缺额。自不必再补。是此项名粮。较未用兵之前。已多减省。且甘省各营缺额马匹。若由内地购补拴餧。其费自多。今各营额马。除本省足敷应用外。其余既可不必汲汲买补。而屯田所用马匹。现又取给于哈萨克贸易。其价值较之甘省购办。已属悬殊。兼就水草牧放。更非内地拴餧、需用刍豆可比。是马匹一项。较前又可大省。合此数者。前后通计。则军兴数年。所费虽繁。而将来该省经费。日就减省。在疆土既经增扩。而财用仍可不致虚糜。著传谕杨应琚等、令其将此数项减省之处。通盘筹算。所用银两。较未用兵以前。约余若干。或现在办理伊始。所省尚少。将来行之既久。自必渐次增多。此时亦可豫行核计。详悉具奏。　　

○又谕曰、冯钤所奏、沅陵县知县周升、不能胜任一摺。内有请将该员彻回之语。甚不明晰。周升既不胜首邑繁任。自应以简缺调用。该员既无别任可回。该抚彻将安用。或者周升系由别缺调至沅陵。现在应回原任。则前此由简调繁。系何任巡抚之事。亦应一并查明。何得置之不问。著传谕冯钤、令其即行覆奏。或但因幕吏行文不通。竟尔率用无指。亦即据实奏闻。
  </div>
  <div class="pagination">
   <a href="清实录乾隆朝实录_page844.html">
    上一页
   </a>
   <span>
    ...
   </span>
   <a href="清实录乾隆朝实录_page840.html">
    840
   </a>
   <a href="清实录乾隆朝实录_page841.html">
    841
   </a>
   <a href="清实录乾隆朝实录_page842.html">
    842
   </a>
   <a href="清实录乾隆朝实录_page843.html">
    843
   </a>
   <a href="清实录乾隆朝实录_page844.html">
    844
   </a>
   <span class="current-page">
    845
   </span>
   <a href="清实录乾隆朝实录_page846.html">
    846
   </a>
   <a href="清实录乾隆朝实录_page847.html">
    847
   </a>
   <a href="清实录乾隆朝实录_page848.html">
    848
   </a>
   <a href="清实录乾隆朝实录_page849.html">
    849
   </a>
   <a href="清实录乾隆朝实录_page850.html">
    850
   </a>
   <span>
    ...
   </span>
   <a href="清实录乾隆朝实录_page846.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
