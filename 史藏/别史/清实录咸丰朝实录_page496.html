<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 496 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 496 页/共 502 页
  </h1>
  <div class="content">
   ○署漕运总督王梦龄奏、乔松年因病请委王朝纶代办北台事务。得旨。该运使病体稍痊。即令其销假接办台务。现委代办之王朝纶、严饬其恪守向章。不准因代办稍涉宽假。　　

○礼科给事中唐壬森奏、请饬催何桂清解京审办。得旨。该御史所奏甚是。仍应降旨严催。此事虽未见奏。自系实有其事。以冀幸免于万一。该二员由浙而苏。自苏调浙。事事朋比为奸。亦天下所共晓。现在王有龄责任封圻。碍难一时更动。该御史所奏。皆诛心之论。著随扈诸王大臣等公同阅看。　　

○以河南开归陈许道张运兰、为福建按察使。　　

○以江苏镇江府城防堵出力。免已革知州雷凤翥谪戍。　　

○癸巳。谕军机大臣等、本日田在田奏、官军自攻克奶奶山后。即派兵驰往灰古堆寨。连日攻剿。贼势已穷。正拟并力围剿。而苗练句结捻逆。沿浍东窜。并句东省回窜捻逆。由北双沟一带。至栏杆山夹沟等处。牵我北路之师。仓里蓝旗甫退。又有黑旗捻首赵克元等、纠众数万。围攻高王山等圩。向符离大营攻扑。并分扰濉口。宿州城外圩寨受偪。人心摇动。声援断绝。徐郡门户洞开。请饬僧格林沁迅拨马步兵勇。会同剿办。并称苗练又句亳蒙捻众三四万。图断宿城饷道。使其内溃。即扑徐州各等语。徐宿为北路藩篱。苗练句结捻众。图断宿城饷道。长驱攻徐。情形极为诡谲。宿州兵勇仅止数百名。不敷剿办。设有疏虞。则徐郡亦难独支。必至蔓延东省。此时捻逆甫经回巢。剿办教匪。亦渐有头绪。傥苗练句结捻匪。窜扰徐宿。或东路苗捻联合。则东至灵壁泗州。南至怀远临淮。均为贼薮。剿办愈形棘手。著僧格林沁、西淩阿、国瑞、酌量情形。如官兵可以抽调。即迅速酌拨马步官兵三四千名。派令得力大员统带。前赴徐宿。会同田在田、分投剿办。将泗睢邳宿之匪。相机攻剿。并设法疏通饷道。既可援应徐宿。即可保卫山东。于防剿机宜。较有裨益。谅该大臣等、必能统筹全局。断不存畛域之见也。将此由六百里谕令知之。　　

○又谕、前因苗练寻仇一事。袁甲三办理未有把握。谕令妥为筹办。并令贾臻会商具奏。本日据翁同书奏称、四月初五六日。苗练增营二十余座。并由九里沟布阵至东津渡。夜间忽有兵马万余。声言徐立壮赴援。当将徐立壮缒入城中。察知所统兵马。均系长发捻匪。欲占寿州。该前抚诱执队目数人。勒令撤退。并调兵入城。于二十三日。将徐立壮、及主谋之徐立言、捦获正法。并将孙家泰锁拏监禁。已飞咨袁甲三、贾臻、派员讯办等语。苗沛霖拥众围攻寿州。本以孙家泰、徐立壮藉口。现在徐立壮句捻袭城。业经翁同书捦获正法。孙家泰亦经就狱。著袁甲三、贾臻、即严饬张学醇等、前往寿州。将革员孙家泰擅杀启衅一案。秉公审办。务期毫无偏袒。并招抚苗练。以徐立壮业经正法。孙家泰擅杀一案。亦派员审办。自应将围攻寿州之练。即行撤退。如能自知悔悟。协助官军剿捻。不妨宽其既往。暂事羁縻。设不候查办。仍句结捻匪。肆行扰掠。则是自外生成。断难稍涉迁就。惟该练人数众多。袁甲三等、必须先将胁从之众。设法解散。使苗沛霖之势渐孤。自无难于歼灭。亦未可卤莽从事。致酿巨患。本日据田在田奏、苗练句结捻匪。沿浍东窜。围攻宿城等语。田在田兵力较单。苗练欲断绝饷道。使宿城内溃。即围攻徐州。袁甲三文报业已不通。情形甚属危急。该大臣曾派张得胜等、带兵赴宿。何以复回临淮。此时徐宿防剿吃紧。袁甲三虽未便遽离临淮。仍当兼顾北路。派兵援应。方为妥善。将此由六百里各谕令知之。　　

○又谕、田在田奏、苗练句结捻逆。沿浍东窜。牵我北路之师。又有黑旗捻首赵克元等、率党围攻高王山等圩。图扑符离大营。并分党于濉口一带攻胁各圩。夹沟符离各营。兵勇无多。城外圩寨受偪。人心摇动。又句结亳蒙各捻。围攻宿州。饷道断绝。请饬僧格林沁拨兵会剿等语。本日已谕令僧格林沁等、酌量情形。迅拨官兵。前赴徐宿会剿。苗沛霖与团练寻仇。围攻寿州。本日据翁同书奏、徐立壮业已正法。孙家泰现在监禁。苗练能否解围。尚无把握。此次句结捻逆。围攻徐宿。若不妥为办理。恐与寿州同出一辙。僧格林沁等能否派兵援应。尚未可定。著田在田、吴棠、会同商酌。将苗练党与。设法解散。以孤其势。其受偪各圩寨。既不免首鼠两端。尤当竭力开导。以期固结人心。毋令为匪党所胁。饷道尤关紧要。更须设法疏通。以冀保全大局。将此由六百里谕令知之。　　

○吏部遵议热河道福厚等处分。得旨。若论兼辖统辖。道府皆为兼辖。都统则为统辖。若论事关军务。何以同案处分。不惟留调区别。而且一含混。一声明不准抵销。意存轩轾。殊不平允。不知尔部是何意见。似此特旨另议要件。尚敢如此蒙混。殊属有乖职守。姑念此系初犯。暂免褫职。除杜翰、基溥、未随同画稿外。其余在京吏部堂官。均著严行申饬。其本案处分。灵杰著改为降四级留任。福厚照议降二级留任。俱著不准抵销。此摺并朱批著发钞。　　

○以山东剿办濮头贼匪出力。赏知县毓贵、花翎。铁珊、蓝翎。副将成禄、加总兵衔。余升叙有差。　　

○甲午。谕内阁、严树森奏、请饬各直省督抚、各路统兵大员、不准擅调官吏等语。近来各省州县等官。纷纷调营。难保非因缺分瘠苦。希图脱卸。或规避处分。甚至亏空之员。例应勒追监追者。亦谋调营。藉图延宕。于吏治库款。大有关系。应如何严杜取巧。以示限制之处。著吏部悉心妥议。严定章程。　　

○谕军机大臣等、前有旨、令山东在籍之前任云南提督傅振邦、督办民团。办理登莱青三府防堵事宜。兹据御史任兆坚奏、登莱两府。地势平衍。防守不易。青州尚有津要可防。而沂州尤为东省门户。请饬傅振邦兼办沂州团防。并请饬将登莱青沂各营弁兵。悉归调遣等语。沂州南接淮海。西近兖泰。北连青莱。上年逆捻窜扰兖州等处。本年窜扰青莱等属。均由沂州回巢。是该府实为东省门户。且穆陵关等处。有险可守。前派之道员庄瑶、年逾七旬。难期得力。自应派令傅振邦兼办。以资保卫。惟登莱青沂四府各营官兵。悉归该提督调遣。以本籍大员。调遣各营弁兵。有无窒碍。著谭廷襄酌量情形。妥筹具奏。原摺著钞给阅看。将此由六百里谕令知之。寻奏、傅振邦无庸兼办沂防。报闻。　　

○又谕、本日据严树森奏、毛昶熙派令在籍知县张时中、带同李占标等、往卫辉募勇。李占标等、遂于获嘉县忠和镇地方。竖旗聚众。肆行抢劫。并有牛有金等、在新乡县小冀镇、敛钱纠人。与忠和镇掎角。现已派兵剿办等语。李占标等、以联庄会在逃人犯。何以毛昶熙辄行赏给功牌。留营差遣。复派令随同募勇。以致聚众滋事。已降旨将知县张时中革职。并将毛昶熙交部议处矣。该犯李占标等、现已聚众千余。有起事攻城图报前仇之说。并有小冀镇匪徒。与为响应。设竟酿成巨患。恐蹈联庄会覆辙。严树森已派河北道王荣第、带兵前往查拏。即著飞催前进。务将首犯李占标等、按名拏获。尽法惩办。该犯等、系在毛昶熙军营之人。并著刻即遴派得力大员。酌带官兵。前赴获嘉一带。会同王荣第迅速办理。务须设法解散胁从之众。以孤匪势。使首要各犯。得以迅速就捦。毋令延蔓。将此由六百里各谕令知之。　　

○河南巡抚严树森奏、驰抵陈州布置情形。得旨。告示已览。汝自县令出身。于民间情形经练已久。然州县为亲民之官。于一切示谕。不妨词语俚鄙。以期家喻户晓。至封疆大吏。自有体制。若遇事皆似此四言韵语。殊属不成事体。此则成事不说。嗣后宜恪守向章。以崇体制。又奏、河北捐输。统归豫省委员办理。批。前既有旨。甚为明晰。原应归河南委员一手经理。朕之谕旨。非为汝等排解之具也。　　

○实授瑛棨陕西巡抚。以按察使吴春焕、为布政使。督粮道王承基、为按察使。　　

○乙未。谕内阁、严树森奏、特参性情残忍、及才不称职之守令各员、请分别惩办一摺。道员用河南补用知府廖庆谋、性情残忍。多疑好杀。著即革职。永不叙用。汝甯府知府祁之铨、庸懦轻听。遇事茫无主见。著以同知降补。道员用候补知府德林、躁妄险诈。声名狼藉。候补直隶州知州邓国梁、人本平庸。性浮自用。署夏邑县知县陈桂林、品行卑污。候补知县沈宣昭、在汝甯听差。轻躁妄为。民怨沸腾。均著即行革职。试用同知桂德均、不自检束。署新野县事候补知县胡以忠、刻薄任性。不洽舆情。均著以府经历县丞降补。归部选用。武安县知县昭文、才具平庸。大挑知县刘名英、居心巧猾。人亦平庸。均著以教职归部选用。中牟县知县鲁奉垚、精神委顿。难期振作。偃师县教谕阎逢辰、训导黄锦凤、训迪无方。士论不惬。均著勒令休致。以肃官箴。　　

○又谕、仁寿等奏、遵旨定拟已革知县罪名一摺。此案已革热河朝阳县知县富昌、失守地方。复捏禀冒功。希图末减。仁寿等拟以斩监候。实属罪有应得。惟该县并无城池可守。情节尚属可原。富昌著改为发往新疆效力赎罪。　　

○谕军机大臣等、都兴阿奏、江北军营支放勇粮数目、接奉部议、请变通办理一摺。江北练勇口粮。前经部议。以都兴阿等原拟银数。与例未符。令与南台旧定之忠勇、楚良勇、两项口粮。一并饬台酌减。兹据该将军奏称、江苏地方。筹饷较难。是以勇粮未敢悉照、楚军章程定拟。计每营每月。较湖北减去银一千余两。其正勇仍照江北旧章。每名三两。仅于队长等项酌加。约计每营每月仅增一百二十余两。至营官薪水。每员月支银五十两。以每营五百十五人为额。随时修补军装器械。贴补公费之不足。较之零星分报。尚有节省。所带楚勇。只一千一百余名。在湖北军营。月饷较优。远调来扬。且称劲旅。与扬营各勇。势有不同。若饷项转不如前。恐锐气立形消阻。请照原定酌加银数。抵各勇营积年欠饷应找之数等语。江北防剿。正当吃紧。该将军既查明各勇营皆有欠饷。拟酌加原定银数。每月不过二千余两。以例外酌加之银。抵为积年应找之款。尚非格外添饷。著都兴阿、黄彬、即照前议章程办理。以示鼓励。此系因江北军营。照湖北营制办理。是以允其所请。此外不得援以为例。将此由六百里谕令知之。　　

○又谕、前据刘源灏奏、恳赴京请训。当经谕令不必来见。赶紧前往云南。本日据徐之铭奏、调任巡抚邓尔恒、行至曲靖府被贼戕害一摺。并将曲靖文武原禀钞录呈览。邓尔恒自滇赴陕。经徐之铭派拨兵练护送。行抵曲靖。在府署偏院居住。署知府唐简等、既知府署不甚严密。欲派兵练巡查。何以辄复中止。窃盗拒捕伤人。固属常有之事。惟邓尔恒系属大员。又自称行李无多。何至轻身堵门喊捕。即谓该犯李宝、系因怀恨。故将该抚杀害。然昏夜之中。何以知堵门喊捉之人。即系该抚。且知李宝之杀该抚。实为挟仇起见。在场各犯。既已就获。该府等自应迅速解省。听候审办。何以遽将各该犯正法。以致无可质对。邓尔恒既留两仆在内伺候。则被害情形。均应目击。何以并未取有供词。细阅曲靖文武原禀。情节种种支离。殊多疑窦。徐之铭并未驳斥。辄行据禀入奏。以大员被戕之案。并不彻底严究。辄草率了事。实堪诧异。刘源灏于接奉谕旨后。著即将邓尔恒被害情形。密速访查。据实详晰具奏。务期水落石出。不准稍存徇隐消弭之见。再徐之铭奏、遵查迤西道宋延春、由楚雄回省情形一摺。仅据该道宋延春禀称、因楚雄府城被陷。例有处分。回省听候查参。并无逃避情事。具奏亦属含混。并著刘源灏、将宋延春于楚雄被陷后。如何回省。有无逃避情事。确切查明。严行参办。以儆官邪。徐之铭摺二件。并曲靖文武原禀。均著钞给阅看。将此由六百里谕令知之。　　

○以江苏扬州剿贼出力。赏游击刁经明、巴图鲁名号。千总胡世英、花翎。总兵官詹启纶、提督衔。协领杜嘎尔、以副都统用。余升叙有差。予阵亡知州吴梁、祭葬世职。团董陈常、赏恤如例。　　

○以协同攻克云南富民县城。复已革知县年占职。　　

○予江苏苏常等处阵亡殉难都司邓应櫆等十九员、祭葬世职。生员王叔钊等、暨绅民男妇三百四十员名口。旌恤如例。并于死事地方。建立总祠。　　

○丙申。免湖南沅江水冲沙压地亩新旧芦课。　　

○丁酉。谕军机大臣等、巴栋阿等奏、镇江水陆各营。需用军火。为数甚钜。现在局存无多。且经费支绌。采办维艰。请饬陕西省赶解火药十万斤。配齐枪炮子火绳。并请饬直隶河南。将欠解军火。如数筹解等语。镇江军情吃紧。急需军火应用。且无款采办。自应速为筹拨。著瑛棨即行筹备火药十万斤。并按照火药斤数。配齐擡枪子、鸟枪子、火绳各七成。分起派员星夜解往江南粮台应用。其直隶河南欠解江南军火。并著文煜、严树森、克日赶解。务期埽数全清。毋稍迟误。将此由六百里各谕令知之。　　

○又谕、张亮基奏、请饬发捐照、作为募练经费一摺。据称、近日滇省回练。俱形猖獗。拟在川楚募练数千名。带赴云南。请颁发捐照五千张。作为募勇经费。并将官职虚衔各数。开单咨部等语。本日已谕令户部将捐照如数颁发。并解往鹤峰州。交张亮基收领矣。此项捐照。一经解到。著即于楚蜀一带。照云南省奏定捐米新章。办理捐务。即将捐项作为募勇经费。俟练勇募齐。即日统带启程。前往云南。遵照前旨。帮同刘源灏、将回务妥为办理。并将澂江等处滋事之练。分别剿抚。毋任延蔓。将此由六百里谕令知之。　　

○以湖南通道县城被贼窜陷。革疏防知县赵恩缙职。予阵亡把总冯作名、祭葬世职。　　

○予江苏镇江阵亡把总黄裕进、外委邱大洪、祭葬世职。



大清文宗协天翊运执中垂谟懋德振武圣孝渊恭端仁宽敏显皇帝实录卷之三百五十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十一年。辛酉。五月。戊戌。谕内阁、御史朱潮奏、请申严军律一摺。用兵以来。时逾十载。耗竭帑项。供应军糈。而逆贼未平。且益延蔓。总由地方大吏。不知固结民心。统兵将帅。拥兵观望。不以剿贼为事。如该御史所陈玩泄情形。均属切中时弊。实堪痛恨。朕兢兢业业。宵旰不遑。岂忍斯民久罹水火。各路统兵大臣、及督抚等、既已贻误于前。此后务当激发天良。克振军威埽除贼匪。傥再迁延贻误。致令贼匪攻陷城池。肆扰地方。朕惟执法从事。不能再邀宽典。至军营将弁。或带兵剿贼。或派往应援。往往有心玩误。此等畏葸无能之员。即应立予正法。以儆其余。乃该统兵大臣、不过将该员等参革留营。希图开脱。并未从严惩办。以致纷纷效尤。军令何由而肃。嗣后若敢徇情见好。不行据实严参。一经查出。定将该大臣等一并治罪。决不宽贷。其失守地方人员。如已革浙江嘉兴府知府张玉藻、久经奉旨正法。乃瑞昌等以潜逃无踪。一奏了事。虽经严行饬缉。并未报获。尚复成何事体。著瑞昌、王有龄、及各直省督抚、仍遵前旨。将张玉藻、严拏务获。即行就地正法。毋任漏网。并著各该督抚等、督饬各该地方官、于守卫事宜。实力讲求。以期有备无患。傥贼至辄行逃避。惟当按律定拟罪名。以伸国法。不得以革职随营效力。或随同收复城池等词。奏请免罪。经此次严谕之后。各路统兵大臣等如仍前玩泄。不思振作。则是自贻伊戚。朕亦不能为之曲宥也。将此通谕知之。　　

○又谕、文煜奏、遵查接递军报迟延各员、请分别严议议处、并开单呈览一摺。直隶定州、接递贵州提督田兴恕、六百里加紧摺报。迟至三刻有零。非寻常延误可比。定州直隶州知州汪鸣和、著交部严加议处。河间县递送山东巡抚谭廷襄等、五百里等摺报。与下站任邱县、交收不符。著文煜查明究由何处迟误。从重参办。河间县知县淡春晖、前署任邱县事卢龙县知县黄宗敬、著一并先行交部议处。　　

○己亥。谕内阁、毛昶熙奏、豫省大河以南、团练报竣、沥陈筑寨练勇数目、并会同打仗情形、开单呈览一摺。河南省地方平旷。皖北捻匪。路路可通。经毛昶熙等、晓谕各属官绅、举行团练。训习丁壮。筑穵濠寨。增建碉楼炮台。同时并举。并明定操演徵调章程。办理尚为妥协。现在开封、归德、陈州、许州、南阳、汝甯、光州、河南、陕州、汝州、各府州县。办团业已一律报齐。并叠次会合官兵。堵剿窜匪。屡获胜仗。著有成效。所有在事出力官员绅董。著严树森、毛昶熙、郑元善、会同择尤保奏。其随营官员绅士。毋得滥行保奏。　　

○谕军机大臣等、前据田在田奏、苗练句结捻逆、窜扰宿州。图扑徐州。当经谕令僧格林沁等、酌量派拨马步官兵三四千名。速往援应。本日据吴棠奏称、后股捻逆。倾巢悉至宿境。不下六七万人。奶奶山等处、均为匪踞。宿营本无存储。饷道复行阻塞。且与徐州文报不通。业已旬余。徐城兵勇。仅二千余人。蒙村烈山两营。被围以后。大股捻逆。扰及郡城西路。砀山各寨、复被捻扰。徐州亦将四面受困。请速拨大兵救援等语。徐宿捻势鸱张。且有收麦以后、攻围徐州、即行长驱北犯之谣。亟应速筹援救。现在山东情形较松。兵力谅可分拨。徐宿为南北要冲。断不可令捻匪窜踞。著僧格林沁、西淩阿、国瑞、即酌拨马步官兵。派委得力大员。统带前进。克日驰赴徐宿、分投援应。以杜该匪北窜之路。将此由六百里谕令知之。　　

○又谕、前因苗练、句结捻匪、围攻宿城。田在田兵力较单。当谕袁甲三派兵援应。兹据吴棠奏、探明宿城被困。饷道阻塞。徐州存营兵勇。仅二千余人。不能派往策应。请添拨重兵救援等语。宿州捻逆狓猖。田在田隔绝南路。吴棠不能救应。袁甲三虽未能遽离临淮。而徐宿两城坐困。且系临淮后路。设有疏失。关系南北大局。本日已谕僧格林沁等、派兵援应。而山东东昌等处匪徒、尚未埽除。能否分兵徐宿。尚难豫定。著袁甲三仍遵前旨。迅速派拨劲兵。即饬令总兵张得胜、赶紧统带。驰往徐宿一带。会同田在田、迅将此股捻匪。痛加剿洗。以解城围。毋许迟误。将此由六百里谕令知之。　　

○又谕、吴棠奏、军饷支绌、请饬催各省协饷等语。徐州粮台、军饷告乏。哗溃时虞。著常绩、瑛棨、各将应解月饷一万两。按期拨解。其陕西尚欠正二两月协饷。并著瑛棨、迅速补拨。其山东、河南、应解饷糈。亦应设法接济。著谭廷襄严树森、妥为筹画。自五月起。每月各拨一万两。分解徐州粮台。以赡饥军。不得任意延缓。致误要需。将此由六百里各谕令知之。　　

○又谕、恭亲王奕等奏、各口关税。现当开办之初。总理税务司赫德、来京所议章程。头绪纷繁。实难洞悉流弊。请饬户部会商办理等语。现在办理各口关税。事属创始。奕等未能洞悉流弊。自系实在情形。惟此次各口。设立新关。与外国交涉。设一切章程。未能妥协。徒滋争论。且各口情形不同。恐户部不能悬定。所有各口关税章程。仍著奕等、悉心酌拟具奏。并咨令办理各口通商大臣、各就地方情形。妥为筹议。务各破除情面。力洗积习。以免外国商人。有所藉口。将此谕令知之。　　

○以互相参揭。前河南巡抚庆廉降一级调用。前河南布政使贾臻、降四级留任。　　

○以江南水师剿贼出力、赏总兵官德麟、巴图鲁名号。同知林士志、陈嗣学、游击李长华、张茂清、徐克明、都司郑龙彪、守备赖进胜、王伯熊等、花翎。千总余洪亮等、蓝翎。总兵官吴全美、以提督用。参将李起高、加总兵衔。余升叙有差。　　

○以山东东昌剿贼出力、予营总乌尔贡扎布等、升叙有差。　　

○庚子。遣官祭关帝庙。　　

○谕内阁、廉兆纶奏、请将玩视漕务之运弁、暂行革职一摺。山东济前帮、押运千总李翰元、于上年守冻漕船、迟至四月间、始据呈报过关。又不依限运抵通坝。以致在后帮船。积压不能前进。经廉兆纶严札催提。仍未据报起剥。实属玩视漕务。李翰元、著暂行革职。仍责令该总运、督押该帮。赶紧起剥。催同在后各帮。迅抵通坝。毋任延宕。傥敢仍前玩误。再行从严参办。　　

○又谕、胜保奏、请将藉禀邀功之知州、革职查办等语。山东临清州知州张延龄、两次禀请胜保。派兵往援。又复探知大军攻破该州之濮头老巢。以进剿东南股匪、大获胜仗等词具禀。该员并未随同剿贼。辄藉禀邀功。居心殊属巧猾。并据胜保奏称、该员将眷属辎重。送至南皮一带。藏匿寄顿。以致居民迁徙。平日夤缘上司。经人控告有案。此等劣员。亟应严查惩办。张延龄、著先行革职。交谭廷襄按照所参各款。严行查办。并派委妥员、接署该州事务。以资整顿。　　

○谕军机大臣等、本日据胜保奏、馆陶克复以后。自应乘势收复邱县。已派副将徐廷楷、率同练总王秀芝、统带兵勇。前往驻劄。该大臣拟即将冠县一带贼巢。节节埽荡。并请责成联捷、分办濮范之贼、先顾河口等语。胜保于直东交界。叠获胜仗。贼胆已寒。小滩大股贼匪。现已退遁。大名以东。贼势已分。亟应乘势夺回濮范河口。以扼贼匪来路。谭廷襄前奏、委署总兵郝上庠、曹州府知府童正诗、办理濮范一路河防。再得直隶官兵。合力攻剿。不难克期夺回河口。即著联捷就现有兵力。分办濮范之贼。如兵勇不敷。著胜保酌量分拨。以资协剿。并著胜保将冠县一带贼巢。节节埽荡。务须就地歼除。勿任他窜。将此由六百里各谕令知之。　　

○又谕、胜保奏、请饬直东各属、□□穴□又□捕余匪等语。据称东境教匪蔓延。现当官军击散。其逃匿匪犯。除凶恶最著之首逆王建功等、节经□□穴□又□获。先后解送到营。即时分别正法。并将续获未结各匪犯。从严讯办外。其余党与既众。根蒂已深。如直隶之曲周、清河、广宗、肥乡、平乡、山东之临清、邱县、馆陶等处。伏莽尚多。请饬直东各督抚、一体饬属查拏等语。各处教匪滋事。总由地方官、平日不肯认真查缉。以致养痈贻患。现经胜保带兵叠挫凶锋。特股数太多。仍恐余匪潜匿四乡。煽惑愚氓。大军一经移动。各该地方官。玩泄如前。必致余烬复然。著文煜、谭廷襄严饬所属。将逃匿余匪。悉数拏获。尽法惩治。以期尽绝根株。傥该地方官。并不认真□□穴□又□查。即著从严参办。毋稍徇隐。将此由六百里各谕令知之。　　

○又谕、前据玉明等奏、朝阳余匪。窜至吉林边界。因景淳已报启程。当经谕令麟瑞、督饬弁兵、与盛京追剿官军。合力夹击。近闻匪首才宝善等、纠添夥党。复至三四千人。势甚猖獗。扰及昌图厅、并科尔沁蒙古地方。若不速为剿除。恐该匪愈集愈多。肆行延蔓。著玉明严饬协领恩合、探贼所向。如该匪已在蒙古界内。即行实力追剿。并著麟瑞、将派出吉林官兵。统交恩合管带。务将匪众悉数歼除。并将匪首才宝善、刘名得、徐洛红等、按名捦获。勿任漏网。一面知照蒙古各盟长、会同兜拏。以期全行剿灭。黑龙江马队官兵。向称得力。著特普钦、那敷德、择其年力精壮。技艺娴熟者。挑选一千名。配齐军械马匹。派赴朝阳驻劄。傥不足数。即于余丁内、挑选足额。其带兵将领。据副都统明庆、将该省总管佐领等、开单进呈。即发交特普钦等、于单开各员内。拣派得力之员。统带挑出官军。克日启程。即由吉林经过。如恩合剿匪。尚未竣事。即将此项官军。暂留助剿。一俟剿捕事毕。即令驰赴朝阳。毋稍延误。将此由六百里各谕令知之。　　

○以山东剿办馆陶贼匪出力、赏都司刘景芳、巴图鲁名号。守备张清宇等、花翎。道员文桂、周士键、按察使衔。头等侍卫祥恩、副都统衔。余升叙有差。予阵亡外委王凤瑞、祭葬世职。　　

○辛丑。夏至。祭地于方泽。遣豫亲王义道、恭代行礼。　　

○谕军机大臣等、前据严树森奏、李占标等、于中和镇地方。聚众滋事。已派河北道王荣第、带兵往拏。当经谕令毛昶熙、派员带兵。会同剿办。本日据联捷奏、该匪李占标等、攻围原武县城。虽经击退。势已燎原。李占标、曾投南捻。并恐句结捻匪北渡。拟亲往督剿。请拨马步队协助等语。昨据胜保奏、濮范河口贼匪。请责成联捷剿办。已谕知该大臣、酌量分拨兵勇。交联捷派赴濮范剿匪。现在李占标等、于豫省腹地滋扰。且恐句结南捻渡河。联捷自应先其所急。亲往督剿。所有河北镇官兵。段晴川练勇。均归该京堂调遣。会同毛昶熙、派出官军。及道员王荣第官兵。认真剿办。速将首匪李占标等、按名捦获。尽法惩治。其胁从之众。务当设法解散。以孤贼势。胜保现赴大名。如联捷兵力不敷。即将该大臣派剿濮范之兵。酌量分拨。带赴河北助剿。以期迅速蒇事。将此由六百里谕令知之。　　

○钦差仓场侍郎成琦、吉林将军景淳、奏报行抵兴凯湖、守候俄使。得旨。事事总宜坚守和约。勿得稍涉通融。此次驳饬。尚属得体。细阅该国照会。文义虽不明晰。但恐该国先至兴凯湖、任意侵占。在汝等未到之前。反以道路艰难。为体恤见好地步。无论如何梗阻。汝等必应至该处。以期两国无争。以后不致别生枝节。　　

○闽浙总督庆端奏、请将克复连城、出力各员存记请奖。得旨。此次收复连城。实未为大胜。遇事则保。乃近年来外省恶习。候克复汀郡。如果伟绩昭著。方准酌保。以期核实。
  </div>
  <div class="pagination">
   <a href="清实录咸丰朝实录_page495.html">
    上一页
   </a>
   <span>
    ...
   </span>
   <a href="清实录咸丰朝实录_page491.html">
    491
   </a>
   <a href="清实录咸丰朝实录_page492.html">
    492
   </a>
   <a href="清实录咸丰朝实录_page493.html">
    493
   </a>
   <a href="清实录咸丰朝实录_page494.html">
    494
   </a>
   <a href="清实录咸丰朝实录_page495.html">
    495
   </a>
   <span class="current-page">
    496
   </span>
   <a href="清实录咸丰朝实录_page497.html">
    497
   </a>
   <a href="清实录咸丰朝实录_page498.html">
    498
   </a>
   <a href="清实录咸丰朝实录_page499.html">
    499
   </a>
   <a href="清实录咸丰朝实录_page500.html">
    500
   </a>
   <a href="清实录咸丰朝实录_page501.html">
    501
   </a>
   <span>
    ...
   </span>
   <a href="清实录咸丰朝实录_page497.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
