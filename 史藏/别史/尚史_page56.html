<!DOCTYPE html>
<html>
<head>
    <meta charset="UTF-8">
    <title>尚史 - 第 56 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 56 页/共 91 页</h1>
    <div class="content">
　　尚史卷七十
　　钦定四库全书
　　尚史卷七十一　　　　　　列传四十九
　　镶白旗汉军李锴撰
　　田齐诸臣传
　　匡章　章子
　　匡章齐人也为得罪于父不得近出妻屏子终身不养焉【孟子】
　　威王时秦假道韩魏以攻齐王使章将而应之与秦交和而舍【军门曰和】使者数相往来章变其徽章以杂秦军者言章以齐入秦王不应顷间者复言章以齐兵降秦王不应而此者三有司请曰言章之败者异人而同辞王何不发将而击之王曰此不叛寡人顷间言齐兵大胜左右曰何以知之曰章之母启得罪其父其父杀之而埋马栈之下吾使章将也勉之曰夫子全兵而还必更葬将军之母对曰臣非不能更葬臣之母也臣之母得罪臣之父臣之父未教而死夫不得父之教而更葬母是欺死父也故不敢夫为人子而不欺死父岂为人臣欺生君哉【齐策】
　　当湣襄时有章子齐令章子将而与韩魏攻荆荆令唐蔑拒之军相当六月而不战齐令周最趣章子急战辞甚刻章子对曰杀之免之残其家王能持此于臣不可以战而战可以战而不战王不能得此于臣与荆人夹泚水而军章子令视水可絶者荆人射之不可得近有刍水旁者告齐者曰荆人所盛守者其浅者所简守其深者也者载刍者见章子章子练卒夜奄荆人所盛守杀唐蔑【吕氏春秋】
　　驺忌
　　驺忌者成侯也忌初以鼔琴见威王王説而舍之右室须臾王鼓琴忌推户入曰善哉鼔琴王勃然不说去琴按劒曰夫子见容未察何以知其善也忌曰夫大浊以春温者君也小廉折以清者相也攫之深醳之愉者政令也钧谐以鸣大小相益回邪而不相害者四时也吾是以知其善也王曰善语音忌曰何独语音夫治国家而弭人民皆在其中王又勃然不说曰若夫语五音之纪信未有如夫子者也若夫治国家而弭人民又何为乎丝桐之间忌曰夫大浊以春温者君也小廉折以清者相也攫之深而醳之愉者政令也钧谐以鸣大小相益回邪而不相害者四时也夫复而不乱者所以治昌也连而径者所以存亡也故曰琴音调而天下治夫治国家而弭人民无若乎五音者王曰善忌见三月而受相印淳于髠见之曰善説哉髠有愚志愿陈诸前忌曰谨受教髠曰得全全昌失全全亡忌曰谨受令请谨母离前髠曰豨膏棘轴所以为滑也然而不能运方穿忌曰谨受令请谨事左右【言毎事须顺从也】髠曰弓胶昔干所以为合也然而不能傅合疏罅【昔久旧也考工作防言胶干可以势暂合而久亦不能常傅合于疎罅隙缝】忌曰谨受令请谨自附于万民髠曰狐裘虽弊不可补以黄狗之皮忌曰谨受令请谨择君子母杂小人其间髠曰大车不较不能载其常任琴瑟不较不能成其五音忌曰谨受令请谨修法律而督奸吏髠说毕趋出至门而面其仆曰是人者吾语之微言五其应我若响之应声是人必封不久矣居期年封以下邳号曰成侯【史记世家】
　　新序齐稷下先生喜议政事驺忌既为齐相稷下先生淳于髠之属七十二人皆轻忌以为设以微辞忌必不能及乃相与俱往见忌淳于髠之徒礼踞驺忌之礼卑淳于髠等称辞忌知之如应响淳于髠等辞诎而去忌之礼踞淳于髠之礼卑
　　忌长八尺有余而形貌昳丽朝服衣冠窥镜谓其妻曰我孰与城北徐公美其妻曰君美甚徐公何能及君也城北徐公齐国之美丽者也忌不自信复问其妾曰吾孰与徐公美妾曰徐公何能及君也旦日客从外来与坐谈问之曰吾与徐公孰美客曰徐公不若君之美也明日徐公来孰视之自以为不如窥镜而自视又弗如逺甚暮寝而思之曰吾妻之美我者私我也妾之美我者畏我也客之美我者欲有求于我也于是入朝见王曰臣诚知不如徐公美臣之妻私臣臣之妾畏臣臣之客欲有求于臣皆以为美于徐公今齐地方千里百二十城宫妇左右莫不私王朝廷之臣莫不畏王四境之内莫不有求于王由此观之王之蔽甚矣王曰善乃下令羣臣吏民能面刺寡人之过者受上赏上书谏寡人者受中赏能谤议于市朝闻寡人之耳者受下赏説苑威王游于瑶台成侯卿来奏事从军罗绮甚众王曰国至贫也何出之盛也成侯卿至上谒王曰国至贫也何出之盛也成侯卿曰忌举田忌子为西河而秦梁弱忌举田解子为南城而楚人抱罗绮而朝忌举黔涿子为防州而燕人给牲赵人给盛忌举田种首子为即墨而于齐足究忌举北郭刁勃子为大士而九族益亲民益富举此数良人王枕而卧耳何国之贫哉
　　忌为相田忌为将不相説公孙闬曰公何不为王谋伐魏胜则是君之谋也可以有功不胜田忌不进战而不死曲挠而诛忌以为然乃説王使田忌伐魏田忌三战三胜忌以告公孙闬闬使人操十金往卜于市曰我田忌之人也吾三战而三胜声威天下欲为大事亦吉否卜者出因令人捕为人卜者验其辞于王前田忌遂走【史记世家田忌率其徒袭攻临淄求成侯不胜而奔】威王薨忌与晏首并事宣王忌仕人众宣王不説晏首仕人寡宣王説之忌谓宣王曰忌闻以为有一子之孝不如有五子之孝今首之所进仕者以几何人宣王因以晏首壅塞之而善忌【国策】公孙闬晏首皆齐人闬见后传
　　田忌
　　田忌是为田臣思【纪年谓之徐州子期】齐族也事威王为将与相成侯驺忌不相説忌出走宣王即位召而复之宣王二年魏伐赵赵与韩共击魏赵不利败于南梁韩请救于齐王召大臣而谋曰早救之孰与晚救之便张丐对曰晩救之韩且折而入于魏不如早救之忌曰不可夫韩魏之兵未敝而我救之我代韩受魏之兵顾反聴命于韩也且夫魏有破韩之志韩见且亡必东愬于齐我因结韩之亲而晚承魏之敝则国可重矣王曰善乃隂告韩使者而遣之韩自以有齐五战五不胜东愬于齐齐因起兵击魏大破之马陵系太子申禽厐涓魏破韩弱韩魏之君因田婴北面而朝王忌既破魏孙膑谓之曰将军可以为大事乎忌曰奈何孙膑曰将军无解兵而入齐使彼罢敝于先【言齐军虽胜亦罢使之当前】弱守于主【主地缺葢齐险隘】主者循轶之途也【轶辙同言不得方轨适相循也】鎋击摩车而相过使彼罢敝先弱守于主必一而当十十而当百百而当千然后背太山左济右天唐军重踵髙宛使轻车鋭骑冲雍门若是则齐君可正而成侯可走不然则将军不得入矣忌不聴果不得入亡而之楚驺忌代之相恐忌欲以楚权复于齐杜赫曰臣请为留楚谓楚王曰驺忌所以不善楚者恐田忌以楚权复于齐也王不如封田忌于江南以示忌之不返齐也驺忌必以齐厚事楚田忌亡人也而得封必徳王若复于齐必以齐事楚此用二忌之道也楚果封忌于江南既而再复于齐事闵王【复齐事策不载然闵王时复见田臣思知其再复也或疑是二人索隠注则以为田臣思即田忌】闵王七年张仪以秦魏伐韩王曰韩吾与国也秦伐之吾将救之忌曰王之谋过矣不如聴之子哙与子之国百姓不戴诸侯弗与秦伐韩楚赵必救之是天以燕赐我也王曰善乃许韩使者而还之韩自以得交于齐遂与秦战楚赵果救韩齐因起兵攻燕三十日而举燕国【国策史记世家作桓公五年误】
　　论曰伯禹戒舜曰知人则哲惟帝其难之奸回害正以誉不以毁哲之所以为难也驺忌走田忌诎晏首二忌不相容恶见其战胜于朝廷
　　田婴【靖郭君】　田文【孟尝君】
　　田婴者是为靖郭君诸田之子也【史记齐威王少子而宣王庶弟误】婴自威王时任职用事与驺忌及田忌将而救韩伐魏威王薨事宣王宣王七年婴使于韩魏韩魏服于齐婴与韩昭侯魏惠王防王东阿南盟而去复与魏惠王防甄纪年梁惠王之后元十一年防齐于平阿十三年防齐威公于甄
　　九年婴相齐【史记】
　　十年楚败齐师于徐州欲逐婴于齐婴恐张丑谓楚王曰王战胜于徐州田肹不用也肹有功于国百姓为之用田婴不善而用申缚申缚者大臣弗与百姓弗为也故王胜之也今婴逐肹必用复整其士卒以与王遇必不便于王矣楚王因弗逐婴相齐十一年宣王薨闵王即位三年封婴于薛
　　纪年梁惠王后元十三年四月齐威王封田婴于薛十月齐城薛十四年薛子婴来朝十五年齐威王薨婴初封彭城
　　婴谓王曰五官之计【曲礼司徒司空司马司士司冦典司五众计其事之凡也】不可不日听而数览也王曰説吾而厌之【言汝説我则不览而自厌】乃以委婴【国策】
　　初婴有子四十余人其贱妾有子名文文以五月五日生婴告其母曰勿举也其母窃举生之及长其母因兄弟而见其子文于婴婴怒其母曰吾令若去此子而敢生之何也文顿首因曰君所以不举五月子者何故婴曰五月子者长与戸齐将不利其父母文曰人生受命于天乎将受命于戸邪婴黙然文曰必受命于天君何忧焉必受命于戸则髙其戸耳谁能至者婴曰子休矣久之文承间问其父曰子之子为何曰为孙孙之孙为何曰为孙孙之孙为何曰不能知也文曰君用事相齐至今三王矣齐不加广而私家富累万金门下不见一贤者文闻将门必有将相门必有相今君后宫蹈绮縠而士不得短褐仆妾余粱肉而士不厌糟糠今君又尚厚积余藏欲以遗所不知何人而忘公家之事日损文窃怪之于是婴乃礼文使主家待宾客宾客日进名声闻于诸侯诸侯皆使人请婴以文为太子婴许之婴卒諡为靖郭君而文果代立于薛是为孟尝君【史记】孟尝君在薛荆人攻之淳于髠为齐使于荆还反过薛文令人体貌而郊迎之谓淳于髠曰荆人攻薛夫子弗忧文无以复侍矣淳于髠曰敬闻命至于齐毕报王曰何见于荆对曰荆甚固而薛亦不量其力王曰何谓也对曰薛不量其力而为先王立清庙荆固而攻之清庙必危故曰薛不量其力而荆亦甚固齐王和其顔色曰譆先君之庙在焉疾兴兵救之【国策】
　　文在薛招致诸侯賔客及亡人有罪者皆归文文舍业厚遇之以故倾天下之士食客数千人无贵贱一与文等文待客坐语而屏风后常有侍史主记君所与客语问亲戚居处客去文已使使存问献遗其亲戚文尝待客夜食有一人蔽火光客怒以饭不等辍食辞去文起自持其饭比之客慙自刭士以此多归文文客无所择皆善遇之人人各自以为孟尝君亲已
　　吕氏春秋唐子短陈饼子于齐威王威王欲杀之陈饼子亡奔薛孟尝君以车迎之至而养以刍豢黍粱冬被裘罽夏服絺纻出乗牢车驾马问之曰夫子何思于齐曰臣思夫唐子孟尝君曰唐子非短子者邪何为思之曰自唐子之短臣也以身归君食刍豢饭禾粢服轻暖乗牢良臣故思之　按孟尝君不当威王时説误国防孟尝君奉夏侯章以四马百人之食遇之甚勤夏侯章每言未尝不毁之或告孟尝君孟尝君曰文有以事夏侯公矣勿言董之繁菁问夏侯公夏侯公曰毁之以为之也君所以得为长者以吾毁之也吾以身为孟尝君国策孟尝君谓三先生曰愿闻先生有以补文阙也一人曰訾天下之王有侵君者臣请以血湔其袵田瞀曰车轶之所至请掩足下之短诵足下之长千乗之君万乗之长其欲有君也如使而弗及也胜臀曰臣愿以足下之府库财物收天下之士为君决疑应卒若魏文侯之有田子方段干木也国策孟尝君舍人有与君之夫人相爱者或曰舍人亦甚不义矣请杀之君曰覩貌而相爱者人之情也错之勿言居期年君召爱夫人者而谓之曰卫君与文布衣交请具车马皮币愿君从卫君游舍人游于卫甚重卫君欲约天下之兵攻齐是人谓君曰孟尝君不知臣不肖以臣欺君且臣闻齐卫先君刑马压羊盟曰齐卫相攻伐者如此今约天下之兵攻齐是背盟约而欺孟尝君也君听臣则可不听臣辄以颈血湔足下衿卫君乃止齐人闻之曰孟尝君善为事矣转祸为功　说支离韩诗外传孟尝君请学于闵子使车往迎闵子曰礼有来学无往教致师而学不能礼往教则不能化君也君所谓不能学臣所谓不能化者也孟尝君曰敬闻命矣明日袪衣请受业
　　秦昭王闻其贤乃先使泾阳君为质于齐以求见文文将入秦宾客莫欲其行谏不听苏代谓曰今旦代从外来见木偶人与土偶人相与语木偶人曰天雨子将败矣土偶人曰我生于土败则归土今天雨流子而行未知所止息也今秦虎狼之国也而君欲往如有不得还得无为土偶人所笑乎文乃止二十五年复卒使文入秦昭王即以文为秦相人或説昭王曰孟尝君贤而又齐族也今相秦必先齐而后秦秦必危矣于是昭王囚文谋欲杀之文使人抵昭王幸姬求解幸姬曰妾愿得狐白裘此时文有狐白裘直千金天下无双入秦献之昭王更无他裘文患之徧问客莫能对最下坐有能为狗盗者曰臣能得狐白裘乃夜为狗以入秦宫藏中取所献狐白裘至以献秦王幸姬幸姬为言昭王昭王释文文得出即驰去更封传变名姓以出闗夜半至函谷闗昭王后悔出文求之已去即使人驰传逐之文至关关法鸡鸣而出客文恐追至客之居下坐者有能为鸡鸣而鸡尽鸣遂发传出出如食顷秦追果至关已后文出乃还始文列此二人于宾客宾客尽羞之及文有秦难卒此二人拔之自是之后客皆服文过赵赵平原君客之赵人闻文贤出观之皆笑曰始以薛公为魁然也今视之乃眇小丈夫耳文闻之怒客与俱者下斫击杀数百人遂灭一县以去闵王不自得以其遣文文至则以为齐相任政
　　国策齐王夫人死为七孺子皆近田文欲知王所欲立乃献七珥美其一明日视美珥所在劝王立为夫人韩非子齐王问于文曰治国何如对曰夫赏罚之为道利器也君固握之不可以示人若如臣者犹兽鹿也唯荐草而就
　　文以齐为韩魏攻楚又与韩魏攻秦而借兵食于西周韩庆【国防作韩庆史记作苏代】为西周谓文曰君以齐为韩魏攻楚九年取宛叶以北以强韩魏今又攻秦以益之韩魏南无楚忧西无秦患则地广而益重齐必轻矣夫本末更盛虚实有时窃为君危之君不如令敝邑隂合于秦而君无攻又无借兵食君临函谷而无攻令敝邑以君之情谓秦王曰薛公必不破秦以张韩魏所以进兵者欲王令楚割东国以与齐而秦出楚王以为和君令敝邑以此惠秦秦得无攻而以楚之东国自免也必欲之楚王得出必徳齐齐得东国而益强而薛世世无患秦不大弱而处之三晋之西三晋必重齐文曰善因令韩庆入秦使三国无攻秦而不借兵食于西周居数年人或毁文于王曰孟尝君将为乱及田甲刼王王意疑文文乃奔薛既而复召文文因谢病归老于薛【史记】
　　史记孟尝君相齐其舍人魏子为孟尝君收邑入三反而不致一入孟尝君问之对曰有贤者窃假与之以故不致入孟尝君怒而退魏子及孟尝君奔薛魏子所与粟贤者闻之乃上书言孟尝君不作乱请以身为盟遂自刭宫门以明孟尝君　按此葢参冯暖与爱夫人者二事而成説也详冯暖传
　　文既免吕礼相【礼秦亡将】或谓文曰周最于王厚也而逐之听祝弗相吕礼者【弗齐人史记作亲弗】欲取秦也秦齐合弗与礼重矣有齐秦必轻君君弗如急北兵趋赵以秦魏【秦魏之上当有攻字】收周最以为后行且反齐王之信【言与赵攻秦魏收最用之可图后举又齐前与秦合今与赵攻之信反也】又禁天下之率【率犹从也谓从齐】齐无秦天下果【果犹决】弗必走齐王谁与为其国【言必重孟尝君也】文从其计乃为魏谓秦魏冉曰文闻齐王欲以吕礼收齐以济天下君必轻矣齐秦相聚以临三晋礼必并相之是君收齐以重吕礼也齐免于天下之兵其讐君必深君不如劝秦王令敝邑【薛也】卒攻齐之事齐破文请以所得封君齐破晋强【晋谓魏】秦王畏晋之强也必重君以取晋齐予晋敝邑而不能支秦【薛虽文旧封而属齐齐破畏魏且取薛予魏魏虽得薛而实弱不能当秦】晋必重君以事秦是君破齐以为功操晋以为重也破齐定封而秦晋皆重君若齐不破吕礼复用子必大穷矣于是魏冉言于秦昭王伐齐而吕礼亡史记吕礼相齐欲困苏代代説孟尝君北兵趋赵以和秦魏孟尝君从之而吕礼嫉害孟尝君孟尝君惧乃遗魏冉书使秦伐齐説与国策异而云和秦魏者亦非是
　　后王灭宋益骄欲去文文恐乃如魏魏昭王以为相韩非子薛公之相魏昭侯也有栾子曰阳湖潘其于王甚重而不为薛公薛公患之召与之博予之人百金令之昆弟博俄又益之人二百金方博有间谒者言客张季之子在门公怫然怒抚兵授谒者曰杀之吾闻季之不为文也时季羽在侧曰不然窃闻季为公甚顾其人隂未闻耳乃不杀客大礼之曰曩者闻季之不为文也故欲杀之今诚为文岂忘季哉告廪献千石之粟告府献五百金告驺私廐献良马固车二乗令奄将宫人之美妾二十人并遗季也栾子因相谓曰为公必利不为公必害吾曹何爱不为公因竞劝而为之又曰昭王谓孟尝君曰寡人欲与官事君曰王欲与官事何不试习读法昭王读法十余简而睡卧矣曰寡人不能读此法
　　秦将伐魏魏王闻之夜见文曰秦且攻魏奈何文曰有诸侯之救则可王曰寡人愿子之行也为之约车百乗文之赵谓赵王曰愿借兵以救魏赵王曰寡人不能文曰夫借兵者忠王也曰可得闻乎曰夫赵之兵非强于魏也然而赵之地不嵗危而民不嵗死魏之地嵗危而民嵗死者以其西为赵蔽也今赵不救魏魏歃盟于秦是赵与强秦为界也地亦且嵗危民亦且嵗死矣此文之所以忠于王也赵王许诺为起兵十万车三百乗又北见燕王曰先日公子【谓其父婴】尝约两主之交矣今秦攻魏愿大王救之燕王曰吾嵗不熟二年矣今又行数千里而助魏奈何文曰夫行数千里而救人此国之利也今魏王出国门而望见军虽欲行数千里而助人得乎燕王尚未许也文曰臣効便计于王王不用文请行矣恐天下将有大变也曰大变可得闻乎曰秦攻魏未能克之也而台已燔游已夺矣燕不救魏魏以国之半与秦秦必去魏悉韩魏之兵又西借秦兵因赵之众以四国攻燕王且何利利行数千里而助人乎利出燕南门而望见军乎则道里近而输易矣燕王曰子行矣寡人听子为之起兵八万车三百乗以从魏王大説秦恐割地请讲于魏因归燕赵之兵而封文【国防】
　　国防赵王封孟尝君以武城孟尝君择舍人为武城吏而遣之曰鄙语岂不曰借车者驰之借衣者被之哉曰有之君曰文甚不取也夫借车衣者非亲友则兄弟也驰亲友之车被兄弟之衣文以为不可今赵王不知文不肖而封之以武城愿大夫之往也毋伐树木毋发屋室訾然使王悟而知文谨使可全而归之
　　后文西合于秦赵与燕共伐破齐齐王亡在莒遂死焉襄王立而文中立为诸侯无所属襄王新立畏文与连和复亲文文卒諡为孟尝君
　　皇览孟尝君冡在鲁国薛城向门东
　　诸子争立而齐魏共灭薛文絶后无嗣也【史记】
　　论曰展季之言曰伐国不问仁人伐国尔而仁人羞之况忍覆其宗国哉吴将伐鲁问叔孙辄辄曰伐之必得志退而告公山不狃不狃曰非礼也君子之行也不以所恶废乡呜呼孟尝贤者乃废乡乎孟尝雅好士冯暖市义于薛而不市义于齐毛薛之规迄无闻焉所好者士之何等邪且夫豢马以羣而等骥于下籋云摇举然后愕眙焉然则好士者其声也非真好士者也文死诸子争立薛由是亡呜呼彼四十余子而不与贱子争靖郭君之难也
　　田单　【田需附】
　　田单者齐诸田疎属也湣王时单为临菑市掾不见知及燕使乐毅伐破齐齐湣王出奔已而保莒城燕使长驱平齐而田单走安平令其宗人尽断其车轴末而傅铁笼已而燕军攻安平城壊齐人走争涂以轊折车败为燕所虏唯田单宗人以铁笼故得脱东保即墨燕既尽降齐城唯独莒即墨不下燕军闻齐王在莒并兵攻之淖齿既杀湣王于莒因坚守距燕军数年不下燕引兵东围即墨即墨大夫出与战败死城中相与推田单曰安平之战田单宗人以铁笼得全习兵立以为将军以即墨距燕顷之燕昭王卒惠王立与乐毅有隙田单闻之乃纵反间于燕宣言曰齐王已死城之不拔者二耳乐毅畏诛而不敢归以伐齐为名实欲连兵南面而王齐齐人未附故且缓攻即墨以待其事齐人所惧唯恐他将之来即墨残矣燕王以为然使骑劫代乐毅乐毅因归赵燕人士卒忿而田单乃令城中人食必祭其先祖于庭飞鸟悉翔舞城中下食燕人怪之田单因宣言曰神来下教我乃令城中人曰当有神人为我师有一卒曰臣可以为师乎因反走田单乃起引还东乡坐师事之卒曰臣欺君诚无能也田单曰子勿言也因师之每出约束必称神师乃宣言曰吾唯惧燕军之劓所得齐卒置之前行与我战即墨败矣燕人闻之如其言城中人见齐诸降者尽劓皆怒坚守唯恐见得单又纵反间曰吾惧燕人掘吾城外冢墓僇先人可为寒心燕军尽掘垄墓烧死人即墨人从城上望见皆涕泣其欲出战怒自十倍田单知士卒之可用乃身操版插与士卒分功妻妾编于行伍之间尽散饮食飨士令甲卒皆伏使老弱女子乗城遣使约降于燕燕军皆呼万嵗田单又收民金得千镒令即墨富豪遗燕将曰即墨即降愿无虏掠吾族家妻妾令安堵燕将大喜许之燕军由此益懈田单乃收城中得千余牛为绛缯衣书以五采龙文束兵刃于其角而灌脂束苇于尾烧其端凿城数十穴夜纵牛壮士五千人随其后牛尾怒而奔燕军燕军夜大惊牛尾炬火光明燿燕军视之皆龙文所触尽死伤五千人因衔枚击之而城中鼔噪从之老弱皆击铜器为声声动天地燕军大骇败走齐人遂夷杀其将骑劫燕军扰乱奔夫齐人追亡逐北所过城邑皆畔燕而归田单兵日益多乗胜燕日败亡卒至河上而齐七十余城皆复为齐乃迎襄王于莒入临菑而听政襄王封田单号曰安平君【单又号平都君或徙或益封未详　史记】
　　齐之破燕也齐国之众皆以田单为自立也及襄王立单相之过菑水有老人涉菑而寒出不能行坐于沙中单见其寒解裘衣之襄王恶之曰田单之施将欲取我国乎不早图之恐后之左右顾无人岩下有贯珠者王呼而问之曰女闻吾言乎对曰闻之王曰女以为何若对曰王不如因以为己善王嘉单之善下令曰寡人忧民之饥也单收而食之寡人忧民之寒也单解裘而衣之寡人忧劳百姓而单亦忧之称寡人之意单有是善而王嘉之善单之善亦王之善也王曰善乃赐单牛酒嘉其行后数日贯珠者复见王曰王至朝日宜召田单而揖之于庭口劳之乃布令求百姓之饥寒者收谷之乃使人听于闾里闻丈夫之相与语曰田单之爱人嗟乃王之教泽也长平之役单説魏王曰王胡不为从王曰秦许吾以垣雍单曰臣以垣雍为空割也王曰何谓也单曰秦赵久相持于长平而无决天下合于秦则无赵合于赵则无秦秦恐王之变也故以垣雍饵王也秦战胜赵王敢责垣雍之割乎秦战不胜赵王能令韩出垣雍之割乎臣故曰垣雍空割也魏王曰善又有田需者宣王时管燕得罪宣王燕谓其左右曰孰与我赴诸侯者乎左右莫对燕连然流涕曰悲夫士何其易得而难用也田需对曰士三食不得餍而君鵞鹜有余食下宫糅罗纨曳绮縠而士不得以为縁且财者君之所轻死者士之所重君不肯以所轻者与士而责士以所重事君非士易得而难用也【国策　韩诗外传作宋燕陈饶魏策田需贵于哀王是需又尝事魏也】
　　论曰田单以二邑复齐七十余城俾襄王复国有鬲之烈不加于是火牛破燕不创自单楚子执象燧以破羣蛮已先之矣贯珠事未必然然君臣两完亦足鉴诸
　　顔斶　王蠋　【平阿余子　叔无孙成公赵附】
　　顔斶者齐人也宣王见顔斶曰斶前斶亦曰王前王不説左右曰王人君也斶人臣也王曰斶前斶亦曰王前可乎对曰夫斶前为慕势王前为趋士与使斶为慕势不如使王为趋士王忿然作色曰王者贵乎士贵乎对曰士贵耳王者不贵王曰有説乎曰有昔者秦攻齐令有敢去栁下季垄五十步而樵采者死不赦令有能得齐王头者封万戸侯赐金千镒由是观之生王之头曽不若死士之垄也王黙然不説左右曰斶来斶来大王据千乗之地建千石钟万石簴天下之士皆为役处辨智并进莫不来语万物无不备具而百姓无不亲附今夫士之髙者乃称匹夫徒步而处农畆下则鄙野监门闾里士之贱也亦甚矣对曰不然斶闻古大禹之时诸侯万国何则徳厚之道得贵士之力也及汤之时诸侯三千当今之世南面称寡者乃二十四由此观之非得失之防与稍稍诛灭灭亡无族之时欲为监门闾里安可得而有哉易传不云乎居上位未得其实而喜其为名者必以骄奢为行据慢骄奢则凶必从之是故无实而喜其名者削无徳而望其福者约无功而受其禄者辱祸必握此皆幸乐其名而无其实徳者也是以尧有九佐【九官也】舜有七友【雄陶方回续牙伯阳东不訾秦不虚灵补】禹有五丞【楚辞八师三后外有益稷臯陶垂益】汤有三辅【商书伊虺二相外有谊伯仲伯咎单】自古及今而能虚成名于天下者无有故曰无形者形之君也无端者事之本也夫上见其原下通其流至圣明学上何不吉之有哉夫尧传舜舜传禹周成王任周公旦而世世称曰明主是以明乎士之贵也王曰嗟乎君子焉可侮哉寡人自取病耳及闻君子之言乃闻细人之行愿请受为弟子先生与寡人游食必大牢出必乗车妻子衣服丽都斶曰夫玉生于山制则破焉非弗寳贵矣然大璞不完士生乎鄙野推选则禄焉非不尊遂也然而形神不全斶愿得归晚食以当肉安步以当车无罪以当贵清浄贞正以自虞制言者王也尽忠直言者斶也言要道已备矣愿得赐归安行反臣之邑屋则再拜辞去君子曰斶知足矣归真反璞则终身不辱【国防】
　　湣王时有王蠋齐之画邑人燕之初入齐闻蠋贤令军中曰环画邑三十里无入以王蠋之故已而使人谓蠋曰齐人多髙子之义吾以子为将封子万家蠋固谢燕人曰子不听吾引三军而屠画邑蠋曰忠臣不事二君贞女不更二夫齐王不听吾谏故退而耕于野国既破亡吾不能存今又刼之以兵为君将是助桀为虐也与其生而不义固不如烹遂经其颈于树自奋絶脰而死齐亡大夫闻之曰王蠋布衣也义不北面于燕况在位食禄者乎乃相聚如莒求诸子立为襄王【史记】
　　吕氏春秋齐晋相与战平阿之余子亡防得矛不自快谓路之人曰亡防得矛可以归乎路之人曰防兵也矛亦兵也亡兵得兵何为不归遇髙唐之孤叔无孙曰今战亡防得矛可以归乎叔无孙曰矛非防也防非矛也亡防得矛岂亢责也哉余子曰嘻还反战趋尚及之遂战而死叔无孙曰吾闻之君子济人于患必离其难疾驱而从之亦死説苑宋康公攻阿屠单父成公赵曰赵在阿而宋屠单父是赵无以自立也且往诛宋入宋三月不得见或曰何不因邻国之使见之赵曰不可使后世之使不信符节之信不用曰何不因羣臣道徒处之士而刺之曰不可后世之忠臣不见信辨士不见顾吾闻士怒则思理危不忘义必将正行以求之期年宋康公病死赵曰廉士不辱名信士不惰行吾在阿宋屠单父是辱名也事诛宋王期年不得是惰行也生何面目见天下士遂立槁于彭山之上　按宋无康公王偃諡康不以病死説误
　　王斗　【能意　春居　唐易子　匡倩田过　闾邱卭　子竒附】
　　王斗者亦齐人也斗造门见宣王宣王使谒者延入斗曰斗趋见王为好势王趋见斗为好士于王何如使者复还报王曰先生徐之寡人请从王因趋而迎之于门与入曰寡人奉先君之宗庙守社稷闻先生直言正谏不讳斗对曰王闻之过斗生于乱世事乱君焉敢直言正谏王忿然作色不説有间斗曰昔先君桓公所好者五九合诸侯一匡天下天子授籍立为太伯今王有四焉王説曰寡人愚陋守齐国唯恐夫抎之焉能有四焉斗曰先君好马王亦好马先君好狗王亦好狗先君好酒王亦好酒先君好色王亦好色先君好士而王不好士王曰当今之世无士寡人何好斗曰世无骐驎騄耳王之驷已备矣世无东郭俊卢氏之狗王之走狗已具矣世无毛嫱西施王宫已充矣王亦不好士也何患无士【説苑作淳于髠】王曰寡人忧国爱民固愿得士以治之斗曰王之忧国爱民不若王爱尺縠也王使人为冠不使左右便辟而使工者何也为能之也今王治齐非左右便辟无使也臣故曰不如爱尺縠也王谢曰寡人有罪于是举士五人治官齐国大治【国防】
　　吕氏春秋能意见齐宣王宣王曰闻子好直有之乎对曰意恶能直意闻好直之士不处乱国不见汚君身今见王而家宅乎齐意恶能直宣王怒曰野士也将罪之能意曰臣少而好事长而行之王胡不能与野士乎将以彰其所好邪王乃舍之吕氏春秋宣王为太室大益百畆堂上三百戸以齐之大具之三年而未能成羣臣莫敢谏春居问于宣王曰荆王释先王之礼乐而乐为轻敢问国为有主乎王曰为无主臣以千数而莫敢谏敢问国为有臣乎王曰为无臣今王为太室大益百畆堂上三百戸以齐之大具之三年而弗能成羣臣莫敢諌敢问王为有臣乎臣请辟矣趋而出王曰春子反寡人请今止之遽召掌书曰书之寡人不肖而好为太室春子止寡人韩非子宣王问弋于唐易子曰弋者奚贵唐易子曰在于谨廪王曰何为谨廪曰鸟数十目视人人以二目视鸟奈何不谨廪也王曰然则人主以二目视一国一国以万目视人主将何以自为廪乎曰郑长者有言曰夫虚静无为而自见也其可以为此廪乎韩非子宣王问匡倩曰儒者博乎曰不也博者贵枭胜者必杀枭是杀所贵也以为害义故不博曰儒者弋乎曰不也弋者从下害于上是从下伤君也以为不义故不弋又问儒者鼓瑟乎曰不也夫瑟以小为大声以大为小声是大小易序贵贱易位以为害义故不鼓也宣王曰善韩诗外传宣王谓田过曰吾闻儒者亲丧三年君与父孰重对曰殆不如父王忿然曰曷为士去亲而事君对曰非君之土地无以处吾亲非君之禄无以养吾亲非君之爵无以尊吾亲受之于君致之于亲凡事君以为亲也新序齐有闾邱卭年十八道遮宣王曰家贫亲老愿得小仕王曰子年尚稚未可对曰颛顼十二而治天下项槖七嵗为圣人师由此观之卭不肖耳年不稚矣宣王曰未有咫角骖驹而能服重致逺者也士亦华发堕颠而后可用耳对曰不然夫骅骝緑骥骏马也试于釡灶之间其疾未能过貍鼬黄鹄白鹤一举千里试于堂庑之下其便未能过燕服翼辟闾巨阙利器也使之决目出眯其便未能过菅槀由此观之华发堕颠与卭何以异哉宣王曰善子何见寡人之晚也对曰夫鸡豚讙嗷夺钟鼓之异云霞充咽夺日月之光谗人在侧是以见晚也宣王拊轼曰寡人有过载之归而用焉新序子竒年十八齐君使治阿既行矣悔之使追之未到阿及之还之已到勿还也使者及之而不还君问其故对曰臣见所以共载者白首也夫以老者之智以少者决之必能治阿矣是以不还
　　列精子髙　狐援　公玉丹
　　列精子髙狐援并齐人也子髙听行乎湣王善衣东布衣白缟冠颡推之履防朝雨袪步堂下谓侍者曰我何若侍者曰公姣且丽子髙步而窥井粲然恶丈夫也喟然叹曰侍者谓吾听行于齐王也夫何阿哉万乗之主人之阿之亦甚矣而无所镜亡无日矣镜唯士乎人説镜之明已也而恶士之明已也不知类耳【吕氏春秋新序作田巴对齐王】
　　子髙见齐王王问谁可临淄宰称管穆王曰穆陋民不敬曰见敬在徳王闻晏子赵文子乎晏子长不过三尺齐国莫不宗焉赵文子身不胜衣言如不出口其相晋国晋国以宁有徳故也臣常行临淄市见屠商身修八尺须髯如防面正红白市之男女未有敬之者王曰是所谓祖龙始者也诚如先生言乃以穆为临淄宰齐王行车裂之刑羣臣诤之弗听子髙曰车裂之刑无道之刑也而君行之窃以为下吏之过也王曰民多犯法为法之轻也子髙曰然此诚君之盛意也夫天下悠悠士无定处有徳则住无徳则去欲规霸王之业与大国为难而酷刑以惧逺近国内之民将叛四方之士不至此亡国之道下吏不具以闻心知不可将有非议则曰君意实然我諌必有龙比之祸是虚自居于忠正之地而闇推主使同于桀纣也且夫臣见主非而不诤以陷主于危亡罪之大者也主疾臣之弼已而资臣以箕子比干之忠惑之大者也王曰谨闻命遂除车裂之法【孔丛子】狐援説湣王曰殷之鼎陈于周之廷其社葢于周之屏其干戚之音在人之游亡国之音不得至于庙亡国之社不得见于天亡国之器陈于廷所以为戒王必勉之其无使齐之大吕陈之廷无使太公之社葢之屏无使齐音充人之游王不受援出而哭国三日其辞曰先出也衣絺纻后出也满囹圄吾今见民之洋洋然东走而不知所处王问吏曰哭国之法若何吏曰斮王曰行法吏陈斧质于东闾不欲杀之而欲去之援闻而蹶往过之吏曰哭国之法斮先生老欤昬欤援曰有人自南方来鲋入而鲵居使人之朝为草而国为墟殷有比干吴有子胥齐有狐援已不用若言又斮之东闾
　　国策齐负郭之民有孤狐咺者正义闵王斮之檀衢百姓不附齐孙室子陈举直言杀之东闾宗室离心
　　又有公玉丹者湣王亡居卫谓丹曰我何如主丹曰王贤主也臣闻古人有辞天下而无恨色者臣闻其声于王见其实名称东帝实辨天下去国居卫容貌充满顔色发扬无重国之意王曰甚善丹知寡人寡人自去国居卫也带益三副矣【吕氏春秋】
　　新序闵王居卫谓公玉丹曰我亡矣而不知其故对曰王之亡以贤也天下之主皆不肖而恶王之贤因相与攻王此王之所以亡也闵王慨然太息曰贤固若是其苦邪余文同汉书儒家公孙固一篇十八章齐闵王失国问之固为陈古今成败　按此公玉丹或即公孙固岂反辞以对如子革对灵王与











　　尚史卷七十一
　　钦定四库全书
　　尚史卷七十二　　　　　　列传五十
　　镶白旗汉军李锴撰
　　田齐诸臣传
　　鲁仲连
　　鲁仲连者齐人也好竒伟俶傥之画策
　　鲁连子齐辩士田巴服徂邱议稷下毁五帝罪三王服五伯离坚白合同异一日服千人有徐刼者其弟子曰鲁仲连年十二号千里驹往请田巴曰臣闻堂上不奋郊草不芸白刃交前不救流矢急不暇缓也今楚军南阳赵伐髙唐燕人十万聊城不去国亡在旦夕先生奈之何若不能者先生之言有似枭鸣出城而人恶之愿先生勿复言田巴曰谨闻命矣巴谓徐劫曰先生乃飞兔也岂直千里驹巴终身不谈
　　而不肯仕官任职好持髙节【史记】
　　燕败齐取七十余城唯莒即墨未下田单以即墨破燕杀骑劫初燕将攻下聊城人或谗之燕燕将惧诛因保守聊城不敢归田单攻聊城嵗余士卒多死而聊城不下鲁连乃为书约之矢以射城中遗燕将曰吾闻之智者不倍时而弃利勇士不怯死而灭名忠臣不先身而后君今公行一朝之忿不顾燕王之无臣非忠也杀身亡聊城而威不信于齐非勇也功废名灭后世无称非智也故智者不再计勇士不怯死今死生荣辱贵贱尊卑此其一时也愿公之详计而无与俗同也且楚攻南阳魏攻平陆齐无南面之心以为亡南阳之害不如得济北之利故定计而坚守之今秦人下兵魏不敢东面横秦之势合则楚国之形危且弃南阳断右壤存济北计必为之今楚魏交退燕救不至齐无天下之规与聊城共据朞年之敝即臣见公之不能得也齐必决之于聊城公无再计彼燕国大乱君臣过计上下迷惑栗腹以十万之众五折于外万乗之国被围于赵壤削主困为天下戮公闻之乎今燕王方寒心独立大臣不足恃国敝旤多民心无所归今公又以聊城之民距全齐之兵朞年不解是墨翟之守也食人炊骨士无反北之心是孙膑吴起之兵也能已见于天下矣故为公计不如罢兵休士全车甲归报燕王燕王必喜士民见公如见父母交游攘臂而议于世功业可明矣上辅孤主以制羣臣下养百姓以资説士矫国革俗于天下功名可立也意者亦捐燕弃世东游于齐乎请裂地定封富比陶卫世世称寡与齐久存此亦一计也二者显名厚实也愿公熟计而审处一也且吾闻効小节者不能行大威恶小耻者不能立荥名昔管仲射桓公中钩簒也遗公子纠而不能死怯也束缚桎梏辱身也此三行者乡里不通也世主不臣也使管仲终穷抑幽囚而不出慙耻而不见穷年没夀不免为辱人贱行矣然管子并三行之过据齐国之政一匡天下九合诸侯为五霸首名髙天下光照邻国曹沫为鲁君将三战三北而丧地千里使曹子计不顾后出必死而不生则不免为败军禽将矣曹子以败军禽将非勇也功废名灭后世无称非智也故去三北之耻退而与鲁君计齐桓公朝诸侯曹子以一劒之任刼桓公于坛位之上顔色不变辞气不悖三战之所丧一朝而反之天下震动威信吴楚传名后世若二公者非不能行小节死小耻也以为杀身絶世功名不立非智也故去忿恚之心而成终身之名除感忿之耻而立累世之功故业与三王争流名与天壤相敝也公其图之燕将曰敬闻命矣因罢兵到韣而去【到同倒韣弓衣也史记燕将见书泣三日犹预不决欲归燕已有隙恐诛欲降齐所杀虏于齐甚众恐已降而后见辱喟然叹曰与人刃我宁自刃乃自杀　国防】
　　聊城乱田单遂屠聊城归而言鲁连欲爵之鲁连逃隠于海上曰吾与富贵而诎于人宁贫贱而轻世肆志焉鲁连游于赵赵孝成王时秦王使白起破赵长平之军前后四十余万秦兵遂东围邯郸赵王恐诸侯之救兵莫敢击秦军魏安厘王使将军晋鄙救赵畏秦止于荡隂不进魏王使客将军新垣衍间入邯郸因平原君谓赵王曰秦所为急围赵者前与齐湣王争彊为帝已而复归帝今齐湣王已益弱方今唯秦雄天下此非必贪邯郸其意欲复求为帝赵试发使尊秦昭王为帝秦必喜罢兵去平原君犹预未有所决此时鲁仲连适游赵防秦围赵闻魏将欲令赵尊秦为帝乃见平原君曰事将奈何平原君曰胜也何敢言事前亡四十万之众于外今又内围邯郸而不能去魏王使客将军新垣衍令赵帝秦今其人在是胜也何敢言事鲁仲连曰吾始以君为天下之贤公子也吾乃今然后知君非天下之贤公子也梁客新垣衍安在吾请为君责而归之平原君曰胜请为绍介而见之于先生平原君遂见新垣衍曰东国有鲁仲连先生者今其人在此胜请为绍介交之于将军新垣衍曰吾闻鲁仲连先生齐国之髙士也衍人臣也使事有职吾不愿见鲁仲连先生平原君曰胜既已泄之矣新垣衍许诺鲁连见新垣衍而无言新垣衍曰吾视居此围城之中者皆有求于平原君者也今吾观先生之玉貎非有求于平原君者也曷为久居此围城之中而不去鲁仲连曰世以鲍焦为无从颂而死者皆非也众人不知则为一身彼秦者弃礼义而上首功之国也权使其士虏使其民彼即肆然而为帝过而为政于天下则连有蹈东海而死耳吾不忍为之民也所为见将军者欲以助赵也新垣衍曰先生助之将奈何鲁连曰吾将使梁及燕助之齐楚则固助之矣新垣衍曰燕则吾请以从矣若乃梁者则吾乃梁人也先生恶能使梁助之鲁连曰梁未睹秦称帝之害故耳使梁睹秦称帝之害则必助赵矣新垣衍曰秦称帝之害何如鲁连曰昔者齐威王尝为仁义矣率天下诸侯而朝周周贫且微诸侯莫朝而齐独朝之居嵗余周烈王崩齐后往周怒赴于齐曰天崩地坼天子下席东藩之臣因齐后至则斮齐威王勃然怒曰叱嗟而母婢也卒为天下笑故生则朝周死则叱之诚不忍其求也彼天子固然其无足怪新垣衍曰先生独不见夫仆乎十人而从一人者宁力不胜而智不若邪畏之也鲁仲连曰呜呼梁之比于秦若仆邪新垣衍曰然鲁仲连曰吾将使秦王烹醢梁王新垣衍怏然不悦曰噫嘻亦太甚矣先生之言也先生又恶能使秦王烹醢梁王鲁仲连曰固也吾将言之昔者九侯鄂侯文王纣之三公也九侯有子而好献之于纣纣以为恶醢九侯鄂侯争之彊辩之疾故脯鄂侯文王闻之喟然而叹故拘之羑里之库百日欲令之死曷为与人俱称王卒就脯醢之地齐湣王将之鲁夷维子为孰策而从谓鲁人曰子将何以待吾君鲁人曰吾将以十太牢待子之君夷维子曰子安取礼而来吾君彼吾君者天子也天子巡狩诸侯辟舎纳筦籥摄衽抱机视膳于堂下天子已食乃退而聴朝也鲁人投其籥不果纳不得入于鲁将之薛假途于邹当是时邹君死湣王欲入吊夷维子谓邹之孤曰天子吊主人必将倍殡棺设北面于南方然后天子南面吊也邹之羣臣曰必若此吾将伏劒而死固不敢入于邹邹鲁之臣生则不得事养死则不得赙襚然且欲行天子之礼于邹鲁邹鲁之臣不果纳今秦万乗之国也梁亦万乗之国也俱据万乗之国各有称王之名睹其一战而胜欲从而帝之是使三晋之大臣不如邹鲁之仆妾也且秦无已而帝则且变易诸侯之大臣彼将夺其所不肖而与其所贤夺其所憎而与其所爱彼又将使其子女谗妾为诸侯妃姬处梁之宫梁王安得晏然而已乎而将军又何以得故宠乎于是新垣衍起再拜谢曰始以先生为庸人吾乃今日知先生为天下之士也吾请出不敢复言帝秦秦将闻之为却军五十里适防魏公子无忌夺晋鄙军以救赵击秦军秦军遂引而去于是平原君欲封鲁连鲁连辞让使者三终不肯受平原君乃置酒酒酣起前以千金为鲁连夀鲁连笑曰所谓贵于天下之士者为人排患释难解纷乱而无取也即有取者是商贾之事也而连不忍为也遂辞平原君而去终身不复见【史记　按田单复齐在慎靓王三十三年秦破赵长平使新垣衍帝秦在赦王五十四年当赵孝成王之七年也国防以守聊城齐时事则射书当在帝秦之前而史记以帝秦后二十余年燕将攻下聊城聊城人或谗之燕将惧诛不敢归是非复齐时事矣故序射书于帝秦之后然书中序栗腹事按赵破燕将粟腹在孝成王十五年去复齐愈逺岂聊城射书信非复齐时事邪或疑书为后人傅防庸或然也】
　　初田单将攻狄往见鲁连连曰将军攻狄不能下也田单曰臣以五里之城七里之郭破亡余卒破万乗之燕复齐墟攻狄而不下何也上车勿谢而去遂攻狄三月而不克之齐儿谣曰大冠若箕修剑拄颐攻狄不能下垒枯邱田单乃惧问鲁连曰先生谓单不能下狄请问其説连曰将军之在即墨坐而织蒉立则杖插为士卒倡曰可往矣宗庙亡矣亡日尚矣归于何党矣当此之时将军有死之心而士卒无生之气闻若言莫不挥泣奋臂而欲战此所以破燕也今将军东有夜邑之奉西有菑上之虞黄金横带而驰乎淄渑之间有生之乐无死之心所以不胜也田单曰单有心先生志之矣明日厉气循城立于矢石之所援枹鼓之狄人乃下【齐策】儒家鲁连十四篇【汉书】
　　国策孟尝君有舎人而弗説欲逐之鲁连谓孟尝君曰狝猴错木据水则不若鱼鼈歴险乗危则骐骥不如狐狸曹沫奋三尺之剑一军不能当使操铫耨居垄畆则不若农夫故物舍其所长用其所短尧亦有所不及矣今使人而不能则谓之不肖教人而不能则谓之拙拙则罢之不肖则弃之使人有弃逐不相与处而来害相报者岂非世之立教首也哉孟尝君曰善乃弗逐连又谓孟尝君曰君好士未也雍门子养椒亦阳得子养【缺】　饮食衣裘与之同皆得其死今君之家富于二公而士未有为君尽游者也君曰文不得是二人故也使文得二人文岂独不得尽对曰君之廐马百乗无不被绣衣而食菽粟者岂有骐驎騄耳哉后宫十妃皆缟纻食粱肉岂有毛廧西施哉色与马取于今之世士何必待古哉故曰君之好士未也孔丛子魏安厘王问天下之髙士子顺曰世无其人也抑可以为次其鲁仲连乎王曰鲁仲连强作之非体自然也曰人皆作之作之不止乃成君子
　　论曰顔斶守道王蠋守义知所守矣鲁连以辩折新垣衍使不帝秦虽严正未臻亦足以振聋瞽厉当世射书事庸有之而其书则非其旧已
　　齐貌辨　公孙闬
　　齐貌辨者齐人也事靖郭君田婴齐貌辨之为人也多疵门人弗説士尉【齐人】以证靖郭君【证谏也】靖郭君不聴士尉辞而去婴子文又窃以諌靖郭君大怒曰刬而类破吾家茍可慊齐貌辨者吾无辞为之于是舎之上舎令长子御之旦暮进食数年宣王薨闵王即位靖郭君大不善于闵王辞而之薛与辨俱留无防何辨辞而行请见闵王靖郭君曰王不説婴甚公往必得死焉对曰固不求生也请必行行至齐闵王闻之藏怒以待之辨见闵王曰子靖郭君之所聴爱夫辨曰爱则有之聴则无有玉之方为太子之时辨为靖郭君曰太子相不仁过颐豕视若是者信反不若废太子更立卫姬婴儿郊师靖郭君泣而曰不可吾不忍也若聴辨而为之必无今日之患矣此为一至于薛昭阳请以数倍之地易薛辨又曰必聴之靖郭君曰受薛于先王虽恶于后王吾独谓先王何且先王之庙在薛吾岂可以先王之庙与楚乎又不聴此为二闵王太息动于顔色曰靖郭君之于寡人一至此乎寡人少殊不知此客肯为寡人来靖郭君乎对曰敬诺靖郭君衣宣王之衣冠舞其剑闵王自迎靖郭君于郊望之而泣靖郭君至因请相之靖郭君辞不得已而受之七日谢病强辞不得三日而聴当是时靖郭君可谓能知人矣又有公孙闬者始齐将封靖郭君于薛楚王闻之大怒将伐齐齐王有辍志闬曰封之成与不非在齐又将在楚闬説楚王令其欲封公也又甚于齐靖郭君曰愿委之于子闬为谓楚王曰鲁宋事楚而齐不事者齐大而鲁宋小王独利鲁宋之小不恶齐大何也夫齐之削地封田婴是其所以弱也楚王曰善因不止又有齐客者靖郭君将城薛客多以谏靖郭君谓谒者无为客通齐人有请者曰臣请三言而已益一言请烹靖郭君因见之客趋而进曰海大鱼因反走君曰客有于此【言此外应复有言】客曰鄙臣不敢以死为戏君曰亡更言之对曰君不闻大鱼乎网不能止钓不能牵荡而失水则蝼蚁得意焉今夫齐亦君之水也君长齐奚以薛为失齐虽隆薛之城到于天犹之无益也君曰善乃辍城薛【国防】
　　冯暖　【张禄附】
　　冯暖【史记作驩并况袁切】者齐人也贫乏不能自存使人属孟尝君愿寄食门下孟尝君曰客何好曰客无好也曰客何能曰客无能也孟尝君笑而受之曰诺左右以君贱之也食以草具
　　列士传孟尝君食客三千人上客食肉中客食鱼下客食菜冯暖经年无袴面有饥色
　　居有顷倚柱弹其剑歌曰长铗归来乎食无鱼左右以告孟尝君食之比门下之客居有顷复弹其铗歌曰长铗归来乎出无车左右皆笑之以告孟尝君曰为之驾比门下之车客于是乘其车揭其剑过其友曰孟尝君客我后有顷复弹其铗歌曰长铗归来乎无以为家左右皆恶之以为贪而不知足孟尝君问冯公有亲乎对曰有老母孟尝君使人给其食用无使乏于是冯暖不复歌后孟尝君出记问门下诸客谁习计防能为文收责于薛者乎暖署曰能孟尝君怪之曰此谁也左右曰乃歌夫长铗归来者也孟尝君笑曰客果有能也吾负之未尝见也请而见之谢曰文倦于是愦于忧而性懧愚沉于国家之事开罪于先生先生不羞乃有意欲为文收责于薛乎暖曰愿之于是约车治装载劵契而行辞曰责毕收以何市而反孟尝君曰视吾家所寡有者驱而之薛使吏召诸民当偿者悉来合劵劵徧合赴矫命以责赐诸民因烧其劵民称万嵗长驱到齐晨而求见孟尝君怪其疾也衣冠而见之曰责毕收乎来何疾也曰收毕矣以何市而反暖曰君云视吾家所寡有者臣窃计君宫中积珍寳狗马实外廐美人充下陈君家所寡有者以义耳窃以为君市义孟尝君曰市义奈何曰今君有区区之薛不拊爱子其民因而贾利之臣窃矫君命以责赐诸民因烧其劵民称万嵗乃臣所以为君市义也孟尝君不説曰诺先生休矣后期年齐王谓孟尝君曰寡人不敢以先王之臣为臣孟尝君就国于薛未至百里民扶老携幼迎君道中终日孟尝君顾谓冯暖先生所为文市义者乃今日见之
　　史记孟尝君相齐舎人魏子为收邑入三反而不致一入孟尝君问之对曰有贤者窃假与之孟尝君怒而退魏子居数年或毁孟尝君将为乱湣王意疑孟尝君奔魏子所与粟贤者乃上书言孟尝君不作乱请以身为盟遂自刭宫门以明孟尝君湣王惊验问果无反谋乃复召孟尝君
　　暖曰狡兔有三窟仅得免其死耳今有一窟未得髙枕而卧也请为君复凿二窟孟尝君与车五十乗金五百斤西游于梁谓梁王曰齐放其大臣孟尝君于诸侯先迎之者富而兵强于是梁王虚上位以故相为上将军遣使者黄金千斤车百乗往聘孟尝君暖先驱诫孟尝君曰千金重币也百乗显使也齐其闻之矣梁使三反孟尝君固辞不往也齐王闻之君臣恐惧遣太傅赍黄金千斤车二驷服剑一封书谢孟尝君曰寡人不祥被于宗庙之祟沉于谄防之臣开罪于君寡人不足为也愿君顾先王之宗庙姑反国统万人乎暖诫孟尝君愿请先王之祭器立宗庙于薛【前靖郭君时已立庙今又请立盖宗庙非一主也】庙成还报孟尝君曰三窟已就君始髙枕为乐矣【国防】自齐王毁废孟尝君诸客皆去后召而复之暖迎之未到孟尝君太息叹曰文常好客遇客无所敢失食客三千余人先生所知也客见文一日废皆背文而去莫顾文者今赖先生得复其位客亦何面目复见文乎暖结辔下拜孟尝君下车接之曰先生为客谢乎曰非为客谢也为君之言失夫物有必至事有固然君知之乎孟尝君曰愚不知也曰生者必有死物之必至也富贵多士贫贱寡交事之固然也君独不见夫朝趋市者乎明旦侧肩争门而入日暮之后过者掉臂而不顾非好朝而恶暮所期物亡其中今君失位宾客皆去不足以怨士而徒絶宾客之路愿君遇客如故孟尝君再拜曰敬从命【史记】
　　国策作谭拾子且曰孟尝君取所怨五百牒削去之不敢以为言説苑张禄掌门见孟尝君曰衣新而不旧仓庾盈而不虚为之有道君知之乎孟尝君曰奈何张禄曰愿君贵则举贤富则振贫孟尝君以为然明日奉黄金百斤文织百纯进之张先生先生不受孟尝君曰文窃説教故进之先生曷为不受张禄曰君将掘偶钱发庾粟以补士则衣弊履穿而不瞻耳何暇衣新而不旧仓庾盈而不虚乎孟尝君曰奈何曰愿君为书寄我与秦我往而遇固君之入也不遇虽人求间谋固不遇臣矣孟尝君曰敬闻命因为书寄之秦而大遇谓秦王曰大王有一不得者王知之乎夫孟尝君贤人天下无急则已有急则能收英乂之士与之合交者独此耳大王胡不友之乎秦王曰敬受命奉千金以遗孟尝君孟尝君辍食而寤曰此张生所谓衣新而不旧仓庾盈而不虚者也
　　公孙戍　公孙宏　【雍门子周附】
　　公孙戍者孟尝君之门人也孟尝君出行国至楚楚献象牀郢之登徒直使送之不欲行见戍曰臣郢之登徒也直送象牀象牀之直千金伤此若发漂卖妻子不足偿足下能使仆无行先人有寳剑愿得献之戍曰诺入见孟尝君曰君岂受楚象牀哉孟尝君曰然戍曰臣愿君勿受孟尝君曰何哉戍曰小国所以皆致相印于君者闻君能振达贫穷有存亡继絶之义也小国英杰之士皆以国事累君説君之义慕君之廉也今君到楚而受象牀所未至之国将何以待君臣戍愿君勿受孟尝君曰诺戍趋而去未出至中闺君召而反之曰子教文无受象牀甚善今何举足之髙志之扬也戍曰臣有大喜三重之寳劒一君曰何谓也戍曰门下数百莫敢入諌臣独谏臣一喜谏而得听臣二喜谏而止君之过臣三喜输象牀郢之登徒不欲行许戍以先人之寳劒孟尝君曰善受之乎戍曰未敢曰急受之因书门版曰有能扬文之名止文之过私得寳于外者疾入谏又有公孙宏者亦事孟尝君孟尝君为从宏曰君不如使人先观秦王意者秦王帝王之主也君恐不得为臣奚暇从以难之意者秦王不肖之主也君从以难之未晚孟尝君曰善愿因请公往矣宏以车十乗之秦昭王闻之而欲愧之以辞宏见昭王曰薛之地大小几何对曰百里昭王笑曰寡人地数千里犹未敢以有难也孟尝君地方百里而欲以难寡人可乎宏对曰孟尝君好人昭王曰孟尝君之好人也奚如对曰义不臣乎天子不友乎诸侯得志不慙为人主不得志不肯为人臣如此者三人治可为管商之师説义聴行能致其主霸王如此者五人万乗之严主也辱其使者退而自刎必以其血汚其衣如臣者十人昭王笑而谢之曰客胡为若此寡人直与客论耳寡人善孟尝君欲客之必谕寡人之志也宏曰敬诺【国策】
　　説苑雍门子周以琴见孟尝君君曰先生鼓琴亦能令文悲乎雍门子周曰臣何能令足下悲哉臣之能令悲者有先贵而后贱先富而后贫者也今若足下千乗之君也视天地曽不若一指忘死与生虽有善鼔琴者固未能令足下悲也然臣之为足下悲者事也夫声敌帝而困秦者君也连五国之约南面而伐楚者又君也天下未尝无事不从则横从成则楚王横成则秦帝楚王秦帝必报讐于薛矣夫以秦楚之强而报讐于薛譬之磨萧斧而伐朝菌也必不留行矣天下有识之士无不为足下寒心千秋万嵗之后庙堂必不血食髙台既以壊曲池既以渐坟墓既以下而青廷矣婴儿竖子樵采薪荛者蹢躅其足而歌其上众人见之无不愀焉为足下悲之曰夫以孟尝君尊贵乃使若此乎于是引琴而鼓之动宫征挥羽角切终而成曲孟尝君涕浪污増欷曰先生鼓琴令文若破国亡邑之人也
　　貂勃　【张生附】
　　貂勃者齐人也常恶田单曰安平君小人也田单闻之故为酒而召勃曰单何以得罪于先生故常见誉于朝勃曰跖之狗吠尧非贵跖而贱尧狗固吠非其主也且今使公孙子贤而徐子不肖然而公孙子与徐子鬬徐子之狗犹将攫公孙子之腓而噬之也若乃得去不肖者而为贤者狗岂特攫其腓而噬之哉田单曰敬闻命明日任之于王王有所幸臣九人之属欲伤田单相与语于王曰燕伐齐之时楚王使将军将万人而佐齐今国已定而社稷安何不使使者谢于楚王曰左右孰可曰貂勃可勃使楚楚王受而觞之数日不反九人之属相与语于王曰夫一人之身而牵留万乗者岂不以据势也哉且安平君之与王也君臣无礼上下无别且内收百姓循抚其心振穷补不足布徳于民外懐戎翟天下之贤士隂结诸侯之雄俊豪英其志欲有为也愿王察之异日王曰召相单来田单免冠徒跣肉袒而进退而请死罪五日王曰子无罪子为子之臣礼吾为吾之王礼而已矣勃从楚来王赐诸前酒酣王曰召相单来勃避席稽首曰王恶得此亡国之言乎王上者孰与周文王王曰吾不若也勃曰下者孰与齐桓公王曰吾不若也然则周文王得吕望以为太公桓公得夷吾以为仲父今王得安平君而曰单且自天地之辟民人之治为人臣之功谁有厚于安平君者哉而王曰单单恶得此亡国之言乎且王不能守社稷燕人兴师袭齐墟王走而之城阳之山中安平君以惴惴之即墨三里之城五里之郭敝卒七千禽其司马而反千里之齐安平君之功也当是时阖城阳而王天下莫之能止然而计之于道归之于义以为不可故为栈道木阁迎王与后于城阳山中王乃得反子临百姓今国已定民已安矣王乃曰单单且婴儿之计不为此王不亟杀此九子者以谢安平君国危矣王乃杀九子而逐其家益封田单以夜邑万戸【国防】
　　説苑楚使聘于齐齐王飨之梧宫使者曰大哉梧乎昔燕攻齐遵雒路渡济桥焚雍门饮马乎淄渑定获乎琅邪王与太后奔于莒逃于城阳之间当此之时梧之大何如乎王曰陈先生对之陈子曰臣不如刁勃王曰刁先生应之勃曰昔者荆平王杀子胥父与其兄子胥乞食于吴阖闾以为将三年复讐乎楚战胜乎栢举引师入郢子胥亲射宫门掘平王冢当此时梧可以为柎矣説苑齐将军田瞆出将张生郊送曰尧让许由以天下而不受将军知之乎曰知之伯夷叔齐辞诸侯而不为将军知之乎曰知之于陵仲子辞三公而为人灌园将军知之乎曰知之知过去君弟变姓名为庶人将军知之乎曰知之此五大夫者名辞之而实羞之今将军方吞一国之权擅斧钺之诛慎勿以士之所羞者骄士田瞆曰今日诸君为瞆祖道而先生独教以圣人之道谨闻命
　　论曰传有之危者安之倾者扶之若齐貌辨数子之转移离逖也可谓克任其道矣顾薛固田氏之本封而齐实其水也孟尝去齐而客魏然则不为蝼蚁所制也亦幸而已矣之薛有所济而去齐无闻焉岂正其小而遗其大哉抑事不可为也
　　秦越人【即卢医　文挚扁鹊　　附】
　　扁鹊者勃海鄚人也【原作郑误】姓秦名越人【鲍彪注扁鹊卢人字越人法言扁鹊卢人而医多卢】少时为人舍长舍客长桑君过越人独竒之常谨遇之长桑君亦知越人非常人也出入十余年乃呼越人私坐间与语曰我有禁方年老欲传与公公毋泄越人曰敬诺乃出其懐中药予越人饮是以上池之水【谓水未至地者葢承露及竹木上水也】三十日当知物矣乃悉取其禁方书与越人忽然不见殆非人也越人以其言饮药三十日视见垣一方人【言能隔墙见人】以此视病尽见五藏症结特以诊脉为名耳为医或在齐号卢医或在赵名扁鹊当晋定公时诸大夫彊而公族弱赵简子鞅为大夫専国事简子疾五日不知人【韩子作十日】大夫皆惧于是召越人越人入视病出董安于问越人越人曰血脉治也而何怪昔秦穆公尝如此七日而寤寤之日告公孙支与子舆曰我之帝所甚乐吾所以久者适有所学也帝告我晋国且大乱五世不安其后将霸未老而死霸者之子且令而国男女无别公孙支书而藏之秦策于是出夫献公之乱文公之霸而襄公败秦师于殽而归纵淫此子之所闻今主君之病与之同不出三日必间间必有言也居二日半简子寤语诸大夫曰我之帝所甚乐与百神游于钧天广乐九奏万舞不类三代之乐其声动心有一熊欲援我帝命我射之中熊熊死有罴来我又射之中罴罴死帝甚喜赐我二笥皆有副吾见儿在帝侧帝属我一翟犬曰及其子之壮也以赐之帝告我晋国且世衰七世而亡嬴姓将大败周人于范魁之西而亦不能有也【正义嬴赵氏本姓周人谓卫晋亡之后赵成侯三年伐卫取乡邑七十三是也贾逵曰月阜曰魁　按嬴氏或指秦秦亡东西周而不能有卒归于汉也以周指卫以范魁指乡邑七十三未见确据魁引贾説亦不明】董安于受言书而藏之以越人言告简子简子赐田四万畆其后越人过虢虢大子死【傅元云晋灭虢先此百二十年焉得有虢按虢改称郭盖虢即郭】越人至虢宫门下问中庶子喜方者曰大子何病国中治穰过于众事中庶子曰大子病血气不时交错而不得泄暴发于外则为中害精神不能止邪气邪气畜积而不得泄是以阳缓而隂急故暴蹷而死越人曰其死何如时曰鸡鸣至今曰收乎曰未也其死未能半日也言臣齐勃海秦越人也家在于鄚未尝得望精光侍谒于前也闻大子不幸而死臣能生之中庶子曰先生得无诞之乎何以言大子可生也臣闻上古之时医有俞跗治病不以汤液醴洒镵石桥引案杌毒熨【镵石针挢引谓按摩之法夭挢引身案杌谓按摩而玩弄使调也毒熨谓以药物熨帖也】一拨见病之应因五藏之输【肺心肝脾肾少隂骨胆胃三焦膀胱大肠小肠十二经皆以输为原也】乃割皮解肌诀脉结筋搦髓脑揲荒爪幕【荒膏荒爪幕以爪抉其阑幕也】湔浣肠胃潄涤五藏练精易形先生之方能若是则大子可生也不能若是而欲生之曽不可以告咳婴之儿终日越人叹曰夫子之为方也若以管窥天以郄视文越人之为方也不待切脉望色听声写形言病之所在闻病之阳论得其隂闻病之隂论得其阳病应见于大表不出千里决者至众不可曲止也子以吾言为不诚试入诊太子当闻其耳鸣而鼻张循其两股以至于隂当尚温也中庶子闻扁鹊言目然而不瞚舌挢然而不下乃入报虢君虢君闻之大惊出见越人于中阙曰窃闻髙义之日久矣然未尝得拜谒于前先生过小国幸而举之偏国寡臣幸甚【索隠寡臣虢君自谦董份曰寡臣谓太子】有先生则活无先生则弃捐填沟壑长终而不得反言未卒因嘘唏服臆魂精泄横流涕长澘忽忽承防悲不能自止容貌变更越人曰若太子病所谓尸蹷者也夫以阳入隂中动胃繵縁【脉居隂部反阳脉见者为阳入隂中是隂乗阳也胃水谷之海繵縁谓脉纒绕胃也】中经维络【十二经脉十五络脉阳维隂维之脉也】别下于三焦膀胱是以阳脉下遂隂脉上争防气闭而不通隂上而阳内行下内鼓而不起上外絶而不为使上有絶阳之络下有破隂之纽破隂絶阳之色已废脉乱故形静如死状太子未死也夫以阳入隂支兰藏者生以隂入阳支兰藏者死凡此数事皆五藏蹷中之时暴作也良工取之拙者疑殆越人乃使弟子子阳厉鍼砥石以取外三阳五防有间太子苏乃使子豹为五分之熨以八减之齐和煮之【言熨之令温暖之气入五分而药之齐和所减有八也】以更熨两胁下太子起坐更适隂阳但服汤一旬而复故故天下尽以越人为能生死人越人曰越人非能生死人也此自当生者越人能使之起耳越人过齐齐桓侯客之【太公和之子桓公午也】入朝见曰君有疾在腠理不治将深桓侯曰寡人无疾越人出桓侯谓左右曰医之好利也欲以不疾者为功后五日越人复见曰君有疾在血脉不治将深桓侯曰寡人无疾越人出桓侯不悦后五日越人复见曰君有疾在肠胃间不治将深桓侯不应越人出桓侯不悦后五日越人复见望见桓侯而退走桓侯使人问其故越人曰疾之在腠理汤熨之所及也其在血脉鍼石之所及也其在肠胃酒醪之所及也其在骨髓虽司命无奈之何今在骨髓臣是以无请也后五日桓侯体病使人召越人越人已逃去桓侯遂死使圣人预知微能使良医得蚤从事则疾可已身可活也人之所病病疾多而医之所病病道少故病有六不治骄恣不论于理一不治轻身重财二不治衣食不能适三不治隂阳并藏气不定四不治形羸不能服药五不治信巫不信医六不治有此一者则重难治也越人名闻天下过邯郸闻贵妇人即为带下医过雒阳闻周人爱老人即为耳目痹医来入咸阳闻秦人爱小儿即为小儿医随俗为变【史记】
　　新语扁鹊居宋得罪于宋出亡之卫卫人有病将死扁鹊欲为治之病者之父曰吾子病甚笃将迎良医治非子所能治退而不用乃使灵巫求福对扁鹊而呪病者卒死列子鲁公扈赵婴齐二人有疾请扁鹊治既愈谓公扈婴齐曰汝曩之疾自外而干府藏今偕生之疾与体皆长为汝攻之何如二人曰愿先闻其验扁鹊谓公扈曰汝志强而气弱故足于谋而寡于断齐婴志弱而气强故少于虑而伤于専若换汝之心则均善矣遂饮二人毒酒迷死三日割胸探心易而置之投以神药既悟如初二人辞归公扈反齐婴之室妻子弗识齐婴反公扈之室妻子亦弗识二室相与讼扁鹊辩其所由讼乃已
</div>
    <div class="pagination">
<a href="尚史_page55.html">上一页</a><span>...</span><a href="尚史_page51.html">51</a><a href="尚史_page52.html">52</a><a href="尚史_page53.html">53</a><a href="尚史_page54.html">54</a><a href="尚史_page55.html">55</a><span class="current-page">56</span><a href="尚史_page57.html">57</a><a href="尚史_page58.html">58</a><a href="尚史_page59.html">59</a><a href="尚史_page60.html">60</a><a href="尚史_page61.html">61</a><span>...</span><a href="尚史_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
