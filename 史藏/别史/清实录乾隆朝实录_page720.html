<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 720 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 720 页/共 1860 页</h1>
    <div class="content">
○闽浙总督喀尔吉善奏、红毛番船。向收岙门。忽自上年来浙。臣遵旨与广督杨应琚商办。现将徵收税课及稽查事宜。比较则例。设立条约。并严禁勾引夷商。从中渔利。得旨、浙省只有较粤省重定税例一法。彼不期禁而自不来矣。此非言利。宜知之。　　

○湖广总督硕色、湖北巡抚张若震奏、缉获逆党王士友。系马朝柱同夥。虽讯未得受伪劄。但吃符上名。招人入夥。复制军器火药。实属党恶。应照谋叛已行律。拟斩立决枭示。报闻。　　

○湖南按察使夔舒奏、本年楚南丰收。应于存谷外、再加贮五十万石。第应买补者、已至九十余万石之多。增买恐致米价胜涌。拟于本省捐监事例内。略为变通。俊秀捐监。每名纳谷一百八十石。每谷一石。作银六钱。适符部捐一百八两之数。其廪增附等生捐监。俱按应捐银数。照每石六钱纳谷。统以收足五十万石为止。后仍照例报捐。庶裕仓储。并免采买之繁。得旨、谷不在仓则在民。似亦不必过贮。湖南或有缺额之处。而亟于补足耶。将此旨交陈宏谋。听其酌议。　　

○河东河道总督白钟山奏、南河督臣、现咨会山东河南抚臣。代办秫秸二千五百万斤。运往工次。臣思现购迟缓。不若先将曹单、曹仪、二厅岁抢料物八百万斤借拨。已饬遵照速行。又恐河南代办亦迟。并札饬河南管河道。将仪考、商虞、二厅岁抢料物借拨。加以江南现在发办料物。并各厅存贮旧料运送。自可源源接济。得旨、如此不分彼此。实可嘉也。　　

○山西巡抚明德奏、蒲州府西门外。地近黄河。旧有石堤一千三百余丈。迩年黄河势渐东移。伏秋水发时。漫至堤根。日渐残缺。共计三十三处。积长五十三丈。应动项购料。俟春融修理。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百二十五


大清高宗法天隆运至诚先觉体元立极敷文奋武孝慈神圣纯皇帝实录卷之五百二十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。十一月。甲午朔。冬至。祀天于圜丘。上亲诣行礼。　　

○诣皇太后宫问安。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○遣官祭先医之神。　　

○乙未。上以冬至节。诣寿康宫、行庆贺皇太后礼。王大臣于慈宁门、众官于午门、行礼。　　

○御太和殿受朝。　　

○定边左副将军成衮扎布奏据哈达哈咨称、现在擒拏青滚杂卜。先遣多尔济车登、驰驿前赴军营。其可否遣回游牧之处。听臣等酌议。查多尔济车登之弟及妻子。所属人等。现与逆贼同居。并有讹言多尔济车登已正法者。今闻格外加恩。仍封公爵。所属人等。自必倍加感激。应令伊速回游牧。晓示利害。如能擒献逆贼。奏请加恩。倘敢党同。进兵一并拏解治罪。报闻。　　

○丙申。谕孙家集漫口。水势泛溢。于运道及徐沛等州县田亩。均有关系。因特差刘统勋、会同白钟山办理。今据奏已于十月二十九日、堵闭合龙。河流顺轨。下游田地消涸。不误春耕。办理迅速。甚属可嘉。刘统勋、白钟山、俱交部议叙。其在工员弁。著该署督等、查明奏闻。交部议叙。　　

○谕军机大臣等据刘统勋奏称、宿迁桃源、一带营盘道路。间有泥淖。今黄流已归故道。湖水尾闾。兴工堵闭。道途自就乾涸等语。先经庄有恭摺奏、堵筑骆马湖尾闾。于永济桥左右。填筑土埂。另搭正副木桥。即可通行无阻。此所奏似专为营盘道路。而未筹及于上游水势无归。则附近地亩。一时不能消涸。有妨耕作。非朕体恤小民之本意。因面询尹继善。据称骆马湖尾闾。每年十月内。例行堵筑。原为蓄水济运。俟回任时。顺道查看实在情形具奏。今刘统勋所奏。亦大略相同。著俟尹继善到时。一同详加察勘。惟期于运道春耕。俱无妨碍。若以朕巡幸道路言之则清跸所经。即稍为纡曲。或摆渡浮梁俱可。断勿因施工桥道之故。使积水不能早消。以致春耕有误。将此传谕知之。　　

○又谕曰、哈达哈等奏称、达瓦藏布宰桑班珠尔属人顺库尔察克。厄鲁特台吉吹喇锡属人赛音察克等。进兵哈萨克时。派为向导。行走奋勉等语。顺库尔察克等。俱著赏给银两。并其妻子等、送往察哈尔居住。　　

○礼部奏、皇太后万寿圣节庆贺礼仪。得旨、是。照例行礼。奉皇太后懿旨。今年停止筵宴。　　

○丁酉。上诣皇太后宫问安。　　

○幸瀛台。　　

○幸履亲王第。视定太妃疾。　　

○以潼关协副将五福、为甘肃宁夏镇总兵。　　

○戊戌。吏部议准、浙江巡抚杨廷璋奏称、山阴县之柯桥地方。为水陆通衢。需员弹压。查该县白洋司巡检。地僻民淳。无需专员。请移驻兼管。另建衙署。从之。　　

○旌表守正捐躯之直隶衡水县民彭知中妻王氏。　　

○己亥。谕军机大臣等、驻防哈密之宁夏镇总兵李中楷病故。已有旨令五福补授矣。至哈密驻防一事。朕意伊犁久经平定。巴里坤现有将军。安西复有提督。声势已属联络。似可不必复设驻防大员。可否即行裁彻。抑或派员留驻。俟军务竣后。改设副参之处。正拟降旨询问黄廷桂。令其酌量办理。今据黄廷桂奏称、哈密地方。距巴里坤军营较近。议将安西提督、移驻哈密。其现在防镇印务。委沙州协副将祖云龙署理等语。此奏适合朕意。安西提督、移驻哈密一摺。已批令大学士、议政大臣、会议具奏。所有哈密现在驻防事务。即令祖云龙在彼办理。竟勿庸另行简派矣。可传谕黄廷桂知之。　　

○庚子。吏部议准、四川总督开泰奏称、重庆府巴县。附府事繁。所辖缙云山岭以西之祥直二乡。共十二甲。接壤璧山县。应分归管辖。岁科考文武童生。即赴璧山应试。其嘉陵江以北之义礼二乡、并仁乡等二十六甲。分归江北镇同知管辖。并改重庆府司狱、为江北镇同知照磨。衙署以司狱旧署移建。文武童生。仍归巴县考试。其江北镇同知、璧山县知县、并改设之照磨。俱归部选。从之。　　

○辛丑。上诣皇太后宫问安。　　

○幸瀛台。　　

○更定乡会试三场篇目、并会试一体磨勘例。谕、乡试磨勘一事。前已有旨、令于下科为始。将来详加覆勘。自不致视为具文。惟是三场试艺。篇幅繁多。士子风檐寸晷中。检点偶疎。辄干指摘。其以磨勘获咎者。转得有所藉口。且设科立法程材。无取繁文虚饰。今士子论表判策。不过雷同剿说。而阅卷者亦止以书艺为重。即经文已不甚留意。衡文取士之谓何。此甚无谓也。三场试以书艺经文。足觇素养。继之五策。更可考其抱负之浅深。又何庸连篇累牍为耶。嗣后乡试第一场。止试以书文三篇。第二场。经文四篇。第三场。策五道。其论、表、判、概行删省。至会试、则既已名列贤书。且将拔其尤者。备明廷制作之选。淹长尔雅。斯为通材。其第二场、经文之外。加试表文一道。即以明春会试为始。乡试以己卯科为始。著为例。如此、则士子闱中。不得复诿之于日力不给。而主试者亦可从容尽心详校。无鱼目碔砆之混。且乡试第二场。止经文四篇。斯潦草完篇者。当在所黜。专经之士。得抒夙学。而浅陋者亦知所奋励。去浮文而求实效。期足称国家宾兴大典。可传谕该部遵行。再向来会试。例不磨勘。未足昭慎重。亦著宽至庚辰春榜后。奏请一体派员磨勘。　　

○谕军机大臣等、马厂地亩。前已有旨、令侍郎吉庆、刘纶、会同方观承、查勘具奏。此项地亩。清查升科。该百姓等、得以永远为业。原属便民之事。但伊等私垦已久。地方各官。规避失察处分。而垦户人等。又恐将来一经报出。致干私垦之罪。或转致互相欺隐。以致不能彻底清厘。著传谕方观承、晓谕各该地方官。及垦户人等。所有从前失察及私垦之处。一概免其追究。但须据实稽查报出。毋使稍有隐漏。若此番清查之后。尚有隐匿不报者。则地方官不得辞其咎矣。将此传谕该督方观承知之。寻奏、天津等十三州县马厂地。悉系官荒。应行招垦。从前民间惑于王公马厂之说。恐一经认垦。即成王公当差佃户。每多隐匿不报。今春旨私垦及失察之咎。概免追究。臣已明白晓谕。照例报粮。即可守为世业。虽至愚亦不肯隐匿干罪。报闻。　　

○又谕、青州将军、副都统、俱缘事降革。新授将军、副都统、一时不能到任。著公那木图、驰驿前往青州。于舍图肯未到任之前。暂行署理将军印务。　　

○壬寅。谕军机大臣等、达什达瓦所属人等。自巴里坤移驻鄂尔坤。时届天寒。生计不免稍窘。著加恩赏给口粮三个月。以示体恤。现据富森奏、请派章京笔帖式等。协同照看达什达瓦属人游牧事务。著派笔帖式一员。领催一名。驰驿前往。　　

○户部议奏、旗人有将康熙年间卖出之产。捏称为典。图利控赎者。总因年远。两造俱非经手之人。中证又皆无存。一称为典。一称为买。甚至价值多寡互异。即以契为凭。雍正元年以前。俱系白契。真伪难辨。窃思康熙年间典卖房地。至今多则八九十年。少亦三四十年。卖者固无回赎之理。即典者亦辗转出售。难以根寻。应将八旗地亩、凡典卖于民者。仍汇入民典旗地案内办理。其在康熙年间典卖者。概不准赎。嗣后凡契典房地。俱报明各该佐领。将价银并载旗档。回赎时、仍报明销档。以杜讼端。从之。　　

○参赞大臣哈达哈奏、臣奉命随同副将军成衮扎布、擒拏青滚杂卜。今彻兵至额尔齐斯地方。复经成衮扎布、调车布登扎布、至克木克木齐克地方。会同舒明堵截。臣随派索伦喀尔喀兵七百名。交车布登扎布前往。余兵五百名。臣即带领赴成衮扎布处。听候调遣。再此次彻回喀尔喀王公扎萨克内。派贝勒纳木扎勒车苏隆、公车登萨木丕勒、同副都统扎勒杭阿、鄂博什、管辖后队兵前来。其亲王巴雅尔什第、贝勒沙克都尔扎布、贝子达尔扎、三达克多尔济、公恭格敦丹、三都布多尔济、扎萨克根敦等。俱请同往擒贼。以图报效。臣现带领同行。报闻。　　

○癸卯。上御乾清门听政。　　

○谕军机大臣等、据雅尔哈善等奏称、沙克都尔曼济、拏解偷窃马匹厄鲁特特穆尔、得默尔等。至巴里坤。请旨即行正法等语。厄鲁特等抢夺成风。不可不严加惩创。特穆尔、得默尔等。即照所请正法。并著传谕沙克都尔曼济。伊拏获所属窃盗人等。原可自行办理。今解送巴里坤。请旨办理。甚属恭顺。伊属人众多。必须严行禁止。嗣后如有此等抢夺为匪之人。听伊自行查办。毋庸解送巴里坤。　　

○又谕、前经降旨、令雅尔哈善派厄鲁特兵一千名。驻防瓜州。此次厄鲁特都尔图毕克等。著暂留巴里坤。俟明年春间。派入驻防瓜州兵内遣往。　　

○甲辰。吏部议准、升任山东巡抚爱必达奏称、滕县南三社地方。前经抚臣杨应琚奏准、以该县丞移驻。并兼管南乡十九一保。今查南三社地方。南北六十余里。东西四十里内惟二十二保之杜安集。为各社适中之地应令该县丞移驻。埃建衙署。其额设皂役四名不敷差遣。应于民壮内分拨五名。工食在该县额编银内动支从之。　　

○调原任福建建宁镇总兵鸿汇来京引见。　　

○旌表守正捐躯之河南淮宁县民任黑妻石氏。　　

○乙巳。上诣皇太后宫问安。　　

○幸瀛台　　

○丙午。圣祖仁皇帝忌辰。遣官祭景陵。　　

○上诣寿皇殿行礼。　　

○幸圆明园。　　

</div>
    <div class="pagination">
<a href="清实录乾隆朝实录_page719.html">上一页</a><span>...</span><a href="清实录乾隆朝实录_page715.html">715</a><a href="清实录乾隆朝实录_page716.html">716</a><a href="清实录乾隆朝实录_page717.html">717</a><a href="清实录乾隆朝实录_page718.html">718</a><a href="清实录乾隆朝实录_page719.html">719</a><span class="current-page">720</span><a href="清实录乾隆朝实录_page721.html">721</a><a href="清实录乾隆朝实录_page722.html">722</a><a href="清实录乾隆朝实录_page723.html">723</a><a href="清实录乾隆朝实录_page724.html">724</a><a href="清实录乾隆朝实录_page725.html">725</a><span>...</span><a href="清实录乾隆朝实录_page721.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
