<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 124 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 124 页/共 128 页</h1>
    <div class="content">　　○甲子裁革南京国子监掌馔一员
　　○监察御史刘淮奏殚忠效义二营舍余共一万五千有奇先时选建特以备一时调遣今二十年来曾不一试而糜费粮赏以百万计乞选其壮勇送团营操练余皆罢去兵部覆奏从之
　　○丙寅礼科给事中葛嵩奏各边要害之地既有镇守总兵参将又有监枪提调把总分守守备等官岁时馈献上下交征一切取于军士乞下兵部通行各边镇守重臣正己率下如有不悛治以重典  上从之命巡按监察御史访实明白以闻
　　○命忠义前卫指挥同知杨恭守备山海关
　　○戊辰大学士刘健援例乞荫其孙成恩为国子监生  上曰健事朕春宫及今辅导勤劳年久成恩可授中书舍人健具＜锍-釒＞辞复批答曰卿辅导年久贤茂著兹特录用一孙以示嘉奖宜勉承朕命不必固辞
　　○礼科给事中葛嵩奏边方军民田土凡邻近牧马草场及皇亲庄田者輙为侵夺致使流移困苦上干和气乞敕都察院禁革今后军民有诉称田地被侵者务令所司从公究勘若军民得业在先每年纳税者则断归军民若草场皇亲庄在先果被军民侵占者则亦断归其主都察院覆奏以为燕蓟等处地广收薄永乐间许人尽力开种轻其税歛故迩年以来怀奸贪得者往往以无粮荒地为词因而吞并乞命所司凡军民奏诉即与审究归断其税粮当蠲除者如数除之仍揭榜戒谕使各安其分毋得争扰从之
　　○庚午江西道监察御史王冠丁忧服阕复除福建道
　　○授翰林院庶吉士鲁铎温仁和李畤滕霄赵永毕济川何瑭为编修周祯为检讨吉时薛金李贯王廷相王萱俱为给事中时吏科金户科贯礼科廷相兵科萱刑科朱衮为江西道监察御史
　　○巡抚保定等府都御史王沂奏滹沱河在真定城南比年大水城内外几为巨浸以此建议改挑新河筑内外护城二堤水患始息知府熊达实有监督之绩请增其秩俾继续修理庶成功不至隳废吏部核实以请命升达山西布政司右参政仍掌府事赏沂纻丝二表  
　　○巡抚苏松等处都御史魏绅奏在外有司凡问故杀斗杀其助杀之人俱拟为从坐以流罪又窃盗临时拒捕不得财者止作犯罪拒捕科断其拒捕不系临时者或反坐斩罪皆与律意不合乞通行天下问刑衙门凡故杀助杀之人若知故杀之情者宜引谋杀人从而加功律坐以绞斗杀助杀之人若同谋者引用同谋共殴余人律罪止杖一百若初不知故杀之情本无同谋之意而偶助之者俱止问不应杖罪窃盗拒捕在临时不问得财与否皆坐以斩若弃财逃去事主追捕因而拒之者则止依罪人拒捕科断盖窃盗临时拒捕情类乎强故附于强盗律内律意重在临时二字初不论其财之得否也于是刑部会都察院大理寺覆议谓律称谋者率二人以上故谋杀人有造意从而加功不加功之分同谋共殴人有下手原谋余人之别若乃故杀斗杀止由一人一时忿怒所发故不言首从其窃盗拒捕自有临时及追逐之异律意皆已明备但在外有司奉行未至宜令各处问刑衙门今后凡故杀斗杀正犯坐拟斩绞其有同行之人本非同谋而但不劝阻者止问不应杖罪窃盗若临时拒捕虽不得财亦坐以斩庶律意不违而刑罚得中从之
　　○是日辰刻日生左右珥色赤黄○辛未兵科给事中王承裕等奉敕清理山东河南屯田还奏河南彰德卫额内地二百八十七顷山东青州左卫额内外地六十八顷先年俱因王府陈乞因而赐之宜令退还给军领种户部覆议从之
　　○壬申总督漕运都御史张缙奏扬州淮安一带运河七月以后雨水不通至今乾浅恐深冬无雪来年运船必至阻碍乞令所司＜锍-釒＞浚及将清江口筑塞淮安府仁信等坝修完以蓄水利命所司知之
　　○甲戌升开平卫指挥使穆荣为署都指挥佥事充大同游击将军
　　○初巡按山东监察御史余濂奏巡抚辽东都御史张鼐偏听致谗纵子为恶又如抚顺一所实边关重地自成化间奏调招集军余千三百人补其缺伍迄今二十七年矣顷因招首屈勤七妄奏鼐不究其实遂欲尽散诸军臣固执不可乃止调勤七所领百人于泛河操守又以兴作劳扰官军致虏寇数侵莫之能御乞徵还京师更择堪任者代之于是鼐上＜锍-釒＞言兵部昔尝移文谓屈勤七等自陈初以捐赀募兵授冠带总旗统其所募之卒隶于都司别为操练以备征调其后乃补抚顺所军伍之缺以他官领之宜改正仍旧前巡抚都御史韩重审究得实仍令统摄诸军操调如故属者泛河有警臣遂调勤七等剿之盖以抚顺边情视泛河为缓而余濂仍批行都司云勤七等官军恐难轻率动调其粮赏当于本所类造支给都司其即呈巡抚并总理粮储衙门不许恣意擅变成法臣窃惟都御史之于御史名器不无上下之别今余濂批语皆以上临下之词且臣若果恣意变法濂自当指实劾奏岂可不顾名分有失大体乞将臣放归田里仍命大臣及科道官辩别是非复斟酌巡抚巡按公会礼仪及移文体式通行遵守  上下其章于刑部仍命与礼兵二部议濂亦上＜锍-釒＞自辩以为臣所谓不许擅变成法者乃为都司卫所而言鼐因臣劾奏乃捃摭他词欲致诬害且巡抚巡按事有关涉行令所司转达亦事体因袭之旧于是礼兵刑三部议今后巡抚巡按公会文移宜各遵礼制都御史正坐御史旁坐都御史劄付御史御史则具呈都御史或有各属相关事情应转行者则抄案转行其有事干军马粮饷彼此相关仍行知会余濂奏张鼐偏听致谗纵子为恶未见指实张鼐所奏亦未免出于有意皆当有罪濂今以他事下镇抚司狱宜候事完之日逮问张鼐候边情宁日取回问罪或量加罚治  上从之命特宥鼐罪
　　○乙亥  诚孝昭皇后忌辰  上祭  奉先殿遣驸马都尉蔡震祭  献陵
　　○录用故吏部尚书李秉之孙邦彦于中书舍人习字出身从其请也
　　○升致仕琼州府知府石璧为广东布政司左参政仍致仕初璧以不职考察去官至是自陈其在任时尝有剿平夷黎之功吏部议谓功过不相掩故有是命
　　○己卯哈密忠顺王狭巴等遣使臣满剌阿力克等来贡赐宴并彩叚衣服等物有差
　　○南京吏部都察院奉旨考察南京五品以下官太医院院使孙泰并户部主事甘振等十五人俱不谨太常寺丞陈昂罢软户部郎中滕槟等四十五人俱年老通政司经历裴霖等十一人俱有疾户部郎中张克恭及监察御史杨蹇等七人俱才力不及请各如例令致仕闲住调用吏部覆奏从之
　　○升辽东苑马寺卿梁泽为浙江布政司右参政户部郎中贾璇为狭西左参议
　　○以旱灾免山东济南府等处七十九州县卫所夏税有差
　　○南京国子监祭酒章懋复以老疾乞致仕  上曰章懋学行老成允宜师保令用心职务以副委任不允所辞
　　○庚辰刑科给事中于瑁奏法司会审重囚情真凌萧凌毕二人情皆可矜下法司覆议而刑科三覆奏＜锍-釒＞失除二人名  上览之怒命萧毕减死充军至是早朝毕召刑部尚书闵圭等至暖阁前面诘之曰人命至重乃者于瑁奏凌萧等可矜令法司看详何为延至临决之期然后覆奏刑科既知有前旨三覆＜锍-釒＞内何不为之别白圭等顿首言日期促迫之故退而具＜锍-釒＞请罪  上宥之仍罚圭俸一月瑁两月盖  上之好生慎罚重恤人命如此
　　○壬午巡抚南直隶都察院右副都御史魏绅巡抚大同右副都御史刘宇各乞致仕不允
　　○兵部奏武举取中许泰等八人答策俱优马步共中六箭以上例宜升署职二级陈宽等三人马步中箭合式但答策未优韩玺等二十四人答策可观但中箭未尽如式例各宜升署一级请如文举引见赐宴主席等故事以礼振作  上曰武举重事将材须从此出可特引见赐宴光禄寺仍送羊酒令尚书刘健主席今后三年一次举行不中者许再试不必拘定次数其礼制有未悉者尔兵部仍酌处以闻
　　○南京兵部尚书韩文等陈四事一量减税银谓南京军民耕种空闲草场亩纳银一钱者请亩减三分以为定则一助买官马谓南京领马官军每苦办桩头朋合银两其灾伤地方请特免一年一减牛只谓南京  寝庙供用牲牛纳时多弊请量减三分之一仍查数约束一减快船谓南京水军左卫快船数倍他卫役及幼寡请暂免补造兵部覆奏从之
　　○癸未总制狭西军务户部尚书秦鋐复以老疾辞管部事且乞休致  上曰朕以卿耆旧重望特兹简任乃屡以疾乞休情词恳切勉从所请仍赐敕奖劳有司月给米二石岁拨夫四名应用
　　○裁革直隶淮安等府所属崇河僮阳兴国上庄东海王坊等六驿
　　○赐沈府渭南郡君并仪宾栗瑗宁府通安郡主并仪宾王谨镇海郡主并仪宾熊琼诰命冠服如制
　　○丙戌实授江西道试监察御史赵时中为本道监察御史
　　○户部会议各巡抚等都御史及漕运事宜一淮安府明年春夏及扬州府春季钞关银俱请存留本处赈济一山东平山等七卫运军每年冬初诣水次兑米至明年夏末方回原卫其卫所官有假作票子贴头等名色尽将月粮扣支者请令抚按官禁治一顺天府州县折徵草束米五升请减一升一兴州中屯卫官军折色俸粮原在京库关领者请改于涿州官库一松江府夏税丝绵解南京内府者仍存留本府以备织造上供之用一湖广当阳县旧增守御官军一百名请仍归原所一荆州府军民杂居每清理屯田多妄指民田抵数请命管屯副使及巡守官勘量夺军职之隐占者以足其额取刁军之妄指者以归之民并从之
　　○增设湖广监利县毛家口巡检司
　　大明孝宗敬皇帝实录卷之二百十七
大明孝宗敬皇帝实录卷之二百十八
　　弘治十七年十一月丁亥朔钦天监进弘治十八年大统历  上御奉天殿受之给赐文武群臣颁行天下本监官复诣文华殿进历于  皇太子
　　○升云南按察司副使王槐为辽东苑马寺卿
　　○戊子巡抚云南都御史陈金奏云南旧有银场矿脉微绝逃减银课岁徵银三万一千九百余两然皆出于矿夫及军余陪纳矿场所取者仅足供加耗纲解之费其原设佥事一员乞革去为便从之
　　○命备御密云都指挥佥事张澄郭振各率原领兵马回京以边情稍宁故也
　　○先是虏入宁夏宁朔境杀伤军士六人下巡按监察御史勘其事奏上得旨分守参将许聪按伏都指挥佥事马兴俱宥之仍各罚俸一月提调指挥白俊等俟边情宁日逮问○己丑直隶安庆府知府杨茂元奏本府水旱连年乞存留兑军正米四万石以备明年赈济湖广岁额本府粮二万石宜趣起运以济军饷如道路险远许角□羊折色每石银五钱户部覆奏从之
　　○裁革直隶安庆府及灊山太湖宿松三县税课司
　　○辛卯  恭让章皇后忌辰遣内官祭陵寝
　　○吏科给事中许天锡监察御史何琛以马牛等房奸弊陈十四事一谨饲秣各房马不过三千六百七十余匹瘦病者不可胜数其下场不支草料时不过夏秋草肥之际三两月耳各官惟图克减专恃牧放啮至草根而后止餋马旗军买闲殆尽及其倒失不过销号而已乞敕总督太监不时巡历勘验凡瘦病倒失不系天行时气者追问掌管官及医兽人等三匹以上送问若相容欺蔽令科道官及缉事者劾奏驼牛羊房俱依此例一立卷籍臣等至坝上等处吊取马牛卷籍至有无片纸只字者盖管事官恶其害已隐匿泯没臣等止凭御马监原给木牌所载马牛来历脚色类验编次成册宜令各官照册立为卷籍后有增者则嗣书左方有损者则明开项下岁终据以会计一烙木牌御马监原给各马木牌备书毛齿来历但无印烙或因马死而匿之以冒顶别马或自造以私马应点乞敕御马监议拟字样火印通行印烙有损者追牌送监增者另给之牛房木牌乞敕尚膳监亦如此例行一给印票宜令餋马军职备纸诣户部该司刷花阑空票百张号簿一扇编号印记票发军职十日一次书见在马牛等及当用草料之数各仓凭之给放票尽诣司对号如前印编一明印烙各房马牛印烙不明者皆谓年久生合荡烙未深然今已有实数乞敕御马尚膳二监差官各再印烙重著皮角一省虚费坝上蓄各色牛七十余只频年覊餋不为供用姑以东方一白水牛言之已经二十三年计逐年草料当银一千一百余两余牛皆然乞加看验发牺牲所光禄寺内牛房以备供用一定刍料各房每日马支料四升支牛料三升草俱一束惟西马等马挤乳马水牛所支太多宜定令马料六升牛料八升草俱一束驹犊免支一均分派各房马数不同少者犹可观多者瘦损殊甚皆分派不均所致后有新增马宜量其多寡分给一处薪刍餋马官军煮料私爨以草代薪且一年之内三个月下场牧放止余九个月其各仓收草有加耗苫盖又有薥秸芦蓆荆签桩橛等物若再令秋后采取蒿草及盘廒折垛誊出席柴烂草之类亦足以供数月之刍薪矣一查出纳蕃牧千户所军五百名各种牛房地岁纳银一千二百五十两俟买补牛自成化十五年至今展转侵渔无从稽考乞敕户部委官每月查其见数置籍书记付各仓官攒收掌月终诣部注销一并牧餋永乐初设里牛房挤乳以供膳羞外房牧餋以俟孳息宣德间吴家驼草场内又添设牛房臣等见其牛独少且多瘦损盖因原无房屋日夜露处宜遵永乐旧规革除房仓其牛并入外房其地给军佃种一择乳牛内外房牛若存八百只牧餋得宜足以备供应矣内外官员遇其倒死惟买瘦小者补之一则图其价贱得以侵渔一则幸复倒失可以罔利宜将三房见在牛九百二十五只拣其不堪者估卖贮价于官以俟买补一处牲口司牲司司牧局见存牛羊止二百八十七只近来添设管事官太多原设养牲军民三百户岁费料草二十余万乞敕光禄寺作急取用场地给种纳银民户发县补役司局事简宜并为一一减差占各房户部委官六员分管盖先年粮多故也今马牛实数及一岁所费仅往年十之二三宜减委官之半管事内官近户部遵奉明诏查数裁革伏乞早示雄断下户部覆议以为信可举行  上曰谨饲秣立卷籍查出纳择乳牛准行余十事再看详以闻
　　○驸马都尉崔元请赐其父兵马副指挥儒祭葬许之不为例
　　○虏万余骑连入庄浪分散抄掠镇巡官奏调兵御之兵部议谓时方冱寒冰结边境腹里皆为可虑请命甘肃副总兵白琮凉州副总兵把琮游击将军徐谦参将苏泰等各领官军视贼所之并力遏截脱或猖獗总兵官刘胜躬临策应仍敕镇守狭西武安侯郑英驰往固原督守备等官整兵防守巡抚官令巡守等官分谕所在军民坚壁清野以为之备延绥宁夏镇巡官各督副参等官整兵控遏若贼入套先遣延绥游兵驻营定边以便花马池应援或已过河大同即调游击将军穆荣驻兵本镇界宣府游兵驻怀安以俟各镇调发  上从之命各镇巡等官悉心备御随宜调应毋怠忽误事
　　○降狭西延安卫纳粟都指挥佥事柏梁一级发边卫立功坐多占正军侵克官物也
　　○壬辰巡视浙江都察院右佥都御史王璟乞致仕不允
　　○狭西大通等寺番僧那尔卜等来贡赐宴并彩叚衣服等物如例
　　○申严各边官员包纳粮草兴贩马匹之禁从南京监察御史薄彦徽等奏也
　　○初总镇两广太监王敬家人王忠尝与其党王礼等攘取暹罗贡使货物既而忠复以他罪事连礼等皆惧罪逃匿  上命刑科给事中赵铎等往勘铎等奏夷人归国有期而礼等未获宜令布政司以库银偿之待礼等捕获责令还官礼等乃出奏辩谓王忠挟讐妄攀既而复诉病不能往愿输银偿之而免逮问左都御史戴珊等为之请  上从之铎遂奏言法者朝廷之法非戴珊等可得徇情而轻重之朝廷之法乃  祖宗之法亦非  陛下可得徇情而轻重之者今礼等若未尝攘夺夷货必不肯输纳既愿输纳则其攘夺无疑矣岂有追其物而不正其罪者乎珊等徇情坏法如此彼王忠者必不肯心服而闻之外夷亦将为所非议乞将礼等逮问而并治珊等命仍如前旨行之
　　○癸巳冬至节遣驸马都尉黄镛林岳分祭  长陵  献陵  景陵  裕陵  茂陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝  上诣  奉先殿  奉慈殿  皇太后宫行礼毕出奉天门百官致辞行礼  皇太后  皇后俱免命妇朝贺
　　○乙未督理马政都御史杨一清奏狭西山西辽东甘肃行太仆寺苑马寺卿佐今后赴京考满朝觐一切礼仪班序恩典请俱照两京太仆寺堂上官或布按二司官例行凡狭西卿少卿寺丞等官贤否考语请俱止听臣开报不必巡抚巡按官干预若山西等处止听巡抚巡按官开报不必布按二司官干预其首领官属贤否则止凭本堂上官填注朝觐考察之际亦止凭堂上官应答俱不必询之二司更乞从狭西苑马寺等衙门近日所奏将各行太仆寺等衙门共立考察簿籍不必附各布政司簿内又各寺寺丞亦乞照京官事例凡有违犯参奏提问不许径自逮系下吏部会礼兵二部议以为狭西等处行太仆寺苑马寺官其任固重然既称曰某处某寺亦难尽比在京卿寺官行事今后两寺官请令行御史中门正道与两司相往来则迭为宾主至京陛见陛辞朝觐考满仍悉照旧例其开报贤否及考察簿籍悉如一清所拟若寺丞有犯按察司不许径提问狭西呈督理马政都御史山西辽东甘肃呈巡抚官提问若任内曾经旌举者三年考满一体给与诰敕仍通行狭西山西辽东甘肃永为定例  上曰两寺官员体统俱准议行永为定制果有政务修举功绩显著者酌量推举升用勿拘常例
　　○吏部覆奏监察御史蓝章所言遵成宪等三事谓两京五都督府并九卿堂上官在外总兵副参等将官并都布按三司官及知府今内府俱有揭帖开写姓名年贯履历每年二三次发出该部遇各官有升调事故之类则转揭续写仍送内府收贮此  祖宗故事但未知近年以来亦尝书揭于廊序之间以便观览考问与否如或未然请如章所奏命中书舍人书于便殿之间时加观览或有奏保才行政事卓异者或各官有以忠言嘉谟入告可裨治体者俱随书于姓名之下遇有简用则年资才行俱在  圣鉴之下矣又前此两京大臣有自陈休致者俱一概勉留章以为不能分别淑慝欲令再行陈请而  上自断之夫方已勉留而复令陈请似于事体未宜乞今后特加详审于大臣贤否则访察素定待其乞休或被劾则量为去留不使一概得以幸免又今去朝觐考察不远章欲于方面知府等官访察其尤贤能者如例宴赉以示旌劝请斟酌行之  上曰两京堂上并方面知府等官姓名履历吏部仍按季开写揭帖进呈以便观览朝觐官员果有才行政迹昭著者用心访察从实具奏照例旌奖以励人心余从所议
　　○先是辽东广宁前屯卫致仕指挥使杨茂与其子钦诈为公文告革职指挥佥事张斌使其孙都指挥佥事天祥掩杀虏人以开边衅巡按监察御史王献臣奏之献臣寻以他事被逮  上命大理寺右少卿吴一贯及锦衣卫指挥使杨玉往会交代监察御史余濂勘问一贯复奏委山东左参政甯举兵备副使钱承德佥事王忠分守山海关指挥佥事赵承文究其事斌等皆承服乃拟斌造谋杀人罪斩天祥及其叔父洪指挥徐还皆从而加功茂盗用印信钦投匿名文书罪皆绞既奏请得旨而天祥等累上＜锍-釒＞讼冤天祥寻死于狱诏逮斌等至京令三法司锦衣卫于午门外会问与所勘狱词异乃并逮诸勘官至  上御午门一一亲鞫之  上曰彼虏人也杀之何罪而当以死众皆诿于一贯玉谓臣武人不知书不知律惟一贯是从  上曰汝武人不知书律然亦知人之有死乎问一贯对曰臣等固尝疑之上曰罪疑则当惟轻何以从重皆语塞不能对左都御史戴珊从容奏曰一贯等议拟失当无所逃罪然亦无私于是  天颜顿霁都察院会拟茂钦初拟绞罪已当一贯等推按失实罪当赎徒洪还于师旋之际呈报欠明罪当赎杖斌事已白宜免其罪命茂钦依律处决斌准辩洪还皆有功并宥其罪一贯等偏听枉断系人命军情姑从轻一贯玉各降五级赵承文甯举钱承德王忠余濂各降二级改调远方王献臣不察奸弊辄据匿名文书妄奏降杂职边方叙用天祥洪还等功次兵部仍稽考奏闻于是一贯降云南嵩明州同知玉广南卫承文崇化卫俱副千户带俸举曲靖军民府同知承德新兴州知州忠石屏州同知濂云南布政司照磨献臣广东都许马驿驿丞
　　○丙申赐仁和长公主武清县利上屯地二百九十四顷○铨注中都留守司署指挥佥事尹增于山东都司佥书管事
　　○夜西方流星大如盏色青白光烛地自大陵西北行至璧宿二小星随之
　　○戊戌录用故礼部尚书胡濙之孙颐于中书舍人习字出身从其请也
　　○升广东按察司佥事徐鋐为云南副使
　　○乌思藏大乘法王并护教辅教阐教等王各遣人来贡赐宴并彩叚衣服等物有差
　　○命辽东都司都指挥佥事马骠掌印管事
　　○南京刑部会官审录重囚奏情真者二人可矜者四人命情真者依律处决余免死并家属发边远充军
　　○己亥升广东布政司左布政使陆珩为应天府府尹
　　○昏刻月犯昴宿西第一星
　　○庚子赐国子监云南贵州四川军民生冬衣如例
　　○辛丑修理西直门城垣工完太监李兴请升诸官匠之有功者吏部覆奏谓止宜量给赏赐从之
　　○录用故大学士杨溥之曾孙耀宗于中书舍人习字出身从其请也
　　○命今后当三年朝觐之时顺天府堂上官免考察巡抚巡按官不必开报贤否俱待六年与京官一体考察从治中吴麒等奏也
　　○巡抚延绥都御史文贵请增夜不收军士米月二斗如米不敷给之银一钱伍分从之
　　○命太仆寺卿吴洪之子峤为国子监生从其请也
　　○广东潮州府饶平县叛贼苏孟凯等先因家贫逋租反诬田主不直有司拘之遂出亡聚众劫掠里邑民兵御之不利势愈猖獗至是分守副使涂昇率兵捕获斩之两广镇巡官以闻且请究治军卫有司之误事者命叛贼妻拏就彼变卖赏功误事人员提问明白闻奏内去任者免之其未获贼犯务缉除尽绝毋贻患地方
　　○总督南京粮储都御史邓庠奏巡视南京各卫屯田监察御史王钦不遵条约所委词讼不肯勘断屯田文册亦不类缴今一年已满乞下南京刑部逮问从之
　　○壬寅万全都司都指挥佥事薛明发边卫立功坐受赃枉法也
　　○夜月犯五诸侯西第三星
　　○癸卯改南京参赞机务兵部尚书韩文为户部尚书
　　○升广西布政司右布政使徐节为广东左布政使
　　○升大理寺右寺副胡恩为广东按察司佥事
　　○甲辰调云南按察司管理银场佥事李宽于四川按察司
　　○海西纳木河等卫女直都指挥吉撒兀等来贡赐宴并彩叚衣服等物有差
　　○是日晓刻月犯木星
　　○乙巳都察院右副都御史王沂卒沂字希曾直隶武进县人南京吏部尚书＜亻与＞之子成化十一年进士授礼部主事历升员外郎郎中山东右参政湖广右布政丁父忧服阕转山东左布政使弘治十四年升右副都御史巡抚真定等府兼提督紫荆三关累＜锍-釒＞乞休不允卒于官年六十二讣闻赐葬祭给驿归其丧沂严毅谨恪天性孝友在礼部时外国以狮子来贡希重赏又有贡刀剑数至三万者沂言夷人贪诈无厌量损其赐直且定数著为例  宪庙上宾  山陵  庙祧迁祔之议仪文草创多所考据及巡抚时赋役繁重力为裁省滹沱河水溢坏民田庐奏请筑堤捍之功成赐绮币奖劳自处俭约家虽富无贵侈态居官二十余年终始一致人以为有父风云
　　○升贵州按察司按察使冯镐为广西布政司右布政使户部郎中罗荣为广东右参议
　　○四川长河西鱼通宁远等处宣慰使司遣番僧剌麻吒失藏等来贡赐宴并赐彩叚衣服等物有差
　　○巡抚延绥都御史文贵奏指挥蓝海等数领官军追贼直抵河涯夺获马匹器物请军人给布二匹指挥加绢二匹从之
　　○丁未给周府内卿温穆王宫人吴氏餋赡米岁一百石
　　○先是琉球国遣人往满剌加国收买贡物遭风未回致失二年一贡之期至是遣人补贡福建守臣以闻命如例纳之
　　○兵部奉旨会同内外提督京营官拣选各坐营坐司并号头把总等官员遂列具其贤否上之  上曰办事颇勤曾经征战及管事老成者职任如故办事颇疏军务未练者退在次拨管事其老疾不堪并年少未谙事体者俱令带俸
　　○改迁狭西石泉县池河巡检司于略阳县以便巡捉私茶从都御史杨一清奏也
　　○戊申翰林院侍读毛纪省亲复任
　　○庚戌狭西道监察御史丘天祐丁忧服阕复除浙江道
　　○升监察御史何琛为山东按察司副使
　　○山西按察司佥事王廷丁忧服阕复除山东按察司
　　○镇守狭西武安侯郑英奏臣先奉敕令专一备御固原今总制尚书秦纮又欲令臣防守西安臣未知适从请赐裁处命英仍领西安原调备冬官军三千往固原防备虏寇
　　○宣府游击将军张雄以疾乞致仕兵部以雄才勇可用请留之  上曰雄有疾宜善调理俟痊可之日仍领军杀贼
　　○辛亥赐朝鲜国弘治十八年大统历一百本
　　○升湖广按察司副使刘杲为贵州按察使浙江佥事范镛为四川副使
　　○命户部运折粮银十五万两于承运库支用
　　○壬子改南京户部尚书王轼为南京兵部尚书参赞机务
　　○升浙江按察司副使张鸾为大理寺右少卿
　　○授故大学士刘珝之子铨为中书舍人以习字三年已满也
</div>
    <div class="pagination">
<a href="明实录孝宗实录_page123.html">上一页</a><span>...</span><a href="明实录孝宗实录_page119.html">119</a><a href="明实录孝宗实录_page120.html">120</a><a href="明实录孝宗实录_page121.html">121</a><a href="明实录孝宗实录_page122.html">122</a><a href="明实录孝宗实录_page123.html">123</a><span class="current-page">124</span><a href="明实录孝宗实录_page125.html">125</a><a href="明实录孝宗实录_page126.html">126</a><a href="明实录孝宗实录_page127.html">127</a><a href="明实录孝宗实录_page128.html">128</a><a href="明实录孝宗实录_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
