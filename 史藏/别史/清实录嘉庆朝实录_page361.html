<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 361 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 361 页/共 523 页</h1>
    <div class="content">
○谕军机大臣等、百龄奏勘筹水线河引黄入运、碍难举行、并详议邳宿运河水势漕运情形一摺。江境邳宿一带运河。向资东省微山湖水铺注济运。本年因微湖蓄水短绌。不敷应用。李亨特等议开苏家山闸。由水线河引黄入运。百龄等以开放水线河。仍系开放苏家山闸。同一引黄。而淤河串运。流敝□大更甚。通盘筹画。必须两省运行。不致此盈彼绌。方为周备。所办甚是。其所议于骆马湖、黄道人桥、抽沟引水。及筑束水草坝。于各闸下板擎蓄。暨豫备剥船各事宜。俱应及早筹备。以免贻误。该督等即知照东省。酌量铺水。一面启放御黄坝。催趱漕船。迅速北上。勿致阻滞为要。至百龄等此次摺报。系覆奏前奉谕上□日。用四百里。尽不为迟。今率用五百里急递。不但疲劳驿站。呈递时朕深为骇异。百龄等何不晓事。嗣后陈奏河工事务。总不许轻用五百里驰递。将此谕令知之。　　

○甲寅。缓徵山东历城、章邱、齐河、齐东、济阳、陵、临邑、长清、禹城、德、平原、平阴、肥城、东平、东阿、惠民、青城、阳信、商河、蒲台、滋阳、宁阳、汶上、阳谷、寿张、峄、菏泽、钜野、郓城、濮、范、朝城、观城、聊城、堂邑、博平、茌平、清平、莘、冠、高唐、恩、文登、临清、夏津、邱、武城、济宁、金乡、嘉祥、鱼台、五十一州县、及德州、济宁、东昌、临清、四卫、东平所、旱灾本年额赋。　　

○乙卯。引见京察三四五品京堂。得上□日、此次京察引见三品以下京堂各官。翰林院侍讲学士黄钺、供职内廷。差使勤慎。鸿胪寺少卿姚祖同、在军机章京上行走。朝夕在公。并无贻误。俱著加恩交部议叙。太常寺少卿马履泰、顺天府府丞汪镛、内阁侍读学士舒昇阿、冯世枚、均年力就衰。著以原品休致。其余宗人府府丞李鋐等四十四员。俱著照旧供职。　　

○以故喀尔喀赛因诺颜扎萨克镇国公齐旺达什子巴勒沁、袭爵。　　

○丙辰。上幸万寿山。　　

○谕军机大臣等、李亨特奏多方疏导泉源、并勘办水利河渠、以利运行一摺。东省湖潴。原以灌注运河。其东岸各泉。由汶由泗及独山马场等湖。皆可分流入运。并有径行入运者。若浚治畅达。不但东省运河。足资挹注。并下游邳宿。亦可冀其接济。目下虽因天时久旱。坡水未能汇注。但各处河渠。必须豫为挑挖。则时雨既降。百川灌河。即迅收通漕利运之效。若不先事务筹。遇有雨泽。必致散漫。得雨后始设法导引。必致漫溢民田。以有用成无用。非徒无益。反致有害矣。总须时刻留心办理。勿令缓不济急。至运河西岸昭阳湖。与微山湖毗连。此时两湖水面虽平。将来微山湖放水之后。昭阳湖存水。仍可下注微湖。即可导之顺流入运。现在首进帮船。已计日北来。二进亦衔尾而至。江境邳宿运河。总须东省启板铺水。方可保无阻滞。该河督等务当照节次所降谕上□日。通盘筹画。俾漕艘早达天庾为要。将此谕令知之。　　

○丁巳。春分。朝日于东郊。遣郑亲王乌尔恭阿行礼。　　

○谕军机大臣等、斌静奏墨尔根城遣犯、商谋纠众行劫、现在驰往番办一摺。据称接据墨尔根城副都统明德来咨、遣犯李必连、刘义章等、首告该处遣奴内有商议纠众行劫之事、先后拏获首夥各犯三十一名、审出系韩自有石方山马伏龙等三人、起意为首、其余潜逃各犯、无从缉拏。又据另片奏称查阅明德来文、初称逆贼商议行劫、即夤夜派兵往拏、并无向首告李必连刘义章追问之语、次日审系韩自有等三人为首、及定案文内、复称首告时、即据李必连等报称系遣犯刘三为首、该副都统于似此供情、专务刑求、诚恐未为确实、俟到彼提审、断不敢化大为小、亦不敢稍涉回护等语。该处遣犯。均系免死减等发遣为奴之犯。遇有脱逃滋事。拏获即应正法。若该犯等胆敢有商谋纠众行劫之事。审明必当从重定拟。按律正法。如有起衅别情。亦必须彻底根究。此事关系紧要。斌静现已赴墨尔根城查办。著传谕松宁、接奉此上□日。即日驰驿前往墨尔根城会同斌静审讯。先就现获案犯三十余名。详细研究。该犯如何商谋为逆。抑或另有别故。韩自有等是否系此案首犯。抑此外另有首谋之人。如首犯仍有在逃者。即督饬严拏务获。归案审拟。不可姑息。亦不可稍有瞻徇欺隐。将此谕令知之。　　

○庚申。谕内阁、上年十一月闲、据永臶等奏泰陵宝城墙身臌裂二段。应行修理。当经派员前往。敬谨勘估。交凯音布哈宁阿二人承修。据凯音布等奏称开工后。复详细查勘泰陵宝城周围墙身。露明甎块。均有酥鹼。除原估外尚有臌裂五段。凑长二十四丈。裂缝五道。上台面甎。并有沈蛰。当即降上□日令永臶等将因何不据实报出缘由。明白回奏。日来朕召见凯音布面加详询。据称伊二人到工日、穆克登额先告以原报二段之外、臌裂情形尚多、其勘工时、永臶、永玉、未经同往、穆克登额与伊二人同至宝城、周围上下详细查勘、所有续行勘出臌裂各情形、俱经同穆克登额口讲指画等语。本日又面询哈宁阿、其所奏与凯音布相同。并据哈宁阿奏称伊等拟定奏稿之后。并曾令随带司官将奏稿同丈尺清单。送与穆克登额阅看。是凯音布等续奏情形。穆克登额知之甚悉。乃本日据永臶等覆奏称城上海墁甎块、闲有酥鹼凸起、为数无多、至宝城墙身、并无另有臌裂五段二十四丈之处、凯音布等起程回京、其如何奏报情形意见、伊等不可得知等语。所奏显有不实。陵寝重地。遇有应行修理之处。理应加倍敬慎。永臶等上年查勘时或有未周。抑或勘估后续增情形。均应据实奏闻。以凭敬谨覆勘。乃经奉上□日查询。仍复回护前奏。强词支饰。实属谬误。永臶、永玉、穆克登额、著交各该衙门严加议处。永臶、永玉、即回京候议。其承办西陵事务二缺。著交宗人府迅速开单。奏请＜闲＞派。穆克登额、著在彼听候部议。其泰宁镇总兵兼总管内务府大臣员缺。著那彦宝补授。并派苏楞额同那彦宝即日前往泰陵。敬谨详细估勘。其应如何妥协修整之处。昨派景禄蒋予蒲二人前往覆勘。如苏楞额等到彼。景禄等尚未回京。著即会同查勘。如业已回京。苏楞额、那彦宝、另行详勘具奏。　　

○谕军机大臣等、伯麟奏埽荡贼巢、及躧缉首恶、招抚各寨情形一摺。南兴为张辅国巢穴。该逆恃险负固。经各路目练奋勇围攻。纵火焚烧。伤毙贼匪甚众。余匪向后山逃逸。张辅国乘夜滚岩潜遁。现在各练占住南兴山寨。分投搜捕。贼巢业已破毁。匪众无盘踞之地。张辅国由山后老林遁匿。谅亦不过在附近寨洞。伯麟现将应彻兵练及时彻回。责成各土司穷搜山谷。著即严行晓谕。以张辅国系肆扰渠魁。必应上紧拏获。明正刑诛。庶可边隅永靖。责令克期擒献。将此谕令知之。　　

○以正白旗蒙古副都统绪庄、为正红旗护军统领。散秩大臣花沙布、为正红旗蒙古副都统。　　

○辛酉。降宁夏将军富色铿额、为头等侍卫。以正蓝旗蒙古都统福会、为宁夏将军。宗人府左宗人晋隆、兼正蓝旗蒙古都统。　　

○壬戌。上幸静明园。诣龙神庙拈香。　　

○谕军机大臣等、本日刑部议覆黑龙江改发遣犯事宜一摺。已依议行矣。昨据斌静奏墨尔根城有遣犯韩自有等纠众行劫之案。已派松宁前往会同查办。因思斌静接到部覆之后。即须将该处众遣犯分别起解。各遣犯闻知现在韩自有等获罪之由。纷纷疑虑。不可不明白晓谕。著斌静等即先缮发＜闲＞明告示。广为宣布。以尔等在配各犯。本系犯罪应死之人。仰蒙天恩宽免。将尔等发遣为奴。尔等自到配以来。俱能安静。历有岁月。并未另犯罪名。既蒙皇上施恩于前。断无此时再行加诛之理。此时系因黑龙江地方寒苦。连年发来犯人太多。衣食艰难。将尔等改发新疆及内地省分。新疆地方。天气温暖。食物价贱。内地更属乐土。尔等到彼度日谋生。远胜于黑龙江。不可因见办理韩自有一案。心生疑惧。韩自有系因抢劫生事。另犯罪名。是以查拏审办。与尔等毫无干涉。试思尔等若果犯罪应诛。朝廷颁到谕上□日。何难将尔等即在黑龙江本处办理。尔等又何能逃脱。岂有远解万里之外然后正法之理。即尔等在此数年。几曾见伊犁乌噜木齐犯罪之人、有解至黑龙江正法者。如此反复譬喻。各遣犯虽至愚蒙。亦必明白晓悟。安心就道。至于锁项一节。伊等在配日久。安静营生。已无拘系之苦。今一旦加以锁项。亦恐不免疑畏。并当谕以此系改发犯人定例。不过暂时拘带。到配后旋即开释。该将军并饬知承办之员。不必用重斤铁绳。过于累系。至于老病释回各犯。情节轻重不同。即同一邪教会匪案犯。亦有区别。如会内教内狡黠重犯。恐其回籍复行煽惑。自难宽宥。若情节本轻者。亦可酌量减释。并著该将军等详核案情。分别办理。其吉林应行改发遣犯。见黑龙江遣犯安静过境。自必易于办理。其一切章程。即照部中议准黑龙江条例妥协照办可也。将此谕令知之。　　

○成都将军丰绅、丁忧回旗。以四川总督常明、兼署成都将军。　　

○癸亥。引见各衙门京察保送一等人员。得上□日、此次京察交出记名人员。除御史宗室永明额、例不＜闲＞放外任外。其余各员。著各该堂官再行出具切实考语。交吏部带领引见。其满洲蒙古中书笔帖式等官。著归入理事同知通判内。遇有缺出。与旧记名人员一体带领引见。汉军汉人。著交部以抚民同知通判分别选用。兵马司正指挥沈庆廉、顺天府司狱何应枢、交部照例以应升之缺升用。宗人府笔帖式宗室泰存、钦天监主簿许翰、著各该衙门照例升用。翰林院侍读玉辂、准其一等。司经局洗马彭邦畴、准其于中允任内一等。工部主事恒灏、准其于笔帖式任内一等加一级。其余内阁侍读苏明阿等二百五十九员。俱准其一等加一级。户部笔帖式富宁阿、兵部笔帖式杨沅、刑部笔帖式农伊泰、清语生疏。人亦平庸。俱著改为二等。　　

○谕军机大臣等、本日景禄蒋予蒲到园覆奏、恭查泰陵宝城情形。朕当即召见。据伊二人奏称宝城里面荷叶沟。并无淤积。不至浸水。墙甎共十七进。工程甚为巩固。其裂缝之处。细视宽仅一线。东北面通长一道。上截裂纹至宽处不过二三分。下截亦仅如线。抅抿即可完整。若如凯音布等所奏。闲段拆卸三十余丈。不但旧做之工十分坚致。不应轻易拆动。且恐新做之工不能如旧。事关重大。不敢不据实奏明。并据蒋予蒲奏伊原查估之墙身二段。前次因春初冰冻未解。恐春融后续有显露情形。是以拟换甎三进。此次覆勘。春融冻释。毫无续增痕迹。即三进尚属宽估。伊不敢回护前奏等语。其所奏情形。与凯音布等日前之言迥异。朕复召见凯音布哈宁阿二人详询。凯音布等仍执前此查勘臌裂多处、必应大加拆修之议。陵寝重地。所关至钜。若实有渗臌闪裂情形。亟应施工修整。万不可稍事迟延。因循不办。若工程坚固。保无敧闪。亦万不可轻举妄动。苏楞额、那彦宝、奉命往勘。不可稍存偏袒。著敬谨周历详查。不妨多住数日。勘明定议。必应判定是非。不可随意迁就。即日朕恭谒西陵。届期当先派亲信王大臣前往敬谨覆勘。谒陵之日。朕仍亲谒宝城。周围详勘。傥苏楞额等所奏稍有不实。恐不能当其咎也。将此谕令知之。　　

○甲子。孝昭仁皇后忌辰。遣官祭景陵。　　

○谕军机大臣等、朱理奏、查明江苏省仓库亏垫各款、酌定追补章程一摺。直省仓库亏缺数目。以江苏省为最多。前于嘉庆十四年查明江藩所属。共亏银一百七万三千五百余两。米八千六百余石。苏藩所属共亏银三百三十三万五千二百余两。米豆三千九百余石。今据朱理奏称截至上年十一月江藩所属已完银六万三千四百余两。未完银一百一万余两。钱二千七百余串。已完米六百余石。未完米七千九百余石。苏藩所属已完银七十一万三千八百余两。未完银二百六十二万一千三百余两。已完米豆二千六百余石。未完米豆一千二百余石。该省仓库钱粮亏缺如此之多。数年以来。江苏并无大差大役。而弥补者为数无几。是该抚所奏并无续亏之言。殊难凭信。各州县弥补之法。总在杜绝新亏。若不节其流。其事迄无底止。自此次截数之后。该抚务通饬所属。清查只此一次。断不能再邀宽典。各州县中、如有挪新掩旧再致亏缺者。查出一处。即参办一处。照例监追治罪。庶现任之员。各自顾身家。接任之员。亦不肯代人任咎。自经此次奉上□日之后。务照依所定年限数目。核实提解。如查明某款原亏若干。分限几年补完。此几年中。一年应补若干。每届年终。将依限补足若干。尚有未完若干。逐款分晰。开列清单。据实密奏。交军机处查核。该抚务督率该藩司等认真经理。确实勾稽。勿得一奏之后。仍听属员掩饰拖延。以致有名无实也。勉之慎之。将此谕令知之。　　

○乙丑。上御勤政殿听政。　　

○以大理寺卿佛住、为都察院左副都御史。湖南布政使朱绍曾、为太常寺卿。云南布政使梁敦怀、为太仆寺卿。　　

○调江西布政使陈预、为湖南布政使。以太仆寺卿袁秉直、为江西布政使。江南苏松粮储道李长森、为云南布政使。　　

○旌表守正捐躯河南叶县民张骆驼妻卢氏。　　

○赈山东聊城、堂邑、博平、茌平、清平、莘、冠、东平、东阿、滋阳、宁阳、汶上、阳谷、寿张、菏泽、钜野、郓城、濮、范、观城、朝城、济宁、二十二州县、被旱灾民。　　

○丙寅。复引见京察一等圈出人员。得上□日、苏明阿、诚端、何金、彭邦畴、叶绍本、佟景文、宋湘、孙尔准、朱棨、钱昌龄、和精额、扎萨阿、朱文翰、岳龄安、祥泰、徐志晋、童槐、珠隆阿、伊星阿、恒安、奎昌、积勒杭阿、金齐贤阿、龄住、赵麟、卢坤、景庆、恒安、程祖洛、张润、盛泰、屠之申、觉罗承宝、觉罗庆善、德启、方应纶、岳祥、伊什扎木素、福泰、富明、巴宁安、西琅阿、叶绍楏、常文、魏元煜、韩鼎音、多赉、戴聪、俱著交军机处记名以道府用。其不应补放道府之起居注主事文忠、太常寺寺丞善禄、俱著照例俟调部后。以直隶州知州同知选用。　　

○缓徵直隶博野、蠡、祁、河闲、献、景、故城、吴桥、元氏、赞皇、邢台、沙河、南和、平乡、钜鹿、唐山、内邱、任、永年、邯郸、成安、肥乡、广平、鸡泽、磁、开、元城、大名、南乐、清丰、东明、冀、枣强、武邑、隆平、临城、宁晋、深、新河、广宗、曲周、威、清河、长垣、南宫、高邑、沧、盐山、丰润、龙门、延庆、五十一州县、水灾旱灾雹灾节年额赋旗租仓谷。　　

○丁卯。遣官祭贤良祠。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百六十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十八年。癸酉。三月。戊辰朔。引见内务府京察保送一等人员。得上□日、此次内务府三院等处京察一等记名之郎中员外郎、著各该堂官再行出具切实考语。带领引见。其满洲笔帖式麟保、蒙古笔帖式乌明阿、汉军笔帖式德兴、著交吏部记名、照例选用。所有一等官员达他笔帖式等、俱著准其一等加一级。　　

○己巳。遣官祭历代帝王庙。　　

○以太仆寺卿常英、为大理寺卿。　　

○庚午。谕内阁、泰陵宝城。应修工段。现据苏楞额那彦宝详细勘估具奏。著即派苏楞额会同那彦宝敬谨承修。　　

○又谕、上年十一月闲、先据永臶永玉穆克登额奏、泰陵宝城墙身。有臌裂工段。应行修理。当派桂芳景禄敬谨查勘。嗣派蒋予蒲前往勘估。所奏与永臶等原报情形均符。随派凯音布哈宁阿承修。前月据凯音布等奏称伊等前往开工。复加详勘。除原估工段十二丈外。尚有臌裂五段。凑长二十四丈有余。裂缝五道。通身满裂一道。余四道高一丈至七八尺不等。缘荷叶沟浸水所致。请再派熟悉工务大员查勘。据其所奏情形。与永臶等原报迥异。因复派景禄蒋予蒲前往覆勘。并降上□日饬令永臶等明白回奏。嗣永臶等覆奏之摺。仍坚执原奏。朕恐其回护不实。将永臶等严议。特派苏楞额同那彦宝敬谨详勘。前日先据景禄蒋予蒲覆勘回京召对时。力陈工程大段坚固。不应如凯音布等所请。大加拆修。并据蒋予蒲奏称原估墙身二段。现无续增情形。仍可撙节缓办。朕以伊等各执一词。连日于伊等奏事到园。屡次分别面询。所言又各歧异。本日据苏楞额等奏称此次恭诣宝城。周围敬谨详视。并悬线测量。所有城身臌闪二段。与原报原估相符。应行修理。此外又北面臌闪一段。西南面新旧甎接缝参差一段。俱应增修。其凯音布等所称另有臌裂五段。凑长二十四丈有余。裂缝五道。内通身满裂一道各情形。细查裂缝长仅数尺。宽仅一线及一二分不等。抅抿即可完善。委无通彻裂缝之处。荷叶沟亦无渗水痕迹。另拟工段丈尺清单进呈。将凯音布哈宁阿二人严参请上□日。朕详慎酌核。苏楞额于工程素称谙练。那彦宝前任泰宁镇总兵有年。兹重荷＜闲＞任。严上□日责令详勘。其所奏情形。较为确实可信。已降上□日即命苏楞额那彦宝二人敬谨承修。其前后异议诸臣。不可不明白宣谕。区分功罪。此事永臶等三人原报工段。本系应修之工。凯音布等续奏工段。不应拆修。伊等不敢随声附和。其于凯音布等欲上宝城查勘之时。谓系慎重陵工。不便向阻。均无不合。本可将前日严议宽免。惟凯音布等回京后。穆克登额曾于司员桂良处取到摺稿并丈尺清单。共永臶永玉观看。前次明白回奏之摺。并不据实声叙。转称凯音布等如何具奏。不可得知。殊属隐饰。伊三人之过在此。永臶、永玉、穆克登额、仍交各该衙门严加议处。桂芳景禄蒋予蒲三人。先后查勘查估。均无不实。惟于苏楞额等此次续行勘出应行增修工程二段。未能详细查报。不免疏略。桂芳、景禄、蒋予蒲、均著交部议处。此时应修工程。俱已照苏楞额等所勘派修。蒋予蒲本不谙工程。其前奏原估工段。仍应缓修之言。亦殊非是。毋许再行渎奏。至凯音布哈宁阿二人承修陵寝工程。祇应照原报原估处所。敬谨修理坚固。乃伊等于估报之外。率臆查勘。已属多事。查勘后即浮开丈尺。张皇入奏。而于苏楞额此次查出实应增修之工。又不符合。实属冒昧。且前日据称伊二人到工之时。穆克登额先行告知宝城工段。应行续勘者甚多。与之一同周历审视。复又奏称系伊二人自欲查勘。穆克登额先无此言。苏楞额等传上□日询问。穆克登额亦实无先言工段尚多之事。凯音布等奏对之词。又前后矛盾。种种不实。其咎较重。凯音布、哈宁阿、俱著交该衙门严加议处。　　

○调镶黄旗汉军副都统普恭、为正红旗满洲副都统。以内阁学士果齐斯欢、兼镶黄旗汉军副都统。　　

○辛未。转吏部右侍郎成宁、为左侍郎。以内阁学士文宁、为吏部右侍郎。转礼部右侍郎秀宁、为左侍郎。以内阁学士英和、为礼部右侍郎。　　

○调正红旗汉军副都统苏楞额、为正红旗满洲副都统。以镶白旗蒙古参领文凯、为正红旗汉军副都统。　　

○壬申。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇次子旻宁祭孝淑皇后陵寝。　　

○遣官祭端慧皇太子园寝。　　

○复引见内务府京察一等圈出人员。得上□日、六库郎中清海、都虞司郎中克蒙额、造办处郎中嘉禄、上驷院郎中恒泰、奉宸苑郎中阿扬阿、圆明园郎中热河、清漪园郎中阿尔邦阿、广储司员外郎那祥、武备院员外郎长庚、圆明园员外郎延隆、俱著交军机处记名。　　

○以通政使司副使扎拉芬、为太仆寺卿。　　

○癸酉。上诣大高殿行礼。　　

○还宫。　　

○甲戌。谕内阁、本日宗人府吏部兵部奏议处永臶等分别降革各一摺。所议多未允协。上年冬闲、永臶、永玉、穆克登额奏泰陵宝城墙身有应行修理工段。特派桂芳、景禄、二人前往敬谨查勘。桂芳等来京覆奏。其所勘臌裂之处。与永臶等原报大概相符。于摺内声明。以时届隆冬。傥遇严风大雪。难保无再有臌动情事。恐春融之后。丈尺不符。未经估计。请于来春另行派员查勘。嗣于本年二月闲派蒋予蒲前往查估。蒋予蒲查勘情形。与桂芳等略同。将应修丈尺做法。核估钱粮。请上□日派员修理。随派凯音布、哈宁阿、二人敬谨承修。凯音布等赴工请训时。朕谕以陵寝重地。必当加意敬谨。毋稍亵慢。每日带领工匠进内。俱当叩头行礼。并时时稽查出入。勿任稍有容止不谨之处。以昭慎重。训词明晰。并未令伊等于应修工段之外。另行查勘。乃凯音布等于到工后。即率意欲上宝城查勘。其罪一也。彼时永臶、永玉、穆克登额、即当向其询明。曾否奉有明上□日。如凯音布等执意欲行。亦必奏准。方可查勘。乃不行阻止。随同凯音布等径上宝城。凯音布等于查勘后。遂奏称原估工段之外。另有臌裂五段。凑长二十四丈有余。裂缝五道。内并有通身满裂一道。且称上台面甎块。闲有沈蛰不平。缘荷叶沟浸水所致。言之骇听。其罪二也。朕思陵寝工程。如果情形较重。永臶等原报不实。所关匪细。当复派景禄、蒋予蒲、二人前往覆勘。迨景禄蒋予蒲回京。则称凯音布等续奏臌裂情形。皆属不实。并称伊等上年查勘应修之工。亦可不办。此一节系景禄、蒋予蒲、二人之咎。其时永臶等回奏之摺。亦不无回护之见。均不可信。因思苏楞额素谙工程。而那彦宝又久任泰宁镇。熟悉该处情形。特派伊二人前往敬谨详勘。适节届清明。派二阿哥前往恭祭西陵。起程时特谕令二阿哥敬谨审视。前日苏楞额等覆奏。据称敬诣泰陵宝城。周围详视。其永臶等原报、臌闪应修二段。查勘相符。此外另有北面臌闪一段。西南面新旧甎接缝参差一段。应行增修。系永臶等原报及桂芳、景禄、蒋予蒲、原勘所无。即凯音布、哈宁阿、亦未详细指出。其凯音布等所称臌裂各处及荷叶沟浸水之语。全然不实。本日二阿哥回京。朕详细面询。据二阿哥奏称亲上宝城。敬谨周视。凯音布、哈宁阿、二人所奏。实系不应修理之工。苏楞额、那彦宝、勘明奏修四处。皆系必应修理之工。奏呈工段丈尺清单。与苏楞额等前日所奏。悉相符合。此次恭勘情形。至为确实。毫无不详不慎之处。苏楞额那彦宝二人。将事敬谨。殊为可嘉。伊二人从前曾赏戴花翎。缘事革退。俱著加恩赏还花翎。现在派令承修。俟修理巩固。再行施恩。其历次查勘诸臣。疏略谬误过失。轻重悬殊。不可不区分示惩。此内桂芳祇经查勘一次。虽于苏楞额等勘出增修工段。未能详查。但原摺内曾声明春融之后。恐有续增情形。未经定议。其咎较轻。著照部议降二级留任。至永臶、永玉、穆克登额、于凯音布等欲上宝城之时。不行阻止。其原报应修工段内。遗漏二处。经苏楞额续行勘出。均有应得之咎。又于取阅凯音布等摺稿后。谎言不可得知。意存隐饰。原议永臶、永玉、各按降二级调用罚俸之处。著改为降三级调用。各折罚世职俸九年半。原议穆克登额降二级调用之处。伊系因兼管内务府大臣获咎。著于内务府大臣任内。改为降三级调用。即来京候补。景禄蒋予蒲二人。奉命查勘二次。于应行续修之处。迄未勘出。后又于勘估应修之工。力矫前说。执奏停修。试思陵寝重地。如工程巩固。原不可轻举妄动。若实有应行修理者。亦岂可稍事因循。景禄、蒋予蒲、专务与凯音布等争胜。偏执意见。所有部议降二级留任之处。著俱改为实降二级调用。以儆妄言执谬。轻视要工。至于凯音布哈宁阿二人。率上宝城查勘。冒昧已极。如伊等于奉派承修之先。果闻知工段情形甚重。何不于陛辞赴工时。先行奏明请上□日。乃先无一言。迨后浮开工段。张皇入告。而于实应增修之工。转未勘出。且凯音布等先则饰称穆克登额告知原勘之外。工段尚多。及苏楞额等传上□日询问。穆克登额实无此言。凯音布哈宁阿二人。亦旋自称非出穆克登额之意。奏对之词。前后刺谬若此。凯音布并自于召对时妄举不经之词。云闻得宝城墙身裂缝较宽。竟可用竹竿深入试探。其言系闻之景禄。朕又面询哈宁阿、曾否同闻此语。哈宁阿则称景禄系泛论工程情形颇重。实未造作此语。向其面述。凯音布敢于朕前矢口谩说。尤属诞妄。其罪三也。伊二人有此三罪。均非革职可以蔽辜。而凯音布获咎为尤重。凯音布、著革职发往盛京充当披甲。哈宁阿、著革职发往热河充当披甲。以示严谴。朕于诸臣功过。权衡一秉至公。此事关系重大。其获戾重轻。皆其人之自取。特将前后办理原委。明白宣谕中外知之。　　

○两广总督蒋攸铦等奏、粤东洋面肃清。获匪多名。下部议叙。出力员弁补用有差。　　

○以故镇国将军奕绶予载锐、袭爵。　　

</div>
    <div class="pagination">
<a href="清实录嘉庆朝实录_page360.html">上一页</a><span>...</span><a href="清实录嘉庆朝实录_page356.html">356</a><a href="清实录嘉庆朝实录_page357.html">357</a><a href="清实录嘉庆朝实录_page358.html">358</a><a href="清实录嘉庆朝实录_page359.html">359</a><a href="清实录嘉庆朝实录_page360.html">360</a><span class="current-page">361</span><a href="清实录嘉庆朝实录_page362.html">362</a><a href="清实录嘉庆朝实录_page363.html">363</a><a href="清实录嘉庆朝实录_page364.html">364</a><a href="清实录嘉庆朝实录_page365.html">365</a><a href="清实录嘉庆朝实录_page366.html">366</a><span>...</span><a href="清实录嘉庆朝实录_page362.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
