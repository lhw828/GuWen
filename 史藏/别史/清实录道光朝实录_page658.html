<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 658 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 658 页/共 848 页
  </h1>
  <div class="content">
   ○遣官祭太岁之神。　　

○谕军机大臣等、御史刘浔奏、河工渐次合龙。饥民宜妥为安置一摺。据称河南祥符工次。聚集饥民有数万之多。开工之时。以工代赈。现在引河挑成。饥民无所糊口。竟有偷窃柴草。抢夺食物之事。将来大工告竣。穷民无依。必至流而为匪。不可不豫防其渐等语。河南饥民。以工代赈。本属善举。惟大工指日告竣。饥民盈千累万。若不豫为安插。恐人数众多。日久滋弊。著王鼎等会同查看河工合龙之后。该处游民尚有若干人。其有家可归。及力能离省自投亲友者。务即晓谕听其自散。傥实有老弱不能自给。或年幼强壮。非工作不足以资养赡者。著王鼎等悉心商酌。妥为设法。分别安置。总须筹画尽善。解散其势。勿令仳离失所。流而为匪。是为至要。将此谕令知之。　　

○又谕、据吴其浚奏、查控崇阳匪徒据险拒守。尚未窜入湖南境内。已于各处要隘。派兵防堵情形一摺。所办甚好。现在该逆匪等已据通城。则蒲圻最为要路。该抚现已派员带领兵勇。在临湘县之把截坳地方扎营防堵。其余临湘巴陵平江等处。均经分布兵勇防御。自可得力。该抚暂驻湘阴。调度策应。此时台涌想已驰赴岳州。督办防守。一俟湖北兵力厚集。该督抚等即当相度机宜。四路兜剿。断不可任其窜越。以期迅速蒇功。至通城绅士。既据吴其浚侦探愿为内应。著即乘机激劝。一面设法进攻。一面散其党羽。该逆匪既有欲向通山蒲圻一带窜往汉口等情。著裕泰等即添派官兵。于该二县要隘处所。严密防守。毋令再行滋蔓。致将来办理费手。是为至要。将此由四百里各谕令知之。　　

○展缓直隶武清、宝坻、大城、雄、安、河间、天津、青、静海、沧、南皮、鸡泽、大名、南乐、阜城、井陉、新河、十七州县上年被水被雹村庄旧欠额赋。　　

○展赈奉天辽阳、牛庄、盖州、岫岩、凤凰城、广宁、六处及承德、海城、新民、锦、四厅县上年被水灾民一月。　　

○贷山西萨拉齐厅上年歉收贫民仓谷。　　

○上以次辛祈谷于上帝。自是日始。斋戒三日。　　

○己未。谕军机大臣等、裕泰奏、筹拟派兵堵剿机宜一摺。据奏贼匪突至。通城失守。官弁潜逃。并杀害不肯附和民人。及抢掠富户。开仓散谷。要结人心等语。逆匪种种情状。殊堪痛恨。该督现拟多设疑兵。虚张声势。由咸宁蒲圻分兵前进。并由通山暨湖南临湘。倍道抄入后面。腹背夹击。已密咨台勇带兵驰赴临湘。俟湖北官兵。及刘允孝到后。订期分途进剿。览奏均悉。计此时刘允孝当已赶到即著会商办理。如兵数足敷调遣。时不可失。即照议妥密布置。迅速进剿。傥兵力尚单。不敷派拨。著即飞催在途之陕甘官兵。令其赶紧赴楚。俟有数起到来。即行妥速剿办。断不可坐失机宜。通城县知县李垒。典史单名扬。外委谢奕武。均有守土之责。乃不能先事筹防。一经贼匪突入。即各怀印奔逃。殊出情理之外。均著先行革职。交该督等严审确情。治以应得之罪。余俱著照所议办理。本日又据赵炳言奏、雇募乡勇。保卫防堵一摺。现在武昌汉阳两府存城之兵。仅止一千余名。该抚雇募乡勇二千余名。配给器械。防守城垣。均著照议办理。惟崇阳民人在省贸易佣工者。未免闻信惊疑。固当妥为安抚。而其中良莠不齐。难保无被奸匪暗中勾结。为之探听消息。及遥为应援之事。尤应严密稽查。以杜奸计。又另片奏、接准裕泰咨会省城设立总局。派委司道经理等语。此等奸匪聚众滋事。不过小丑跳梁。无难即日扑灭。遽照向来军营设立总局分局。派委多员。不但徒滋糜费。亦觉过涉张皇。该督抚等惟当斟酌缓急。认真撙节。勿任属员张大其词。豫为开销地步。懔之慎之。将此由四百里谕令知之。　　

○庚申。上诣南效斋宫斋宿。　　

○孝全皇后二周年忌辰。遣官祭陵寝。　　

○谕内阁、裕泰奏、贼匪乘夜扑卡。官兵剿杀击退一摺。上年十二月。湖北崇阳县逆匪钟人杰等戕官据险。经该督驰赴咸宁督办。密派将弁兵勇。在蒲圻县属之丁泗桥防堵接应。三十日夜。贼匪二千余人。分扑守备王荣。把总陈锦两营。经副将双福等带领弁兵赶到。枪械兼施。杀毙贼匪五十余人。暂获首级六颗。枪伤贼匪多名。夺获贼械。始行畏惧逃逸。并捉获匪党王得茂。及前获奸细邱名标。均于军前正法。又据通山县禀报、正月初一日。逆匪千余前来扑卡。该县会同营将督兵开炮。杀毙贼匪十余人。击毙数十余人。捉获二人。贼即退去等语。贼匪四出抢扰。均经派防守卡官兵。用少击众。即时杀退。所有在事出力员弁。著裕泰查明保奏。候朕施恩。伤亡兵勇。咨部议恤。另片奏、盘获崇阳汛兵廖清泰、及外委邓永煊之子邓芳义、到案讯明邓永煊并未被害。伊等系求陈宝铭放回等语。外委汛兵。责在防御。或未被贼戕害。或竟求贼放回。均难保无从贼情事。著裕泰确切查明。与怀印奔逃之通城县知县李垒等一并严行惩究。按律办理。不准稍存开脱之见。致守土各官弁。毫无顾忌。群以潜逃为得计也。　　

○谕军机大臣等、王鼎等奏、大工因风蛰失。赶紧补筑。并展缓合龙日期一摺。据称祥符大工。正在加压门占。忽于上年十二月二十七日。陡起东北暴风。东坝各埽蛰至三四十丈。西坝蛰动。亦自七八丈至十余丈不等。幸料物应手。均经一律补镶完足。讵本年正月初三日。又复大起北风。至初五日夜子刻。上游溜被风掣。其甫经补镶之二十三四两占。水入埽眼。复走失正坝十二丈有零。幸后占不致带动。西坝各埽。亦皆屹立不摇等语。大工将次合龙。必应倍加慎重。此次蛰失埽段。系因连日暴风。措手不及所致。于大局尚属无碍。且在未经合龙以前。所有王鼎等自请交部议处之处。均著加恩宽免。现在补还埽占各工。固不可少事缓延。尤不可稍有草率。著王鼎等督率员弁。设法抢筑。务求倍加坚实。以保万全。其合龙日期。仍著相机妥办。不可过于其速。致留后患。傥将来堵合口门以后。复有蛰失之事。惟王鼎等是问。懔之慎之。将此谕令知之。　　

○又谕、裕泰奏、官兵剿杀贼匪情形一摺。已明降谕旨。令该督确查出力员弁。并伤亡兵弁矣。此次逆匪钟人杰等、占据崇阳通城二县。复遣匪党分路滋扰。必应及早扑灭。以靖地方。昨有旨令会同刘允孝相机剿办。如兵力尚单。即飞催陕甘官兵到楚协剿。著该督于接奉后遵旨妥办。前据奏崇阳典史外委。均经自尽。现据查明邓永煊并未自尽。其典史曾否缢死。亦应确查。其教官是否奉委外出。先期告假。均难保无捏饰情弊。至崇阳汛兵求贼放回。显有从逆之事。该县师长治被贼戕害。眷口多已自尽。家人亦均被杀。是否属实。著该督一并确查。据实具奏。毋任稍有捏饰。至匪徒钟人杰。陈宝铭。汪敦族。并钟人杰之弟。及刘姓。又前奏洪下地方有诡称术能封枪之僧人。均系著名要犯。总须生捦解京。尽法惩治。以伸国法而快人心。如已被官兵杀毙。亦须确得实据。不准含混了事。将此由四百里谕令知之。　　

○又谕、吴文镕奏、添兵堵拏湖北匪徒。并委署臬司亲往督办一摺。览奏均悉。江西省义宁州与湖北崇阳县壤地毗连。所有三界尖等处各隘。均关紧要。现在该省匪徒。已据裕泰等密咨台涌。刘允孝。带兵分途前往。相机夹击。难保不此拏彼窜。亟宜严密防堵。断其后路。既据该抚添兵前往堵拏。并令署臬司叶名琛亲往督办。即著照议。饬令带兵各员严守各隘。并确探该匪等如有窜入之势。即行并力扑捕。断不准其阑越入境。致有蔓延。将此谕令知之。　　

○辛酉。祈谷于上帝。上亲诣行礼。　　

○诣关帝庙拈香。　　

○诣皇太后宫问安。　　

○谕内阁、太常寺奏、恭送库伦罕山肯特罕山二处春秋致祭帛香。据库伦办事大臣咨称、短少制帛一端。柱香二炷。并磨破制帛一端。现经该衙门照数豫备补送等语。此项帛香。系祭祀供用品物。由驿递送。向无贻误。此次短少磨破。据该堂官查明。承办司员并无缺误。难保非驿站道路被窃遗失。嗣后递送帛香。著太常寺堂官派委妥员。详细检点。封固发往。行至张家口时。由察哈尔都统复加检查。并饬所属管理驿站各官员。严行稽查。以昭慎重。　　

○又谕、讷尔经额奏、道员经徵税银。请旨展限一摺。直隶天津道经徵上年海税。短收正余银一万七千六百五十余两。据该督查明。尚无徵多报少情弊。著照所请、准其展限三个月。责成该道补徵。截数奏报。如有溢余。尽数报解。傥仍徵不足额。即著照数赔补。　　

○谕军机大臣等、本日据褖普忠灵奏、请带兵协剿一摺。此次湖北崇阳县匪徒滋事。经裕泰刘允孝管带兵勇。四路兜拏。并有旨令陕甘挑选精兵二千名。赴楚候调。著裕泰酌量情形缓急。如果必须就近添调。即著忠灵选带精兵数百名。前赴协剿。傥现调各兵。已敷拨用。即无庸议。将此各谕令知之。　　

○又谕、奕经等奏、大兵将次到齐。行营进驻杭城。并拨兵乍浦。兼资防剿一摺。奕经现领河南兵驰赴杭州省城。调拨一切。文蔚亦驰赴曹江。督饬拟换。整顿后路。并拟分队前进。督兵攻剿。布置甚为周妥。惟乍浦滨临大海。地势散漫。甚为紧要。本省守兵。大半软弱。恐难深恃。除新募山东壮勇一千余名外。已将陕甘兵六百余名。拨往乍浦。连前次拨往山西陕西兵四百名。一并饬令总兵德珅。督率扼要屯扎。著即严饬管带将备。东顾上海。西援海宁一路。与江浙为犄角之势。不可顾此失彼。将来大兵前进。逆夷或从别路绕窜。是后路尤宜加意。至逆夷船只。沿海游奕。并不停泊。并将财物搬运上船。似此行踪诡秘。非欲往他处滋扰。分我兵势。即系远窜出洋。惟此次命将出师。必须将该逆夷大加惩创。方足以寒贼胆而杜后患。各处要隘。已经防堵周密。无虞窜入。惟在该将军等豫为筹画。乘机进取。俾逆夷首尾被击。不致扬帆远遁。庶可一鼓成捦。扬国威而膺懋赏。在此举也。勉之慎之。又另摺奏、请将督防总兵撤回省城等语。总兵陈述祖。弹压兵丁。既不如法。著即照议撤回浙江省城防守。其所带兵丁。暂交副都统长喜管带。计此时哈拉吉那。岱昌。均已抵浙。著奕经于该二员内拣派一员。管带绿营兵丁。会同长喜办理防剿一切。将此由五百里谕令知之。　　

○扬威将军奕经等奏、行营现驻杭城。官兵亦将次到齐。并拨兵乍浦。为防剿之计。得旨、我君臣共迓新禧。仰叨天佑。迅奏肤功。伫膺懋赏。卿等宜加勉加慎。合力同心。扬我国威而殄逆众。又奏、内阁贴写中书庆福。条陈不尽可采。其人尚属谨饬。堪以留营差遣。报闻。　　

○以祈谷大祀。礼仪娴熟。赏太常寺赞礼郎明昌、五品顶带花翎。　　

○以玩视巡防。革直隶千总张连元等职。参将达崇阿等下部议处。　　

○贷江南京右、高资、等营驻劄灾区兵丁一季饷银。　　

○壬戌。上诣大高殿行礼。　　

○幸圆明园。　　

○奉皇太后居绮春园。　　

○诣安佑宫行礼。　　

○谕军机大臣等、牛鉴奏、河南弁兵陆续到齐。防御海口。并稽查商船。严拏汉奸一摺。所办俱甚周妥。吴淞海口。地方紧要。该督已于东西炮台。及东沟地方。分扎四营。作为游兵奇兵。期于彼此接应。所调河南兵丁。亦派赴上海宝山两县适中之地屯扎。以为诸路应援。该督仍当严饬陈化成。王志元。督饬各兵。操演炮位。昼夜分班瞭望防守。毋稍疏虞。至海口土塘上土牛。有似雉堞。缺口俱安炮位。各兵贴伏塘后。塘土务厚。该兵丁等有卫身之具。自可益壮军心。倍形勇往。务即晓谕各兵。傥该逆来时。开炮乱轰。须静守勿动。俟其炮火将竭。大船渐近。度我炮力可及。再觑定准头。众炮环发。万一豕突登岸。守塘之兵。与接应之兵。四路齐出。连环夹击。当可一鼓成捦。不留余孽。该督办理防御。已有把握。朕心甚慰。仍当随时体察筹画。毋涉大意。据称浙江拏获汉奸。供出在苏州上海者共十八人。此等贪利悖逆之人。实堪痛恨。必应净绝根株。方不致煽惑勾结。但恐聚加摉查。转致民心惶惑。著牛鉴设法认真稽查妥办。以除奸慝而靖海疆。将此由四百里谕令知之。　　

○泰宁镇总兵官松峻、因病赏假。以刑部右侍郎德诚、署泰宁镇总兵官。兼总管内务府大臣。吏部右侍郎善焘、兼署刑部右侍郎。　　

○癸亥。上诣绮春园问皇太后安。　　

○御奉三无私殿。赐皇子亲藩等宴。　　

○谕军机大臣等、赵炳言奏、续拨兵丁驰往咸宁调遣。并添调附近营兵到省协防一摺。又另片奏、被水灾民。现俱安静情形。览奏均悉。崇阳县匪徒滋事。节经降旨著裕泰、刘允孝、带兵剿捕。该督现驻咸宁。刘允孝未到以前。兵力单薄。自应拨兵接济。该抚已续拨省标兵丁。并配给乡勇。派员管带驰往。驻候调遣。又因省城存兵短少。札调附近之黄州德安二营兵丁到省协防。当足以资堵御而安民心。至武昌汉阳地方。现在收养贫民。当逆匪滋事之时。该民人等尚不至闻风惊疑。除年壮贫民志切同仇者。应募乡勇外。其余仍饬该地方官加意安抚。至各属灾民。或煮赈散钱。或修堤力作。均使糊口有资。毋令失所。是为至要。将此谕令知之。　　

○又谕、前经降旨饬令奕山、齐慎、祁＜?土贡＞、将现在办理夷务情形。何时蒇事。各抒所见。分摺具奏。兹据奕山奏称、广东虎门炮台。不能不修。香港全岛。不能不取。现在香港汉奸头目。倾心报效者。已有十之五六。必须顺潮出其不意。方可一炬而烬等语。齐慎奏称、已将水战器械等物。制备齐全。现在挑选兵勇。候新正风顺。即水陆并进等语。祁＜?土贡＞奏称、虎门炮台未修。则香港不能复。现在合计新筑及修复炮台共七处。土台土墙约三十余处。虎门炮台十处。现亦克期兴工等语。所奏虽有主战主守之不同。而毫无确见则同。殊失朕望。奕山等自派委办理夷务以来。已及年余。何于此事竟全无把握。自古用兵之道。无论或战或守。皆必确有把握。乃能迅速奏功。若如奕山所奏、既称香港不能不取。何以又云必须能守而后能战。祁＜?土贡＞称为严防省城。大局似可无虞。又云香港无陆路可通。不敢谓遽能得手。似此游移无定。徒以重兵坐拥。每月糜费军需三十余万。毫无裨益。何所底止。据称该省存贮及报捐银数。可敷数月之用。究竟可敷几月。亦未声明。仍系约略之词。傥迁延日久。不能蒇功。再请军需。岂能复邀允准耶。兹特再行申谕奕山、祁＜?土贡＞、梁宝常、会同妥议。从长筹画。如省河一带。渐次将炮台石桩等件修理巩固。是否足以防御外侮。即使逆夷由他省受创。豕突而来。无虞窜入。可以议守。抑或兵勇器械等件。均已训练整齐。克期进攻。必能操胜。可以议战。均著据实覆奏。朕亦不为遥制。若再徒托空言。支吾搪塞。自问当得何罪。又称威远等十处炮台。如用石修筑。两月可竣。土筑难以经久等语。自应用石坚筑。以期久远。将此由五百里各谕令知之。　　

○又谕、奕山等覆奏、安置招集渔户汉奸一摺。据称逆夷猖獗。全赖汉奸为羽翼。香港尚有汉奸六百余人。亟图招抚。勉其带罪立功。庶不致为贼所用。将来蒇事之后。分别鼓励。及收入行伍。有家者散令归农。无家可归者。或分拨内河名县官设巡船。充当水手。业饬地方官编列名册。随时稽查约束等语。均著照所议办理。惟此时权宜之计。招徕汉奸。免为贼用。日后蒇事。该将军督抚等、必当筹画尽善。分别安置。如果实能悔过出力。不致再为利诱。则量材器使。俾有糊口之资。亦招安善策。傥察看情形。未必人人可恃。是在该将军督抚等分别妥为办理。毋滋流弊。勿谓已邀允准。概视为真能迁善之徒也。慎之。将此各谕令知之。　　

○又谕、据祁＜?土贡＞等奏、核计存贮及报捐银数。仅敷数月之用等语。该省现存银两。究可敷几月用度。现在办理夷务。尚无蒇事之期。旷日持久。虚糜粮饷。伊于胡底。著该督等通盘筹画。从长计议。据实具奏。所有洋商盐商绅民人等捐输银两。及捐资铸炮筑台置办军械。并捐资出力各绅士。均著该督抚会同该将军。查明捐输姓名银数。分别开单具奏。候朕施恩。至所查越南国船炮火器情形。览奏甚为详细。该国既不能与＜?口英＞逆抗拒。著无庸议。将此谕令知之。　　

○江南河道总督麟庆奏、筹办河口运道情形。得旨、如能清高于黄。无须灌放。更好。相机妥办。　　

○修浙江钱塘县江塘。从巡抚刘韵珂请也。　　

○甲子。上诣安佑宫行礼。　　

○御正大光明殿。赐朝正外藩等宴。作乐赐酒。如徐夕仪。　　

○谕内阁、本日裕泰由驿驰奏、续击贼匪一摺。据称本月初二日戌刻崇阳县逆匪复扑营卡。经该副将双福等豫为布置。连环枪炮。四面施放直前攻击。至次日贼众溃散。轰毙逆贼七十余人。带伤窜逸者不计其数。我兵受伤仅止四名。初三日另股贼匪数百名。由严家山界水岭等处绕出。欲扑通山县北境。当经赶杀数名。枪炮击伤数十名。旋即解散等语。所办甚好。著裕泰即查明此次实在出力将弁兵丁。分别保奏。候朕施恩。毋许冒滥。该匪等肆行悖逆。罪不容诛。指日大兵进剿。无难立时殄灭。惟崇阳通城两县居民。良莠不齐。大半皆被威胁。未必果甘心从逆。王师入境。民困立苏。著裕泰严饬带兵将弁。务当详加辨别。其有逆迹昭著。质证确凿者。立正典刑。以彰国宪。或老幼无知。胁从可悯。著即分别释放。俾各复旧业。共荷生成。不得玉石俱焚。概行诛戮。以示朕除莠安良。惠受群黎至意。　　

○谕军机大臣等、本日裕泰驰奏、续剿逆匪一摺。已明降谕旨饬裕泰将出力将弁兵丁保奏。所请军需银二十万两。已令户部速议具奏。并由五百里饬知富呢扬阿。及沿途各巡抚。将所调陕甘兵丁二千名。截回陕西省驻劄。毋庸赴楚矣。此次贼匪于初二初三等日。胆敢扑我营卡。并欲扑通山县北境。经该督饬令将弁等、分别击毙逆贼七十余人。带伤窜逸者不计其数。即时解散。办理颇好。朕心甚慰。该逆等屡次受创。当已胆裂心寒。计穷势蹙。但恐分窜各路。妄思逃溃。藉免刑诛。著裕泰严饬将弁。各就所守要隘。认真防堵。毋令一名窜逸。仍遵前旨。将著名各要犯生捦解京惩办。至该省所调官兵已有五千余名。足敷调拨。刘允孝此时计已驰抵军营。著即会商迅速设法进兵。及早剿灭。毋令日久滋蔓。此由五百里谕令知之。　　

○又谕、前因湖北崇阳县匪徒滋事。当降旨著恩特亨额。富呢扬阿。将挑选陕甘精兵二千名。派员管带前赴湖北。听候裕泰等调遣。兹据裕泰奏、该逆等屡次受创。指日即可荡平。所有前调陕甘兵丁。无论行抵何处。著沿途各巡抚即行截回。并著富呢扬阿于该兵丁等回陕时。妥为安插。仍令驻劄省城。候旨调遣。将此由五百里各谕令知之。　　

○以广州将军阿精阿、年力就衰。命来京。调盛京将军耆英、为广州将军。以内阁学士禧恩、署盛京将军。未到任前。以盛京兵部侍郎道庆护理。　　

○命三等侍卫辅国将军载堪、在乾清门行走。　　

大清宣宗效天符运立中体正至文圣武智勇仁慈俭勤孝敏成皇帝实录卷之三百六十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。正月。乙丑。上御正大光明殿。赐大学士尚书等宴。
  </div>
  <div class="pagination">
   <a href="清实录道光朝实录_page657.html">
    上一页
   </a>
   <span>
    ...
   </span>
   <a href="清实录道光朝实录_page653.html">
    653
   </a>
   <a href="清实录道光朝实录_page654.html">
    654
   </a>
   <a href="清实录道光朝实录_page655.html">
    655
   </a>
   <a href="清实录道光朝实录_page656.html">
    656
   </a>
   <a href="清实录道光朝实录_page657.html">
    657
   </a>
   <span class="current-page">
    658
   </span>
   <a href="清实录道光朝实录_page659.html">
    659
   </a>
   <a href="清实录道光朝实录_page660.html">
    660
   </a>
   <a href="清实录道光朝实录_page661.html">
    661
   </a>
   <a href="清实录道光朝实录_page662.html">
    662
   </a>
   <a href="清实录道光朝实录_page663.html">
    663
   </a>
   <span>
    ...
   </span>
   <a href="清实录道光朝实录_page659.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
