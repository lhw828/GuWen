<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 510 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 510 页/共 1860 页</h1>
    <div class="content">
○以翰林院侍读学士文保、为詹事。　　

○辛巳。上诣畅春园、问皇太后安。　　

○还宫。　　

○谕、永定河南岸三工。于五月二十九日。河水骤长。漫开月堤。已命尚书汪由敦驰驿前往。会同总督方观承、悉心相度。有应抢筑疏浚之处。现令熟筹妥办。惟是附近固安县一带洼地。猝被涨溜。其闲禾稼不免损伤。民房不免倒塌。深轸朕怀。亟应加意抚绥。俾无失所。所有酌借耔种。量给房价。及一切应行赈恤事宜。即著公同筹画。一面奏闻。一面办理。务令被水居民。得沾实惠。　　

○又谕、今年乡试届期。已降旨令直省监临等官。严行搜检。屏除弊端。以副宾兴大典。朕思外省房考各官。例于本省科目出身之现任同知、通判、州、县、调取委用。向因入闱阅卷。非隔省远出可比。所有印务。例不委员署理。一应案件。俱准展限。但计奉调之初。以及揭晓之后。为期不啻一月有余。于公务既不无旷误。且本省州县等。不皆科目出身之员。每至乡闱。皆可先期揣摩。而州县以本任无署理之员。虽经奉调。其于未入帘以前。甫彻棘以后。一切稿案。尚须携带办理。中闲幕友胥吏家人子弟。往来出入。或不免于士子结纳夤缘。招摇生事。著于本年为始。各省房考、于行文调取之日。即委员暂署。案件不必展限。庶该房考得以严密关防。专心分校。而士子等不得妄希幸获。照应关通。以慎司衡。以重官守。著为令。并谕军机大臣等传谕各省督抚。令其留心防范。所用房考。并就各省情形。酌量办理。或场前多调数员。临期仍照额取用。或于分发试用人员内。择其科目出身者。无论府、厅、州、县。临时量为参用。总期诸士子无可揣摩。妄希侥幸。而各房考秉公遴选。屏绝弊端。以重抡才大典。　　

○壬午。上诣雍和宫行礼。　　

○至静安庄孝贤皇后梓宫前奠酒。　　

○临奠定安亲王。　　

○诣畅春园、问皇太后安。　　

○幸圆明园。　　

○谕、今日过桥后。闻侍卫等汉语。夫侍卫在御前当差。理合熟练技艺。勤习清语。从前气习流坏。朕曾屡颁训旨。由今观之。不但不能改易。反加谑浪。编造刻薄言语。岂侍卫等所宜。此次朕施恩宽免。嗣后如仍有此等恶习。重责不贷。将此通谕侍卫等。奇通阿、丰安、所司何事。伊等在后随侍。而使侍卫在朕前汉语。甚属非是。奇通阿、丰安、侍卫章京。著交该处查议。　　

○谕军机大臣等、据驻藏办事侍郎拉布敦奏称。珠尔默特那木扎勒、将恭布等处火药携去四十九驮。调去兵一千五百名。看此情形。藏务尚在未定。请将更换臣等之处。暂行停止等语。此奏亦系慎重地方之意。但前降旨派出同宁、令换拉布敦之后。旋即停遣。另派副都统班第代之。嗣又降旨令纪山来京请训。前赴西宁。俟纪山至西宁时。班第再行赴藏。伊等尚未接奉此旨。此旨到时。纪山来京。由京再至西宁。必需数月。班第俟纪山到彼后。起身赴藏之时。而珠尔默特那木扎勒已回。诸事俱定矣。今若谓珠尔默特那木扎勒有叛逆之意。岂有伊于藏内不藉端举事。至他处而始反之理乎。此绝无之事也。朕意珠尔默特车布登、或未必身死耳。何则。珠尔默特那木扎勒与伊兄不和。若生事日久。我必发兵。大兵至时。伊之残暴毕露。恐或将伊顺便擒获。故捏报伊兄已经病故。现始前往办理。亦或有之。不然。则因查办伊兄信用之人。调兵以卫其身。谱未可定。然即珠尔默特那木扎勒实系往讨其兄。或往约束阿里克之人。俱不足虑。但恐珠尔默特车布登未死。不能敌伊弟之兵。投往准噶尔。勾引准噶尔侵藏。反多可虑。果如朕之所虑。藏地路远。亦须俟实在事出之时。不得已而办之耳。今安可妄举乎。尔等可寄信于傅清、拉布敦、切勿使珠尔默特那木扎勒生疑。办理一切事务。惟期计出万全。勿使我疑彼而彼知觉。致滋事端也。今伊等惟将珠尔默特那木扎勒如何行事。如何举动之处。详勘具奏。慎勿轻忽。至遣人更换拉布敦之旨。既云未曾宣布。尚在彼处收贮。著暂停止。俟珠尔默特那木扎勒回时。伊等将一切情形。详查具奏。朕另降旨后。将此旨宣布。拉布敦再行来京。　　

○癸未。谕、前因王等、与部院满洲大臣。俱各偷安坐轿。竟不骑马。朕曾降旨禁止。此特令伊等勤习武艺。不至有失满洲旧规。非谓王大臣等、不宜坐轿。不可坐轿也。今闻王大臣内有坐车者。坐车与坐轿何异。伊等误会朕旨。转致相激。岂朕谆谆垂训本意。嗣后祇准王等、与满洲一品大臣等照常坐轿。其余概令骑马。再都统等不可坐轿。业经禁止。今坐车行走者有之。伊等又有何事。又有何等苦差。亦求安逸乎。都统既有训导官兵之责。理宜习勤表率。岂可偷安。此次训饬之后。倘都统与部院二品以下堂官等、再有坐车者。御史等指名参奏。朕必将违禁之人治罪。断不轻贷。　　

○吏部议准、闽浙总督喀尔吉善疏称。筹办移驻佐杂弁兵事宜。一、建安县房村街、烟户二百有奇。应将现驻县城之筹岭巡检移驻。其筹岭事务。归迪口县丞兼辖。于建标三营内、拨兵七名。驻劄迪口。按年轮换。又埂尾、与房村街甚近。应拨外委千总一员。带兵十名驻劄。与该巡检互相弹压。一、瓯宁县岚下街、烟户三百有奇。将现驻城内之县丞移驻。该县吉阳街、叶坊驿、各距县治七十里。将现在议裁之南平县大历巡检、移驻叶坊。再瓯宁县、与顺昌县接界之东溪一路。距各汛较远。将龟漈塘原设汛兵二名移驻溪东。至附近之建阳县麻沙地方。仓库关系。应于县城把总二员内、拨出一员。带兵二十名驻防。一、崇安县澄浒地方。流寓甚多。向系黄土塘带管。相距二十余里。巡察难周。应于崇汛存城兵内、拨三名分驻。一、南平县峡阳地方。烟户千余。将同居城内之县丞移驻。专司缉匪。其附近之大历。统归管理。其大历巡检应裁。从之。　　

○工部议准、陕西巡抚陈宏谋疏称。同州府属潼河。发源商雒。由潼关城南水门出北水门、入黄河。今年水势涌涨。城洞桥座。俱被冲塌。城河沙石填塞。应动项挑修。嗣后于每年农隙水涸时。责令该同知逐一测探。遇有浅阻淤积之处。酌用民力疏浚。从之。　　

○豁免江苏沛县昭阳湖、水沈田地额银、四千五百九十六两零。米、一千二百十八石。麦、二百三十六石。并麻、一千八百六十七斤零。　　

○甲申。礼部议准、调任云南巡抚图尔炳阿疏称。滇省文闱乡试。从前应试士子。不下五千数百余名。是以调取内外帘官六十一员。自甲子科以后。共录科举二千九百名。人数较少。帘官自应酌减。请将内帘易经房考三员减一。诗经房考三员减一。其外帘官受卷所四员减二。弥封所二员减一。誊录所四员减二。对读所三员减一。收掌所二员减一。又巡察等官共三十五员。内裁十一员。从之。　　

○兵部奏。嗣后营卫武职候补候选人员。投文违限者。照文职例议处。如患病、及风水阻滞等情。取具该地方官印结送部。免其察议。报闻。　　

○乙酉。军机大臣等议覆、河南巡抚鄂容安奉称。豫省驻防官兵。呈请赴直豫交界。恭迎圣驾等语。查河南省城。距直隶交界。计程数百里。往返跋涉。未免劳费。应令该抚传谕城守尉。率领所派官四员。兵一百名。于卫辉府属之淇县地方恭迎。不必出境。从之。　　

○又议覆、署江苏巡抚觉罗雅尔哈善奏称。京口驻防兵岁需粮。旧例以丹徒县漕米拨充。并附近之丹阳、金坛、二县漕米添给。雍正二年。改将镇属漕米。全数起运。其岁需兵粮。每石折银一雨二钱。自行购买。彼时米价尚平。未见拮据。今二十余年。米价渐增。计折银买米。仅得十之六七。食用不敷。请照旧给本色等语。应如所请。惟查从前改折之处。原防不肖官胥乾折那用。私收侵蚀等弊。今既照旧例。其如何立法。俾诸弊尽除之处。令该督抚酌定章程。再行具奏。从之。　　

○兵部议准、云南曲寻总兵莽阿纳奏称。嗣后武职升迁离任时。将截半银动用存剩各数造册。移交新任。申报该管上司查核。仍于年底报部。至修理衙署。添补什物等项。亦应分晰登记。与接任之员交代明白。从之。　　

○铸给四川成都左右二司关防。八旗协领图记。从副都统宗室萨拉善请也。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百六十六


大清高宗法天隆运至诚先觉体元立极敷文奋武孝慈神圣纯皇帝实录卷之三百六十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十五年。庚午。六月。丁亥。上诣畅春园、问皇太后安。　　

○谕、据直隶总督方观承奏称。新城县属之东双铺头、高桥等十九村。雄县属之四柳庄等十一村。俱因清河水涨。淹及民田。目今水已涸出。正可补种荍麦。应查明无力贫户。酌借耔种。以资力作。其永清之王居等村。霸州之堂二铺等村。武清之王庆坨等村。皆附近永定河。因各坝减水过多。引河不能容纳。致有淹浸。其贫民无力补种者。恳准与一例查明。酌借耔种。照例于来年免息还仓等语。今岁河水盛涨。居民田亩被淹。朕心深为轸念。此时即经补种。亦系杂粮。仅资糊口。所有借给耔种。著加恩赏给。不必还仓。该督方观承速行查办。务令被水灾黎均沾实惠。无致失所。　　

○以詹事裘曰修、为浙江乡试正考官。编修欧阳正焕、为副考官。刑部左侍郎钱陈群、为江西乡试正考官。编修史贻谟、为副考官。大理寺少卿王会汾、为湖北乡试正考官。侍读学士王际华、为副考官。　　

○戊子上御勤政殿听政。　　

○谕王大臣等。从前皇考曾施恩动支帑项。交王等从轻资息。以备赏赐使用。因王等办理维艰。朕改令都统等核办。都统等理合筹置产业。或开设当铺。或典买房地取租。而伊等竟无深计。止图省事。俱借给八旗人等。既取息于旗人。而又赏给旗人。不惟终无裨益。久之子母相权反无补于生计。旗人只图目下得银。指一人之俸。借数项之银。以致少得全俸之人。满洲人等所赖者俸饷。俸饷不得。何以度日。且于国体亦有不合。此后著停止借放资息。遇有八旗红白事件。特施恩于长芦两淮盐课银内、动支赏给。但恐停止借放后。又未免重息借贷。著将宗人府资生银。如何限额借给。已经借放本银。如何展限陆续收交。及所得当铺房地租息。如何办理之处。宗人府八旗王大臣等详议具奏。再管理旗务之王大臣等。俱有教养旗人之责。宜体会朕意。各谕所属。凡事务崇简约。循分安常。将饮酒赌博重息放借等事。严行查缉。务期实效。竭力办理。以仰副朕体恤旗人生计至意。寻议、八旗官员。借出未完滋生银停息。本银展限坐扣。应一季交者。展为二季。于十月内陆续全完。再指房地支借银、与指俸银支借者无异。亦著将本银展季坐扣。至交纳时。应由承办滋生银旗分、将欠银官员等职名银数。咨送各该旗。造册咨部。按季在俸档内察扣。交广储司归项。若革职留任停俸者。将养廉饷银坐扣。病故暨年老有疾革职者。除家有可扣俸饷之人外。倘无子嗣。原保官又故。将此项交该都统、由参佐领骁骑校等具结。咨察豁免。外省官员。咨行任所。若调补京职。或告退回旗。仍照现定限期扣算。现将二十五万余两本银。开设当铺七座。典置取租房屋。仍交承办处管理取租。但房地系旗人产业。若情愿回赎。照承买例限五年交本。租银开除。其在旗存贮未放本银。暨所交余剩利银。俱交广储司。镶黄等上三旗侍卫。随围帮银路费。即由房地租银内赏给。倘房地被原人赎回。租银不足需用。将当铺利银添用。八旗大臣官员等。遇白事、借给俸银六个月。红事、借给四个月。宗人府放借滋生银两。一二品大臣三百两。三四五品官员二百两。六七八九品官员一百两。借给后、作为五年十季。将本利银入册。于户部坐扣。从之。　　

○谕军机大臣等、据永兴、唐绥祖会奏。入川民人。无本籍印票阻回者。递交原籍安插。其不法奸民。在川递回。若不加管束。又潜行入川。一经察出。本犯按例究拟。地方官一并参处等语。此等搬移入川民人。其不法奸徒。及往为啯噜子等类。固应尽法究治。并饬一切卡隘加意稽查。至于贫民远图生计。亦不可持之太峻。盖伊本籍如有产业。必不肯轻去其乡。何用阻截。若因亲族可依。就仓他处。必尽行逐回。转绝其谋生之路。即如山东流民。往来各处。种地者甚多。亦难概行禁止。惟在地方大吏。善于督率稽察不至滋生事端。方为妥协。可传谕永兴、策楞、唐绥祖、开泰等。嗣后入川民人。给照查察之处。如系奸拐兴贩匪类。断宜严行究处。至实系良民觅食他乡者。虽未便明弛其禁。该督抚亦宜酌量办理。不必过于严紧。务期杜奸匪而便民生。两有裨益。　　

○命翰林院侍讲郭肇鐄充日讲起居注官。　　

○己丑。前署江苏巡抚黄廷桂、报垦吴江、震泽、二县滨湖新涨转重田荡四百三十四顷三十七亩有奇。应徵银米升科如例。并豁除坍没转轻田荡八十五顷七十四亩有奇。　　

○调福州将军德敏、为荆州将军。荆州将军新柱、为福州将军。　　

○庚寅。上诣畅春园、问皇太后安。　　

○谕军机大臣等、尔等寄信与德敏知之。伊自到福州将军任所以来。诸事办理不善。竟无诚心。即伊前在荆州将军任时。亦不过安分奉职而已。并不以察吏练兵为意。是以为马尔拜到荆州任时。即奏称彼处逾岁官员不少。兵丁弓马生疏等语。然朕犹施恩宽宥。不即治罪。今朕将伊与新柱对调。若到荆州任后。仍前不知奋勉。朕断不能再宽矣。新柱未到任以前。海关税务。仍系德敏管理。尤当加意查办。若以为已经调任。与已无涉。致税额或有亏缺。及别有弊端之处。朕将惟伊是问。慎之慎之。毋遗后悔。　　

○辛卯。谕、国家兵制。水师与陆路并重。而近来水师将弁。往往不得其人。盖缘外省于拔补千把时。由游守而转送副参。由副参而转送提镇总督、节次考验。恐致驳诘。多取汉仗可观。弓马娴熟。及通晓官话之人送考。而实在深谙水师者。或转不得与选。夫水师兵丁。与陆路不同。在陆路则以汉仗弓马为能。而水师则专以水战为事。况将弁为兵丁之领袖。凡风云气色。岛屿情形。以及往来驾驶之法。尤须练习有素。方可指挥士卒。操纵得宜。嗣后各省拔补水师千把。务留心选择通晓水性。熟练舟师之员。方许呈送考验。不必专于汉仗弓马取之。庶水师将弁。得收实用。而遇有提镇大员缺出。亦可备简任。将来各省水师千总。年满送京引见时。朕将严加试验。如尚有不能熟习者。惟该督提是问。　　

○陕甘总督尹继善奏。今岁系准夷贸易之年。现据报夷目诺洛素伯等、已到哈密。但准夷自交易以来。货物渐增。宜示节制。今岁夷货。业已远来。臣已谆谕肃州镇道。俟夷人到肃。责其违例。不准全数交易。如果情词恭顺。再行酌量办理。至嗣后章程。必宜定议。应令商人仿照节次交易数目。将牛马羊只皮张等项。一一与之议定。并言明内地商人。止照此数备货。若违例多来。不准全入交易。并不准全入交界。下军机大臣等议行。　　

○壬辰。户部奏。各关管理税务日期。凡接任徵收者。无论两任三任。俱扣足一年为满。其管关一年零数月者。将一年盈余奏报。零月归下届。统俟扣足一年夤奏。其各任徵收盈余。较之成数俱属无亏。及此任徵收、能抵补彼任短少者。均无庸议。倘此任短少。而彼任所余之数。不能抵补者。祇将短少之员议处。如各任所徵俱少者。均照例议处。再各关监督。如前任所收税课。系实力稽徵。尽收尽报。饬令接任之员。出具并无捏饰印结。已经出结之后。专责成接任。不得复将短少缘由推诿前任。倘接任官、查出前任徵多报少等弊。据实参奏。扶同徇隐者。一并议处。从之。　　

○癸巳。宗人府奏。简亲王德沛、顺承郡王泰斐英阿、呈请追封三代。应照例办理。并请于纂修玉牒之年载入。得旨。追封王公三代之制。所以昭示国家鼓励之恩也。此内旁支族人承袭王公。伊祖父未经受封者。加之以追封则可。若获罪革退王公。施恩令其子孙承袭者。加之追封则不可。此显然之理也。若将获罪之人概行追封。则与不获罪者奚别。如简亲王、朕施恩令其承袭王爵。伊祖父并无过愆。理合追封三代。顺承郡王泰斐英阿之祖锡保、乃军前获罪。革去王爵之人。岂可给与追封。今宗人府亦奏请追封。甚属错缪。此皆由该衙门王公等。平素怠忽。于事并不留心体察。凡遇此等事件。又因瞻徇近族。不顾大体之所致也。再王等追封三代。祇应封以现今所袭之王爵而已。不必给与谥号。何也。盖终于王爵者。方可给与谥号。业已施恩追封三代。又给谥号。则与终于王爵者无异矣。著交宗人府另行详议具奏。再摺内将历年久远之事。今始奏请追封。甚属迟滞。而亦并未定有限期。此等追封之事。如何定限之处。著定议具奏。寻奏、嗣后王等追封三代。概不与谥。其应封三代内。有获罪革退者。不准追封。至具呈请封。暨宗人府办理日期。各定限一月。从之。　　

○甲午。遣官祭火神庙。　　

○予故散秩大臣头等男兼云骑尉沙金、祭一次如例。　　

○乙未。上诣畅春园、问皇太后安。　　

○谕、今日领侍卫内大臣等。带领侍卫引见。步射甚属平常。竟有半途坠地。不能到靶者。除步射到靶之郎昆、乌尔卿额那敏、硕汉、倭升额、西勒璊、巴尔瑚等外。余各罚俸三个月。领侍卫内大臣。并不加意教训。各罚俸一年。　　

○又谕、满洲旧俗。以马步射清语为要。从前朕屡降旨训饬。大臣等自宜仰遵朕旨。勿使满洲旧俗废弃。侍卫更非寻常武员可比。马步射尤关紧要。此次朕仅将该管大臣、并侍卫等、予以罚俸。并未从重治罪。嗣后如仍有似此者。决不宽贷。朕每年行围射猎。正为使官兵等熟习骑射。不至废弛。朕尚以身先之。都统等除训练官兵外。更有何事。经朕屡屡训饬。竟不加意。与违悖朕旨无异。成何事体。再拣选武官。只看其马步射。并未责令办事。又何必论其人明白能否办事。此后带领侍卫等武职引见。朕惟将马步射及清语好者录用。如技艺平常。人虽去得。朕亦不用。将此通谕领侍卫内大臣、前锋统领、护军统领、八旗都统等。务将该管官兵训练。俾臻精熟。经朕如此训饬之后。倘仍不以为事。是自取罪戾。岂能望朕施恩宽宥。慎之勉之。　　

○湖南巡抚开泰奏。湖南省于乾隆九年设炉。每年所铸。除支销火工外。实得正饷钱二万一千九十四串零。前经议定。于给散兵饷时。每银百两。搭钱五千文。每钱一千文。准银一两。核计归还成本。每年约余息五千余两。备充公用。今自乾隆九年正月初三日起。扣至十四年正月初一日。除正饷及节年搭放钱文外。共余库贮钱一万三千五百一十九串零。此项钱、每年所剩有限。数目多寡不齐。既难按期匀搭。久积又易锈损。查现在民间钱价甚昂。应请于省城设官局。听民易换。于库项民用。均有裨。下部知之。　　

○以刑科给事中汤聘、为陕西乡试正考官。编修李友棠、为副考官。户部侍郎庄有恭、为江南乡试正考官。编修钮汝骐、为副考官。　　

</div>
    <div class="pagination">
<a href="清实录乾隆朝实录_page509.html">上一页</a><span>...</span><a href="清实录乾隆朝实录_page505.html">505</a><a href="清实录乾隆朝实录_page506.html">506</a><a href="清实录乾隆朝实录_page507.html">507</a><a href="清实录乾隆朝实录_page508.html">508</a><a href="清实录乾隆朝实录_page509.html">509</a><span class="current-page">510</span><a href="清实录乾隆朝实录_page511.html">511</a><a href="清实录乾隆朝实录_page512.html">512</a><a href="清实录乾隆朝实录_page513.html">513</a><a href="清实录乾隆朝实录_page514.html">514</a><a href="清实录乾隆朝实录_page515.html">515</a><span>...</span><a href="清实录乾隆朝实录_page511.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
