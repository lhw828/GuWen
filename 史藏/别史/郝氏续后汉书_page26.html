<!DOCTYPE html>
<html>
 <head>
  <meta charset="utf-8"/>
  <title>
   郝氏续后汉书 - 第 26 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   郝氏续后汉书 - 第 26 页/共 43 页
  </h1>
  <div class="content">
   吴
　　髙岱　于吉　盛宪　沈友　张休　吾粲朱据　王蕃　楼　贺邵【子循】　韦曜
　　华覈　邵畴　张尚
　　髙岱字孔文吴郡人也性聪达轻财贵义甄英拔竒取于未显所友八人者皆一世之杰太守盛宪以为上计举孝亷许贡来领郡欲害宪岱将宪避难于许昭家求救于陶谦谦未即救岱憔悴泣血水浆不入口谦感其忠壮许为出军以书与贡岱得谦书还而贡已囚其母吴人皆危惧谓徃必见害岱曰在君则为君且母在牢狱义当必徃若得见事自当解遂诣贡通书贡即与相见岱才辞敏捷屈为陈谢贡遽出其母岱语友人张允沈防【原注音旻】令豫具船谓贡必悔当复来追出便将母乘船易道而逃贡果遣人追之令追者若及于船便杀之已过江则止其人与岱错道遂免乃隠于余姚孙策定会稽使会稽丞陆昭逆之策虚已候焉闻其善左氏春秋欲从讲读或谓策曰髙岱以将军但英武而已素无文学若与论传而云不知者则某言符矣又谓岱曰孙将军为人恶胜已者若问当言不知乃合意尔如遂辩议则必危殆岱以为然及与论传辄云不知防果怒以为轻已乃囚之其亲友及州人皆露坐为请策登楼望见数里中填满恶其得众遂杀之时年三十余
　　谨案目録此下有于吉传今阙
　　盛宪字孝章防稽人也品量雅伟举孝亷补尚书郎稍迁吴郡太守许贡代之因还防稽孙策平定吴会诛其英豪宪素有髙名防深忌之未及害宪而卒孙权綂业尤恶宪初宪与少府孔融善融忧其不免乃与曹操书曰嵗月不居时节如流五十之年忽焉已至公为始满融又过二海内知识零落殆尽惟有会稽盛孝章尚存其人困于孙氏妻孥湮没单孑独立孤危愁苦若使忧能伤人此子不得永年矣春秋传曰诸侯有相灭亡者桓公不能救则桓公耻之【原注公羊传邢亡孰亡之葢狄灭也曷为不言葢狄灭之为柦公讳也曷为为桓公讳上无天子下无方伯诸侯有相灭亡者桓公不能救则桓公耻之】今孝章实丈夫之雄也天下谈士依以扬声而身不免于幽絷命不期于旦夕吾祖不当复论损益之友而朱穆所以絶交也公诚能驰一介之使加咫尺之书则孝章可致友道可矣今之少年善谤前軰或能讥评孝章要为天下大名九牧之人所共称叹燕君市骏马之骨非欲以骋道里乃当以招絶足也【原注战国防郭隗谓燕昭王曰臣闻古之人君有市千里马者三年而不得于是遣使者赍千金之货将市于他国未至而千里之马已死使者以五百金买死马之骨以归其君大怒曰所求者本不市死马何故捐金市死马乎将诛之使者对曰死者尚市之况生者乎天下必知吾君之好也马将至矣于是期年而千里马至者三焉】惟公匡复汉室宗社将絶又能正之正之之术实须得贤珠玉无胫而自至者以人好之也况贤者之有足乎【原注韩诗外传葢胥谓晋平公曰珠出于海玉出于山无足而至者好之也士有足而不至者君不好也】昭王筑台以尊郭隗隗虽小才而逢大遇竟能发明主之至心故乐毅自魏徃剧辛自赵徃邹衍自齐徃向使郭隗倒悬而不解临难而王不拯则士亦将髙翔逺引莫有北首燕路者矣凡所称引自公所知而复有云者欲公崇笃斯义因表不悉由是徴为骑都尉制命未至果为权所害子匡奔魏位至征东司马
　　沈友字子正吴郡人也年十一华歆行覧风俗见而异之因呼曰沈郎可登车语乎友逡巡却曰君子讲好会宴以礼今仁义陵迟圣道崩坏先生衔命将以阐教化整齐风俗而轻脱威仪犹负薪救火无乃更崇其炽乎歆慙曰自桓灵以来虽多英彦未有幼童若此者弱冠博学无不贯综善属文仍喜武事注孙子兵法又辩给所至人皆黙然莫与为对咸称其笔舌刀为三妙【原注苏州志辩于口时称其笔舌与刀三者皆妙过绝于人】权以礼聘之既至论王霸之略当时之务因陈宜并取荆州权纳之正色危言风采峻厉大迕庸臣遂诬以谋反权亦忌其英迈谓终不为已用【原注苏州志正色立朝为庸臣所谮权亦疑其不为已害之】一日大会羣僚友有所是非权令人扶出谓曰人言卿反友知不免乃曰主上在许有无君之心者可谓非反乎遂杀之年二十九
　　张休字叔嗣辅吴将军昭次子也弱冠与诸葛恪顾谭等俱为太子登僚友以汉书授登休为人解达指摘文义分别事物并有条章登甚敬之从中庶子转为右弼都尉权尝游猎迨暮乃归休上疏谏戒权大善之以示昭及登卒后为侍中拜羽林都督平三典军事迁扬武将军为鲁王霸友党所谮与顾谭承俱以芍陂论功事休承与典军陈恂通情诈增其伐并徙交州中书令孙佞伪险诐【原注吴録会稽人】休素所忿因是谮诉下诏赐休死时年四十一
　　谨案目録此下有吾粲朱据今阙
　　议曰策翻蜚江表民未见徳而惟戮是闻谓吉惑众则犹有辞岱何为哉毙于贡客而镜中见吉鬼诛之也孙权有偏霸之略统驭之术惜乎无君人之度也张昭顾命遗老至使土门终于散地虞翻以触忤摈陆绩以直道黜终身不复客死南徼盛宪沈友一时名流猜阻不释而竟诛之张休吾粲朱据皆以忠谏蔽于谗慝获罪陨身睚眦险狠无以异操士生兹时不能高飞逺举而蹈其祸何不幸欤
　　王蕃字永元庐江人也博覧多闻兼通术艺始为尚书郎去官孙休即位与贺邵薛莹虞泛俱为散骑中常侍皆加驸马都尉时论清之遣使至汉汉人称焉还为夏口监军孙皓立复入为常侍与万彧同官彧与皓有旧俗士挟侵谓蕃自轻【谨案俗士二句通志作挟主自尊谓蕃轻巳语较明晰】又中书丞陈声皓之嬖臣数谮毁蕃蕃体气高亮不能承顔顺指时或迕意积以见责甘露二年丁忠使晋还皓大会羣臣蕃沉醉顿伏皓疑而不恱轝蕃出外顷之请还酒亦不解蕃性有威严行止自若皓大怒呵左右于殿下斩之卫将军滕牧征西将军留平请不能得皓出登来山使亲近将掷蕃首作虎跳狼争咋齧之首皆碎壊【原注江表传皓用巫史之言谓建业宫不利乃西巡武昌仍有还都之意恐羣臣不从乃大请会赐将吏问蕃射不主皮为力不同科其义云何蕃思惟未荅即于殿上斩蕃出登来山使亲近将跳蕃首作虎跳狼争咋齧之头皆碎壊欲以示威使众不敢犯也此与本传不同吴録皓每于会因酒酣辄今侍臣嘲谑公卿以为笑乐万彧既为左丞相蕃嘲彧曰鱼潜于渊出水喣沫何则物有本性不可横处非分也彧出自溪谷羊质虎皮虚受光赫之宠跨越三九之位犬马犹能识养将何以报厚施乎彧曰唐虞之朝无谬举之才造父之门无驽蹇之质蕃上诬明选下讪桢干亦何伤于日月适见其不知量尔裴松之曰按本云丁忠使晋还皓为大会于会中杀蕃检忠从北还在此年之春彧时尚未为丞相至秋乃为相尔吴録所言为乖互不同】丞相陆凯上疏曰常侍王蕃黄中通理知天知物处朝忠蹇斯社稷之重镇大吴之龙逢也昔事景皇纳言左右景皇钦嘉叹为异伦而陛下忿其苦辞恶其直对枭之殿堂尸骸暴弃邦内伤心有识悲悼其痛蕃如此蕃死时年三十九皓徙蕃家属广州二弟着延皆佳士郭马起事不为马用见害
　　谨案目録此下有楼贺邵韦曜传今阙
　　华覈字永先吴郡武进人也始为上虞尉典农都尉以文学入为秘府郎迁中书丞汉为魏所并覈诣宫门发表曰间闻贼众蚁聚西境西境艰险【谨案陈志作报险误】谓当无虞定闻陆抗表至成都不守臣主播越社稷倾覆昔衞为狄所灭而桓公存之【原注左氏传狄人伐衞懿公及狄人战于荣泽衞师败绩遂灭衞立戴公以庐于曹齐侯使公子无亏帅车三百乗甲士三千人以戍曹僖之元年齐桓公迁邢于夷仪二年封卫于楚丘邢迁如归衞国忘亡】今道里长逺不可救振失委附之土弃贡献之国臣以草芥窃懐不寜陛下圣仁恩泽逺抚卒闻如此必垂哀悼臣不胜忡怅之情谨拜表以闻孙皓即位封徐陵亭侯寳鼎二年皓更营新宫制度广饰以金玉所费甚多是时盛夏兴工农守并废覈上疏谏曰臣闻汉文之世九州晏然秦民喜去惨毒之苛政归刘氏之寛仁省役约法与之更始分王子弟以藩汉室当此之时皆以为泰山之安无穷之基也至于贾谊独以为可痛哭及流涕者三可为长叹息者六乃曰当今之势何异抱火于积薪之下而寝其上火未及然而谓之安其后变乱皆如其言臣虽下愚不识大伦窃以曩时之事揆今之势谊云复数年间诸王方刚汉之傅相称疾罢归欲以此为治虽尧舜不能安今大敌据九州之地有大半之众习攻战之余术乗戎马之旧势欲与中国争相吞之计其犹楚汉势不两立非徒汉之诸王淮南济北而已谊之所欲痛哭比今为缓抱火卧薪之喻于今而急大皇帝览前代之如彼察今势之如此故广开农桑之业积不訾之储恤民重役务养战士是以大小感恩各思竭命期运未至早弃万国自是之后彊臣专政上诡天时下违众议忘安存之本邀一时之利数兴军旅倾竭府藏兵劳民困无时获安今之存者乃创夷之遗众哀苦之余民尔遂使军资空匮仓廪不实布帛之赐寒暑不周重以失业家户不赡而北积谷养民专心东向无复他警蜀为西藩土地险固加承前主綂御之术谓其守御足以长久不图一朝奄至倾覆唇亡齿寒古人所惧交州诸郡国之南土交趾九真二郡已没日南孤危存亡难保合浦以北民皆提动因连避役多有离畔而备戍减少威镇转轻常恐呼吸复有变故昔海虏窥窬东县多得离民地习海行狃于徃年钞盗无日今胷背有嫌首尾多难乃国朝之厄防也诚宜住建立之役先备豫之计勉垦殖之业为饥乏之救惟恐农时将过东作向晚有事之日整严未办若舎此急尽力功作卒有风尘之变当委版筑之役应烽燧之急驱怨苦之众赴白刅之难此乃大敌所因为资也如但固守旷日持久则军粮必乏不待接刅而战士已困矣昔太戊之时桑谷生庭惧而修徳怪消殷兴荧惑守心宋以为灾景公下从瞽史之言而荧惑退舎景公延年夫修徳于身而感异言发于口而通神明臣以愚蔽误忝近署不能翼宣仁泽以感灵只仰慙俯愧无所投处退伏思惟荧惑桑谷之异天示二主至于他余锱介之妖近是门庭小神所为验之天地无有他变而徴祥符瑞前后屡臻明珠既觌白雀继见万亿之祚实灵所挺以九域为宅天下为家不与编戸之民转徙同也又今之宫室先帝所营卜土立基非为不祥又扬市土地与宫相接若大功毕竟舆驾迁徃门行之神皆当转移犹恐长久未必胜旧屡迁不可留则有嫌此乃愚臣所以夙夜为忧灼也臣省月令季夏之月不可以兴土功不可以会诸侯不可以起兵动众举大事必有大殃今虽诸侯不会诸侯之军与会无异六月戊巳土行正王既不可犯加又农月时不可失昔鲁隠公夏城中丘春秋书之垂为后戒今筑宫为长世之洪基而犯天地之大禁袭春秋之所书废敬授之上务臣以愚管窃所未安又恐所召离民或有不至讨之则废役兴事不讨则日月滋慢若悉并到大众聚会希无疾病且人心安则念善苦则怨叛江南精兵北土所难欲以十卒当东一人天下未定深可忧惜之如此宫成死叛五千则北军之众更增五万若到万人则倍益十万病者有死亡之损叛者不善之语此乃大敌所欢喜也今当角力中原以定彊弱正于际会彼益我损加以劳困此乃雄夫智士所以深忧臣闻先王治国无三年之储曰国非其国安宁之世戒备如此况敌彊大而忽农忘畜今虽颇种植间者大水沉没其余存者当须耘获而长吏怖期上方诸郡身渉山林尽力伐材废农弃务士民妻孥羸小垦殖又薄若有水旱则永无所获州郡见米当待有事冗食之众仰官供济若上下空乏运漕不供而北敌犯疆使周召更生良平复出不能为陛下计明矣臣闻君明者臣忠主圣者臣直是以慺慺昧犯天威乞垂哀省书奏皓不纳后迁东观令领右国史覈上疏辞让皓答曰得表以东观儒林之府当讲校文义处定疑难汉时皆名学硕儒乃任其职乞更选英贤闻之以卿研精坟典博覧多闻可谓悦礼乐敦诗书者也当飞翰骋藻光赞时事以越扬班张蔡之畴恠乃谦光厚自菲薄宜勉修所职以迈先贤勿复纷纷时仓廪无储世俗滋侈覈上疏曰今防虏充斥征伐未已居无积年之储出无应敌之畜此乃有国者所宜深忧也夫财谷所生当出于民趋时务农国之上急而都下诸官所掌别异各自下调不计民力辄与近期长吏畏罪昼夜催民委舎佃事遑赴会日定送到都或蕴积不用而徒使百姓消力失时到秋收月督其限入夺其播殖之时而责其今年之税如有逋悬则籍没财物故家户贫困衣食不足宜暂息众役专心农桑古人称一夫不耕或受其饥一女不织或受其寒是以先王治国惟农是务军兴以来已向百载农人废南亩之务女工停机杼之业推此揆之则蔬食而长饥薄衣而履冰者固不少矣臣闻主之所求于民者二民之所望于主者三二谓求其为已劳也求其为已死也三谓饥者能食之劳者能息之有功者能赏之民以致其二事而主失其三望者则怨生而功不建今帑藏不实民劳役猥主之二求已备民之三望未报且饥者不待美馔而后饱寒者不俟狐貉而后温为味【谨案通志作滋味】者口之竒文绣者身之饰也今事多而役繁民贫而俗奢百工作无用之器妇人为绮靡之饰不勤麻枲并绣文黼黻转相仿效耻独无有兵民之家犹复逐俗内无儋石之储而出有绫绮之服至于富贾商贩之家重以金银奢恣尤甚天下未平百姓不赡宜一生民之原丰谷帛之业而弃功于浮华之巧妨日于侈靡之事上无尊卑等级之差下有耗财费力之损今吏士之家少无子女多者三四少者一二通令户有一女十万家则十万人人绩织一嵗一束则十万束矣使四疆之内同心戮力数年之间布帛必积恣民五色惟所服用但禁绮绣无益之饰且美貎者不待华采以崇好艳姿者不待文绮以致爱五采之饰足以丽矣若极粉黛穷盛服未必无丑妇废华采去文绣未必无美人也若实如论有之无益废之无损者何爱而不暂禁以充府藏之急乎此救乏之上务富国之本业也使管晏复生无以易此汉之文景承平继统天下以定四方无虞犹以雕文之妨农事锦绣之害女工开富国之利杜饥寒之本况今六合分乖豺狼充路兵不离疆甲不解带而可以不广生财之原充府藏之积哉皓以覈年老敇令草表覈不敢又勅作草文停立待之覈为文曰咨覈小臣草芥凡庸遭眷値圣受恩特隆越从朽壤蝉蜕朝中熈光紫闼青璅是凭毖挹清露沐浴凯风效无丝负阙山崇滋润含垢恩贷累重秽质被荣局命得融欲报罔极委之皇穹圣恩雨注哀弃其尤猥命草对润被下愚不敢违敕惧速罪诛冒承诏命魂逝形留覈前后陈便宜及贡荐良能解释罪过书百余上皆有补益天册元年以微谴免数嵗卒覈所论事章疏咸传于世邵畴字温伯会稽人也敦尚气节不为诡随太守郭诞辟为功曹凤皇三年会稽妖言章安侯奋当为天子临海太守奚熈与诞书非论国政诞白熈书不白妖言下郡收诞诞惶恐无以自明畴进曰畴今自在明府何忧遂诣吏自列云不白妖言事由于已非府君罪吏上畴辞皓怒甚畴虑诞卒不免遂自杀以证之临亡置辞曰畴生长边陲不闲教道得以门资厠身本郡逾越侪位极朝右不能赞扬盛化养之以福今妖讹横兴干国乱纪畴以噂之语本非事实虽家诵人咏不足有累天下重器而匹夫横议疾其丑声不忍闻见欲含垢藏疾不彰之翰笔镇躁归静使之自息愚心勤勤每执斯防故诞屈其所是黙以见从此之为愆实由于畴谨不敢逃死归罪有司惟乞天鉴特垂清察吏收畴防得辞以闻皓乃免诞大刑送付建安作船畴死时年四十皓嘉畴节义诏郡县图形庙堂奚熈初以佞幸于皓为中书郎谮宛陵令贺惠惠邵弟也遣使者徐粲讯治熈又谮粲顾护不即决防皓遣使就宛陵斩粲收惠付狱会赦得免
　　张尚纮之孙之子也有俊才孙皓时为侍郎以辩捷见知擢为侍中中书令皓尝问诗云泛彼柏舟惟柏中舟乎尚对曰诗言桧楫松舟则松亦中舟也又问鸟之大者惟鹤小者惟雀乎尚对曰大者有秃鹙小者有鹪鹩皓性忌胜已而尚谈论每出其表深以致恨皓使尚鼓琴尚对曰素不能敕使学之后侍宴之次说琴之精妙尚因言晋平公使师旷作清角旷言吾君徳薄不足以聴之【原注韩子卫灵公将之晋舎于濮水之上夜半闻鼓琴声召师涓援琴寓之去之晋见晋平公平公置酒于施夷之台酒酣灵公曰有新声请奏之平公曰可即令师涓坐师旷旁援琴鼓之未终师旷抚而止之曰此亡国之声也不可聴平公曰此道奚出师旷曰师延所作也与纣为靡靡之乐武王伐纣师延东走自投水之中故闻此声必以濮水之上先闻此声者国削平公曰寡人所好者音也愿遂闻之师涓鼓而终之平公曰音无此最悲乎师旷曰有平公曰可得闻乎师旷曰君徳义薄不可以聴之平公曰寡人所好者音也愿闻之师旷不得已援琴而鼓之一奏之有鹤二八集于郎门再奏之延颈而鸣舒翼而舞平公大喜起而为师旷寿反坐问曰音无此最悲乎师旷曰有昔者黄帝以清角大合鬼神今君徳义薄不足以聴之聴之将败平公曰寡人老矣所好者音也愿遂闻之师旷不得已援琴而鼓之一奏之有白云从西北起再奏之有大风至而雨随之飞廊瓦左右皆奔走平公恐惧伏于廊屋之间晋国大旱赤地三年】皓意尚以喻已不悦后又问孤饮酒可以方谁尚对曰陛下有百觚之量皓云尚知孔丘之不王而以孤方之因发怒收尚积前后语言皆追以为诘尚书岑昏率公卿已下百余人诣宫叩头请尚罪得减死送建安作船寻遣人就诛之
　　议曰薛莹称王蕃器量绰异博多通楼清白节操才理条畅贺卲厉志髙洁机理清要韦曜笃学好古博览羣籍有记述之才胡冲以为卲蕃一时清妙略无优劣必不得巳宜在先卲当次之华覈文赋之才有过于曜而典诰不及也陈寿曰予观覈数献良防期于自尽庶几忠臣矣然此数子处无妄之世而有名位彊死其理得免为幸尔
　　赞曰叔世暴君憙杀崇忍英贤不幸遘此凶闵戾气孔懓魏初吴季式观坤维仁矣汉系






　　钦定四库全书
　　续后汉书卷七十二上　　　元　郝经　撰
　　列传第六十九上
　　技术
　　汉
　　华佗【吴普樊阿】　蓟子训　左慈　甘始【东郭延年封君达】王真　郝孟节　李意其　周羣【张裕】
　　杜琼【何宗】
　　古者数以衍道后世为技为术而不本于道故大方不完入于小数尽为异端之私也河出图宓牺画之为易洛出书大禹叙之为范【原注易曰天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十冇五此所以成变化而行神也此河图之数也　书洪范天乃锡禹洪范九畴彛伦攸叙初一曰五行次二曰敬用五事次三曰农用八政次四曰协用五纪次五曰建用皇极次六曰乂用三徳次七曰明用稽疑次八曰念用庶徴次九曰向用五福威用六极孔安国注曰天与禹洛出书神负文而出列于背有数至于九禹遂因而第之以成九数常道所以次叙　先儒谓洛书盖取象其数戴九履一左三右七二四为肩六八为足】至于黄帝尧舜迎日推防厯象日月星辰【原注司马贞索隠封禅书曰黄帝得宝鼎神防下云于是推防迎日则神防者神蓍也黄帝得蓍以推筭厯数于是逆知节气日辰之来故曰推防迎日也　书尧典乃命羲和厯象日月星辰敬授人时】皆所以述道不以为技也周官冯相氏掌嵗月日时【原注周礼春官冯相氏掌十有二歳十有二月十有二辰十日二十有八星之位辨其叙事以会天位冬夏致日春秋致月以辨四时之叙】保章氏掌天星【原注以志日月星辰之变动以观天下之选辨其吉凶以星土辨九州之地所封封域皆有分星以观其妖祥也】防祲掌十煇【原注以观妖祥辨吉凶一日祲二日象三日镌四曰监五曰闇六曰瞢七曰弥八曰叙九曰隮十曰想】大卜掌三兆【原注一曰玉兆二曰瓦兆三曰原兆其经兆之体皆百有二十其颂皆千有二百】人掌六【原注天曰灵属地曰绎属东曰果属西曰靁属南曰猎属北曰若属各以其方之色与其体辨之】簭人辨九簭【原注掌三易以辨九簭之名一曰连山二曰归蔵三曰周易九簭之名一曰巫更二曰巫咸三曰巫式四曰巫目五曰巫易六曰巫比七曰巫祠八曰巫参九曰巫环以辨吉凶】占梦占六梦【原注掌其嵗时观天地之会辨隂阳之气以日月星辰占六梦之吉凶一曰正梦二曰噩梦三曰思梦四曰寤梦五曰喜梦六曰惧梦】又如食疾疡之诸医【原注食医疾医疡医皆天官属】皆专工职守以事上虽以为技亦未离乎道也故不敢迂怪以为欺神异以为诳挟弄以为奸一有不经左道则不免王法之诛战国之际国程侯度壊乱堕废莫不逾防破检诪张为幻于是星公厯史卜相医巫揶揄揣摩箝错机搆巧发竒中矜一世及秦始皇尽铲先王经制狡狯险谲之徒以术自雄为方士神仙之説自以为游乎方之外阆苑神仙接乎天帝抽金防检玉防匮秘记于宝府识神经于瑶防有长生之方不死之药荒唐诞妄不可纪极而技尽为术矣【原注史记封禅书宋毌忌正伯侨充尚羡门子髙最后皆燕人为方僊道形解销化依于神之事驺衍以隂阳主运显于诸侯而燕齐海上之方士其术不能通然则迂怪阿谀茍合之徒自此兴而不可胜数也自威宣燕昭使人入海求蓬莱方丈瀛洲此三神山者其传在渤海中去人不逺患且至则船风引而去盖尝有至者诸僊人及不死之药皆在焉其物禽兽尽白而黄金银为宫阙未至望之如云及到三神山反居水下临之风輙引去终莫能至云世主莫不甘心焉】汉兴于是有天文【原注汉书艺文志天文者序二十八宿歩五星日月以纪吉凶之象圣王所以参政也易曰观乎天文以察时变然星事悍非湛宻者弗能由也夫观景以谴形非明王亦不能服聼也以不能由之臣谏不能聼之主此所以两有患也】有隂阳【原注汉书九流有隂阳家者流盖出于羲和之官及拘者为之牵于禁忌泥于小数舎人事而任神】有厯谱【原注厯谱者序四时之位正分至之节防日月五星之辰以考寒暑杀生之实故圣王必正厯数以定三统服色之制又以探知五星日月之会凶阨之患吉隆之喜其术皆出焉此圣人知命之术也非天下之至材其孰与焉道之乱也患出于小人而强欲知天道者壊大以为小削逺以为近是以道术破碎而难知也】有五行【原注五行者五常之形气也书云初一曰五行次二曰敬用五事言进用五事以顺五行也五事失而五行之序乱五星之变作皆出于律厯之数而分为一者也其法亦起五徳终始推其极则无不至而小数家因此以为吉凶而行于世寖以相乱】有蓍【原注蓍者圣人之所用也书曰汝则有大疑谋及卜筮易曰定天下之吉凶成天下之亹亹者莫善乎蓍】有数术【原注数术者皆明堂羲和史卜之职也】有杂占【原注杂占者纪百事之象候善恶之徴众占非一也】有形法【原注形法者大举九州之势以立城郭室舍形人及六畜骨法之度数器物之形容以求其声气贵贱吉凶犹律有长短而各徴其声非有神数自然也然形与气相首尾亦有其形而无其气有其气而无其形此精防之独异也】有医经【原注医经者原人血脉经络骨髓隂阳表里以起百病之本死生之分而用度箴石汤火所施调百药齐和之所宜也】有方技【原注方技者皆生生之具王官之一守也】有神僊【原注神僊者所以保性命之真而游求于其外者也聊以荡意平心同死生之域而无怵惕于胷中然或者专以为务则诞欺怪迂之文弥以益多非圣王之所以教也】有谶纬【原注图谶及七经纬也】竒邪小技又有风角【谨案后汉书郎顗传注风角谓候四方四隅之风以占吉凶也】遁甲【原注七志有遁甲经推六甲之隂而隠遁也】太乙九宫【原注干凿度曰太乙取其数以行九宫郑注云太乙者北辰神名也下行八卦之宫每四乃还于中央中央者北神之所居故谓之九宫天数大分以阳出以隂入阳起于子隂起于午是以太乙下九宫从坎宫始自此而从于坤宫又自此而从于震宫又自此而从于巽宫所以行半矣还息于中央之宫既又自此而从于干宫又自此而从于兑宫又自此而从于艮宫又自此而从于离宫行则周矣上游息于太乙之宫而反紫宫行起于坎宫始终于离宫也】六日七分【谨案后汉书郎顗传注易稽览图曰甲子卦气起中孚六日八十分日之七郑注云六以候也八十分为一日之七者一卦六日七分也】日者【原注卜筮占候时日通名墨子曰墨子北之齐遇日者日者曰帝以今日杀黑龙于北方而先生之色黒不可以北墨子不聼遂北至淄水不遂而反】逢占【原注逢人所问而占之也】射覆【原注于覆器之下而秘诸物令音射之】挺专【原注挺大寜反楚辞索琼茅以筳专王逸注曰筳八段竹也楚人名结草折竹为专】须臾【原注七志有武王须臾一卷隂阳吉凶立成之法也】孤虚【原注前汉书艺文志有风后孤虚二十卷隂阳家谓孤六甲之孤辰若甲子旬中无戍亥对孤为虚】魁罡之属【原注隂阳家谓戌为天罡辰为河魁】不可殚记拘碍泥窒偏駮尨乱反害乎道至于逆知前亿教人为乱资之为盗误国杀天下防身覆族而不悔者皆是也鸿儒硕士亦往往为所误如董仲舒之下吏【原注汉书董仲舒为江都治国以春秋灾异之变推隂阳所以错行故求雨闭诸阳纵诸隂其止雨反是行之一国未尝不得所欲中废为中大夫先是辽东髙庙长陵髙围殿灾仲舒居家推説其意草藳未上主父偃候仲舒私见嫉之窃其书而奏焉上召视诸儒仲舒弟子吕歩舒不知其师书以为大愚于是下仲舒吏当死诏赦之仲舒遂不敢复言灾异】夏侯胜之囚缚【原注胜从始昌受尚书及洪范五行传説灾异昌邑王立数出胜当乗舆前谏曰天乆隂而不雨臣下有谋上者王怒谓胜为妖言以属吏】眭孟京房之诛戮【原注眭字孟元鳯三年太山有大石自立昌邑有枯社木卧复生孟以为当有从匹夫为天子者而不知其所在即説曰先师董仲舒有言虽有继体守文之君不害圣人之受命汉家尭后有传国之运汉帝宜谁差天下求索贤人防以帝位而退自封百里如殷周二王后以承顺天命孟使友人内官长赐上此书时昭帝防大将军霍光秉政恶之下其书廷尉奏赐孟妄设妖言惑众大逆不道皆伏诛京房事见前注】李寻之流放【原注李寻好洪范灾异又学天文月令隂阳事大司马王根荐寻待诏黄门每有灾异輙问寻迁黄门侍郎哀帝乆疾寻所荐待诏贺良等建言改元易号上疾自若诏以良等诬罔不道皆伏诛寻减死一等徙炖煌郡】郎顗之贼杀【原注后汉书郎顗父宗字仲绥学京氏易善风角星筭六日七分能望气占候顗少传父业兼明经典昼硏精义夜占象度公车累徴诣阙上疏陈灾变后复徴不行为同县孙礼所杀】张衡襄楷特幸而免尔【原注张衡善机巧尤致思于天文隂阳厯筭公车徴为太史令遂乃硏覈隂阳妙尽璇机之政作浑天仪着灵宪筭罔论言甚详明后复造候风地动仪崔瑗称之曰数术穷天地制作侔造化永和初为河间相三年徴拜尚书卒襄楷好学博古善天文隂阳之术桓帝时宦官专朝灾异尤数楷诣阙上疏不省复上书诏尚书问状尚书承防奏楷假借星宿造合私意诬上罔事收送洛阳狱帝以楷言天文恒象之数故不诛犹司防论刑灵帝即位与荀爽郑俱以博士徴不至卒于家】呜呼数以衍道其弊至于杀天下后世曷若不为之愈乎凡非六经所载仲尼之门所不道者皆不可以为学也技术为秦汉以来乱本而前史屡书特书故推本所自以为戒亦着于篇
　　谨案华佗传文阙止存议
　　议曰医家切于养生故为上技自神农味百辨草木飞走之属别金石之性使人用万物而后黄帝岐伯论著方书为万世生生之具圣人之事也至战国之际素问诸书始出故其文不其义则精奥深切非圣人莫能为之其论气数之际殆与六经相表里特心传口授至战国先秦笔之于书耳以医名家见于载籍者自扁鹊秦和仓公而下祗有华佗其砭焫方药至于剖腹涤肠固为絶技若夫导引之术假五禽以为戱则古之莭宣其气勿使壅底之道不针不药致之太和尤其妙者可谓良医矣而为操所贼惜哉
　　谨案此下有蓟子训左慈传今阙
　　甘始东郭延年【原注汉武内传曰延年字公游】封君达三人者皆方士也率能行容成御妇人术或饮小便或自倒悬爱啬精气不极视大言甘始元放延年皆为操所録问其术而行之【原注曹植辨道论曰甘始者老而有少容自诸术士咸共归之然始辞繁寡实颇切怪言余尝辟左右独与之言问其所行温顔以诱之美辞以导之始语余吾本师姓韩字雅尝与师扵南海作金前后数四投数万斤金扵海又言诸梁时西域胡来献香罽腰带割玉刀时悔不取也又言车师之西国儿生劈背出脾欲其食少而怒行也又言取鲤鱼五寸一双令其一饵药共投沸膏中有药者奋尾鼓鳃防行沈浮有若防深渊其一者已熟而可啖余时问言寕可试不言是药此逾万里当出塞始不自行不能得也言不尽于此颇难悉载故粗举其巨怪者始若遭秦始皇汉武帝则复徐市栾大之徒也】君达号青牛师【原注汉武帝内传曰封君逹陇西人初服黄连五十余年入乌举山服水银百余年还乡里如二十者常乗青牛故号青牛道人闻有病死者识与不识便以腰间竹管中药与服或下针应手皆愈不以姓名语人闻鲁女生得五岳图连年请求女生未见授并告节度二百余嵗乃入丘山去】凡此数人皆百余嵗及二百嵗也
　　王真【谨按后汉书注云字叔真上党人】视之面有光泽似未五十者周流五岳名山能行胎息胎食之方【原注音朔】舌下泉咽之不絶房室【原注习闭之而吞之名曰胎息习舌下泉而饮之名曰胎食】
　　郝孟节上党人能含枣核不食可至五年十年又能结气不息身不动揺状若死人可至百日半年亦有室家为人谨质不妄言似士君子曹操使领诸方士焉李意其蜀人也世传见之汉文帝时昭烈欲伐吴遣人迎意其到敬礼之问以吉凶意其不答而求纸笔画作兵马器仗十数纸已便一一以手裂坏之又画作一大人掘地埋之便径去昭烈怒遂行为吴所败还忿耻发病崩乃知意其画作兵仗而坏之即兵败也大人而埋之即昭烈崩意也
　　议曰子训诸人皆诞异不经之术所谓左道惑世乱众者也王法所必诛而竟以术免迂怪之士益神矣人之受命修短有数故尭不为夀顔不为夭必以智计超出能至数百年则术可以逾数力可以制命人可以造天矣不可以训孔子所以不语怪力乱神也昔孝武晩年悔过每对羣臣自叹曰鄊时愚惑为方士所欺天下岂有神僊尽妖妄尔节食服药盖可少病而已此躬践其事然后知其非可以为鉴也
　　谨案目録此下有周羣传今阙
　　杜琼字伯瑜蜀郡成都人也少受学任安精究安术刘璋时辟为从事昭烈领益州牧以琼为议曹从事末帝即位拜谏议大夫迁左中郎将大鸿胪太常为人静黙少言阖门自守不与世事蒋琬费椲等皆器重之虽学业入深初不视天文有所论説后进通儒谯周常问其意琼答曰欲明此术甚难湏当身视识其形色不可信人也晨夜苦剧然后知之复忧漏泄不如不知是以不复视也周因问曰昔周徴君以为当涂髙者魏也其义云何琼答曰魏阙名也当涂而髙圣人取而言耳又问周曰寜复有所怪耶周曰未达也琼又曰古者名官职不言曹始自汉以来名官尽言曹吏言属曹卒言侍曹此殆天意也琼年八十余延熙十三年卒着韩诗章句十余万言不教诸子内学无传业者周縁琼言乃触而长之曰春秋传着晋穆侯名太子曰仇弟曰成师师服曰异哉君之名子也嘉耦曰妃怨耦曰仇今君名太子曰仇弟曰成师始兆乱矣兄其替乎其后果如服言及汉灵帝名二子曰史侯董侯既为帝后皆免为诸侯与师服言相似也昭烈讳备其训具也末帝讳禅其训授也言刘巳具矣当授与人也意者甚于穆侯灵帝之名子后宦人黄皓弄权于内景耀五年宫中大树无故自折周深忧之无所与言乃书柱曰众而大期之会具而授若何复言曹者众也魏者大也众而大天下其当会也具而授如何复有立者乎汉既亡咸以周言为验周曰此虽已所推寻然其所因由杜君之辞而广之尔殊无神思独至之意也何宗字彦英蜀郡郫人也事广汉任安精究安术与杜琼同师而名闻过之刘璋时为犍为太守昭烈定益州领牧辟为从事祭酒后援引图谶劝昭烈即尊号践阼之后迁为大鸿胪建兴中卒子双字汉偶滑稽谈笑有淳于髠东方朔之风为双栢长早卒
　　议曰国家将兴必有祯祥将亡必有妖孽动乎蓍见乎四体盖诚于中形于外气焰之所激发朕兆之所着见变日星移物产兴讴歌起怨讟有不能揜者智者观之废兴之由可知矣未必指拟姓氏名字啓觊觎而乱天下也自伪莽盗汉造作符命奸人因之遂为防记以世祖之明徳而亦惑之汉道于是不纯矣桓灵之季遂有当涂髙代汉之讹既误袁氏终成操丕谯周又衍杜琼之言为备具禅授之论方之仇与成师卒劝末帝举国降魏陨昭烈之业而遗辱宗社呜呼邪説之祸甚矣










　　钦定四库全书
　　续后汉书卷七十二中　　　元　郝经　撰
　　列传第六十九中
　　技术
　　魏
　　朱建平　周宣【马钧】　管辂
　　谨案朱建平传阙
　　周宣【谨案魏志字孔和乐安人也】为郡吏太守杨沛梦人曰八月一日曹公当至必与君杖饮以药酒使宣占之是时黄巾贼起宣对曰夫杖起弱者药治人病八月一日贼必除灭至期贼果破后东平刘祯梦蛇生四足穴居门中使宣占之曰此为国梦非君家之事也当杀女子而作贼者顷之女贼郑姜遂俱夷讨以蛇女子之祥足非蛇之所宜故也曹丕问宣曰吾梦殿屋两瓦堕地化为双鸳鸯此何谓也宣对曰后宫当有暴死者丕曰吾诈卿耳宣曰夫梦者意尔茍以言便占吉凶言未毕黄门令奏宫人相杀无防丕复问我昨梦青气自地属天宣对曰天下当有贵女子寃死是时丕已遣使赐甄后玺书闻宣言而悔之遣人追使者不及丕复问曰吾梦摩钱文欲令灭而更愈明此何谓耶宣怅不对丕重问之宣对曰此自陛下家事虽意欲尔而太后不听是以文欲灭而明尔时丕欲治弟植之罪偪扵太后但加贬爵以宣为中郎属太史尝有问宣曰吾昨梦见刍狗其占何也宣曰君欲得美食尔有顷出行果遇善膳复又问宣曰吾昨复梦见刍狗何也宣曰君欲堕车折脚宜戒慎之顷之果如宣言后又问宣昨梦见刍狗何也宣曰君家欲失火当善防之俄遂火起语宣曰前后三时皆不梦也聊试君尔何以皆验耶宣曰此神灵动君使言故与真梦无异也又问宣曰三梦刍狗而其占不同何也宣曰刍狗者祭神之物也故君始梦当得饮食也祭祀既讫刍狗为车所轹故中梦当堕车折足也刍狗既车轹之后必载以为樵故后梦忧失火也宣之叙梦凡此也十中八九世以比建平之相焉【谨案目録附马钧今阙】
　　管辂字公明平原人也幼聪敏八九嵗即喜仰视天文父母禁之不可曰家鸡野鹜【谨案陈志作野鹄】犹尚知时况扵人乎及长又善周易星数风角占相无不精究容貌粗丑无威仪而嗜酒饮食言戏不择非故人多爱之而不敬也尝曰亷介细直士之浮饰不足务也知我者稀则我贵矣【原注辂别传辂年八九嵗便喜仰视星辰得人輙问其名夜不肯寐父母常禁之犹不可止自言我虽年小然眼中喜视天文常云家鸡野骛犹尚知时况扵人乎与邻比儿共戏土壤中輙画地作天文及日月星辰每答言说事语皆不常宿学耆人不能折之皆知其当有大异之材及成人果明周易仰观风角占相之道无不精微体性寛大多所含受憎已不仇爱已不褒每欲以徳报怨常谓忠孝信义人之根本不可不厚亷介细直士之浮饰不足为务也自言知我者稀则我贵矣安能防江汉之流为激石之清乐与季主论道不欲与渔父同舟此吾志也其事父母孝笃兄弟顺爱士友皆仁和发中终无所阙臧否之士晩亦服焉父为琅琊即丘长时年十五来至官舍读书始读诗论语及易本便开渊布笔辞义斐然扵时上有逺方及国内诸生四百余人皆服其才也琅邪太守单子春雅有才度闻辂一之隽欲得见辂父即遣辂造之大会宾客百余人座上有能言之士辂问子春府君名士加有雄贵之姿辂既年少胆未坚刚若欲相观惧失精神请先饮三升清酒然后得而言之子春大喜便酌三升清酒独使饮之酒尽之后问子春今欲与辂为对者若府君四座之士邪子春曰吾欲自与卿旗鼓相当辂言始读诗论易本学问防浅未能上引圣人之道陈秦汉之事但欲论金木水火土神之情尔子春言此最难者而卿以为易耶扵是唱大论之端遂经扵隂阳文采葩流枝叶横生少引圣籍多发天然子春及众士互共攻刼论难蜂起而辂人人对答言皆有余至日向暮酒食不行子春语众人曰此年少盛有才器听其言论正似司马犬子防猎之赋何其磊落雄壮英神以茂必能明天文地理变化之数不徒有言也扵是发声徐州号之神童】父为利漕利漕民郭恩兄弟三人皆得躄疾使辂筮其所由辂曰卦中有君本墓墓中有女非君伯母当叔母也昔饥荒之世当有利其数升米者排着井中啧啧有声推一大石下破其头孤魂寃痛自诉扵天扵是恩流涕服罪曰诚有斯事兄弟躄来三十载如棘子但愿不及子孙尔辂曰火形不絶水形无余不及后也【原注辂别利漕民郭恩字义博有才学善周易春秋又能仰观辂就义博读易数十日中意便开发言难逾师扵此分蓍下卦用思精妙占上诸生疾病死亡贫富丧衰初无错舛莫不惊怪谓之神人也又従义博学仰观三十日中通夜不卧语义博君但相语墟落处所尔至扵推运会论灾异自当出吾天分学未一年义博反従辂问分蓍及天文事要义博每听辂语未尝不推机慷慨自言登闻君至论之时忘我笃疾明闇之不相逮何其逺也义博设主人独请辂具告辛苦自説兄弟三人俱得躄疾不知何故试相为作卦知其所由若有咎殃者天道赦人当为吾祈福扵神明勿有所爱兄弟俱行此为更生辂作卦思之未详会日夕因留宿至中夜语义博曰吾以此得之既言其事义博悲涕沾衣曰皇汉之末实有斯事君不名主讳也我不得言礼也兄弟躄来三十余载脚如棘子不能复治但愿不及子孙尔辂言火形不絶水形有余不及后也】广平刘奉林妇病困已贾棺器时正月也使辂占曰命在八月辛夘日日中之时奉林谓必不然而妇渐差至秋发动一如辂言【原注辂别鲍子春为列人令有明思才理与辂相见曰闻君为刘奉林卜妇死亡日何其详妙试为论其意义辂论爻象之防説变化之义若规圆矩方无不合也子春自言吾少好谈易又喜分蓍可谓肓者欲视白黒聋者欲听清浊苦而无功也听君语后自视体中真为愦愦者也】辂往见安平太守王基基令作卦辂曰当有贱妇人生一男儿堕地便走入灶中死又牀上当有一大蛇衔笔小大共视须臾去之也又乌来入室中与燕共鬬燕死乌去有此三怪基大惊问其吉凶辂曰直官舎乆逺魑魅魍魉为怪尔儿生便走非能自走直宋无忌之妖将其入灶也大蛇衔笔直老书佐尔乌与燕鬬直老铃下尔今卦中见象而不见其凶知非妖咎之徴自无所忧也后卒无患【原注辂别基与辂共论易数日中大以为喜乐语辂言俱相闻善卜定共清论君一时异才当上竹帛也辂为基出卦知其无咎因谓基曰昔髙宗之鼎非雉所鸲殷之阶庭非木所生而野鸟一鸲武丁为髙宗桑谷暂生太戊以兴焉知三事不为吉祥愿府君安身养徳従容光大勿以知神奸汚累天真也】时信都令家妇女惊恐更互疾病使辂筮之辂曰北堂西头有两死男子一男持矛一男持弓箭头在壁内脚在壁外持矛者主刺头故头重痛不得举也持弓者主射胸腹故心中县痛不得饮食也昼则浮防夜来病人故使惊恐也扵是掘徙骸骨家中皆愈【原注辂别王基即遣信都令还掘其室中入地八尺果得二棺一棺中有矛一棺中有角弓及箭箭乆逺木皆消烂但有铁及角完耳及徙骸骨去城一十里埋之不复疾病基曰吾少好读易玩之已乆不谓神明之数其妙如此便従辂学易推论天文辂每开变化之象演吉凶之兆未尝不纎防委曲尽其精神基曰始闻君言如何可得终以昏乱此自天授非人力也扵是藏周易絶思虑不复学卜筮之事辂乡里乃太原问辂君往者为王府君论怪云老书佐为蛇老铃下为乌此本皆人何化之防贱乎为见扵爻象出君意乎辂言茍非性与天道何由背爻象而任胷心者夫万物之化无有常形人之变异无有常体或大为小或小为大固无优劣夫万物之化一例之道也是以夏鲧天子之父赵王如意汉祖之子而鲧为黄熊如意为苍狗斯亦至尊之位而为黔喙之也况蛇者协辰巳之位乌者栖太阳之精此乃腾黒之明象白日之流景如书佐铃下各以防躯化为蛇乌不亦过乎】清河王经去官还家辂与相见经曰近有一怪大不喜之欲烦作卦卦成辂曰爻吉不为害也君夜在堂户前有一流光如燕爵者入君懐中殷殷有声内神不安解衣彷徉招呼妇人覔索余光经大笑曰实如君言辂曰吉迁官之徴也其应立至顷之经为江夏太守【原注辂别传经欲使辂卜而有疑难之言辂笑而答之曰君备州里达人何言之鄙昔司马季主有言夫卜者必发天地象四时顺仁义伏羲作八卦周文王三百八十四爻而天下治病者或以愈且死或以生患或以免事或以成嫁女娶妻或以生长岂直数千钱哉以此推之急务也茍道一明圣贤不让况吾小人敢以为难彦纬敛手谢辂前言戏之耳扵是辂为作卦其言皆验经毎论辂以为得云龙之精能养和通幽者非徒合会之才也】辂又至郭恩家有飞鸠来家在梁头鸣甚悲辂曰当有老公从东来携豚一头酒一壶主人虽喜当有小故明日果有客如所占恩使客节酒戒肉慎火而射鸡作食箭従树中间激中数嵗女子手流血惊怖【原注辂别传义博従辂学鸟鸣之候辂言君虽好道天才既少又不解音律恐难为师也辂为説八风之变五音之数以律吕为众鸟之商六甲为时日之端反覆谴曲出入无穷义博静然沉思驰精数日卒无所得义博言才不出位难以追徴扵此遂止】辂至安徳令刘长仁家有鸣鹊来在阁屋上其声甚急辂曰鹊言东北有妇昨杀夫牵引西家人夫离娄候不过日在虞渊之际告者至矣到时果有东北同伍民来告隣妇手杀其夫诈言西家人与夫有嫌来杀我壻【原注辂别传勃海刘长仁有辩才初虽闻辂能晓鸟鸣后每见难辂曰夫生民之音曰言鸟兽之声曰鸣故言者则有知之贵灵鸣者则无知之贱名何由以鸟鸣为语乱神明之所异也孔子曰吾不与禽兽同羣明其贱也辂答曰夫天虽有大象而不能言故运星精扵上流神明扵下验风云以表异役鸟兽以通灵表异者必有浮沈之候通灵者必有宫商之应是以宋襄失徳六鹢并退伯姬将焚鸟告其灾四国未火融风以发赤乌夹日殃在荆楚此乃上天之所使自然之明符考之律吕则音声有本求之人事则吉凶不失昔在秦祖以功受封葛卢聴音着在春秋斯皆典谟之实非圣贤之虚名商之将兴由一燕卵也文王受命丹鸟衔书此乃圣人之灵祥周室之休祚何贱之有乎夫鸣鸟之聴精在鹑火妙在八神自非斯伦犹子路之扵死生也长仁言君辞虽茂华而不实未敢之信须臾有鸣鹊之验长仁乃服】辂至列人典农王直许有飘风髙三尺余従申上来在庭中幢幢回转息以复起良乆乃止直以问辂辂曰东方当有马吏至恐父哭子如何明日胶东吏来直子果亡直问其故辂曰其日乙夘则长子之候也木落扵申斗建申申破寅死丧之候也日加午而风发则马之候也离为文章则吏之候也申未为虎虎为大人则父之候也有雄雉飞来登直内钤柱头直大以不安令辂作卦辂曰到五月必迁时三月也至期直果为渤海太守【原注辂别传辂又曰夫风以时动爻以象应时者神之驱使象者时之形表一时其道不足为难王直亦大学问有道术皆不能精问辂风之推变乃可尔乎辂言此但风之毛发何足为异若夫列宿不守众神乱行八风横起怒气电飞山崩石飞树木摧倾扬尘万里仰不见天鸟兽藏窜兆民骇惊扵是使梓慎之徒登髙台望风气分灾异刻期日然后知神思遐幽灵风可惧】馆陶令诸葛原迁新兴太守辂往祖饯之宾客并防原自起取燕卵蜂窠鼅鼄着器中使射覆卦成辂曰第一物含气须变依乎宇堂雄雌以形翅翼舒张此燕卵也第二物家室倒悬门户众多藏精育毒得秋乃化此蜂窠也第三物觳觫长足吐丝成罗寻网求食利在昏夜此鼅鼄也举坐惊喜【原注辂别诸葛原字景春亦学士好卜筮数与辂共射覆不能穷之景春与辂有荣辱之分因辂饯之大有髙谈之客诸人多闻其善卜仰观不知其有大异之才扵是先与辂共论圣人著作之原又叙五帝三王受命之符辂解景春防防遂开张战地示以不固藏匿孤虚以待来攻景春奔北军师摧衂自言吾覩卿旌旗城池已壊也其欲战之士扵是鸣鼓角举云梯弓弩大起牙旗雨集然后登城曜威开门受敌上论五帝如江如汉下论三王如翮如翰其英者若春华之俱发其坑者若秋风之落叶听者惑不达其义言之收声莫不心服虽白起之坑赵卒项羽之塞濉水无以尚之扵时客皆欲面缚衔璧求束手扵军鼓之下辂犹总干山立未便许之至明日离别之际然后有腹心始终一时海内俊士八九人矣蔡元才在朋友中最有清才在众人中言本闻卿作狗何意为龙辂言潜阳未变非卿所知焉有狗耳得闻龙声乎景春言今当逺别后会何期且复共一射覆辂占既皆中景春大笑卿为我论此卦意纾我心懐辂为开爻散理分赋形象言徴辞合妙不可过景春及众客莫不言听后论之美胜扵射覆之乐景春与辂别戒以二事言卿性乐酒量虽温克然不可保宁当节之卿有水镜之才所见者妙仰观虽神祸如膏火不可不慎持卿叡才防扵云汉之间不忧不富贵也辂言酒不可极才不可尽吾欲持酒以礼持才以愚何患之有也】辂族兄孝国居在斥丘辂徃従之与二客防客去后辂谓孝国曰此二人天庭及口耳之间同有凶气异变俱起双魂无宅【原注辂别辂又曰厚味腊毒夭精幽夕坎为棺椁兊为丧车】流魂于海骨归于家少许时当并死也复数十日二人饮酒醉夜共载车牛惊下道入漳河中皆即溺死当此之时辂之隣里外户不闭无相偷窃者清河太守华表召辂为文学掾安平赵孔曜荐扵冀州刺史裴徽曰辂雅性寛大与世无忌仰观天文则同妙甘公石申俯览周易则齐思季主今明使君方垂神幽薮留精九臯辂宜防隂和之应得及羽仪之时徽扵是辟为文学従事引与相见大善友之徙部钜鹿迁治中别驾初应州召与弟季儒共载至武城西自卦吉凶语儒云当在故城中见三狸尔者乃显前到河西故城角正见三狸共踞城侧兄弟并喜正始九年举秀才【原注辂别传辂为华清河所召为北文学一时士友无不叹慕安平赵孔曜明敏有思识与辂有管鲍之分故从发干来就郡上与辂相见言卿腹中汪汪故时死人半今生人无双当去俗腾飞翺翔昊苍云何在此闻卿消息使吾食不甘味也冀州裴使君才理清明能释虚每论易及老荘之道未尝不注精扵严瞿之徒也又眷吾意重能相明信者今当故徃为卿陈感虎开石之诚辂言吾非四渊之龙安能使白日昼隂卿若能动东风兴朝云吾志所不让也扵是遂至冀州见裴使君使君言君顔色何以消减扵故耶孔曜言体中无药石之疾然见清河郡内有一骐骥拘絷后廏厯年去王良伯乐百八十里不得骋天骨起风尘以此憔悴耳使君言骐骥今何在也孔曜言平原管辂字公明年三十六雅性寛大与世无忌可为士雄仰观天文则能同妙甘公石申俯览周易则能齐思季主防步道术开神无穷可为士英抱荆山之璞懐夜光之寳而为清河郡所録北文学可为痛心疾首也使君方欲流精九臯垂神幽薮欲令明主不独治逸才不乆滞髙风遐被莫不草靡宜使辂特防隂和之应得及羽仪之时必能翼宣隆化声九围也裴使君闻言则慷慨曰何乃尔耶虽在大州未见异才可用释人郁闷者思还京师得共论道耳况草间自有清妙之才乎如此便相为取之莫使骐骥更为凡马荆山反成凡石即檄召辂为文学従事一相见清论终日不觉罢倦天时大热移牀在庭前树下乃至鸡向晨然后出再相见便转为钜鹿従事三见转治中四见转为别驾至十月举为秀才辂辞裴使君使君言丁邓二尚书有经国才畧扵物理不精也何尚书神明精防言皆巧妙巧妙之志殆破秋毫君当慎之自言不解易九事必当以相问比至洛宜善精其理也辂言何若巧妙以攻难之才防形之表未入扵神夫入神者当步天元推隂阳探虚极幽明然后览道无穷未暇细言若欲差次老荘而叅爻象爱防辩而兴浮藻可谓射侯之巧非能破秋毫之妙也若九事皆至义者不足劳思也若隂阳者精之已乆辂去之后嵗朝当有时刑大风风必摧破树木若发扵干者必有天威不足共清谈者】十二月二十八日吏部尚书何晏请辂邓飏在晏许辂与晏谈乆之飏谓辂曰君名善易而语初不及易中辞义何也辂曰夫善易者不言易也晏含笑赞之曰可谓要言不烦也晏遂问易九事辂辨析明畅晏曰君论此世无双【谨案陈志君论下有隂阳二字】因谓辂曰试为作一卦知位当至三公否又问连梦青蝇数十来在鼻上驱之不去辂曰夫飞鸮天下贱鸟及其在林食椹则懐我好音况辂心非草木敢不尽忠昔元凯之弼重华宣慈恵和周公之翼成王坐而待旦故能流光六合万国咸宁此乃履道休应非卜筮之所明也今君侯位重山岳势若雷电而懐徳者鲜畏威者众殆非小心翼翼多福之仁夫鼻者艮天中之山【原注裴松之曰按相书谓鼻之所在为天中鼻有山象故曰天中之山】髙而不危所以长守贵今青蝇臭恶而集之位峻者颠轻豪者亡不可不思害盈之数盛衰之期是故山在地中曰谦雷在天上曰壮谦则裒多益寡壮则非礼不履未有损已而不光大行非而不伤败愿君侯上追文王六爻之防下思尼父彖象之义然后三公可决青蝇可驱也飏曰此老生之常谈辂曰夫老生者见不生常谈者见不谈晏谢之曰知防其神乎古人以为难交疏而吐其诚今人以为难君今一面而尽二难之道可谓明徳君子矣过嵗更当相见辂还邑舎具以语舅氏舅氏责辂言太切至辂曰与死人语何所畏邪舅大怒谓辂狂悖嵗朝西北大风尘埃蔽天十余日闻晏飏皆诛然后舅氏乃服谓辂曰尔何以知何邓之败为已有凶气耶辂曰与祸人共防然后知神明交错与吉人相近又知圣贤求精之妙夫邓之行步筋不束骨脉不制血【谨案志注血作肉】起立倾倚若无手足此为躁何之视候则魂不守宅血不华色精爽烟浮容若槁木此为幽故躁者为风所收幽者为火所烧二者皆非遐福之象自然之符不可蔽也【原注辂别辂后因得休裴使君问何平叔一代才名其实何如辂曰其才若盆盎之水所见者清所不见者浊神在广博志不务学弗能成才欲以盆盎之水求一山之形形不可得则智由此惑故说老庄则巧而多华说易生义则美而多伪华则道浮伪则神虚得上才则浅而流絶得中才则防精而独出辂以为少功之才也裴使君曰诚如来论吾数与平叔共说荘老及易常觉其辞妙扵理不能折之又时人吸习皆归服之焉益令不了相见得清言然后灼灼耳】始辂过魏郡太守钟毓共论易义辂因言卜可知君生死之日毓使筮其生月日如言无蹉跌毓大愕曰君可畏也死以付天不以付君遂不复筮毓问辂天下当太平否辂曰方今四九天飞利见大人神武升建王道文明何忧不平毓未解辂言无防曹爽等诛乃觉寤云【原注辂别传魏郡太守钟毓清逸有才难辂易二十余事自以为难之至精也辂寻声投响言无留滞分张爻象义皆殊妙毓即谢辂辂卜知毓生月日毓愕然曰圣人运神通化连属事物何聪明乃尔辂言幽明同化死生一道悠悠太极终而复始文王捐命不以为忧仲尼曵杖不以为惧绪烦蓍筮宜尽其意毓曰生者好事死者恶事哀乐之分吾所不能齐且以付天不以付君也石苞为邺典农与辂相见问曰闻君乡里翟文耀能隠形其事可信乎辂言此但隂阳蔽匿之数茍得其数则四岳可藏河海可逃况以七尺之形防变化之内散云雾以幽身布金水以灭迹术足数成不足为难苞曰欲闻其妙君且善论其数也辂言夫物不精不为数不妙不为术故精者神之所合妙者智之所遇合之防微可以性通难以言论是故鲁班不能说其手离娄不能说其目非言之难孔子曰书不尽言言之细也言不尽意意之微也斯皆神妙之谓也请举其大体以验之夫白日登天运景万里无物不照及其入地一炭之光不可得见三五盈月清耀烛夜可以逺望及其在昼明不如镜今逃日月者必隂阳之数隂阳之数通于万鸟兽犹化况扵人乎夫得数者妙得神者灵非徒生者有验死亦有徴是以杜伯乘火气以流精彭生托水变以立形是故生者能出亦能入死者能显亦能幽此物之精气化之防魂人相感数使之然也苞曰日见隂阳之理不过扵君君何以不隠辂曰夫陵虚之鸟爱其清髙不愿江汉之鱼渊沼之鱼乐其濡湿不易腾风之鸟由性异而分不同也仆自欲立身以明道直已以亲义见数不以为异知术不以为竒夙夜研机孳孳温故而索隠行怪未暇斯务也】平原太守刘邠取印囊及山鸡毛着器中使筮辂曰内方外圆五色成文含寳守信出则有章此印囊也髙岳岩岩有鸟朱身羽翼黄鸣不失晨此山鸡毛也邠曰此郡官舎连有变怪使人恐怖其理何由辂曰或因汉末之乱兵马扰攘军尸流血汚染丘山故因昏夕多有怪形也明府道徳髙妙自天祐之愿安百禄以光休宠【原注辂别传故郡将刘邠字令元清和有思理好易而不能精与辂相见意甚喜欢自说注易向讫也辂言今明府欲劳不世之神经纬大道诚富美之秋然辂以为注易之急急扵水火水火之难登时之验易之清浊延扵万代不可不先定其神而后垂明思也自旦至今听采圣论未有易之一分易安可注也辂不解古之圣人何以处干位扵西北坤位扵西南夫乾坤者天地之象然天地至大为神明君父覆载万物生长无首何以安处二位与六卦同列干之象彖曰大哉乾元万物资始乃统天夫统者属也尊莫大焉何由有别位也邠依易系辞诸为之理以为注不得其要辂寻声下难事皆穷析曰夫乾坤者易之祖宗变化之根源今明府论清浊者有疑疑则无神恐非注易之符也辂扵此为论八卦八卦之道及爻象之精大论开廊众化相连邠所解者皆以为妙所不解者皆以为神自说欲着易八年用思勤苦歴载靡宁定相得至论此才不及易不爱乆劳喜承雅言如此相为髙枕偃息矣欲従辂学射覆辂言今明府以虚神扵注易亦宜絶思扵灵蓍灵蓍者二仪之明数隂阳之幽契施之扵道则定天下吉凶用之扵术则收天下毫厘纎防未可以为易也邠曰以为术者易之近数欲求其端耳若如来论何事扵斯留辂五日不遑恤官但共清谈邠自言数与何平叔论易及老荘之道至扵精神遐流与化周旋清若金水郁若山林非君侣也邠又曰此郡官舎连有变怪变怪多形使人怖恐君似当达此数者其理何由也辂言此郡所以名平原者本有原山无木石与地自然含隂不能吐云含阳不能激风隂阳虽弱犹有防神防神不真多聚凶奸以相求魍魉成羣或因汉末兵马扰攘军尸流血汚染丘岳彊魂相感变化无常故因昏夕之时多有怪形也昔夏禹文明不怪扵黄龙周武信时不惑扵暴风今明府道徳髙妙神不惧妖自天祐之吉无不利愿安百禄以光休宠也邠曰听雅论为近其理每有变怪輙闻鼓角声音或见弓劒形象夫以土山之精伯有之魂实能合会干犯明灵也邠问辂易言刚健笃实辉光日新斯为同不也辂曰不同之名朝旦为辉日中为光晋诸公赞邠本名炎犯晋太子讳改为邠位至太子仆子梓字纯嘏侍中次宏字终嘏太常次汉字仲嘏光禄大夫汉清冲有贵识名亚乐广宏子咸徐州刺史次耽晋陵内史耽子恢字真长尹丹阳为中兴名士也】清河令徐季龙使人行猎令辂筮其所得辂曰当获小兽复非食禽虽有牙爪微而不强虽有文章蔚而不明非虎非雉其名曰狸猎人暮归果如辂言季龙取十三种物着大箧中使辂射云器中借借有十三种先说鸡子后道蚕蛹遂一一名之惟以梳为枇耳季龙因与辂论龙动则景云起虎啸则谷风生以为火星者龙参星者虎火出则云应参出则风到此乃隂阳之感化非龙虎之所致也辂曰夫论难当先审其本然后求其理理失则机谬机谬则荣辱之主若以参星为虎则谷风为寒霜之风寒霜之风非东风之名是以龙者阳精以潜为隂幽灵上通和气感神二物相扶故能兴云夫虎者隂精而居扵阳依木长啸动扵巽林二数相感【谨案二数志作二气】故能运风若磁石之取铁不见其神而金自来有徴应以相感也况龙有潜飞之化虎有文明之变招云召风何足为疑季龙曰夫龙之在渊不过一井之底虎之悲啸不过百步之中形气浅弱所通者近何能景云而驰东风辂曰君不见隂阳燧近在掌握之中形不出手乃上引太阳之火下引太隂之水嘘吸之间烟景以集茍精气相通悬象应乎二气茍不相感则二女同居志不相得自然之道无有逺近季龙曰世有军事则鸡雉先鸣其道何由复有他占惟在鸡雉而已辂言贵人有事其应在天在天则日月星辰也兵动民忧其应在物在物则山林鸟兽也夫鸡者兊之畜金者兵之精雉者离之鸟兽者武之神故太白扬辉则鸡鸣荧惑流行则雉惊各感数而动又兵之神道布在六甲六甲推移其占无常是以晋柩牛呴果有西军鸿嘉石鼔鸣则有兵不专近在扵鸡雉也季龙曰鲁昭公八年有石言于晋师旷以为作事不时怨讟动扵民则有非言之物而言扵理为合不辂曰晋平奢泰崇饰宫室斩伐林木残破金石民力既尽怨及山泽神痛人感二精并作金石同气则兊为口舌之妖动扵灵石传曰轻百姓饰城郭则金不従革此之谓也【原注辂别传季龙钦嘉留辂经数日辂占猎既验季龙曰君虽神妙但不多藏物耳何能皆得之辂言吾与天地参神着通灵抱日月而逰杳防极变化而览未然况兹近物能蔽聪明季龙大笑君既不谦又念穷在近矣辂言君尚未识谦言焉能论道夫天地者则乾坤之卦蓍者则卜筮之数日月者离坎之象变化者隂阳之交杳防者神化之原未然者幽防之先此皆周易之纲纪何仆之不谦季龙扵是取十三种物欲以穷之辂射之皆中季龙乃叹曰作者之谓圣述者之谓明岂此之谓乎】辂随军西行过母丘俭祖父墓下倚树哀吟精神不乐人问其故辂曰林木虽茂无形可乆碑诔虽美无后可守武藏头苍龙无足白虎衔尸朱雀悲哭四危以备法当灭族不过二载其应至矣卒如其言后得休过清河倪太守时天旱倪问辂雨期辂曰今夕当雨是日旸燥昼无形似府丞及令在坐咸谓不然到鼓一中星月皆没风云并起竟成快扵是倪盛修主人礼共为懽乐【原注辂别传辂与倪清河相见既刻雨期倪犹未信辂曰夫造化之所以为神不疾而速不行而至十六日壬子直满毕星中已有水气水气之发动扵夘辰此必至之应也又天昨檄召五星宣布星符刺下东井告命南箕使召雷公电父风伯雨师羣岳吐隂众川激精云汉垂泽蛟龙含灵朱电吐咀杳防殷殷雷声嘘吸雨灵习习谷风六合皆同欬唾之间品物流形天有常期道有自然不足为难也倪曰谈髙信寡相为忧之扵是使留辂往请府丞及清河令若夜雨者当为啖二百斤犊肉若不雨当住十日辂曰言念费损至期向暮了无云气众人并嗤辂辂言树上已有少女防风树间又有隂鸟和鸣又少男风起众鸟和翔其应至矣须臾果有艮风鸣鸟日未入东南有山云楼起黄昏之后雷声动天到鼓一中星月皆没风云并起气四合大河倾倪问辂言误中尔不为神也辂曰误中与天期不亦工乎】正元二年弟辰谓辂曰大将军待君意厚冀当富贵乎辂尝叹曰吾自知有分直尔然天与我才名不与我年夀恐四十七八间不见女嫁儿娶妇也若得免此欲作洛阳令可使路不拾遗枹鼓不鸣但恐至太山治不得治生人如何辰问其故辂曰吾额上无生骨眼中无守精鼻无梁柱脚无天根背无三甲腹无三壬此皆不夀之验又吾本命在寅加月食夜生天有常数不可得讳但人不知尔吾前后相当死者过百人畧无错也是嵗八月为少府丞明年二月卒年四十八【原注辂别传既有才名遭朱阳之命扵时名势赫奕若火猛风疾当涂之士莫不枝附叶连宾客如云无多少皆为设食宾无贵贱候之以礼京城纷纷非徒归其名势而已然亦懐其徳焉向不夭命辂之荣华非世所测也弟辰尝欲従辂学卜及仰观事辂言卿不可教尔夫卜非至精不能见其数非至妙不能覩其道孝经诗论足为三公无用知之也扵是遂止子孙无能其术者辰叙曰夫晋魏之士见辂道术神妙占候无错以为有隠书及象甲之数辰每观辂旧惟有易林风角及鸟鸣仰观星书三十余卷世所共有然辂独在少府官舎无家人子弟随之其亡没之际好竒不哀丧者盗辂书惟余易林风角及乌鸣书还耳夫术数有百数十家其书有数千卷书不少也然而世鲜名人皆由无才不由无书也裴冀州何邓二尚书及乡里刘太常颍州兄弟以辂禀受天才明隂阳之道吉凶之情一得其源遂涉其流亦不为难常归服之辂自言与此五君共语使人精神清发昏不暇寐自此以下殆白日欲寝矣又自言当世无所云欲得与鲁梓慎郑禆灶晋卜偃宋子韦楚甘公魏石申共登灵台披神图步三光明灾异运蓍决狐疑无所复恨也辰不以闇浅得因孔懐之亲数与辂有所谘论至扵辨人物析臧否说近义弹曲直拙而不工也若敷皇羲之典文孔之辞周流五曜经纬三度口满声溢防言风集若仰眺飞鸿漂漂兮景没若俯临深溪杳杳兮精絶偪以攻难而失其端欲受学求道寻以迷昏无不扼腕椎指退音响而长叹也昔京房虽善卜及风律之占卒不免祸而辂自知四十八当亡可谓明哲相殊又京房目见遘防之党耳听青蝇之声面諌不从而犹道路纷纭辂处魏晋之际藏智以朴卷舒有时妙不见求愚不见遗可谓知防相邈也京房上不量万乗之主下不避佞谄之徒欲以天文洪范利国利身困不能用卒陷大刑可谓枯之余智膏烛之末景岂不哀哉世人多以辂畴之京房辰不敢许也至扵仰察星辰俯定吉凶逺期不失年嵗近期不失日月辰以甘石之妙不先也射覆名物见术流速东方朔不过也观骨形而审贵贱览形色而知生死许负唐举不超也若夫疏风气而探防候听鸟鸣而识神机亦一代之竒也向使辂宦达为宰相大臣膏腴流扵名世华曜列乎竹帛使幽验皆举秘言不遗千载之后有道者必信而贵之无道者必疑而怪之信者以妙过真夫妙与神合者得神则无所感也恨辂才长命短道贵时贱亲贤遐不宣扵良史而为鄙弟所见追述既自闇浊又従来乆逺所载占卜事虽不识本卦捃拾残余十得二焉至扵仰观灵曜说魏晋兴衰及五运浮沈兵革灾异十不收一无源何以成河无根何以垂荣虽秋菊可采不及春英临文慷慨复用哀慙将来君子幸以髙明求其义焉往孟荆州为列人典农常问亡兄昔东方朔射覆得何卦正知守宫蜥蜴二物者亡兄扵此为安卦生象辞喻交错防义豪起变化相推会扵辰已分别龙蛇各使有理言絶之后孟荆州长叹息曰吾闻君论精神腾跃殆欲飞散何其汪汪乃至扵斯邪裴松之曰案辰所称乡里刘太常者谓刘实也辰撰辂传是时为太常颍川则实弟智也实智并以儒学为名无能言之世语称实博辩犹不足以并裴何之流又案辂自说云本命在寅则建安十五年生也至正始九年应三十九而传云三十六以正元三年卒应四十七传云四十八皆为不相应也近有阎续伯者名赞该防通物有良史风为天下补缀遗脱敢以所闻列扵篇左皆従受之扵大人先哲足以取信者冀免虚诬之讥云耳尝受辰传所谓刘太常者曰辂始见闻由扵为邻妇卜亡牛云当在西面穷墙中县头上向教妇人令视诸丘冡中果得牛妇人因以为藏已牛告官案验乃知以术知故裴冀州遂闻焉又云路中小人失妻者辂为卜教使明旦扵东阳城门中伺担豚人牵与共鬬具如其言豚逸走即共追之豚入人舎突破主人瓮妇従瓮中出刘侯云甚多此辰所载才十一二耳刘侯云辰孝亷才也中书令史纪龙辂乡里人云辂在田舎尝候逺邻主人患数失火辂卜教使明日扵南陌上伺当有一角巾诸生驾黒牛故车必引留为设宾主此能消之即従辂戒诸生有急求去不听遂留当宿意大不安以为图已主人罢入生乃把刀出门倚两薪积间侧立假寐歘有一小物直来过前如兽手中持火以口吹之生惊举刀斫正防腰视之则狐自此主人不复有灾前长广太守陈承祐口受城门校尉华长骏语云昔其父为清河太守时召辂作吏骏与少小后以乡里遂加恩意常与同载周旋具知其事云诸要验三倍扵辰既短才又年县小又多在田舎故益不详辰仕宦至州主簿部従事太康之初物故骏又云辂卜亦不悉中十得七八骏问其故辂云理无差错来卜者或言不足以宣事实故使尔华城门夫人者魏故司空涿郡卢公女也得疾连年不差华家时居西城下南纒里中三廏在其东南辂卜当有师従东方来自言能治便听使之必得其力后无何有南征廏驺当充甲卒来诣卢公言能治女郎公即表请留之专使其子将诣华氏疗疾初用散药后复用丸治寻有效即奏除驺名以补太医又云随辂父在利漕时有治下屯民捕鹿者其晨行还见毛血人取鹿处来诣廏告辂辂为卦语云此有盗者是汝东巷中第三家也汝迳徃门前伺无人时取一瓦子宻发其碓屋东头第七椽以瓦着下不过明日食时自送还汝其夜盗者父病头痛壮热烦疼然亦来诣辂卜辂为发祟盗者具伏辂令担皮肉臓还着故处病当自愈乃宻教鹿主徃取又语使复徃如前举椽弃瓦盗父亦差又都尉治内史有失物者辂使明晨扵寺门外防当逢一人使指天画地举手四向自当得之暮果获扵故处矣】
　　议曰建平之相宣之占梦亿则屡中小数之隽也至扵公明通占相合卜筮衍象数傅诸义理深造天人之际则技进扵道矣其勉何晏以元凯辅尧舜周公相成王视邓飏为死人谓为幽躁则有儒者之风非直技术之士也















　　钦定四库全书
　　续后汉书卷七十二下　　　元　郝经　撰
　　列传第六十九下
　　技术
　　吴
　　吴范　刘惇　赵逹【皇象】　陈训　葛洪
　　谨案吴范传阙
　　刘惇字子仁平原人也遭乱避地客防庐陵事孙辅以明天官达占数显于南土毎有水旱防贼皆先时处期无不中者辅以为军师军中咸敬事之号曰神明建安中孙权在豫章时有星变以问惇惇曰灾在丹阳权曰何如曰客胜主人到某日当得问【谨案问陈志作闻】是时邉鸿作乱卒如惇言惇于诸术皆善尤明太乙皆能推演其事穷尽要妙著书百余篇名儒刁称以为竒惇亦寳爱其术不以告人故世莫得而明也
　　赵达河南人也少从汉侍中单父受学用思精宻谓东南有王者气可以避难故脱身渡江治九宫一筭之术究其微防是以能应机立成对问若神至计飞蝗射隐伏无不中效或难达曰飞者固不可校谁知其然此殆妄尔达使其人取小豆数斗播之席上立处其数验覆果信尝过知故知故为之具食食毕谓曰仓卒乏酒又无嘉殽无以叙意达因取盘中只箸再三纵横之乃言卿东壁下有美酒一斛又有鹿肉三斤何以辞无时坐有他賔内得主人情主人慙曰以卿善射有无欲相试尔竟效如此遂出酒又有书简上作千万数着空仓中封之令达筭之达处如数云但有名无实其精微若是惜其术自阚泽殷礼皆名儒善士亲屈节就学达秘而不告太史丞公孙滕少师事达勤苦累年欲许教之者有年数矣临当喻语而輙复止滕他日赍酒具候顔色拜跪而请达曰吾先人得此术欲图为帝王师至仕来三世不过太史郎诚不欲复传之且此术微妙头乘尾除一筭之法父子不相语然以子笃好不倦今真以相授矣饮酒数行达起取数书两卷大如手指达曰当写读此则自解也吾久废不复省之今欲思论一过数日当以相与滕如期往至乃阳求索书惊言失之云女壻昨来必是渠所窃遂从此絶初孙权行师征伐每令达有所推步皆如其言权问其法达终不语由此见薄禄位不至初权称尊号令达筭作天子之后当复几年达曰髙祖建元十二陛下倍之权大喜后果如达言达常笑谓诸星气风术者曰当回筭帷幕不出户牖以知天道而反昼夜暴露以望气祥不亦难乎闲居无为引筭自校乃叹曰吾数讫尽某年月日其终矣达妻数见达效闻而哭泣达欲弭妻意乃更筭言向者谬误尔尚未死后如期死权闻达有书求之不得乃録问其女及发棺无所得法术絶焉【原注孙盛曰夫覧未然逆鉴来事虽禆灶梓慎其犹病诸况术之下此者乎吴史书达知东南当有王气故轻举济江魏承汉绪受命中畿达不能豫覩兆萌而流窜吴越又不知吝术之鄙见薄于时安在其能逆覩天道而审帝王之符瑞哉昔圣王观天地之文以画八卦之象故亹亹成于蓍策变化形乎六爻是以三易虽殊卦繇理一安有廽转一筹可以钩深测隐意对逆占而能遂知来物者乎流俗好异妄设神竒不幸之中仲尼所弃是以君子志其大者无所取诸臣松之以为盛云君子志其大者无所取诸故评家之防非新声也其余所讥则皆为非理自中原酷乱至于建安数十年间生民殆尽比至小康皆百死之余尔江左虽有兵革不能如中国之甚也焉知达不筭其安危知祸有多少利在东南以全其身乎而责不知魏氏将兴流播吴越在亰房之俦犹不能自免刑戮况达但以秘术见薄在悔吝之间乎古之道术盖非一方探赜之方岂惟六爻茍得其要则可以易而知之矣回转一筹胡足怪哉达之推筭穷其要妙以知幽测隐何愧于古而以禆梓限之谓达为妄非笃论也　谨案目录附皇象今阙】
　　陈训字道元厯阳人也好秘学天文筭厯隂阳占候无不毕综尤善风角孙皓以为奉禁都尉使占候皓政严酷训知必败而不敢言时钱唐湖开或言天下当太平青盖入雒皓以问训训曰臣止能望气不能达湖之开塞退而告其友曰青盖入雒将有舆榇衔璧之事非吉祥也既而吴亡训入晋拜諌议大夫俄去职还乡及陈敏作乱遣弟宏为厯阳太守训谓邑人曰陈家无王气不久当灭宏闻将斩之训乡人秦璩为宏军説宏曰训善风角可试之如不中徐斩未晚也宏攻征东军衡彦于厯阳问训曰城中有几千人攻之可拔不训登牛渚山望气曰不过五百人然不可攻攻之必败宏复大怒曰何有五千人攻五百人而有不得理遂攻之果为彦所败方信训有道术乃优遇之都水军淮南周亢尝问训以官位训曰君至卯年当剖符近郡酉年当有曲盖亢曰脱如所言当相荐拔训曰性不好官惟欲得米尔后亢果为义兴太守金紫将军时刘聪王弥冦雒阳厯城太守武瑕问训曰国家人事何如训曰胡贼三逼国家当败天子野死今尚未也其后懐愍二帝果有平阳之祸或问明年吉防训曰扬州刺史死武昌大火上方节将亦当死至时刘陶州周访皆卒武昌大火烧数千家时甘卓为厯阳太守训私谓所亲曰甘侯头而视仰名为盼刀又目有赤脉自外而入不出十年必以兵死不领兵则可以免卓果为王敦所害丞相王导多病毎自忧虑以问训训曰公耳竖垂肩必夀亦大贵子孙当兴于江东咸如其言年八十余卒
　　议曰范等吴之精于术数者也隂机竒中神所恶故不敢语诸人诸子孙犹为造物所忌徃往不得其死谓之杀身之学人君之术在于修已用人以安百姓区区小数不足学也孙权必欲知其诀其道以不得而摈薄之岂知君人之道哉陈训官为奉禁畏皓不言知矣哉
　　葛洪【谨案晋书字稚川】丹阳句容人也祖系吴大鸿胪父悌吴亡入晋为邵陵太守洪少学家贫樵薪以贸纸墨夜则写书诵习遂以儒学知名性寡欲无所爱翫不知棊局几道摴蒲齿名为人木讷不好荣利闭门却扫未尝交游于余杭山见何幼道郭文举目击而已各无所言时或寻书问义不逺数千里﨑岖冒涉期于必得遂究覧典籍尤好神仙导飬之法从祖孙权时学道得仙号曰葛仙公以炼丹秘术授弟子郑隐洪就隐学悉得其法后师事南海太守上党鲍亦内学逆占将来见洪深重之以女妻洪洪传业兼综练医术凡所着撰皆精覈是非而才章富赡太安中石氷作乱吴兴太守顾秘为义军都督与周玘等起兵讨之秘檄洪为将兵都尉攻氷别帅破之迁伏波将军氷平洪不论功赏径至雒阳求异书以广其学洪见天下已乱欲避地南土参广州刺史含军事及含遇害还乡里征镇檄命一无所就及元帝为丞相辟为掾以平贼功赐爵闗内侯咸和初司徒导召补州主簿转司徒掾迁谘议参军干寳深相亲友荐洪才堪国史选为散骑常侍领大著作洪固辞不就以年老欲链丹以祈遐年闻交趾出丹求为勾漏令帝以洪资髙不许洪曰非欲为荣以有丹尔帝从之洪遂将子侄俱行至广州刺史邓岳留不聴去洪乃止罗浮山錬丹岳表补东官太守又辞不就岳乃以洪兄子望为记室参军在山积年著述不辍其自序曰洪体乏进趣之才偶好无为之业假令奋趐则能陵厉霄骋足则能追风蹑景犹欲戢劲翮于鹪鷃之羣藏逸迹于跛驴之伍岂况大块禀我以寻常之短羽造化假我以至驽之蹇足自卜者审不能者止岂敢力苍蝇而慕冲天之举策跛鼈而追飞兔之饰嫫母之笃陋求媒阳之美谈推沙砾之贱质索千金于和肆哉夫僬侥之步而企及夸父之踪【原注僬侥短人长三尺】近才所以踬碍也要离之羸而强赴扛鼎之势秦人所以断筋也【原注史记秦武王典孟説举鼎絶膑死膑胫骨也战国策作脉与此不同】是以望絶于荣华之涂而志安乎穷圯之域藜藿有八珍之甘蓬莱有藻棁之乐权贵之家虽咫尺弗从也知道之士虽艰逺必造也考览竒书亦既不少率多隐语难可卒解自非至精不能寻究自非笃勤不能悉见道士博洽闻者寡而意断妄説者众至于时有好事者欲有所脩为仓卒不知所从而意之所疑又无足谘今为此书粗举长生之理其至妙者不得宣之于翰墨盖粗言较畧以示一隅冀悱愤之徒省之可以思过半岂谓闇塞必能穷微畅逺乎聊论其所先觉耳世儒徒知服膺周孔莫信神仙之书不但大笑之又将谤毁真正故予所着子言黄白之事名曰内篇其余駮难通释名曰外篇大凡内外一百一十六篇虽不足藏诸名山且欲缄之金匮以示识者自号抱朴子因以名书其余所着碑诔诗赋百卷移檄章表三十卷神仙良吏隐逸集异等传各十卷又抄五经史汉百家之言方技襟事三百一十卷金匮药方一百卷肘后要急方四卷洪博闻深洽江左絶伦又精辩赜析理入微后忽与岳疏云当逺行寻师克期便发岳得疏狼狈往别而洪坐至日中兀然若睡而卒岳至遂不及见时年八十一视其顔色如生体亦柔软举尸入棺轻如空衣世以为尸解得仙云【谨案葛洪晋人无与三国虽以裴注之博采亦不及洪事此入正传于限断为疎矣】
　　议曰余观洪所着抱朴子书博雅该贯精穷技术润色之以儒学鼓吹之以文藻方士之魁杰者也其以为神仙可至专为脩錬服饵误天下后世深矣人配天地用万物飬生之具圣王制作六经备矣其居宫室其服丝麻其食谷麦果菜鱼肉起居有时嗜欲有节不伤之而已其存没如昼夜之常不祈生而恶死也自周之衰乃有方士为长生不死神仙之説诱天下以欲而蛊其心于是有脩链服饵之术烧灼其胃肠煎熬其血气易谷麦以金石溷精液为鈆汞以求长生不死而徼冀为神仙往往杀身而札瘥天昏汉晋之初犹秘其术而隂以杀天下至洪著书昌言于世隋唐以来其术盛行世主甘心为周穆秦皇汉武唐宪穆而下药杀者数君【原注唐书宪宗服金丹多躁怒左右宦官往往获罪有死者庚子暴崩于中和殿穆宗初栁泌等既诛方士稍复因左右以进上饵其金石药疾作崩于寝殿武宗饵方士金丹性加躁急喜怒不常六年三月帝崩宣宗饵道士药疽发于背而崩】王公大人焚其身而不知悟者见于载籍不啻数十百人【原注韩文李干墓志于以进士为鄂岳从事遇方士栁泌从受药法服之往往下血比四年病益急乃死其法以鈆满一鼎按中为空实以水银盖封四际烧为丹砂云余不知服食説自何世起杀人不可计而世慕尚之益至此其惑也在文书所记及耳相闻传者不説今直取目见亲与之防而已药败者六七公以为世诫工部尚书归登殿中御史李虚中刑部尚书李逊逊弟刑部侍郎建襄阳节度使工部尚书孟简东川节度御史大夫卢坦金吾将军李道古此其人皆有名位世所共识工部既食水银得病自説若有烧鐡杖自颠贯其下者摧而为火射窍节以出狂痛号呼乞絶其裀席常得水银发且止唾血十数年以毙殿中疽发其背死刑部且死谓余曰我为药误其季建一旦无病死襄阳黜为吉州司马余自袁州还京师襄阳乘舸邀我于萧洲屏人曰我得秘药不可独不死今遗子一器可用枣肉为丸服之别一年而病其家人至讯之曰前所服药误方且下之下则平矣病二岁竟卒卢大夫死时溺出血肉痛不可忍乞死及金吾以栁泌得罪食泌药五十死海上此可以为谟者也】至今未已也其祸天下后世如此之酷而洪乃谓世儒不知而谤已呜呼儒不知洪邪洪不知儒邪
　　賛曰神扄奥锁防探灼索掲露隂机戒之在得










&lt;史部,别史类,郝氏续后汉书&gt;
  </div>
  <div class="pagination">
   <a href="郝氏续后汉书_page25.html">
    上一页
   </a>
   <span>
    ...
   </span>
   <a href="郝氏续后汉书_page21.html">
    21
   </a>
   <a href="郝氏续后汉书_page22.html">
    22
   </a>
   <a href="郝氏续后汉书_page23.html">
    23
   </a>
   <a href="郝氏续后汉书_page24.html">
    24
   </a>
   <a href="郝氏续后汉书_page25.html">
    25
   </a>
   <span class="current-page">
    26
   </span>
   <a href="郝氏续后汉书_page27.html">
    27
   </a>
   <a href="郝氏续后汉书_page28.html">
    28
   </a>
   <a href="郝氏续后汉书_page29.html">
    29
   </a>
   <a href="郝氏续后汉书_page30.html">
    30
   </a>
   <a href="郝氏续后汉书_page31.html">
    31
   </a>
   <span>
    ...
   </span>
   <a href="郝氏续后汉书_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
