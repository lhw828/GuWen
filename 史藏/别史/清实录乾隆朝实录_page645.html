<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 645 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 645 页/共 1860 页</h1>
    <div class="content">
○又谕、据阿里衮奏称。德保差竣回京。在家住宿一夜。次日起程等语。德保系御前侍卫。差竣回京。先至其家住宿。殊属无耻。著革去公爵。作为三等侍卫。在乾清门效力行走。　　

○谕军机大臣等、允祁等、奏永济库失窃滋生银两一案。据称请交刑部派员前来严审究拟等语。该库被窃。既据讯长庚、倭合、偏头等、并将该班行走人役。逐加研讯。是现在有可查究之人。自应就近即速严加究问。逐细根追。即可得实在情节。否则将长庚等、并应行质讯要犯、一并解部审拟。乃遽请派部员前往审究。所奏殊属糊涂。著传旨申饬。并令严行讯究。务得实在偷窃之犯。奏闻治罪。毋得迟回观望。使奸匪乘隙远扬。以致无可踪迹。允祁等、候此案审明后。再行交部议处。　　

○户部等部议、吏部尚书管四川总督黄廷桂题覆、乐山县老洞沟厂、开采拨运京局事宜。一、解运京铜一百四十万斤。于滇铜过川时。分七次带运。其存局铜、即供川局鼓铸。一、解运京铜。即在将买余铜项下拨运。所加耗余铜、在抽课耗铜核给。一、办运京铜。自老洞沟厂至重庆。所需竹筐水脚、及差役饭食等项。照例支给。一、自重庆运交京局。水脚夫价等项银。照滇省运铜例支给。一、运铜应解坐粮厅车脚剥载银。照滇省动给各等语。应如所请。至运铜杂费。该督请照滇省运京之例支给。未免浮多。应照滇省带运江西截留铜之例开销。从之。　　

○刑部等部题准、湖北巡抚张若震疏称。安陆县民吴太安、起意将伊故甥尹辉宸妻吴氏改嫁。吴氏不从。又令尹辉先强抢。送至陈氏纶家。吴氏坚不成婚。投缳殒命。吴太安应发边卫充军。年逾七旬。照例收赎。尹辉先等分别杖徒。吴氏附请旌表。得旨、吴氏矢志守节。吴太安起意改嫁。又令尹辉先强抢背送。以致投缳。则吴氏之死。实吴太安威逼所致。岂得以年逾七旬、照例收赎。夫收赎固属定例。亦眚灾之谓耳。若不问所犯轻重。则一胥吏察例奉行足矣。拘牵墨守。何以慰幽魂而发潜德。此本著发还另议。嗣后有似此者。当按其情罪核实请旨。寻议、吴太安、应不准收赎。余俱如原议。从之。　　

○以多罗平郡王庆恒、管理镶红旗汉军都统事务。　　

○以武备院卿保常、为正黄旗蒙古副都统。　　

○以湖广督标中军副将诺伦、为贵州镇远镇总兵。　　

○是日、驻跸乌苏河大营。　　

○戊寅。上诣皇太后行幄问安。　　

○谕曰、策楞公爵、著尚书达勒当阿承袭。德保公爵、著郎中德禄承袭。　　

○以察哈尔游牧总管多尔济、为正蓝旗汉军副都统。　　

○是日、驻跸马前寨大营。　　

○己卯。遣官祭历代帝王庙。　　

○遣官祭都城隍之神。　　

○谕曰、朕恭奉皇太后东巡。展谒祖陵。所有经过地方。赐复蠲租。一循彝典。尤念今年奉天所属州县。秋雨过多。间被水潦。虽高阜尚属有秋。但朕巡历所经。念兹贫民拮据。益当加意惠鲜。无令失所。著该将军府尹等、查明被灾地亩。于恩旨蠲免外。应作何分别优恤之处。即奏闻办理。　　

○又谕、侍卫夔萨等、自军营差旋。朕询及德宁、安崇阿、畏怯情形。缘德宁、明知巴朗等逃去未远。乃仅追至准噶尔卡座。即为可以塞责。遂带兵退回。按其情节。死有余辜。德宁妻子、著发往黑龙江。　　

○以正蓝旗满洲协领富当阿、为正蓝旗满洲副都统。　　

○是日、驻跸油葫芦村大营。　　

○庚辰。上诣皇太后行幄问安。　　

○谕军机大臣等、昨曾降旨。令阿睦尔撒纳等赴热河入觐。色布腾亦令同来。但色布腾曾奏闻车凌孟克、与伊子巴雅尔当、有图谋色布腾之意。此事虽虚实未定。但不可不密为防范。倘色布腾入觐。车凌孟克乘其不在游牧。肆行侵扰。不惟于色布腾家口有碍。于国家之事、亦大有关系。色布腾如在游牧。车凌孟克必不敢侵扰。即侵扰。色布腾亦能办理。此时可暂不必入觐。俟明年成功后来朝。承受朕无穷恩眷。可寄信玉保、密谕色布腾。令其在游牧密防。以期无事。此事朕如明降谕旨。止其入觐。恐车凌孟克等益生猜疑。色布腾临时但称患病。不必前来。众人亦无所疑虑矣。　　

○大学士公傅恒等奏、皇上恭谒祖陵。穿素服行礼。遇大祭之日。穿朝服行礼。盛京陪祭及执事大臣官员。俱穿朝服。随驾王大臣等穿蟒袍补褂。报可。　　

○升任浙江巡抚雅尔哈善疏报、丽水、临安、富阳、镇海、太平、松阳、云和、宣平、等八县。十九年分、开垦田地山塘一百八顷有奇。　　

○是日、驻跸尚家河大营。　　

○辛巳。上奉皇太后率皇后谒永陵。行礼、祭酒、举哀、如仪。　　

○诣显佑宫行礼。　　

○阅兴京城。　　

○署定边左副将军班第等覆奏、剿办乌梁海一事。参赞大臣萨喇勒等、业已率领所派兵丁、出卡前往。计此时、正与贼游牧临近之时。若再谕令彻回。恐贼众知觉。转来堵截。殊多未便。现在萨喇勒等。于八月二十四日领兵前进。臣等亦于二十五日自乌里雅苏台起程。前往卓克索接应。报闻。　　

○是日、驻跸额勒赫和罗大营。　　

○壬午。上诣永陵。行大飨礼。　　

○遣官致祭附葬之武功郡王礼敦、恪恭贝勒塔察篇古墓。暨附近之觉罗等祖茔。　　

○诣皇太后行幄问安。　　

○二等宣义伯兼散秩大臣果尔多故。赐祭如例。　　

○以故贵州新化蛮彝长官司土官欧阳承宗子方旦、袭职。　　

○是日、驻跸尚家河大营。　　

○癸未。谕军机大臣等、班第奏、据萨喇勒告称。阿睦尔撒纳云、明年进兵。事关紧要。必须二人同赴行在。面聆圣训。方有裨益。如蒙俞允。萨喇勒于十月下旬随后赶往。亦可不误等语。萨喇勒、阿睦尔撒纳、所见甚是。如此实心为国家办事。甚属可嘉。从前朕将萨喇勒留于军营。原恐车凌孟克有意外之变。令伊防守。此际谅未必有事。班第又在军营。可寄信班第、令萨喇勒于彼处事竣后。即行赶赴热河陛见。班第于应行防守之处。务密为防范。不可疎懈。　　

○署定边左副将军班第等奏、明岁进兵。所需驼马牛羊等项。现在陆续送到。时际冬春。须择水草好处。善为牧放。以备临时应用。现奉特旨派出舒赫德经理。臣等复公同商议。仍令额琳沁多尔济、率同贝勒旺沁札布等、各带本部落官兵。前往翁金达什和硕地方。查收送到马匹牲畜。护送缓行。其牧放地方。查扎布堪控圭等处。冬令温暖。水草充足。应令在该处牧放。以收实用。报闻。　　

○是日、驻跸莲花套大营。　　

○甲申。上诣皇太后行幄问安。　　

○工部议准、直隶总督方观承疏称、满城县方顺桥巡检。移驻三座塔地方。应建衙署。从之。　　

○蠲免甘肃皋兰、狄道、渭源、金县、靖远、环县、镇番、平番、宁夏、宁朔、灵州、中卫、平罗、西宁、等十四州县。十八年分、被灾地一千六百二十七顷有奇额赋。并豁除被水冲坍无徵地二十六顷有奇额赋。又免西宁县。被雹地一千五百九十八段额赋。　　

○是日、驻跸抚顺大营。　　

○乙酉。上诣皇太后行幄问安。侍早膳。　　

○赐扈从王公大臣、并盛京将军等宴。　　

○谕、据班第等奏称、台吉阿睦尔撒纳、讷默库、班珠尔、内讷默库、与车凌乌巴什。骨肉同居。应即用车凌乌巴什旗分旗纛。阿睦尔撒纳、班珠尔、应赏用何旗旗纛之处。请旨遵行等语。讷默库、著照所请。即令用车凌乌巴什旗分旗纛。阿睦尔撒纳、著赏用镶黄旗旗纛。班珠尔、赏用正黄旗旗纛。俟派定伊等兵丁数目之后。交该部照赏给车凌旗纛式样制造。由驿解往。　　

○谕军机大臣等、据班第等奏称、差探乌梁海等处。自阿布萨图口起。至垂博勒齐尔。马群踪迹相连。因急行进兵。攻掠乌梁海游牧等语。所办甚合机宜。彼处既有乌梁海踪迹。一鼓而得。足可接济军粮。擒拏玛木特。即畏避移徙。其所去亦不甚远。我兵就此前进。并可将阿睦尔撒纳之兄。及其妻子。与其属下被掳人口。尽行救出。俾得骨肉团聚。甚有裨益。救出后、或移于内地。或人口众多。难以移徙。即著所遣兵丁。并其妻子。在额尔齐斯安置。照管游牧之处。酌量办理。可寄信班第、令其传谕班珠尔、萨喇勒、齐木库尔、惟期于事妥协。不必拘泥。　　

○陕西巡抚陈宏谋奏、西安府属兴平县之店张驿。差务繁多。驿丞不能独办。应将店张驿马、归醴泉县经管。驿丞缺裁。得旨、著照所请行。　　

○是日、驻跸颜台尼噜村大营。　　

○丙戌。谒福陵、昭陵。如谒永陵仪。　　

○上诣皇太后行幄问安。　　

○谕、此次随驾之拜唐阿、兵丁、太监等。著各赏给一月钱粮。　　
</div>
    <div class="pagination">
<a href="清实录乾隆朝实录_page644.html">上一页</a><span>...</span><a href="清实录乾隆朝实录_page640.html">640</a><a href="清实录乾隆朝实录_page641.html">641</a><a href="清实录乾隆朝实录_page642.html">642</a><a href="清实录乾隆朝实录_page643.html">643</a><a href="清实录乾隆朝实录_page644.html">644</a><span class="current-page">645</span><a href="清实录乾隆朝实录_page646.html">646</a><a href="清实录乾隆朝实录_page647.html">647</a><a href="清实录乾隆朝实录_page648.html">648</a><a href="清实录乾隆朝实录_page649.html">649</a><a href="清实录乾隆朝实录_page650.html">650</a><span>...</span><a href="清实录乾隆朝实录_page646.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
