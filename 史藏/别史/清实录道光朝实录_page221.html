<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 221 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 221 页/共 848 页
  </h1>
  <div class="content">
   ○旌表守正捐躯山东滕县民李崇德妻王氏。　　

○己巳。上诣绮春园问皇太后安。　　

○庚午。谕内阁、讷尔经额奏、筹议回空帮船。夹带私盐。先禁私囤以清弊源一摺。所奏是。粮船夹带私盐。久干例禁。揽装重则挽运较难。摉查严则耽延难免。况船身为卤气侵入。载米亦非所宜。必当严行饬禁。今据该漕督奏、各帮丁舵水手。惟利是图。积习难返。江广及安徽等帮。装载更多。零星贩卖。到处停泊逗留。甚至不服摉查。恃众拦阻。成何事体。并有跟帮积匪。勾串地棍土枭。贩赴水次豫囤。俟回空过境时。沿河上载。该漕督已将私带定例。按帮严切晓示。其议请饬禁豫囤。系为杜绝弊源起见。著直隶山东江南各督抚盐政。一体严饬该管文武员弁。查拏在岸豫囤积匪。各路上载之区。亦当严密巡查。总须实力奉行。埽除积弊。以杜私囤而速回空。　　

○谕军机大臣等、鄂山等奏、查明哈密修整铁瓦木轮等车。始议改拨托克逊粮台。旋因该处车辆敷用。复议留备兵差供应各缘由。并现在托克逊、喀喇沙尔、库车、三城。及阿克苏迤西各台。脚力足敷转运等语。托克逊以西。所筹接之脚力。既敷滚运兵粮。其哈密修整车辆。原可留供凯撤官兵之用。惟吐鲁番前此所收哈密送到车八十五辆。何以未经咨报总局。其吐鲁番现有车八十余辆。是否即系哈密所解之车。抑系另行修补。其所称奉过长龄饬知。不令接收一节。方载豫亦未禀知。该督等。是否赓音岱实有此言。前已降旨、令其明白回奏。著该督等即将接收车辆。何以并无报案一节。一并传谕赓音岱、令其据实覆奏。至各路所调官兵。现已次第凯撤。随处应支兵粮。尤须运供无误。据奏托克逊迤西各城。所得接乏脚力。足敷循环滚运。每月每城。可运粮六七千石。筹办尚为妥办。著随时饬谕粮台各员。仍前趱运。期敷支放。无得因大兵已撤。稍有贻误。将此由五百里谕令知之。　　

○旌表守正捐躯安徽蒙城县民楚洛妻慕氏。　　

○壬申。谕军机大臣等、前据萧福禄奏、上年十一月内。仁和县民闹漕滋事。程含章派拨杭州协等营官兵。前往弹压。并不知照提督。在任时所属将备黜陟委署。均系自主。并不先事商酌等语。当降旨令程含章明白回奏。兹据奏称、仁和县民聚众闹漕。近在省城。事起仓卒。派兵弹压。当时未及知会。迨奏稿拟定。即用印文知会总督提督。移送奏稿。有案可查。程含章因洋面盗劫频闻。会同总督孙尔准参奏。将黄岩镇右营正署游击张君昌等、摘去顶带。汛官革职留缉。各营巡缉较勤。迨至八月。又有洋盗行劫杀人之案。程含章将巡洋之守备余云龙参奏。摘去顶带。汛官革职留缉。当即移知提督。又因象山协副将邓宏、年逾六旬。两目生翳。渐耽安逸。奏请勒休。又玉环营参将吴旸、久患失血病证。精神委顿。奏请勒令回籍调理。以上三案。皆系程含章主稿。会同代办总督韩克均、署提督杨继勋、及提督萧福禄参奏。内吴旸一案。萧福禄不肯书奏。时程含章已经交卸。旋经该提督调验吴旸患病属实。其事乃已。参官事须速密。先事商量。动逾旬月。必致漏洩。是以不克知会。浙江委署将备。向系总督给委。程含章到任后将粮船水手滋事案内、副将庆康等、参奏革职。委曾经署理副将之参将佛保、署理嘉兴协副将。并委候补守备王荫楷、署理都司。移咨总督提督。该提督谓所委皆不胜任。另行委署。程含章即将所委之员撤回。旋经总督赵慎畛、谓程含章所委皆属妥协。提督不应妄行驳饬争委。仍委佛保等署理。萧福禄因此生怨待事。浙江提镇各标营。兼受巡抚节制。程含章将萧福禄所奏、逐条登答。俱有案据。著琦善、朱士彦、于查办前案完竣后。即就近提卷查核。将萧福禄等是非曲直。秉公剖断。据实具奏。毋稍偏倚。萧福禄原奏、及程含章回奏各摺、并著钞给阅看。将此谕令知之。　　

○癸酉。谕内阁、前据程含章列款密参署浙江巡抚刘彬士、不能清白乃心。声名甚属平常。自言穷翰林出身。住京廿余年。负欠不少。今番须要还债。人咸谓饿虎出林。浙江盐务。经帅承瀛办有起色。祇须率由旧章。乃刘彬士诸多挑驳。商人心滋不服。仁和县闹漕一案。刘彬士即扬言不应动兵。其识见偏谬。品节不清。已可概见等语。时孙尔准陛见出都。当即密谕该督据实查奏。兹据奏称、刘彬士扬言不应动兵一节。于入都路过杭州时。见刘彬士。据称初闻程含章勒兵围拏。颇疑办理过当。及提犯审讯其聚众毁厂。捆殴书役。拒伤官兵。均属实情。则用兵围拏。势亦不得不然。嗣于回抵杭州时。知此案业经审结。其挑驳商人一节。现在细察商情。输课颇欠踊跃。缘上年奉旨筹加盐价。各商闻知。争先完课。刘彬士到任查知。奏明勒令各商将余价照引追缴。商人赶完课引之时。多有重利揭债。图赚余价之利者。今按引追补。无利可图。诸甲商随以另款商捐剥费杂费二项银两。每年用有赢余。呈请以公办公。拨补余价。求免另追。经刘彬士批驳不准。又前任巡抚帅承瀛于商纲一款。颇有赢余。留存运库。嗣后各任巡抚。俱尽数提为公用。刘彬士查悉情形。曾向人言。将来商纲用费不敷。何能赔垫。甲商禀请运司。欲以程含章札提置买义地善举银两。先在杂费项下暂动。将银拨归商纲备用。又经刘彬士批斥不准。浙盐甫有起色。须于认真之中。寓休养体恤之意。业经面为规劝。其负欠还债一节。细加查访。并无在浙索债之人。刘彬士莅任数月。办理庶务。颇为尽心。操守亦属谨饬。舆论佥同等语。朕行政用人。一秉大公至正。督抚大吏中。如果实有簠簋不饬。声名狼藉者。大小臣工。原许风闻入奏。朕从不肯颟顸了事。必将贪黩之员。立即褫革治罪。然必须劣迹昭著。确有凭据。岂容以捕风捉影之词。妄行参揭。程含章率听不根之言。无端入告。伊视朕为何如主。辄敢以此等伎俩。巧为尝试耶。程含章陈奏不实之咎。实无可辞。著交部严加议处。即来京听候部议。山东巡抚。著贺长龄。暂行护理。山东布政使。著钟祥署理。其山东按察使。著贺长龄委员暂署。　　

○谕军机大臣等、长龄等奏、探明张逆藏匿地方。分路往捕。并卡外回夷来营纳款一摺。张逆现窜至拉克沙。距喀拉提锦较近。并与达尔瓦斯珲都斯、及布噶尔拔达克山等处相通。杨遇春带领马步官兵三千余名出卡。所过布噜特爱曼。随处抚谕。甚为恭顺。并据副将郭继昌等、探明拉克沙山内有贼党数百人。其山后深河一道。上系铁索浮桥。现饬该副将等选派官兵回子。带同奈曼布噜特比爱散、绕山潜往。拆毁浮桥。现又派杨芳带领马步兵一千一百余名。星夜驰往相机督办。并据各部落伯克、差人来营纳款投诚。又据干竺特、呈进帕尔西字表文金两。并递将军等物件。斡罕伯克、递将军腰刀等件。经长龄等谕令赶紧前往。设法捦逆。可膺莫大封赏。该回夷等均称已派人于各境要路堵截。必定生捦送营。该将军照例筵宴。优加奖赏。并回赏各伯克元宝?缎茶叶布匹等物。令其携回爱曼。并派官兵护送出境。所办甚是。此时外夷各部落。及阿坦台汰劣克等各布噜特。均已差人堵截各要隘。布置尚属周密。朕日夜伫望驰奏红旗。所奏捦获贼目噶尔勒之吉林佐领富尔松阿。前经降旨赏换花翎。著加恩以协领升用。先换顶带。固原把总韩国彦、著加恩赏守备衔、以千总即补、并赏戴花翎。被贼砍伤之固原兵丁田兴起。著以把总拔补。并赏戴蓝翎。其先后冲入贼阵之吉林笔帖式富顺、马甲奎升、西兰泰、富常、成德、著该将军等酌量奖赏。至巴彦岱年力已衰。著照所请。饬回阿克苏、帮同爱玛特办事。其和阗阿奇木。即著托克托呢杂尔署理。又另摺奏、密陈筹议办理善后情形。现在四城甫定。若遽请分封。恐一时未能周密。有事仍须办理。所费不可胜计。自系实在情形。将军等请暂驻重兵。分城镇守。一二年后。酌量裁撤。所议不为无见。前经降旨将达淩阿、巴哈布、成玉、富昇阿、苏清阿、暂署英吉沙尔、叶尔羌、和阗、各城事务。是否胜任。该将军等仍遵前旨留心察看。据实奏闻。若仅设总兵副将参将。不足以资弹压。其酌留满汉兵丁八千名。著照所请暂留。以壮声威而靖边圉。至官兵所需口粮。现在四城入官地亩请照伊犁回民。每年纳粮十万石。供六千兵食之例。著长龄再体察情形。总须官兵足敷食用。而又能体恤回子。勿令苦累。方为妥善。并著饬伊萨克等分别核实妥办。其棉花布匹。亦著酌定章程办理。将此由六百里加紧谕知长龄、武隆阿、杨芳、并谕杨。遇春知之。　　

○甲戌。谕军机大臣等、前据御史汪琳奏、淮扬运河入海之路。祇有盐城县新洋港、斗龙港、东台县王家港。泰州小洋口、四处。请及时疏导等语。当降旨令琦善会同张青选酌办。兹据奏称、淮扬运河。邵伯以南归江之水。除人字芒稻二河、毋庸展挑外。其金湾坝、及东西湾坝门、各宽五六十丈。凤凰桥亦宽二十余丈。各坝桥下引河。俱形窄狭。间有淤滩。其董家、石羊、廖家、三沟。亦俱狭浅。壁虎桥引河。及芒稻越闸。上下河身。亦有淤浅。均应挑切展宽。各引河长至二千六百余丈、及数百丈不等。将挑工约估、计需银六十万九千九百六十余两。其宝应、高邮、邵伯等湖。通连支港。须俟湖水消落。浅滩涸露。由河督估办。邵伯以北归海之水。南关等五坝进水口门。共宽二百二十余丈。而范公堤出水十八闸。共宽七十余丈。即五路海口。一律畅深。已不敌所受之数。内除盐城斗龙、新洋、二港。及阜宁县射阳湖。洩水甚畅。与汪琳原奏小洋口、无庸挑复外。东台县古河口、王家港、二河。现俱淤浅。应须挑浚。估银十三万九千六百九十余两。又高邮州新河尾、北关河、运盐河头、菱丝沟、总澄子河、皆系各坝洩水归海要道。现亦淤浅应挑。估银十万三千二百五十余两。归江一路。较归海为尤急。惟本年洪湖水长。已将通江各坝。次第启放。未便于此时筑坝兴挑。滨海河港。夏秋潮汐较大。时届农忙。集夫不易。请俟秋后察看情形再办。此外如兴化、东台、盐城、阜宁等县。各有淤浅河道。应由该地方官酌办。又范公堤残缺颇多。堤内溱潼河、为盐运所关。闸座间有损坏。应由运司饬该管各员陆续疏浚。毋庸汇入现估之案办理。至工需除商办民办外。尚需银六十余万两。概令商捐。力有未逮。现饬藩运二司、会同常镇淮扬各道筹款。由新任总督蒋攸铦酌定奏办等语。近年洪湖水势较旺。每遇盛涨。两坝二河。全行启放。减水奔腾下注。专恃归江一路。已有宣洩不及之虞。宝应、高邮、邵伯等湖。通连各支港。久未修浚。运河东岸堤工。往往吃重。不得不开车逻等坝。旁注下河。以资分洩。而下河距江较远。难令绕越归江。遂致各州县动辄被淹。朕心实深轸念。著蒋攸铦、会同张井、潘锡恩、张青选、再行详加察看各河水势冲刷、及大汛淤垫各情形。应否增减。确估兴办。其兴化等县境内淤浅河道。及范公堤。是否均系必不可缓之工。分别饬地方官、及该管各员。妥为办理。至商办民办外。尚需银六十万两。著蒋攸铦等俟司道筹款定议。会同核实具奏。再降谕旨。将此谕令知之。　


大清宣宗效天符运立中体正至文圣武智勇仁慈俭勤孝敏成皇帝实录卷之一百二十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光七年。丁亥。六月。乙亥朔。谕内阁、庆保等奏、审讯因病休致之骁骑校赴部翻控、希图起用情由。请分别办理一摺。此案广州驻防骁骑校淳济、因病呈请开缺调理。既经伊父魁英、将其病势甚重。恐难痊愈情形。在前任将军果齐斯欢前、面禀恳请休致。何得诿为不知。辄以原递系患病开缺呈词。并非自请休致。遣人赴部翻控。希图起用。迨经该将军奉部行查。传同询问。犹复含糊不吐。实属混饰。淳济前已休致。著即革去顶带。以示惩儆。协领魁英、既因伊子淳济、病痊难以骑射。面禀前任将军恳请休致。何以并不补具请休呈词。辄复将原呈遗失。且于伊子赴部妄诉后。经该将军传讯。亦不将曾经告知伊子休致情由。据实供认。殊属有心回护。魁英著交部严加议处。该部知道。　　

○丙子。上诣绮春园问皇太后安。　　

○谕内阁、大阿哥之福晋、因病薨逝。著大阿哥即日成服。于初五日释除。向来皇子未经分府者。其福晋照亲王福晋例。座罩金棺等项。均用红色。并无应用仪仗。今大阿哥之福晋、所用金棺座罩一切。著加恩俱用金黄色。仪仗仍照亲王福晋之例赏用。其旗色即用镶白。至应行事宜。著各该处照例豫备。　　

○又谕、大阿哥之福晋薨逝。应建立园寝。著派禧恩、穆彰阿、敬徵、带同通晓堪舆之人。于王佐村附进一带。详慎相度。绘图呈览后。再行诹吉营建。一切规模。俱照亲王福晋之例办理。　　

○谕军机大臣等、张井等奏、查验黄河上下各工。及水势消长情形摺内。据称本年春间、启放新河之初。惟附近关孟滩一带。颇形淤垫。幸所垫皆系浮沙。嗣经拉浚日久。兼以此次汛涨。水力猛劲。刷出河泓。大溜奔湍直泻。不但与张井前次往看情形不同。即比四月杪蒋攸铦、穆彰阿、所见情形。亦大相悬殊。全河溜势。颇为迅驶。长水尚能容纳等语。本年黄河自五月二十后。屡次陡长。甫届伏汛。即已水势浩瀚。必须去路畅顺。河身方资容纳。据奏前此淤垫处所。皆系浮沙。尚易刷动。现在大溜奔湍。自系仍由旧河东注。此后汛涨方长。但能如所奏日渐刷深。不致壅滞为患。岂不甚善。该督等即当督饬道将厅营。加意防范。务保安恬。是为至要。另片奏、淮源叠次报长。自应豫筹宣洩。现已启放仁礼义三河及智坝。畅洩湖涨。如不见消。再启信坝。其车逻、南关、中新、各坝。总不可轻议启叙。本年遇闰。节候较早。农田收获。不致过迟。该督等务当体察水势情形。权衡利害轻重。相机办理。勿令民田复被淹浸。方为妥善。其扬河等厅应修掣卸工段。尤当严饬承修之员。照估认真修筑。无得仍前草率。以资捍卫。将此谕令知之。　　

○丁丑。谕内阁、兵部奏、前议恤阵亡之喀什噶尔把总谈禄、乌什经制外委马伏荣。现据长清等咨明、该二弁俱系被掳圈禁。并未阵亡。于克复喀什噶尔时。同日乘间投回。前议恤典。应行注销。其原报错误之该管各员。及率行奏咨之该大臣等。均应查取职名。照例议处。外夷地方用兵。与内地情形不同。把总谈禄、随同巴彦巴图出卡遇贼。外委马伏荣、随同参将王鸿仪赴援喀什噶尔。在都齐特遇贼。皆以孤军全行覆没。无凭查考。该大臣等错误之由。尚有可原。除该二弁前议恤典、即行查销外。所有该大臣等、及该管各员。俱著加恩免其议处。　　

○戊寅。上幸万寿山。诣广润祠拈香。　　

○己卯。谕内阁、陶澍奏、护获勾结揽讼棍徒。并究出在京包揽递呈各犯。请饬拏审办一摺。近年京控各案。往往情节甚微。横生枝节。牵累多人。竟系讼棍藉案播弄。经该抚密访将积年包揽之叶墉等、拏获革审。摉出词底稿簿。及构讼书信各件。所办甚属可嘉。并供出现在京城及通州地方居住之金老四、李玉山、二犯。内外勾通。串唆图诈。著步军统领衙门、五城、及顺天府、按照该抚单开各犯住址。一体密速掩捕务获。解往江苏归案严办。毋任远扬漏网。　　

○庚辰。谕内阁、昨据工部奏、汇查各省工程未完各案。请分别年限查办。各省工程未结案件。自嘉庆二年起。至道光五年止。共有三百九十六案。上年六月内经该部查明具奏。行令分别查参催结。嗣据各该督抚陆续造报。该部照例核覆。准销者九十八案。现在核议者二十案。已奏未估者四十五案。已估未销者二十五案。复行驳查者二十八案。历年驳查未据题覆者一百八十案。又道光六年分各省新案共五十八案。内已奏未估者五案。已估未销者十八案。驳查未结者二十九案。现在核议者六案。各省动用钱粮。及工程报销准驳。俱有定限。乃各该督抚于奉文后。不即克期办结。实属因循疲玩。著即将该部驳查新旧各案。逐一查明。未经逾限者。按限催办完结。其已经逾限者。查取承办迟延、及督催不力各职名参奏议处。仍严催办结。嗣后各该督抚务当随时逐案查核。依限催办。毋任再有延宕。致干咎戾。　　

○两淮盐政张青选奏报、筹办盐务情形一摺。得旨、所奏均悉。以现在情形而论。缉捕西省销盐各口岸之私枭。及查禁场灶之偷漏。为第一急务。尔当如何激发天良。实力报效。务要勉之又勉。朕拭目以待。　　

○户部议准、两广总督李鸿宾疏报、上川司开垦灶地二十九顷六十五亩有奇。照例升科。从之。　　

○辛巳。旌表守正捐躯山西临汾县民汪发贵妻刘氏。　　

○壬午。上诣黑龙潭神祠祈雨。遣惇亲王绵恺、诣万寿山龙神祠。瑞亲王绵忻、诣玉泉山龙神祠。庆郡王绵慜、诣宣仁庙。凝和庙。贝勒托恩多、诣昭显庙。时应宫。御前侍卫载铨、请密云县白龙潭拈香。　　

○铸给直隶天津大沽营守备条记。从总督那彦成请也。　　

○癸未。上诣绮春园问皇太后安。　　

○谕军机大臣等、据蒋攸铦奏称、松筠前任两江总督时。曾奏明修工拨饷各事。应河臣自行具奏。督臣不与联衔。乃可稽察核办。请仍照向例。分别令总河办工。总督查察。各专责成等语。两江总督兼辖河务。如遇寻常工程。及一切堤防蓄洩事宜。自系河督专责。该督不遇综其大纲。原可无庸会办。至若兴举要工。鸠夫购料。筹款拨项等事。以及甄核河员。稽察弊窦。该督必应会同商办。联衔具奏。无得稍存诿卸。惟该督统辖三省。事务殷繁。若遇三汛时常驻清江。则一年之中。竟有半年驻劄工次。转于地方应办一切事件。不无积压迁延。著蒋攸铦酌量汛涨情形。如可无须驻工。即回署清厘一切庶务可也。将此谕令知之。　　

○又谕、本日富俊参奏、稽察围场私带鸟枪之协领吉淩阿。已降旨照所参将吉淩阿降三级调用矣。查定例稽察围场。不准稽察之员携带枭枪者。实因围场之内。恐其滥打牲畜。惟围场丛林之中。不惟藏伏大兽。且有持枪贼匪。若不准携带鸟枪器械。不但无防大兽之具。偶遇贼匪追纵。亦不能张其声势。于防捕何益。著寄知富俊、嗣后应如何办理。方能使该官兵等不任意惊扰牲畜、查拏贼匪得力之处。务须体察情形。妥议章程具奏。　　

○大学士两江总督蒋攸铦奏报到任谢恩。得旨。览奏俱悉。卿其勉力为之。以副简畀。朕无可示谕。京师自闰五月下旬以来。酷热非常。又形暵旱。若辰下得有透雨。秋稼尚可占丰。设再经旬不雨。如何是好。朕本月初八日。亲诣黑龙潭叩祷。未知能获甘霖否。曷胜焦灼之至。本日申酉之间。小雨纤纤。入夜方止。虽沾濡寸许。所喜暑气全消。顿然飒爽。仍望沛然续降甘霖也。　　

○甲申。谕内阁、吉林及各城行放薓票。自嘉庆年间。减定票数。已较原定额票。酌减分数。如该将军督饬局员实心经理。何至频年缺额。现据户部核议。本年薓票。除阿勒楚喀足额外。吉林、伯都讷、三姓等三城。较上年短放分数。尚不相上下。惟宁古塔一城。较上届又短一分有余。以原额核计。各城仍短放一二分以上、至四分以上不等。似此逐渐减少。年复一年。伊于胡底。著该部即查取承放薓票缺额、及不行查催之将军副都统等各职名。照例议处。嗣后该将军等当严饬局员、妥为经理。认真散放。务期年符年额。如该局员以短放薓票。籍有薓余银两。折价充饷。仍逐年有减无增。除将承办局员交部治罪外。定将该将军等严惩不贷。　　

○乙酉。谕内阁、黑龙潭、白龙潭、灵应夙著。昨以暵旱虔申祈祷。旋即渥霈甘霖。神贶昭垂。朕深寅感。著派敬徵、阿尔邦阿、前诣黑龙潭龙神祠。详加查勘。如有应行修饰之处。即估计奏明办理。并著那彦成派委霸昌道、前诣密云白龙潭龙神祠。周历履勘。如殿庑墙垣。有应缮葺髹饰处所。亦即详勘估计。奏明兴办。务令两处祠宇丹雘一新。并著各将两处悬额尺寸。查明具奏。候朕御书扁额。发交敬谨悬挂。以答神庥。　　

○丙戌。谕内阁、太常寺满洲汉军寺丞博士等官。向有堂司亲属回避之例。赞读等官。则例不回避。原以寺丞博士等官。系该衙门办事人员。与赞读等官。祇于职司唱赞者、迥不相同。乃该寺辄以例文两歧。率请照理藩院内务府之例。将寺丞等官回避专条。一律删除。并引二等侍卫兼读祝官达明阿、早应升补寺丞。因回避伊父色克精额。不能保送。而于京察及保送同知通判。又不回避。为例文两歧之据。竟欲因达明阿一人。擅改成例。此又是松筠受人怂恿。故有此议。实属冒昧之至。所奏不准行。太常寺堂官、著传旨严行申饬。至达明阿因伊父同署。不能保送寺丞。著回大门上充当侍卫差使。毋庸兼读祝官行走。　　

○又谕、前据恩铭等奏、哈密修整铁瓦车、及木轮车。选用官马。购买牛只。分别驾运。雇用回夫驱策。送至吐鲁番。已陆续收过车八十五辆。嗣送车至吐鲁番。无人接收。又运至托克逊。据赓音岱、方载豫、称奉过长龄饬知。此项车马。吐鲁番不必接收。转饬直送大营。因所雇回夫向不越境。致业经起运之车。寄放该处。马匹暂为牧放。未运之车暂缓运往等情。当饬鄂山等查明办理。并令赓音岱、明白回奏。嗣据鄂山等覆奏。此项车辆。原议改为托克逊、及迤西各粮台运粮之用。嗣因各台脚力已敷。复改议将已起运者、交吐鲁番备供兵差。未起运者、仍留哈密。其前收车八十余辆。吐鲁番并未报明总局。所称奉过长龄饬知一节。亦未据方载豫禀知。本日复据赓音岱回奏内称、各处解送大营一切官物。均系专弁管解。哈密所解车辆。并未派有长解之员。车马与官物、事同一例。若无长解人夫照料。恐沿途餧养不周。倒毙损失。是以经方载豫等驳回。至奉过扬威将军饬知一节。实未奉有札饬。哈密系据差弁之词。缘方载豫面见哈密差弁时。曾谕以并无扬威将军饬将车辆解送大营明文。尚须筹酌办理。或因此讹传等语。哈密解送车辆。虽经屡议改拨。然既解到吐鲁番。自应查点接收。或须转解他处。或须留备兵差。总不得以车马与一切官物比例。因无长解人夫。即行驳回。如谓马匹疲乏。恐不适用。岂令远解大营。长途跋涉。转可供驱策之理。明系赓音岱等办理不善。藉词推诿。且既称未曾奉到长龄不令接收饬知。又称系方载豫见哈密差弁面谕之言。差弁因此讹传。试思该差弁即或一时听闻不确。何至以并无饬知、听为已有饬知之理。即使方载豫果有向该差弁传述扬威将军并无饬将车辆解送大营明文。何以又驳令直解大营。是已自相矛盾。其为见有特旨饬令将长龄札饬进呈之谕。多方支饰。又属显然。赓音岱、方载豫、前既心存诿卸。迨奉旨查询。赓音岱又不据实陈奏。其前次陆续收到哈密车八十余辆。迄未咨报军需总局。今垂询及之。又无一言覆奏。所司何事。是诚何心。赓音岱、方载豫、俱著拔去花翎。仍交部议处。姑示薄惩。并著长龄、鄂山、卢坤、互相严密查察。如伊二人另有办理不善之处。或别有他情。即著严参治罪。断不可瞻徇隐饰也。　　

○丁亥。以甘霖滂沛。遣皇长子奕纬、诣黑龙潭。惇亲王绵恺、诣万寿山龙神祠。瑞亲王绵忻、诣玉泉山龙神祠。庆郡王绵慜、诣宣仁庙。凝和庙。贝勒托恩多、诣昭显庙。时应宫。密云副都统兴住、诣白龙潭报谢。　　

○都察院奏、顺天府通州民人王文弼等、以协办大学士英和、增租扰累。呈递封章。恳求代奏。得旨、此案派托津、曹振镛、文孚、明山、耆英、汤金钊、秉公严审。定拟具奏。　　

○以吏部右侍郎贵庆、署正蓝旗满洲副都统。　　

○戊子。上幸静明园。诣龙神庙拈香。　　

○谕内阁、百春等奏、查验浙江漕粮。米质不齐。请核实分别办理。本年浙省漕粮扺坝。甫将前二帮查验。即查出米质大小颗粒不一。兼有搀杂饱稻灰暗发粒不堪收受之米。恐以后各帮。似此情形者。尚复不少。除将米质较为坚实者。著饬坐粮厅赶紧验收。并著该侍郎等责成粮道尹世衡、迅即认真督率筛扬。傥再有难以收受之米。则是有心玩误。即将该粮道及总运通判运弁等、据实严参惩办。勿得稍事姑容。　　

○又谕、格布舍等奏、请酌拨废员、帮办公务一摺。乌里雅苏台、向例由京派拨章京四员。并由绥远城换防兵丁内、保举笔帖式等官。此内岂无通晓汉字之员。堪以承办奏摺、及一切命盗案件。且由来已久。自应遵照旧章办理。格布舍等请由新疆张家口等处、酌拨废员帮办公务。殊属更张旧制。所奏著不准行。　　

○铸给奉天新改岫岩凤凰城海防通判关防。从府尹常文请也。　　

○己丑。以甘肃兰州道萨迎阿、为按察使。　　

○庚寅。上诣绮春园问皇太后安。　　

○谕内阁、据那彦成奏、保定省城外一亩泉龙神庙。向著灵异。令春及前月。该督两次虔祷。均即甘泽普沾。本月初间。祈求亦甚感应。现经该督与司道捐廉将祠宇修葺完整。著照所请、颁发御书扁额。交该督敬谨摹勒悬挂。以答神庥。　　

○谕军机大臣等、昨据鄂山奏、甘肃按察使源溥因病出缺。已降旨将萨迎阿补授矣。萨迎阿现署该省按察使。是以将伊补放。著鄂山察看该员人品才具。能否胜任。傥不称职。即据实具奏。不得因系特旨简放之员。稍有迁就。将此谕令知之。　　

○又谕、连日盼望西师红旗。本日长龄等由六百里加紧驰奏。祇系霍罕遣使纳款。及官兵追捕张逆情形。览奏殊负朕望。前因张逆窜至拉克沙。副将郭继昌等潜断铁索浮桥。杜该逆窜往达尔瓦斯之路。兹据奏达尔瓦斯伯克沙伊布拉依木、将该逆引赴达尔瓦斯地方。是我兵纵已将桥拆毁。该逆已由拉克沙逃赴达尔瓦斯。现经杨遇春饬库布特迈玛特沙等、往谕该伯克捦贼立功。并饬署叶尔羌阿奇木伯克阿布都尔满妥差查探。张格尔如果被达尔瓦斯圈住。此系极好机会。该将军等动之以利。怵之以威。所办亦尚妥协。此时当已迅速就捦。朕惟计日以待。至霍罕伯克迈玛达里、派头人密尔杂爱斯玛特到营。甘言诱我。不足凭信。其求大兵缓进。此则系其本心。该将军发给回谕。指词尚为得体。并优加犒赏。令其星夜驰回。勒限二十日来营禀报。计本日距该将军发报时。已过二十日之限。再计接奉此旨时。距发报银五十余日。达尔瓦斯是否缚献张逆。霍罕是否协捦。并能否献出该逆亲属。朕心殊深廑注。综阅该将军节次奏报。张逆愈窜愈远。傥各部落观望。领兵各员迁延。日复一日。作何了局。非但老师糜饷。抑且启外夷轻视之心。成何事体。现在大营官兵。计一万八千余名。旷日持久。费用愈大。转饷愈难。且困兽犹斗。张逆虽釜底游魂。相从尚有数百人。卡外部落。皆其同类。我兵出卡。虽有八千六百余名。尤须加意堤防。不可恃勇深入。转瞬大雪封山。计将安出。该将军等务立定主意。一面檄谕各部落捦拏张逆。期于必获。一面将卡外各兵。妥慎筹酌。可撤即撤。一切善后应办事宜。迅速办理。毋徒以空言塞责。傥一筹莫展。虚糜粮饷。则惟长龄等是问。朕必执法严惩。毋谓言之不早也。该将军等请撤留防阿克苏、沙雅尔、二处延绥兵一千名。乌什、甘肃提标官兵五百名。并调齐慎赴营。俱著照所请行。将此由六百里加紧谕知长龄、武隆阿、杨芳、并谕杨遇春知之。　　

○直隶总督那彦成奏报得雨情形。得旨、览奏稍慰。京师于初八日酉刻。小雨纤纤。计可寸许。十一日得雨深透。炎暑顿消。秋稼可期收获。十三日戍亥之间。又得阵雨四五寸。凡此皆赖上苍赐惠。龙神佑灵。朕欣感之余。倍加警畏。仍祈入秋雨旸应时。万宝告丰。朕斋心敬待也。　　

○颁黑龙潭龙神庙御书扁额曰功溥为霖。密云县白龙潭龙神庙御书扁额曰泽周三辅。保定府一亩泉龙神庙御书扁额曰泽敷畿甸。　　

○辛卯。上御勤政殿听政。
  </div>
  <div class="pagination">
   <a href="清实录道光朝实录_page220.html">
    上一页
   </a>
   <span>
    ...
   </span>
   <a href="清实录道光朝实录_page216.html">
    216
   </a>
   <a href="清实录道光朝实录_page217.html">
    217
   </a>
   <a href="清实录道光朝实录_page218.html">
    218
   </a>
   <a href="清实录道光朝实录_page219.html">
    219
   </a>
   <a href="清实录道光朝实录_page220.html">
    220
   </a>
   <span class="current-page">
    221
   </span>
   <a href="清实录道光朝实录_page222.html">
    222
   </a>
   <a href="清实录道光朝实录_page223.html">
    223
   </a>
   <a href="清实录道光朝实录_page224.html">
    224
   </a>
   <a href="清实录道光朝实录_page225.html">
    225
   </a>
   <a href="清实录道光朝实录_page226.html">
    226
   </a>
   <span>
    ...
   </span>
   <a href="清实录道光朝实录_page222.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
