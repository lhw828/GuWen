<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 16 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 16 页/共 505 页</h1>
    <div class="content">
○以镶黄旗汉军都统瑞麟署正白旗蒙古都统。　　

○癸未。遣官告祭历代帝王陵寝。孔子阙里。暨长白山、松花江、五岳、五镇、四海、四渎之神。　　

○谕内阁、前因已革吏部尚书陈孚恩、迎合载垣端华肃顺。于遵议皇考大行皇帝郊祀配位。有荒诞无据之词。并与肃顺书函往还。语多闇昧。当派瑞常、麟魁、将该革员拏问。查抄家产。并派周祖培、文祥、沈兆霖、万青藜、会同刑部定拟罪名具奏。兹据周祖培等会同刑部定拟罪名覆奏。陈孚恩以一品大员。惟以迎合载垣等为心。率敢于会议郊配大典时。措词谬妄。且与肃顺交往密切。确有证据。情节尤重。仅照奏事诈妄不实拟徒。犹觉轻纵。陈孚恩著照周祖培等所拟。从重发往新疆效力赎罪。　　

○又谕、前因宗人府刑部奏、现审案内。牵涉副都统博铭前在参领任内。为赵氏办理过继承袭。有令家人方姓索钱情事。当经降旨。令博铭将空人方姓交出。并将是否收受钱文明白回奏。兹据博铭奏称、已故骑都尉阿克达春之妻赵氏呈控各情。实因过继承袭未能遂意所致。该副都统并无向其索贿情事。并称所用雇工姓氏亦记忆不清各等语。情词甚为闪烁。著宗人府会同刑部再将案内要证提集。研讯确情。务期水落石出。一俟讯有端倪。即行据实具奏。　　

○命工部右侍郎宋晋为国史馆副总裁官。　　

○添派户部右侍郎宝鋆、董恂、在总理各国事务衙门办事。　　

○以陕西临潼剿匪出力。赏知府何丙勋等花翎。知县曹士鹤蓝翎。余升叙有差。　　

○蠲缓广西永安、修仁、容、岑溪、桂平、贵、武宣、横、永淳、新甯、来宾、象、宾、上林、贺、荔浦、藤、平南、宣化、龙、崇善、左、养利、永康、甯明、马平、柳城、怀远、宜山、武缘、临桂、灵川、永甯、雒容、融、罗城、苍梧、隆安、上思、天河、河池、迁江、四十二厅州县暨归德、果化、万承、太平、安平、龙英、田、七土州被扰地方上年钱粮兵米有差。　　

○甲申。谕内阁、朕奉母后皇太后圣母皇太后懿旨。十一月初一日垂帘听政。王公大学士六部九卿应诣养心殿行礼。惟念惠亲王辈分最尊。且系内朝。与朝会大典有别。著加恩无庸随班行礼。以示优异。　　

○又谕、前因许彭寿奏、请严密查办载垣端华肃顺三人党与。当将指出形迹尤著之尚书陈孚恩等分别革职永不叙用。以示惩儆。嗣因诸王大臣遵议郊配大典。具摺两歧。经仁寿等覆奏、陈孚恩种种措词荒诞。并查抄肃顺家产。陈孚恩亲笔闇昧书函尤多。两事并发。是以复经降旨。将陈孚恩家产查抄。并照周祖培等所拟罪名。将其发往新疆效力赎罪。实因其声名狼藉。依附迎合。为中外所共知。情法所难宥也。因思载垣端华肃顺权势薰灼。肃顺管理处所尤多。凡内外大小臣工。赠答书函。均恐难与拒绝。当兹政令维新。务从宽大。自今以后。诸臣其各涤虑洗心。为国宣力。朕自当开诚相待。一秉大公。断不咎其既往。稍有猜疑。所有此次查抄肃顺家产内帐目书信各件。著议政王军机大臣、即在军机处公所公同监视焚毁。无庸呈览。以示宽厚和平礼待臣工至意。　　

○又谕、劳崇光等奏参玩视军务捏禀冒功之知县。请旨革职一摺。广东署英德县知县乔泰阶身任地方。当蓝山匪徒滋扰之时。并不亲率团练。协力剿洗。迨官军埽荡贼巢。转复捏禀邀功。实属荒谬胆玩。乔泰阶著即行革职。以示惩儆。　　

○谕议政王军机大臣等、总理各国事务衙门奏、据库伦办事大臣咨称。俄国呈送枪炮已到恰克图等语。此项俄国送到枪二千杆。炮六尊。除择留鸟枪数十杆炮一尊外。其余枪炮。著色克通额选派妥员。悉行赶紧运至京城。交外火器营查收。此外续到枪炮。并著该大臣随时派员分起运送至京。其酌留恰克图试演之枪炮。并著督饬派往官兵等认真操演。毋许虚应故事。将此由五百里谕令知之。　　

○命陕甘总督乐斌拨银一万两解赴巴里坤。济满营军饷。　


大清穆宗继天开运受中居正保大定功圣智诚孝信敏恭宽毅皇帝实录卷之九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

咸丰十一年。辛酉。十一月。乙酉朔。上奉母后皇太后圣母皇太后御养心殿。垂帘听政。王以下大学士六部九卿于养心门外行礼。　　

○上诣绥履殿问母后皇太后安。平安室问圣母皇太后安。至癸丑皆如之。　　

○试中式武举杨大成等二十五人于太和殿前。　　

○谕内阁、德兴阿奏、请将玩视兵糈之知县严议一摺。豫省通州帮及山东各帮米石抵通后。业于六月闲经仓场侍郎咨催兑收。密云县知县张瀚延不赴通。曾经德兴阿奏参。降旨严催。兹据奏称该县于奉文后。仍迟至十月初闲。始行前赴通州。复以各帮米石止有二百余石。其余未到等词捏禀。意图诿卸。实属玩视兵糈张瀚著交部严加议处。仍责成该县将已验各帮米石赶紧运回。毋得再有迁延。其余积欠未到米石。并著仓场侍郎饬令各该粮道迅速挽运。以资接济。　　

○以直隶曲周、清河、广平、三县城被贼窜陷。知县沈宝桐等革职讯办。予阵亡知县范守恒、陈大烈等祭葬世职加等。建专祠。典史倪嘉璘等暨范守恒陈大烈亲丁幕友。分别优恤附祀。　　

○丙戌。谕内阁、前因四川军务未竣。需才孔亟。特将刘蓉赏给三品顶带。署理四川布政使。兹据骆秉章奏、该员呈称墨缞入仕。恐悖礼经。请俟服阕后接篆等语。情词恳至。自难重违所请。四川布政使。著毛震寿暂行兼署。刘蓉俟明年正月服阕后。该督即饬赴任。　　

○又谕、总理各国事务衙门奏、习教人众。请分别良莠。饬令地方官妥为办理等语。据称法国条约。内载天主教原以劝人行善为本。揆其劝善之意。与释道同。是以康熙年闲。曾经准行。惟近来各省习教之人。与不习教者。往往彼此龃龉。若不持平办理。殊不足以昭公允。著照所请。嗣后各该地方官凡交涉习教事件。务须查明根由。持平办理。如习教者果系安分守己。谨饬自爱。则同系中国赤子。自应与不习教者一体抚字。不必因习教而有所刻求。傥或倚恃教民。不守本分。干预别项公私事务。或至作奸犯科。霸地抗租。欺侮良民。则不独为中国之莠民。亦即系伊教中之败类。必应照例治罪。决不能因习教而稍从宽假。各该地方官务当事事公平。分别办理。以示抚绥善良之至意。　　

○谕议政王军机大臣等、毛鸿宾奏、黔匪由来凤攻扑龙山。石逆大股窜楚。现在分筹防剿。并将江忠义暂留湖南。俟楚境肃清。再赴署任各等语。石达开现已阑入湖南临口双江等处。且值龙山窜匪尚未扑灭。设令互相句结。则西伺川南。东窥江右。均属可虑。毛鸿宾已派江忠义、刘培元等、水陆官军剿办。即著督饬在事将弁确探贼踪。实力兜击。惟丑类甚众。自应亟筹协剿。即著田兴恕、刘长佑、调派得力官军。与湖南兵勇会合夹击。其龙山股匪。现经毛鸿宾调拨镇筸兵练往剿。并著速筹埽荡。至石逆垂涎蜀省已久。江西为该逆熟径。著骆秉章、毓科、严饬边界地方文武。于各要隘严密防堵。相机筹办。署贵州巡抚江忠义、著俟湖南军务稍平。即行赴任。将此由六百里各谕令知之。　　

○以乌里雅苏台参赞大臣平瑞为乌噜木齐都统。正白旗蒙古副都统兴泰为哈密办事大臣。正白旗蒙古副都统广凤为科布多参赞大臣。赏乾清门侍卫麟兴副都统衔。为乌里雅苏台参赞大臣。布尔赫德图库尔副都统衔。为伊犁领队大臣。光禄寺少卿端昌二等侍卫。为哈密帮办大臣。　　

○予四川略坪场阵亡把总赵兴贵祭葬世职加等。　　

○丁亥。谕内阁、宗人府、刑部奏、审明户部官票所官吏舞弊各情。按律定拟一摺。户部官票所掌关防司员已革员外郎景雯、于停止换钞之后。辄用短号钞票换出长号钞票。得受谢仪。旋将原赃缴回。例应发往军台效力赎罪。已革员外郎崇贵、笔帖式常禄、郎中宗室奕迁、主事丰瑞、系宝钞局帮办司员。辄向换钞商民需索使费。得赃分用。崇贵、常禄、丰瑞、例应发往新疆充当苦差。奕迁例应圈禁二年。并罚养赡钱粮一年。该革员等事犯在恩诏大赦以前。著照刑部所拟应得罪名。准其援免。惟系职官犯赃。业经革职。均著永不叙用。解任员外郎忠麟、郎中王熙震、于崇贵等需索使费。毫无觉察。王熙震查知景雯包揽换钞。亦不立时举发。著一并交部照例议处。饬令回任。听候部议。员外郎承恩、笔帖式宝麟、讯无不合。著无庸议。所有从前查封忠麟、王熙震、承恩、宝麟、各家产。均著即行发还。　　

○又谕、前因少詹事许彭寿、御史林寿图、先后奏户部五宇钞票各案。株连太甚。请饬清理。当经降旨令刑部详审案情。分别拟结。兹据该部奏称、户部五宇钞票一案。系由载垣一人主见。专务罗织。案内人证。均由宗人府密劄查传。收禁空室。独自研讯。不令该部堂司各官闻知。现在审明按律定拟。此案已革商人张兆麟、马锡禄、均充官号商人。所亏钱票。即属官物。无论在官在民。其为侵吞肥己。贻累商民。罪无可逭。张兆麟、马锡禄、著照监守盗仓库钱粮一千两以上例斩监候。秋审入于情实。事犯虽在恩诏以前。著不准其援免。仍勒限一年全完。已革工部主事李椿育、国子监教习钱绍昌、辄因希图酬谢。向王正谊情托。本有应得之罪。惟在恩诏以前。著准其援免。均仍著革职。即行释放。户部笔帖式萨炳阿、举荐商人进局。业已另案革职。著毋庸议。降捐州判前任大兴县贺廷銮、于特旨派办要案。未能审出实情。办理朱洪升查封缴官款项。一事两歧。且于户部饬令开封变价解部之项。未经追价报解。并失察家人撞骗得赃。均难辞咎。业已革职。亦毋庸议。暂行革职前任科布多参赞大臣熙麟、甘肃镇迪道崇保、江苏候补道忠廉、讯无徇私受贿情事。惟开设宇号。未能慎重。究属疏忽。均著开复原官。交部议处。并饬令回任。听候部议。商人刘洪振、白亮、并无侵蚀肥己情事。惟招商开设宇号。办理不慎。罗万象荐举宇商。亦有不合。姑念市井小民。无知犯法。均著免其置议。已革内务府主事存印、讯无别情。已革监生葛玥、代伊兄葛镛转卖粮石。讯系不知私那官项及情托等事。存印著开复原官。葛玥著开复监生。均即释放。已革户部郎中王正谊、已革御史前任户部郎中台斐音、系总办掌印司员。于商人亏欠帑项。改作私款。蒙混入奏。厥咎甚重。惟据王正谊、台斐音、并已革司员李守愚、荣溥、吴廷溥等供称九号存票。实系买卖私项。与正项毫无干涉。该革员等前后任并无亏短。肃顺派员办理奏销。任意牵混颠倒。送到册籍。多系驾空诬陷。非眼同核算。不能清楚等语。王正谊、台斐音、李守愚、荣溥、吴廷溥、李寿蓉、均著即行取保。饬令前赴户部核算。并著派万青藜、爱仁、会同户部堂官派员督同原委各员及经手书吏覆加核算。秉公定拟。其查封之邓文槐等家产。现在尚未结案。暂缓给还外。熙麟、崇保、忠廉、孟来喜、刘洪振、白亮、及已故之石景蘧、并宗人府查封之徐姓、均讯无赃私情弊。范恬庵、胡丽南、沈庆松、李椿育、钱绍昌、仅止情托。陈焘、夏锡范、萨炳阿、因人连累。所有查封家产。均著即行给还。以昭平允。　　

○又谕、前经降旨将热河山庄一切未完工程即行停止。当即谕令春佑将该处山庄修葺各处工程。原估几处。需项几何。所需银两。该承办之员已领若干。未领若干。现在工程已未修竣处所。共计若干。所用银两。作何销算之处。严行查询总管毓泰等悉数呈报。兹据春佑奏称、热河修理各工。原估需银三十万二千七百余两。惟文津阁一处。曾经奏派司员勘估。此外各工。均未派员监修核算。仅凭商人自行开单呈准。现在原估未修处所尚多。而领过银两。已至二十六万四千余两。自应由承办各员查明追缴。著派总管内务府大臣绵森前往热河。会同春佑督饬总管毓泰等核实销算。傥毓泰等稍涉支饰。即行严参重惩。商人刘元魁现已拏交刑部。著总管内务府大臣会同该部严行提讯。　　

○又谕、田兴恕奏、石阡等处。剿贼获胜等语。苗匪由施秉等处窥伺石阡府城。经总兵刘义方等合力兜剿。攻克滥泥山要隘。蹋毁贼营。该匪窜逸石阡余庆境内。渐次肃清。剿办尚为得手。著田兴恕乘此声威。激励将士。节节埽荡。毋留余孽。　　

○又谕、田兴恕奏、随征出力将弁。皆无实缺。诸饬部及湖广本省。扣缺咨补等语。近年军营所出将备等缺。均准统兵大臣将在营出力人员扣补。田兴恕所部楚军。起自卒伍。无缺可扣。自应量予变通。所有湖南省武职缺出。无论题推。准由兵部扣留参将二员。游击四员。都司四员。守备六员。转咨田兴恕军营＜?扌东＞员请补。并著湖广总督、湖南巡抚、将各提镇协标所出弁缺。酌扣千总八缺。把总十二缺。经制外委十八缺。陆续咨送贵州军营。由田兴恕次第拔补。以励戎行。他省不得援以为例。　　

○谕议政王军机大臣等、有人奏、近畿一带。盗风日炽。良乡县及通州界内。均有贼匪白昼抢劫委员银两。蓟州邦均镇。有抢劫贡差银两。并赴仓劫粮。滦州榛子镇、定兴县五里炮台方村镇等处。均有抢劫饷银并过客重案。宝坻县玉田县交界处所。时有骑马贼持械拦抢。州县营汛。概置不问。大吏复不随时查察等语。畿辅重地。缉捕最关紧要。似此盗贼横行。平日捕务废弛。已可概见。著张祥河、董恂、文煜、督饬所属文武员弁严密查拏。将抢劫各案盗犯悉数弋获。讯明赃证。即在犯事地方正法枭示。并将该匪徒等巢穴及窝藏处所。一并埽除净尽。如该员弁等奉行不力。任令抢劫各犯闻风远扬。以致犯无弋获。即著将该文武员弁从严参办。原片著钞给阅看。将此各谕令知之。　　

○又谕、庆昀等奏、筹运俄国呈进枪炮一摺。据称接准库伦咨称领运俄国呈进枪炮等件。已由所属爱曼沙毕约备驼六百只。车五十辆。分起赴恰克图领送赛尔乌苏。更换运京。业经援案照会锡林郭勒、汗阿林、乌兰察布、三盟长处。共派出驼四百只。马二百匹。车五十辆。各拣妥员兵丁。携带锅帐。限于十一月内。赶赴赛尔乌苏台。以便与库伦人马更换。又行令察哈尔八旗亦如三盟所备官兵驼马等数。如期赶赴离口之第八台。等候更替三盟人马。又以随从乌拉人役。日食所需廪羊一项。为数较多。请由牛羊群牧调取。现届隆冬。不便运送。业已传知所属各台先行垫办。俟春融后再行补发等语。俄国呈进枪炮。原数系枪一万杆。炮五十六尊。所用驼马车辆。自应多备。昨据总理。各国事务衙门奏据库伦咨称此项枪炮。已到恰克图者。仅鸟枪二千杆。炮六尊。并炸炮五百件。架二分。所需运送驼马车辆。安用如许之多。著庆昀、廉至、色克通额、阿尔塔什达、按照库伦现到俄国枪炮数目。将所需驼马车辆核实豫备。毋得虚糜。亦不得有短缺。致误运送。其随从人役食宿所需柴薪米面。既令自备。廪羊一项。行令各台垫办。亦应核实造报。将来春融补发。不得以羸瘠充数。致令苦累。至俄国使臣所呈炸炮。已饬令火器营拣派妥员前往张家口帮同运送。庆昀等务饬沿途护送官兵人等加意小心。毋稍疏忽。致有损坏。将此由五百里各谕令知之。　　

○派镶黄旗满洲都统惠亲王、正黄旗汉军都统醇郡王、正白旗满洲都统桂良、校阅中式武举马步射技勇。　　

○以仓场侍郎崇纶为工部左侍郎。吏部左侍郎德全为仓场侍郎。调刑部右侍郎载龄为吏部左侍郎。以内阁学士载崇为刑部右侍郎。　　

○以记名副都统海全为京口副都统。　　

○以贵州思南府城解围。予总兵官熊焕章、知府杨梦岩优叙。赏游击朱淩汉二品封典。　　

○戊子。谕内阁、都兴阿奏、官军截击天长六合窜匪获胜。并下游水师肃清江面一摺。天长踞逆。出窜秦栏。六合逆匪扰至金家集等处。筑垒屯粮。经都兴阿督饬总兵詹启纶、记名副都统海全、杜嘎尔、各率所部马队驰抵大仪。秦栏踞匪。列队迎拒。营总富勒庆阿等由上下游绕渡抄击。海全带队由中路冲杀。逆势不支。我军乘势痛剿。斩杀殆尽。其金家集逆匪。经詹启纶派副将孙文友等分路兜击。将逆垒二座同时攻破。至下游之匪。经总兵周希濂督带艇船。会合吴全美派往炮船攻入河内。击沈贼船数只。该匪并窜超瓢六洲等处。石桥湾一带。一律肃清。该逆虽叠受惩创。难保不复萌窥伺。著都兴阿督饬将士妥为布置。以固江北藩篱。　　

○又谕、冯子材奏、逆党复踞马陵。经官军击剿获胜一摺。马陵逆匪。经官军击败后。遁回宝堰。复合群贼麕集马陵。意图扑犯镇城。经冯子材派令副将文龙德等直捣马陵。参将田庆和等抄出贼后。先击花村之贼。阻其接应。文龙德等将及贼巢。该逆列阵迎拒。我军枪炮齐施。毙贼不计其数。参将田庆和等亦在花村与贼接仗。该逆恃众分股包裹。我军奋力冲击。枪炮并发。贼始惊溃。马陵之贼。亦被文龙德、田庆和等、合军追袭。共斩获长发首级七十余颗。剿办尚属得手。著冯子材督饬各将弁奋力进剿。节节埽荡。以靖逆氛。　　

○又谕、严树森奏、甄劾道府州县各官。请分别勒休革职降补一摺。河南粮盐道张畇、于漕运事宜一任废驰。怀庆府知府张景蕃、才庸气靡。难胜表率。均著以原品休致。河南府知府樊琨、声名甚劣。洛阳县知县任桂、躁妄险诈。获嘉县知县赵宝仁、纵役扰民。新乡县知县邹钺、办事颟顸。均著即行革职。赵宝仁准其仍留云骑尉世职。署郾城县知县汪守正、少年浮薄、不洽舆情。惟年力尚壮。著以府经历县丞降补。归部铨选。遂平县知县刘鸿勋、年力衰颓。难期振作。著勒令休致。　　

○谕议政王军机大臣等、有人奏、捻匪窜扰河南。一省蹂躏殆遍。惟河北彰卫怀三府尚称完善。彰德界连直隶。卫辉怀庆与山西毗连。实为直隶山西屏蔽。现闻捻匪盘踞黄河南岸邙山一带。意在渡河窜扰。联捷既未能妥筹布置。胜保驻扎东面。亦有鞭长莫及之势。本年十月闲。东匪窜扑卫辉府城。掳掠关厢村落。焚抢浚滑二县所属各镇。虽经解围回巢。而河北虚实。贼已尽知。傥乘虚西窜。则卫怀二郡及山西直隶毗连之区。均恐多为贼扰。著严树森即派得力道府大员。于彰卫二郡之闲设法布置。联络乡团。认真严防。毋令东匪西窜。段晴川、原峰冠二员。闻其防守尚能认真。该抚惟当设法协助其力。堵剿兼施。断不可因有联捷在北。遂置河朔于不问也。将此由六百里谕令知之。　　

○又谕、严树森奏、宋营官军。偪拏金楼踞匪获胜。亳东援贼数万。直扑归德。现筹力堵。并濮范窜豫匪徒。经兵团击剿。向东逃窜出境各一摺。浚滑淇汲等处窜匪。由开州交界之井店出境。回窜长垣。图归濮范老巢。惟直东之闲。各匪充斥。西窜固须力扼。而北犯尤宜严防。著严树森即饬驻扎马牧各军。会合毛昶熙派出之兵迅将亳东援贼击退。保护归德郡城。并饬派出总兵牛浩然于彰卫一带。探有警信。即派省防之队。克日渡河截剿。胜保驻兵直境。当此匪踪遍地。惟当严饬将弁认真剿洗。以清畿辅门户。毋令蔓延为患。谭廷襄身膺疆寄。责无旁贷。并著督饬各该文武妥实筹防。东豫沿河贼踪纷窜。如有疏防。致令偷渡北犯。恐该大臣等不能当此重咎也。将此由六百里各谕令知之。　　

○以醇郡王管满洲火器营事。　　

○以吏部尚书朱凤标充上书房总师傅。　　

○调镶红旗护军统领宝鋆为镶黄旗护军统领。以科尔沁公衔台吉伯彦讷谟祜为镶红旗护军统领。未到任前。以正红旗汉军副都统裕瑞署理。　　

○以兵部右侍郎胜保兼镶黄旗满洲副都统。未到任前。以工部左侍郎崇纶署理。　　

○以御前侍卫熙拉布署正白旗蒙古副都统。　　

○己丑。赐一甲马鸿图、刘英杰、德绶、武进士及第。二甲周克恭等三人武进士出身。三甲周杏林等十九人同武进士出身。　　

○谕内阁、理藩院奏、科尔沁公衔台吉伯彦讷谟祜祖母患病。请假省视等语。僧格林沁之母。现在患病。该大臣军务紧要。未能遽回游牧。伊子伯彦讷谟祜、著除去往返程途。赏假两个月。代该大臣回牧省视。并赏给内务府人薓八两。即交伯彦讷谟祜赍交伊祖母收领。以资调摄。　　

</div>
    <div class="pagination">
<a href="清实录同治朝实录_page15.html">上一页</a><span>...</span><a href="清实录同治朝实录_page11.html">11</a><a href="清实录同治朝实录_page12.html">12</a><a href="清实录同治朝实录_page13.html">13</a><a href="清实录同治朝实录_page14.html">14</a><a href="清实录同治朝实录_page15.html">15</a><span class="current-page">16</span><a href="清实录同治朝实录_page17.html">17</a><a href="清实录同治朝实录_page18.html">18</a><a href="清实录同治朝实录_page19.html">19</a><a href="清实录同治朝实录_page20.html">20</a><a href="清实录同治朝实录_page21.html">21</a><span>...</span><a href="清实录同治朝实录_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
