<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 302 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 302 页/共 681 页</h1>
    <div class="content">○甲子。旌表狭西节妇唐氏、邢氏等、各给银建坊如例　　

○乙丑。上自玉泉山回宫。诣太皇太后皇太后宫、问安　　

○以翰林巡侍读王尹方、检讨徐嘉炎、充日讲起居注官　　

○调兵部右侍郎马世济、为吏部右侍郎。升山东巡抚张鹏、为刑部右侍　　

○工部议覆、监修下河工部右侍郎孙在丰等疏言、疏浚之法、开浚不如循旧。筑高不如就低。因势利导。逐节疏通。一由庙湾、迎流而下、约洩水十分之四。一由天妃石＜石达＞、顺流而下、约洩水十分之二。一由白驹丁溪诸场、分流而下、约洩水十分之三。其余一分、由芒稻河导之入江。至若串场一河、绵亘范公堤一带。既为盐艘利涉、又会诸引河之水、传送各场、以出海口、最为关键、而河身淤垫、亟宜开浚。上而泾河、黄浦、子婴之间、旧有通湖闸、减水闸、下而海口、旧有各场诸闸、并应修建。使上下相应、随水消长、以时节宣、水得常流、潮无内灌、永杜淤垫之虞、则旱潦无忧、田鹾不病、万世利赖。臣等议、孙在丰身在河干、相度形势、绘图贴说、既称若者宜先浚、若者宜后浚、俟挑完之日、改滚水坝为闸、将串场河、令盐商挑浚、并不必挑浚等处、俱系详审的确。均应如所请、速行挑浚。又称兴工之日、管理官员、最为紧要。合将内外候补病痊降调等官、有情愿赴工者、速往侍郎孙在丰等工所、具呈拣用、工成之日、酌量议叙。得上□日、如议。改滚水坝为闸座、著孙在丰等、会同靳辅、确议具奏　　

○庚午。免甘肃归德所所属保安堡屯地、本年分水灾额赋　　

○辛未。上诣太皇太后宫、问安　　

○壬申。调总督仓场户部右侍郎蔡毓荣、为兵部右侍郎。升都察院左佥都御史张集、为总督仓场户部右侍郎　　

○谕大学士勒德洪等、镇国公哈尔萨、为人钻营、有玷公爵。应将此公爵、令伊兄六格、袭替。苏努、虽系宗室、其行事乃如人之奴仆、在安亲王、及索额图家、谄媚行走。至在议政处、但遇势要之人、发一论议、伊辄唯唯听从、不敢更有论说。其阿顺之态、与家奴无异。尔等将此上□日、传谕哈尔萨、苏努、二人　　

○革哈尔萨之子海青、辅国公爵　　

○乙亥。以内阁学士顾八代、李光地、俱充经筵讲官　　

○丙子。上御太和门视朝。文武升转各官谢恩。次厄鲁特进贡使臣等行礼　　

○上诣太皇太后皇太后宫、问安　　

○升吏部郎中萨弼图、为山西按察使司按察使　　

○戊寅。监修总裁、总裁、副总裁、纂修等官、恭送太祖高皇帝实录、圣训、至皇史宬尊藏　　

○上谕大学士等曰、人命关系最重。各省所审录强盗人命事件、文致周密、无隙可窥、故阅之最难。此等事、皆深宜详慎　　

○己卯。旌表山东节妇、郯城县徐氏、给银建坊如例　　

○庚辰。吏部议覆、左都御史董讷、疏参中书科掌印中书托鼐、将俸次在后之中书王缉植、咨送考选。查王缉植、系原任左都御史徐元文子壻、显有情弊。据徐元文供、王缉植、并非子壻、咨送事、并不与闻、但如无营求之处、托鼐岂肯将王缉植、越次咨送。应将托鼐、王缉植、徐元文、俱革职。得上

□日、徐元文、从宽免革职。著降四级调用。余如议　　

○云南巡抚王继文、丁母忧。命回旗守制　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百二十七


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百二十八　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十五年。丙寅。十一月。辛巳朔。上诣太皇太后宫、问安　　

○壬午。以户部左侍郎鄂尔多、为内务府总管　　

○癸未。升河南布政使郎永清、为山东巡抚　　

○丁亥。冬至。祀天于圜丘。上亲诣行礼　　

○遣官祭永陵、福陵、昭陵、孝陵、仁孝皇后、孝昭皇后陵　　

○戊子。上率王以下、文武大臣、侍卫等、诣太皇太后皇太后宫、行冬至庆贺礼。御太和门。王以下、文武各官、上表朝贺。次厄鲁特进贡使臣等行礼　　

○己丑。山西巡抚马齐陛辞。上谕曰、尔现在居官好。声名亦佳。但朕观各督抚、其始未有不善、旋即改辙。尔若始终如一、毋改其操、则善矣　　

○免顺天府玉田、丰润、二县、本年分水灾额赋十之二　　

○庚寅。上诣太皇太后皇太后宫、问安　　

○以镇国公门度、为宗人府右宗正　　

○上谕大学士等曰、尔等所进平定三逆方略四册、朕已览毕。其中舛错颇多。如王辅臣为马鹞子、当年随经略洪承畴去时、并无此号。且朕记其由云南援剿总兵官、授为狭西提督。今谓由狭西总兵官升任、竟未详察。至论赞中、援宋太祖杯酒释兵权事。吴三桂等、非宋功臣可比、乃唐藩镇之流耳。大学士等奏曰、圣见至当。宋臣时在辇下、释其兵权甚易。岂可与诸逆久在边陲者比。上曰、平逆始末、阿兰泰知之甚详。是非得失、天下自有公论、岂誉之而增高、不誉而加损也耶。大抵记事、欲得其实而已。其谬误处、以签标识者、尔等其酌改之　　

○辛卯。授故奉国将军德色礼子德云、为奉恩将军　　

○科尔沁和硕卓礼克图亲王杜尔巴故。遣官致祭　　

○壬辰。转户部右侍郎麻尔图、为左侍郎。升内阁学士赛弼汉、为户部右侍郎　　

○礼部等衙门会议、浙江提督陈世凯、疏请令武臣陪祀文庙。查见行事例、文庙春秋二祭、武官虽不陪祀、但康熙八年、皇上幸学。武官二品以上、亦令陪祀。应照此例。凡遣官春秋二丁致祭文庙。武官二品以上、并令陪祀。其各直省府州县等学春秋二丁祭。应令协领及副将以上、照例以文左武右行礼。其致祭、仍令地方正印官主祭。从之　　

○兵部题、自吴逆反叛以来、各省绿旗人、议叙军功者甚多。此内不无匪人、并未身赴军前、夤缘假冒之事。嗣后功加各官内、除经制见任官、与部准效用官、及题带征剿、并详明报部带去人员、仍照例录用。其余功加各项官、俱停其录用。从之　　

○癸巳。理藩院侍郎拉笃祜等疏言、臣等出宁夏阿喇克山、阅视地形、得遇巴图尔额尔克济农、约其在东大山北、候听宣上□日。于九月十二日、在嘉峪关外、得遇达赖喇嘛使者车齐克他赖堪布、随遣人召罗卜臧滚布阿拉布坦至、语之故、亦约会于东大山北。罗卜臧滚布阿拉布坦曰、蒙皇上洪恩、赐我等地方、当即偕诸大人往赴约会之地。但我姊阿奴、乃噶尔丹之妻。闻率兵千人、声言往谒达赖喇嘛、从此而过、或中怀诡计袭我、亦未可定、不得不整力待之、请即于此地宣上□日、可乎。臣等随同车齐克他赖堪布宣上□日讫。罗卜臧滚布阿拉布坦回奏曰、圣上俯念臣祖鄂齐尔图汗、使臣兄弟完聚、给以土地、臣不胜欢忭、即当迁至济农所居、一同游牧。但正值冬月、属下人民散处、使之迁移、贫人牲畜少者、难以度冬、请俟来年草青时迁之。本月二十三日、臣等至东大山北、令巴图尔额尔克济农跪、宣上□日毕、臣等又谓巴图尔额尔克济农曰、尔所请喀尔占布尔古忒、空郭尔俄垄、巴颜努鲁、雅布赖、噶尔拜瀚海等地方、给汝游牧外。自宁夏所属玉泉营以西、罗萨喀喇山嘴后、至贺兰山阴一带、布尔哈苏台之口、又自西宁所属倭波岭塞口以北、奴浑努鲁山后、甘州所属镇畨塞口以北、沿陶阑泰、萨喇春济、雷浑希里等地、西向至厄济纳河、俱以离边六十里为界。随与巴图尔济农属下、达尔汉噶卜楚喇嘛波克寨桑、及提督孙思克标下游击李本善等、画地为界而记之。臣等又与巴图尔额尔克济农定议罚例。蒙古如杀边内之民。不论几人、俱斩。其妻子牲畜入官。偷盗民人牲畜者。为首二人绞。仍将妻子牲畜入官。余者罚以三九牲畜、仍鞭一百。其不为盗而私入边游牧者。台吉、则罚以三九牲畜。寨桑等、罚以一九牲畜。平人、则鞭五十外、仍将所骑马匹入官。其□□隹冏□带家口牲畜、入边游牧者。不论几户、俱入官。至民人往边外伐木刈草、蒙古有夺其食物者、不论几人、将所乘马匹、尽行给还民人。仍鞭三十。其属下每犯一次、并罚济农五九牲畜。俟罗卜臧滚布阿拉布坦来会之时、将此项情节、亦明告于彼。其额尔德尼和硕齐、亦须严禁、勿使妄行窃盗。又厄鲁特胡土克图之子噶尔亶多尔济者、亦系鄂齐尔图汗之嫡孙。应令与巴图尔额尔克济农等附牧。上曰、噶尔亶多尔济、既系鄂齐尔图汗之孙、应令其与巴图尔额尔克济农等、一同游牧。其拉笃祜等所定地界、并严禁盗窃之例。理藩院其移文督抚提镇、通行晓谕　　

○甲午。兵部议、正黄旗笔帖式额石黑家被盗疎防各员、应俱住俸。得上□日、追缉盗贼、系步军专责。今额石黑家、与防守汛地甚近。贼将额石黑斫伤、并未往救。且贼又不获。安知守汛步军、不与贼通同耶。该管各员、其一并严议以闻。寻兵部审奏、并无通同之处。应将步军校、步军拨什库等、降级枷责。从之　　

○乙未。上诣太皇太后宫、问安　　

○给湖广阵亡护军校赫图、瓦尔达、各拜他喇布勒哈畨世职。以攻长沙府时、首先登城故也　　

○丙申。谕礼部、朕惟敬天奉祖。郊祀庙飨。必精白厥心、竭诚致慎、庶几有孚昭格、用洽明禋。朕于祭祀坛庙。每躬诣行礼。未尝不斋明祓濯、实图感通。凡从事于祀典者、皆宜表里精诚、虔尽职掌。近见执事陪祀各官、间有因循怠忽、视为具文、不能尽志致悫、共效昭事之忱。殊为非礼。嗣后务俾各秉诚心、克恭祀事。凡行礼仪节、始终整肃。毋得慢易、用副朕敬天奉祖至意。作何再加通饬、永可遵行。著九卿詹事科道、会同详加确议具奏御书学达性天四字匾额。颁发宋儒周敦颐、张载、程颢、程颐、邵雍、朱熹祠堂、及白鹿洞书院。又以湖广长沙府岳麓书院、为宋儒张栻、朱熹、讲学之所。一体给匾、并颁日讲解义经史诸书　　

○御书定海山三字匾额。悬于宁波府定海山　　

○免江南徐州、本年分蝗灾额赋有差　　

○丁酉。调湖广巡抚石琳、为云南巡抚。以原任云南布政使田启光、为河南布政使司布政使　　

○以湖广故散毛宣抚使司宣抚使覃勋麟子覃弘基、袭职　　
</div>
    <div class="pagination">
<a href="清实录康熙朝实录_page301.html">上一页</a><span>...</span><a href="清实录康熙朝实录_page297.html">297</a><a href="清实录康熙朝实录_page298.html">298</a><a href="清实录康熙朝实录_page299.html">299</a><a href="清实录康熙朝实录_page300.html">300</a><a href="清实录康熙朝实录_page301.html">301</a><span class="current-page">302</span><a href="清实录康熙朝实录_page303.html">303</a><a href="清实录康熙朝实录_page304.html">304</a><a href="清实录康熙朝实录_page305.html">305</a><a href="清实录康熙朝实录_page306.html">306</a><a href="清实录康熙朝实录_page307.html">307</a><span>...</span><a href="清实录康熙朝实录_page303.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
