<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 226 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 226 页/共 263 页</h1>
    <div class="content">　　○义勇后卫指挥邹叔彝尝往来忠国公石亨家讲论遁甲兵法及太乙书数被行事校尉缉知以闻  上命执叔彝送法司鞫之亨置不问
　　○壬辰命南京礼部署郎中事周达实授郎中署员外郎事欧阳复实授员外郎
　　○升南京工部员外郎王政为营缮司郎中
　　○癸巳司礼监太监福安奏内外衙门累年成造各王府宝册仪仗关用黄金数多官库收贮缺乏乞照永乐宣德年间差内外官员往西洋等处采买及云南等处差发课程差人采办进库应用  上曰采买不必行云南等处金课数亦无多其以云南岁办差发银折收金应用
　　○修造内府宝钞司库作等房
　　○甲午下监察御史康骥锦衣卫狱初广东廉州府知府李逊与内使谭记相讦奏命骥往核之适有贼道阻骥归过期故下狱
　　○巡抚大同宣府右副都御史王宇奏马邑守备都指挥佥事袁宝闻边警召众号令县官不往宝辍挞之且使人促乡民入城避寇因索民鸡黍民有出城刍荛者守门百户韩昇等逐之迫误坠河死死者之弟欲诉昇等反诬告其违令宝又挞之请究宝等罪都察院左都御史寇深言宝闻警故如此亦其职当尔昇等亦非威逼人死者比请免鞫  上曰宝处事谬以致伤人本当究治姑宥之昇等仍令巡按御史鞫问
　　○夜月犯外屏第三星
　　○乙未免山西太原平阳二府所属三十四州县去年灾伤田地夏税一十万七千四百余石
　　○镇守江西御马监太监叶达奏江西进贡果品多用递运所红船装载恐污秽不洁乞敕三司造匾浅船以便进贡从之
　　○丙申命总督南京粮储都察院左都御史轩輗兼理凤阳等处仓粮
　　○命户部输银五万两于辽东籴米以足军饷
　　○丁酉夜月犯天高东星
　　○戊戌命驸马都尉焦敬往凤阳督修  皇陵殿宇
　　○赐锦衣卫带俸都指挥使钱僧护祖母陈氏河南归德州宁陵县黄河退滩地一百顷从其请也
　　○降吏部左侍郎孙弘为云南大理府通判通政司右通政刘文为云南临安府同知翰林院学士黄谏为广东广州府通判光禄寺寺丞金铭为广州右卫经历兵部主事杨福宋谅潘荣为广西庆远等卫知事太仆寺寺丞蒋道隆为湖广新化县主簿弘等先附石亨冒夺门迎驾之功得升秩至是以亨等败露故有是命
　　○己亥调湖广都司带俸都指挥佥事刘清李敬四川带俸都指挥佥事陈纲邢斌于广西都司管事
　　○初锦衣卫指挥逯杲奏英国公张懋会昌侯孙继宗太平侯张瑾锦衣卫都指挥同知孙绍宗俱侵官田立私庄命各具状以闻至是懋等皆输罪  上曰勋戚大臣已享厚禄而又若此论法本难宥既输罪姑宥之管庄人仍执问之其田还官
　　○初忠国公石亨私遣义勇后卫指挥同知裴瑄出居庸关市材木适兵部召瑄不至以闻命都察院锦衣卫捕之弗得乃命索诸亨亨不以实告捕愈急已而锦衣卫指挥佥事逯杲自大同械瑄至京下狱会三法司鞫得状请治亨罪且劾守居庸关都指挥佥事仲福凭亨私书即纵瑄出关阿附之罪尤重  上命姑宥亨罪降福为指挥使
　　○夜月犯井宿
　　○庚子造山川坛斋宫应用器皿
　　○大同总兵官高阳伯李文奉旨籍石彪私庄得其驼马骡驴牛羊七百有奇送至京
　　○辛丑命都察院右佥都御史徐瑄复任仍巡抚延安绥德以奔母丧夺情回京也
　　○擢进士谢芳门相为南京主事调南京户科给事中黄甄于工科复除右给事中江玭于刑科监察御史郎胜于河南道郎中叚寔署员外郎事主事童信于南京工部汪回显于南京户部甄以旧官代回玭等俱以亲丧服阕故也
　　○壬寅晋府文水郡主薨遣中官谕祭命有司营葬
　　○巡按广东监察御史白侃奏广西徭贼攻围化州守备都指挥孙旺不行救援乞正其罪  上命旺戴罪杀贼再犯必杀不宥
　　○卯时日生晕上生背气一道随生左珥各色淡背气珥先散晕至酉时云遮
　　○癸卯加赐哈密使臣撒满赤等十二人人彩叚一表里从其都指挥使把帖木儿奏请也
　　○都察院言忠国公石亨擅遣大同前卫带俸指挥同知卢昭往直隶武平卫追捕亡仆事觉昭已就鞫请治亨罪  上曰姑宥亨
　　○下监察御史田景旸锦衣卫狱景旸自山东巡按还纳其印尚宝司言印有缺坏故下狱
　　○夜有流星大如盏色赤白有光起昴宿约行丈余发光如椀大光明烛地西北行至娄宿尾迹后散
　　○甲辰法司言忠国公石亨不能训戒其侄彪且受其所送违禁寝床请治亨罪  上曰姑宥亨罪寝床没入之
　　○浙江温州府永嘉县教谕雍懋言朝廷每三年开科取士考官出题多摘裂牵缀举人作文亦少纯实典雅比者浙江乡试春秋摘一十六股配作一题头绪太多及所镂程文乃太简略而不纯实且春秋为经属词比事变侧无穷考官出题往往弃经任傅甚至参以已意名虽搭题实则射覆遂使素抱实学者一时认题与考官相左即被黜斥乞敕自后考官出题举子作文一惟明文是遵有弗愋者罪之  上善其言命礼部议行
　　○乙巳广东韶州府翁源县抚猺总全善清并广西庆远府南丹州土官知州莫必胜等来朝贡马及方物赐钞币有差
　　○兔山东济南青州东昌三府所属二十二州县去年被灾田地夏税一十一万三千八百四十余石
　　○降四川按察司按察使王裕为广西南宁府知府罢山西布政司左参议卢彬为民先是裕等俱坐罪落职以附石亨冒夺门功得复升秩至是亨败故有是命
　　○夜金木星合于角宿
　　○丙午福建建安县老人贺炀言四事一县令之职民生休戚所系即今铨授多年老监生有近六十岁者其意岂不以逮满九载年几七十非惟高显升擢所不敢觊抑且吏部勒令致仕有所不免昌若多索金银为子女计纵获罪罢职亦不失为富翁此所以贪酷庸懦者众廉能仁惠者少宜敕吏部今后县令必于进士举人监生年力壮富者试有才能诠选及令方面御史廉访屈在下僚并山林隐士才德胜任者荐举一景泰间录先贤颜孟程朱嫡长子孙授以翰林博士俾奉祠祀然徒有官而无俸禄其于仕必有禄之义似为有欠宜各给以本秩俸禄并所应得隶卒一景泰间福建按察司佥事吕昌奏准以忠肃公黄干文简公刘爚文正公蔡沈文忠公真德秀四子配享朱文公之祠然告文中未附四子配享之祠宜敕翰林院增入之一预备义仓之设将以广储积而振贫民也柰何豪滑大户往往冒名代借连年拖欠以幸恩宥是致义仓空虗有其名而无其实乞令出粟义民各＜锍-釒＞里内饥民姓名同委官开仓给放西成之日仍令催督还官如此则豪户免冒借之弊而义仓无空虗之患矣  上命礼部议行
　　○丁未旌表孝子庞景华节妇奚氏等一十二人景华应天府上元县人蚤丧父事母孝母久病痢景华尝粪味甘哀号吁天乞以身代母疾遂瘳邻弗戒于火景华抱母号呼所居左右前后俱灼烬无余独母卧室三间无恙人咸以诚孝所感旌其门曰孝行奚氏云南大理卫中前所千户胡杰伯父浚妻夫亡年甫十七矢不他适时杰父母俱殁奚悯其幼孤抚育长成袭职雷氏狭西巩昌卫故指挥佥事董得男谅妻杨氏山东东平州民徐二妻靳氏东平州民丁大妻叶氏江西临川县民方希轼妻唐氏直隶上海县民蔡伦妻黄氏浙江定海县生员邹诚妻王氏狭西文县守御千户所土民张镇妻籍氏金州卫右所官舍杜麟妻王氏宁远县民魏文兴妻郑氏河南温县民孟景妻王氏直隶浚县民路逵妻俱年少丧夫育孤有成守节无玷旌其门曰贞节
　　○广东潮阳县民郭吾山西太原府民栗仲仁代州民李斌各出米四百石助官赈恤赐玺书旌劳复其家
　　○夜有流星大如盏色青白有光起天苑东南行至近浊尾迹炸散一小星随之
　　○戊申直隶松江苏州池州宁国府广西桂林平乐柳州梧州浔州南宁府贵州宣慰司及贵州都司各卫湖广荆州德安府及郴州各奏今年四月至七月不雨田苗旱伤事下户部覆视之
　　○日未入时有星大如盏色青白有光起东南方东南行至近浊
　　大明英宗睿皇帝实录卷之三百七
大明英宗睿皇帝实录卷之三百八
　　天顺三年冬十月己酉朔享  太庙
　　○遣中官祭司井之神
　　○以下元节遣官祭  长陵  献陵  景陵
　　○夜南方有星大如盏色赤尾迹有光起自参宿西南行至云中没
　　○庚戌沈王佶焞奏父沈康王存日择潞州民李刚女为弟永年王妃李磐为妹长平郡主仪宾已受封册未及成婚而父王薨今父丧已越大□礻廿干□阴阳书谓明年于弟妹婚不利乞允于今年择日嫁娶之事下礼部侍郎邹干言三年之丧礼之大者且服内成亲律有明禁今沈王与郡王郡主俱服父丧未终乃惑于阴阳之说而欲废此丧制乞行代府长史司启王俾待服阕成礼  上曰是盖长史不能辅导之罪也其命巡按御史执问如律
　　○降狭西道监察御史何楚英为广西平南县主簿楚英为杖死厨役罪枷号至是满三月法司以闻故有是命
　　○黜山西行都司都指挥使蔡芳等七人广东沿海卫所守哨坐尝阿附石彪躬为催督庄田耕获也
　　○昏刻有流星大如鸡弹色青白光明烛地起危宿南行至游气夜中有流星大如盏色青白光明起天廪南行至天苑
　　○辛亥吏部言本部郎中万祺并漏刻博士御医序班县丞司乐等官沈立等先以与谋迎  驾为石亨张輗张軏杨善等四人共保升授今石亨所独保者俱已降调而与众共保者未有处分  上曰众人同保者姑置之
　　○狭西凉州卫百户安洪与其庶叔争资产庶叔之母讼洪尝乱其妹为叔所殴洪亦诉庶叔强夺其产致其父惊愤而死事下巡按狭西监察御史郭文核之洪因举人王谦以金赂文求脱罪文执谦并所赂金以闻请以洪付已鞫治都察院左都御史寇深等劾文不振风纪致谦敢以私谒且不避嫌而欲自鞫失风宪体请执文等来京究问从之
　　○壬子广西南丹州土官知州遣官族莫仕行等并四川盐井卫土官舍人剌马贵湖广施州卫忠峒等安抚司遣把事田思富等来朝贡马赐钞币有差
　　○锦衣卫奏昨指挥佥事逯杲言石彪弟庆数自居庸关抵大同擅乘官马索官司饮馔不当意至詈参将张鹏等如奴隶今庆尚捕未得  上命索之于石亨
　　○都察院左佥都御史王俭等官奏各王府造作多出已赀惟丧葬动劳军民今大同城中见有代府等十三府将军仪宾宅第三十余处未出合郡王将军及郡县主又不知其数凡有造作輙奏求军夫工料见今修理府第尚有一十余所未完军卫有司供给不暇况大同城中止有一县两卫而王府校尉库子厨役及长史司皂隶役使人数俱在内取拨近又奏每王府佥上等民户一家作菜户不过二三年间上户消耗又别佥代由是民间转贫乞敕王府自后造作勿令扰民及令有司勘视山西所属地方堪以建立王府处量移几府居住  上命工部计议以闻
　　○癸丑代府广灵王逊火□民薨王代简王第二子母夫人吕氏洪武三十五年生永乐二年册封至是薨享年五十八讣闻  上辍视朝一日谥荣虗遣官赐祭命有司营丧葬
　　○初石彪充游击将军在大同时擅入博野王府贺王生子王延款至晚方出复送香囊等物及彪还京隰川王令长子携酒礼造彪家饯行至是事觉  上贻书二王切责之
　　○巡抚大同右副都御史王宇奏石彪尝瞰玉林卫一军士出夜至其家强其女污之明日遂取以归十日始还之既而其军士欲诉之彪擒系于玉林卫狱竟瘐死  上命佥都御史王俭锦衣卫指挥佥事逯杲往核具实三法司锦衣卫会鞫论彪强奸及故禁平人致死罪皆应死命仍固禁之
　　○召怀来永宁等处右参将都督佥事姚贵守备代州署都指挥佥事李端守备偏头关都指挥同知袁胜还京兵部言贵等俱忠国公石亨亲属故也
　　○甲寅三法司锦衣卫会鞫石彪侮亲王事奏彪初为大同游击将军见代王谓王新得增禄皆石亨与彪侍  上数为言之王为跪谢因索妓女劝酒自后以为常彪谲诈欺侮如此罪亦应死命仍固禁之
　　○敕谕都察院右副都御史白圭曰先因贵州苗贼反叛已敕总兵等官方瑛等统兵剿捕特命尔赞理军务今彼处苗贼既平但湖广所属各府州县卫所俱被旱乾及有襄水泛溢渰没者人民饥窘况彼处地方广阔贼寇出没不常亦有逃民潜住恐因而相聚为非遗患地方兹复命尔巡抚敕至尔即不妨原理事务督同湖广三司官员巡视地方赈济饥民务要设法措置俾饥者得食贫者受惠或有盗贼即便缉捕或遇流民从宜抚治候军民有食事妥人安径自奏请回京尔为朝廷宪臣当劳心匪懈安靖地方毋得处事乖违自取罪愆
　　○夜有流星大如盏色青白发光大如椀起天仓西南行至垒壁阵尾后炸散
　　○晓刻金星犯亢宿南第一星
　　○丙辰谪都指挥佥事徐福等充广西柳州卫军福等坐以大同四卫官折俸布纳之石彪也
　　○修造东岳庙仁安殿从济南府奏请也
　　○夜有流星大如盏色赤光明烛地起天船东北行至北斗杓二小星随之
　　○丁巳升刑部郎中钱博为四川按察司按察使
　　○命升右讲经劄实巴为禅师左觉义班竹星吉右觉义乳奴班丹俱为右讲经都纲远丹坚锉等五人俱为右觉义剌麻桑加藏卜等十八人俱为都纲给敕命敕谕并印
　　○禁民毋著皮鞋时有著皮鞋入禁中者  上见之命锦衣卫潜捕于路一日得数十人皆下狱故命禁之
　　○兵部奏广西思恩县知县冯冕言庆远卫守堡千户郑林等杀贼有功宜加升赏原其意在市恩乞行法司究问  上曰冕等且不问可行查林等有无功次以闻
　　○夜有流星大如盏色青白有光起轩辕东北行至太微西垣内
○戊午命鹰扬卫带俸都指挥同知阴杰镇守怀来永宁等处　　
○赐中军都督府都督佥事鲍政河间府青县庄田八十顷从其请也
　　○命江西右参政张让致仕以巡抚官考察其昏耄也
　　○降山西都指挥佥事王辅庞昇为指挥同知王钦为指挥佥事俱调广西南丹卫带俸差操辅等俱先任大同等卫指挥以财赂石彪冒功升职至是彪事败故降调之
　　○舍山大长公主以年老奏求工料营生坟工部奏无例  上特允之
　　○己未  驾幸南海子传令营把总都指挥同知陈信言臣闻宣德间猎围有圣旨牌悬者方许入场请如故事庶无牌者易禁止  上即命御用监检阅无所谓牌者因令信呈样具以进  上曰朝廷自有制度信乃敢轻薄烦扰如此锦衣卫其收信拷问之
　　○致仕南京太仆寺卿仲昌卒昌字显夫直隶沭阳县人永乐二年进士出知安平泗水二县事治行著闻荐升刑部主事寻升郎中后以推选升南京太仆寺卿年七十三致仕至是以疾卒
　　○壬戌兵部奏广东德庆州知州周刚等言都指挥佥事韦俊不理军务每日淫酗为乐闻知流贼将至輙先弃堡入城及贼临城又携妾媵弃城先遁遂致城陷乞行监察御史等官执俊明正其罪具奏待报就彼斩首示众以为主将弃守者之戒从之
　　○河南郾城县儒学训导卢钦言  陛下在南宫时臣子当扶颠持危而吏部尚书王直及陈循等包藏祸心顾位苟禄今一旦失意未免觖望恐乘机鼓扇为非或开边衅乞加显戮以为乱贼之戒  上命锦衣卫执钦鞫之钦尝因谒选不得南方便地衘直故中伤之且希进用法司论当赎徒还职  上命罢为民钦浙江黄岩人也
　　○甲子下江西道监察御史朱绅锦衣卫狱以省亲违限也
　　○夜五鼓月犯毕宿
　　○乙丑朝鲜国王李瑈遣陪臣李克培等赍笺贡马及方物贺  皇太子千秋节赐宴并金织袭衣彩币等物有差
　　○命南京府军右卫故指挥使马忠子英袭职
　　○江西吉安广信饶州瑞州四府各奏今年五月至七月不雨田苗旱伤命户部覆视之
　　○丙寅  诚孝昭皇后忌辰遣官祭  献陵
　　○给松滋王府临武县主并仪宾杜通岁禄米四百石折钞二百石
　　○夜月犯井宿西北第二星
　　○戊辰户部尚书沈固左侍郎杨鼎郎中孟瑛员外郎陈旺主事宋澄奏定明年公侯驸马伯仪宾等禄米＜锍-釒＞内恭顺侯误书为公顺侯  上命沈固杨鼎停俸三月瑛等锦衣卫镇抚司执问如律
　　○命山西都布按三司所属及顺天保定等府州今后囚犯俱送宣府大同二处纳草赎罪笞杖罪每等三十五束徒罪一年四百束半年加五十束三流俱八百束杂犯死罪一千束
　　○夜月犯鬼宿西南星
　　○己巳修筑顺圣川土城二座及餋马房千余间
　　○庚午命大理寺右寺丞乔毅监理清黄
　　○都察院右佥都御史韩雍丁母忧  上命雍奔丧速来因命移文起复右副都御史林聪赴京
　　○命忠国公石亨闲住时三法司锦衣卫鞫石彪罪因劾亨出自民间袭荫军职累蒙国恩爵至上公而乃招权纳赂窃弄国法阖门姻戚诈冒迁官滥举孙弘等骤升侍郎私与邹叔彝等讲论天文妄谈休咎至于侵占官地役使官军罪恶百端难以枚举且纵令侄彪肆为不法宜正其罪  上曰亨招权纳赂窃弄威福纵容彪奸贪坏法欺罔朝廷论法本难容第念其曾效微劳姑从宽贷其令闲住不许管事朝参
　　○降万全都司都指挥使李延为都指挥佥事都指挥佥事李石杜文庞文为指挥同知俱调广西边卫带俸差操延等俱以赂石彪冒功迁官至是事败下狱故调之
　　○命冒报夺门有功升官者能自首改正免罪敢隐者罪而降调之
</div>
    <div class="pagination">
<a href="明实录英宗实录_page225.html">上一页</a><span>...</span><a href="明实录英宗实录_page221.html">221</a><a href="明实录英宗实录_page222.html">222</a><a href="明实录英宗实录_page223.html">223</a><a href="明实录英宗实录_page224.html">224</a><a href="明实录英宗实录_page225.html">225</a><span class="current-page">226</span><a href="明实录英宗实录_page227.html">227</a><a href="明实录英宗实录_page228.html">228</a><a href="明实录英宗实录_page229.html">229</a><a href="明实录英宗实录_page230.html">230</a><a href="明实录英宗实录_page231.html">231</a><span>...</span><a href="明实录英宗实录_page227.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
