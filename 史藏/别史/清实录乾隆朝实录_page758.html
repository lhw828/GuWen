<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 758 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 758 页/共 1860 页
  </h1>
  <div class="content">
   ○又谕、著寄信雅尔哈善、带兵往鲁克沁、屯田处所。留心查看。可屯之地。共有几许。一面酌咨黄廷桂。令豫备兵丁。办理耔种。以备明年屯田。一面奏闻。多多益善。至雅尔哈善、应行带兵前往之时。屯田事务。著交永贵接办。　　

○又谕、拉林地方。派遣兵丁种地。原因满洲生齿日繁。与其在京闲住。不如给田耕种。俾各谋生。所出之缺。亦可使在京闲散余丁。挑补食饷。故朕悉心筹画。派往驻防官兵。赏给官车路费。安家银两。令其移驻。曲加恩施。但京城不肖之徒。犯罪亦发拉林。恐莠良杂处。不惟彼处风俗、渐染日坏。亦于兵丁生计、大有攸关。殊非朕体恤旗人、使从善务本之意。且恐无知之徒。将加恩派往。指为发遣。嗣后由京发遣人犯。应如何酌夺地方改遣之处。著交满大学士会同九卿该部、核议具奏。寻奏、嗣后民人犯罪。不必发遣吉林等处。俱照旧例、发遣云南等省。旗下不有匪徒。不必发往拉林阿勒楚喀。俱发遣黑龙江三姓等处。并将从前发遣拉林人犯。交该副都统严查。如有不安分生事者。声明报部。即照新例、改发云南等省。从之。　　

○军机大臣等奏、查各部院八旗。钦奉汉字上谕繙清之处。俱照乾隆八年、内阁奏准、交通政使德通校对。现在德通承办内繙书房事务。年老事繁。臣等昨为查纂编辑清语。选择主事苏和忱、司务伊三等六员。在军机处附近官房。专司繙译。请嗣后汉字繙清。无庸交德通校对。照清字译汉之例。移送军机。即令苏和忱等繙译。将此六员作为六缺。遇有升转。另行选补。从之。　　

○以直隶布政使清馥、陕西布政使吴士功、对调。　　

○丁巳。上诣皇太后宫问安。　　

○幸瀛台。　　

○谕、旗人考试生员举人。年幼者多。著停止阅看骑射。由举人考试进士。皆系成丁之人。旗人骑射。乃分内应能之事。著阅其马步骑射。生疎者不准应试。倘不悉心阅看。惟派出之大臣等是问。　　

○命原任巡抚定长、以副都统衔、驰驿前赴西路军营。办理粮饷事务。在领队大臣上行走。　　

○军机大臣等奏、臣等查将军成衮扎布等奏称、来年派兵二千。自鲁克察克起程。前往哈喇沙尔、伊拉里克等处。请将吐鲁番屯田绿旗兵八百名。携带耔种同往。即在哈喇沙尔等处耕种等语。吐鲁番今岁耕种。已有成效。非特不可空闲。更当增垦。臣等酌议、吐鲁番现在耕种之绿旗兵。准其移往哈喇沙尔等处。应请旨交雅尔哈善、查明吐鲁番现种熟地若干顷。此外有无可垦。共需兵若干。移咨黄廷桂、派兵办给耔种器具。遣往吐鲁番接种。报闻。　　

○戊午。谕军机大臣等、据成衮扎布等奏称、军营索伦兵丁。行走已及四年。伊等本旗缺出。俱坐补在家之人。以致升转迟滞。请将军营奋勉兵丁。列为一等者。咨行该旗。遇应升之缺。即行升补。其吉林、察哈尔、绿旗兵丁。亦请照此办理等语。所奏甚是。但现在索伦等本地出缺。及遇有他处缺出。军营行走之人。原有补放之例。因该处未曾行文军营。伊等无从得知。著军机大臣交部。将此等补放之人。查明知会军营。其军营造册保送之索伦、吉林察哈尔绿旗兵丁。亦即行文各该处。于行文到日。遇有应行升补之缺。俱以军营之人拟正。奏请补授。即使伊等年资稍浅。而效力疆场。与家居者迥异。必如此拔擢方足以示鼓舞。并传谕各该将军、总督总管等知之。　　

○赈恤甘肃皋兰狄道金县渭源、靖远、平凉、华亭、镇原、庄浪、泾州、灵台、安化、环县合水、抚彝、张掖、平番中卫、平罗、碾伯西宁高台、等二十二厅州县。夏秋二禾被霜雹等灾贫民。分别蠲缓有差。　　

○是月。钦差侍郎裘曰修等奏、上江诸水开通之后。皆归安河以达洪湖。臣等从归仁集以下。逐段相度。至陡门出口之路。卢苇丛生淤垫更甚水面弥漫。□□南具杂施。查沿河渔船甚众。雇募四五百只。将芦根先行刨取。则淤泥一并带出。水便疏通。安河河尾可免壅遏。至归仁集外。濉河、奎河、潼河、柏家河、林子河、罗家河、诸水。俱入安河、来水既众。咽喉尚属狭隘。请开浚董家沟、鲍家河、两路。又分林子河一支。由此经行。报闻。　　

○又奏、伏查毛城铺、天然闸等处。为减洩黄水之路。一股由虹县之谢家讲入洪湖。一股由安河入洪湖。其一股由归仁堤外。至宿迁之白洋河。仍入黄河。即谕旨不入湖而自入海之路也。臣等往来归仁集。留心体察。始知白洋河仍入黄河之道。即今久废之祥符闸。现在黄河水面。较堤内转高。若复开此闸。翻有灌入之虞。是以于濉河头、分浚三河。以一河受黄水。取其挑复稍易。而以南北二河清水汕刷。湍流不致停淤。今惟有恪遵坚闭毛城铺之旨。将横坝引河各制度。再悉心讲求。期于河道民田。两无妨碍。又颍、亳、一带上承豫省诸河。遵旨加宽丈尺。其不能加宽之处。量为加深。现饬工员办理。报闻。　　

○钦差侍郎梦麟等奏、查沂河入骆马湖之处。臣等先经勘明。奏请疏浚积淤。培筑土堰。使沂水正流。畅入骆马湖。由六塘河归海。今上游水势渐消。受贤集一带地方。水落滩现。间段淤浅。务期一律深通。不致阻滞。臣由东省入江南之运河。近年以来。当患有余。不患不足。今伊家河已经挑浚。微山湖之水。均由运河南趋。凡可宣洩之处。自宜多方筹及。查邳、宿、桃、清之运河。以杨家庄口门为去路。内有盐河一道。向例冬春水小。将闸堵闭。又清河县之越河双闸草坝。每遇重运。将草坝堵闭。束水济运。今年水势盛大。不便拘守旧例。拟将越河草坝、不必接筑。盐河闸、亦不堵闭。听其开放畅流。俾运河下游。多洩一分。则上游之微山湖。多消一分之水。宣洩更为顺畅。得旨、甚是。河工拘墟旧习。当力为破除。　　

○两江总督尹继善等奏、据阜宁县知县朱绣禀称、搜出民人周瑞南家妖书一本。面写古圣遗书。所载均属狂悖。拏获该犯严讯。据供、伊前在强良甫家训蒙。良甫妻薛氏。因子强国勋身故。无人奉教。将此经书交付。伊见书语难解。即行收藏。拘讯强国勋之子强廷寿。供亦相同。查阅书内所撰刘伯温语。妄谈运数。不法已极。所载之写经人王自成、强世禄、是否现存。其子孙有无此书藏匿。此外有无别种妖书传播。并左道惑众情事。均须逐一究明。定拟具奏。得旨、甚可恶。非寻常劝人吃斋之可比。当尽法穷究。岂有本朝如此爱民。百年之久。尚有此语之理。　　

○闽浙总督杨应琚等奏、臣因赴宁波回。抵绍兴查看海塘。查得山阴县、宋家溇外大池头一带。为海潮入口顶冲之地。东有曹娥江。西有三江闸。皆由此处交会入海。前经督臣喀尔吉善等题允、在大池后建筑石塘四百丈。西首接筑土塘二十丈。查土塘难以垂久。须添筑石塘。旧有东西柴塘。为新塘外护。因潮汐冲激。塘身矮卸。亦须逐一镶填完固。俾与新塘唇齿相依。得旨、是。如所议行。　　

○河南巡抚胡宝瑔奏、据许州临颍县知县王焕士禀报、访有奸民勾引乡愚。立会骗钱。随往拏获贾敏一犯。称因伊姊夫訾有明、引入荣华会。推张仁为头领。同会有王章、李存智、崔大经、朱大海、诸人。随拏获王章、朱大海、搜有鼓儿词、歌词等情。查张仁系上年犯案。本年秋审情实。已经正法。是否另有其人。抑系余党未尽。尤关紧要。臣即星夜驰至洧川。续获各犯。辗转根究。其崔大经、李存智、王章等。皆无知穷民。不安本分。应大加惩治。再有洧川之阎玉、柳兴林、系张仁亲戚夥计。据供、张仁令其徒王五钧、付银千两。令伊等送至山西长治县之李老人、周清水、托直隶沙河县之郑全、寻觅胡文保、并伊母一同赴京。在胡文保家居住。转托提督衙门当差之朱魁、打点减罪等语。臣即飞咨九门提督、顺天府尹。直隶山西督抚密拏。并抄查藏匿。严究确供。如应归案办理。速解来豫。审拟具奏。得旨、甚好。　　

○两广总督署山东巡抚鹤年等奏。查东省运河。北抵临清。南至台庄。上下几及千里。除塘河工程。照大挑例募夫挑穵外。请自济宁以下之石佛闸起。北至临清闸止。将河底淤垫。逐一探估。以现在水深八尺为度。凡不足八尺者。添估挑挖俾河身一律平坦。以免阻塞之患。石佛以下。直至台庄。内多湖河相连之处。深浅段落。尚难确估。应俟湖水消退后。再行办理。惟彭口古浅山河喷沙之处。连年因水大不能筑坝。应请一并募夫估计趱挑。以利运行。此现在办理挑河情形也。其临清以南。至石佛一带。两岸纤道。间有残缺卑薄之处。业饬道厅勘估。以本年盛涨之时。出水三尺为度。或应加高。或应帮宽。逐一估报。现在水势尚未大消。即南阳以下。现已开工。微露堤形之三千余丈。两面排桩。中心填土。天寒河冻。水内施工。未免艰难。待春初冰消。于青黄不接之时。招集民人。就工谋食。同未露堤形之一万余丈。均可接续办理。总期纤挽有资。以待新运。此现在办理纤道情形也。再查临清以北。德州以南之卫河。原系卫漳合流。水挟沙行。虽冬令水消时。尚有巨浸。自当与临清以南之运河。一体办理。今议修民埝。所挑之土。如能推积两旁。增培堤岸。土乾之后。募夫夯硪。足资巩固。俟臣等伊河放水后。详加相度。其临清以南。沿河亦有民修堤埝。应行培补。但所挑长河之区。与应培民埝之所。每多不能凑合。臣等确查应修者。一并归报。此现在办理民埝情形也。再闸座攸关蓄洩。如寺前铺闸。为汶水南行第二座。与柳林闸互相启闭。李海务闸、土桥闸、金门较窄。俱应拆修。又在城、戴庙、邢庄、利建、韩庄、顿庄、候迁等闸。各应加高一二三层不等。又聊城县、博平县、各涵洞五座。清平县李家口等处。水沟桥梁共五道。均应修整。庶民田坡水。宣洩有资。此现在办理闸坝涵洞情形也。谨会图贴说恭奏。得旨、览奏俱悉。此番大加整顿。必期实济于事。不可草率。慎之勉之。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百五十一


大清高宗法天隆运至诚先觉体元立极敷文奋武孝慈神圣纯皇帝实录卷之五百五十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。十二月。己未朔。吏部议、钦差刑部尚书刘统勋等奏、审拟蒋洲亏空案内。其徇隐不报之署山西布政使达灵阿、应照例革职。被勒出银之平阳府知府秦勇均等、照例分别降调。应否留任。得旨、依议。秦勇均等、俱著照部议降一级。从宽留任。　　

○庚申。上诣皇太后宫问安。　　

○幸瀛台。　　

○考试宗室繙译骑射。命简亲王奇通阿、大学士来保、协办大学士鄂弥达、镶红旗蒙古都统那亲、为考官。　　

○辛酉。谕、向来地方失火。该管官虽有处分。不过按例议处。即从宽免议。亦无不可。但此次延烧房屋。至一百五十余间。为时甚久。经朕特遣御前侍卫等、前往扑救。而该给事中等。尚迟迟未至。何以称巡城之职。立柱、王应彩俱著交部严加议处。　　

○谕军机大臣等、胡宝瑔所奏、拏获邪教余党一案。现据步军统领衙门、将胡二引进拏获。其胡文保一犯已往沙河地方。亦饬直督方观承、飞差缉拏矣。但据胡二引进所供、张仁在日。有缺角金镶印信。并有悖逆言语。兼造有黑纸红字合同。曾带五百张进京。其印信虽未看见。若问阎玉必知其情等语。看来此案显有悖逆情节。不但邪教而已。从前图勒炳阿、从轻完结。甚属糊涂。幸张仁已于秋审勾决。而现在余党。又经败露拏获。尚俱不致漏网。可传谕胡宝瑔、令其彻底穷究。务得实情。至阎玉一犯。系案内最要之人。胡二引进既有此供。即应向其根究。其印信藏匿何处。合同散过若干在乡民无知、受其愚惑者。尚可免其株连。至于分投散布合同之犯。俱应逐一缉拏。从重办理其胡二引进等、现在京师审讯。俟有确供。再行寄知该抚、以便办理。可先将此传谕胡宝瑔、令其速行严办。毋得稍有宽纵。寻奏、臣提各犯隔别研讯。据阎玉、赵甡、柳兴林、孟孝友等。供认五百张合同。四句歌词。并另有白纸所写四句歌词。但供称并无缺角金镶印信。及本省并未散合同等语。上年办理张仁一案。业经查过数次。所有诡秘字迹。俱经毁灭此次搜查。并无余物但张仁狡诈百出善于灭迹。务必彻底穷究。而胡二引进李老人周清水、各犯。自有确供实据。俟咨到续究再奏报闻。又奏、据柳兴林、供出圆图书二方现存赵子信家。随密饬协拏并搜取图书据赵子信供、两次写合同六百张并供八字直言一张八句。每句系张仁生命之一字。又另有南起北落歌词八句。其圆图书二方。系于赵子信墙内取出。一系天元太宝四字。一系号字。查天元系张仁等教名。其歌词诡僻狂悖。实不止于邪教。虽经正法。仍须另行按律办理。至缺角金镶印信。刑讯各犯。坚供实未曾见。现在极力追究。凡经供出姓名。俱密饬飞拏。严搜细讯。期无匿情。再据柳兴林供、直隶共有七人。除胡文保、郑全、已获外。其余五犯。已飞咨直隶督臣、查拏审讯。报闻。　　

○又谕、据吴达善、豆斌奏称、护送军营马八千匹。将所派兵丁。编队行走等语。所办甚是。其吉林、索伦、察哈尔等、闲散余丁。俱酌量赏给。昨成衮扎布等、奏请增马二千匹。已谕黄廷桂趱送。并留富绍照料。计此旨到时。巴图济尔噶勒等。早已起程。著传谕吴达善等、作速行文巴图济尔噶勒等。将所领兵五百名内。挑选索伦蒙古兵一百名。交富绍带回巴里坤。护送续进马匹。现在将军等、彻兵乌噜木齐等处过冬。其地距巴里坤千余里。如相去不远。则巴图济尔噶勒、兵已足用。或尚不足。即于巴里坤添派绿旗兵丁护送。若将军处迎马兵丁到来。即遣回绿旗兵。在富绍队内行走亦可。今吴达善等、已行文军营。迎取马匹。并著传谕成衮扎布等、令其速遣。至前项马匹交收后。所派绿旗兵。不必回巴里坤。或入进剿回部队内。或留于屯田处效力。将军等酌量办理。　　

○又谕、昨据阿里衮奏称、同额敏和卓、进剿沙拉斯、玛呼斯等贼众。距满福祇隔三站。即速为接应等语。此时曾否会合一处。剿灭贼人。但巴里坤办事。甚属紧要。虽有豆斌、德舒、仍须大臣驻劄。阿里衮未奉朕旨。自必带兵前进。著传谕阿里衮、若沙拉斯、玛呼斯事竣。即回巴里坤办事。　　

○两广总督署山东巡抚鹤年等奏、石佛以上各工。已照大挑例趱办。惟寺前、土桥、在城、赵村、十里等闸。具应拆修。以待新运。其原请加高之戴庙闸。及拆修之李海务闸。应请停止。再聊城、博平、县境。修旧增新。涵洞六座。清平县境。修建桥梁五道。济宁州境。宋家洼、马场湖、二处。添建涵洞各一座。均系减洩民田坡水要工。宜及时宣洩。至八里庙添建滚坝。遵旨改高运河底七尺。并拟先将徒骇河头之龙湾、马颊河头之魏湾、老黄河头之四女寺、各滚坝俱落低。高运河底七尺。其三空、五空、平水等闸桥。龙湾魏湾减闸。哨马营滚坝。若此时一并落低。倘遇天时久晴。七尺之下。续有消落。或致行运艰涩。应暂停。至何家坝支河。频年淤垫。高逾坝身。今先将支河挑挖深通。看过水情形。再为办理。其运河民埝。凡系挑河之处。即以挑起之土。堆放帮培。如不系挑河之处。则民埝仍须修筑。又查馆陶至德州卫河。不能煞坝兴挑。臣等亲行履勘。岸高面阔。形势湾环。所有应修两岸民埝。已据估计土方造报。拟于春融上紧趱筑。得旨、如此因时相机办理。实惬朕怀。　　

○又奏、挑挖运河。原为浮送粮船而设。其淤浅处。固当一律挑深。如现在深通者。可仍循旧例。逐段测量。核实办理。务令照原估尺寸。如式挑挖。再查两岸纤道。多在城市村镇。闸座上下之处。人烟稠密。极为逼仄。逐段接宽。所长不过十余丈。如用石工。即需费数百金。今据运河道禀请。居民所盖草土房间。有情愿售卖者。所需价值。每间不过数两。买后拆移。则堤身自宽。为力较易。省费实多。臣查勘无异。凡似此者。行令地方官劝谕。一体办理。如实在盖有瓦房。不愿变价者。仍听民便。应量为帮宽堤沿。加筑片石等工。以期巩固。至民田坡水。须设法疏消。赶种春麦。沿河俱设有涵洞。自应于粮艘回空之后。煞坝未开之先。两次量为宣洩。自可不致久淹每年至期。应听河抚二臣、委员查勘。并酌添涵洞。归于水利案内。一并议估。又闸坝桥梁。应行修改之处。所需石工。查有解江余剩石料。并应拆废桥石块。俱堪适用。请将现存各石。尽数添修。不敷再行采办。至徒骇、马颊、老黄河、等处。及沂州府属之兰、郯、等县。现饬河员确勘定议。得旨、此举甚当。即如街道亦因人占而路窄。大都即瓦房亦予价拆改为是。不可姑息。而此后之严禁不令占地盖屋。尤为要务也。又批、如此实心经理。诚不负任使矣。　　

○旌表守正被戕之贵州水城厅苗民计农妻蜡暮。　　

○壬戌。谕、湖北拨运豫省米石。抵豫交卸后。原船回过各关。例应输纳船料。但各船户回棹时。如已揽载客货。其船料自当徵收。若仅原船回空。船户未免拮据。著加恩免其徵收船料。以示优恤。该部即遵谕行。　　

○谕军机大臣等、庄有恭查奏。巴东长乐等州县浮收缘由。实因各该州县、地处山僻。粮户零星。距城窎远。计其往返盘费。及补色添平。种种积算。故每银一两。于正额之外。多用四五分至钱余不等。并非官吏浮收等语。看来自系实情。已于摺内批谕矣。地方官吏私徵加派。朘民肥己。自当严行查参。从重治罪。若山僻小邑。粮额无多而花户零星远近不一。必令自封投柜。以及召募银匠代为倾销。则粮户额外之费。恐愈滋多。且于民情实多未便。此等处亦祗可如此办理。在富勒浑初任未谙。一闻有此弊。自不得不奏使其早悉实在情节。亦必当据实入告矣。至于胥吏之飞洒侵蚀。实为徵粮积弊。又当时刻留心体察。不可因此数州县之并未浮收入已。而遂一概置之不问也。可再传谕庄有恭、并富勒浑知之。　　

○又谕、前命和硕齐、护送哈萨克使臣。途中遇阿睦尔撒纳、及大队贼众。即行擒剿。并著唐喀禄、带兵策应。现在伊等、若未与贼人相遇。于护送来使、归伊游牧后。即驻劄额尔齐斯附近。明岁西路之兵。于正月下旬。自乌噜木齐起程。三月中旬。可至沙喇擘勒。若和硕齐、唐喀禄、往返道途。必致迟误。今即就近驻劄。既可办理逋逃贼众。亦得以休息马力。著驻劄科布多大臣。接济伊等行粮。俱速行传谕知之。　　

○又谕、据审讯贼党乌勒木济供称、去冬阿睦尔撒纳、在乌梁海时。杜尔伯特之孟克博罗特、曾相随同去。后又往纳木奇游牧等语。从前爱隆阿、剿杀纳木奇贼众之时。未有孟克博罗特名目。或窜入额尔齐斯等处藏匿。亦未可定。著和硕齐等、留心查拏。解送来京。　　

○参赞大臣富德奏、臣准兆惠咨文、奉到谕旨。以阿睦尔撒纳、逃入俄罗斯。顺德讷等、不必在彼守候。即应遵旨彻回。因前往哈萨克之额尔克沙喇、努三等。尚未回营。暂令留驻。臣于十月二十五日。令鄂博什带兵二百名。前往额林哈毕尔噶、沿途搜剿吗哈沁。与将军会合。昨据往哈萨克贸易人等、带来额尔克沙喇等书扎。闻阿布赉游牧。移向巴颜鄂拉。又闻巴图尔乌巴什、出痘身死属实。再臣等闻乌梁海安济、格斯奎、与俄罗斯素有讐隙。派出署防御达色等。于本月二十四日。至布克图尔玛。安济等十余户迎战。达色追射安济。遇石伤足。前锋卓丹、即奋力前进。将安济生擒、其格斯奎、亦被擒获。计剿杀乌梁海三百余户。奖赏蓝翎乌勒德克阵亡。三等侍卫喀勒扎布等带伤。又于库克郭勒地方。遇果勒卓辉之乌梁海等二十余人。放枪迎敌。我兵坠马者数人。有宁古塔披甲人英德讷。黑龙江打牲达呼尔达三保。奋勇救出。尽剿贼众。又在前队行走奋勉之三等侍卫毕拉尔海。吉林署协领扎库齐。索伦署协领金济噶尔。阿第木保。察哈尔署协领喇嘛扎布。蓝翎侍卫达桑阿等。俱出众效力。得旨、富德所奏、前队效力之毕拉尔海、授为二等侍卫。扎库齐、金济噶尔、阿第木保、俱授为协领。喇嘛扎布、授为头等侍卫。达桑阿、授为三等侍卫。擒获乌梁海安济、格斯奎之达色、卓丹、俱授为蓝领侍卫。剿杀乌梁海之英德讷、达三保、俱授为三等侍卫。其余奋勉效力、及阵亡得伤官兵。俟造册到日。该部照例议叙议恤。　　

○又谕曰、富德所奏、军营效力之厄鲁特普尔普、赛音库本、乌穆什、巴图济尔噶勒、达瓦等五人。熟悉回部道路语言。著同伊等妻子。送至巴里坤。给与口粮。以备进兵时调遣。其满达喇等十人。著分赏官兵。又巴尔达穆特得木齐、衮楚克扎布、效力军营。已授为二等侍卫。与同行之玛勒占等十人。送至巴里坤时。著派员解送来京。可传谕吴达善等、遵照办理。　　

○又谕、据阿里衮等奏称、满福追剿沙喇斯、玛呼斯。因叛贼敦多克哈什哈等。以迎降诱入伏中。被枪阵亡等语。满福虽为贼所愚。究属捐躯尽节。著照阵亡之例议恤。其随从奋勉官兵、及阵亡得伤人等。即造册送部、照例分别叙恤。至阿里衮此行。系接应满福。今所奏初未自行引咎。及愤恨贼人。岂专为取满福信息耶。现在时届冬寒。兵力亦乏。伊等奉到此旨。如不能竣事。即可彻兵。哈宁阿亦不必前行。俟来年大兵进剿。额敏和卓、就近游牧休息。阿里衮即回巴里坤办事。并传谕驻劄乌噜木齐将军大臣等知之。　　

○又谕曰、满福追剿沙喇斯、玛呼斯。被叛贼敦多克哈什哈、敦多克车凌等诱害。伊等效力军营。为成衮扎布等信用。遣往招降。乃与贼众相通。情尤可恶。来年将军大臣等进兵。务将二贼严行查拏送京。看来厄鲁特等、真不可信。即三都克、亦当留心察看。倘有可疑。或即于军营正法。或派员解送来京。不可致令逃脱。　　

○予原任吉林将军额勒登、祭葬如例。谥恭简。　　

○旌表守正被戕之四川平武县民尹登璧妻任氏。　　

○癸亥。上御太和殿视朝。文武升转各官谢恩。　　

○诣皇太后宫问安。　　

○谕、据张师载参奏、署东昌府通判种经、办理煞坝戽水。草率迟缓。并不勇往。诣旨革职等语。朕为东省灾黎。频受水患。不惜帑金。广为疏浚。在工各员。苟有人心。宜知奋勉急公。以襄兹役。乃该员承办要工。尚如此怠玩从事。仅予革职。不足示惩。种经著革职留工。自备资斧效力赎罪。　　

○又谕、伊河自开坝放水以来。水势消退。渐露堤形。将来陆续消涸。堤工自可全露。于运河民生。深有裨益。在工诸臣。能悉心筹画。甚属可嘉。鹤年、张师载、前已有旨交部议叙。裘曰修、梦麟俱著交部一体议叙。　　

○又谕、据阿尔泰奏称、鹤年于十二月初三日、工竣回署。痰喘不止即于是夜身故等语。披览实深惋惜。鹤年历任巡抚。颇能黾勉。今春南巡时。见其办事妥协。深堪委任。是以擢用两广总督。仍命在东省办理河务。近据奏报、挑浚伊河。悉心筹画。俱能深惬朕怀。开坝放水后。积水渐消。涸地甚广。虽履任未久。而劳绩懋著。遽闻溘逝。朕心深为轸恻。著加恩赏给太子太保兵部尚书衔。并入贤良祠。仍赏银三千两。料理丧事。所有应得恤典。该部察例具奏。
  </div>
  <div class="pagination">
   <a href="清实录乾隆朝实录_page757.html">
    上一页
   </a>
   <span>
    ...
   </span>
   <a href="清实录乾隆朝实录_page753.html">
    753
   </a>
   <a href="清实录乾隆朝实录_page754.html">
    754
   </a>
   <a href="清实录乾隆朝实录_page755.html">
    755
   </a>
   <a href="清实录乾隆朝实录_page756.html">
    756
   </a>
   <a href="清实录乾隆朝实录_page757.html">
    757
   </a>
   <span class="current-page">
    758
   </span>
   <a href="清实录乾隆朝实录_page759.html">
    759
   </a>
   <a href="清实录乾隆朝实录_page760.html">
    760
   </a>
   <a href="清实录乾隆朝实录_page761.html">
    761
   </a>
   <a href="清实录乾隆朝实录_page762.html">
    762
   </a>
   <a href="清实录乾隆朝实录_page763.html">
    763
   </a>
   <span>
    ...
   </span>
   <a href="清实录乾隆朝实录_page759.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
