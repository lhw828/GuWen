<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 197 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 197 页/共 505 页</h1>
    <div class="content">○谕内阁、前因已革福建诏安县知县钱宝懿、于捐厘舞弊一案讯结后辄复捏词翻控。牵涉道员汪茹鉴等有索费挟嫌各情。当经降旨交英桂、徐宗干、会同讯究。兹据奏称、钱宝懿前在诏安县任内。有任意勒捐浮销等情。经道员汪茹鉴密委方寿镜前往确查。据实禀覆。详请奏参革职。该革员于被参后。辄以委员有索借不遂。并署道员派送各费等情。架词妄禀。现经讯明均无其事。请将钱宝懿从严惩办等语。此案钱宝懿挟参革之嫌。捏词诬揭。实属胆大妄为。若不从严惩办。何以肃吏治而儆效尤。钱宝懿著照英桂等所请。从重发往军台效力赎罪。以惩刁顽。其所控汪茹鉴各节。照例立案不行。仍另行访查办理。委员候补知县方寿镜被控索借。查无实据。著无庸议。　　

○谕议政王军机大臣等、杨岳斌奏、招勇业已成军。迅即督率赴甘一摺。据称总兵彭楚汉。杨明海等、招募湘乡衡山等处壮勇。业已成军。各营军装器械。一律齐备。现于二月十六日全行抵省。定于二十二十二二十四等日。分作三起。由湘江水路。取道湖北前进等语。办理尚属妥速。即著杨岳斌亲督各军。迅速赴甘。将该省滋事各匪。次第埽荡。以靖边陲。据该督奏称。勇丁仅止五千。不足原奏八千之数。兵贵精练。不在数之多寡。惟当勤加教练。即可足资剿办。杨岳斌久识军事。谅能克期厎定。以慰朝廷西顾之忧。另片奏、接据曾国藩函称、东征局因金陵撤散勇丁回湘。筹还欠饷。俟补足后。拟于本月端节前停撤。现在甘省需饷浩繁。请改为西征局。一切章程。照旧办理。俟撤勇欠饷补清。全归杨岳斌军营。以作西征军士之费。并请饬下曾国藩等遵照办理等语。东征局每年抽收厘金。约计七八十万两之多。东南现虽平定。而西北军务方殷。杨岳斌抵甘后。都兴阿、穆图善等军。即须出关剿办。需饷均甚紧急。若将此项厘金。移作西征之用。则杨岳斌等之军。既克饱腾。而征剿关外之饷。亦可藉资转运。于军务大有裨益。官文、曾国藩、李瀚章、素顾大局。即著按照所奏各节。斟酌情形。妥筹办理。迅速具奏。李瀚章未到任以前。著石赞清认真筹办。将此由六百里谕知官文、曾国藩、杨岳斌、李瀚章、并传谕石赞清知之。　　

○又谕、李云麟奏、西路梗塞。拟改道出口。并恳赴京请训各摺片。现在新疆军务紧要。正需人孔亟之际。李云麟既＜??闲＞授库尔喀喇乌苏领队大臣。自应迅赴新任。效力戎行。陕甘路既未通。即可改由北路行走。以期迅速。其口外应用勘合乌拉票等、本日业经谕令兵部等衙门迅速颁给矣。李云麟接到后。著即克日启行。毋稍延缓。片奏内称赴京请训兼陈兵机缓急等语。该领队大臣如果于军事机宜。确有所见。不妨随时具摺陈奏。以备采择。毋庸来京面陈。李云麟系弃瑕录用之员。惟当努力前进。奋志立功。以副委任。不可徒事侈谈。毫无实际。再蹈前辙也。将此谕令知之。　　

○补铸江苏苏州府总捕同知、常州府总捕通判、丹阳县儒学、主簿、吴塔东山马迹山高桥钟溪下邾张渚湖汊吕城镇等巡检、各关防印信条记。从巡抚李鸿章请也。　　

○追予福建武平阵亡按察使张运兰谥忠毅。总兵官贺国桢、知县沈田玉等、祭葬世职加等、副将尹定友等二十七员祭葬世职。均附祀张运兰专祠。革守御不力游击易培骏职。并逮问。　　

○赏河南甲子科乡试年老诸生白赞卿等六人举人。　　

○己亥。上奉慈安皇太后慈禧皇太后幸春耦斋。侍早膳。　　

○遣官祭历代帝王庙。　　

○谕议政王军机大臣等、林鸿年奏、会筹进剿事宜。并滇省军务。不宜再缓。请饬赵焕联赴滇。提篆碍难带往各摺片。滇黔两省军务。均关紧要。现在迤东渠魁授首。官兵正宜乘此机会。专攻迤西。回目杨振鹏擅攻临安。马如龙等权势日张。亦宜分别剿办裁抑。林鸿年自宜速集兵勇。进扎昭通。筹办军务。以资控制。并著骆秉章遵照前奉谕旨。于刘岳昭、唐友耕等所部。酌量抽拨数营。交林鸿年带往滇省。所需饷银。亦由骆秉章酌量缓急拨解。以顾大局。现在阶州城池克复在即。唐友耕俟阶州克复后。即著骆秉章饬令该提督统率全部移赴滇省。届时林鸿年即可将云南提督印信。交唐友耕接收。臬司赵焕联已谕令李瀚章等催令赴滇。道员黄冕业经告病回籍。应毋庸议。前经谕令劳崇光由黔赴滇。著即懔遵前旨。迅往迤东。择要驻扎。与林鸿年会商军务。相机办理。毋得迁延观望。致误戎机。将此由六百里各谕令知之。　　

○又谕、林鸿年奏、云南军务紧要。进兵不宜再缓。惟饷需无出。不得不作裒多益寡之计。现在东南军务渐定。东征局饷银。可望腾那接济。请饬该省每月拨银三万两。合之前拨湖广厘金。每月可得五万两之数。庶军务藉得措手等语。昨因杨岳斌奏甘省需饷浩繁。请将东征局改为西征局。藉资接济。当经谕令官文等斟酌妥办。此时滇中军务未平。纪纲废弛。非有督抚大员带兵入滇。相机剿抚。不足挽回全局。林鸿年现拟进扎昭东。保全完善。以期节节前进。第饷项支绌。疐后跋前。仍恐于事无益。官文、曾国藩等、素顾大局。务当与吴昌寿、李瀚章等、各就本省情形。于拨解西征饷银外。每月可以协解滇饷若干。酌定数目。迅速奏明办理。一面知照林鸿年源源解济。不得推诿不行。亦不得迟延不解。致误要需。滇省地极险远。逆匪鸱张。若非钜饷赡军。必至中途坐困。该督抚等务当同心协力。共襄斯举。俾得勘定边隅。出斯民于水火。李瀚章未到任以前。即著石赞清实力筹画。次第拨解。毋得稍分畛域。林鸿年另片奏、请饬臬司赵焕联赴任等语。云南臬司赵焕联。系熟娴军旅之员。亟应赶紧赴滇。经理军事。著李瀚章、石赞清、饬令赵焕联迅赴林鸿年军营。听候差委。不准藉词逗遛。将此由五百里谕知官文、曾国藩、吴昌寿、李瀚章、并传谕石赞清知之。　　

○予浙江兰溪殉难在籍知县赵殿宾等绅民妇女十三员名口分别旌恤如例。　　

○予浙江各属殉难生员范邦祚等绅民妇女二百六十九名口分别旌恤如例。　　

○命五城煮赈展期两月。　　

○加赏普济堂功德林煮赈小米二百石。展期两月。　　

○庚子。谕议政王军机大臣等、都察院奏、革员遣抱呈控大员一摺。据称已革知县车汝震、咸丰二年。由香河调任宝坻。其时王榕吉任清苑令。因前署香河令周启稷任内亏空未清。王榕吉函属该革员代出正杂无亏册结。周启稷立有欠券为凭。嗣屡奉严催。即由车汝震那移代解。致亏宝坻杂款银二千余两。降调后被参查抄革职监追。上年四月。该革员欲禀总督奏办。经清苑令过锦云劝阻许。以给贿和息。后因署令杨蔚本、商同王榕吉亲串刘锡谷、借前署景州知州李麟遇、浮存领賸之款。给该革员抵缴亏项。该革员任内垫办兵车款项。与景州事同一律。未经准销。恐有通谋侵蚀情事等语。案关革员揭告离任上司。函属交代。滥支款项各情。虚实均应彻底根究。著刘长佑提集人证案宗。秉公研鞫。据实具奏、毋稍徇隐。原呈著钞给阅看。将此谕令知之。寻奏、遵查车汝震以周启稷借款牵涉交代。系因王榕吉曾为作中。以此挟制。至李麟遇在景州任内垫办各款。奉部准销。并非滥支。该革员监追情急。砌词妄控。姑从宽免议。报闻。　　

○以拨运甯夏粮饷出力。赏鄂尔多斯贝子扎那济尔迪贝勒衔。　　

○予福建漳州阵亡守备陈宗祥等祭葬世职。　　

○辛丑。谕议政王军机大臣等、前据张之万奏、贼由郾城上蔡遂平交界之五沟营等处。南窜至汝甯城东。有由信阳窜楚之说。当经谕令僧格林沁督队跟追。吴昌寿带兵出省防剿。近日贼势若何。久未据僧格林沁等奏报。此股贼匪。究竟能否就地歼除。抑已窜越楚皖。著僧格林沁激励各军。稳慎进攻。詹启纶一军。谅已早到汝甯。现在军势贼情。该亲王务当迅速驰奏、以慰廑系。贼众骎骎南窜。吴昌寿当懔遵二月十九日寄谕。克期带兵出省。进至豫境。察看贼势兜剿。并著督令成大吉等、一并出境会剿。以收夹击之功。官文于省城防守事宜。务须妥为经理。并严饬水陆诸军。听吴昌寿节制。不得稍有牵掣。致误戎机。刘铭传一军。多系淮勇皖勇精锐之师。利于驰击。是否仍扎三河尖地方。现既不令赴闽。即当责令剿灭此股捻逆。著曾国藩、李鸿章、传知该提督整顿队伍。如贼近皖境。即令其实力剿洗。如贼在楚豫。即檄令越境迎剿。听候僧格林沁调遣。僧格林沁之兵。转战经年。疲劳过甚。正宜驻于平原旷野地方。蓄养锐气。凡山径崎岖薮泽低洼处所。断不可再行冒险前进。且该大臣但须指挥调度。使各路将士合力进剿。贼股即可殄灭。亦岂可身临前敌。致蹈危机。张之万于省城防守及地方应办事宜。谅已布置妥协。并著探悉汝防军情。随时奏报以闻。将此由六百里各谕令知之。　　

○又谕、恩麟等奏、□□穴□又□捕靖远回匪。拨兵分路防剿。萧河城回民乞降各摺。靖远余贼。窜踞郭城驿等处。经陶茂林督饬官军。分路进剿。将郭城驿附近踞匪。□□穴□又□除殆尽。焚毁中滩贼巢。攻克李家原。进取大小白草原。歼匪甚众。生捦悍贼马幅儿等数十名。讯明正法。剿办尚为迅速。靖远新城堡。会甯王家集。处处有贼盘踞。陶茂林等酌留三营。扼扎金县。以顾东路。派黄超群一军。防堵平番要路。以通省西咽喉。兼防河狄。该提督即由靖会一带进剿。所筹均尚周妥。即著陶茂林亲督各军。将新城堡等处贼匪。节节进剿。埽荡而前。迅歼丑类。固原余逆。恐蔓延会甯等处。曹克忠现在整队西行。应如何进剿之处。著雷正绾、陶茂林、懔遵前旨。妥筹调度。萧河城回众乞降。既据恩麟奏称。苏上达本系王大桂旧部。赫明堂亦是上次随同张保龙投顺之人。或诚心向善。亦未可知等语。即著恩麟督饬曹克忠严密防范。妥为办理。毋得掉以轻心。致为该逆所绐。曹克忠一军。本未令其赴陕。著恩麟咨会该总兵实力剿办。迅殄回氛。廓清甘境。陶茂林、曹克忠、自入甘以来。勇往杀贼。叠著战功。朝廷深资倚任。一俟全甘肃清。定当再加懋赏。将此由六百里谕知雷正绾、并传谕陶茂林、恩麟知之。　　

○又谕、恩麟奏、遵筹派赴新疆援军。应需粮饷一摺。甘省用兵□山戊不□久。民力雕敝。粮饷支绌。新疆援军。所需粮料车驼等项。该省未能兼顾。尚属实在情形。四川等省。距甘较近。转输自易为力。著骆秉章、阎敬铭、张之万、刘蓉、按月各筹拨银四五万两。遴派妥员。星速解赴甘省。以备新疆援师粮饷之用。此系指拨紧要款项。各该省无论如何为难。暨有无欠解甘饷。均须一体迅为筹拨。不得藉词宕延。致误军食。其山西省暨河东道欠解协甘饷银。并著沈桂芬迅速查明。除业经解赴庆阳粮台及甘省外。其未解之款。尚有若干。即饬藩司及河东道迅行解交。源源接济。毋再玩延。至各该省拨解银两。如欠有甘饷省分。即将此次所拨之项。照数划抵。如并无欠解甘饷省分。并准在邻近欠解各省按数拨还。将此由五百里各谕令知之。　　

○又谕、恩麟等奏、甘省待饷万分紧急。请饬四川山西两省。将甘省委员所收捐项。由各该省督抚就近具奏。陆续解甘等语。甘省军饷浩繁。熙麟等前请分派委员前赴四川山西两省设局收捐。以济急需。惟此时缺饷已久。晋蜀两省。距甘窎遥。若甘省委员收捐之项。必仍令详报甘省汇办。不但公文往返。有需时日。且恐各捐生未能立时奏奖。不免观望迟疑。恩麟所奏自是实在情形。亟应变通办理。以广招徕。著骆秉章、沈桂芬、饬令甘肃派赴各该省劝捐局员。就近将捐数详报。即由各该省督抚随时具奏。一面收集银两。陆续解甘。庶于军饷大有裨益。将此由五百里各谕令知之。　　

○命大学士贾桢为会试正考官。户部尚书宝鋆、刑部右侍郎谭廷襄、内阁学士桑春荣、为副考官。　　

○以工部尚书文祥兼署户部尚书。工部左侍郎黄倬兼署刑部右侍郎。刑部左侍郎王发桂暂署兵部右侍郎。兵部左侍郎毕道远兼署礼部右侍郎。都察院左副都御史恒恩署工部右侍郎。管钱法堂事。　　

○以正蓝旗蒙古都统倭什珲布兼署镶蓝旗满洲都统。镶红旗满洲都统绵森暂署正白旗满洲都统。镶黄旗满洲副都统克兴阿兼署镶蓝旗汉军副都统。　　

○壬寅。谕内阁、刘长佑奏、未结命盗案件。请分别勒限审结一摺。各州县审办命盗案件。定例均有限期。即各上司审勘核转。亦皆有定限。不容逾违。近年直隶因办理军需。不特州县支应防堵。事务纷繁。难免顾此失彼。即各上司提勘转解。亦有未能兼顾之势。以致案牍积压。头绪繁多。若非分限清厘。何以除积弊而重民命。著照所请。所有同治四年以前未结之案。著该督饬属据实开报。分别勒限审拟详结。如实系展转接审。或要证不齐。迟延有因者。准其宽免处分。饬令赶紧清理审结。傥查有无故拖延。易结不结。以致人犯久羁。拖累无辜者。即著照例参处。以儆疲玩。其同治四年正月以后报官获犯之案。著作为新案。该督即饬令承审委审审转各员。恪遵定例。依限讯解。不准再有稽延。藉词扣展。并著督饬臬司认真考核。如有怠玩废弛。积案不办者。即著随时奏参。并著各直省督抚通饬所属。凡承审命盗案件及自理词讼。无论原审接审委审之员。悉遵定限审办。分别解勘完结。毋得狃于积习。任令宕延。以副朝廷整饬纪纲。钦恤庶狱之至意。　　

○又谕、雷正绾奏、请开复革员袁怀忠永不叙用处分等语。已革知府袁怀忠、前经李续宜以该员夤缘干进等语奏参。复经郑元善查奏该员习染油滑。曾经降旨将袁怀忠革职永不叙用。该提督所请将该革员开复永不叙用仍留革职处分之处。著不准行。　　

○谕军机大臣等、本日据雷正绾奏、请将已革知府袁怀忠开复永不叙用。仍留革职处分。已明降谕旨。不准开复永不叙用矣。此次克复莲花城贼巢等处。虽著战功。深恐留营日久。故智复萌。未免有妨营务。即著雷正绾将袁怀忠迅即驱逐出营。不准逗遛。该革员所部兵勇数百名。著雷正绾另行遴派员弁。妥为管带。雷正绾于克复固原以后。由李旺堡同心城一带。节节进剿。现在想已统兵前进。即著仍遵前旨。稳慎进取。与都兴阿等会攻甯灵。廓清边圉。毋稍延缓。现在甘省各路官兵进剿情形。著雷正绾随时驰奏以闻。将此由六百里谕令知之。　　

○命恭亲王毋庸在军机处议政。并撤一切差使。　　

○以甘肃攻克张家川等处贼巢出力。赏副将陈正藻、黄得祥、田玉升、参将汪有湘、李华训、游击屠万泰、程加良、胡日盛、巴图鲁名号。游击颖大德等花翎。都司鹤龄等蓝翎。余加衔升叙开复有差。予阵亡参将杨宗德等八十一员祭葬世职加等。　　

○予甘肃泰州被戕典史刘芳祭葬世职加等。　　

○旌表守正捐躯陕西郿县民妇屈刘氏。　　

○癸卯。谕军机大臣等、御史朱镇奏、金陵克复已久。善后事宜。亟应认真办理一摺。据称江甯收复后。裁撤兵勇。占据民房。把持贸易。甚至夤夜窃夺。白昼横行。若非遣散回籍。大为民患。宜饬妥为筹画。遣散归农。近来章程。难民田宅。必须执有契据。方准领取。其无契据者。必待二年后。方准承领。准领之户。又勒缴修屋银两。并有听候蹋勘数月之久。仍不发还者。迟延日久。百姓易致流亡。宜饬妥议章程。早与给领。难民返里。初尚设局收养。以经费不支。不逾月而罢。以致小民转徙沟壑。宜饬速筹经费。设局收养。各项贸易。俱为楚勇占据。且厘局繁多。私立者尤复不少。以致诸商裹足。宜饬酌撤厘卡。以广招徕各等语。江甯善后事宜。叠经谕令曾国藩等妥速筹办。若如该御史所奏。是现在虽设数局。仍属有名无实。且恐所用非人。更滋扰累。著曾国藩按照所陈各节。妥议章程。认真筹办。以苏民困。毋得稍事迟延。致贻后患。原摺著钞给阅看。将此谕令知之。　　

○又谕、本日据张之万奏、贼窜信阳。并贼复折窜北向。现筹布置各摺片。官文等奏、吴昌寿督兵出省一摺。贼由正罗各属南窜。经兵勇民团追剿堵截。径向北窜。陈国瑞追击于确山城东。大获胜仗。此次张之万奏、陈国瑞带兵攻剿。杀贼二千有奇。夺马二三百匹。系逃出难民供称。尚未接僧格林沁咨会。如果属实。自系甚为得力。陈国瑞现在所部。究有若干兵勇。及出力战状。僧格林沁查明。即可奏请恩施。以示奖励。而资鼓舞。贼由遂平西平等处。扰及郾城。日向北趋。僧格林沁传令各队跟追。不得绕出贼前。由北遏截。自系因北面地势平旷。马队得以驰骋。易于奏功。惟北路空虚。而贼踪飘忽。如地近平原。仍须檄饬各路进兵。绕前遏截。以杜北窜。汴省无兵可拨。省垣以南各州县。即著张之万严檄该牧令布置城守。督饬各属认真团练。为坚壁清野之计。一面将省城防守事务。速行筹办。黄河紧要渡口。亦当迅筹防守。毋稍疏虞。河北一带团防事宜。著张之万责成各该州县迅速兴办。所有镇道等防守要隘兵勇。并著严饬备齐。不至临期贻误。是为至要。直东一带交界地方。前经各该督抚遵旨派有兵勇防守。仍著僧格林沁侦探贼情。随时迅速知照各该省。饬令带兵将弁。迎头截击。万不可令其窜入直东境内。致逆势益形滋蔓。官文等所奏水陆防堵情形。布置尚为严密。此时贼已北趋。吴昌寿驻扎黄州。距贼较远。著即督率楚军。越境追至豫疆。如贼匪折回南趋。亦可迎头截剿。并著官文筹画饷需。源源接济。所有楚北各军。即著统归吴昌寿调遣。吴昌寿抵豫后。即著随同僧格林沁合力攻剿。听候进止机宜。不得稍分畛域。所有楚边防务。仍著官文、吴昌寿、严密防堵。毋任贼踪复行窜入。将此由六百里各谕令知之。　　

○又谕、官文奏、提督鲍超到鄂。起程回川。筹办西征事宜一摺。前因新疆回氛日炽。叠经谕令鲍超整队出关。该提督现已由鄂赴川。料理葬亲事毕。即可部署起程。惟派员分赴北口广东采买马匹洋枪等项。并回川招募勇丁。需费甚钜。著骆秉章先行筹款拨济。俾得及早成行。不得藉词推诿。至鲍超一军启行后。每月所需饷项。前经谕令湖北等省督抚酌定数目。奏明拨解。仅据沈桂芬奏拨地丁银十万两。陆续批解。其余尚无确数。将来全军西行。若非筹定月饷。源源接济。必至贻误军行。杨岳斌前请以东征局厘金。移作西征之用。业经谕令官文等斟酌筹办。仍著官文俟杨岳斌抵鄂后。与之熟商。应如何酌量分拨。俾鲍超一军。得此有著之款。庶期士饱马腾。剿办不至棘手。官文、杨岳斌、素顾大局。谅必能妥筹办理也。甘肃自固原克后。雷正绾、陶茂林等军。分投进剿。军威甚振。鲍超抵甘后。如果出关之路已通。即可径赴哈密。克期进剿。以期迅殄逆氛。不必俟甘省全行肃清。再行前进。致关外望援孔迫也。鲍超回籍以后。所有筹备西征一切情形。并准其专摺奏报。该提督当奋勉图功。以副委任。将此由五百里谕知官文、骆秉章、杨岳斌、并传谕鲍超知之。　　

○又谕、瑞云奏、凉州郡城内外。逆回变乱。剿除净尽一摺。凉州回匪。结连营中回官谋逆。焚烧关厢。攻扑郡城。经瑞云督饬凉州满汉文武员弁及绅民团勇人等、协力截剿。铲除殆尽。办理尚属周妥。前据恩麟奏、平番扑城回匪。击剿渐退。城围稍解。大股仍在城外十里二十里地方盘踞。当经谕令陶茂林驰赴秦王川。会同恩麟所派之宣威等营合力进剿。平番距凉州并不甚远。设贼匪被击北窜。凉州郡城居回甚众。入伍食粮。亦多回兵。设再句结煽乱。关系非轻。著瑞云仍饬派出兵勇。□□穴□又□捕余匪。以净根株。并令在事文武。将回众回兵。妥为抚辑弹压。毋令滋生事端。其平番一带贼匪。著恩麟、陶茂林、懔遵前旨。严饬兵勇。迅图埽荡。以期早日蒇事。毋任蔓延。将此由六百里谕知瑞云并传谕恩麟陶茂林知之。　　

○以镶黄旗满洲副都统崇纶署镶红旗护军统领。　　

○调湖北宜昌镇总兵官杨朝林为郧阳镇总兵官。郧阳镇总兵官安贵为宜昌镇总兵官。　　

○以河南邓州守城出力。赏守备赵凤春花翎。州同陈绍奎等蓝翎。余加衔升叙有差。　　

○以甘肃凉州截剿逆回获胜。赏佐瓴他蒙阿等花翎。骁骑校额责赓额等蓝翎。予协领图明额等升叙有差。　　

○予河南信阳阵亡游击胡得胜等祭葬世职加等。　　

○甲辰。谕军机大臣等、骆秉章奏、遵覆鲍超回川募勇。所需经费。川省无款可筹一摺。昨据官文奏、鲍超业已抵鄂。起程回川。现派员分赴北口广东采买马匹洋枪等项。并回川募勇。需费甚钜。曾谕令骆秉章先行筹款拨济。兹览该督所奏。川省库款。本属入不敷出。现在攻剿阶州月饷。及此后尚须筹办滇黔之事。饷源既绌。出款愈多。鲍超募勇经费。专恃川省筹解。实属无款可筹等语。自系实在情形。伊犁军事。望援孔迫。鲍超一军。自不能俟甘省肃清。始行出关。该提督所部一万余人。将来甘肃稍松。尚可于在甘剿贼兵勇内。就近分拨出关。骆秉章自可无庸再行拨兵助剿。其月饷业已于东征局筹画。谅官文等亦必能妥筹协济。惟该提督募勇经费。及采买马匹洋枪等项。需费甚繁。骆秉章自当勉力筹济。以期及早成军。克日启行。解关外倒悬之厄。该督素顾大局。谅能不分畛域。著仍遵本月初八日寄谕。将鲍超一军所需军装器械。及一应购买马匹之需。妥速筹款。俾利遄行。其鹤龄所带川勇。前已谕知都兴阿饬令出关。改赴哈密防剿矣。将此由五百里谕令知之。以镶黄旗汉军都统春佑署正白旗汉军都统。　　

○乙巳。清明节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭文宗显皇帝孝德显皇后暂安寝殿。　　

○遣官祭端慧皇太子园寝。　　

○祭先蚕之神。遣总管内务府大臣明善行礼。　　

○谕内阁、此次庶吉士散馆。著用策论考试。　　

○谕军机大臣等、阎敬铭奏、豫匪突入东境。调兵迎剿。并布置情形一摺。前日据张之万奏称。贼由遂平西平等处。绕及郾城。日向北趋。当以北路空虚。贼踪飘忽。谕令僧格林沁绕前进击。何以数日之闲。曹州单县定陶城武菏泽郓城钜野金乡济甯均有骑马贼匪蔓延。或数十人或一二百人不等、东境既有防兵。何以任令阑入。漫无准备。僧格林沁不肯截其北窜之路。致令扰及完善。措置殊未合宜。著僧格林沁即行统领马队追剿。严扼北犯之路。会合山东防兵。将曹济各属马贼。一律削平。毋任再肆延蔓。下宝桢已派参将宋延德先往截击。该藩司既在曹单交界之清堌集居中驻扎。即著阎敬铭饬令赶紧调派兵弁。认真剿捕。该抚以丁宝桢勇队无多。虑其不敷分布。已飞调总兵保德带领前挑兵一千名追击。并调范正坦等带兵前往济甯东平等处剿办。均著严饬该总兵等实力剿洗。省城防务。并须妥为布置。毋稍大意。直隶东明长垣一带。与曹考接壤。刘长佑前次备调之各起兵勇。著即调赴大名等处。严为防备。如须出省布置。并著酌度情形。妥为办理。直隶现存马步共有若干名数。遇便奏闻。僧格林沁带兵北向。著吴昌寿遵照叠次谕旨。带兵直抵豫境。为僧格林沁接替之军。迅将豫省余匪。奋力剿除。不得稍分畛域。此股贼匪。飘忽而来。究系何处股匪。是否有宋景诗在内。著僧格林沁、閰敬铭、查明具奏。张之万于吴昌寿到豫时。饬令各营兵勇听候调遣。兼令各州县整饬团练。同心灭贼。并严饬河北镇道。加意严密防守。以靖地方。汴省防务。仍著妥筹办理。毋稍疏懈。将此由六百里加紧各谕令知之。　　

○又谕、沈葆桢奏、闽贼去江日远。交卸起程回籍一摺。沈葆桢前以福建康逆窜至白沙。于给假之后。仍暂缓起程。现因白沙之贼。归并漳郡。直趋海隅。去江甚远。该抚已于三月初一日交卸。由江起程。并令娄云庆统所部由会昌前进武平。刘胜祥移扎瑞金。赣南防务。责成席宝田会商各军。相机办理。如逆踪回窜。该抚仍拟星驰回江。足见体国公忠。能顾大局。惟江省兵燹之余。一切军事吏治。刻刻需人整理。如军情稍紧。该抚固须迅即回江。即闽省逆势日衰。无虞回窜。亦当无庸拘泥假满。早行回任。以慰驰廑。另摺奏参克扣勇粮之霆营大员。请旨惩办等语。鲍超所部霆营。现在料理西征。而该营分统之记名提督谭胜达、总兵周有胜、竟敢将所发饷银。捏开名目。多方克扣。以致合营鼓噪。几成大变。本当按照军法。立置重典。惟据该抚奏称、该员等均身经百战。屡著奇功。从宽暂允所请。记名提督谭胜达提督衔记名总兵周有胜、均著一并革职。发往鲍超军营。效力赎罪。并著该抚咨行鲍超。如该革员等到营后。仍萌故态。或不得力。即行按照军法从事。毋稍姑息。记名提督直隶宣化镇总兵宋国永失于觉察。咎亦难辞。仍著交部照例议处。其霆营弁勇为首滋事之人。著饬宋国永不动声色。密行拏办。以儆刁风。该抚密陈片一件。已交军机处存记。将此由五百里谕令知之。　　

○又谕、杨岳斌奏、带勇起程日期。请派员总理后路粮台一摺。据奏彭楚汉等率领募勇。已于二月二十二十二二十四等日。分起启行。该督定于二十八日就道。即著兼程前进。迅速赴甘。次第埽荡贼氛。以副委任。惟军旅远行。粮饷至为紧要。该督统师进剿。于经理粮饷。势难兼顾。必须在后路设立粮台。派员总理。方可妥筹周转。无误师行。既据该督奏称、前任江西布政使李桓、才识明敏。即著杨岳斌檄饬该藩司总理各省协饷事务。于湖北适中之地。设立后路粮台。凡杨岳斌军营督饷一切事宜。均归该员酌办。以专责成。并著杨岳斌咨行协饷各省分督抚知悉。一体遵办。杨岳斌接奉此旨。即酌带亲兵。星驰前赴兰州省城。不必专督后队。致涉迟缓。将此由五百里谕令知之。　　

</div>
    <div class="pagination">
<a href="清实录同治朝实录_page196.html">上一页</a><span>...</span><a href="清实录同治朝实录_page192.html">192</a><a href="清实录同治朝实录_page193.html">193</a><a href="清实录同治朝实录_page194.html">194</a><a href="清实录同治朝实录_page195.html">195</a><a href="清实录同治朝实录_page196.html">196</a><span class="current-page">197</span><a href="清实录同治朝实录_page198.html">198</a><a href="清实录同治朝实录_page199.html">199</a><a href="清实录同治朝实录_page200.html">200</a><a href="清实录同治朝实录_page201.html">201</a><a href="清实录同治朝实录_page202.html">202</a><span>...</span><a href="清实录同治朝实录_page198.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
