<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 243 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 243 页/共 523 页
  </h1>
  <div class="content">
   ○贷河南安阳、汤阴、内黄、三县、被水灾民耔种口粮。并缓徵本年额赋。　　

○赏看守双黄寺等八处行宫弁兵、半月钱粮。　　

○是日。驻跸张三营行宫。　　

○甲辰。福州将军赛冲阿奏报、官兵在鸡笼洋截剿朱濆、大获胜仗。得旨嘉奖。总兵王得禄等、升叙有差。　　

○予故绥远城将军春宁、祭葬如例。谥壮勇。　　

○是日。驻跸波罗河屯行宫。　　

○乙巳。谕内阁、据额勒布奏、淮南通州泰州等处盐场、向来办运引盐、由各场河运出闸口、入运河转江达岸、本年场河浅涸、盐船阻滞、核查乾隆五十年运行旧案、请将通州之吕四、余东、掘港、三场、泰州之伍佑、新兴、两场盐斤、由海转江运行、以济民食等语。盐船由海运行。风涛险涉。计非万全。不特盐斤防有失耗。人命所关。尤应慎重。但现在场河断溜。盐船不能达岸。未便缺运多时。致令民间淡食。著姑照所请、准其将吕四、余东、掘港、伍佑、新兴、五场引盐。暂由海转江运行。该盐政务饬知各商人、雇觅熟谙海道之舵工水手。小心运载。毋稍疏虞。仍一面将如皋一带各场河、确勘妥筹。俟河流通顺。即奏明仍循旧路经行。以复成规。　　

○又谕、佛伦保奏、古北口应放兵米逾限缺欠、请饬令直隶总督速筹运送一摺。所奏甚是。兵米按季支放。自应行期筹备。依限如数运给。俾资糊口。今古北口应放夏季兵米。既尚缺额三百石。而秋季应放兵米。复颗粒未经运付。佛伦保屡向该管地方官行催。辄以米价昂贵碾动仓谷为词。藉端推诿。岂该管地方官、竟因粮价增昂。一任兵丁等嗷嗷待哺乎。温承惠并未先时豫筹。殊属非是。著传旨申饬。并著将因何迟逾短缺缘由。明白回奏。其该管之承德府知府喜步昌阿、著交部议处。仍著将应行支放米石。如数赶运。以裕兵食。　　

○是日。驻跸中关行宫。　　

○丙午。缓徵山东恩县、德州卫、水灾本年额赋。并博兴、高苑、淄川、齐东、滨、沾化、蒲台、临淄、八州县、旱灾旧欠额赋。　　

○缓徵广西临桂、灵川、兴安、阳朔、永宁、永福、灌阳、平乐、永安、贺、修仁、荔浦、昭平、雒容、柳城、罗城、融、怀远、来宾、象、二十州县、旱灾本年额赋。并发社义仓谷平粜。　　

○是日。驻跸避暑山庄。至庚戌皆如之。　　

○丁未。敕谕暹罗国王郑华、嘉庆十二年九月。据两广总督吴熊光奏称、有船商金协顺、陈澄发、装载暹罗国货物。来粤贸易。并请于起货后。装载粤省货物。回赴暹罗。经地方官查明金协顺、系福建同安县人。陈澄发、系广东澄海县人。饬传暹罗国贡使丕雅史滑厘询问。据称金协顺、陈澄发、二船、委系由该国新造来粤、因该国民人不谙营运、是以多倩福潮船户代驾、并非冒捏、呈递译书禀结等情。天朝绥怀藩服。准令外域民人。赴内地懋迁货物。惠逮远人。恩至渥也。惟是中外之限。申画厘然。设关讥禁。古有明训。我朝抚御诸邦。如朝鲜、越南、琉球等国。各以本地物产来中土贸易。皆系其本国民人。附朝贡之便赍带前来。从未有中国之人代彼经纪者。今金协顺、陈澄发、以闽广商民。代暹罗营运。即属违禁。中土良民。谨守法度。断不敢越制牟利。其私涉外域者。此中良莠不齐。设将贩运货物隐匿拖欠。致启讼端。亦于该国诸多未便。本应将金协顺等饬法治罪。念其船只、系由该国制造。给令代驾。从前未经严立科条。此次且从宽免究。并施恩准其起货售兑。仍给照令其置货回帆。特降敕谕知该国王。宣明例禁。嗣后该国王如有自置货船。务用本国人管驾。专差官目。带领同来。以为信验。不得再交中国民人营运。若经此次敕禁之后。仍有私交内地商民冒托往来者。经关津官吏人等查出。除不准进口起货外。仍将该奸商治罪。该国王亦难辞违例之咎。柔远能迩。宽既往以示含宏之义。宅中驭外。申明禁以严踰越之防。尔国王其凛遵毋忽。特谕。　　

○谕内阁、据多隆武参奏、山东寿张营游击周开第、收受南粮各帮船馈送米酒等物。已明降谕旨、将周开第革职。交杨志信审拟具奏矣。漕粮为天庾正供。各帮挽运北上。所有沿途经过地方。该营员等自应实力催趱。妥为照料。俾得迅速遄行。不容私通馈遗。乃周开第所受米酒等物。计伊手摺登记。已有五十余帮、均经致送。竟成相沿陋规。试思漕船挽运经由处所。远近不一。沿河员弁。随在皆是。今周开第一人如此。则其他可知。是该旗丁等帮船开运之时。即须先将应送米酒等物豫为备办。无怪受兑则浮收漕粮。抵坝则短缺米石。且各帮因装载土宜过多。行走亦皆濡滞。粮船敝□大窦。恐不免由此丛生。不可不加意厘剔。以肃漕政。著漕运总督、仓场侍郎、及有漕省分各督抚、通行饬谕各员弁等。务须洁己奉公。毋蹈周开第之覆辙。傥经此次训谕后。仍有私受馈遗簠簋不饬情事。即著据实严参惩办。　　

○谕军机大臣等、吴熊光奏、请禁内地商民代驾暹罗货船进口贸易以杜敝□大端一摺。所虑甚是。外洋诸国夷人。自置货船来广贸易。自应专差夷目。亲身管驾。不得令内地商人。代为贩运。今金协顺、陈澄发、皆以内地客商。领驾暹罗国船只。载货贩卖。虽询明委系该国王所遣。并无假冒捏饰、及夹带违禁货物情事。但该国王何以遽肯造船交伊等管带。情节不无可疑。且恐日久相沿。必致奸徒潜往外夷赊欠诓骗。或竟冒为夷货代盗销赃。不可不防其渐。吴熊光请敕下礼部、于该国贡使到京时。传知饬禁。恐该贡使回国传述。未能详切。现已另降敕谕。申明内外体制。令该国王凛遵毋忽。所有金协顺等船二只。既已驶至内地。姑准其起货纳税。另制新货。给照回帆。自此次饬禁之后。如再有代驾夷船进口者。即当查明惩办。免滋流敝□大。至澄海县商民、领照赴暹罗等国买米、接济内地民食。虽行之已阅四十余年。但此项运米船只。据报回棹者不过十之五六。而回棹之船所载米石。又与原报数目不符。安知非捏词影射。藉以通盗济匪。自应停止给照。将此谕令知之。　　

○以直隶按察使方受畴、为布政使。调陕西按察使素纳、为直隶按察使。以陕西陕安道陈祁、为按察使。　　

○己酉。上御依清旷。勾到新疆、云南、贵州、广西、福建、情实罪犯。停决新疆斩犯二人。绞犯一人。云南斩犯四人。绞犯四人。贵州斩犯六人。绞犯四人。广西斩犯一人。福建斩犯十四人。绞犯六人。余六十三人予勾。　　

○以户部尚书德瑛、为满洲繙译乡试正考官。内阁侍读学士文通、为副考官。理藩院右侍郎特克慎、为蒙古考官。　　

○缓徵山西河曲县、雹灾本年额赋。　　

○庚戌。旌表守正捐躯浙江临海县民陈纯发妻黄氏。山东栖霞县民柳开生妹柳氏。　　

○辛亥。上自避暑山庄回銮。　　

○谕内阁、温承惠等奏、淀津堤河各工告成、恭请銮舆巡视一摺。淀津堤河各工。关系畿辅水利。我皇考高宗纯皇帝法驾频临。躬亲周览。举凡宣防要术。悉秉睿谟。为亿姓之所利赖。自嘉庆六年雨水过多。堤河闲有冲溃。特发内府帑金六十万两。饬令鸠工疏治。用以保护民舍田庐。俾得安澜永庆。兹因修筑竣事。署总督温承惠、学政刘镮之、提督色克通阿、盐政李如枚、合词吁恳。请于来春。銮舆巡视。自应俯如所请。敬绍先谟。省方敷治。著诹吉于明春三月初五日启跸恭谒东陵取道南苑。巡幸淀津。四月初二日还宫。所有一切事宜。著各该衙门查照向例。先期豫备。　　

○又谕、方维甸奏、陕省军务出力奉旨即升人员、因新例不准题升选缺、升用无期、恳请照旧办理等语。此项军务保题人员。从前无论题选缺出。均准升用。嗣经该部奏定新例。选缺不准题升。通行照办。以致该员等同一军营出力。而题升在后者。格于新例。不得选缺。升途较滞。未免向隅。且前据勒保奏川省军务出力人员。恳恩照旧升补。业已降旨允行。陕省与川省事同一例。所有现任候升之钱廷琛、费浚、李承道、蔡澜、石珩、刘廷献、顾绳祖、冯国璋、杨三元、朱点等十员。均著照所请、无论何项缺出。准其升补。俟此项人员用完。再照新例办理。又前经奉旨俟补缺后升用现尚未补本缺之汤森、陈朝绶、陆铨、诸能定、伍敏、刘寅、六员。俱因本班不在尽先之例。补缺需时。升用更属无期。均著照所请、准其一体归入本班内先尽补用。俟补本缺后。再行升补。　　

○又谕、据户部奏、叶尔羌协办大臣阿隆阿、本系自备资斧人员、钦奉恩旨赏给养廉银两、是否全支、抑或支给减半、请旨遵行等语。并将西北两路将军大臣应支分例。分别开单进呈。朕详加披阅。向例弃瑕录用之员。方准支给盐菜口粮。不支养廉。其原派自备资斧者。不在此例。俟调任后。始准支给减半养廉。今阿隆阿若遽支给减半养廉。较之弃瑕录用者。未免更优。嗣后派往新疆各处办事之将军大臣。如有自备资斧者。著加恩与弃瑕录用之员。一体支给盐菜口粮。于调任后再行支给减半养廉。俟调任两次、或加衔升用。即照例全行支给。著为令。阿隆阿一员、即著照此办理。　　

○是日。驻跸喀喇河屯行宫。　　

○壬子。上御行殿。勾到广东情实罪犯。停决斩犯十四人。绞犯十二人。余一百三十九人予勾。　　

○命礼部左侍郎桂芳、吏部左侍郎潘世恩、教习庶吉士。　　

○是日。驻跸常山峪行宫。　　

○癸丑。缓徵湖北江夏、咸宁、嘉鱼、蒲圻、崇阳、通城、汉阳、黄坡、孝感、安陆、云梦、应城、应山、随、枣阳、武昌、兴国、通山、汉川、黄冈、麻城、广济、黄安、罗田、黄梅、钟祥、京山、潜江、天门、江陵、石首、监利、宜都、襄阳、荆门、三十五州县、旱灾本年额赋。并节年带徵银米。　　

○是日。驻跸巴克什营行宫。　　

○甲寅。上至古北口御黄幄。阅提标弁兵阵操技勇。赏赉有差。　　

○谕内阁、兴奎等奏、番族震慑军威、投诚归命、并番目尖木赞来营投首、边境敉宁一摺。览奏俱悉。番众赋性蠢顽。前长一二匪徒。鼠窃狗偷。抢掠牲兽。向所不免。乃本年春夏之闲。该番贼等竟敢肆意攘夺。扰及边民。为害行旅。实属孽由自作。罪不容诛。是以调集官兵。颁发帑项饬令声罪致讨。经官兵节次攻击。歼擒贼犯多名。该番众等畏惧乞降。闻风踵至。其沙卜浪一族。在番众中最为强悍。官兵痛加歼戮。焚毁贼巢。该番族丧胆惊魂。头目完木古等、恳乞大喇嘛诺尔布、带领诣营投首乞命。顶经发誓。不敢再滋事端。并据该喇嘛出具甘结保状。是该番众畏威海罪。实出至诚。前经叠降谕旨、以番众良莠不一。务须分别剿抚。原不欲犁庭扫穴。将番族悉予歼除。今既震慑投诚。自应法外施仁。宽其一线。仍著兴奎等谕令延嘉呼图克图等、向番众明白晓示。自此次曲从宽贳之后。务各安分守法。傥再作奸犯科。必当重加惩办。至番目尖木赞、因从前屡次办理番案。当差出力。曾经赏给翎顶。身受厚恩。此次贼番滋扰。理宜力图报称。乃始则随营效力。既又乘闲潜逃。虽据兴奎等、传讯该番目帮贴乌拉。运送粮饷。并无叛逆情事。即伊侄才楞所供、该番目豫备抗拒官兵、分受赃物等事。亦讯系挟嫌污蔑。祇因贡楚克扎布轻听浮言。妄行捕捉。是以避匿远扬。但该番目既自问并无罪愆。于贡楚克扎布派兵往拏时。即应自行投案。何至遽行逃遁。本应褫革示惩。姑念其旋即来营。著从宽摘去翎枝。降为七品顶带。仍令其照旧当差。并传知该番目、嗣后如果倍加感奋。管束各番众安静敛戢。二三年后。仍当奏请恩施。赏还翎顶。若再不知愧勉。致番众故智复萌。或有滋扰情事。即将伊从严治罪。决不姑贷。此时番境宁辑。边塞肃清。前调官兵、即可全行凯彻。兴奎、长龄、那彦成、于旋抵贵德、筹议善后章程后。即著各回本任。兴奎自调赴西宁督办军务。尚为妥协。本应加以奖叙。惟伊于贡楚克扎布妄拏尖木赞一事、不能阻止。又不据实劾参。实有应得之咎。前已有旨、令军机大臣会同行在兵部议处具奏。当经军机大臣等议以革职。曾令于军务告蒇时。再行核办。兹念其带兵出力。功过尚足相抵。著加恩免其革职。无庸交部议叙。长龄、那彦成、均驰抵军营未久。旋即竣事。亦无庸交部议叙。　　

○钦差宁夏将军兴奎奏、军营出力人员。赏提督百祥、道员庆炆、花翎。知府马愚等蓝翎。余升叙有差。　　

○实授温承惠、为直隶总督。　　

○是日。驻跸要亭行宫。　　

○乙卯。遣官祭历代帝王庙。　　

○是日。驻跸密云县行宫。　　

○丙辰。驻跸南石槽行宫。　　

○丁巳。上还圆明园。　　

○诣安佑宫行礼。　　

○遣官祭都城隍之神。　　

○己未。上诣大高殿行礼。　　

○还宫。　　

○谕内阁、本日萨彬图及贾允升等奏、重空粮船被火烧毁缘由二摺。据称本月十九日丑刻、北仓迤南王家庄军船停泊处所、吉安帮第三十二号旗丁康胡梁重船失火、将本船烧毁、并延烧本帮重船九只、南昌前帮旗丁陶胜正等卸空军船三只、内有毕潘兴一船、尚有未起米三十余石、亦经烧毁、又烧毁湖北三帮旗丁田显举等卸空军船十二只、共重空军船二十五只、计烧毁米一万三千余石、烧毙副丁舵工水手男妇大小二十六名口、细讯起火缘由、据称有民闲买卖小船、乘夜暗贴吉安帮第三十二号军船梢后系泊、不知因何遗火、以致辗转延烧、现在起火人船均无踪迹等语。军船失火被焚。值风势过大。烧断＜亶＞缆。顺水下流。以致辗转延烧。惨毙多命。深为可悯。事起仓猝。人力难施。并非该旗丁惰玩所致。该总漕请将烧毁米石、责令旗丁赔补之处。竟著加恩宽免。即交各本省照数筹买。于明年搭运赴通。其被烧船只。并著官为动项补造。至新漕兑运伊迩。船只不敷。应如何将减歇船只酌量派运。并于各帮船搭解之处。著各该省分别妥办。至此次起火缘由。系因买卖小船在军船梢后系泊所致。小船于失火之后。旋即无踪。殊为可恨。著查明该船如亦经烧毁则已。如该船户驾船逃逸。必须查拏务获。加以研究。并应向旗丁康胡梁、详细质问。即该船户委系无心失火。而现在烧毁军船多只。毙及男妇二十余命。亦非寻常失火延烧可比。已当加重惩治。如讯与该旗丁素有嫌隙。竟系有心纵火。则罪恶甚重。尤当严办示惩。不可任其漏网。其萨彬图自请交部议处之处。此次军船失火。系在北仓地方。萨彬图远在杨村。不及救护。情尚可原。惟未能先时豫饬弁兵等小心防范。亦有应得之咎。著从宽改为察议。至贾允升、本智、与李如枚、联衔摺内。竟未自请处分。殊属非是。李如枚本系盐政。派令修理北仓。粮船非其所辖。尚可宽免。至贾允升身任巡漕。本智系天津镇总兵。所有入境军船。均所管辖。乃不能随时防护。尚复卸过不言。伊二人著交部议处。其江西押运同知何启秀、暨吉安帮领运千总张星垣等、疏于防范。致酿延烧重案。著交部严加议处。湖南前帮代运千总傅煇、并湖北押运通判联保、押空千总熊兆祥等、猝不及防。咎止失察。著交部议处。　　

○又谕、宗室族长各有管教之责。职任甚重。必须职衔较大之员。方可胜任。但近六支由王贝勒贝子公内、派为族长。远支族长。俱由宗人府于侍卫官员内、拣选引见补授。伊等职任较小。恐该宗室等不能服其管教。况各支内王贝勒贝子公甚多。伊等如何管教。嗣后远支宗室族长之缺。或照近支章程一体＜闲＞放。或由职任较大官员补放之处。著交宗人府悉心妥议具奏。再定安亲王等九支、尚未入族。应如何添入之处。著一并议奏。寻议、族长之缺四十。总族长之缺共十有四。若概由王公大员＜闲＞放。恐不敷用。应请将总族长之缺。照近支族长例、按翼开单。恭候钦派。其族长之缺。请于五品以上官员内、按旗拣选。带领引见补放。则易于管教。各宗室亦必畏服矣。至总族长原有关防。查近支族长。因系王公兼管。并无关防。今以王公大员＜闲＞放总族长。爵秩较崇。况各族长自有图记。应请将原设关防。交部销毁。其定安亲王等九支应入族之处。合计现在人数。请将定安亲王等三门、入于左翼第一族。循郡王等六门、入于右翼第一族。从之。　　

○谕军机大臣等、吴璥奏、请疏挑微山湖上游牛头河、以裕潴蓄一摺。微湖蓄水。向头牛头河所受各州县坡水。由南阳、昭阳、二湖灌输。方能充沛。今据查牛头河淤塞不通。此系微湖受病之由。不可不赶紧疏浚。吴璥历查旧案。奏请兴办。自应如所议行。惟据另片奏称、该河自淤塞之后、鱼台濒湖衿民、多有占种湖滩、视为恒产、一经挑通、则湖滩不能耕种、遂以该邑地处下游、恐成泽国控阻等语。挑挖牛头河潴蓄湖水。关系济漕要务。岂得因刁民控阻。因循不办。著吴璥会同该抚示谕居民。以地方办理公事。为国即以为民。断无因尔等贪图小利、置公事于不办之理。况牛头河系百年来旧有之河。从前深通。即未淹及该县。现在淤塞之后。不敷济运。关系綦重。尔等滨河滩地。本非应行耕种之区。即闲有被淹。于阖邑民田毫无干涉。而上游之济宁金乡等处。积水转得疏消。实为有利无害。此时事在必行。断不能徇尔等之请。如此明白晓谕。居民等自不至仍前阻挠。吴璥即会同该抚派委妥员。估计兴工。毋致有草率虚冒之敝□大。将此各传谕知之。　　

○庚申。上诣东华门外。于陈设高宗纯皇帝实录、圣训、并新修玉牒、彩棚前行礼。命庄亲王绵课、成亲王永瑆、尚书恭阿拉、曹振镛、恭送赴盛京尊藏。并命直隶布政使方受畴、护送出关。　　

○幸圆明园。　　

○命镶黄旗蒙古副都统珠隆阿、更名珠勒亨。以与镶蓝旗蒙古副都统珠隆阿同名故也。　　

○辛酉。上御洞明堂。勾到四川情实罪犯。停决斩犯四十一人。绞犯二十人。余一百三人予勾。
  </div>
  <div class="pagination">
   <a href="清实录嘉庆朝实录_page242.html">
    上一页
   </a>
   <span>
    ...
   </span>
   <a href="清实录嘉庆朝实录_page238.html">
    238
   </a>
   <a href="清实录嘉庆朝实录_page239.html">
    239
   </a>
   <a href="清实录嘉庆朝实录_page240.html">
    240
   </a>
   <a href="清实录嘉庆朝实录_page241.html">
    241
   </a>
   <a href="清实录嘉庆朝实录_page242.html">
    242
   </a>
   <span class="current-page">
    243
   </span>
   <a href="清实录嘉庆朝实录_page244.html">
    244
   </a>
   <a href="清实录嘉庆朝实录_page245.html">
    245
   </a>
   <a href="清实录嘉庆朝实录_page246.html">
    246
   </a>
   <a href="清实录嘉庆朝实录_page247.html">
    247
   </a>
   <a href="清实录嘉庆朝实录_page248.html">
    248
   </a>
   <span>
    ...
   </span>
   <a href="清实录嘉庆朝实录_page244.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
