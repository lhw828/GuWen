<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 422 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 422 页/共 848 页
  </h1>
  <div class="content">
   ○河东河道总督吴邦庆奏报秋汛安澜。命诣河神庙祀谢。并下部议叙。出力员弁。升叙有差。　　

○以直隶永定河防汛出力。予县丞王根等升用有差。　　

○旌表守正捐躯江苏萧县民刘干母许氏。　　

○礼部议准、河南巡抚杨国桢疏报、采访淇县贞节妇女王孙氏等九十五口。请建总坊旌表。从之。　　

○壬午。谕内阁、长清等奏、请将总兵唐俸、暂留巴尔楚克等语。唐俸现已补放河州镇总兵。著暂留巴尔楚克督办城工屯田。照例支食总兵盐菜银两。俟事竣后、即饬令前赴新任。唐俸未到任以前。河州镇总兵员缺。著杨遇春派员署理。　　

○兵部以武会试中额请。得旨、满洲蒙古取中四名。汉军取中三名。奉天取中一名。直隶取中六名。陕甘取中三名。广东取中四名。河南取中三名。山东取中四名。江苏取中一名。安徽取中一名。山西取中二名。湖北取中一名。湖南取中一名。四川取中二名。广西取中一名。福建取中一名。浙江取中一名。江西取中二名。云南取中二名。贵州取中二名。　　

○阿克苏办事大臣诚端、因病解任。以叶尔羌帮办大臣兴德、为阿克苏办事大臣。哈密办事大臣萨迎阿、为叶尔羌帮办大臣。山海关副都统兴科、为哈密办事大臣兼正蓝旗汉军副都统。调正蓝旗汉军副都统孟魁、为山海关副都统。　　

○旌表守正捐躯河南祥符县民丁成玉妻宋氏。　　

○癸未。上御洞明堂。勾到四川情实罪犯。停决斩犯五十三人。绞犯十八人。余九十五人予勾。　　

○谕内阁、卢坤等奏、赏给军功顶带。核与原奏逾额二名等语。上年剿办连山猺匪。曾经奏定赏给军功顶带。不得过三十名。兹据该督等查明、余步云前已造册咨送杨国钧等二十六名。现办理善后全竣。曾胜复造送熙春等六名。姑念逾额仅止二名。熙春等著准其赏给军功顶带。该部知道。　　

○谕军机大臣等、据都察院奏、山西太原民人周泳盛、以纵凶捏报。护详不验等词。赴京呈控。已明降谕旨、交鄂顺安督同臬司龚绶亲提严讯矣。此案民人周泳盛诉称、伊弟周泳德、因与李和善、郭有洸等、追索骡价。赶至村外劫杀身死。报县相验。该县硬令仵作验报自戕。捏词详报。该民人不肯具结。横被逼押。伊侄周凤鸣赴京珵控。当经交该省审办。适有徐沟县拏获盗犯六虎头、郭二、王旦子、武彦云等、亦解至省。六虎头供称、向住郭有洸家。上年四月初三日。曾与李和善等夥同杀害周泳德。六虎头按头。武彦云捺脚。郭有洸借六虎头之刀下手。现在凶刀衣物。均经起获。系徐沟县捕役张方、李泳辉、向伊告知。讵该县始终回护。承审官不肯开检。仅照捏报情形。作为实据。是以来京控诉等语。民人周泳德身死不明一案。既有徐沟县盗犯六虎头等解讯在省。六虎头曾有夥同杀害周泳德之供。正可提同李和善、郭有洸等。三面质讯。根究确切。且尸亲既未输服。情愿开检。何以承审官不肯检验。仅照原报情形。作为实据。难保无扶同隐饰情事。案关夥杀人命。必须严切根究。务期水落石出。著该抚督同臬司、亲提犯证人等。秉公悉心研讯。以成信谳。不准稍有瞻徇。不实不尽。将此谕知鄂顺安、并传谕龚绶知之。寻奏、讯明周泳德因李和善诬称骡系窃赃。欲行控告。气忿自戕。李和善按律拟杖一百流三千里。郭有洸随同附和。酿成命案。减等拟徒。周泳盛砌词具控。罪有应得。惟因痛弟情切。旋供吐实情。尚属可原。拟杖八十。下部议。从之。　　

○两广总督、卢坤等奏、连山绥猺善后事宜。办理全竣。得旨、务要日久遵行无懈。方为妥善。尔督抚亦应随时稽查。如有不能实力奉行者。须秉公核办。不准姑容。懔之。　　

○以阿克苏办事大臣兴德、兼镶蓝旗蒙古副都统。　　

○以剿办广东连山猺匪出力。予布政使吉恒等升叙有差。　　

○予军营立功病故广东知县李士燮、湖南知州张鸿咸、祭葬恤荫。　　

○旌表守正被戕陕西长安县民张自明女张氏。　　

○缓徵山东邹平、邹、滕、注上、菏泽、曹、濮、范、堂邑、清平、鱼台、济宁、金乡、东平、东阿、阳谷、寿张、单、聊城、茌平、冠、高密、夏津、武城、兰山、沂水、寿光、临胊、潍、昌邑、三十州县暨德州、东昌、临清、三卫被水被雹庄屯新旧额赋。　　

○缓徵河南荥泽、安阳、汤阴、临漳、内黄、延津、浚、滑、封邱、考城、陈留、杞、太康、扶沟、通许、中牟、原武、阳武、武陟、新蔡、息、二十一县被水村庄新旧额赋。　　

○甲申。上御勤政殿听政。　　

○谕内阁、御史俞焜条奏营伍事宜一摺。国家设兵卫民。修明武备。必申儆于无事之时。以期缓急足恃。据该御史奏称、营汛分防。各有定额。迩来各营积习。或以虚名坐扣丁粮。或以家仆滥充伍籍。并有离汛贸易。雇替当差。宜核兵额以杜虚冒。马步等兵。递行甄拔。入营之始。遴选务精。乃市井游惰。亦得投充。衰懦不免姑容。稚弱藉供厮役。遂致挂名册籍。规避差徭。宜汰疲弱以简精壮。承平日久。将士多未历战阵。必须认真操演。务令悉成劲旅。宜豫教练以昭军实。遇事徵调。弁兵临阵恇怯。甚至沿途滋事。皆由平日诫令不严。罔知节制。宜申军律以肃政纪。至墩堠之设。关系巡防。近来水陆营汛兵房。多有坍塌。以致疏于防缉。屡有抢夺公文、劫扰行旅之案。宜一律缮完。实力巡察以靖奸宄。所奏五条。均系营伍中久行定例。朕屡经诰诫。凡有训练之责者。自应一体懔遵。乃日久玩生。如该御史所奏前项情弊。在所不免。著通谕直省将军督抚提镇等、随时整顿。剔除弊端。务期兵归实用。帑不虚糜。以副朕整肃戎行至意。　　

○谕军机大臣等、前据贵庆奏、粮船例带食盐。买自长芦官店。前因越境有妨淮课。是以严禁。近岁江广军船。不敢夹带盐斤。已历三年。旗丁苦累。日渐难堪。请于江广回空军船行抵天津。准于例带食盐外。酌予增买。每百斤一包。购带四十包。船到扬州。计包交课。给予印票收执放行。以长芦轻课之盐。纳淮南之课。于正额既有赢无绌。扬州收此银两。即作为淮南额课。准其抵算。亦昭平允。并筹议章程五条。开单呈览。当经降旨交户部议奏。兹据户部奏、长芦两淮。各分引地。例不准越界销售。邻省之盐多占一分。本地之盐即少销一分。非固守藩篱。不足以防浸灌。该漕督所奏、固为体恤运丁起见。惟以长芦之盐。交两淮之课。究属越界行销。长芦引不加增。恐启囤贩售私之弊。两淮课由外纳。恐有场盐壅滞、串通舞弊之虞。所称每船带盐不过一舱。不及淮南额引百分之一。抵次即可获利。回空必更迅速。核与陶澍前奏回空军船带盐。几及淮引全纲之数。沿途逗留售卖。冬杪尚未归次之语不符。近年两淮奏销银数。较之庚寅以前。多至一百数十万两。傥因增买芦盐。有妨淮引。将来堕课之员。转得有所藉口。惟该漕督所称、旗丁苦累难堪。及今不为调剂。则侵蚀正粮。拆卖船器。皆所不免。亦不能不豫为区画等语。国家盐漕并重。淮纲积年疲敝。甫有转机。固不可因调剂旗丁。转致顾此失彼。旗丁日形苦累。亦应量予变通。总之更易章程。必须将两处情形通盘等画。方可无虞窒碍。两江总督、管理两淮盐务。江广漕船过境。亦有督饬稽查之责。著陶澍屏除意见。悉心妥议。务期盐漕两利。方为妥善。贵庆所奏章程五条。著钞给阅看。将此谕令知之。　　

○两江总督陶澍、署江南河道总督张井、奏报秋汛安澜。命张井诣河神庙祀谢。陶澍、张井、并下部议叙。出力员弁。升叙有差。　　

○以太常寺卿卓秉恬、为宗人府府丞。通政使司副使元禄、为光禄寺卿。奉天府府丞龚镗、为太仆寺卿。　　

○以翰林院侍讲学士田嵩年、为奉天府府丞。兼提督学政。　　

○赏广安门外普济堂煮赈小米三百石。　　

○乙酉。谕内阁、魏元烺奏、闽省积欠钱粮。请展限徵完一摺。丁赋为岁入正供。关系度支。必应年清年款。不容丝毫短绌。福建正杂钱粮。积欠银一百八十六万三千余两。前经户部奏准、勒限二年。埽数全完。兹据该抚查明、已届限满。仅徵完银二十四万四千余两。催徵各员。严加参处。实属咎所应得。惟该省环山濒海。零畸丁户。历年挂欠。积少成多。合十余年并通省统计。欠数遂钜。又值台湾匪徒两次蹂躏之余。民力拮据。未能依限徵完。尚非催科不力。加恩著照所请、所有该省积欠正杂钱粮银一百六十一万九千一百余两。准其展限二年。以奉旨之日起。责成程祖洛、魏元烺、督率藩司道府严饬所属。于限内一律埽数全完。此系朕轸念滨海民户疲瘠。特宽其年限。俾令从容措纳。经此次加恩展限之后。该地方官务当实力徵催。并不准以完作欠。藉词延宕。傥限满仍有未完。即将经徵之州县、督催不力之上司、一并严参惩处。不能再邀宽贷。该部知道。　　

○谕军机大臣等、前因有人陈奏江西宜黄县宁都州地方。有土棍邹姓兄弟、及萧都管、朋比为奸。肆行不法。当经降旨谕令该督抚委员密速访拏。叠经陶澍、周之琦具奏、委员全行弋获。周之琦业已陛见来京。当降旨交桂良、程怀璟、亲提犯证。缉拏夥党。严讯聚匪横行确据。兹据周之琦奏、续据委员于邹良俚夥犯邹履和等家内、摉出号簿四本。系分产数目。会簿五本。开载祀神赈目。印章一纸。书画常用。并非印信。钞写残缺道经五纸。亦无违悖不法字句。询之江苏派委知府李昭美、所访情形相同。该抚亲提邹良俚、邹松俚研讯。据供该犯等平日为人强横。赌博讹诈。人皆畏惧。因名良俚松俚。是以乡邻称有梁王松王绰号。家中供有天罡星神牌位。常时焚香叩祷。并无符咒经谶。遇有患病请治。约会族人邹皆云等七八人、或十数人不等。扛擡天罡神牌。各执铁叉。问明病人常走道路。沿途呐喊收魂。不准行人攩道。有人遇见。都说天罡会。或说铁叉会来了。各自躲避。委非自取会名。病愈酬谢酒饭。并不收敛钱财。邹松俚亦无设立新天罡会名目。萧都管即萧爱子、供居住宁都州横石村。向有真君庙。道光十一年五月内、起意邀同现获之萧祥占、及未获之萧茂英等二十九人。设立铁尺会。会内人被窃。帮同捉贼。每人各置铁尺。并给牛皮腰牌。各书名字。盖用木戳。以为记认。立有会簿。用描金柜装贮。每年八月十二日。各出钱一千文。在真君庙拜会。又名真君会。本年三月。会内人沈唐姑子家。被萧苏仔偷窃器物。该犯与萧祥占、萧眉青、萧昔求、沈唐姑子、萧元英、寻获萧苏仔。用木棍打折脚骨身死。擡往山内掩埋。与邹良俚等向不认识等语。会匪横行不法。最为地方之害。邹良俚、邹松俚、赌博讹诈。乡邻至有梁王松王之称。其强横巳可概见。且设立天罡神牌。扛跑治病。其为自立会名。无可置辩。该犯指为他人所称。显系希图诿卸。萧都管设立铁尺会。各置铁尺。并将窃贼致死。平日不法可知。即邹松俚所供并无设立新天罡会。萧都管所供立会捉贼。与邹良俚等向不识认。俱未可尽信。此外有无另有夥党、及不法重情。必须逐一根究。该抚已将供出各犯。严饬查拏务获。并查起萧都管腰牌木戳会簿金樻铁尺等件。起验萧苏仔尸伤。确切严究。著桂良、程怀璟、仍遵前旨。亲提严讯。穷治罪状。毋任避重就轻。并缉拏夥党。务净根株。固不可累及无辜。尤不可养痈贻患。稂莠不去。嘉禾不生。总当除恶务尽。方足以消邪慝而安善良。傥办此案稍有不实不尽。经朕访闻。或别经发觉。惟桂良、程怀璟是问。恐不能当此重咎也。怀之慎之。将此谕知桂良、并传谕程怀璟知之。寻奏、邹良俚等扛擡天罡神牌。结党多人。执叉呐喊。为人收魂治病。不许行人攩道。致人称有天罡会铁叉会名目。复叠次赌博。讹抢扰害。应分别首从。问拟军流徒杖。失察职名。查取另参。萧都管案。俟闽省咨覆到日另结。下部议。从之。　　

○又谕、本日据卢坤等奏、廉州府属之钦州水陆地方。俱紧连越南边界。雷琼二府外洋。亦与越南洋面毗连。夷洋盗匪。虽已埽穴捦渠。惟内地采捕渔户蜑民。常漂出夷洋。难保无失利之徒。续聚为匪。近日风闻越南国境内、有用兵讨叛之事。查询护送兵船来粤之行价等、据称本国有故臣左军属下。因罪降官。心怀不服。占住录奈。勾结匪徒。滋生事端。现在三路进兵攻讨。并据钦州禀报、近闻越南国传有前黎王后裔、与左军属下交通滋事等语。此事前据伊里布奏到。当经降旨饬阮元等镇静防范。外藩自相扰乱。曲直是非。天朝原应不问。且黎阮两姓乘衅构兵。事亦常有。惟当静镇。自严边备。两粤边圉。均与该国连疆。恐彼国奸徒被剿穷蹙。或致窜近粤省边界。自应加意豫防。著卢坤、祁＜?土贡＞、李增阶、余步云、苏勒当阿等、严饬沿边文武不动声色。稽查要隘。慎密防范。并严防汉奸勾结。乘间煽惑。仍随时确切探访。相机筹堵。如有夷匪及越南兵练追逐至境。立即驱逐拦截。不准一名窜入。亦不准妄杀一人。傥该地方员弁邀功妄杀。致滋事端。定当从重治罪。如有叩关请兵情事。即应正辞拒绝。断不许稍涉张皇。亦不可稍存大意。致有疏虞。傥办理不善。致开边衅。惟该督捶为及提督是问。懔之慎之。将此各谕令知之。　　

○蠲缓江西南昌、新建、进贤、湖口、德化、清江、鄱阳、余干、星子、建昌、德安、瑞昌、彭泽、庐陵、泰和、万安、丰城、新淦、峡江、吉水、万年、都昌、二十二县被水村庄新旧额赋有差。给南昌、新建、进贤、湖口、德化、鄱阳、余干、星子、建昌、德安、瑞昌、彭泽、十二县灾民一月口粮。加赈南昌、新建、进贤、湖口、德化、五县灾民。　　

○丙戌。上御洞明堂。勾到广东福建奉天情实罪犯。停决广东斩犯七人。绞犯四人。奉天斩犯三人。绞犯一人。余一百十三人予勾。　　

○以詹事府詹事张岳崧、为湖北布政使。　　

○以阿克苏办事大臣兴德、仍为叶尔羌帮办大臣。叶尔羌帮办大臣萨迎阿、仍为哈密办事大臣。调乌什办事大臣常恒、为阿克苏办事大臣。哈密办事大臣兴科、为乌什办事大臣。　　

○以剿捕广东洋匪出力。赏游击佘清花翎。余升叙及开复处分有差。　　

○丁亥。谕内阁、八旗官员人等、前因孝慎皇后梓宫暂安观德殿。或不致举行嫁娶。今既奉移田村暂安。其有未经嫁娶者。著照常举行。　　

○又谕、本年十月、武传、胪升殿。著照例作乐。至大祀亲诣行礼之日。还官时所有导迎乐。著设而不作。自明年元旦后。照常作乐。　　

○又谕、杨遇春奏、营员规避防差不遂。辄捏款具禀。意图挟制。请旨查办一摺。甘肃梨园营都司叶昌泰、两次回疆军需。均未出征。经该督派往乌什换防。该员并不前往。辄敢到省请咨赴部。已属规避。迨饬令赶紧赴防。仍敢于途次以派差办事不公、捏款具禀。杨遇春公忠体国。实心膂股肱之臣。朕所深信。该都司意存挟制。无知妄为。可恶已极。叶昌泰著先行革职。现在行抵何处。即著杨遇春截回。派委妥员同款内案卷一并解交刑部。严行审讯。定拟具奏。　　

○戊子。上诣绮春园问皇太后安。　　

○朝鲜国使臣李止渊等三人于大红桥瞻觐。　　

○己丑。礼部议准、河南巡抚杨国桢疏报、采访信阳州贞节妇女孙徐氏等四百三十六口。请建总坊旌表。从之。　　

○庚寅。上御洞明堂。勾到陕甘湖广浙江情实罪犯。停决陕甘斩犯十七人。绞犯四人。湖广斩犯三十七人。绞犯七人。浙江斩犯十人。绞犯三人。余六十六人予勾。　　

○谕军机大臣等、给事中章沅奏、严杜私禁以平粮价。慎储奏款以备赈需一摺。据称江苏上元县等处。本年八月间江潮异涨。城乡均被淹浸。该处山乡尚多成熟。惟向来有收各处。私禁米谷出乡。即业户之田坐落他境、及滁和等州界内者。所收谷石。辄被本境阻遏。不准运回歉区。并徒因而肆抢。滋生事端。省城市价。由此腾踊。民食愈形支绌。邻境遇灾遏粜。向干例禁。况以业户之田所收谷石。辄因坐落他境。不准运回。阻遏肆抢。其情较之把持行市。为害尤甚。如果属实。必应严行禁止。著陶澍查明剀切示谕。遇有率众阻截、及藉端抢夺各犯。严拏惩办。并饬委员弁、将私囤米谷提出本境。俾丰歉远近。咸得流通。以平粮价。毋得任其囤积。致灾区有食贵之虞。又据奏称、该给事中于道光十一年间在籍、与运司伍长华等董办捐输义赈。賸存捐银六千两。合之嘉庆十九年捐赈原存本息银、共四万六千两。经该给事中等呈请发典生息。永为城厢备荒之用。毋许他项那移。如遇灾荒。令绅士将息银酌提。或粜米。或煮粥。作为义赈。现闻承领典商。希图轻减存息。怂恿县官出示、指名修理圩堤等项。颟顸提用。此项本系捐输义赈余存银两。该绅士等因城厢饥民。例不给赈。呈请发典生息。作为备荒专款。上年七月间。经陶澍具奏。当经降旨允行。并著严饬地方州县、不许因他项那移动用。何以不遵照办理。是否该给事中得自风闻。抑或实有其事。如果颟顸提用。则义赈存银。列为官款。无以折富户之心。城厢灾户。因此向隅。无以糊贫民之口。著陶澍确切查明。秉公核办。毋稍徇隐。将此谕令知这。寻奏、上年滁和一带。曾有阻米出境之事。本年高田早稻。尚多成熟。乡闾无须遏粜。遍查各衙门亦无呈控被抢被阻之案。至修理圩堤。尚未兴工。并无提用存典捐款情事。报闻。　　

○添购直隶永定河备防秸料。仍增岁修秸料运脚银。从总督琦善请也。　　

○辛卯。以恭修永陵启运殿成。遣官告祭如仪。　　

○谕军机大臣等、本日鄂顺安奏、守备于被揭后。禀讦本管参将。请革职严审一摺。已明降谕旨、将守备李逢春革职。交该抚提同全案人证严审矣。此案参将唐武塞禀揭李逢春私扣马乾。并那用粮米等款。业经李逢春供认。倒毙营马。并不即时买补。那移马乾银两。修理教场等项。又将收贮喇嘛口粮借给兵丁。不即买补。已有应得之咎。是否私扣侵吞于前。串捏支饰于后。尤应彻底查办。至李逢春所讦该管参将唐武塞出差跟役。摊派众兵盘费。服中买妾。私役兵丁。侵吞脚价租谷。收买兵米取利。不令经管钱粮。以致被窃各款。唐武塞虽已病故。人证具在。一经确切研讯。无难水落石出。如李逢春所讦属实。断不可因唐武塞已故。遂将禀讦各款为之开脱。仅归罪于李逢春。亦不可因唐武塞已故。将禀揭李逢春各款迁就了结。转归过于唐武塞。该抚务当一秉大公。破除成见。严审确情。按律定拟具奏。以肃营伍而儆官邪。毋许稍有徇纵。将此谕令知之。寻奏、讯明已革得胜路守备李逢春、经管兵马钱粮。辄敢冒支倒毙马乾。那用徵收米价。因被该管参将唐武塞禀揭。复挟嫌反噬。列款告讦。应于诬告徒罪加所诬罪三等杖一百流三千里罪上、再加一等。发附近充军。唐武塞摊派兵丁盘费属实。业已身故。应毋庸议。下部议。从之。　　

○以长芦盐运使李恩绎、为广东按察使。　　

○壬辰。谕内阁、前因河工欠交赔项。降旨交工部逐一查明具奏。兹据奏、通查各河人员。共未交赔项者四百十七员。未完银二百五十八万九千八百余两。屡经该部随案催缴。并于道光七年奏明严催。迄今尚未清缴。每届限满。应行查参。该河督等又以著追各款。多半逾限。同时查参。恐致贻误修防为词。此等应赔银款。必应依限完交。岂可任意拖延。藉词悬宕。现在积欠竟至二百五十余万两之多。似此日渐增加。款项何时完缴。疲玩巳极。著各该河督查照工部单开数目。即将各员应赔之项勒限严追。已逾限者。照例查参。未逾限者。亦饬令赶办以清积欠。各员内有升迁外省、因事在籍、及已故者。各河督行文各该督抚、一体照例办理。务当激发天良。认真催缴。有不赶紧完交者。随时纠参。毋得藉词耽延时日。致帑项久归无著。又南河外追款项。道光十年。该河督造册送部。该部查明册内所开。一员名下有应缴数款者。并数起限。与例不符。咨令另造妥册。迄今尚未造报。实属藐玩。著该河督即将外追各款。一面按限著追。一面造册送部。以凭查办。毋许再有稽延。　　

○又谕、前因琦善等应赔银两。逾限不交。降旨交该部查明此等赔项。逾限不完。应得处分。详晰具奏。兹据奏、例载分赔代赔处分。专指属员。于督抚总河大员未经议及。现在酌定议处专条。奏明遵办。督抚总河身为大员。其应赔银两。皆示罚之款项。具有天良。自当赶紧措缴。乃以例无议处明文。从前亦无办过成案。遂至相率玩延。几至徒有著赔之名。并无赔交之实。自应查照例限。核计应赔银数。明定议处章程。俾知儆惕。惟所议处分。尚觉稍宽。不足以示惩儆。嗣后各省总督巡抚总河等官。遇有此等应赔银两。逾限不完。数在一千两以下者。著罚俸二年。一千两以上者。著降一级留任。五千两以上者。著降二级留任。一万两以上者。著降三级留任。五万两以上者。著降一级调用。十万两以上者。著降二级调用。其各限应赔银两。仍令照数完纳。著吏部即纂入例册。永远遵行。　　

○谕军机大臣等、穆彰阿等奏、酌拟龙泉峪栽种树株。请查照旧章办理一摺。龙泉峪各项工程。规模巳立。其应栽仪行树株。经穆彰阿等派员履勘。后宝山、及左右内砂山、至下马牌碑亭、甬路两傍至五孔桥、前抵案山。俱请栽松桧杨树。按仪行排种。共应用树四千八百六十三株。宝山后一二层大山、连左右护山、外砂山、并妃衙门后山、围墙左右、及仪树外空地。除现有树株不动外。均请以松柏桧与杂树稀疏间种。共应用树六千五百七株。所有前项应栽树株。著该管大臣等于明春先栽仪行杨树。其宝山及左右内砂山至案山仪行松树。先于三陵海树内详细查勘。择其枝棵壮嫩者若干株。奏明签记。明年冬令移栽。其如何移种补栽。及如何培养浇灌。著责成奎照实心经理。务期一律蕃茂。至采办树株。及一切应用钱粮数目。分限办理章程。并著详细查核。奏明遵办。所种树株。傥栽种灌养未能如法。以致乾枯。惟奎照是问。将此谕令知之。　　

○热河都统苏成额、因病解任。以漕运总督贵庆、为热河都统。贵州巡抚嵩溥、为漕运总督。调陕西巡抚史谱、为贵州巡抚。以陕西布政使杨名扬、为巡抚。调山西布政使何煊、为陕西布政使。以大理寺卿徐镛、为山西布政使。　　

○以仓场侍郎恩铭、署漕运总督。刑部左侍郎凯音布、署仓场侍郎。
  </div>
  <div class="pagination">
   <a href="清实录道光朝实录_page421.html">
    上一页
   </a>
   <span>
    ...
   </span>
   <a href="清实录道光朝实录_page417.html">
    417
   </a>
   <a href="清实录道光朝实录_page418.html">
    418
   </a>
   <a href="清实录道光朝实录_page419.html">
    419
   </a>
   <a href="清实录道光朝实录_page420.html">
    420
   </a>
   <a href="清实录道光朝实录_page421.html">
    421
   </a>
   <span class="current-page">
    422
   </span>
   <a href="清实录道光朝实录_page423.html">
    423
   </a>
   <a href="清实录道光朝实录_page424.html">
    424
   </a>
   <a href="清实录道光朝实录_page425.html">
    425
   </a>
   <a href="清实录道光朝实录_page426.html">
    426
   </a>
   <a href="清实录道光朝实录_page427.html">
    427
   </a>
   <span>
    ...
   </span>
   <a href="清实录道光朝实录_page423.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
