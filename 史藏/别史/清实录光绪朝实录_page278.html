<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 278 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 278 页/共 1316 页</h1>
    <div class="content">○又谕、有人奏、前任广东学政冯尔昌。嗜好最深。关防最疏。枪冒最多。挂牌招覆。不对笔迹。该童重贿廪保。或以原枪入替。或另觅一枪顶名替覆。壬午科试。高要县取录招覆者。六千余名。枪替换卷居其半等语。著曾国荃、裕宽确切查明。据实具奏。毋稍徇隐。原片均著钞给阅看。将此各谕令知之。现月　　

○又谕、有人奏、广东考试、弊端百出。如场内授卷。招覆顶替。并府县考试。豫报假名。院试即将假名令枪替进场。闱姓赌局。根株未绝。作弊者多。有禁蟹扛鸡等名目。又巡绰诸役。传递诗文。名曰走生。请饬整顿等语。考试为抡才大典。必应尽绝枪替诸弊。方能拔取真才。著叶大焯查明以上各种弊端。严行禁绝。并将考试事宜、认真整顿。以端士习而革浇风。原片著钞给阅看。将此谕令知之。现月　　

○又谕、有人奏、洋药进口收税。必须严密制防。方可廓清弊窦。广东琼州镇总兵彭玉、久任缉私。专以卖放侵渔为事。积赀钜万。物议沸腾。请饬查办等语。著曾国荃确切查明。据实□□□尔□奏。将此谕令知之。现月　　

○御史陈启泰、奏陈海防事宜六条。暨洋药加税。下部知之。摺包　　

○蠲缓江苏长洲、元和、吴、吴江、震泽、常熟、昭文、昆山、新阳、娄、金山、青浦、武进、阳湖、无锡、金匮、江阴、宜兴、荆溪、丹徒、金坛、溧阳、太仓、镇洋、嘉定、华亭、奉贤、靖江、川沙、南汇、泰、泰兴、江都、甘泉三十四厅州县。暨苏州、太仓、镇江、金山四卫。钱粮漕课银租有差。　　

○己巳。上再诣大高殿祈祷行礼。　　

○遣惇亲王奕誴诣时应宫。惠郡王奕祥诣昭显庙。贝勒载澂诣宣仁庙。贝勒载滢诣凝和庙拈香。现月　　

○谕内阁、游百川奏、谨拟酌带随员一摺。顺天顺义县知县张春熙、直隶候补同知谢伟勋、候补知县赵钦舜、前山东观城县教谕孙翰卿、候选教谕王庆祥、均著交游百川差遣委用。一并驰驿前往。现月　　

○以通政使司副使良培为光禄寺卿。朱签　　

○庚午。谕内阁、朕敬奉慈禧端佑康颐昭豫庄诚皇太后深宫侍养。朝夕起居。上年六月闲。已报大安。犹未如常康复。年余以来。随时调摄。现在慈躬已臻全豫。实与天下臣民同深庆幸。惟念昕宵训政。仍未可遇涉焦劳。朕惟有于定省之余。吁恳圣慈遇事节劳。宽怀颐养。益臻强固。以慰敷天仰望之忱。道员薛福辰、知府汪守正、与太医院院判庄守和等、由总管内务府大臣带领请脉。所拟方剂敬慎商搉。悉臻妥协。允宜特沛恩施。以示奖叙。薛福辰著赏加头品顶戴。调补直隶通永道。汪守正著赏加二品顶戴。调补直隶天津府知府。均著即行赴任。太医院院判庄守和、右院判李德昌均著赏加二品顶戴。五品顶戴。即补御医佟文斌著赏加四品顶戴。御医杨安贵著赏加五品顶戴。八品吏目王应瑞著赏加六品顶戴。总管内务府大臣广寿、志和、师曾、广顺、俊启、均著交部从优议叙。现月　　

○又谕、冯誉骥奏、□□□尔□劾庸劣各员等语。陕西安定县知县郭梦鳌罔利营私、行同市侩凤县知县侯恩济、遇事欺罔。不洽舆情。试用通判傅瑞章。行止不端。有乖风化。委用知县逢吉、谲诈倾邪。利心甚重。临潼县训导窦圻、操守平常。士林訾议。均著即行革职。试用知县王绍圭、才具阘茸。难膺民社著以府经历县丞降补。山阳县知县孔繁准。秉性迂疏。尚欠阅历。著开缺留省察看。以肃官方现月　　

○伊犁将军金顺奏、请饬升泰帮同照料边防事宜。得旨、升泰职任参赞。所有边防军营事宜。本应帮同办理。金顺当与该参赞遇事筹商。和衷共济。以安边圉。而慰廑怀。摺包　　

○以功德在民、予已故道员唐沛霖建专祠。摺包　　

○蠲缓直隶文安、天津、二县被水村庄。钱粮旗租仓谷有差。现月　　

○辛未。谕内阁、礼部奏、顺天府请增建贡院号舍。会议覆陈一摺。昨据给事中邓承修奏。条陈科场事宜。请饬慎核录科等语。乡试录科送考。例有定额。近年以来。顺天乡试。录送太滥。以致号舍不敷。嗣后著国子监、及顺天学政、严行考核。分别弃取。勿得稍涉宽滥。该部所奏增建贡院号舍之处。著毋庸议。现月　　

○蠲缓浙江杭州等府属被灾歉收田地、及卫所新旧钱漕银米有差。现

月

　　

○壬申。谕内阁。李鸿章奏、恳恩赏假回籍营葬一摺。披览所奏。情词恳切。良用恻然。本应俯如所请。宽予假期。惟北洋事务。关系紧要。李鸿章措置得宜。朝廷方资倚畀。所有请假营葬之处。俟来年正二月闲。再降谕旨。现月　　

○又谕、考试为抡才大典。功令森严。原期拔真才而杜幸进。乃日久弊生。在事官员。奉行不力。应试士子。贤否不齐。甚至作奸犯科。徼幸尝试。于人才士习。大有关系。亟应严行整顿。昨据给事中邓承修奏。条陈科场事宜。不无可采。据称近来考到录科。每有枪冒顶替。京官滥出印结。或藉端讹索。乡会试士子入闱。及交卷日。往来搀乱。换卷传递各情。殊属不成事体。著各该衙门。并监临贡举大臣。实力整饬。严密关防。傥有前项弊端。即行分别惩办。毋得玩泄从事。仍前宽纵。各省乡试同考官。著该督抚遴选品学兼优之员。并严加查察。如有通贿荐卷者。照例治罪。各省学政录科送考。一体从严甄录。勿稍宽滥。乡会试覆试。著阅卷大臣认真考核。不可意存迁就。其所请添派誊录对读各官。量加奖叙一节。著该部议奏。各项考试。惟在秉公校阅。不在变更成法。嗣后殿廷考试。读卷阅卷大臣。务当精白乃心。详加遴选。力杜情弊。该给事中所请殿试及考试试差。拣选供事书吏誊写之处。著毋庸议。现月　　

○又谕、御史刘恩溥奏、请除锢习、以肃官方各摺片。据称满汉文武大员。以及翰詹科道中。如有吸食洋药者。请勒限三月。概令禁断等语。官员吸食鸦片。例禁綦严。凡列朝班。宜知自爱。然如该御史所奏。渐染嗜好之人。恐亦不免。著再严行申儆。嗣后中外文武大小各员。如有吸食鸦片者。务当痛自湔洗。力改前非。傥再阳奉阴违。不知悛改。一经发觉。定即严行惩办。决不宽贷。现月　　

○又谕、御史刘恩溥奏、各省请免骑射武职人员。请饬部妥议章程。严惩取巧等语。著兵部议奏。寻奏上章程。得旨、如议行。　　

○谕军机大臣等、御史刘恩溥奏、请将实缺京官。自一品以至九品。照外官品级差等。按缺各定养廉额数等语。著户部议奏。原片著钞给阅看。将此谕令知之。现月　　

○又谕、兵部奏、湖北忠义军队四营。业经遣撤。请饬毋庸添募勇营一摺。据称湖北陆勇。除忠义营外。尚有升字各营。及督抚各标操防官兵。分扎各处。所存兵勇。已足分防等语。即著涂宗瀛、彭祖贤查照该部所奏。毋庸另募南字各营。招足升字营勇。如已添募有成。或酌留补额。或设法遣散。以节糜费。并著兵部通饬各该大臣督抚。嗣后如有必须添勇之处。务当先行奏请。毋得一面添募。一面具奏。将此各谕令知之。现月　　

○又谕、喜昌奏、遵筹遣撤吉林官兵。暨筹给路费。给发功牌。并假期届满。恳请开缺各摺片。遣撤吉林官兵。据称拟取道台路。所需毡包粪薪等价。库伦十四台。由防饷项下拨给。察哈尔三十二台。由该都统筹拨。并缴收军械等语。即著照所议行。并著喜昌、咨明察哈尔都统。将应需各项。饬令妥筹备用。至此次官兵。经过各该省地方。备豫车辆尖宿之处。著兵部先期咨照。遵章办理。该官兵由库至吉。所需经费。即著仿照饷章。酌发应用。所有侦探及操练各员弁。准其分别给发功牌。以示鼓励。该处屯垦遣撤各事宜。均尚未办竣。自应由喜昌一手经理。俾免贻误。喜昌著再赏假两个月调理。毋庸开缺。将此由四百里谕令知之。现月　　

○署黑龙江将军文绪等奏、遵查协领巴彦孟库□□□尔□案。得旨、巴彦孟库、即著先行解任。归案质讯。本月初八日。又有人列款□□□尔□奏、并著奉到前旨后。按照所□□□尔□各节。一并认真查办。　　

○命和硕博多勒噶台亲王伯彦讷谟祜。户部尚书阎敬铭。驰驿前往东陵。查办事件。明发　　

○予故直隶天津道吴毓兰、附祀天津曾国藩专祠。摺包　　

○予积劳病故提督丁文学等十六员优恤。摺包　　

○予殉难员弁妇女赵维杰等二十名口优恤。摺包　　

○旌表节妇直隶沈周氏、淩胡氏、徐覃氏、李罗氏、李吴氏、刘王氏。现月　　

○癸酉。以祥霙霈沾。上诣大高殿报谢行礼。起居注　　

○遣惇亲王奕誴、诣时应宫。惠郡王奕祥、诣昭显庙、贝勒载澂诣宣仁庙。贝勒载滢诣凝和庙拈香。　　

○谕军机大臣等、御史刘恩溥奏、本月十一日。马兰镇兵六百余名。捆绑千总李姓。将该处军需库、号衣库。打坏。抢出炮位。伤毙人口。并将该总兵衙门道路拦阻。现在尚未解散等语。陵寝重地。岂容不法兵丁。肆行滋事。昨已有旨。派伯彦讷谟祐、阎敬铭、前往查办。著李鸿章、张树声、迅速派员前往解散。并将滋事缘由。先行查明具奏。原摺均著钞给阅看。将此由四百里各谕令知之。现月　　

○督办甯古塔等处事宜太仆寺卿吴大澂奏、俄人侵占珲春边界。请饬发原图会勘划清。下部知之。　　

○两江总督左宗棠等奏、元和县绅沈宝恒。捐置义庄。请饬部立案。下部知之。　　

○命浙江巡抚任道镕来京。以前江西巡抚刘秉璋为浙江巡抚。现月　　

○乙亥。谕内阁、裕禄奏、分别举劾州县等官一摺。安徽候补直隶州知州王懋勋、宿州知州何庆钊、怀远县知县屈承福、桐城县知县陈兆庆、据裕禄胪列该员等才具政绩。均有可观。为安徽牧令中出色之员。深堪嘉尚。著裕禄饬令该员等。益加策励。勉为循良。毋得始勤终怠。泾县知县裕丰、心地糊涂。信用丁役。遇案索诈。民怨沸腾。试用知县喻肇祥、才识庸闇。办事颟顸。于署石埭县任内。经管茶厘。纵听人役。舞弊扰民。试用从九品姚近箕。举动轻躁。任性妄为。声名狼藉。均著即行革职。以肃官方。现月　　

○又谕、给事中唐树楠奏各部院衙门保送御史。请饬认真考察一摺。台谏为朝廷耳目之官。选用得人。方能称职。近来科道中。竟有劣迹昭著之员。实属有玷台班。嗣后各部院衙门堂官。保送满汉御史。务当认真考察。择其才守兼优者。出具切实考语。以备＜闲＞用。不得滥行保送。如所举非人。定照滥保例议处。现月　　

○又谕、前据林肇元奏、请将捐赀带练歼擒首要之降调候补道夏声律等。开复降调处分。当令该部议奏。兹据给事中孔宪珏奏、夏声律、萧兆芬、周尚文、吴云卿、谢世贵、罗应堂皆系获咎被议之员。请将保案撤销等语。著该部即将夏声律等保案。确查具奏。寻奏上得旨、县丞吴云卿、准开复降调处分。随员夏声律等、请开复处分。应毋庸议。林肇元违例保奏。著交部议处。　　

○又谕、给事中孔宪珏奏、捐纳人员。过班指省两项。请饬停止等语。著户部议奏。寻奏、停止指省过班。分别准驳。从之。现月　　

○谕军机大臣等、有人奏、前山东巡抚任道镕。欺饰冒滥。臬司潘骏文夤缘请托。请旨查办惩处一摺。据称此次桃园大工。列保之潘骏群。系臬司潘骏文胞弟。交通请托。夤缘开复。任道镕于工赈银两料物。任令属吏中饱。委员苛驳。置民瘼于不问。道员谭文焕、查灾需索。知府曹浚澄。声名甚劣。身未赴工。均滥列保案。黄河自开州历东境六府之地。该抚仅堵桃园一口。溞沟及利津之决口。毫无措置。运河道穆特布、性极愚闇。济甯直隶州王恩培、庸懦无能。该抚概予宽容等语。著陈士杰于到任后、按照所□□□尔□各节。确切查明。据实具奏。毋稍徇隐。原摺著钞给阅看。将此谕令知之。寻奏上、得旨、潘骏文著交部议处。杨倬云、徐福臻、均著交部察议。摺包　　

○督办船政光禄寺卿黎兆棠奏、创制巡海快船下水。并厂工一切情形。下部知之。摺包　　

○山西巡抚张之洞奏、设局办理教案情形。下部知之。摺包　　

○又奏、劫盗日多。请饬定就地正法章程。下刑部速议。　　

○驻藏办事大臣色楞额奏、布达拉山殿宇工竣。恭迎圣容供奉。得旨敬悉。摺包　　

○以户部右侍郎恩福为正蓝旗汉军副都统。镶蓝旗汉军副都统德铭为正红旗护军。统领。　　

○予故正蓝旗汉军副都统索布多尔札布祭葬世职。赏银五百两治丧。现月　　

○予故提督吴得胜等优恤。现月　　

○丙子。蠲免浙江仁和、海沙、鲍郎、芦沥、横浦、浦东等场各灶地荡涂。灶课钱粮有差。现月　　

</div>
    <div class="pagination">
<a href="清实录光绪朝实录_page277.html">上一页</a><span>...</span><a href="清实录光绪朝实录_page273.html">273</a><a href="清实录光绪朝实录_page274.html">274</a><a href="清实录光绪朝实录_page275.html">275</a><a href="清实录光绪朝实录_page276.html">276</a><a href="清实录光绪朝实录_page277.html">277</a><span class="current-page">278</span><a href="清实录光绪朝实录_page279.html">279</a><a href="清实录光绪朝实录_page280.html">280</a><a href="清实录光绪朝实录_page281.html">281</a><a href="清实录光绪朝实录_page282.html">282</a><a href="清实录光绪朝实录_page283.html">283</a><span>...</span><a href="清实录光绪朝实录_page279.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
