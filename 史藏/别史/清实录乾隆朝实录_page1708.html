<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1708 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1708 页/共 1860 页
  </h1>
  <div class="content">
   乾隆五十五年。庚戌。二月。丁卯。谕、朕此次巡幸山东。跸路往来。经由直隶。所有该省承办差务之文武大小各员。宜一体加恩。用昭渥泽。著该督查明咨部。凡有罚俸降级之案。俱准其开复。其无此等参罚案件者。各加一级。　　

○是日、驻跸半壁店行宫。　　

○戊辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕、朕披阅康熙年间万寿盛典。恭载圣祖仁皇帝六旬万寿时。各省老民多有来京庆祝者今朕寿届八旬普天同庆薄海臣民。咸深忭舞朕恐外省文武大员。纷纷吁请是以每省酌派二三员并令各带道府丞倅将备等官来京。以遂其祝厘瞻觐之忱至各省耆民人等。虽未降旨准其赴关。而草野情殷葵向。思欲远来效悃。祝延万寿者。各省想亦不少。朕思年老之人。正须颐养。长途跋涉。未免辛勤。或因不服水土。偶生疾病。转非体恤高年之意不但外省地方。道路遥远。不便前来。即顺天直隶老民。僻处乡隅。亦不必齐赴京师。致滋劳顿前已于恩诏内、令查明各省耆民。赉以粟布银两。溥被恩施。兹特再降谕旨。著各督抚转饬地方官。出示晓谕。凡欲来京庆祝之老民等。俱著不必前来。以副朕安老引年至意。　　

○又谕、昨据雅满泰奏、将福崧之车夫丁三贵、私带玉石搜获。今日又据秀林奏、将福崧家人曹大保私带玉石搜获等语。阅其奏摺系福崧由叶尔羌起身之前。先寄信与伊等俾其详细搜查。是以各派人搜出。福崧尚系谨慎晓事之人。恐伊家人车夫等私带玉石。于起身前。自行搜阅。仍寄信沿途搜查而伊家人车夫。仍敢故犯。看来每岁由各回疆换班之大臣侍卫官员等。其家人车夫私带玉石。自必常有之事。显系各城驻劄大臣等。平日意存瞻狥。怠忽从事。并不实心搜查是以未经缉获。即如此次因福崧豫行寄信与雅满泰秀林。伊二处始行搜出不然。伊二人亦必瞻狥情面断不肯如此办理也。著传谕驻劄各回疆大臣等。嗣后新疆大臣侍卫官员等回京时。所至关口。务各派人严行搜查。毋得苟且塞责。不以事为事倘仍有狥纵。经他处搜获者。必将经过地方各大臣等从重治罪。　　

○是日、驻跸秋澜村行宫。　　

○己巳。遣官祭历代帝王庙。　　

○谕曰、绵懿阿哥业经分府。且年岁亦壮。著绵懿往泰陵驻守。将永硕换回。　　

○又谕前据长麟奏、滨州举人薛对元夺犯殴差一案曾降旨令邻省地方。一体严拏昨已在京城拏获。本日又据梁肯堂覆奏前旨。内称选派明干之员。设法访拏。并通饬文武各属严缉等语。想该抚尚未知该犯就获之信。故有此奏。因思外省陋习。于此等通缉人犯。或仅视为海捕具文。并不认真躧缉。或已经他省拏获。仍复纷纷查办。殊属无谓。嗣后各省拏获人犯。一面知照应缉省分。即行停缉。以省烦扰。至薛对元自东省来京会试。路由直隶。今因该犯抵京在先。查拏在后刘峨及直隶地方官失察处分。尚可宽免若应缉要犯。业已奉文通缉。旋被别省拏获其经过逗留省分。失于觉察。即将该地方官查明。交部照例议处。　　

○谕军机大臣等、据梁肯堂奏、本月十三日起程。趋赴行在瞻觐等语。前以本年朕八旬万寿。各省大员。自必情殷祝嘏。业经降旨。于督抚藩臬中。每省酌派一二人。届期赴京叩祝。该抚已在派出之内。今若再赴行在。是又多此一来。殊可不必。梁肯堂不拘何处接奉此旨。即遄回豫省。毋庸再来行在至直隶山东邻省。现在书麟奏请前赴山东觐见。因伊并未派出八月赴京。是以准其所请。前赴行在。以便询问河工诸事。江省事务殷繁。地方紧要。不可无大员管理。若督抚同时并来。亦非所宜。闵鹗元业已派令于八月来京。此时不必再行请觐。其安徽山西虽均系邻近省分。该抚等亦不必拘泥奏请前赴行在。以省往返。将此各传谕知之。　　

○湖广总督毕沅奏、荆州城守营、前年被水冲失损坏军装器械。应补制盔甲旗帜二项。额数较多。若全行补制。扣饷归款。兵力拮据。拟将箭手鸟枪兵盔甲。大小红帜。先行酌补。同应制之弓箭藤牌衣帽帐房、及应修之鸟枪腰刀等项。照满营之案。借动司库制给报闻。　　

○是日、驻跸梁格庄行宫。　　

○庚午。上谒泰陵、泰东陵。俱未至碑亭。即降舆恸哭步入隆恩门。诣宝城前行礼。躬奠哀恸。王以下、文武大臣官员、随行礼。　　

○谕、前据巡城御史穆克登额等奏称、拏获建昌县盗犯王二等。供出随同马十等行劫钱铺一案。阅查该县据报马十等犯。业经前县拏获。提省审办等语。此案系乾隆五十三年二月之事。该省既将正犯拏获。事阅二载。至今尚未审结。案关劫盗重情。任意延缓。非寻常案件可比今在京所获各犯供词已属确凿。马十等系案内首从要犯。何得任其狡展。悬案多年。该省办事废弛。于此可见。刘峨、富尼善。及承审迟延各员。著一并查明交部严加议处。所有直隶已获各犯。俱即派委妥员。迅速解交刑部。严审定拟具奏。毋致兔脱。更加罪重。　　

○谕军机大臣等、据伍拉纳奏、请于七月内进京恭祝万寿等语。前以本年八旬万寿。各省大员。自必情殷祝嘏。业经降旨于各省文武大员中。酌派一二人。届期赴京叩祝。福建已派魁伦、徐嗣曾。于八月赴京。伍拉纳想未接奉前旨。故有此奏。各省文武大吏。职守綦重。若将军、督抚、自不便同时前来。况闽省地方紧要。尤不可无大员经理。著传谕伍拉纳、遵奉前旨。不必来京叩祝。　　

○是日、驻跸秋澜村行宫。　　

○辛未。清明节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵、端慧皇太子园寝。　　

○赐扈从王公大臣、蒙古王公台吉、及直隶地方官员等食。　　

○谕、朕仰蒙昊眷。年届八旬已降旨将各省钱粮。普行蠲免。兹恭谒两陵。巡幸山左。銮辂经临之处。童叟欢迎。情殷爱戴。允宜广敷恺泽。普惠畿民。因念直隶各属。节年因灾缓徵钱粮。贫民无力完纳。积欠甚多。著再加恩。将乾隆四十五年、至五十三年、未完地粮银、一百四十二万八百六十八两零。改折银二万一千九百三十两零。屯粮、四万二千九百八十一石零。屯谷、七百九十八石零。屯米、三百十四石零。全行豁免。俾穷檐得免追呼共安耕凿。用副朕省方观民。行庆施惠有加无已至意。该部即遵谕行。　　

○又谕、上年顺天及保定、河间、天津等府属各州县因夏秋雨水较多。田禾被淹秋收稍歉。节经谕令该督实力抚恤。银米兼赈。春初正赈毕后。又加恩展赈一月。今朕巡幸山东。经行畿辅见田亩均已播种。遍野青葱但距麦收为期尚早灾歉之余。元气未能骤复。自当再霈恩施以期益臻康阜著将现在经过、及回銮经过之雄县、任邱、河间献县、阜城、景州、沧州、天津、青县、静海、武清等十一州县。照二月展赈之例。再加赈一个月。该督务督饬所属实心经理俾闾阎均沾恺泽以副朕行庆施惠有加无已之至意。　　

○又谕、朕此次巡幸山东沿途接驾各废员著将职名送交军机大臣。俟回銮后会同该部。查明缘事各原案。请旨分别办理。　　

○又谕、前据巡城御史穆克登额等奏称拏获建昌县盗犯王二等。供出随同马十等行劫钱铺一案。此事已阅二年之久。该省既将正犯拏获。迄今尚未审办完结。殊属迟延富尼善原系直隶臬司且曾为热河道员。建昌县是其所属此案正伊任内之事乃以劫盗重情一任要犯狡展。悬宕多年。置不速结非寻常玩忽可比昨已降旨将该司交部严加议处富尼善著即解任来京听候部议所有安徽布政使员缺著和宁补授。其四川按察使员缺。著闻嘉言补授汤雄业、著补授广西按察使所遗广西左江道员缺。著黄符彩补授　　

○谕军机大臣等据奎林等奏、拏获纠众劫犯案内许安一犯。审明该犯系从逆犯许俊之弟因许俊被兵役拏获。许海邀同该犯前往抢夺。在场助势应依例拟斩监候。秋审入于情实等语。许俊系从逆匪犯。许安胆敢听从许海纠邀持械帮抢情殊可恶自应入于秋审情实办理本年虽系停勾之年但该犯情节较重未便久稽显戮。查每年秋决部文、行至台湾约在十月所有许安一犯。即著该道、俟届十月之期提出正法。以惩凶顽。将此传谕奎林等、并谕刑部知之。　　

○又谕、据保宁奏、接奉命各回城以应交粮石、折布运交伊犁谕旨。即札商明亮等语。又另摺内称、近日具奏豫先支价。令民交布。即为去弊起见。承办官员、以及商民俱不能染指。请仍照前奏办理等语览此二摺。前后矛盾。前因若向商民购买布匹。不免从中沾润。是以降旨令各回城折交应用。今保宁接奉前旨。札商明亮。自应待有回扎。遵朕指示。妥拟具奏。乃请仍照前奏。殊属含混。即以交易哈萨克马匹而论。肥壮者易以官布。疲瘦者以所买布匹换易。不过在布之粗细。价之低昂取齐。有何不可。今保宁奉朕指示之旨。又复掩饰其词回护前奏。甚非办事之道。著传谕保宁所买商民布匹。不必退还。存库备用外。嗣后务遵朕前所降旨。将现在各城回民。如何折布。究竟可得若干。是否足敷伊犁应用之处。与明亮等扎商筹画。惟期于事有济。俾可永远奉行。悉心妥办奏闻。　　

○吏部以直隶失察饷鞘被窃各官议处具题。得旨、此案范清漋等、于所属饷鞘被窃。漫无觉察。一任该州私赔匿报。并不查出究办非寻常疏玩可比。所有河间府同知范清漋、河间府知府杨浚文、俱著照部议革职。至天津道庆章、系大学士尹继善之子。经朕不次迁擢。由通判用至道员。心满意足。并无认真出力之处。近来屡有降调处分。俱经邀恩从宽留任。今于此案。复又模棱了事。殊属不合。庆章、著照部议革任。　　

○兵部议覆、江南河道总督兰第锡奏称、查黄河自清黄交汇处所。至河南虞城界。运河自清江浦至黄林庄。向设巡船二十二只。每只派兵五名。捕缉盗匪惟巡船一项。窄小轻浮。实难责令兵丁五人。驾驶缉奸。且黄河溜疾。往来惟载粮豆煤炭大船。从无失事。运河多铺兵瞭望。缉匪尤为得力。所有前项巡船。应裁汰变价。交运河库充公。原派抽调河营兵、仍归伍。从之。　　

○予浙江温州追捕洋盗遭风被溺备弁恤赏如例。　　

○予河南睢宁抢护堤工落水备弁恤赏如例。　　

○是日、驻跸紫泉行宫。　　

○壬申。谕、此次巡幸山东。回銮时自济宁登舟由水程回京前以三四月间。正漕船衔尾北来之时。若因回避御舟。停泊不前。未免守候稽迟。致误漕运曾降旨传谕管干珍等、令各帮漕船。于御舟经过时。暂在岸旁排列。因思上年直隶被水灾区秋收歉薄。全赖东豫二省贩运粮食。及南来货物。以资接济。所有商民船只。亦未便因有碍河道。驱入港汊。令其久候著即照漕船之例准其于两岸暂泊。俟御舟一过即可遄行。庶使商贩流通。物价平减。以副朕恤商便民之意。著总河、巡抚、及巡漕御史、皆善为经理。　　

○谕军机大臣等、据福康安奏、广东将军巡抚都统监督等、各拟奏请赴阙。恭伸叩祝。但文武大员。似难一时并行。仰祈将何人应准入都。特加指示等语前以本年届朕八旬万寿恐各省大员。纷纷吁请特明降谕旨于各省派出一二员来京祝嘏。广东省已派出提督高瑹总兵陈庄、唐述先、布政使许祖京、谕令于八月初五日以前到京。福康安想尚未奉此旨故有是奏著福康安传谕各员、仍遵前旨不得复行奏请惟监督额尔登布、系内务府人员。且简放后未经请训。应令该监督来京。随班叩祝。至福康安带同阮光平自粤东起程入觐。所有总督印务。即交与郭世勋署理。其粤海关监督印务。亦著郭世勋兼署。　　

○是日、驻跸赵北口行宫。　　

○癸酉。遣官祭贤良祠。　　

○谕军机大臣曰、福康安前以木植一案罚缴养廉公俸在福康安受恩深重断不因廉俸已罚。稍踰检闲致有勒索属员之事但此次带领阮光平来京入觐。途中盘费。及一切需用必多。著加恩赏给本年养廉银八千两即于广东藩库支给以示体恤再阮光平定于三月内进关由粤进京。福康安沿途照料。与该国王一同行走。如遇有赏给福康安香器扇箑及奶饼等物。亦必照样赏给阮光平一分。福康安具仪仗迎接时。亦当与阮光平一同跪迎谢恩。以见朕优待外藩。与天朝大臣、并无歧视。其福康安途中陈奏事件。奉到朱批。亦不妨与阮光平阅看。俾免心存疑虑。且俾知朕办理庶政。亲综万几。悉秉大公至正。虽荒服远人无不可使共闻共见也。将此由四百里传谕知之。　　

○又谕、向来直隶地方。遇有应需赈济等事。节经将南粮截留北仓。豫备拨用本年漕粮全数来通。为期较早。天庾充裕应于南粮内截留三十万石。存贮北仓。以备接济之用。更属有备无患。著传谕苏凌阿、刘秉恬、酌留一人在通。兑收漕粮。一人赴北仓。专办截留之事。并令冯光熊随同办理。冯光熊现在随营。差竣送驾后、方能前往。该侍郎应俟冯光熊将到时。再赴北仓。亦不为迟所有截留南漕或于现过津关南粮各帮内、酌留截卸仍催令在后帮船越次前进。迅速抵通。若漕船衔尾前来。在前帮次。难以截留。或将江广尾帮漕粮。截存北仓。否则照从前以截为拨之例。按照每帮应拨米数。分船匀卸北仓。截足三十万石之数。既省杨村起拨耽延而船身轻便。抵通更可迅速。著苏凌阿等体察情形酌量办理总期备贮充盈。行走不致迟滞方为妥善。除就近传知冯光熊外。将此谕令知之。　　

○两江总督书麟、江南河道总督兰第锡奏查黄河南岸毛城铺、上年漫水。将临河民堰。漫刷三处。并将下游洪河西堰。漫决数处。除将淤垫之唐家湾倒勾引河。及刷塌之毛城铺石里头。均归河工估办外。其毛城迤下应归民修之洪濉二河。间段浅涩。或有淤成平陆两岸堰工亦多残缺卑矮。计该河坐落江苏之砀山、萧县、河南之永城、安徽之宿州、灵璧、工段绵长。现勘估土方需银四万五千余两。惟该州县民田。水落后甫得播种。势难责令疏筑。请借项办理。分年摊还。勒限四月内完竣。得旨、如所议速行。仍具图贴说呈览。　　

○是日、驻跸思贤村行宫。　　

○甲戌。谕、建昌县盗犯马十等、行劫钱铺一案。系乾隆五十三年二月之事。既将首夥各犯提至省城。自应即行审办。乃案悬两载。至今尚未结案。事关盗劫重情。实非寻常延缓可比。昨将马十解至行在。交军机大臣严行审讯。该犯系于上年十月内提解到省。臬司饬委保定府知府审讯。该府复交清苑县知县究办。该县朱腹松、仅提齐宽、薛热河儿、李五、三犯审讯。转置首犯马十于不问。且止将齐宽等犯讯过一次。并未覆行研鞫。该督于此等重案。任听宕延。并不严催完结。臬司富尼善、既提各犯到省。又不亲行提问。仅委之知府办理。而该府复藉查赈为名。递委首县。辗转稽延。全不以事为事。直省吏治。可谓废弛已极。现派乾清门侍卫、庆成、同军机章京策拔、驰赴保定省城。将朱腹松革职。锁拏前来质讯。其清苑县知县员缺。即著庆章前往署理。刘峨、已降旨同富尼善、及承审各员。交部严加议处。著先行革去花翎、黄褂、俟定案时再降谕旨。　　

○旌表守正被戕四川雷波厅民张信弼妻黄氏。守正捐躯江苏萧县民宫端妻彭氏。　　

○是日、驻跸太平村行宫。　　

○乙亥。谕直隶建昌县盗犯马十等一案。系乾隆五十三年之事。既将各犯陆续拏获。经前任臬司富尼善、行提至省案关劫盗重情。自应亲提研鞫。乃仅委保定府知府王汝璧审办。悬案多时。朱澜接署臬司篆务。仅以一催了事。亦未提犯严讯。均属延玩而王汝璧接到委牌。并不亲讯。转藉查赈公出为名。递委清苑县知县朱腹松讯问任听宕延。其不是更大王汝璧、著先行解任。交军机大臣归案质讯。朱澜署理臬司。并不提讯速结。亦有应得之咎。著暂行降署保定府知府。定案时再降谕旨。其清河道员缺。著郑制锦调补。大名道员缺。著丁溎蓥补授。所遗永平府知府员缺。著候补知府福庆署理。俟服阕后再行实授。　　

○谕军机大臣等、前据李世杰奏、病体渐痊。拟于春融赴京。而起身日期。至今尚未奏到。想系病尚未愈。一时不能就道。该督已经卸事。寓居成都。既不便力疾远行。又不欲遽行回籍。徒尔耽延时日查川省与贵州接壤。道路不远。自应令其就近回籍调理。较为妥便。但朕若降旨询问。李世杰必不肯以欲行回籍具奏。著传谕孙士毅、至李世杰寓所。察看病势情形。如现在未能即愈。难以赴京。即称旨劝令暂行回籍。俟调理复元后。来京瞻觐亦不为迟也。　　

○又谕、前据琅玕于正月二十九日奏到上年十二月雨水粮价情形。兹届二月下旬。所有本年春间是否得雨。迄今未经奏报。现在江南福建等省。俱经奏到普得雨泽。朕俱御制诗章。用志欣慰。浙省比闽省较近。何以转未陈奏。岂该省于正二月间。竟未得有雨泽耶。倘果有缺雨情形。亦当随时奏明。无容讳饰。著传谕琅玕、即将该省何时得雨。是否普沾。并有无望泽之处。迅速覆奏。以慰廑注。　　

○豁除江苏昭文县、乾隆五十四年、水灾坍没地六十九亩有奇额赋。　　

○蠲免云南通海河西、宁州河阳江川等五州县。乾隆五十四年分、地震灾田银米。并豁除傍海震没田二百三十七亩有奇。　　

○是日、驻跸红杏园行宫。　　

○丙子。谕据毕沅等奏、请以咸丰县知县陈元京、调补江夏首邑一摺。已批交该部议奏矣。因思首府首县。系省会要区。事务殷繁。所关綦重。必须实心办事。明干有为之人。方足以资委任。近来各省督抚。往往以各员应对之间。口才便捷。且或以酬应见长。遂尔加之识拔。调补首府首县之任。殊不知所用非人。于地方要务。必致废弛贻误。即如直隶建昌县马十等行劫钱铺一案。经臬司将夥犯提到省城。递委清苑县审讯。该县朱腹松、提集各犯。止将薛热河儿齐宽、李五、三犯。审讯一次。而于盗首马十。转置之不问。任意玩延。现将该县解赴行在。交军机大臣讯诘。始则游移闪烁。一味狡展。继因严加鞫问。方行承认诈为口供。并未见首犯。几同笑话。其平日居心办事。庸劣狡猾。已可概见。而刘峨被该县所愚。保题首邑。至今为其所累。可见外省督抚、似此误信属员。滥于升调者。正复不少。嗣后各督抚务于平时留心察看。加意遴选。遇有首府首县缺出。必择诚实谙练。认真办事之人。奏请调补。如或因属员应酬取巧。遽行甄拔。不能察其诚伪。致劣员得以滥竿。公事隳废。贻误地方。一经发觉。不特该府县身罹重谴。即保题之各督抚。亦必均获咎戾。所谓自贻伊戚。朕不能稍为宽贷也。将此通谕知之。　　

○又谕曰、建昌县马十等行劫钱铺一案。事关盗劫重情。非寻常案件可比。臬司并不亲提研鞫。悬宕两载。迄今尚未完结。直省吏治。实属废弛已极。夫臬司为刑名总汇。盗案是其专责虽所属地方辽阔。距省较远之处。遇有寻常案件。原可督饬属员。勒限完结。仍当亲加覆核。若案情重大。已提至省城办理。臬司仍复养尊处优。概置不问。仅委之府县等官审讯。一转一详。别无究办之处。如此称职。谁则不能。又安用厚给俸廉。优加品秩。虚设此综理刑名之大员为耶。富尼善于马十之案。既经提犯到省。仅派委首府办理。以致辗转宕延。其咎甚重。前经降旨、令富尼善解任来京。听候部议。今思富尼善曾任热河道员。建昌县系其所属。该处盗劫之事。已失察于前。又升任臬司。复不将首夥各犯。亲提严鞫。该员经朕不次迁擢。乃于盗劫重案。任听玩延。殊为负恩溺职。富尼善、著革职拏问。解赴行在。交与军机大臣质讯。各省臬司。皆当以富尼善为戒。若有似此玩视重案者。定行加倍治罪至朱澜、昨已有旨降补保定府知府。但伊既接署臬司。置重案于不办。仅以一催了事。与富尼善获罪维均。前于西巡回跸时。该员曾任正定府知府。于途次召见。其应对尚属明晰。且在直年久。是以擢用清河道。前刘峨面奏、该员尚能谨慎。但才具平常。难胜繁剧。亦祇空言陈奏。是以未经更调。而于朱澜不能称职之处。并未切实奏明。今朱澜于此等重案。任意稽延。全不以事为事。谨慎之人。断不至此。是不特限于才识。其平日办事平常。亦可概见。岂宜复膺知府之任。朱澜著革职。所有保定府知府员缺。著方受畴调补。其所遗大名府知府员缺。著王锟补授。
  </div>
  <div class="pagination">
   <a href="清实录乾隆朝实录_page1707.html">
    上一页
   </a>
   <span>
    ...
   </span>
   <a href="清实录乾隆朝实录_page1703.html">
    1703
   </a>
   <a href="清实录乾隆朝实录_page1704.html">
    1704
   </a>
   <a href="清实录乾隆朝实录_page1705.html">
    1705
   </a>
   <a href="清实录乾隆朝实录_page1706.html">
    1706
   </a>
   <a href="清实录乾隆朝实录_page1707.html">
    1707
   </a>
   <span class="current-page">
    1708
   </span>
   <a href="清实录乾隆朝实录_page1709.html">
    1709
   </a>
   <a href="清实录乾隆朝实录_page1710.html">
    1710
   </a>
   <a href="清实录乾隆朝实录_page1711.html">
    1711
   </a>
   <a href="清实录乾隆朝实录_page1712.html">
    1712
   </a>
   <a href="清实录乾隆朝实录_page1713.html">
    1713
   </a>
   <span>
    ...
   </span>
   <a href="清实录乾隆朝实录_page1709.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
