<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 611 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 611 页/共 1860 页
  </h1>
  <div class="content">
   ○是日驻跸两间房行宫。　　

○壬寅。上诣皇太后行宫问安。　　

○谕、两淮盐政普福奏称、两淮商人、共望翠华载莅。愿捐银二十万两。建造临江等处行宫等语。此奏错谬已极。上次南巡时。该督黄廷桂等、以圣祖仁皇帝巡幸。所建行宫。历年已久。两淮商人、情愿捐赀修葺。事属可行。是以允其所请。后见其增饰过华。甚非朕本意。曾经降旨申饬。上年为伪稿事。尹继善来京。常同军机大臣等入见。伊乃奏请南巡。朕面谕以甫经历览。无事重巡。即阅数载有展义之举。亦必丝毫不令商捐。一椽不令增置。朕方允尔之请。如竟以商捐建置为例事。是乃不欲朕南巡耳。此旨众所共闻。今普福忽有是奏。殊属不解。朕之巡幸。原以省方问俗。岂游观是务。此在平时尚所不可。况现在江南淮扬等处。被水成灾。朕心轸念。截漕拯救。议赈议蠲。日夜焦劳。惟恐一夫失所。更何心问及怀居。所有商人捐项。即著增备淮扬赈济之需。斯商人之忱已效。而仍以为惠彼桑梓之用也。普福著交内务府大臣严行议处具奏。　　

○谕军机大臣等、江南淮扬一带。被水成灾。赈恤需米。朕恐于邻近省分采买。转致市侩闻风居奇。为邻省之累。是以特降明旨。不令赍帑采买。今据黄廷桂奏称、本年川省丰收。米价处处皆贱。则以丰补歉。乃理所当然。著将该省现贮仓谷。酌拨二三十万石。即著黄廷桂委贤员运往江南。以资接济。该省于秋成后。陆续买补还仓。则川省米价。既可不致一时腾贵。而川米由江运下江省。亦缓急有赖。于赈务甚为有益。前者恒文闻川省丰收。筹拨溢谷运楚。该督未允。彼为仓储起见。非所急需。不允为是。则此助赈恤灾。非楚省还仓可比。该督其详悉妥协办理。副朕轸念。如已经运米若干石。即于数内扣除。知会恒文、由楚运赴江省。　　

○又谕曰、班第等奏称、淮安南国王咨解匪犯梁行修、系广东增城县人。俟进关讯明。即转行递解东省究拟等语。安南素称恭顺。今内地民人。潜入其境。助行叛逆。该国不敢专杀。复解送内地究处。此等匪犯、解到时即应正法。以示天朝法令。若照例转解广东。按律定拟。该国人等未晓律例。且不能深悉中国办理情形。未为妥协。可传谕该督等、将梁行修一犯。于该国交界地方。即行正法。如此办理。则该国自益怀德。而内地民人。亦不敢越境滋事。方足昭惩奸柔远之意。　　

○又谕、据总督黄廷桂奏称、审办私造无名揭帖、擅装递送封套内。控告游击邵建侯之台站兵丁吴重义、杨题年等、解送藏内一摺。台站兵丁。胆敢私造无名揭帖。控告本官。情殊可恶。此等恶习。断不可长。伊等所犯。亦系死罪。如审明后、照例解送内地治罪。不惟彼处人不知儆惧。即唐古特等、亦不得知内地国法。著寄信多尔济、舒泰、将吴重义、杨题年、解送到藏审明。如系情实。将此二人在彼绞决示众。使藏内人等。亦得知我内地国法之严。　　

○又谕、从前遣往拉林种地之满洲等、经年已久。今伊等生计如何。有无禆益之处。著寄信传森、满福、将种地之满洲等景况。及现居拉林人等外。尚容添驻数千之处。此时即留心筹画。于今岁封印后。伊等来京陛见。以便奏闻。朕再酌定办理。　　

○是日驻跸常山峪行宫。　　

○癸卯。上诣皇太后行宫问安。　　

○户部议准、福建巡抚陈宏谋疏称、晋江、南安、二县。勘实被灾八分民屯田亩。除应免外、尚应徵银一百三十两六钱零。匀丁银一十五两一分零。分作三年带徵。又被灾七分、六分、五分、民、屯、寺、学、田亩。除应免外、尚应徵银一千三百八十六两六钱零。匀丁银一百七十六两三钱零。分作二年带徵。请于十七年起限。分年带徵。从之。　　

○是日驻跸喀喇河屯行宫。　　

○甲辰。上诣皇太后行宫问安。　　

○调湖北布政使德福、为广东布政使。以湖南按察使沈世枫、为湖北布政使。湖南辰沅永靖道夔舒、为湖南按察使。　　

○是日驻跸避暑山庄。至丙午皆如之。　　

○乙巳。世宗宪皇帝忌辰。遣官祭泰陵。　　

○谕、江南淮扬一带。被水成灾。前已降旨截留该省漕粮四十万石。以备赈粜之用。但该处被灾甚广。亟当多方筹画。以资接济。昨据署四川总督黄廷桂奏称、川省今年收成丰稔。米价处处减贱等语。蜀江直达维扬。舳舻易致。汉时下巴蜀之粟。以赈江南。若借川省仓储额谷。助江南赈恤。俟秋成后。该督再行酌量买补还仓。则采买亦不至腾价。实为两得。著黄廷桂于该省仓谷内、酌拨二三十万石。遴委贤员。作速运往。俾灾黎糊口。得有倚赖。江南无事采买。庶邻省不致踊贵。该部遵谕速行。　　

○谕军机大臣等、向来河工最为弊薮。久被不肖工员。相沿朦混。特未经发觉耳。今南河积弊。甫一查核。立即败露。是其明验。其河东及直隶各工。此等亏料侵帑情弊。举所不免。不但顾琮易于欺蔽。大概有工即有弊。不可不逐一彻底清查。庶嗣后可使帑归实用。已降旨令舒赫德、俟刘统勋差竣之后。前赴山东直隶地方。会同查办。可密行传谕刘统勋、于南河查勘清楚。及灾赈办有头绪。即将何日可到山东之处。先行知会舒赫德、令其前往。又此事应严密办理。不可先露风声。致有补那之弊。　　

○又谕曰、杨应琚奏、庄有恭因淮扬各属。被水成灾。咨商拨协东省仓谷。并代买米麦。东省止可拨运现存谷麦十万石。不便采买等语一摺。所见甚是。从前被灾省分。辄赴邻境采买。以致市侩闻风居奇。顿昂价值。一省被灾。而各省俱有食贵之虞。此向来督抚办理不善。今年淮扬等处、被水成灾。赈济亟需米石。业经截漕四十万石。并现在饬拨川米二三十万石。运江接济。加之以银代赈。江省舟楫可通。商贩四集。灾民得银买食。该抚自可筹办。即有不敷。亦应奏请再为筹酌。前此恐该抚等、以采买为常例。是以特降明旨停止。今果四出咨商采买。庄有恭所办、又未免太涉张皇矣。东省现有被水州县。亦需赈济。杨应琚所奏碾运谷麦十万石之数。著与庄有恭会商。如江省遵照前旨。以银代赈。东省无庸拨给。倘万不得已。亦止可如此。所有截留漕粮、及拨运川米。是否敷用。著庄有恭速行据实奏闻。寻奏、臣前因淮扬等处。被灾较重。江苏仓贮无多。恐或不敷赈粜。而先事多为之备。是以移咨山东、河南、两湖、浙江、等省。有无可以拨协。并代为筹买。嗣据各省先后覆到。共可拨协仓谷六十余万石。并可代买二十五万石。臣以业经截漕备赈。俟来春酌看情形。另咨商办。皆未经径请拨运。今蒙复拨川米二三十万。并截留漕米四十万。查今冬赈济。俱可折给银两。来春始给银米兼放。约计已足敷用。各省无庸协拨。得旨、太属张皇矣。　　

○又谕曰、舒赫德奏请、裁彻北路军营参赞大臣、及巡视边卡牧场水草侍卫。再达瓦齐既为台吉。必遣使来告。我亦遣使往报。请定修好之议一摺。军营无事。伊欲奏彻参赞大臣、及巡视边卡等处侍卫。所见尚是。朕亦知其无用。但事行已久。未便遽行裁彻。至所称遣使修好。殊为不晓事体。前之止兵修好。是与噶尔丹策零修好而已。至达瓦齐本系别支。胆敢作乱弑君。自为台吉。若系属国。尚当兴师问罪。但我大国。无乘乱兴师之理。今若遣使前往。不惟于体制未协。反谓我国畏彼。每立台吉。必皆遣使任意干请。况准噶尔之性。无事尚欲捏造妄言。若欲定议修好。彼必遣使往返。言之不已矣。将此寄信舒赫德知之。再朕前令舒赫德不必赶来者。谓彼必于九月初始能到京。彼时朕已进哨。是以谕其中止。今伊于二十日即行进京。朕尚未到热河。伊若取道前来。尽可驰赴该处陛见。伊非他人可比。数月未见朕躬。岂果念不及此耶。然伊不必因此赶来见朕。京城步军统领事务。尚属紧要。此际惟将一切事务。留心办理。现在南河工程事务。遣策楞、刘统勋、查办亏空弊窦。河东直隶河工。恐亦有未清之项。刘统勋查完南河工程回京时。派舒赫德前往、会同详悉严查。汝等可密寄信、询问刘统勋彼处事竣。于何时起程、何时可至河东之处。令其豫行札约舒赫德、计程自京驰驿前往。刘统勋甫查南河而还。即照伊查办可也。舒赫德不必前来请训。起程时、伊所管事务。脸交从前署理之人兼署。此事所关甚要。惟伊一人知之。毋令他人知觉。且史贻直之子在彼。尤不必令彼知之。　　

○丁未。上自避暑山庄、奉皇太后启銮。幸木兰。　　

○诣皇太后行宫问安。　　

○谕、新驻巡查围场兵丁。虽与以地亩。尚未耕种。于明岁秋收、为期尚远。此时恐难接济。著交热河道、就近将仓谷借与半年口粮。作五年扣还。　　

○谕军机大臣等、策楞、刘统勋奏、河工陋弊一摺。所称本任调任升任、及缘事各员。其经手钱粮。大都牵前扯后。以致多有侵亏。看来此等俱系向来积弊。高斌、张师载、久任河臣。非漫无知觉者。特延玩瞻徇。遂致国家正帑。久肥若辈之橐而莫之禁。即如今岁桃源厅孙廷钺、升任梧州。交代时、高斌勒令通完欠项。始准赴任。此不过因富勒赫在工。乃不得已如此办理。若系高斌于亏空人员。俱如此办理。则伊等亦何至积至九万余两之数乎。此番彻底清查。若不重加惩治。无以力挽颓风。此必非仅予革职著追。可以了事者。前已降旨。令策楞、刘统勋、就所查出。约举大数。一面奏闻。请拣发人员接办。一面将亏帑各员。摘印看守。策楞等想尚未奉到。今所奏仅属查访陋弊大概。其实在侵亏之员。尚未逐一查奏。所奏高斌一节。亦属牵就。但高斌等、此时现在堵筑漫口。尚未竣工。将来策楞等、逐一查清得实。具摺奏闻后。则漫口亦当堵闭。自当明降谕旨。著传谕策楞、刘统勋、令其仍遵前旨。确查据实具奏。　　

○又谕、据策楞等奏称、淮海被水情形。视七年较轻。与十一年相等。应赈各户。现在清查。但积水早消。始秋麦可种。已将宣洩积水广借耔种事宜。札致抚臣查办等语。办理灾赈。惟在实心实力。既不可稍涉张皇。亦不可豫存被灾较轻之见。庶灾户均沾实惠。不致失所。近因川省收成丰稔。复于截留江省漕粮四十万石之外。特降明旨、酌拨川省仓谷二三十万石。运江南备赈。其庄有恭所借东省米麦。亦传谕杨应琚。如在必需。则以十万石之数。酌量借给。是备赈之米。已不下八十万石矣。况前已屡谕庄有恭、令以银代赈。商贩闻有此旨。自必踊跃运粜。灾户得银。不难买食。如此从容办理。使闾阎糊口有资。即为救灾善策。无事多方措置。辗转借籴也。其借给耔种为来年之计。亦成例应行之事。目今水未消涸。亟宜设法疏通。上紧宣洩。使秋麦得及时播种。则被灾地方。既得银米接济。而秋麦播种齐全之后。来岁春熟可期。元气亦庶几早复。将此传谕策楞、刘统勋、知之。　　

○旌表守正捐躯之河南长葛县民宋经年妻李氏。　　

○是日驻跸中关行宫。　　

○戊申。上诣皇太后行宫问安。　　

○是日驻跸波罗河屯行宫。　　

○己酉。秋分。夕月于西郊。遣和硕裕亲王广禄行礼。　　

○上诣皇太后行宫问安。　　

○赐蒙古王公额驸台吉等宴。　　

○谕曰、亲王成衮扎布。所予伊子官爵。将二子俱送前来。请朕酌定。所奏系出诚心。看二子之中。三子占扎布多尔济、聪俊有成。著予以应得公爵。伊次子敏珠尔多尔济、亦施恩赏给公衔。　　

○又谕、原封贝子达尔玛达都、人甚诚谨。伊在日效力多年。今若将贝子减等承袭。朕心不忍。伊子班珠尔、著加恩仍封贝子。　　

○又谕、据广东巡抚苏昌等奏称、琼州为海外瘠区。贫民生计维艰。查有可垦荒地二百五十余顷。请照高、雷、廉、之例。召民开垦。免其升科等语。著照该抚等所请。查明实系土著贫民。召令耕种。免其升科。给与印照。永为世业。仍督率所属妥协办理。庶土无遗利。俾该处贫民得资种植。　　

○谕军机大臣等、蒋炳奏准庄有恭咨拨豫省仓储、协济淮徐各属。因酌动开归等属。贮麦七万石。抵谷十万石。听江省委员领运等因一摺。看来庄有恭此番办理。实属张皇。今年淮扬等属。被灾虽重。然截留漕粮。拨运川米。计共七八十万石。加之以银代赈。灾民买食甚便。何至因一省中数处偏灾。遂尔四出告济。前因扬应琚摺奏、碾谷运济江省。已叠经传谕庄有恭。此次蒋炳所奏。虽豫省各处收成丰稔。尚可不虑一时昂贵。著再与庄有恭会商。若江省米石已足敷用。仍可无庸动拨。否则令其酌量于此十万石内。或再为酌减拨运可也。　　

○是日驻跸张三营行宫。　　

○庚戌。上诣皇太后行幄问安。　　

○上行围。　　

○谕曰、嵇璜著回京办事。兼署兵部侍郎事务。　　

○又谕曰、策楞、刘统勋、查参河员亏帑误工一摺。阅之竟致骇然。高斌深受恩遇。委以全河重任。张师载因其历任河员。加恩擢受巡抚。协办河务。道厅各属。自应厘剔夙弊。方无忝委任。富勒赫初奏时。意高斌等为属员所朦蔽。咎在失察。及阅高斌摺奏。竟属故纵。今据策楞等、查出浮冒朦混、种种滋弊。如外河同知陈克浚、海防同知王德宣、亏缺皆至二三万。高斌等、岂竟毫无觉察。乃置之不问。其视亏帑为应然。弥补为故智。二人之罪。其可逭乎。至通判周冕、应办物料。全无贮备。以致二闸被冲。束手无策。仍不据实题参拏问。仅称误事彻回。另委接办。此尤其乖谬之甚者。若非策楞等前往。则该员竟致漏网。高斌等之居心、尚可问乎。富勒赫来京陛见。朕意其尚可随高斌学习河务。初无成见。令其前往厘剔也。乃富勒赫到工后。高斌等内不自安。始拮据查办。逮富勒赫奏闻。方称有查出亏空九万之多。亦并未指名弹劾。今经策楞等彻底查出。而高斌等负恩溺职。捏饰徇纵。竟为天道所不容。其败露有不期然而然者。此而从宽。则各省督抚。孰不效尤。政令其可问乎。高斌、张师载、俱著革职。留工效力赎罪。策楞、著署理南河总督。富勒赫、著照张师载之例。协办河务。卫哲治、著补授安徽巡抚。李奇龄、著革职。严审定拟。其余侵帑各员。俱著革职拏问。亦不必查抄家产。所有侵亏银两。勒限一年完项。周冕、著革职锁押。二闸漫口。亏空物料。勒限半年完项。其有限内不能全完者。俱即于该处正法。其欠项著高斌、张师载、及各上司分赔。再督臣统辖全省。有办理河防之责。河员亏帑玩工。不得委为不知。黄廷桂、到江未久。即办大差。旋经调任。尚未暇查及。至尹继善、则前后在江。历有年所。且曾任总河。积弊自所稔悉。伊若早为举出。即可及早办理。乃从无一字奏闻。是岂国家委任封疆大臣之意。尹继善、著一并交部严察议处。　　

○是日驻跸十八里台大营。　　

○辛亥。上行围。　　

○谕军机大臣等、据庄有恭称、办赈章程。开捐事宜。现在会同策楞、刘统勋、鄂容安、酌商具奏等语。此番淮扬被灾之处。据策楞等、及庄有恭前后奏到。其情形实较乾隆七年为轻。将来赈恤诸费。自不至如七年繁重。开捐一事。原非得已。况现当府库充裕之时。若赈恤需费无几。即不应过于张皇。必所费不赀。始可暂开捐例。著传谕策楞等、会同通盘筹酌。核计需用银米之数。以二百万为率。如必三四百万。方可题请开捐。若在二百万以内。竟不必为此一举。可速行谕令知之。再庄有恭摺内、有与署督另行具奏之语。其另封一摺。封套与督臣鄂容安、联衔并列。意其有即为办灾奏闻之事。及拆阅乃系米粮价值。此不过幕宾照例书写。该督何曾与知。似此殊属故套。将此一并谕令知之。寻策楞、刘统勋、鄂容安、庄有恭、等奏。臣等察查各属成灾情形。约计应赈户口。即照例办理。已在二百万之外。再查历年被灾。每届新春。皆蒙格外加赈。今岁被淹田地。不能全涸以种秋麦。则来春青黄不接时。穷民更需接济。臣等通盘筹酌。需用银米之数。统计三百万之外。捐例实属应开。报闻。　　

○又谕、南河总督事务。已降旨令策楞署理。看来南河光景。自高斌、张师载、因循滋弊。沿习已深。经此一番查办。在工各员。掩饰周张。情态百出。策楞当此积玩之余。必当极力整顿。严肃澄清。使颓风一变。画定章程。俾属员有所遵守。方为实有裨益。总河一官。究以办事为主。贵能察属积弊。不专在通晓河务。即如高斌、乃素称通晓河务者。而比年以来。冲决漫淹。何尝不水灾叠见。藉非高斌在彼。其冲决岂更有加于此乎。惟其不能督察稽核。则工非实工。料非实料。冒销浮混。无所不至。策楞、稽弊是其所长。而于河务未经留意。刘统勋、向曾学习。可相助为理。一切熟为筹酌。俟规模略定。再行遵旨前往河东、直隶、查察河务。至南河亏帑各员。除参劾之陈克浚、王德宣外。凡经查出者。俱照前旨办理。但伊等领帑入手。随意花销。此番著赔。是否力能依限完缴。策楞当留心察访。并询问高斌、张师载。自能深知。如亏帑各员。自知获罪深重。纵酒行乐。逮一年期满。自戕躯命。幸逃显戮。朕必于策楞是问。如将来有更代策楞之人。并将此旨详悉告之。再传旨询问高斌、张师载、伊等平时捏饰徇纵。以致属员俱陷法网。伊等转以罢斥自便。竟得萧然事外而已乎。再前所降谕旨。策楞等何时接到。伊等现在所办。似悉遵前旨。而何日奉到之处。未经奏及。一并传谕知之。寻策楞、刘统勋奏、臣等前劾陈克浚等、及请拣发人员二摺。即系遵照八月二十二日谕旨。缘臣等以应请交部之摺。故未敢将廷寄谕旨日期叙入。得旨、览。又批、此处汝二人略属取巧。盖始则观望朕未必即肯如是处置高斌。是尚未深知朕之乾断耳。　　

○是日驻跸布敦昂阿大营。　　

○壬子。上诣皇太后行幄问安。　　

○上行围。　　

○谕军机大臣等、刑部查审黑龙江披甲达尔什等、潜逃来京一案。据称、若仍递回本处。无以惩儆。请发西安等处当差。照例鞭责等语。办理非是。达尔什等、擅自潜逃。实属不法。即应从重治罪。以示惩戒。乃仅予鞭责。转发他处。使得仍食钱粮。则与在黑龙江当差。又何异乎。此摺著发回另议。发往拉林与官员为奴。并传旨申饬。　　

○是日驻跸呼鲁苏台大营。　　

○是月、钦差署侍郎李因培奏报、滦州蝗孽。原报二百二十二村。于七月二十五后全行扑竣。又据参革通永道、及各州县陆续查报。零星段落、共计二百七十七村。俱于七月二十八、九、等日。全数扑捕告竣。现节近白露。已属虫孽垂尽之时。即间有一二窜伏。亦可无虑。报闻。
  </div>
  <div class="pagination">
   <a href="清实录乾隆朝实录_page610.html">
    上一页
   </a>
   <span>
    ...
   </span>
   <a href="清实录乾隆朝实录_page606.html">
    606
   </a>
   <a href="清实录乾隆朝实录_page607.html">
    607
   </a>
   <a href="清实录乾隆朝实录_page608.html">
    608
   </a>
   <a href="清实录乾隆朝实录_page609.html">
    609
   </a>
   <a href="清实录乾隆朝实录_page610.html">
    610
   </a>
   <span class="current-page">
    611
   </span>
   <a href="清实录乾隆朝实录_page612.html">
    612
   </a>
   <a href="清实录乾隆朝实录_page613.html">
    613
   </a>
   <a href="清实录乾隆朝实录_page614.html">
    614
   </a>
   <a href="清实录乾隆朝实录_page615.html">
    615
   </a>
   <a href="清实录乾隆朝实录_page616.html">
    616
   </a>
   <span>
    ...
   </span>
   <a href="清实录乾隆朝实录_page612.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
