<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 814 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 814 页/共 848 页
  </h1>
  <div class="content">
   ○命翰林院侍讲学士俞长赞、提督河南学政。　　

○戊辰。上诣绮春园问皇太后安。　　

○谕内阁、嗣后恭送玉牒前往盛京尊藏时。所有行驾龙箱等件。应如何变通之处。著宗人府会同该部议奏。寻奏、玉牒大内尊藏一分。本套较小。盛京尊藏一分。本套较大。请按照大内尊藏尺寸恭修。至龙箱向不变价。用后收存盛京。请饬将军俟有便员送回工部。备下届应用。行驾向系每乘安奉二箱。今龙箱尺寸既减。自可归并盛载。其每乘应改载若干箱。俟临时酌量办理。从之。　　

○又谕、林则徐奏、讯办保山滋事匪徒。并究办倡乱匪徒。及分别酌撤官兵各一摺。览奏均悉。云南保山县匪徒沈振达等、前因被回民京控。辄敢倚恃匪徒金混秋邪术。纠众劫夺提解案证。焚烧官署。将该处招复回户。肆行摉杀。并商同阻截文报。抗拒官兵。经该督等檄调各营精兵。分投进剿。先行出示晓谕。并于弥渡一案。大振先声。该处民人畏慑军威。输诚悔罪。迨全师压境之时。即有众庶献俘之举。现在首要各犯。查拏到案者三百余名。分别正法拟罪。办理尚为迅速。各营兵弁。著分别撤令归伍。此案事起仓猝。众寡不敌。竟能迅速蒇事。不致老师糜饷。文武员弁应得处分及失察各职名。均著加恩免议。其未获各犯。仍著严饬文武员弁。督率兵役。认真摉捕净尽。分别究办。勿留余孽。经此次惩创之后。务当严禁妖术。劝导乡愚。俾得永杜奸萌。共安作息。所有善后各事宜。著详细筹议具奏。另片奏、在事员弁著有微劳等语。著择其尤为出力者。据实保奏。候朕施恩。毋许冒滥。　　

○谕军机大臣等、林则徐奏、保山匪犯滋事。究出惑众倡乱之匪徒。审明办理一摺。此次云南保山县匪徒滋事。据该督查讯根由。皆由奸民金混秋惑众倡乱。该犯现已被获正法。惟当其潜住保山县睡佛寺内。沈振达等密与往来。该地方官既有风闻。若即时严密拏获究办。何至酿成巨案。乃该府县仅驱逐出境。不即拏办。即该犯之供。亦与吻合。似此养痈贻患。殊出情理之外。著林则徐查明参奏。毋得稍有瞻徇。将此谕令知之。　　

○又谕、前据奕山等奏、遵旨会同详议存贮擡炮一摺。当交军机大臣议奏。兹据核议覆奏、火药铅丸。为演放炮位要需。现在擡炮百尊。已照军机大臣所议。分贮叶尔羌、阿克苏、喀什噶尔三处。所有奕山等、原请制备铅药经费。筹议叛产变价。及换防兵丁配带铅药等项事宜。并有不敷之处。著布彦泰按照各该处情形。悉心筹画妥议具奏。军机大臣议奏一摺。并奕山等原摺。均著钞给阅看。将此谕令知之。　　

○又谕、前据奕山等奏、遵旨会同详议存贮擡炮一摺。当交军机大臣议奏。兹据核议覆奏。所有此项擡炮百尊。著即照军机大臣所议。分拨叶尔羌五十尊。阿克苏三十尊。喀什噶尔二十尊。严密存贮。勤加教演。密为防闲。以昭慎重。至制备铅药。筹议经费。将叛产变价等项事宜。已有旨交布彦泰按照各该处情形。筹议具奏矣。惟回匪出没无常。军营调取擡炮。远近莫必。设遇仓卒调取。车驼人夫。按程递送。既不免有中途攘夺之虞。尤恐缓不济急。其应如何豫为筹画。调取如何迅速。届时责成何项员弁。方不致临时贻误之处。著萨迎阿、奕山、吉明、悉心筹画妥议具奏。军机大臣议奏一摺。著钞给阅看。将此谕令知之。　　

○己巳。谕内阁、李星沅等奏、胪陈江苏洋面情形一摺。据称佘山一带。向有盗船伺劫。经该督等饬派弁兵。分投追捕。该匪胆敢开炮抗拒。虽经署参将刘长清等、先后击沈二船。悉数生捦轰毙。仍恐此外盗船尚复不少。现在海运米船。业已全数驶入东境。惟洋盗肆劫。为害匪细。匪船往来游奕。谅不独江苏一省洋面为然。现当沙船北上。固应严密巡缉。加意保护。即寻常商船往来。亦岂容任令肆劫。致成畏途。已据该督等咨会邻省。一体兜捕。著沿海各督抚。各饬水师将弁。不分畛域。认真兜截。不得稍留余孽。至该督等奏称水师废弛。原设营制未能尽善。现在整顿水师。严缉洋盗。另议章程。务当通盘筹画。于连界分捕合捕之处。悉心妥议。总期责有攸归。渐著成效。毋得视为具文。有名无实。寻奏、酌筹外海水师章程。一、磨励人才。江苏风气柔弱。水师尤难得人。前经叠次指参庸劣镇将。革除陆兵名目。专从水务取材。惟全材甚不易得。要必舍短取长。明定赏罚。优者破格示奖。劣者加等示惩。驾驭而鞭策之。令其知感知奋。一、变通营巡。查苏松镇常年统巡外洋。秋冬兼巡内洋。福山镇仅止春夏统巡内洋。秋季会哨一次。劳逸悬殊。应请从道光二十九年正月为始。苏松镇春秋统巡外洋。夏冬统巡内洋。福山镇夏冬统巡外洋。春秋统巡内洋。狼山镇系陆路总兵。其轮巡外洋官兵。应听苏松福山两镇调度考核。并南汇营都司守备。应与苏松镇标中营等六营。一体轮巡外洋。以资练习。一、核实会哨。定例苏松镇总兵与浙江定海镇总兵、又苏松狼山福山三镇总兵、及各营将官。按期互相会哨。近年则该镇将均止派弁。由陆路取结呈报。彼此并未谋面。节经咨会浙江抚臣、并通饬江苏镇将。亲往巡哨。一遇盗船。相机兜截。另派干员轮驻海口查访。如再虚应故事。密禀核参。徇隐同罪。一、扼要堵缉。现查江苏外洋佘山最为吃紧。应委参游一员。带领兵船在彼寄碇。按季更换。其统巡之总兵。除随时游巡外。常年寄碇崇明县之黑沙嘴。稽查策应。傥仍收泊内港。一经委员查出。严参枷号示众。一、配兵足数。原定＜?舟古＞船一只。大舢板船一只。各配兵四十名。小舢板船一只。配兵二十名。栖宿既形拥挤。偶值追逐洋盗。技勇亦颇难施。以致派不足数。自上冬廉得其弊。核定大＜?舟古＞船配兵三十六名。大舢板船配兵二十四名。小舢板船配兵十六名。无论内河外海。一律照派。他如沿海接济。必先杜绝。下海私船。必严查禁。海口人户。俱照内地编查保甲。藉清勾结而免窝藏。下部议。从之。　　

○庚午。上诣黑龙潭神祠拈香。　　

○谕内阁、萨迎阿奏、查明和阗续垦余荒地亩。现已一律开渠安户。拟定试种升科年限。并安设伯克等恳请赏给燕齐地亩一摺。此次续垦余荒二万八千一百亩。除招户承种外。尚余四千一百亩。著赏给新设伯克等作为燕齐地亩。以资养赡。其所需夫工牛只农具等项。俱系该大臣率同各章京等、捐资办理。并著免其造册报销。　　

○以剿办贼匪。赏广西副将周济威、游击祥麟、守备张士钰、花翎。知县柳际清等、蓝翎。知府张熙宇、以道员用。余升叙有差。　　

○赠故前任闽浙总督程祖洛、太子太保。予祭葬。谥简敬。　　

○辛未。谕内阁、哈芬奏、领运兵糈。请饬遵奉旧章一摺。直隶东安县驻防营支领俸饷米石。前经奏定章程。自应仍遵定例。著讷尔经额迅即严饬该县照例派拨书差。前赴天津领运。毋庸派委领催前赴天津会领。以符旧制。不可迟延滋弊。　　

○壬申。孝慎皇后忌辰。遣官祭陵寝。　　

○谕内阁、昨据吏部奏、请将朦混报捐之已革都司议处一摺。已依议行矣。前任山西镇西城都司武林、改名武璘。因案革职。系属私罪。现在顺天府朦混捐输。经该部行查该旗。该佐领惠密、不为出具图结。于公事尚能认真。甚属可嘉。著加恩赏加二级。以示奖励。　　

○又谕、前据王植奏、援案请豁垫款银两一摺。当交户部议奏。兹据该部查议。安徽省宁国、旌德、太平、三县漕项。向因水道不通。民折官办。历经照案办理。与他处官垫民欠。有干例禁者不同。所有该三县道光二十年以前。并道光十年以前。两次垫完漕价银二万一千九百六十五两零。均著加恩准其豁免。此外各州县垫欠银米。仍著该抚照例勒限催追。并将逾限不完。作何办理。及如何归补之处。悉心酌核。务令借垫库款。按限交完入拨。不致日久尽属空谈。以昭核实。至官垫民欠名目。久经禁止。嗣后各州县交代案内。如再有垫欠款目。即著指名参办。傥该督抚不行举劾。后复藉口援请豁免。即著该部一并严参。以除积弊而清库款。　　

○又谕、徐广缙奏、副将患病开缺。请旨简放一摺。广东南雄协副将员缺。著兵部照例办理。向来各省副将告病告养丁忧等项缺出。例由具题请旨。从无专摺请简之例。该副将马凤图告病开缺。自应遵例核办。徐广缙不谙定例。率行具摺请旨。著传旨严行申饬。　　

○谕军机大臣等、据御史范承典奏、访闻山东捻匪踪迹。请饬查拏。并开单呈览。山东捻匪为害地方。虽经查办。盗风复炽。自应跟踪追缉。俾就肃清。若如该御史所奏。近日地方官又渐形疏懈。以致捕役任意包庇。钜野县总捕头任昆、平素豢盗。迨经盗犯陈青等供出。为任昆马文超党夥。业经降旨饬缉。而该犯等充役为匪。均各如故。又钜野县廪生董维斋、为群匪主谋。尤属骇人听闻。衣冠盗贼。其他各捻首相率效尤。更无忌惮。若不及早查拏。势将日肆猖獗。贻患何所底止。著张澧中接奉此旨。迅即密委干员。查照单开姓名。分途驰往各该处密访严拏。务令悉数捦获。按律惩办。以靖地方。断不准一名漏网。山东距京甚近。且系通衢。该地方官查办认真与否。最易得实。懔之。原摺单著钞给阅看。将此谕令知之。


大清宣宗效天符运立中体正至文圣武智勇仁慈俭勤孝敏成皇帝实录卷之四百五十五

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十八年。戊申。五月。癸酉朔。以故奉恩将军素博麟子长吉、袭职。　　

○以正蓝旗前锋参领惠密、署正黄旗满洲副都统。　　

○旌表守正捐躯四川荣县民刘守松妻刘氏。　　

○甲戌。谕内阁、鄂顺安奏、拏获在逃遣犯、及知情容留送信各犯。庆芬、侯会郑、李明兴即李元礼、著该抚遴委干员。沿途小心押解来京。交刑部归案严行审讯。　　

○谕军机大臣等、徐继畬奏、饬属整顿联甲等语。闽省延建邵三府。民俗本淳。因外乡游民麕集。佣趁工作。抢劫结会之案甚多。该省此次拏办会匪。深得联甲之力。该抚现复派委干员。前往建阳县将联甲章程整顿。俾客民土著。联为一体。禁其相率入会。其泉州漳州等府、永春州、广东等处民人在彼居住者。大概搭棚散居山谷。不连村社。势难强为联合。该抚现饬就其地势分段编联。拣派联首。专其责成。常川稽查。并通饬各府县遵照办理。著该抚即严饬该地方官等。实心实力、严密稽查。认真妥办。务使联甲之法。持之永久。偏僻之地。毋令藏垢纳污。俾奸匪敛戢。地方绥静。切勿日久生懈。奉行不力。转成纸上空谈。无裨实济。是欲祛弊而适滋弊也。勉之。将此谕令知之。　　

○乙亥。孝诚仁皇后忌辰。遣官祭景陵。　　

○谕内阁、前据李嘉端奏、拨船亏短米石。请旨查办。当交朱凤标、德诚、确切查核。兹据该侍郎等奏请分别赔补。并另片奏筹防弊端各等语。该拨船亏短米石。虽讯无经纪串通情事。究属承运不慎。著即查照成案。责令经纪拨船分别赔补。其经纪应赔之米。即于耗米内扣除。再将余米留抵掣欠。至拨船应赔之米。著责成海运总局清河天津两道。即行追缴。总于沙船卸米未经竣事以前。一律搭运。不准稍有迟延短缺。所有各船户亏短至六石及六石以上者。除按数追赔外。仍行枷示河干。以示惩儆。惟拨船由津运通。数日之中。辄敢亏短米石多寡不等。其积弊已可概见。傥不严行防范。则乾洁必藉口于收缩。足数又不免使水搀和。弊端迭为乘除。实属可恶。嗣后著驻通仓场侍郎。于拨船起卸米石。如稍有折耗。即照前案责令经纪拨船各半分赔。若每船短至四石及四石以上。并查有潮湿搀杂等弊。即将短绌潮湿米石最多之船户。先行送交刑部严究惩办。一面咨行天津迅速赔补。　　

○以镶蓝旗满洲副都统绵清、署镶黄旗护军统领。镶黄旗汉军副都统哈芬、署正黄旗护军统领。　　

○丙子。上诣绮春园问皇太后安。　　

○丁丑。以故西宁固察族百户冬麻牙答尔子化木角尔达尔吉、多伦托克列玉族百长多尔吉才夫坦子彭错克散住布、玉舒族百户成里达尔吉子索诺木才都布牙木错族百户丹巴旺侄成里札什、各袭职。　　

○戊寅。以顺承郡王春山、署正白旗领侍卫内大臣。礼部尚书麟魁、署正红旗蒙古都统。　　

○展缓陕西咸宁、长安、咸阳、兴平、临潼、高陵、泾阳、三原、渭南、醴泉、大荔、蒲城、华、乾、武功、十五州县积欠米石。　　

○己卯。谕内阁、全龄奏、此次恭送玉牒之前引侍卫十员。在京未领出关口票等语。向来出关人员。例应遵领路票。此次何以未领。著侍卫处查明具奏。　　

○庚辰。谕内阁、前据陆建瀛奏、扬关由闸短徵赢余银两。请援案减免一半一摺。当交户部议奏。兹据该部奏称、扬关由闸短徵赢余银两。前因黄河漫口。税乏来源。奏准宽免一半。今该抚奏关税短绌。系因邻省灾歉所致。与黄河漫口。情形大有区别。碍难核准等语。各关经徵税银。如有亏短。例应著落赔缴。若因一时邻省偏灾。遽请减免。傥各关相率效尤。藉词请免。无论经费充牣短绌。税课从无似此办过成案。何得遽开巧避之门。陆建瀛冒昧奏请。著交部议处。所有前任监督咸龄、前后共应赔银五万四百六十六两零。现任监督姚熊飞、前后共应赔银五万七千四百六十三两零。均著予限八年。统令照数完缴。以符定制。咸龄、姚熊飞、并著交部照例议处。经此饬谕之后。所有各省督抚监督。均著一体懔遵。毋得再渎干咎。　　

○辛巳。谕内阁、仁寿等奏、遵旨查明遗漏咨行等语。此次恭送玉牒之前引侍卫十员。应领出关口票。侍卫处主事定泰、漏行兵部。著交部议处。所有仁寿等自请察议之处。著加恩宽免。　　

○又谕、昨据潘锡恩奏、工需不敷。请添拨银两一摺。当交户部议奏。兹据该部议请如数筹给。系为河防紧要起见。已依议行矣。惟南河每岁部拨及各省例解等项。共银三百四五十万两。此内豫防大汛银一百五十万两。即系专为防险而设。乃近来一遇险工。无不另行请拨。竟以每年防险之银。视为例所应得。逐渐增添。何所底止。在部臣以河工平险无常。不得不议准请旨。多方拨给。致免藉口。然似此漫无限制。于另案之外。复添另案。无论帑项盈绌。日久将何以为继耶。推原其故。总由河员等奢靡相尚。挥霍性成。甚或假公济私。侵帑肥橐。以报险为恐吓。滥支滥应。丧尽天良。即如上年李星沅所参各员。不过惩一儆百。恐漏网甚多。而每年霜汛安澜。经该河督保奏升迁者。指不胜屈。岂无一二偷工减料侵冒骫法之员。何以未见参劾。然则工程卑薄。其不能保御巩固。亦可见矣。又如过往官员。以及游幕人等。求助纷纷。尤为河工漏卮。前于道光二十四年。曾经降旨禁革。并未见该河督举发一事。参劾一人。近闻此风更甚。于帑项大有关系。不可不严行禁止。该河督及各河道等、均系朕特简大员。即厅员中固多利徒。亦岂无一二实心任事者。赏罚既平。斯从违立应。嗣后该河督务当认真稽察。举劾兼施。傥遇有厅员呈报险工。及领帑一切事宜。必应核实撙节。毋任饰词冒领。每年所拨防险银两。如有赢余。仍当存留备用。不得任意开销。以用尽为度。经此饬谕之后。每年除例拨款外。著户部存记。丝毫不准再拨。该河督惟当先事豫筹。力求节啬。如查有劣员捏报险工。及滥领帑项者。立即严参惩办。傥藉词偷减工料。有误修防。朕定将该河督及道厅文武员弁、从重治罪罚赔。决不宽贷。至南北往来官员人等。仍遵前旨。该河督等遇有往谒求助之人。即将其人指名参奏。并著两江总督明查暗访。力祛弊源。东河亦著照此办理。并责成山东巡抚加意稽察。以挽积习而重河防。将此通谕知之。　　

○又谕、张澧中奏、在籍巡抚被讦。请旨交部审办一摺。前任山西巡抚梁萼涵在籍。被民人杨锦投递说帖。指称前在山西巡抚任内。有徇情受贿免充盐商情事。虚实均应彻底究办。杨锦、并同行之马德重、孙得利、均著山东巡抚派员解交刑部审讯。其郭姓、宋二、迟皮匠、张会通、刘姓、均著步军统领衙门、顺天府、五城、一体严拏务获。交刑部归案讯办。直隶房山县典史梁楙滋、著即解任。并著顺天府委员解交刑部。一并严审确情。按律定拟具奏。　　

○又谕、郑祖琛奏、盗匪拒捕戕官。现在查办情形一摺。又另片奏、请将疏防之文武员弁分别撤任革职各等语。广西天保县知县沈毓寅、于归顺州贼匪窜入本境。带领兵勇前往堵拏。黑暗之时。致被该匪等戕害。现在该抚已派臬司冯德馨驰往查办。著即查明实在情形。督饬文武印委各员。将首要各犯赶紧追拏。咨移邻省。一体堵缉。务令悉数就获。从重惩办。毋任一名漏网。署镇安府事麦岭同知文灿、代理镇安协副将事都司陈烈光、署归顺州知州施鸣盛、畏葸无能。袖手坐视。均著一并撤回。交吏兵二部严加议处。镇安营把总陆殿扬、著即行革职。该四员俱毋庸留于该处协缉。该抚即责令接任印委文武各员。严拏各犯。迅速蒇事。勿令蔓延。天保县知县沈毓寅、捕拏邻境盗匪。闻信即往。奋不顾身。以致遇害。可嘉可悯。著加恩照阵亡例赐恤。其捕盗被杀之兵丁刘开胜、乡勇钟安泰、杀贼身死。一并交部照例议恤。　　

○命吏部右侍郎福济、候补庶子骆秉章、驰往河南。查办事件。　　

○壬午。上诣绮春园问皇太后安。　　

○以镶白旗汉军副都统庆锡、署京营右翼总兵。　　

○以镶黄旗汉军副都统刘钲、署正蓝旗满洲副都统。　　

○以福州驻防军政年逾六十官六员、精力未衰。命留任。　　

○旌表守正捐躯四川达县民何思九妻刘氏。　　

○癸未。谕内阁、户部奏、请将潮湿米石之舞弊船户各犯严究。加等治罪等语。米石潮湿。用药使水。其弊不可胜言。以民间终岁勤苦。锱铢积累。徒供此辈侵渔。致使乾洁漕米。化为腐朽。实堪痛恨。前经仓场侍郎查出潮湿米船。业将该船户代役等分起咨送刑部。著该部即严行审究。加等治罪。此后如再有潮湿米石之船。并著即行送部。一律惩办。以绝弊端而慎仓储。　　

○赏协办大学士两广总督耆英、双眼花翎。　　

○甲申。改铸浙江大荆营归并专营守备条记。从总督刘韵珂请也。　　

○乙酉。遣官祭关帝庙。
  </div>
  <div class="pagination">
   <a href="清实录道光朝实录_page813.html">
    上一页
   </a>
   <span>
    ...
   </span>
   <a href="清实录道光朝实录_page809.html">
    809
   </a>
   <a href="清实录道光朝实录_page810.html">
    810
   </a>
   <a href="清实录道光朝实录_page811.html">
    811
   </a>
   <a href="清实录道光朝实录_page812.html">
    812
   </a>
   <a href="清实录道光朝实录_page813.html">
    813
   </a>
   <span class="current-page">
    814
   </span>
   <a href="清实录道光朝实录_page815.html">
    815
   </a>
   <a href="清实录道光朝实录_page816.html">
    816
   </a>
   <a href="清实录道光朝实录_page817.html">
    817
   </a>
   <a href="清实录道光朝实录_page818.html">
    818
   </a>
   <a href="清实录道光朝实录_page819.html">
    819
   </a>
   <span>
    ...
   </span>
   <a href="清实录道光朝实录_page815.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
