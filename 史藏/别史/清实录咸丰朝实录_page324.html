<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 324 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 324 页/共 502 页
  </h1>
  <div class="content">
   ○命已革大学士讷尔经额、以四品京堂候补。　　

○以理藩院右侍郎孟保、兼镶白旗蒙古副都统。　　

○驻藏大臣赫特贺、因病解任。以驻藏帮办大臣满庆、为驻藏大臣。赏前任英吉沙尔领队大臣安诚、副都统衔。为驻藏帮办大臣。　　

○以婴城固守。并援剿出力。赏福建建甯府知府刘翊宸、知县赵人同、参将梁进亭、守备吴鸿源、惠寿、同知陈维汉、花翎。县丞程梦龄等、蓝翎。加知府赵印川、按察使衔。余擢补有差。　　

○以福建邵武等城防剿不力。革总兵官富勒兴阿、参将舒隆阿、游击文祥、高士浚、守备薛长安、董长洲职。责令富勒兴阿、戴罪效力。　　

○予湖南常德殉难知县李春暄、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百二十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。闰五月。丙申。谕内阁、前因各路军营奏报事件。接奉谕旨迟延。叠经降旨、谕令该部查明办理。兹据载容等奏、四月间。遵保慕东陵执事出力人员一摺。所奉谕旨。直至本月初六日。始据户兵二部恭录知照。其吏部咨文。迄今未到等语。是否该部咨照迟延。抑系沿途迟误。著各该部查明具奏。如系铺递迟延。并著兵部行查参办。　　

○谕军机大臣等、赫特贺、满庆奏、廓尔喀呈递谢恩表文。恭赍呈览一摺。前因廓尔喀甫经息兵。降旨将本年例贡。免其进呈一次。以示体恤。所赏敕谕。已由理藩院颁发。谅该大臣等、此时当可接奉。转发该国王祗领矣。览此次所进表文。情词恭顺。具见向化之诚。自应加以裦奖。著赫特贺、满庆、檄谕该国王。以此次表文。业经呈览。大皇帝鉴其悃忱。深为嘉悦。嗣后但当谨守藩封。自能长邀庇佑也。表文及钞录各件。均留览。将此谕令知之。　　

○署黑龙江将军奕山等奏、遵覆俄夷行踪诡谲情形。得旨。该夷目意在赴天津。故此处并不作难。该夷亦明知内地难走。不过有此周折。抵津时据为口实。惟留泊海兰夷船。作何诡态续查具奏。赴津一事。断不可向该夷询问。又奏、俄夷船只下驶。批俄夷既明言贸易。尤应妥为羁縻。一切情形。查明据实入奏。　　

○丁酉。谕军机大臣等、本日据谭廷襄奏、直隶各属。蝻孽萌生。现经饬属认真扑捕。尚未能一律净尽。磁州所属各村庄。及成安元城邯郸等县。均有飞蝗入境等语。河南各属蝗孽蠢动业已飞入直隶境内。其本地伤害田禾。当已不少。著英桂即行饬属赶紧扑捕。务期净绝根株。并将办理不力之员。严参惩办。再据内务府奏、河南拏获逃走太监鲁得才即王得喜一名。解交审办。据供逃回原籍后。曾往投高唐军营。复由湖北至信阳州始被盘获。一面之词。殊难凭信。且在逃日久。难保无不法别情。自应确切查明。以凭讯究。著英桂查明王得喜、是否实系信阳州盘获。抑系附近军营交审。有无从贼重情。所供同行贾姓等四人。是否实有其人。该州作何发落。并著咨查湖北各行营。有无黑龙江六品军功关姓名图尔拉、及该弁名下跟役查五子其人。一并详晰具奏。将此谕令知之。寻奏、王得喜、实系信阳州勇目盘获。查无从贼情事。亦无同行贾姓等四人。并行查黑龙江、亦无关图尔拉、及查五子其人。报闻。　　

○又谕、有人奏、浙江杭州、湖州、各府地方。近年时有＜口英＞咭唎夷人。乘坐船只。潜入内河。往来窥伺。登高则图绘形势。入市则散布夷书。地方官并不查办。遂至毫无顾忌。近复于乌程县横塘桥、开设茧行。意图偷漏关税。有奸民吴香谷者。从中句结包揽。请饬查办等语。浙省所产丝斤。为课税大宗。止准夷人于水次收买。即由商人于卖货时代纳税课。若听其潜藏内地。购茧缫丝则税银必致短绌。于经费大有关系。除已饬何桂清等、于上海关各口申明例禁。不准该夷潜入内地外。著晏端书、密派干员。前往乌程县横塘桥、访查句结包揽之吴香谷。拏获严办。并晓谕夷商。遵照成约。各赴海口收买货物。不准在内地逗遛。其杭嘉湖各属产丝处所偏僻地方。恐有奸民句通藏匿。著一体严行查禁。并严定章程。将内地民人导引夷人漏税者。从重治罪。以杜后患。毋得视为具文。原片著钞给阅看。将此密谕知之。　　

○又谕、英桂、胜保奏、追剿捻匪获胜、攻克沙关、进攻正阳一摺。据称张龚等首逆、均已窜往霍邱。仅留韩狼子、张聋等逆、看守辎重。死踞正阳。是该关捻众无多。不难即时克复。现在官军若赴霍邱。固恐腹背受敌。若久为正阳牵掣。则张龚等逆。又得啸聚裹胁。势复猖獗。必须乘此声威。迅将正阳关攻克。方能并力南驱。歼捦巨憝。现在李孟群、已由湖北罗田进图霍山六安。若胜保等克复正阳。进兵霍邱。当可与李孟群一军会合。前后夹攻。更为得力。著英桂、胜保、督饬带兵将弁。克日进攻。不可迟缓。至金光筯督战阵亡。该署道所带练勇。向称得力。必须速为收集。选派得力大员管带。俟克复正阳后。即可派令带勇防守。至庐凤道一缺。此时尤为紧要。著即咨明福济、或即饬张光第回任。或另委明干妥员接署。以专责成。将此由六百里谕令知之。　　

○予安徽正阳关阵亡署庐凤道金光筯祭葬世职。如布政使例。并于寿州地方。建立专祠。谥刚愍。　　

○戊戌。谕内阁、兵部奏、请饬催发遣废员一摺。各省发遣官犯。藉词逗遛。例禁綦严。现在江苏等省、应行发遣各员。屡经咨催。未据解部。似此任意延玩。殊属不成事体。所有拟发军台。未经起解之江苏已革知县秋家丞、朱学海、已革把总苏锦堂、直隶已革知县陈登汉、著各该督抚。迅即委员解部转发。其业经起解之广西已革副将和勒赓额、直隶已革知县陈瑄、并著各该督抚、行知沿途各州县。查明该官犯等、现在行抵何处。饬令迅速解部。其起解迟延各州县。及各该管上司。并沿途逗遛之委员。均著吏部查取职名。分别议处。嗣后各省发遣官犯。仍著各该督抚遵照定例。于部文到日。即行起解。毋任延误。以肃功令。　　

○己亥。上幸万寿山。　　

○谕内阁、前据胡林翼、奏参失守城池旋即克复之署安陆府知府桂茂等、请旨革职留任。当经降旨允准。兹据吏部援引前奉谕旨。核议具奏。该员等均已宽其失守罪名。若仅予革留。即与开复无异。湖北署安陆府知府桂茂、署随州知州崔兰馨、署谷城县知县孙福海、署光化县知县书绅、署远安县知县赵广恩、均著改为革职暂行留任。以观后效。　　

○伊犁将军扎拉芬泰、奏报库车办事大臣乌尔清阿、现办回逆情形得旨。该大臣办理此案。何以取有供招。并未咨送伊犁将军。且照外结案枭示。尤堪骇异。朕深恐乌尔清阿、必有初事慌张。后难了局情势。抑竟有激变重情。均难豫定。汝可速委妥慎章京往查起衅缘由。据实具奏。　　

○以拏获哈萨克私进开齐行劫贼犯。赏总管托克托奈、二品顶带。　　

○以江苏扬州带队出力。赏州同翟辅廷、蓝翎。　　

○庚子。谕内阁、御史尹耕云奏、大员获咎太重、请收回成命、以严赏罚一摺。前任大学士直隶总督讷尔经额、因逆匪北窜。堵剿不力。革职治罪。原以行军失律。法所必惩。嗣因北路肃清。量从末减。兹由西陵当差回京。念伊久膺疆寄。曾入纶扉。予以四品京堂。俾知感愧。并非假以事权。即使讷尔经额年力未衰。尚堪重任。朕用一威望顿减之员。实难期其振作。正与从前弃瑕录用复任封圻者。不可同日而语。况人才黜陟。朕心自有权衡。该御史所奏。著毋庸议。　　

○谕军机大臣等、奕山等奏、俄夷拥众猝来。要求通商一摺。据称五月二十八九等日。俄夷有七八百人分驾木篺。随带小船舟□威＜舟虎＞。驶至海兰泡停泊。建房二十处。并安设炮位。协领巴达朗贵、会晤木里斐岳幅、据称请仿照恰克图通商。或可彼此相安。并称后起人数尚多等语。是该夷欲占地通商。已明言不讳。该将军等办理此事。固不可激生事端。亦不可不据理折辩。该夷馈送礼物。该将军等自当严行拒绝。并密禁该处民人。私与交易。接济食物。再于要隘处所。督饬弁兵。密加防范。使该夷行粮断绝。难以久居。仍拣派明干之员。告以中国与尔国和好有年。其地以兴安岭为界。自五年夏间。尔国有人船由黑龙江、松花江行驶。并于阔吞屯地方盖房留兵。声言为堵御＜口英＞夷。借由中国地方行走。中国大臣。因念与尔国百余年相好。未便据情入奏。致生争论。此次复在海兰泡盖房。声言在此通商。是强占中国地方。并非为堵御＜口英＞夷起见。不料中国以诚信相待。尔等乃不遵旧例。任意妄为。恐非尔国王之意也。至通商一事。亦须尔国行文理藩院奏请。岂能凭尔等一言。我等即行入奏。况从前祇有恰克图一处通商。道光三十年。又准在伊犁、塔尔巴哈台、两处通商。原是大皇帝格外加恩。岂能屡次求请。况从前一处通商。百余年相安无事。今加二处。而塔尔巴哈台、即有尔国商人擅杀穵金民人。以致积怨报仇。烧毁圈子。此案至今未结。中国因要好加恩。反增口舌。以后未必肯再加通商之处。至吉林、黑龙江、地方寒苦。并无出产。即米面菜蔬。亦祇敷本地民人食用。不能与人交易。又民情凶悍。动辄争斗。既无利可图。又恐约束不周。互生嫌隙。有伤和陆。尔等当及早将人众撤回。以全和好。若久居此地。我等不敢不据实奏闻大皇帝。连阔吞屯之事。亦不得不奏。彼时定由理藩院行知尔国。查明何人从中构衅。欲起两国争端。谅尔国王。必当秉公惩办也。如此剀切晓谕。察看该夷如何动静。如何回覆。一面密奏。一面妥为防范。无涉张皇。将此由五百里各密谕知之。　　

○辛丑。谕内阁、德兴阿、翁同书奏、火攻船只、驶进瓜州大口、陆军会剿、均获胜仗一摺。五月二十八日。总兵鞠殿华、带领马步队。分路进攻。抢渡重濠。径扑贼垒德兴阿在江岸督攻。翁同书在四里铺督攻。陈国泰统带大小师船。将火船突入大口焚烧。立将贼匪拦门巨舰数只。及双桅三桅各船。并傍营炮台房间毁尽。守卡贼匪。投江者无数。各路兵勇。越过重濠。用火弹喷筒大炮攻击。歼毙黄衣贼目多名。了墩十余座。瓜州突出贼四五百人。又歼毙一百数十名。同日余万清等、进攻镇江。约毙贼三百余名。毁贼米船十三只。并毙伪粮检点覃沅发一名。水营参将李新明、在石埠桥。焚烧贼卡数处。毙贼数十名。生捦九名。此次水陆会攻。叠获胜仗。剿办尚为得手。著德兴阿等、乘此声威。迅将瓜州收复。肃清江面。毋再迟延。　　

○又谕、何桂清奏、请将已革道员开复原官一摺。江苏已革候补道温绍原、前在六合县任内。激励绅民。办理团练。屡次击退悍贼。保障孤城。颇资得力。嗣因干预保举。经德兴阿奏参革职。朕念其数年以来。保卫江北。为地方出色之员。业经谕令德兴阿等、责其会同官兵。攻复江浦以赎前愆。兹据何桂清奏称、该革员虽已奉旨督办团练。究系无职人员。深恐呼应不灵温绍原、著先行开复知府。仍俟克复江浦后。再行奏请奖励。　　

○谕军机大臣等、前据福济等奏、逆贼石达开、率党数千。逃出金陵。张贴伪示。察其词意。因洪逆疑忌。惧害脱逃。金陵空虚。请饬和春乘虚攻捣。本日复据何桂清奏称、金陵城内。死党不过七八千人。自石逆遁赴江北。溧水又经克复。贼党危惧。有众叛亲离之势等语。石达开为著名悍贼。既因洪逆猜忌潜逃。金陵贼势已衰。机会大有可乘。惟溧水克复。该逆尚在湖墅镇、龙都镇、秣陵关、三处劄营。阻我军进攻之路。必须句容克复。方能分兵直捣金陵。而该逆内讧。自相残害。机会似不可失。因思徽甯一带。现在情形稍松。邓绍良一军。若能乘虚攻捣金陵。则并可掣动句容贼势。似属一举两得。惟该提督、既须严防逆匪内窜之路。兵力是否足资分拨。著和春与何桂清、妥为筹画。如有出奇制胜。埽穴捦渠之计。即行会商布置。毋失事机。将此由五百里各谕令知之。　　

○又谕、军兴以来。吉林、黑龙江、马队官兵。先后调往各路军营助剿。为数约有一万三千余名。除经统兵大臣、及各督抚奏明撤回归伍外。计现在江北江南湖北、及徐宿皖豫等处、留营备剿者。吉林兵尚有六千余名。黑龙江兵尚有二千余名。该兵丁等、与南方水土。本不相习。出征日久。不免疲劳患病。且南省又多水田港汊。马队难于施展之处。亟应分别撤留。以休兵力而收实用。著德兴阿、和春、官文、胡林翼、并邵灿、庚长、福济、英桂、胜保等、各就该处军营。查明现存吉林兵若干名。黑龙江兵若干名。酌量可撤者先行撤回归伍。其地势既属相宜。兵力亦无疲乏。现资攻剿。必不可少者。仍著留营调遣。俟该营兵力足敷。再行分起奏撤。将此由五百里各谕令知之。　　

○怡亲王载垣等、议覆署直隶总督谭廷襄、奏陈推行大钱钞票章程。一准州县分设票局。一持票取钱、先尽饷票给发。余仍照旧掣字办理。一票价随银长落。一加卯鼓铸、以资搭放。均应如所请办理。从之。　　

○以收验海运漕粮事竣。兵部尚书全庆、下部议叙。余升擢有差。　　

○壬寅。上御勤政殿听政。　　

○谕内阁。太常寺赞礼郎庆升、著充当赞引差使。遇有坛庙祭祀。照读祝官之例。先期奏派。　　

○又谕、吏部奏、遵旨议覆鸿胪寺鼓励人员一摺。京察保荐。例有定额。鸿胪寺额保之员。无分满汉。著照定例办理。所请分别汉员。拟添举额之处。著毋庸议。至该衙门汉主簿鸣赞序班等官、应得升途。著照部议。援照十五项小京官六年俸满之例。变通办理各以应升之缺、归于俸满即升班内、与各省佐杂俸满即补人员。比较日期。先后升用。如遇俸深到班。仍准论俸升用。不得援例捐免历俸。以示限制。该部即纂入则例。永远遵行。　　

○又谕、户部奏、各衙门筹拨库款。应加撙节等语。现在兵饷紧要。所有各衙门应需款项。向由各省委解者。即著该衙门自行催解。其由本处发给各款。著该堂官查明。实系刻不可缓之需。方准自行奏请。不得纷纷咨部筹拨。以节糜费而重库储。　　

○又谕、礼部奏、遵议越南国奖励一摺。前年福建兵船遭风。漂至越南国。由该国供给钱米银一千余两。经两广总督叶名琛、遵旨将银两给还。该国王坚辞不受。具见悃忱。可嘉之至。著降敕裦奖。并赏给该国王金瓶如意缎匹等件。该督接奉谕旨。即先行知该国王。仍俟奉到敕谕赏件。遇有该国便船。饬令携带回国。如无便船。则移交广西巡抚酌量妥寄。以示朕怀柔远人至意。　　

○谕军机大臣等、庆英奏、贼匪滋事。占踞回城。请饬筹拨饷需一摺。据称五月间。有浩罕贼匪。先在喀什噶尔之七里河沿官水磨一带盘踞。围城放火。延及英吉沙尔。该处伯克逃散。回城已被占踞。现经该大臣、调集伊犁、喀喇沙尔官兵。前往援剿。惟军需浩繁。喀什噶尔、英吉沙尔、两处兵丁。缺乏盐菜。已有八九个月。叶尔羌库款无存。虽有陕甘解来生息等项银一万六千余两。杯水车薪。难敷支给。亟须多为筹款。以备攻剿。著乐斌、在于该省、无论何项设法筹拨银数万两。迅速解往叶尔羌。藉资接济。毋稍延误。将此由五百里谕令知之。　　

○又谕、本日据庆英奏、喀什噶尔、突有贼匪滋事。延及英吉沙尔。复据奏、贼占回城。官兵出队获胜各一摺。浩罕贼匪。仓卒起事胆敢攻扑喀什噶尔回城。并延及英吉沙尔。侵占回城。虽经官兵剿击获胜。而该匪裹胁回民。势极猖獗。必应赶紧扑灭。以免蔓延。庆英现由叶尔羌、派拨官兵援剿。并知照调任喀什噶尔领队大臣裕瑞、带土尔扈特、霍硕特官兵三千名会剿。著即飞催前进。其咨调伊犁官兵一千五百名。著扎拉芬泰、于领队大臣内。拣派一员统带。克日由冰岭驰赴喀什噶尔。以资剿办。巴尔楚克、为南四城门户。地方紧要。该大臣拟由阿克苏派兵二百名驻劄。著照议办理。喀什噶尔既有官兵二千名。自应先就现有兵力。迅速剿捕。不得坐待外援。致令蔓延。乌勒欣泰、显有畏葸退避情形。著该将军等、查明参奏。所请陕甘拨银数万两解往等语。已谕令乐斌、赶紧筹解矣。将此由五百里各谕令知之。　　

○以候补三品京堂常绩、为大理寺卿。候补三品京堂袁甲三、为太仆寺卿。　　

○调湖南提督张殿元、为直隶提督。以福建漳州镇总兵官张国梁、为湖南提督。候补副将周天受、为福建漳州镇总兵官。　　

○予故直隶提督双锐、祭葬。谥恭悫。　　

○癸卯。谕内阁、王懿德奏、收复府县城池、并连城获胜一摺。江西逆匪。窜踞福建光泽县城。五月十四日。经各乡联甲壮丁。纠集万余人。攻入城内。杀毙逆匪无数。余匪纷纷窜逸。当将城池克复。现经护理延建邵道王肇谦、督催将弁。由大干一带剿洗。直抵邵武。其汀州府城被匪攻陷后。知县庞立忠、招集田兵。先后剿杀贼匪九百余名。绅士丁捷芳、率壮丁助剿。歼贼百余名。田兵愈聚愈多。该逆于四月初四日。窜往上杭。沿途复追杀百余名。遂即克复府城。该府所属之连城县。于是月二十三日。被匪攻扑。知县延栋、会同将弁绅勇。登陴守御。轰毙贼匪二十余人。西门勇力较单。被该逆阑入。适文亨里各乡绅士罗彤书等、率带壮勇助剿。击毙逆匪数百人。余匪四散。又分路追杀二百余人。割取首级数十颗。民心效顺。军威大振。著王懿德、督饬各路文武官绅兵勇。将邵武府城、并泰甯等县、以次攻克。尽歼丑类。此次出力官绅兵勇。著该督分别奏请奖励。殉难各员。著即详查请恤。　　

○又谕、德勒克多尔济等奏、新放副盟长公额尔德尼托克塔噶勒、呈请转奏、情愿自备资斧、来京谢恩等语。喀尔喀车臣汗部落副盟长公额尔德尼托克塔噶勒、呈请来京谢恩。实属伊之诚悃。额尔德尼托克塔噶勒、著俟点验官兵器械差竣后。再行来京。　　

○以福建建甯等处剿匪守城出力。赏外委吴长安等、蓝翎。训导章光鼎等、升补有差。　　

○甲辰。谕内阁、谭廷襄奏、请将捕蝗不力之知县。摘去顶带等语。直隶雄县知县淩松林、任邱县知县祥瑞、扑捕蝗蝻。未能迅速。著即摘去顶带。勒限将各该境内蝗蝻。扑捕净尽。傥再不知愧奋。即著严行参办。至此外各府属地方。遇有飞蝗入境。该地方官如敢怠玩从事。扑捕不力。致伤禾稼。著该署督查明参奏。　　

○改铸直隶深、交河、静海、沙河、四州县印信。从署总督谭廷襄请也。　　

○予故礼部侍郎陶梁子璋、以知州选用。　　

○乙巳。谕内阁、骆秉章奏、请补行文武乡试一摺。前因湖南省防剿未竣。将壬子、乙卯、两科乡试。展至戊午、辛酉、两科次第归并分别额数取中。现在地方全境肃清。该省文武乡试。自应即为补行。以广登进。所有正副考官。著礼部先期具题。　　

○又谕、官文等奏、请将已革文武各员、开复原官等语。湖北护理提标中军参将拣发都司富康、置宜昌镇总兵督标中军副将景辉、宜昌府知府阮福、东湖县知县王恩纶、前因贼匪窜扰谷城宜昌各城。经官文等奏参。降旨分别革职留缉。兹据该督等奏称、该革员等于被参后。或堵剿匪徒。叠有斩获。或募勇□□穴□又□匪。悉数歼捦。地方一律肃清。均知愧奋。景辉、富康、阮福、王恩纶、均著开复原官。留于湖北差委。并免缴捐复银两。俟补缺后。仍带革职留任处分。　　

○又谕、晏端书奏、余杭土匪滋事、捦获首要各犯正法、地方肃清一摺。浙江余杭县北乡。有匪徒胡万城、与陈玉峰等、纠党劫掠村民。抗粮揽税。经该抚等、派委大小文武员弁。带兵剿捕。将首要各犯捦获正法。地方现就肃清。办理尚属妥速。所有该管地方文武各官应得处分。均著加恩宽免。其在事出力文武。著准其择尤酌保数员。候朕施恩。　　

○谕军机大臣等、蒋霨远奏、镇远饷米缺乏、请借碾湖南仓谷一摺。据称镇远邛水防剿、兵勇待食孔亟。府县仓谷。碾动无存。劝捐采买。均无所出。前经户部奏拨湖南丙辰年地丁银两。归还黔省采买借支之款。恐一时未能照数拨解。请于辰沅二府。拨借仓谷三万石。碾运镇远军营等语。镇远逆苗滋事。兵食紧要。自系实在情形。湖南应解贵州银两。一时既未能起解。即将仓谷碾运。亦属转移办理。著骆秉章、即于辰沅两府属仓谷内。碾动三万石。运赴镇远。以资接济。俟秋成后。察看情形。即由湖南拨银采买还仓。同碾运脚价。一并在于应解贵州银款内扣除。将此由五百里谕令知之。　　

○又谕、蒋霨远奏、请由四川拨解军火等语。贵州苗匪滋事。军营需用火药。前经四川、云南、先后借拨。现在该省军务未竣。前借军火。将次用尽。自应即筹拨解。以免贻误。著吴振棫、即于附近贵州各营内。借拨火药二万斤。火绳二万盘。委员迅速解黔。俾资应用。毋稍迟延。将此由五百里谕令知之。
  </div>
  <div class="pagination">
   <a href="清实录咸丰朝实录_page323.html">
    上一页
   </a>
   <span>
    ...
   </span>
   <a href="清实录咸丰朝实录_page319.html">
    319
   </a>
   <a href="清实录咸丰朝实录_page320.html">
    320
   </a>
   <a href="清实录咸丰朝实录_page321.html">
    321
   </a>
   <a href="清实录咸丰朝实录_page322.html">
    322
   </a>
   <a href="清实录咸丰朝实录_page323.html">
    323
   </a>
   <span class="current-page">
    324
   </span>
   <a href="清实录咸丰朝实录_page325.html">
    325
   </a>
   <a href="清实录咸丰朝实录_page326.html">
    326
   </a>
   <a href="清实录咸丰朝实录_page327.html">
    327
   </a>
   <a href="清实录咸丰朝实录_page328.html">
    328
   </a>
   <a href="清实录咸丰朝实录_page329.html">
    329
   </a>
   <span>
    ...
   </span>
   <a href="清实录咸丰朝实录_page325.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
