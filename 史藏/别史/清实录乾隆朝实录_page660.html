<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 660 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 660 页/共 1860 页</h1>
    <div class="content">○谕军机大臣等、达瓦齐虽有罪之人。究属一部台吉。大兵进征。倘伊属下见事势穷蹙。将伊献出。或被巴特玛车凌、擒送阿睦尔撒纳处。毋加戕害。一面解释安慰。密派强干人员。留心看守。一面奏闻。候朕谕旨遵行。至若衮布、乃向助达瓦齐肆行暴虐。恣奸长恶之人。倘见大兵进剿。料难逋逃。俘献达瓦齐。希冀侥幸。则断不可恕。班第等一到军营。即缚衮布于达瓦齐前。数其罪恶。派人押解来京。　　

○以镶红旗护军统领哲库讷、为右翼前锋统领。镇国公弘昉、为镶红旗护军统领。　　

○旌表守正捐躯之山西兴县民赵好女赵氏。　　

○是日。驻跸白涧行宫。　　

○丁巳。遣官祭昭忠祠。　　

○谕军机大臣等、现在阿睦尔撒纳领哨探兵前进。嗣后如有合奏事件。批回后。班第阅过。即寄阿睦尔撒纳阅看。若班第独奏。或特降谕旨。俱不必寄发。可即密谕班第知之。　　

○又谕、汉时西陲塞地极广。乌噜木齐、及回子诸部落、皆曾屯戍。有为内属者。唐初都护开府。扩地及西北边。今遗址久湮。著传谕鄂容安。此次进兵。凡准噶尔所属之地。回子部落内。伊所知有与汉唐史传相合。可援据者。并汉唐所未至处。一一询之土人。细为记载。遇便奏闻。以资采辑。又谕曰。永常等参奏宁夏副都统和起、侍卫海福、于所带兵丁。惟领兵九百名前往。留一百名在后。尚未出口。请将和起、海福、交部议处。宁夏兵一千名。原定于四月内前赴军营。后因归于哨探兵队内。令和起催趱前进。伊等随将辎重留后。派兵百名守护。带领兵九百名迅速前往。尚属奋勉。且己具奏在前。非无故迟留者可比。著从宽免其议处。　　

○又谕、前阿睦尔撒纳、以托忒字、奏请赏给敕书印信。以便招集伊从前散失人等。朕随谕以平定准噶尔后。将伊旧日所有人等。即令与伊会合居住。不必另给敕书印信。不识阿睦尔撒纳接到此旨。情形若何。议论若何。著班第等即行奏闻。又据班珠尔、纳噶察告称、将阿睦尔撒纳封汗、带领哈萨克人等瞻仰朕躬之处。朕已降旨。将四卫拉特台吉。俱行封汗。哈萨克事务。俟平定准噶尔时。令班第萨喇勒、办理具奏。亦已谕知阿睦尔撒纳矣此旨何以未经覆奏。亦著询问班第。将阿睦尔撒纳近日言动举止。密加查察。据实陈奏　　

○定北将军班第等奏覆、准夷平后。额尔齐斯亦需驻兵。抚绥新收人众。现既派备兵丁牛种器械。应仍屯田。谕军机大臣等、据班第等奏、额尔齐斯仍须屯田之处。即著照所请行。其耕种所得谷石。以备接济往来兵丁口粮。亦属有益。若欲抚绥新收人众。于额尔齐斯驻兵。则大功告成后。伊犁已留重兵。兼有大臣驻劄。额尔齐斯去阿尔台甚近。又何必更设兵驻防。著传谕班第等知之。　　

○是日。驻跸隆福寺行宫。　　

○戊午。上谒昭西陵。孝陵。孝东陵。景陵、俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼。　　

○至孝贤皇后陵奠酒。　　

○谕军机大臣等、班第带领兵三千名起程之后。其续到兵丁。著哈达哈酌带一二千名速行前往。与班第同进。或略于班第之后。紧相接应。著传谕哈达哈知之。　　

○是日。驻跸桃花寺行宫。　　

○己未。命江西巡抚范时绶来京。调湖南巡抚胡宝瑔、为江西巡抚。命署吏部尚书左都御史杨锡绂、暂署湖南巡抚。协办大学士户部尚书蒋溥、兼署吏部尚书。　　

○加赈山东惠民、阳信、海丰、商河、济南卫、滨州、利津、沾化、蒲台、博兴、高苑、乐安、昌邑、等州县卫、被水贫民口粮。　　

○是日。驻跸盘山行宫。至癸亥皆如之。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百八十二


大清高宗法天隆运至诚先觉体元立极敷文奋武孝慈神圣纯皇帝实录卷之四百八十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

○乾隆二十年。乙亥。二月。庚申。准噶尔噶勒杂特部人齐伦来降。命赏给安插如例。谕军机大臣等、据班第等奏称、来降之噶勒杂特部人齐伦告称、噶勒杂特之宰桑哈萨克锡喇、都噶尔等。俱向伊犁迁去。阿睦尔撒纳之兄巴特玛车凌等。皆已败出阿睦尔撒纳、谓其言荒唐无据。噶勒杂特人等、闻我兵收服包沁。虽迁移他去。我兵彻回。伊等自仍归原游牧居住且此际牲畜疲瘦。又安能遂至伊犁。所见甚是。但既有此言。则达什敦多布等为前哨兵。必须有兵接应。方合机宜。著传谕西路将军副将军等。仍照阿睦尔撒纳等所奏。两路大兵至博罗塔拉。会合前进。勿拘泥从前所降之旨。再都噶尔原有投顺之意。今达什敦多布等。又前往擒拏巴朗。想都噶尔必闻我兵进发。前来投诚。巴特玛车凌即真败出。谅亦不远。闻阿睦尔撒纳领兵前进。亦必来寻伊弟。阿睦尔撒纳惟相度事机。小心办理为妥。再巴朗背恩逃窜。反捏浮言。阻挠归顺之人。甚属可恶。伊现在居近北路。或闻大兵将至。逃往西路。亦未可定。萨喇勒务遵前旨。访得巴朗信息。即另派兵。先行前往。擒拏巴朗。解送京师正法。勿令远扬。　　

○定北将军班第等奏、哨探兵起程后。声援及屯田兵、亦应前进。臣等领兵。不及候玛木特办扎哈沁事。即遣人会同阿玉锡先编次旗分佐领。报闻。又谕军机大臣等、北路哨探兵起程后。班第随领数千。尾之而进。西路萨喇勒领哨探兵起程后。永常亦当领兵继进。索伦、巴尔虎兵。前往西路。约计二三千名。永常可即带领前往。与哨探兵相为接应。其大兵再为陆续前进。至前后如何通信。俾呼应相通。与萨喇勒商议妥办。将此传谕知之。　　

○辛酉。赐扈从王公大臣并直隶官员等食。　　

○谕、闽省赴台换班、及班满彻回各兵。度越海洋。间有遭风船坏。飘至粤境。遇救得生者。于沿途州县。告借盘费口粮。例应于月饷内扣还。朕轸念兵艰。屡降旨豁免。但系特恩。未有成例。伊等往回洋面。遇飓飘流。殊堪悯恻。嗣后此项被风兵丁。著查明离闽远近。及受困重轻。分别酌量赏给月饷。著为定例。以示轸恤之意。该督即行详悉定议以闻。　　

○谕军机大臣等、喀尔吉善奏、赴台换班、及班满回内在洋遇风飘广各兵。请分别赏给一摺。已明降谕旨。难兵固应体恤。而愚顽无知之徒。藉灾求借。希冀加恩。亦不可不防其渐。该督此意甚是。今既令该督分别立定赏恤成例。此次所奏台协平字等号五船。即照此办理。所有官兵借过银两。仍照旧例按数扣还。可也。将此传谕该督知之。　　

○吏部议覆、署山东巡抚郭一裕奏、张秋镇。分隶阳谷、寿张、东阿、三县。商贾辐辏。去县稍远。地方官耳目难周。查有兖州府管粮通判。专司所属漕粮。请移驻张秋。缉拏匪类。稽查保甲。除命盗等案、及情关重大者。解县审理。余俱就近听断。书役人等。原有额编。惟衙署未建。应暂赁民房居住。均应如所请。从之。　　

○壬戌。谕军机大臣等、据班第等奏。大兵五月内可到伊犁。到彼之后。事势既定。令阿睦尔撒纳会同将军大臣等。将续行应办事宜。商办妥协。再带领准噶尔各台吉。前赴热河入觐。大约九月初旬可到。阿睦尔撒纳、深知彼处情势。至伊犁时。一切与班第会同定议。自应妥协。至众台吉前来入觐。车凌、车凌乌巴什、讷默库、班珠尔等。俱系参赞大臣。彼处无应留办理之事。尽可带领前来。著传谕班第、阿睦尔撒纳、俟到伊犁后。其台吉、头目、即著车凌、等带领入觐。阿睦尔撒纳在彼处暂住。将一切规模办定。再行轻骑前来。如此则办理彼处事务。及带领入觐之人。可以两无贻误。　　

○又谕、览班第等所奏。军营情事。阿睦尔撒纳不无欲独成大功之意。彼为将军。议事时自应向前。但萨喇勒、玛木特亦皆将军。参赞大臣。凡事宜会同商办。则将来大功告成。不得谓伊一人之力。彼虽欲专擅。亦不能矣。著传谕班第、留心办理。切勿令彼先行独办。然后告之班第转奏也。再带领入觐之台吉人等。若至九月。未免太迟。但过于催促。又恐阿睦尔撒纳生疑。朕意将应入觐之台吉人等。派车凌等带领先来。阿睦尔撒纳暂留彼处。酌定规模。亦不必久驻。不过月余。即可兼程前来。朕已另降谕旨。至彼处一切应办事务。俟阿睦尔撒纳起程后。班第可仍遵前旨。与萨喇勒、玛木特等商议妥办。此朕密谕班第之旨。著班第悉心体会。慎勿洩漏。　　

○癸亥。定北将军班第等奏。声援兵先派二千、随屯田兵前去。留三千、分在布拉罕、哈达青吉勒、布拉罕青吉勒、驻劄接应。内除派出屯田七百名外。应存看守乌里雅苏台仓库二百。豫备乌里雅苏台大臣差遣二百。看守塔密尔仓库一百。照管三项厄鲁特游牧各一百。喀喇阿济尔罕等处防兵俱彻。惟奇尔吉斯诺尔之扎拉图兵。应存二百。堵御新乌梁海出路所余兵一百。令管屯田。报闻。　　

○户部议准、贵州巡抚定长奏、黔省常平仓粮一百万石。向系粮道经管。但藩司事较简。应归藩司。其借粜岁不过五六万石。未免红朽。请将各属每年收支秋粮等米十五万四千五百余石。于常平项内拨给补还。至贵西、贵东、二道。辖地辽阔。应将贵阳一府二厅七州县、平越、石阡、二府六州县、改隶粮道管辖。换给督理贵州清军粮驿道兼辖分巡贵阳等处关防。从之。　　

○又议准、浙江巡抚鄂乐舜疏报、余杭县清丈南上湖报垦屯田、及原额地荡、并各里报垦屯田地荡、及县额地山荡、杭州卫额草荡、改垦屯田、共二十六顷六十亩三分有奇。请于乾隆十九年为始。分别升科。又余杭县南上湖地荡改垦屯田、共一顷三十七亩五分有奇。各里地山荡改垦屯田、共六十五亩八分有奇。杭州卫坐落余杭县草荡改垦屯田、三顷九十七亩五分有奇。各项应免银米。请自十九年为始。照例豁除。从之。工部议准、江南河道总督尹继善疏称、海州沭阳一带。近海低洼。屡遭水患。应将下游入海道路。再加疏浚。从之。　　

○大计乾隆十九年分、奉天、直隶、江南、山东、山西、河南、湖南、湖北、四川、广东、云南、贵州、十二省官员。卓异官六十八员。不谨官二十六员。年老官四十一员。有疾官三十六员。才力不及官二十九员。浮躁官十二员。罢软官九员。分别升赏处分如例。　　

○以故喀尔喀扎萨克台吉辅国公丹忠子达什朋楚克、袭爵。　　

○缓徵安徽寿州、凤阳、临淮、怀远、凤台、霍邱、泗州、盱眙、天长、五河、滁州、全椒、来安、和州、含山、等州县。并凤阳、长淮、泗州、滁州、等卫。上年被水田地、蠲剩银米。分别加赈口粮。借给耔种。　　

○甲子。遣官祭贤良祠。　　

○谕军机大臣等、现今达什敦多布前往。阿睦尔撒纳亦领兵前进。噶勒杂特人等。谅必归顺。但伊等投诚后。必将其游牧内移。则新附者未免过劳。而我军亦多一番部署。著传谕班第等、于噶勒杂特人等投顺后。择其宰桑头目。应带至军前者。即行带往。余皆不必迁移内地。仍令于原游牧处居住。将来归顺之人。俱著照此办理。　　

○定北将军班第等奏、新降包沁、原令齐齐克诺尔军营大臣带管。今兵彻回。包沁不可无人弹压。议派侍卫奇彻布、协理台吉达玛林往管。并令扎哈沁得木齐阿巴车凌等相助。又玛木特已于二月初七日赴军营。应仍令带兵前进。报闻。　　

○是日。驻跸大新庄行宫。　　

○乙丑。遣官祭历代帝王庙。　　

○谕军机大臣等、鄂容安奏、车凌、车凌乌巴什等兵。于十一二日。可至军营。车凌、孟克等兵内。有一半步行。十五日前后。尚恐未必能至。朕先令哨探兵于十五日起程。嗣又令照原定二十八日之期。今看此情形。即二十八日。亦未能赶到。著传谕萨喇勒等、若已经赶到。即日带领起程。倘或不能。则不必守候伊等。即带领别项兵丁先进。交与贤能之员。俟其到后。拨给马驼等项。随后再进。如此项兵丁。为数无几。又非紧要得力之人。则可不必带领前往。即将伊等安设台站。以备驱策。再现在侍卫拜唐阿甚多。若于四五台之间。将侍卫拜唐阿安设一员。约束稽查。往来驰递。甚为有益。萨喇勒等、即遵旨办理。　　

○又谕曰。刘统勋奏、先进各兵。候齐集进发。尚需时日。不能不于裹带之外。另给口粮。以资兵食。先进兵丁。若俟齐集后一并进发。则恐行走壅滞。不若以兵到四起。约满二千名。即令带领前进。如此则声势联络。后先可以接应。亦合用兵机宜。著传谕永常、刘统勋等、所有各路应行先进之兵到营约满二千。即照此办理。嗣后陆续到营。即陆续进发。均以二千为率。巴里坤军营。无须另办口粮。再西路续进之兵。原拨一万六千名。倘前队已足敷用。可以迅速成功。不须复行多进。即将最后兵丁。酌量停止。不必拘定前数。可并谕萨喇勒等知之。　　

○吏部尚书仍管四川总督黄廷柱奏。川省需硝。向在重庆设局。于川东所属南川、彭水、酉阳、三厂采办。但南、彭、二厂。洞老土淡。酉阳虽新。所产甚微。江油县有硝洞八。无碍田庐。请开采。报闻。　　

○以詹事府詹事王际华、为内阁学士、兼礼部侍郎。　　

○调陕西兴汉镇总兵张接天、为甘肃凉州镇总兵。以甘肃庆阳协副将罗英笏、为陕西兴汉镇总兵。　　

○是日。驻跸汤山行宫。　　

○丙寅。上回銮。　　

○诣畅春园、问皇太后安。　　

○幸圆明园　　
</div>
    <div class="pagination">
<a href="清实录乾隆朝实录_page659.html">上一页</a><span>...</span><a href="清实录乾隆朝实录_page655.html">655</a><a href="清实录乾隆朝实录_page656.html">656</a><a href="清实录乾隆朝实录_page657.html">657</a><a href="清实录乾隆朝实录_page658.html">658</a><a href="清实录乾隆朝实录_page659.html">659</a><span class="current-page">660</span><a href="清实录乾隆朝实录_page661.html">661</a><a href="清实录乾隆朝实录_page662.html">662</a><a href="清实录乾隆朝实录_page663.html">663</a><a href="清实录乾隆朝实录_page664.html">664</a><a href="清实录乾隆朝实录_page665.html">665</a><span>...</span><a href="清实录乾隆朝实录_page661.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
