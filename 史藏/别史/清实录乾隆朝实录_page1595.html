<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1595 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1595 页/共 1860 页</h1>
    <div class="content">○上御紫光阁。赐蒙古王、贝勒、额驸、台吉、及喀尔喀扎萨克多罗郡王、土尔扈特台吉、杜尔伯特台吉。年班回部、并朝鲜国、琉球国、使臣等宴。　　

○召大学士及内廷翰林等茶宴。以五福五代堂联句。　　

○甲寅。江南河道总督李奉翰奏、江苏邳睢厅属、黄河北岸睢宁县沈家湖地方。向产青芦地二十五顷九十亩。乾隆四十五年后。两经黄水。沙压不能种芦。请改种秫秸。自本年始。每亩输秸二十束。仍令睢宁河营守备经管。责成邳睢同知运工。报闻。　　

○乙卯。上诣大高殿行礼。　　

○诣安佑宫行礼。　　

○幸圆明园。　　

○丙辰。谕、朕于二月初六日御经筵。所有应行典礼。著各该衙门照例豫备。　　

○又谕、朕于二月十一日前往南苑。十五日进宫。所有应行豫备事宜。各该处照例豫备。　　

○戊午。谕、朕于二月十八日起銮。恭谒泰陵、泰东陵。礼成后。由彼巡幸五台。所有应行豫备一切事宜。著交各该处照例豫备。　　

○己未。上御奉三无私殿。赐皇子、皇孙、皇曾孙、诸王等宴。　　

○谕军机大臣等、本日据书麟覆奏定限清厘荒地一摺。该省阜阳县地方、荒田六千余顷。节年仅报出三十余顷。前经书麟奏请宽限。设法清厘。朕以其事属应办。是以降旨询问。办至几年。方可略有头绪。继思该省上年被有旱灾。收成歉薄。现在蠲赈兼施。闾阎元气未复。若遽行查办荒地。恐民间转不无滋扰。是以昨于召见广东巡抚孙士毅时。谕令其于回任、路过安省时。面见书麟。传旨令其暂行缓办。今据书麟覆奏、接奉谕旨。酌量设法清厘。请以五年为限。责成该府县、实力妥办等语。该抚以积年荒地。清厘不易。定以五年之限。可以查办无遗。为期亦属从容。但安省甫被旱灾。此时正在办赈之时。即今年夏秋二熟。得获丰收。稍资接济。若于本年起限垦荒。升科纳赋。则灾地人民。不免拮据。著传谕书麟、此事且无庸急办。俟至五十二年。再行起限。设法清厘。以期次第报垦。渐复旧额。亦不为迟也。　　

○庚申。上诣安佑宫行礼。　　

○御正大光明殿。赐朝正外藩等宴。召喀喇沁亲王品级多罗郡王喇特纳锡第、敖汉多罗郡王齐默特噜瓦、固山贝子桑济扎勒、奈曼多罗郡王拉旺喇布坦、土默特多罗贝勒索诺木巴勒珠尔、翁牛特多罗贝勒济克济扎布、茂明安多罗贝勒丹丕勒、巴林固山贝子萨木丕勒多尔济、阿巴哈纳尔固山贝子达克丹朋素克、鄂尔多斯固山贝子色旺喇什、布延泰、阿拉善和硕亲王旺沁班巴尔、喀尔喀固山贝子车登多尔济、辅国公伊什扎木楚、至御座前。赐酒成礼。　　

○命顺天府复行乡饮酒礼。　　

○御制复行乡饮酒礼诗曰。千叟昨年宴禁中。情敦养老扩而充。敕行京兆乡饮酒。义鬯熙朝首善风。佳政宁容廿年阙。宾筵适举上元融。补笙诗并注宫徵。入雅心期引俚同。　　

○谕、上年湖北、安徽、江苏等省。被旱成灾。屡经降旨、加恩赈恤。并为之筹酌调剂。令将四川、江西、米石。接济各省。俾商贩流通。以平市价而裕民食。各该督抚、均能仰体朕怀。督饬所属。尽心经理。实力妥办。甚属可嘉。此内如李世杰、先行碾动常平仓谷。按照时价发粜。接济灾区。不分畛域。深得封疆大臣之体。书麟、于各属应行放赈时。轻骑减从。比户亲查。灾氓得以均沾实惠。殊堪嘉奖。李世杰、书麟、著交部从优议叙。舒常、特成额、闵鹗元、吴垣、俱著交部议叙。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十六



大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十一年。丙午。正月。辛酉。上御正大光明殿。赐大学士尚书等宴。　　

○谕军机大臣等、上年山东、河南、江苏、安徽、浙江、湖北等省。因有灾赈。截存漕米甚多。本年山东、河南等省。亦俱有截留粮米。兼有轮免省分。应行停运者。所有各省新漕、及江西省搭运上年漕米。实应运抵通仓。共有若干万石。著传谕毓奇、通盘核算。查明确数。即行具奏。　　

○又谕、清口东西坝。朕从前南巡。亲临阅视。所定水志。原为平时湖水满足而设。至蓄洩机宜。理应随时通变。视湖水长落尺寸。以定拆收分数。如遇湖水盛涨。则亟应拆展。以资宣洩。湖水消落。则口门收束一丈。湖水即得一丈之益。操纵在人。节宣有制。最为良法。前年九月以后。湖水日渐消落。萨载、李奉翰、即应将清口两坝。酌量倍加收束。豫为蓄水地步。乃意存惜费。并不拦截收蓄。以致清水益弱。黄水倒灌。停沙梗阻。运道竟成淤浅。不得已、将湖水筑坝闭住。借黄济运。乃系一时权宜。可一不可再之举。此皆萨载、李奉翰、因循贻误。屡降谕旨甚明。今清口东西坝。既经酌量移建。并将口门、按照高堰志桩。酌定收束尺寸。现在洪湖清水。已据该督等具奏、蓄至四尺二寸。日来是否续有增长。所蓄清水。较黄水高有若干。重运经临。启坝放水时。能否足以冲刷淤沙。敌黄济运。著传谕萨载等。即将现在情形。据实详悉覆奏。至将来湖水长落。该督等务须随时察看。一遇清水渐消。即应将口门收窄。以资潴蓄。毋再惜费贻误。将此由四百里传谕知之。寻奏、开放太平河。分注清水入运。已将一月。高堰志桩。仍存水四尺二寸。未见消落。通湖引河以外。至临黄处。前经逐一测量。河稍高仰处。业挑成建瓴之势。所蓄清水。现高黄水二尺五寸。重运经临。开放通湖五道引河。足冲刷淤沙。敌黄济运。报闻。　　

○又谕、据浦霖奏、拏获河南柘城县王金等。纠众不法案内逸犯张永。审明正法一摺。已批交该部知道矣。张永供称、与河南民人杨先、山西阳城县人王卫、山西高平县人王福、同住祥符杨桥口地方。系王卫等带见李三。转见王姓。纠约入夥抢劫。其李三、王姓、坚供实不知名等语。该犯所供王姓。或即系此案已经正法之王金、王立山、族党。亦未可定。至逸犯杨先等。党恶抢夺。抗拒官兵。情罪重大。著传谕各该抚等。严饬所属。实力躧缉。务期弋获。以正刑诛。毋使一名漏网。　　

○以吏部右侍郎彭元瑞、为礼部尚书。宗人府府丞窦光鼐、为吏部右侍郎。内阁侍读学士曹学闵、为宗人府府丞。　　

○壬戌。谕、朕此次恭谒西陵。就近巡幸五台。著怡亲王、质郡王、大学士阿桂、嵇璜、留京办事。至回跸日期。不过月余。所有月选官。文职知县以上。武职守备以上。俱候朕回銮。带领引见。其余俱照向例。著王大臣验放。其各省应进奏摺。俱著赍赴行在投递。该部通行传谕知之。　　

○癸亥。谕曰、窦光鼐、著仍留浙江学政之任。所有吏部右侍郎事务。著李绶暂行兼署。　　

○乙丑。闽浙总督雅德奏、浙江杭、嘉、湖、三府属。因上秋收歉米贵。经奏明先拨福建福州、兴化、泉州、福宁、四府属仓谷十万石。招浙商买运粜济。如数运台湾谷归还在案。兹届青黄不接。浙江三府属、仓粮粜缺。请再拨台湾府县仓谷十万石。每石定价六钱。令浙商在浙交银。给照赴运。运费。听商自给。商交谷价。由浙解贮台湾府库。秋收后。酌买还款。得旨、如所请行。　　

○丙寅。谕、朕于五月驻跸避暑山庄。御前乾清门行走之蒙古王公等。俱来接驾。此内相距地方。远近不等。如喀喇沁王喇特纳锡第。游牧较近。自应前来迎接。其游牧隔远。行走需半月者。往返劳费。嗣后七月间该班人等。内有事届期不能来者。听其五月先来朝觐。余俱按期前来。不必五月至喀喇河屯接驾。今年有闰七月。即令于闰七月二十日前。来避暑山庄。著该院晓谕各盟长等。以示朕轸恤蒙古奴仆之至意。　　

○又谕曰、普福、著驰驿前往西宁办事。更换福禄来京。理藩院侍郎事务。著勒保兼署。　　

○吏部带领三品京堂宗人府府丞曹学闵等十一员、引见。得旨、肃普洞阿、著休致。余著照旧供职。　　

○又带领王大臣京察验看之四五品京堂翰林院侍读学士陆伯焜等四十一员、引见、得旨、陆伯焜、铁保、吴璥、庆龄、童凤三、扎郎阿、觉罗吉善、李廷钦、俱准其一等。赉图哈、龄昌、戴第元、福志、诚速、沈琳、或年老有疾。或才具平常。俱著休致。余依议。　　

○丁卯。谕曰、三阿哥之子绵懿。著晋封贝勒。其出府事宜。著交内务府总管。照例办理具奏。　　

○又谕、今年京察届期。吏部开列在京各部院三品以上大臣。奏请甄别一本。向来大学士例不开列。第念大学士阿桂等。或襄赞纶扉。或兼统部务。均能懋著勤劳。敬公称职。宜加优叙。以昭恩眷。阿桂、嵇璜、伍弥泰、梁国治、俱著交部议叙。协办大学士尚书和珅、刘墉、尚书曹文埴、彭元瑞、王杰、金简、留保住、左都御史阿扬阿、署尚书侍郎福长安、侍郎董诰、宣力中外。均能勤慎称职。宜加优奖。俱著交部议叙。其礼部侍郎庄存与、内阁学士塔彰阿、伯兴、年力就衰。难以供职。均予原品休致。余著照旧供职。　　

○又谕、今年京察届期。吏部将各省督抚。开列名单进呈。请旨甄别。总督刘峨、福康安、富勒浑、李世杰、河道总督兰第锡、漕运总督毓奇、巡抚闵鹗元、毕沅、孙士毅、刘秉恬、均宣力封疆。克称厥职。著交部议叙。余著照旧供职。　　

○谕军机大臣等、据富勒浑奏、饶平县、在界连闽省之黄冈地方、盘获妄布邪言吴国一犯。搜有刷印字迹板片。上刻南肇道人示劝字样。中间刊符一道。并有三官下凡、不信者行逢灾难、语句。讯据该犯供称、系闽省刻字匠林忠刻造。现在飞咨查办等语。该犯胆敢妄托神祇。造作符箓。倡言祸福。播散惑众。甚属可恶。著富勒浑、即行严审定拟。其所刻南肇道人示劝符箓。上有江西广信府天师晓谕字样。除就近询问正一真人张起隆外。著传谕何裕城。严切根究。板片是否系广信府刊刻。曾否传播。并查南肇道人。实系何人名号。有无夥党。一并查拏审办具奏。至此项不法字迹。刻自闽省。且据该犯供称。系上年九月刊刻印卖。闽省流传必多。并著传谕雅德、徐嗣曾、督饬该道府等。严切查拏审办。据实覆奏。又思所称南肇道人。或系肇庆府之人。隐名为之。富勒浑亦应留心物色。将此由五百里各传谕知之。　　

○又谕、昨据浦霖奏、逃遣向忠夏。即向占贵。年籍不符。请查明以便跟缉一摺。因交刑部详查速奏。兹据该部查奏。乾隆四十八年。据四川总督李世杰、咨部自首逃兵。向忠夏一名。原籍系湖南宝庆府人。现年二十九岁。因自首免死。发伊犁为奴。嗣于五十年、在伊犁脱逃。据该将军咨报、该犯籍贯年貌。亦与川省咨部时相同。今据浦霖奏、检查四十三年。川省移送逃兵册内。开载向忠夏、系湖北黄州府人。年三十五岁。与伊犁咨报不符。自系川督从前移送湖南省册内。开写错误等语。向忠夏、系金川逃兵。因自首免死。发往伊犁为奴。复敢在配脱逃。殊属可恶。必须拏获办理。何以川省前后咨缉册内。开载该犯籍贯年貌。互相歧异。著传谕李世杰、即速查明逃遣向忠夏原籍。究系何省。年岁若干。径行移咨楚省。严缉务获。仍将开报错误之处。一并查明速奏。刑部摺、著发交阅看。　　

○吏部带领京察保送一等之内阁侍读学士富昆等二百八十四员、引见、得旨、富昆、季学锦、蔡廷衡、黄轩、俱准一等、西精额、图毕赫、隆兴、方大川、达年、双庆、富勒赫、那淇、永启、景昌、富克进、爱星阿、常明、揆文、阿霖、傅勒赫、潘奕隽、顾宗泰、沉琨、吴树萱、隆善、富勒善、佛住、瑚唐阿、萨喇善、富伦达、舒禄、宗室吉尔通阿、宗室广敏、宗室玉庆、宗室伊冲阿、宗室雅尔通额、宗室明绳、宗室多善、张敦培、宗室蹈福、富勒珲、齐克慎、恒宁、金汝圭、李镜图、宜经额、觉罗哈丰阿、福克精阿、阿尔景阿、德兴、承熙、经文、良柱、图桑阿、包愫、崔修绅、沈丙、李鋐、和宁、吉升保、图桑阿、安盛额、李廷敬、雷轮、庆元、阿克栋阿、福昂、郑安详、窝升额、图明阿、保住查郎阿、俸禄保、存住、关明、多隆阿、常善、持廉、常龄、观麟、萨炳阿、六十九、秀林、觉罗恒庆、成林、和腾额、觉罗体德、德超、玉麟、明安、德文、德明额、扎拉丰阿、赓音布、甘立德、嵩庆、岳兴阿、常格、觉罗德兴、舒山、舒昇阿、济兰、海福、王庆奎、富盛、福至、福庆、百庆、奇明、徐长发、阿彰阿、那郎阿、福重、和精额、王锟、穆尔萨理、白琳、景善、长龄、福德、福昌、福炳、赫本、苏苏尔通阿、觉罗麟祥、明安泰、怀谦、五格、明禄、祥林、墙见羹、陆瑗、范鏊、张华甫、姜开阳、李大翰、同兴、德敏、瑭瑞、杨芳春、清安泰、伍尔恭阿、那缙、觉罗德铭、希明、舒进、公峨、武陵岱、德宁、特通阿、伽蓝保、五英阿、长春保、老格、罗山、永保、德昌、恩庆、重安、邱文恺、王庆长、和琳、广厚、恭安、萨克素、嵩龄、觉罗福寿保、觉罗永兴、海洪阿、庆安、庆城、富色贺、穆英、福来、柏潢、荣德、全福、湛露、特克慎、奎舒、常龄、贡楚克扎布、临保、奎保、四达色、双德、景昌、丰盛额、安福、温都逊、永善、佛尔卿额、佟福、觉罗麟喜、评德、宗室禄康、阿尔呼达、冯堉、李翮、潘曾起、图敏、和龄、王廷瑛、峻鸣、达冲阿、富尔德赫、盛露、英保、文溥、武什杭阿、安福、陈昌图、宗室僧保住、德成、孟生蕙、德宾、讷清额、伯岱、隆安、八忠阿、伊精阿、扎拉芬、鄂祺、升额图、马廷模、刘种之、俞大猷、曹城、汪如藻、戴均元、五泰、孙玉庭、善宝、库蒙额、赫伦泰、九德、明启、张曾效、倭什洪额、巴彦布、本善、富保、多永武、永良、博尔多、福兴、觉罗和泰、那沛、文通、官亮、台泽布、彩柱、庆格、果兴阿、德庆、图敏、张景运、景文、木通阿、虞友光、扬桑阿、田起莘、伊克坦布、明泰、何廷瓒、金广义、德灵阿、伊存、和隆武、鄂云布、赫保、泰费音、毓通、克蒙额、书勋、巴尼泰、科布通武、觉罗百善、陈守诒、郑成基、马云龙、那苏图、善保、俱准其一等加一级、员承宁、准其于教习七品官任内一等加一级、　　

○戊辰、孝圣宪皇后忌辰。遣官祭泰东陵。　　

○己巳。谕曰、工部核议萨载等覆奏、东省大挑运河工程。开报大沙礓情形。与原奏及原册不符。仍驳令删减一摺。固属照例办理。第念东省运河。此次大挑。以五尺为度。必须将老底一律挑深。非如往年挑挖。仅止数寸尺余者可比。而大泛口等处。每遇山水陡发。急溜奔驶。沙去礓留。亦属事理应有。该督等所奏。自系实在情形。所有此次开报大沙礓。多用银一万零四百余两。著加恩准其开销。嗣后不准援以为例。　　

○京察本年各部院等衙门满汉各员。年老官六员。有疾官八员。才力不及官三员。分别处分如例。　　

○陕西巡抚永保奏、上年因广东巡抚孙士毅奏。该省州县。有垫解民欠情弊。奉旨令各省督抚。一体查奏。查陕西民风醇朴。额赋俱年清年款。地方官无垫解情弊。惟常。社。二仓米谷积欠。不能如数通完。现饬藩司、道、府、确查各属欠数。分别立限催徵。得旨、实力妥为之。　　

○以署镶黄旗蒙古副都统达明阿、为镶红旗蒙古副都统。　　

○庚午。谕曰、淑慎公主薨逝。其所居房间。既已空闲。著赏给价银一千两。将房入官。赏给三阿哥之子贝勒绵懿居住。如有应行修理之处。著交总办工程处。量加修理。　　

○又谕曰、何裕城奏、江西省市粮价值。近日稍昂。由江楚商民。贩运过多所致等语。上年江楚等省。被旱成灾。收成歉薄。全赖邻省米粮接济。商民均向江西、四川等省。贩运粮石。以资口食。费朕许多苦心。节次降旨。令各该省督抚。实力经理。设法调剂。务俾商贩流通。不致稍有阻遏。方为妥善。今何裕城、因该省粮价加增。归咎于商民贩运过多。是意存遏籴。此何言耶。民间遇有灾歉。自应以此省之有余。补彼省之不足。为督抚者。皆当以民食为心。不分此疆彼界。筹办得宜。俾得均匀接济。且邻省到境采买。小民等得价售卖。可沾余润。尚不应稍有居奇。何况封疆大臣。迺竟存彼此之见耶。前据李世杰奏、因商贩赴川。即碾动常平仓谷应粜。所办甚合机宜。又据舒常奏、江楚等省商民。赴该处贩买米石。官为照料。令其迅速运回。该督抚等、皆能无分畛域。办理妥协。是以将该督抚等议叙。何裕城、甫经到任。何以即有商贩过多之虑。甚属非是。何裕城、著饬行。　　

○又谕曰、哈密办事大臣广福病故员缺。著派范建中、驰驿前往。协同巴延三办理。　　

○谕军机大臣等、据萨载等奏、凌汛已过。各处工程水势情形一摺。内称邳宿运河。上年挑浚之后。汶河、沂河、入运各水口。并王母山砂礓溜等处。系属古浅。仍有浮沙流积等语。上年运河大挑工程。以五尺为度。将老底一律挑深。工钜费繁。非如往年挑挖。仅止数寸尺余者可比。是以该督抚等。于东省题销土方册内。一律开报大沙礓。经工部节次议驳。朕格外加恩。降旨准其开销。今王母山等处。甫经上年挑浚之后。仍有浮沙流积。则是估办挑挖。仍系虚应故事。若砂礓挑后复存。又何必大兴工作。徒滋糜费耶。该督等所办。殊属不成事体。著据实覆奏。至该督等从前奏准。于邳宿运河猫儿窝以下。添建石闸二座。收蓄水势。上年因建闸迟缓。以致水无擎托。不敷浮送重运。今二闸已经建成。是否于束水有益。若因运中河一带路长。河水流行迅驶。两闸仍不足擎蓄。该督等不妨将实在情形奏明。于两闸之外。再行酌量添建一两闸。以资收蓄。但不可又蹈覆辙。办理迟延。致滋贻误也。将此由四百里谕令知之。寻奏、邳宿一带运河。上年大挑。系中泓老底。现在深通。惟汶河、沂河、入运各口。并王母山沙礓溜等处。水过即流沙停积。是以乘新沙显露时。派员挑净。以待重运。工仅十余段。不敢糜费。至运中河邳州境、原有河清、河定、河成、三闸。宿迁境、上年于猫儿窝迤下。添建二石闸。于束水已属有益。但今岁山东尚未放水。俟来水铺足时。再加察看。如河流迅驶。两闸尚不足擎蓄。奏明添建。报闻。　　

○又谕、据何裕城奏、江西省市粮价值稍昂。皆由江楚商民。贩运过多所致等语。意存畛域。殊非封疆大臣之体。业经明降谕旨饬行矣。至摺内所称、酌粜常平仓谷。以裕民食一节。前据李世杰奏、因商贩赴川。即碾动常平仓谷。发粜接济。甚合事宜。今江西省粮价稍昂。该抚酌筹调剂。何不即将常平仓谷。出粜邻省。所有粜价。即存贮藩库。以备将来价贱时。买补归仓。似此一转移间。则邻省既得资接济。而市价亦不致昂贵。何裕城、何计不及此耶。著传谕该抚。嗣后务须遵照妥办。不得仍存畛域之见。　　

</div>
    <div class="pagination">
<a href="清实录乾隆朝实录_page1594.html">上一页</a><span>...</span><a href="清实录乾隆朝实录_page1590.html">1590</a><a href="清实录乾隆朝实录_page1591.html">1591</a><a href="清实录乾隆朝实录_page1592.html">1592</a><a href="清实录乾隆朝实录_page1593.html">1593</a><a href="清实录乾隆朝实录_page1594.html">1594</a><span class="current-page">1595</span><a href="清实录乾隆朝实录_page1596.html">1596</a><a href="清实录乾隆朝实录_page1597.html">1597</a><a href="清实录乾隆朝实录_page1598.html">1598</a><a href="清实录乾隆朝实录_page1599.html">1599</a><a href="清实录乾隆朝实录_page1600.html">1600</a><span>...</span><a href="清实录乾隆朝实录_page1596.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
