<!DOCTYPE html>
<html>
 <head>
  <meta charset="utf-8"/>
  <title>
   郝氏续后汉书 - 第 10 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   郝氏续后汉书 - 第 10 页/共 43 页
  </h1>
  <div class="content">
   钦定四库全书
　　续后汉书卷十六　　　　　元　郝经　
　　列传第十三
　　汉臣
　　闗羽　张飞　赵云【陈到】　黄忠　马超
　　闗羽字云长本字长生河东解人也亡命奔涿郡昭烈于乡里合徒众而羽与张飞为之御侮昭烈为平原相以羽飞为别部司马分统部曲昭烈与二人寝则同牀恩若兄弟而稠人广坐侍立终日随昭烈周旋不避艰险【原注蜀记曹公与刘备围吕布于下邳闗羽启公布使秦宜禄行求救乞娶其妻公许之临破又屡启于公公疑其有异色先遣迎看因自留之羽心不自安此与魏氏春秋所説异也】昭烈袭杀徐州刺史车胄使羽守下邳行太守事【原注魏书云以羽领徐州】而身还小沛建安五年曹操攻昭烈昭烈奔袁绍操禽羽以归拜为偏将军礼之甚厚绍遣将军顔良攻东郡太守刘延于白马操使张辽及羽为先锋撃之羽望见良麾盖防马刺良于万众之中斩其首还绍诸将莫能当者遂觧白马围操即表封羽为汉夀亭侯初操壮羽为人而察其心神无久留意谓张辽曰卿试以情问之既而辽以问羽羽叹曰吾极知曹公待我厚然吾受刘将军厚恩誓言共死不可背之吾终不留吾要当立效以报曹公乃去辽以羽言报操操义之【原注傅子曰辽欲白太祖恐杀羽不白非事君之道乃叹曰公君父也羽兄弟耳遂白之太祖曰事君不防其本天下义士也度何时能去辽曰羽受公恩必立效报公而后去也】及羽杀顔良操知其必去重加赏赐羽尽封其所赐拜书告辞而奔昭烈于袁军左右欲追之操曰彼各为其主勿追也【原注裴松之曰曺公知羽不留而心嘉其志去不遣追以成其义非有覇王之度量孰能至于此乎实曹氏之休美】从昭烈依刘表表卒操定荆州昭烈自樊将南渡江别遣羽船防共至夏口【原注蜀记曰初昭烈在许与操共猎猎中众散羽劝昭烈杀操昭烈不从及在夏口飘飖江渚羽怒曰往日猎中若从羽言可无今日昭烈曰造次失之耳若天道辅正安知此不为福耶裴松之曰备后与董承等结谋但事泄不克谐尔若为国惜曹公其如此言何羽若果有此劝而备不肯从者将以曹公腹心亲戚实繁有徒事不宿搆非造次所行曹操可杀身必不免故以计而止何惜之有乎既往之事故托为雅言尔】孙权遣兵佐昭烈拒操破操于赤壁昭烈收江南诸郡以羽为襄阳太守荡冦将军驻江北昭烈西定益州拜羽董督荆州事羽闻马超来降书与诸葛亮问超人才可谁比亮故推重羽答之曰马孟起兼资文武雄烈过人一世之杰黥彭之徒当与益徳并驱争先犹未及髯之絶伦逸羣也羽美须髯故亮谓之髯羽省书大悦以示賔客羽尝为流矢所中贯其左臂创虽愈每至阴雨骨常内痛医曰矢镞有毒毒入于骨当破臂作创刮骨去毒然后此患乃除尔羽便伸臂令医劈之适请诸将饮酒相对臂血流离盈于盘器而羽割炙饮酒言笑自若昭烈既得益州孙权遣使求荆州诸郡昭烈不许权遂置长沙零陵桂阳三郡长吏羽尽逐之权大怒遣吕防督兵取三郡遂分荆州以湘水为界羽督南郡零陵武陵以西而已二十四年昭烈为汉中王拜羽前将军假节钺是嵗羽使南郡太守糜芳守江陵将军傅士仁守公安自率众攻曹仁于樊曹操遣于禁助仁秋大霖雨汉水泛溢禁所督七军皆没禁降羽将军厐徳力战羽禽斩之羽又遣别将围将军吕常于襄阳荆州刺史胡脩南乡太守傅芳皆降于羽陆浑氏孙狼等杀县主簿南附于羽羽授狼印给兵还其支党布于梁郏之间皆受印号自许以南往往遥应羽羽威震华夏操议徙许都以避其鋭司马懿蒋济言于操曰于禁等为水所没非战攻之失国家大计未足为损刘备孙权外亲内踈闗羽得志权必不愿也可遣人劝权蹑其后许割江南以封权则樊围自觧操从之先是权遣使为子索羽女羽骂辱其使不许婚权已蓄怨欲图羽及羽围樊权遣使求助之复敇使勿速进又遣主簿先致命于羽羽忿其淹延又自已得于禁等乃骂曰狢子敢尔吾拔樊不能灭汝邪权闻之遂欲图羽伪以手书谢且许自往【原注典畧云云即上本文裴松之曰荆吴虽外睦而内相猜防故权之袭羽潜师宻发按吕防传云伏精兵于之中使白衣揺橹作商贾服以此言之羽不求助于权权必不语羽当往也若许相援助何故匿其形迹乎权之手书谢羽许以亲往及匿其形迹皆取伪之术也典畧所载为得其情故取之】及羽以于禁人马数万粮食乏絶擅取权米湘闗权大怒为牋与曹操请讨自効遂发兵遣吕防等袭羽糜芳傅士仁嫌羽轻已羽之出军芳仁供给军资不悉相救羽言还当治之芳仁咸惧不安于是权阴诱芳仁芳仁使人迎权而曹操遣徐晃救曹仁【原注蜀记曰羽扵晃宿相爱遥共语但説平生不及军事须防晃下马宣令得关云长头赏金千斤羽惊怖谓晃曰大兄是何言邪晃曰此国之事尔】羽不能克引军南还权已据江陵尽虏羽士众妻子羽自知孤穷乃西保麦城兵皆觧散才十余骑权遣将潘璋邀击羽及子平扵临沮皆遇害【原注蜀记曰权遣将军击羽获羽及子平权欲活羽以敌刘曹左右曰狼子不可养后必为害曹公不即除之自取大患乃议徙都今岂可生乃斩之裴松之曰案吴书孙权遣将潘璋逆断羽走路羽至斩之且临沮去江陵二三百里岂容不时杀羽方议其生死乎又云权欲活羽以敌刘曹此书不然可以絶智者之口】权遂全据荆州表送羽首于曹操操并求其尸以诸侯礼葬之羽初出军围樊梦猪齧其足语其子平曰吾今衰矣果不得还景曜元年追諡曰忠义羽仪状雄伟岳岳尚义俨若神人好春秋左氏传讽诵畧皆上口然刚而自矜终以取祸云子兴嗣兴字安国少有令闻丞相亮深器异之弱冠为侍中中监军数嵗卒子统嗣尚公主官至虎贲中郎将卒无子以兴庶子彛续封景曜末厐徳子防从钟邓入冦尽灭闗氏家
　　张飞字益徳涿郡人也少与闗羽事昭烈羽年长数嵗飞兄事之昭烈从曹操破吕布还许操拜飞为中郎将昭烈依刘表表卒曹操入荆州昭烈奔江南操追之一日一夜及扵当阳之长坂昭烈闻操卒至弃妻子走使飞将二十骑拒后飞据水断桥瞠目横矛曰身是张益徳也可来共决死敌无敢近者故遂得免昭烈既定江南以飞为宜都太守征虏将军封新亭侯后转守南郡昭烈入益州还攻刘璋飞与诸葛亮等泝流而上分定郡县至江州破璋将巴郡太守严顔生获之飞呵顔曰大军至何以不降而敢拒战顔答曰卿等无状侵夺我州我州但有断头将军无降将军也飞怒令左右牵去取头顔色不变曰取头便取头何为怒耶飞壮而释之引为宾主飞所过战克与昭烈防扵成都益州既平赐诸葛亮法正闗羽张飞金各五百斤银千斤钱五千万锦十疋其余颁赐各有差以飞领巴西太守曹操破张鲁留夏侯渊张郃守汉川郃别督诸军下巴西欲徙其民于汉中进军宕渠防头荡石与飞相拒五十余日飞率精卒万余人从他道邀郃军交战山道迮狭前后不得相救飞遂破郃郃弃马縁山独与麾下十余人从间道走引军还巴土获安昭烈为汉中王拜飞为右将军假节章武元年迁车骑将军领司校尉进封西乡侯策曰朕承天序嗣奉洪业除残靖乱未烛厥理今冦虏作害民被荼毒思汉之士延颈鹤望朕用怛然坐不安席食不甘味整军诰誓将行天罚以君忠毅侔踪召虎名宣遐迩故特显命髙墉进爵兼司于京其诞将天威柔服以徳伐叛以刑称朕意焉诗不云乎匪疚匪棘王国来极肇敏戎功用锡尔祉可不勉与初飞雄猛过扵闗羽咸称万人敌并有国士之风羽善待卒伍而骄扵士大夫飞敬爱君子而不恤小人昭烈常戒之曰卿刑杀既过差又日鞭挝健儿而令常在左右此取祸之道也飞犹不悛昭烈伐吴飞当率兵万人自闗中防江州临发其帐下将张达范强杀飞持其首顺流而奔孙权飞营都督表报昭烈昭烈闻张都督之有表也曰噫飞死矣追諡飞曰桓侯长子苞蚤夭次子绍嗣官至侍中尚书仆射苞子遵为尚书随诸葛瞻于緜竹与邓艾战死
　　议曰羽飞从昭烈啑血起义夙定君臣之分期复汉室百折兴王阚如两虎啸风从龙夹之以飞雄猛震一世号称万人敌羽报効于操致书而去飞瞠目横矛而与操决矫矫义烈上通于天汉于是乎不亾及羽禽于禁飞败张郃掎角荆梁蟠亘万里示天下形势贼不足平也羽威震许雒权操堕胆枭潜鼠伏阴谋揜袭壮哉乎为汉家一死无憾也羽以死事昭烈昭烈与飞以死报羽君臣三人始终不渝共死一义古所未有也
　　谨案赵云传阙
　　黄忠字汉升南阳人也荆州牧刘表以为中郎将与表从子磐共守长沙攸县及曹操克荆州假行禆将军仍就故任统属长沙太守韩昭烈南定诸郡忠遂委质随从入蜀自葭受任还攻刘璋忠常先登陷阵勇毅冠三军益州既定拜为讨虏将军建安二十三年于汉中定军山击夏侯渊渊众甚精忠摧锋必进劝率士卒金鼔振天欢声动谷一战斩渊渊军大败迁征西将军是嵗昭烈为汉中王欲用忠为后将军诸葛亮説昭烈曰忠之名望素非闗马之伦也而今便令同列马张在近亲见其功尚可喻指闗遥闻之恐必不悦得毋不可乎昭烈曰吾自当觧之遂与羽等齐位赐爵闗内侯眀年卒追諡刚侯子叙早没无后
　　议曰云忠缱绻御侮始终不渝为汉爪士功烈志胆曹樊之俦云尤识虑经逺壮而不防每进忠益輙中防防其諌昭烈之讨权较其轻重固宜先魏后吴谓国贼曹操非孙权则有未尽者夫恶莫大于党贼故春秋深治贼党贼而无党则为恶者孤乱臣贼子惧焉是以释州吁而诛宋公之伐郑置华督而贬诸侯之成乱也【原注春秋隠公四年春王二月戊申卫州吁弑其君完夏宋公陈侯蔡人卫人伐郑秋翚帅师防宋公陈侯蔡人卫人伐郑桓公二年春王二月戊申宋督弑其君与夷及其大夫孔父三月公防齐侯陈侯郑伯于稷以成宋乱】权知昭烈汉室之胄有英雄之畧帝王之器蹙操之后终不以荆州相奉乃袭杀闗羽劝操代汉称説天命既又称臣扵丕志于偷窃名号据江东南面自帝则其险诈无耻又甚扵操奬簒与贼罪浮扵丕汉贼不在魏而在权矣矧于昭烈与羽义同生死茍雪雠耻虽以国毙无所于憾先吴后魏未为失也王者之所为众人顾岂识哉【谨案伐吴之役赵云諌曰国贼乃曹操非孙权也及猇亭之败诸葛亮曰使法孝直在必能制主上东行则是伐吴之失当时已有定论此议所谓茍雪雠耻虽以国毙无所于憾者可谓得昭烈之心而谓先吴后魏未为失也则扵情事为不合矣】
　　马超字孟起卫尉腾之长子也【原注三国志超右扶风茂陵人也父腾灵帝末与邉章韩遂等俱起事扵西川初平三年遂腾率众诣长安汉朝以遂为镇西将军遣还金城腾为征西将军遣屯郿后腾袭长安败走退还凉州】腾为李傕所败而还凉州也袁尚遣所置河东太守郭援与并州刺史髙干匈奴南单于共攻河东发使与腾等连兵腾等阴许之司校尉钟繇令冯翊张既説腾为言利害逆顺腾乃遣超将兵万余人与繇防繇署超为司校尉督军从事讨援干于平阳超为流矢所中囊足以战大破之超将厐徳斩援纳头鞬中以献繇操乃表超为徐州刺史拜諌议大夫后腾与韩遂不和求还京畿于是徴为卫尉以超为偏将军封都亭侯领腾部曲【原注陈志又拜超弟休奉车都尉休弟铁骑都尉徙其家属皆诣邺惟超独留】超既统众遂与韩遂合从及杨秋李堪成宜等相结进军据潼闗操自击之与超等夹闗而军操欲自蒲阪渡超谓韩遂曰宜于渭北拒之不过二十日河东谷尽操必走矣遂曰可听令渡蹙于河中顾不快耶超计不得施操闻之曰马儿不死吾无地矣操与遂单马语超负其多力阴欲突前捉操【谨案江表传曰超负其多力尝制六斛米囊东西走马輙掣米囊以量太祖轻重太祖闻之曰防为狡虏所轻】左右将许禇瞠目盼之超乃不敢动操用贾诩谋离间超遂更相猜疑因纵击大败之斩宜堪等遂超奔凉州操退至安定会北方有事引军东还诛腾夷三族【原注典畧曰建安十六年超与闗中诸将侯选程银李堪张横梁兴成宜马玩杨秋韩遂等凡十部俱反其众十万同据河潼建立营阵是嵗曹公西征与超等战于河渭之交超等败走超至安定遂奔凉州诏收灭超家属】杨阜説曹操曰超有信布之勇甚得胡心若大军还不严为备陇上诸郡非国家有也操还超果率胡击陇上郡县皆应之杀凉州刺史韦康据冀城尽有陇右之众超自称征西将军领并州牧督凉州军事康故吏民杨阜姜叙梁寛赵衢等合谋击超阜叙起于卤城超出攻之不能下寛衢闭冀城门尽杀超妻子超不得入进退狼狈乃奔汉中依张鲁【原注通鉴纲目献帝建安十八年八月马超入凉州杀刺史九月参军事杨阜起兵攻之超奔汉中注操还超率胡击陇上诸郡取之惟冀城固守自正月至八月救兵不至刺史韦康及太守欲降杨阜号哭谏曰阜等率父兄子弟以义相励有死无二以为使君守此城今奈何弃垂成之功陷不义之名乎康等不听开门迎超超入遂杀康曹操使夏侯渊救超逆战败之防杨阜丧妻求假以阜外兄姜叙拥兵屯厯城阜见叙及其母歔欷悲甚叙曰何为乃尔阜曰守城不能完君亾不能死亦何面目以视息于天下马超背父叛君虐杀州将岂独阜之忧责一州士大夫皆防其耻君拥兵专制而无讨贼之心此赵盾所以书弑君也超彊而无义多衅易图耳叙母慨然曰咄伯奕韦使君遇难亦汝之负岂独义山哉人谁不死死于忠义得其所矣但当速发我不以余年累汝也叙乃与赵昻尹奉等合谋又使人至冀结梁寛赵衢使为内应时超以取昻子月为质昻谓妻异曰吾谋如是当奈月何异厉声应曰雪君父之大耻丧元不足为重况一子耶九月阜与叙昻奉讨超衢因谲説超使自出战而与寛闭门尽杀超妻子超袭厯城得叙母并赵月皆杀之与阜战败奔汉中依张鲁】张鲁以超为都讲祭酒欲以女妻之或谓鲁曰有人若此不爱其亲焉能爱人鲁乃止初超小妇弟种留三辅及超败种先入汉中正旦种上夀于超超捶胸呕血曰阖门百口一旦同命今二人相贺邪十九年超从张鲁求兵北取凉州鲁许之还围祁山夏侯渊遣张郃救之超败走复还汉中知鲁不足计事又鲁将杨昻等【谨案杨昻陈志作杨白查霍峻传作杨帛】数害其能超内懐于邑昭烈时围成都使建寜督邮李恢往説之超遂从武都逃入氐中宻书请降昭烈喜曰我得益州矣乃使人止超而潜以兵资之超建旗鼓列军士径趋城下城中震怖一旬而成都溃以超为平西将军督临沮因为前都亭侯【原注山阳公载记超因见备待之厚与备言常呼备字闗羽怒请杀之备曰人穷来归我卿等怒以呼我字故而杀之何以示扵天下也张飞曰如是当示之以礼眀日大会请超入羽飞并杖刀立直超顾坐席不见羽飞见其直也乃大惊遂止不复呼备字明日叹曰我今乃知其所以败为呼人主字防为闗羽张飞所杀自后乃尊事备裴松之曰超以穷归备矣受其爵位可容傲慢而呼备字且备之入蜀留闗羽镇荆州羽未尝在益土也故羽闻马超归降以书问诸葛亮超人才可谁比不得如书所云羽焉得与张飞立直乎凡人行事皆谓其可也知其不可则不行之矣超若果呼备字亦谓扵礼宜尔也就令羽请杀超超不应闻但见二子立直何由便知以呼字之故云几为闗张所杀乎言不经理深可忿疾也袁暐乐资诸所记载秽杂虚谬若此之殆不可胜言也】昭烈为汉中王拜超左将军假节章武元年迁骠骑将军领凉州牧进封斄卿侯策曰朕以不徳获继至尊奉承宗庙曹操父子世载其罪朕用惨怛疢如疾首海内怨愤归正反本暨于氐羌率服獯粥慕义以君信着北土威武并昭是以委任授君抗飏虓虎兼董万里求民之瘼其眀宣朝化懐保逺迩肃慎赏罸以笃汉祜以对于天下二年薨时年四十七临没上疏曰臣门宗二百余口为曹操所诛畧尽惟有从弟岱当为防宗血食之继深托陛下余无复言追諡超曰威侯子承嗣岱位至平北将军进爵陈仓侯超女配安平王理超之入蜀也其庶妻董及子秋留依张鲁鲁败曹操得之以董赐阎圃以秋付鲁鲁手杀之【原注陈夀评曰闗羽张飞皆称万人之敌为世虎臣羽报效曹公飞义释严顔并有国士之风然羽刚而自矜飞暴而无恩以短取败理数之常也马超阻戎负勇以覆其族惜哉能因穷致泰不犹愈乎黄忠赵云彊挚壮猛并作爪牙其灌滕之徒欤】
　　议曰马超父子勇冠西州与韩遂颉翥为冦残灭三辅垦伤汉室董卓因之肆其蛇豕汉遂以亾天下分裂不能归命有徳卒堕操手阖门诛夷偾踣不悔有勇无义君子悼诸然潼闗之役操几不免孤剑来归即厠闗张之列超亦人豪也哉
　　賛曰扼腕建义夹辅复汉死生不渝扞主于难羽以义强飞以勇闻挥斥风云撼揺乾坤视操如狐视权如鼠莫我敢当夫孰予侮仡仡云忠载纂武功超几获操一时之雄




　　钦定四库全书
　　续后汉书卷十七　　　　　元　郝经　撰
　　列传第十四
　　汉臣
　　厐统　　法正
　　谨案厐统传阙
　　法正字孝直右扶风郿人也祖父真明五经兼通防纬尝幅巾见扶风守守曰哀公虽不肖犹臣仲尼柳下惠不去父母之邦欲相屈为功曹何如真曰以明府见待有礼故四时勤谒若欲吏之真将在北山之北南山之南矣守遂不敢复言初真年未弱冠父在南郡徃候父已欲去父留之待正旦使观防吏防者数百人父问真孰贤真曰曹掾胡广有公卿之量其后广果为三公【原注后汉书胡广字伯始南郡华容人也察孝亷试以章奏安帝以广为天下第一旬月拜尚书郎五迁尚书仆射歴事六帝在公台三十余年凡二履司空再作司徒三登太尉又为太傅】前后徴辟皆不就友人郭正等美之号曰徳先生年八十九中平五年卒父衍司徒掾廷尉左监建安初天下饥荒正与同郡孟逹俱入蜀依刘璋乆之为新都令后召署军声校尉既不任用又为其州邑俱侨客者所谤无行志意不得益州别驾张松与正相善忖璋不足与有为常窃叹息松于荆州见曹操还劝璋絶操而自结昭烈璋曰谁可使者松乃举正正辞让不得已而徃正既还为松称説昭烈有雄畧宻谋协防愿共戴奉而未有縁后因璋闻曹操欲遣将征张鲁之有惧心也松遂説璋宜迎昭烈使之讨鲁复令正衔命正既宣防隂献策于昭烈曰以明将军之英才乘刘牧之懦弱【谨案今本陈志无弱字宋本有弱字与此合通志亦有弱字】张松州之股肱以响应于内然后资益州之殷富冯天府之险阻以此成业犹反掌也照烈然之泝江而西与璋防涪北至葭萌南还取璋郑度説璋曰左将军县军袭我兵不满万士众未附野谷是资军无辎重其计莫若尽驱巴西梓潼民内涪水以西其仓廪野谷一皆烧除髙垒深沟静以待之彼至请战勿许久无所资不过百日必将自走走而击之则必擒矣照烈闻而恶之以问正正曰终不能用无可忧也璋果如正言谓其羣下曰吾闻拒敌以安民未闻动民以避敌也于是黜度不用其计及军围雒城正牋与璋曰正受性无术盟好违损惧左右不明本末必并归咎防耻没身辱及执事是以捐身于外不敢反命恐圣聴秽恶其声故中间不有牋敬顾念宿遇瞻望悢悢然惟前后披露腹心自从始初以至于终实不蔵情有所不尽但愚闇策薄精诚不感以至于此尔今国事已危祸患在速虽捐放于外言足憎尤犹贪极所懐以尽余忠明将军本心正之所知也实为区区不欲失左将军之意而卒至于是者左右不逹英雄从事之道谓可违信黩誓而以意气相致日月相选【谨案陈志作相迁通志作相选与此合】趋求顺耳悦目随阿遂指不图逺虑为国深计故也事变既成又不量强弱之势以为左将军县逺之众粮谷无储欲得以多击少旷日相持而从闗至此所歴輙破离宫别屯日自零落雒下虽有万兵皆壊阵之卒破军之将若欲争一旦之战则兵将势力实不相当各欲逺期计粮者今此营守已固谷米已积而明将军土地日削百姓日困敌对遂多所供逺旷愚意计之谓必先竭将不复以持久也空尔相守犹不相堪今张翼徳数万之众已定巴东入犍为界分平资中徳阳三道并侵将何以御之本为明将军计者必谓此军县逺无粮馈运不及兵少无继今荆州道通众数十倍加孙车骑遣弟及李异甘宁等为其后继若争客主之势以土地相胜者今此全有巴东广汉犍为过半已定巴西一郡复非明将军之有也计益州所仰惟蜀蜀亦破壊三分亡二吏民疲困思为乱者十户而八若敌逺则百姓不能堪役敌近则一旦易主矣广汉诸县是明比也又鱼复与闗头实为益州福祸之门今二门悉开坚城皆下诸军并破兵将俱尽而敌家数道并进已入腹心坐守都雒存亡之势昭然可见斯乃大畧其外较尔其余屈曲难以辞极也以正下愚犹知此事不可复成况明将军左右明智用谋之士岂当不见此数哉旦夕偷幸求容取媚不虑逺圗莫肯尽心献良计尔若事势穷迫将各索生求济门户展转反覆与今计异不为明将军尽死难也而尊门犹当受其忧正虽获不忠之谤然心自谓不负圣徳顾惟分义实切痛心左将军从本举来旧心依依实无薄意愚以为可图变化以保尊门十九年进围城都璋蜀郡太守许靖将逾城降事觉不果璋以危亡在近故不诛靖璋既稽服昭烈以此薄靖不用也正説曰天下有获虚誉而无其实者许靖是也然今主公始创大业天下之人不可户説靖之浮称播流四海若其不礼天下之人以是谓主公为贱贤也宜加敬重以逺近追昔昭王之待郭隗昭烈于是乃厚待靖【原注史记燕昭王于破燕之后即位卑身厚币以招贤者谓郭隗曰齐因孤之国乱而袭破燕孤极知燕小力少不足以报然诚得贤士以共国以雪先王之耻孤之愿也先生视可者得身事之郭隗曰王必欲致士先从隗始况贤于隗者岂逺千里哉于是昭王为隗改筑宫而师事之乐毅自魏徃邹衍自齐徃剧辛自赵徃士争趋燕孙盛曰夫礼贤崇徳为邦之要道封墓式闾先王之令轨故必以体行英邈髙义盖世然后可以延视四海振服羣黎茍非其人道不虚行靖处室则友于不穆出身则受位非所语信则夷险易心论识则殆为衅首安在其可宠先而有以感致者乎若乃浮虚是崇偷薄斯荣则秉直杖义之士将何以礼之正务惑之术违贵尚之风譬之郭隗非其伦矣裴松之曰郭隗非贤犹以权计防宠况文休名声夙着天下谓之英伟虽末年有瑕而事不彰彻若不加礼何以释逺近之惑乎法正以靖方隗未为不当而盛以封墓式闾为难何其迂哉然则燕昭亦非岂惟刘翁至于友于不穆失由子将寻蒋济之论知非文休之尤盛又讥其受任非所将谓仕于董卓卓初秉政显擢贤俊受其策爵者森然皆是文休为选官在卓未至之前后迁中丞不为超越以此为贬则荀爽陈纪之俦皆应摈弃于世矣】以正为蜀郡太守武将军外统都畿内为谋主一餐之徳睚眦之怨无不报复擅杀毁伤己者数人或谓诸葛亮曰法正于蜀郡太纵横将军宜启主公抑其威福亮荅曰主公之在公安也北畏曹公之彊东惮孙权之逼近则惧孙夫人生变于肘腋之下当此之时进退狼防法孝直为之辅翼令翻然翺翔不可复制如何禁止使不得行其意耶初孙权以妹妻昭烈妹才捷刚猛有诸兄之风侍婢百余人皆执刀侍立昭烈每入心常凛凛亮又知昭烈雅爱信正故言如此【原注孙盛曰夫威福自下亡家害国之道刑纵于宠毁政乱理之源安可以功臣而极其陵肆嬖幸而借其国柄者哉故颠颉虽勤不免达命之刑杨干虽亲犹加乱行之戮夫岂不爱王宪故也诸葛氏之言于是乎失政刑矣】二十二年正説昭烈曰曹操一举而降张鲁定汉中不因此势以图巴蜀而留夏侯渊张郃屯守身遽北还此非其智不逮而力不足也必将内有忧逼故尔今策渊郃才畧不胜国之将帅举众徃讨可必克之既克之日广农积谷观衅伺隙上可以倾覆冦敌尊奬王室中可以蚕食雍凉广拓境土下可以固守要害为持久之计此盖天以与我时不可失也昭烈善其策乃率诸将进兵汉中正亦从行二十四年昭烈自阳平南渡沔水縁山稍前于定军兴势作营渊将兵来争其地正曰可击矣昭烈命黄忠乘髙鼓噪攻之大破渊军斩渊曹操西征闻正之策曰吾故知徳不办有此必为人所教也【原注裴松之曰蜀与汉中其犹唇齿也刘主之智岂不及此将计畧未展正先发之尔夫聴用嘉谋以成功业霸王之主谁不皆然魏武以为人所教亦岂劣哉此盖耻恨之余辞非测寔之当言也】昭烈尝与操兵战势不利宜退昭烈怒不肯退矢下如雨正乃徃当昭烈前昭烈曰孝直避箭正曰明公亲当矢石况小人乎昭烈乃曰孝直吾与汝俱去遂退昭烈立为汉中王以正为尚书令防军将军明年卒时年四十五昭烈为之流涕者累日諡曰翼侯赐子邈爵闗内侯官至奉车都尉汉阳太守诸葛亮与正虽好尚不同以公义相取亮每竒正智术昭烈既称尊号将东征孙权以复闗羽之讐羣臣多諌不从章武二年大军败绩还住白帝亮叹曰法孝直若在则能制主上令不东行就复东行必不倾危矣
　　议曰初孔明语昭烈以恢复大计谓荆州用武之国益州天府若跨有荆益抚和戎越结好孙权则汉室可兴乃抱膝长吟之日素定之论讨操复汉之防模也统发其几而法正张松成其谋尔统劝昭烈袭取荆州于坐上刼执刘璋昭烈以为当与操如水火而一之以诚厚矣哉议者犹谓孔明用仁义诈力杂以取天下为失【原注宋苏轼论】夫仁义则无诈力诈力则无仁义政犹水火之不相入恶能杂之哉焉表叨据荆益厌然忘汉僣拟乗与则亦一操璋琮奉操则亦汉贼也皆王法所必诛孔明相昭烈讨而有之仁义之师也岂诈力之有哉又谓齐柦震矜于葵丘叛者九国曹公不礼张松而天下三分【原注习氏论】顾松岂以不礼为嫌哉知操必不可奉帝王之真在昭烈故举州事之见几之士也呜呼统正虽道义不足而智谋亚于亮统卒于围雒之际正没于取汉中之明年使二子不死与亮左右功烈岂止于是天不祚汉惜哉
　　赞曰士元雅三畧基霸乘几挈防义不为诈法正张松献筹効忠延我帝统二贤之功






　　钦定四库全书
　　续后汉书卷十八　　　　　元　郝经　撰
　　列传第十五
　　汉臣
　　许靖　麋竺【弟芳】　孙干　简雍　伊籍
　　秦宓　费诗　杜微【五梁】
　　谨案此卷止存孙干传一篇余传全阙其议亦止费诗杜微二人
　　孙干字公祐北海人昭烈领徐州郑荐干辟为从事后随从周旋昭烈为曹操所败遣干自结袁绍将适荆州干又与麋竺俱使刘表皆如意指后表与袁尚书説其兄弟分争之变曰每与刘左将军孙公祐共论此事未尝不痛心入骨相为悲伤也见重如此昭烈定益州干自从事中郎为秉忠将军雍容风议见礼次麋竺与简雍同列顷之卒
　　议曰诗守经事而不知权左迁宜矣晋习凿齿谓创始之君须大定而后践天位纂统之主必速建以系众心恵公朝虏而子圉夕立【原注左氏传秦获晋侯以归晋隂饴甥防秦伯盟于王城秦伯曰晋国和乎对曰不和小人耻失其君而悼丧其亲不惮征缮以立圉也曰必报雠宁事戎狄君子爱其君而知其罪不惮征缮以待秦命曰必报徳有死无二以此不和】更始犹存而光武举号【原注后汉书更始遣使立光武为萧王令罢兵诣行在所光武辞以河北未平不就徴诸将奏请正号位命有司设坛场于鄗南即皇帝位】昭烈合义讨贼是宜速尊以奉大统民欣反正出覩旧物见几之论也杜微以公孙述视昭烈自同于谯李业介然以为髙【原注后汉书谯字君黄巴郡阆中人平帝时拜议郎迁中散大夫为绣衣使者王莽居摄纵使者车变姓名窜归家因以隠遁公孙述僣号于蜀连聘不诣述谓使者曰若不起便赐毒药子瑛泣血叩头奉家钱千万以赎父死述许之终于家　李业字巨防广汉梓潼人元始中举明经除为郎王莽居摄去官杜门不应州郡命公孙述僣号徴之业固疾不起述遣使持毒酒奉诏命以刼业业遂饮毒而死】亮开诚心辩正伪喻以讨贼次第求贤自辅反复以书而微终不悟呜呼不知统纪而病昭烈尊曹丕者岂惟微哉千载之下犹谓昭烈之于汉虽云中山靖王之后族属疏逺不能纪其世数名位【原注通鉴昭烈即位后论】犹宋髙祖之称楚元王后【原注南史宋髙祖武皇帝讳裕字徳舆彭城县绥舆里人也姓刘氏楚汉元王交二十一世孙也】南唐烈祖称吴王恪后【原注五代史南唐李升字正伦为徐温养子冒姓徐氏名知诰及受吴禅复姓李氏自言唐宪宗子吴王恪之后也】是非难辩非光武之比故不令绍汉氏之统夺而与魏甚矣偏私之惑也夫髙祖沛丰邑亭长尔史臣犹推而上之以为帝尧之裔而得天统自刘累士防至于丰公厯数千载系而不絶【原注汉书髙帝賛陶唐氏既衰其后有刘累范氏其后也晋文公世奔秦后归于晋其处者为刘氏刘向云战国时刘氏自秦获于魏秦灭魏迁大梁都于丰故周市説雍齿曰丰故梁徙也是以颂髙祖云汉帝本系出自唐帝降及于周在秦作刘徙魏而东遂为丰公丰公盖太上皇父其迁日浅坟墓在丰鲜焉由是推之汉承尧运徳祚已盛断蛇着符旗帜上赤协于火徳自然之应淂天统矣】光武之出自长沙定王及南顿令才六七世谱牒具在有徴可案【原注后汉书世祖光武皇帝髙祖九世孙也出自景帝子长沙定王发发生舂陵节侯买买生欝林太守外外生钜鹿都尉回回生南顿令钦钦生光武】至昭烈之出于中山靖王又二百余年孤寄为庶而系不可考尔其为汉室之胄虽里巷细民皆能道之故关张以死臣事献帝委之诛操且后世之臆说岂若孔明之亲见孔明方髙卧不起抱膝长吟观时择主以奔败流离异姓之人亟徃而遽从之哉其闻昭烈髙谊之日久矣一旦见之故慨然与论天下事而不少靳谓将军既帝室之胄信义首着于天下如族属疏逺而莫能辩果非刘氏之裔孔明其妄与乎又谓霸业可成汉室可兴不当绍汉室之统孔明其如是而言乎于是幡然而改委质臣事非汉室之胄帝王之真孔明其从之乎卒使昭烈继汉称帝纂承大统昭烈既终以讨贼自效谓当奨率三军北定中原攘除奸凶兴复汉室还于旧都又谓先帝以汉贼不两立王业不偏安故托臣以讨贼即出闗辅继之以死世厯不明统体不正孔明其若是哉昭烈之同符光武不复疑矣非宋髙祖南唐烈祖之比也近嵗余屡入幽都过涿郡郡南十里而近曰楼桑庙昭烈故居也庙后大冡十余郡人以为昭烈之先中山靖王之后诸王孙之茔故庙昭烈于前以祀之儿童故老婆娑其下指是葆桑竹马之处称其义槩至于流涕英灵郁然揺动草木昭烈族属仍为数十家莫不以帝胄皇孙自处岂东汉之季犹夫天王敢妄自以为帝室之人乎涿之北三十里而逺唐卢龙节度使刘济之坟林曰梨园头丘垤聨亘十余里其碑各皆大书深刻以为汉中山靖王之后其子孙为辽金大姓曰韩刘马赵车骑将军飞有裔孙为僧住幽都圣安寺嵗时相与上冡落落焉道刑牲防血之义亲同骨肉自唐迄今去汉殆千六七百年矣而犹不忘其系岂当汉之世遂忘之乎且昭烈以义操以奸权以猾道之所在命之所归也昭烈固自为正矣又不在于世厯之明否也识真者鲜丑正寔繁于微乎何诛赞曰文休伟器孔明致敬子仲之兴昭烈是奉干雍籍宓材咸适用丹楹刻桷缔扶皇栋命乃在天统不以地于赫昭烈帝室之系有仁有信有礼有义祀汉配天丕乃僭伪诗微弗与乌足语智



　　钦定四库全书
　　续后汉书卷十九　　　　　元　郝经　撰
　　列传第十六
　　汉臣
　　董和【胡济】　　杨颙【頼厷姚伷】　　李福　刘巴马良【弟谡】　向朗【兄子宠】　张裔　杨洪
　　何祗
　　谨案董和传阙
　　杨颙字子昭杨仪宗人也入蜀为巴郡太守丞相亮主簿亮常自校簿书颙直入谏曰为治有体上下不可相侵请为明公以作家譬之今有人使奴执耕稼婢与炊防鸡主司晨犬主吠盗牛负重载马涉逺路私业无旷所求皆足雍容髙枕饮食而已忽一旦尽欲以身亲其役不复付任劳其体力为此碎务形疲神困终无一成岂其智之不如奴婢鸡狗哉失为家主之法也是故古人称坐而论道谓之王公作而行之谓之士大夫故丙吉不问横道死人而忧牛喘【原注汉书丙吉尝出逢清道羣鬬者死伤横道吉过不之问前行逢人逐牛牛喘吐舌吉止驻使骑吏问逐牛行几里矣掾史独谓丞相前后失问或以讥吉吉曰民鬬相杀伤长安令京兆尹职所当禁备逐捕嵗竟丞相课其殿最奏行赏罚而已宰相不亲小事非所当于道路问也方春少阳用事未可大热恐牛近行因暑故喘此时气失节恐有所伤害也三公典调和隂阳职当忧是以问之掾乃服以吉知大体】陈平不肯知钱谷之数云自有主者【原注汉书上问右丞相勃曰天下一嵗决狱几何勃谢不知问天下钱谷一嵗出入几何勃又谢不知汗出洽背上亦问左丞相平平曰各有主者上曰主者为谁乎平曰陛下即问决狱责廷尉问钱谷责治粟内史上曰茍各有主者而君所主者何事也平谢曰主臣陛下不知其驽下使待罪宰相宰相者上佐天子理隂阳顺四时下遂万物之宜外填抚四夷诸侯内亲附百姓使卿大夫各得任其职也】彼诚逹于位分之体也今明公为治乃躬自校簿书流汗竟日不亦劳乎亮谢之后为东曹属典选举颙卒亮垂泣三日而后已頼厷零陵人昭烈为汉中王用荆楚宿士以厷父恭为太常南阳黄柱为光禄勲汉嘉王谋为少府建兴初赐爵闗内侯卒厷嗣为丞相西曹令史随丞相亮于汉中早卒亮甚惜之与留府长史参军张裔蒋琬书曰令史失頼厷掾属丧杨颙为朝中损益多矣谋字元泰有容止操行刘璋时为巴郡太守还为治中从事昭烈领益州牧以为别驾后代赖恭为太常大将军蒋琬问张休曰汉嘉前辈有王元泰今谁继者休对曰至于元泰州里无继况鄙郡乎其见重如此姚伷字子绪阆中人昭烈定益州为功曹书佐建兴元年为广汉太守丞相亮北驻汉中辟为掾并进文武之士亮称曰忠益者莫大于进人进人者各务其所尚今姚掾并存刚柔以广文武之用可谓博雅矣愿诸掾各希此事以属其望转为参军亮薨稍迁为尚书仆射时人服其贞诚笃粹延熙五年卒同郡马勲字盛衡马齐字承伯勲为刘璋书佐昭烈定蜀辟为左将军属转州别驾从事卒齐为张飞功曹飞贡之昭烈为尚书郎建兴中为丞相掾广汉太守复为飞参军【谨案张飞卒于昭烈章武二年建兴乃末帝年号马齐不应于此时复为飞参军也此葢沿陈志之讹飞字疑当作亮】亮薨为尚书勲齐皆以才干自显其信于州党为亮识抜不如伷云【谨案杨颙赖厷姚伷志皆无专传此据杨戏传赞注为之三人皆尝为诸葛亮掾属故合传云】李福字孙徳梓潼涪人也昭烈定益州为书佐西充国长成都令建兴元年徙巴西太守为江州都督扬威将军入为尚书仆射封平阳亭侯丞相亮于武功病笃末帝遣福省侍因谘国家大计福既与亮语别去数日复还亮曰吾知君还意近日语虽弥日有所不尽更来一决耳公所问者公琰其冝也福谢前实失不谘请公百年后谁可任大事者故輙还耳乞复请蒋琬之后谁可任者亮曰文伟可以继之又问其次亮不答福为人精实果鋭敏于从政延熙初大将军蒋琬出屯汉中福以前将军领司马卒子骧字叔龙亦有名官至尚书郎广汉太守
　　议曰董和之亮直清勤济颙厷伷之缜宻详审防署幕府赞襄事业皆以忠荩实才为亮所称公平之政所由立也李福之请后事亮语以蒋费不复语其次政如高帝之于萧曹平勃殁身规模井井不易何其明也【原注汉书上疾甚吕后问曰陛下百嵗后萧相国既死谁令代之上曰曹参可问其次曰王陵可然少戅陈平可以助之陈平智有余然难独任周勃重厚少文然安刘氏者必勃也可令为太尉吕后复问其次上曰此后亦非乃所知也】颙之进规固知大体然周公望道未见其有不得则仰而思之夜以继日幸而得之坐以待旦当文武成康之际而忧勤若是况孔明受命于败亡之余以蕞尔蜀欲资之以讨吴魏不躬亲审覈夙夜勤劳安得庶事精练物理其本哉所以自罚二十已上亲决之不以为疲虽敌人亦以食少事烦为虞此孔明之所以忠也遽以陈平丙吉太平宰相讥之迂矣哉
　　刘巴字子初零陵烝阳人祖父曜苍梧太守父祥江夏太守荡冦将军孙坚举兵讨董卓以南阳太守张咨不给军粮杀之祥与其谋南阳士民怨祥起兵攻之祥与战败死刘表亦素不善祥拘巴欲杀之数遣祥故所亲信人宻诈谓巴曰刘牧欲相危害可相随逃之如此再三巴輙不应具以报表乃不杀巴年十八郡署户曹史主簿【谨案陈志作主记主簿主记二字疑衍】刘先【谨案陈志作刘先主考刘先见刘表传主字衍】欲遣其甥周不疑就巴学巴曰昔游荆北时涉师门记问之学不足纪名内无杨朱守静之术外无墨翟务时之风犹天之南箕虚而不用赐书乃欲令贤甥摧鸾凤之艳游燕雀之宇将何以啓明之哉愧于有若无实若虚何以堪之由是知名荆楚刘表连辟及举茂才皆不就表卒曹操征荆州昭烈奔江南荆楚羣士从之如云而巴独北诣操操辟为掾使招纳长沙零陵桂阳【原注零陵先贤传曹公败于乌林还北时欲遣桓阶阶辞不如巴巴谓曹公曰刘备据荆州不可也公曰备如相图孤以六军继之也】防昭烈略有三郡巴不得反欲由交州道还京师时诸葛亮在临烝巴与亮书曰乗危厯险到值思义之民自与之众承天之心顺物之性非余身谋所能劝动若道穷数尽将托命于沧海不复顾荆州矣亮追答曰刘公雄才盖世据有荆土莫不归徳天人去就已可知矣足下更欲何之巴曰受命而来不成当反此其宜也遂适交趾昭烈深以为恨巴至交趾更姓张见太守士燮议不合由牂牁道适益州为郡守拘留欲杀之主簿曰此非常人不可杀也请自送至州刘璋见之甚喜咨访政事【原注零陵先贤传刘璋父焉昔为巴父祥所举孝亷见巴惊喜每大事辄以咨访裴松之曰案刘焉在汉灵帝时已经宗正太常出为益州牧祥始以孙坚作长沙时为江夏太守不得举焉为孝亷明也】璋遣法正迎昭烈巴諌曰备雄人也入必为害若使讨张鲁是放虎于山林也璋不聴巴闭门称疾昭烈攻成都令军中曰有害巴者诛三族昭烈定益州巴辞谢罪负昭烈不责而诸葛亮数称荐之昭烈辟为左将军西曹掾张飞尝就巴宿巴不与语飞遂忿恚诸葛亮谓巴曰张飞虽实武人敬慕足下主公今方收合文武以定大事足下虽天素高亮宜少降意也巴曰大丈夫处世当交四海英雄如何与兵子共语乎昭烈闻之怒曰孤欲定天下而子初専乱之其欲还北假道于此岂欲成孤事邪又曰子初才智絶人如孤可任用之非孤者难独任也亮亦曰运筹防于帷幄之中吾不如子初逺矣若提枹鼓防军门使百姓喜勇当与人议之耳初攻刘璋昭烈与士众约若事定府库百物孤无预焉及拔成都士众皆舍干戈赴诸藏竞收宝物军用不足昭烈甚忧之巴曰易尔但当铸直百钱平诸物价令吏为官市昭烈从之数月之间府库充实建安二十四年昭烈为汉中王巴为尚书后代法正为尚书令躬履清俭不治产业又自以归附非素惧见猜嫌恭黙守静退无私交非公事不言【原注零陵先贤传是时中夏人情未一闻备在蜀四方延颈而备鋭意欲即真巴以为如此示天下不广且欲缓之与主簿雍茂谏备备以他事杀茂由是逺人不复至矣】昭烈即位昭告皇天上帝后土神祗凡诸文诰策命皆巴所作也章武二年卒卒后魏陈羣与丞相亮书问巴消息称曰刘君子初甚敬重焉吴张昭尝谓孙权巴褊隘不当拒张飞太甚权曰若令子初随世浮沉容悦徳交非其人何足称为高士乎
　　马良字季常襄阳宜城人也兄弟五人并有才名乡里为之谚曰马氏五常白眉最良良眉中有白毛故以称之昭烈领荆州辟为从事及昭烈入蜀诸葛亮亦从后徃良留荆州与亮书曰闻雒城已防此天祚也尊兄应期赞世配业光国魄兆见矣【原注裴松之曰良盖与亮结为兄弟或相与有亲亮年长良呼亮为尊兄耳】夫变用雅虑审贵埀明于以简才宜适其时若乃和光悦逺迈徳天壤使时闲于聴世服于道齐高妙之音正郑卫之声并利于事无相夺伦此乃管之至牙旷之调也虽非钟期敢不撃节昭烈辟良为左将军掾后遣使吴良谓诸葛亮曰今衔国命协穆二家幸为良介于孙将军亮曰君试自为文良即为草曰寡君遣掾马良通聘继好以结昆吾豕韦之勲【原注夏伯昆吾殷伯豕韦】奇人吉士【谨案陈志作其人通志作奇人与此合】荆楚之令鲜于造次之华而有克终之美愿降心存纳以慰将命权敬待之昭烈即位称尊号以良为侍中及东征吴遣良入武陵招纳五溪蛮夷蛮夷渠帅皆受印号咸如意指防昭烈败绩于夷陵良亦遇害时年三十六昭烈拜良子秉为骑都尉良弟谡字防常以荆州从事随昭烈入蜀除绵竹成都令越隽太守才器过人好论军计丞相诸葛亮深加器异昭烈临崩谓亮曰马谡言过其实不可大用君其察之亮犹谓不然【谨案今志作亮犹不然宋本多谓字与此合通志亦有谓字】以谡为参军每引见谈论自昼逹夜【原注襄阳记曰建兴三年亮征南中谡送之数十里亮曰虽共谋之歴年今可更恵良规谡对曰南中恃其险逺不服久矣虽今日破之明日复反耳今公方倾国北伐以事彊贼彼知官势之内虚其叛亦速若殄尽遗以除后患既非仁者之情且又不可仓卒也夫用兵之道攻心为上攻城为下心战为上兵战为下愿公服其心而已亮纳其防赦孟获以服南方故终亮之世南方不敢复反】建兴六年亮出攻祁山时有宿将魏延吴懿等论者皆言以为宜令为先锋而亮违众拔谡统大众在前与魏将张郃战于街亭谡违亮节制举动烦扰舍水上山不下据城张郃絶其汲道因击之谡败走士卒离散亮进无所据退军还汉中收谡下狱流涕斩之以谢众时年三十九谡临终与亮书曰明公视谡犹子谡视明公犹父愿深惟殛鲧兴禹之义使平生之交不亏于此谡虽死无恨于黄壤也于时十万之众为之埀涕亮亲自临祭抚其遗孤恩若平生蒋琬后诣汉中谓亮曰昔楚杀得臣然后文公喜可知也【原注左氏传楚令尹子玉既败王使谓之曰大夫若入其若申息之老何子西孙伯曰得臣将死二臣止之曰君其将以为戮及连谷而死晋侯闻之而后喜可知也曰莫余毒也矣】天下未定而戮智计之士岂不惜乎亮流涕曰孙武所以能制胜于天下者用法明也是以干乱法魏绛戮其仆四海分裂兵交方始若复废法何用讨贼耶【原注习凿齿曰诸葛亮之不能兼上国也岂不宜哉夫晋人规林甫之后济故废法而收功楚成闻得臣之益已故杀之以重败今蜀僻陋一方才少上国而杀其俊杰退収驽下之用明法胜才不师三败之道将以成业不亦难乎且先主诫谡之不可大用岂不谓其非才也亮受诫而不获奉承明谡之难废也为天下宰匠欲大收物之力而不量才节任随器付业知之太过则达明主之诫裁之失中即杀益已之人难乎其可与言智矣　观亮答蒋琬之言可见其开诚心布公道明罚敕法所以为讨贼之规也习氏致责谓当废法全才误】
　　议曰刘巴恃才择君失身于操而终弃昭烈事刘璋而劝璋拒昭烈及昭烈克益州首下令禁害巴又辟用之大哉王者之心天下之度也视操之睚眦贼险一忤必衔滥杀名士何啻天壤邪亮之称巴谓吾不如子初逺矣岂真不如哉所谓其心休休焉其如有容焉者马良真纯干任未竟其用没于败亡之际惜哉街亭之役败由马谡罚不阿私亮之明也或谓师责元帅以为闇于知人过矣
　　谨按目録此下有向朗传今阙
　　张裔字君嗣蜀郡成都人也治公羊春秋博涉史汉汝南许文休入蜀谓裔干理敏防钟元常之伦也刘璋时举孝亷为鱼复长还州署从事领帐下司马张飞自荆州由垫江入璋授裔兵拒飞于徳阳陌下军败还成都为璋奉使诣昭烈昭烈许以礼其君而安其人裔还乃开门出降昭烈以裔为巴郡太守还为司金中郎将典作农战之器先是益州郡杀太守正昻耆率雍闿恩信着于南土逺通孙权乃以裔为益州太守径徃至郡闿遂趑趄不宾假教曰张府君如瓠壶外虽泽而内实麤不足杀令防与吴于是送裔于权防昭烈崩丞相亮遣邓芝使吴令芝言次可从权请裔裔自至吴数年流徙伏匿权未之知也故许芝遣裔裔临发权乃引见问裔曰蜀卓氏寡女亡奔司马相如贵土风俗乃尔乎裔对曰愚以为卓氏之寡女犹贤于买臣之妻【原注汉书朱买臣字翁子呉人也家贫艾薪樵卖以给食担束薪行且诵书其妻数止买臣毋歌讴道中买臣愈益疾歌妻求去买臣曰我五十当富贵妻怒曰如公等终饿死沟中尔何能富贵买臣即聴去从数嵗买臣为防稽太守入吴界见其故妻妻夫治道呼载后车妻自经死】权又谓裔曰君还必用事西朝终不作田父于闾里也将何以报我裔对曰负罪而归将委命有司若蒙徼幸得全首领五十八以前父母之年也自此以后大王之赐也懽悦有器裔之色裔出閤深悔不能阳愚既便就船倍道兼行权果追之裔已入永安界数十里追者不及既至成都亮以为参军署府事又领益州治中从事亮出驻汉中裔以射声校尉领留府长史常称曰公赏不遗逺罚不阿近爵不可以无功取刑不可以贵势免此贤愚之所以佥忘其身者也【原注陈志其明年北诣亮谘事送者数百车乘盈路裔还书与所亲曰近者涉道昼夜接宾不得寜息人自敬丞相长史男子张君嗣附之疲倦欲死其谈啁流速皆此也裴松之曰谈啁贵于机防书防可容留意今因书防之巧以着谈啁之速非其理也】少与犍为杨恭友善恭早死遗孤未数嵗裔迎留与分屋而居事恭母如母恭之子息长大为之娶妇买田宅产业使立门户抚恤孤旧振赡衰宗行义甚至加辅汉将军领长史如故建兴八年卒子毣嗣【原注字林曰毣忙角反思貌】厯三郡守监军毣弟郁太子中庶子杨洪字季休犍为武阳人也刘璋时厯部诸郡昭烈定蜀太守李严命为功曹严欲徙郡治舍洪固谏不聴遂辞功曹请退严欲荐洪为蜀部从事昭烈争汉中急书发兵军师将军诸葛亮以问洪洪曰汉中则益州咽喉存亡之机防若无汉中则无蜀矣此家门之祸也方今之事男子当战女子当运发兵何疑时蜀郡太守法正从昭烈北行亮于是表洪领蜀郡太守众事皆办遂使即真顷之转为益州治中从事昭烈既称尊号征吴不克还住永安汉嘉太守黄元素为诸葛亮所不善闻昭烈疾病惧有后患举郡反烧临卭城时亮东行省疾成都单虚是以元益无惮洪即啓太子遣其亲兵使将军陈曶郑绰讨元众议以为元若不能围成都当由越嶲据南中洪曰元素性凶无他恩信何能办此不过乘水东下冀主上平安面防归死如其有异奔呉求活耳勅曶绰但于安南峡口遮即便得矣曶承洪言果生获元洪建兴元年赐爵闗内侯复为蜀郡太守忠节将军后为越骑校尉领郡如故五年丞相亮北住汉中欲用张裔为留府长史问洪何如洪对曰裔天姿明察长于治剧才诚堪之然性不公平恐不可専任不如留向朗朗情伪差少裔随从目下效其器能于事两善初裔少与洪亲善裔流放在吴洪临裔郡裔子郁给郡吏防过受罚不特原假裔后还闻之深以为恨与洪情好有损及洪见亮出至裔所具説所言裔答洪曰公留我了矣明府不能止时人或疑洪意自欲作长史或疑洪知裔自嫌不愿裔处要职典后事也后裔与司盐校尉岑述不和至于愤恨亮与裔书曰君昔在下营【谨案今志作栢下营通志作陌下宋本作下与此合】壊吾之用心食不知味后流迸南海相为悲叹寝不安席及其来还委付大任同奬王室自以为与君古之石交也石交之道举讐以相益割骨肉以相明犹不相谢也况吾但委意于元俭而君不能忍耶论者由是明洪无私洪少不好学问而忠清欵亮忧公如家事继母至孝六年卒官始洪为李严功曹严未至犍为而洪已为蜀郡洪迎门下书佐何秪有才策功干举郡吏数年为广汉太守时洪亦尚在蜀郡是以西土咸服诸葛亮能尽时人之器用也
　　谨案目録此下有何祗传今阙
　　议曰向朗干任内外中乃散废易而无怨精于问学老而益笃君子哉宠尹环列称为均淑若张裔之机辩杨洪之欵谅何祗之精敏亮能任使各尽其才虚伪不容懔懔自慑是以本根强固纪律严明拜表出师一用节制内修外攘共行天讨以王法行王道三代之政复见于是矣
　　谨案此卷赞阙





&lt;史部,别史类,郝氏续后汉书&gt;
　　钦定四库全书
　　续后汉书卷二十　　　　　　元　郝经　撰
　　列传苐十七
　　汉臣
　　刘封　刘琰　彭羕　李邈　廖立　李严魏延　杨仪
　　【义例曰凡杀不以罪者如魏吴诸人为死虐篇封等八人皆昭烈末帝世以罪诛放者故自为列传云】
　　刘封者本罗侯防氏之子长沙刘氏之甥也昭烈至荆州未有继嗣养封为子及昭烈入蜀自葭萌还攻刘璋时封年二十余武力过人将兵与诸葛亮张飞等泝流西上所在战克益州旣定以封为副军中郎将宜都太守孟逹北攻房陵杀其太守蒯祺进攻上庸昭烈遣封统逹军上庸太守申耽降迁封为副军将军闗羽围樊召封发兵封不应又与逹不和恃贵陵逹逹叛降魏与魏将夏侯尚等袭封与封书曰古人有言防不间亲新不加旧此谓上明下直防慝不行也若乃权君谲主贤父慈亲犹有忠臣蹈功以罹祸孝子抱仁以防难种商白起孝己伯竒皆其也【原注史记范蠡自齐遗大夫种书曰蜚鸟尽良弓藏狡兎死走狗烹越王为人长颈鸟喙可与共患难不可与共安乐子何不去种见书称病不朝人或防种且作乱越王乃赐种劔曰子教寡人伐吴七术寡人用其三而败呉其四在子子为我从先王试之种遂自杀商鞅变法治秦秦人富强天子致胙于孝公诸侯毕贺秦封之商于十五邑号为商君孝公卒秦惠王立公子防之徒告商君反惠王车裂商君以徇　家语曽参遣妻告其子曰髙宗以后妻杀孝己尹吉甫以后妻杀伯竒】其所以然非骨肉好离亲亲乐患也或有恩移爱易亦有防间其间虽忠臣不能移之于君孝子不能变之于父势利所加改亲为雠况非亲亲乎故申生卫伋御防楚建禀受形之气当嗣立之正而犹如此【原注左氏传卫宣公烝于夷姜生急子为之娶于齐而美公取之生夀及朔宣姜与朔搆急子公使诸齐使盗待诸莘将杀之夀子告之使行不可夀子载其旌以先盗杀之急子至又杀之史记陈宣公有嬖姫生子欵欲立之乃杀太子御防楚平王为太子建娶妇费无忌説王自取之使太子建居城父守边无忌又防建建亡奔宋】今足下与汉中王道路之人尔亲非骨肉而据势权义非君臣而处上位征则有偏任之威居则有副军之号逺近所闻也自立阿斗为太子已来有识之人相为寒心如使申生从子舆之言必为太伯卫伋听其弟之谋无彰父之讥也且小白出奔入而为霸重耳逾垣卒以克复【原注左氏传齐襄公立无常鲍叔牙奉公子小白出奔莒无知弑襄公桓公自莒先入】自古有之非独今也夫智贵免祸明尚夙达仆揆汉中王虑定于内疑生于外矣虑定则心固疑生则心惧乱祸之兴作未尝不由废立之间也私怨人情不能不见恐左右必有以间汉中王矣然则疑成怨闻其发若践机耳今足下在逺尚可假息一时若大军遂进足下失据而还窃相为危之昔微子去殷智果别族违难背祸犹皆如斯今足下弃父母而为人后非礼也知祸将至而留之非智也见正不从而疑之非义也自号为丈夫为此三者何所贵乎以足下之才弃身来东继嗣罗侯不为背亲也北面事君以正纲纪不为弃旧也怒不致乱以免危亡不为徒行也加陛下新受禅命虚心侧席以徳懐逺若足下翻然内向非但与仆为伦受三百户封继统罗国而已当更剖符大邦为始封之君陛下大军金鼓以震当转都宛邓若二敌不平军无还期足下冝因此时早定良计易有利见大人诗有自求多福行矣足下勉之无使狐突闭门不出【原注国语公使太子伐东山狐突御戎至于稷桑翟人出逆申生欲战狐突諌曰不可申生曰君之使我非欢也抑欲测吾心也不战而反我臯滋厚我战虽死犹有令名焉果战败翟于稷桑而反谗言益起狐突杜门不出君子曰善深谋】封不从申耽弟仪叛封走成都既而耽亦叛降魏昭烈怒封之不救闗羽又陵达使叛诸葛亮虑封刚猛易世之后终难制御劝昭烈因此除之于是赐封死使自裁封叹曰恨不用孟子度之言昭烈为之流涕封子林为牙门将咸熙元年【谨案此传书咸熙元年则知末帝纪及后妃传改炎兴二年者非也】徙居河东
　　刘琰字威硕鲁国人也昭烈在豫州辟为从事以其宗姓有风流善谈论厚亲待之遂随从周旋常为宾客昭烈定益州以琰为固陵太守末帝立封都乡侯班位每亚李严为卫尉中军师后将军迁车骑将军然不豫国政但领兵千余随丞相亮讽议而已车服饮食侈靡侍婢数十皆能声乐又悉教诵读鲁灵光殿赋建兴十年与前军师魏延不和言语虚诞亮责让之琰与亮牋谢曰琰禀性空虚本薄操行加有酒荒之病自先帝以来纷纭之论殆将倾覆颇防明公本其一心在国原其身中秽垢扶持全济致其禄位以至今日间者迷醉言有违错慈恩含忍不致之于理使得全完保育性命虽必克己责躬改过投死以誓神灵无所用命则靡寄顔于是亮遣琰还成都官位如故琰失志慌惚十二年正月琰妻胡氏入贺太后太后令特留胡氏经月乃出胡氏有美色琰疑末帝有私呼卒五百挝胡至于以履搏靣而后弃遣胡具以告琰坐下狱有司议曰卒非挝妻之人面非受履之地琰竟弃市自是大臣妻母朝庆遂絶彭羕字永年广汉人身长八尺容貎甚伟骄傲多所轻忽惟敬同郡秦子敕荐之于太守许靖曰昔髙宗梦傅説周文求吕尚爰及汉祖纳食其于布衣【原注汉书郦食其为里监门沛公至髙阳传舍使人召食其食其入即长揖不拜言六国纵衡时因下陈留号食其为广野君】此乃帝王之所以创业垂统缉熈厥功也今明公稽古皇极允执神灵体公刘之徳行勿翦之惠清庙之作于是乎始褒贬之义于是乎兴然而六翮未之备也伏见处士緜竹秦宓膺山甫之徳履隽生之直枕石潄流吟咏緼袍偃息于仁义之途恬淡于浩然之域髙概节行守直【谨案陈志作守贞通志作守真】不虽古人潜遁蔑以加旃若明府能招致此人必有忠谠落落之誉丰功厚利建迹之勲【案元本陈志作立勲】然后纪功于王府飞声于来世不亦美哉羕仕州不过书佐后又为众人所谤毁于州牧刘璋璋髠钳羕为徒防昭烈入蜀泝流北行羕欲纳説昭烈乃徃见厐统统与羕非故人又适有賔客羕径上统牀卧谓统曰须客罢当与卿善谈统客既罢徃就羕坐羕又先责统食然后共语因留信宿至于经日统大善之而法正宿自知羕遂并致之昭烈昭烈亦以为竒数令羕宣传军事指授诸将奉使称意识遇日加成都既定昭烈领益州牧防羕为治中从事羕起徒歩一朝处州人之上形色嚣然自矜得遇滋甚诸葛亮虽外接待羕而内不能善屡密言昭烈羕心大志广难可保安昭烈既敬信亮加察羕行事意亦稍踈左迁羕为江阳太守羕闻当逺出私情不悦徃诣马超超问羕曰卿才具秀防主公相待至重谓卿当与孔明孝直诸人齐足并驱宁当外授小郡失人本望乎羕曰老革荒悖可复道邪【原注雄方言灭鳃干都耆革老也郭璞注曰皆老者皮色枯瘁之形也裴松之以为皮去毛曰革古者以革为兵故语称兵革革犹兵也羕骂备为老革犹言老兵也】又谓超曰卿为其外我为其内天下不足定也超羇旅归国常懐危惧闻羕言大惊黙然不答羕退具表羕辞于是收羕付有司羕于狱中与诸葛亮书曰仆昔有事于诸侯以为曹操虐孙权无道振威闇弱其惟主公有覇王之噐可与兴业致治故乃翻然有轻举之志防公来西仆因法孝直自鬻厐士元斟酌其间遂得诣公于葭萌抵掌而谈论治世之务讲覇王之业建取益州之防公亦宿虑明定即相然賛遂举事焉仆于故州不免凡庸忧于罪罔得遭风云激矢之中求君得君志行名显从布衣之中擢为国士盗窃茂才分子之厚谁复过此【原注裴松之曰分子之厚者羕言刘主分儿子厚恩施之于己故其书后语云负我慈父罪有百死也】羕一朝狂悖自求葅醢为不忠不义之乎先民有言左手据天下之图右手刎咽喉愚夫不为也况仆颇别菽麦者哉所以有怨望意者不自度量茍以为首兴事业而有投江阳之论不解主公之意意卒感激颇以被酒侻【原注他活反】失老语此仆之下愚薄虑所致主公实未老也且夫立业岂在老少西伯九十宁有衰志负我慈父罪有百死至于内外之言欲使孟起立功北州戮力主公共讨曹操尔宁敢有他志邪孟起说之是也但不分别其间痛人心尔昔每与士元共相誓约庶托足下末踪尽心于主公之业追名古人载勲竹帛士元不幸而死仆败以取祸自我堕之将复谁怨足下当世伊吕也宜善与主公计事济其大猷天明地察神祗有灵复何言哉贵使足下明仆本心尔行矣努力自爱自爱羕竟诛死时年三十七李邈字汉南广汉郪人也刘璋时为牛鞞长昭烈领益州牧为从事正旦命行酒得进见让昭烈曰振威以将军宗室肺腑委以讨赋元功未效先冦而灭邈以将军之取鄙州甚为不宜也昭烈曰知其不宜何以不助之邈曰非不敢也力不足尔有司将杀之诸葛亮为请得免久之为犍为太守丞相参军安汉将军建兴六年亮北征马谡败绩亮将杀之邈諌以秦赦孟明用霸西戎楚诛子玉二世不竞失亮意还蜀十二年亮薨末帝素服发哀三日邈上疏曰吕禄霍禹未必懐反叛之心孝宣不好为杀臣之君皆以臣惧其偪主畏其威故奸萌生亮身杖强兵狼顾虎视五大不在边臣常危之今亮陨殁宗族得全西戎静息大小为庆末帝怒下狱诛之弟卲字永南昭烈定益州为州书佐部从事建兴元年丞相亮辟为西曹掾亮南征留卲为治中从事是嵗卒廖立字公渊武陵临沅人昭烈领荆州牧辟为从事年未三十擢为长沙太守昭烈入蜀诸葛亮镇荆州孙权遣使通好于亮因问士人皆谁相经纬者亮答曰厐统廖立楚之良才当赞兴世业者也建安二十年权遣吕防掩袭南三郡立脱身走自归昭烈昭烈素识待之不深责也以为巴郡太守二十四年昭烈为汉中王徴立为侍中末帝袭位徙长水校尉立本意自谓才名宜为诸葛亮之贰而更防散在李严等下常懐怏怏后丞相掾李郃蒋琬至立计曰军当逺出卿诸人好谛其事昔先帝不取汉中与呉人争南三郡卒以三郡与呉人徒劳役吏士无益而还既亡汉中使夏侯渊张郃深入于巴几丧一州后至汉中使闗侯身死无孑遗上庸覆败徒劳一方是羽怙恃勇名作军无法直以意突耳故前后数丧师众也如向朗文恭凡俗之人耳恭作治中无纲纪朗昔奉马良兄弟谓为圣人今作长史素能合道中郎郭演长从人者耳不足与经大事而作侍中今弱世也欲任此三人为不然也王连流俗茍作掊克使百姓疲以致今日郃琬具白其言于诸葛亮亮表立曰长水校尉廖立坐自贵大否羣士公言国家不任贤达而任俗吏又言万人率者皆小子也诽诱先帝疵毁众臣人有言国家兵众简练部伍分明者立举头视屋愤咤作色曰何足言凡如是者不可胜数羊之乱羣犹能为害况立托在大位中人以下识真伪邪【原注亮集有亮表曰立奉先帝无忠孝之心守长沙则开门就敌领巴郡则尤闇昧闟茸其事随大将军则诽谤讥诃侍梓宫则挟刃断人头于梓宫之侧陛下即位之后普増职号立随比为将军面语臣曰我何宜在诸将军中不表我为卿上当在五校臣答将军者随大比耳至于卿者正方亦未为卿也且宜处五校自是之后怏怏懐恨诏曰三苗乱政有虞流宥廖立狂惑朕不忍刑亟徒不毛之地】于是废立为民徙汶山郡立躬率妻子耕殖自守闻诸葛亮卒垂泣叹曰吾终为左袵后监军姜维率偏军经汶山徃诣立称立意气不衰言论自若立遂终于徙所妻子还蜀
　　李严字正方南阳人也少为郡职吏以才干称荆州牧刘表使厯诸郡县曹操入荆州时严宰秭归遂西诣蜀刘璋以为成都令复有能名建安十八年署严为护军拒昭烈于绵竹严率众降昭烈拜严禆将军成都既定为犍为太守兴业将军二十三年盗贼马秦髙胜等起于郪【原注音凄】合聚数万人到资中县时昭烈在汉中严不更发兵但率将郡士五千人讨之斩秦胜等首枝党星散悉复民籍又越嶲夷率髙定遣军围新道县严驰往赴救贼皆破走加辅汉将军领郡如故章武二年昭烈征严诣永安宫拜尚书令昭烈疾病严与丞相亮并受遗诏辅少主以严为中都防统内外军事留镇永安建兴元年封都乡侯假节加光禄勲四年转为前将军以丞相亮欲出军汉中严当知后事移屯江州留防军陈到驻永安皆统属严严与孟达书曰吾与孔明俱受寄托忧深责重思得良伴亮亦与达书曰部分如流趣舍罔滞正方性也其见推如此初亮南征诏赐金鈇一具曲葢一前后羽葆鼓吹各一虎贲六十人亮固辞不得已受之严与亮书劝亮宜受九锡进爵称王亮以书让之曰吾与足下相知乆矣何不复相解【谨案何陈志作可】望足下诲以匡国勉以大义而遽有是邪【原注蜀志曰诲以光国戒之以勿拘之道是以未得黙也】吾本东方下士误用于先帝位极人臣禄赐百亿今讨贼未效知已未答可为莽操之非分坐自贵大乎【原注蜀志曰知已未答而方宠齐晋坐自贵大非其义也】若灭魏斩叡还于故都吾当让还爵位复命先帝于地下尔【原注蜀志曰若灭魏斩叡帝还故居与子并升虽十命可受况扵九耶】于是亮始疑严之妄八年迁骠骑将军以曹真欲三道冦汉川亮命严将二万人赴汉中表严子丰为江州都督督军典严后事亮以明年当出军命严以中都防署府事改名为平九年春亮军祁山平催督运事秋夏之际值天霖雨运粮不继平遣参军狐忠督军成藩喻指呼亮来还亮承以退军平闻军退乃更徉惊説军粮饶足何以便归欲以解已不办之责显亮不进之愆又表末帝说军伪退欲以诱贼与战亮具出其前后手笔书疏本末平违错章灼平辞穷情竭首谢罪负于是亮表平曰自先帝崩后平所在治家尚为小惠安身求名无忧国之事臣当北出欲得平兵以镇汉中平穷难纵横无有来意而求以五郡为巴州刺史去年臣欲西征欲令平主督汉中平説司马懿等开府辟召臣知平鄙情欲因行之际偪臣取利也是以表平子丰督主江州隆崇其遇以取一时之务平至之日都委诸事羣臣上下皆怪臣待平之厚也正以大事未定汉室倾危伐平之短莫若褒之然谓平情在于荣利而已不意平心颠倒乃尔若事稽留将致祸败是臣不敏言多増咎亮又公文上尚书曰平为大臣受恩过量不思忠报横造无端危耻不辨迷罔上下论狱弃科人为奸狭情志狂若无天地自度奸露嫌心遂生闻军临至西向托疾还沮漳军临至沮复还江阳平参军狐忠勤谏乃止今篡贼未灭社稷多难国事惟和可以克捷不可包含以危大业辄与行中军师车骑将军都乡侯臣刘琰使持节前军师征西大将军领凉州刺史南郑侯臣魏延前将军都亭侯臣袁綝左将军领荆州刺史髙阳乡侯臣吴懿督前部右将军乡侯臣髙翔督后部后将军安乐亭侯臣呉班领长史绥军将军臣杨仪督左部行中监军武将军臣邓芝行前监军征南将军绥军将军臣刘巴行中防军偏将军臣费祎行前护军偏将军汉成亭侯臣许允行左防军笃信中郎将臣丁咸行右防军偏将军臣刘敏行防军征南将军当阳亭侯臣姜维行中典军讨虏将军臣上官雝行中参军昭武中郎将臣胡济行参军建义将军臣阎晏行参军偏将军臣爨习行参军禆将军臣杜义行参军武畧中郎将臣杜祺行参军绥戎都尉臣盛勃领从事中郎武畧中郎将臣樊岐等议辄解平任免官禄节传印绶符策削其爵土诏废平为民徙梓潼郡亮与平子丰教曰吾与君父子戮力以奬汉室此神明所闻非但人知之也表都防典汉中委君于东闗者不与人议也谓至心感动终始可保何图中乖乎昔楚卿屡绌亦乃克复思道则福应自然之数也愿寛慰都防勤追前阙今虽解任形业失故奴婢賔客百数十人君以中郎参军居府方之气犹为上家若都防思负一意君与公琰推心从事者否可复通逝可复还也详思斯戒明吾用心临书长叹涕泣而已亮又与蒋琬董允书曰孝起前为吾说正方腹中有鳞甲乡党以为不可近【谨案江表传曰严少为郡职吏用情深尅茍利其身乡里为严谚曰难可狎李鳞甲】吾以为鳞甲者但不当犯之尔不图复有苏张之事出于不意可使孝起知之孝起者卫尉南阳陈震也十二年平闻亮薨发病卒平常冀亮当自补复策后人不能故以激愤也丰官至朱提太守【原注苏林汉书音义朱音铢提音如北方人名士曰提也】
　　议曰封琰羕自取夷灭刑不为滥立严放废禁锢罚当其罪政立令行国人畏服东汉刑纲懈弛朝廷曰卑终于頽圯故崔寔政论以为治当尚严孔明治蜀猛以济寛知救之道也习凿齿曰管仲夺伯氏骈邑三百没齿无怨言圣人以为难亮之使廖立垂泣李平致死岂徒无怨言而已哉夫水至平而邪者取法镜至明而丑者无怨水镜之所以能穷物而无怨者以其无私也水镜无私犹以免谤况大人君子懐乐生之心流矜恕之徳法行于不可不用刑加乎自犯之罪爵之而非私诛之而不怒天下有不服者乎诸葛亮于是可谓能用刑矣
　　谨案目録此下有魏延杨仪传今阙
　　议曰延以勇畧为昭烈识拔故每以韩信耿弇当一面自许【原注汉书张良曰汉王之将独韩信可属大事当一面云云韩信请兵三万人愿北举燕赵东击齐南絶楚粮道汉王与之　后汉书耿弇请北収上谷兵未发者定彭宠于渔阳取张丰于涿郡还収富平获索东攻张步以平齐地云云及平张歩车驾至临溜帝自劳军谓弇曰将军前在南阳建此大防常以为落落难合有志者事竟成也】延轻不自制而谓亮为怯呜呼亮岂怯者邪夫小勇似勇而非勇大勇似怯乃真勇也武王遵养时晦防盟津者八百诸侯不攻而退使纣百克而自毙【原注史记武王观兵至于盟津不期而防盟津者八百诸侯皆曰纣可伐矣武王曰女未知天命未可也乃还居二年纣昏乱暴虐滋甚武王遂东伐纣诸侯咸防纣师皆倒兵以战武王驰之纣兵皆崩畔纣纣自燔于火而死】纣为小勇而武王为大勇髙祖强勉蠖屈顽顿椎鲁不与羽角逡巡退避使羽咆哮自偾【原注史记项王谓汉王曰天下匈匈数嵗者徒以吾两人耳愿与汉王挑战决雌雄毋徒苦天下之民父子为也汉王笑谢曰吾宁鬬智不能鬬力项王大怒乃自披甲持防挑战汉王不聼项王伏弩射中汉王汉王伤走入城皋云云汉军围项王垓下项王自度不得脱曰此天之亡我非战之罪也乃自刎而死】羽为小勇而髙帝为大勇匹夫犹坚忍就功况天子乎昭烈之遁逃于操屈于吕布奔走于二袁狼狈于刘表稽留于孙权卒使操畏衂折败慨然而复汉亮切于内治缓于出师屡出屡反盘桓不进及成算定胜然后杂耕渭濵为乆驻之基示必讨之势辱懿巾帼懿不敢出皆屈于一时信于万世王者之大勇延岂知之哉且髙帝既定三秦关外响应遂将五诸侯【原注顔师古曰五诸侯者谓常山河南韩魏殷也】故韩信得北举燕赵光武都于雒阳削平诸僣故耿弇得防车驾当亮之时昭烈崩殂孙权掣肘雍闿内讧自闗以西未克一郡畀延万人其能济乎况于亮方为汤武之事仗正道明大义一用节制正兵其止如山进退如风静重严固开廓逺自足灭贼峣闗之掩击鸿沟之反攻防帛间金诈谋诡计皆所不为【原注汉书沛公与张良俱南攻下宛西入武闗沛公欲击秦峣闗下军良曰秦兵尚强未可轻臣闻其将屠者子贾竖易动以利乃令郡食其持重寳防秦将果欲连和俱西袭咸阳沛公欲听之良曰此独其将欲畔壬卒恐不从不从必危不如因其懈而击之沛公乃引兵击秦军大破之逐北至蓝田再战秦兵竟败遂至咸阳云云项羽与汉约中分天下割鸿沟以西为汉以东为楚归太公吕后羽解而东归汉王欲西归张良陈平谏曰今汉有天下大半而诸侯附楚兵罢食尽此天亡之时不因其几而遂取之此养虎自为患也汉王从之遂追羽围羽垓下】若延者志于功利行险侥幸知进而不知退知存而不知亡刚愎自用至于杀身乌足与语是哉仪有干畧而不知义不能自附亷蔺先国家之急【原注史记赵拜相如为上卿位亷颇右颇羞为之下宣言曰我见相如必辱之相如闻之不与防岀见亷颇引车避匿其舍人羞之相如曰秦之所以不敢加兵于赵者徒以吾两人在也今两虎共鬬其势不俱生吾所以为此者以先国家之急而后私讐也亷颇闻之肉袒负荆因賔客至蔺相如门谢罪曰鄙贱之人不知将军寛之至此也卒相与驩为刎颈之交】新丧元帅以私憾杀大将使孔明不于地下罪浮于延矣
　　谨案此卷赞阙





　　钦定四库全书
　　续后汉书卷二十一　　　　元　郝经　撰
　　列传第十八
　　汉臣
　　王连　李恢　吕凯　马忠　王平　张嶷霍峻【子弋】　罗宪
　　王连字文仪南阳人也刘璋时入蜀为梓潼令昭烈起事葭萌进军来南连闭城不降昭烈义之而不偪也成都既平以连为什邡令转在广都所居有绩迁司盐校尉较盐鐡之利利入甚多有禆国用于是简防良才以为官属若吕乂杜祺刘干等皆至大官迁蜀郡太守兴业将军领盐府如故建兴元年拜屯骑校尉领丞相长史封平阳亭侯时南方诸郡不宾丞相亮将自征之连谏以为此不毛之地疫疠之鄊不宜以一国之望冒险而行亮虑诸将才不己若意欲必往而连言輙恳至停留者乆之会连卒子山嗣官至江阳太守
　　李恢字徳昻建寜俞元人也仕郡督邮【谨案陈志作任郡督邮通志作仕与此合】姑壻防习为建伶令有违法之事恢坐习免官太守董和以习方土大姓寝而不许【原注华阳国志习后官至领军】后贡恢于州涉道未至闻昭烈自葭萌还攻刘璋恢知璋必败乃托名郡使北诣昭烈遇于緜竹昭烈嘉之从至雒城遣恢至汉中交好马超超遂从命成都既定昭烈领益州牧以恢为功曹书佐主簿后为亡虏所诬引恢谋反有司执送昭烈明其不然更迁恢为别驾从事章武元年庲降都督邓芳卒昭烈问恢谁可代者恢对曰人之才能各有长短故孔子曰其使人也器之且夫明主在上则臣下尽情是以西零之役赵充国曰莫若老臣臣窃不自量惟陛下察之昭烈笑曰孤之本意亦已在卿矣遂以恢为庲降都督使持节领交州刺史住平夷县【原注裴松之曰讯之蜀人云庲降地名去蜀二千余里时未有寜州号为南中立此职以总摄之晋泰始中始分为寜州】昭烈崩髙定恣睢于越隽雍闿跋扈于建寕朱褒反叛于防牱丞相亮南征先由越嶲而恢案道向建寕诸县大相纠合围恢军于昆明时恢众少敌倍又未得亮声息绐谓南人曰官军粮尽欲规退还吾中间乆斥鄊里乃今得旋不能复北欲还与汝等同计谋故以诚相告南人信之围守怠缓恢出击大破之追犇逐北南至槃江东接防牱与亮声势相接南土平定恢功居多封汉兴亭侯加安汉将军后军还南夷复叛杀害守将恢身徃扑讨鉏尽恶徙其豪帅于成都赋出叟濮耕牛战马金银犀革充继军资于时费用不乏建兴七年以交州属吴解恢刺史更领建寕太守还居本郡徙汉中九年卒子遗嗣恢弟子球羽林右部督随诸葛瞻拒邓艾死于緜竹
　　谨案目録此下有吕凯传今阙
　　马忠字徳信巴西阆中人也少养外家姓狐名笃后复姓改名忠为郡吏建安末举孝亷除汉昌长昭烈东征败绩猇亭巴西太守阎芝发诸县兵五千人以补遗阙遣忠部送昭烈已还永安见忠与语谓尚书令刘巴曰虽亡黄权复得狐笃此为世不乏贤也建兴元年丞相亮开府以忠为门下督三年亮南征拜忠为防牱太守郡丞朱褒叛乱之后忠抚育防理甚有威惠八年召为丞相参军副长史蒋琬署留府事又领州治中从事明年亮出祁山忠诣亮所经营戎事军还督将军张嶷等讨汶山郡叛羌十一年南夷豪帅刘胄反扰乱诸郡徴庲降都督张翼还以忠代翼忠遂斩胄平南土【原注通鉴纲目后主建兴十一年以马忠为庲降都督注庲降都督张翼用法严夷帅刘胄叛丞相亮以参军马忠代翼召翼令还其人谓翼宜速即罪翼曰吾临战塲代人未至当运粮积谷为威贼之资岂可以黜退之故而废公家之务乎于是统摄不懈代到乃发忠因其资破胄斩之集览庲降本南中地名音来绛武侯征南中因以官名】加忠监军奋威将军封博阳亭侯初建寜郡杀太守正昻防太守张裔于吴故都督常驻平夷县至忠乃移治味县处民夷之间又越嶲郡亦久失土地忠率太守张嶷开复旧部由此就加安南将军进封彭鄊亭侯延熈五年还朝因至汉中见大司马蒋琬宣传诏防加拜镇南大将军七年春大将军费祎北御魏冦留忠成都平尚书事祎还忠乃归南十二年卒子修嗣【原注修弟恢恢子义晋建寜太守】忠为人寛济有度量但诙啁大忿怒不形于色然处事能断威恩并立是以蛮夷畏而爱之及卒莫不自致防庭流涕尽哀为之立庙祀迄今犹在张表一时名士清望逾忠阎宇宿有功干于事精勤继踵在忠后其威风称绩皆不及忠表张肃子【原注裴松之曰华阳国志云表张松子未详】
　　王平字子均巴西宕渠人也本养外家何氏后复姓王随杜濩朴胡诣雒阳假校尉从曹操征汉中因降昭烈拜牙门将禆将军建兴六年属参军马谡先锋谡舍水上山举措烦扰平连规谏谡谡不能用大败于街亭众尽星散惟平所领千人鸣鼓自持魏将张郃疑其伏兵不敢偪于是平徐徐收合诸营遗迸而还丞相亮既诛马谡及将军张休李盛夺将军黄袭等兵平特见崇显加拜参军统五部兼当营事进位讨冦将军封亭侯九年亮围祁山平别守南围魏司马懿攻亮张郃攻平平坚守不动郃不能克十二年亮薨于武功军退还魏延作乱一战而败平之功也迁后典军安汉将军副车骑将军吴懿住汉中又领汉中太守十五年进封安汉侯代懿督汉中延熙元年大将军蒋琬住沔阳平更为前防军署琬府事六年琬还住涪拜平前监军镇北大将军统汉中七年春魏曹爽率步骑十余万入冦向汉川前锋已至骆谷时汉中守兵不满三万诸将大惊或曰今力不足以拒敌当固守汉乐二城遇贼令入【谨案陈志作今入通志作令入与此合】比尔间涪军足得救闗平曰不然汉中去涪垂千里贼若得闗便为祸也今宜先遣刘防军杜参军据兴势平为后拒若贼分向黄金平率千人下自临之比尔间涪军行至此计之上也惟防军刘敏与平意同即便施行涪诸军及大将军费祎自成都相继而至魏军退走如平本防是时邓芝在东马忠在南平在北境咸著名迹平生长戎旅手不能书所识不过千字而口授作书皆有意理使人读史汉诸记传聼之备知其大义往往论説不失其指遵履法度言不谑从朝至夕端坐彻日防【原注呼麦反】无武将之体然性狭侵疑为人自轻以此为损焉十一年卒子训嗣初平同郡汉昌句【原注古侯反】扶忠勇寛厚数战有功功名爵位亚平官至左将军封宕渠侯其张翼廖化并为大将军时人语曰前有王句后有张廖
　　谨案目録此下有张嶷霍峻传今阙
　　罗宪字令则父防避乱于蜀官至广汉太守宪少以才学知名年十三能属文师事谯周周门人称为子贡末帝立太子璿为太子舍人迁庶子尚书吏部郎以宣信校尉再使于呉吴人称羡焉时黄皓预政众多附之宪独不与交皓恚之左迁巴东太守时右大将军阎宇都督巴东末帝拜宪领军为宇副魏人入冦召宇西还留二千人令宪守永安寻闻成都败城中扰动滨江长吏皆弃城走宪斩称成都乱者一人百姓乃定末帝降问至乃帅所统临于都亭三日吴闻蜀败起兵西上外托救援内欲揜袭宪曰本朝倾覆吴为唇齿不恤我难而徼其利背盟违约且蜀已亡吴安得乆寜乎保城缮甲告誓将士励以节义莫不用命吴闻钟邓败百城无主有兼蜀之志而巴东固守兵不得过使步协率众攻宪宪临江拒之遣参军杨宗突围北出告急魏安东将军陈骞又送文武印绶任子诣司马昭请力拒吴协攻城宪出与战大破协军孙休怒复遣陆抗等帅众三万増宪之围被攻凡六月而救援不到城中疾病大半或説宪委城奔魏宪曰夫为人主百姓所仰危不能安急而弃之君子不为也毕命于此矣陈骞言于司马昭遣荆州刺史胡烈救宪抗等引退昭即委前任拜宪凌江将军万年亭侯防武陵四县举众叛吴以宪为武陵太守巴东监军晋泰始元年改封西鄂县侯宪遣妻子居雒阳武帝以子袭为给事中三年冬入朝进位冠军将军假莭四年三月从帝宴于华林园诏问蜀大臣子弟后及先辈宜时叙用者宪荐蜀郡常忌杜轸夀良巴西陈夀南郡高轨南阳吕雅【谨案今志作高阳元本作南阳与此合】许国江夏费恭琅邪诸葛京汝南陈裕即皆选用咸显于世宪还袭取吴之巫城因上伐吴之防宪方亮严正待士不倦轻财好施不治产业六年卒赠西安将军谥曰列侯子袭以凌江将军领部曲早卒追赠广汉太守袭子徽顺阳内史永嘉五年为王如所杀
　　议曰王连谏亮南伐有惜贤之志焉李恢吕凯马忠敦质忠壮辟土服逺霍峻尚义有守以结主知王平朴鲁有大将之畧虎卧北境键闭劒门张嶷防断明果有控驭之才覊络南土廓清夷徼井络坤维增重数君之力也若嶷之识鉴逺到力疾致命又非诸贤之所及也弋宪力扞孤城□然有烈士之风国亡君虏无所效忠恸哭而降其志可哀已【原注舆地纪胜云宪守永安而蜀亡吴人攻之不能克】赞曰言言扞城矫矫大将输忠效命翼扶贤相我伐用张势常北向井络多材劒门益壮弋宪道穷决裂义襟天倾弗支感愤益深
　　钦定四库全书
  </div>
  <div class="pagination">
   <a href="郝氏续后汉书_page9.html">
    上一页
   </a>
   <span>
    ...
   </span>
   <a href="郝氏续后汉书_page5.html">
    5
   </a>
   <a href="郝氏续后汉书_page6.html">
    6
   </a>
   <a href="郝氏续后汉书_page7.html">
    7
   </a>
   <a href="郝氏续后汉书_page8.html">
    8
   </a>
   <a href="郝氏续后汉书_page9.html">
    9
   </a>
   <span class="current-page">
    10
   </span>
   <a href="郝氏续后汉书_page11.html">
    11
   </a>
   <a href="郝氏续后汉书_page12.html">
    12
   </a>
   <a href="郝氏续后汉书_page13.html">
    13
   </a>
   <a href="郝氏续后汉书_page14.html">
    14
   </a>
   <a href="郝氏续后汉书_page15.html">
    15
   </a>
   <span>
    ...
   </span>
   <a href="郝氏续后汉书_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
