<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 356 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 356 页/共 523 页</h1>
    <div class="content">
○乙酉。建直隶永定河河神庙。加封安流衍泽之神。颁御书扁额、曰镜流环极。　　

○上以冬至祀天于圜丘。自是日始。斋戒三日。　　

○丙戌。给山东禹城、齐河、濮、郓城、东平、汶上、寿张、菏泽、八州县、济宁、东昌、临清、德州、东平、五卫所、被旱灾民一月口粮。　　

○丁亥。上诣南郊斋宫斋宿。　　

○戊子。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇次子旻宁祭孝淑皇后陵寝。　　

○遣官祭端慧皇太子园寝。　　

○停次日朝贺。　　

○以长至南郊大祀。天气清朗。执事大小官员。敬共将事。赏礼部尚书福庆、花翎。太常寺卿哈宁阿以下执事官等、银币有

差。　　

○赏八旗兵丁一月钱粮。　　

○己丑。谕内阁、蒋攸铦等奏、海阳县要缺需员整饬、请仍以徐一麟调补一摺。直省督抚奏请升调繁缺州县。前曾降上□日、凡违例奏请经部议驳者。该督抚如复行保奏。除不准升调外。仍将该督抚议处。兹广东海阳县一缺。系潮州首邑。俗悍讼繁。素称难治。徐一麟先经署任。民情悦服。械斗渐息。蒋攸铦等据实保奏。系为整饬地方起见。徐一麟、著准其调补海阳县知县。蒋攸铦、韩崶、应得处分。并著加恩宽免。此系特上□日允行。嗣后如海疆边要缺分。该员先经署任、治理有效者。方准该督抚据实声请。候上□日酌定。如系寻常升调之缺。该督抚将议驳之员复行保奏。仍遵前上□日。除不准行外。将该督抚照例议处。　　

○以总管内务府大臣英和、为内阁学士。兼礼部侍郎衔。　　

○庚寅。旌表守正捐躯河南确山县民薛世禄妻项氏。　　

○辛卯。上幸瀛台。阅冰技。　　

○以光禄寺卿华连布、为奉天府府尹。　　

○壬辰。旌表守正捐躯山东菏泽县民许树梅妻张氏。　　

○癸巳。上幸北海。阅冰技。　　

○谕内阁、御史李培元奏、调剂八旗闲散人生计、请酌令下乡种地一摺。八旗生计。固应调剂。但近畿入官旗地。民人佃种已久。今若逐户查拨。不特纷纷滋扰。且夺其世业。亦非朕一视同仁之意。况旗人下乡。一时栖止无所。又不谙耕种。既纳官租。复令自赡身家。恐亦力有不给。该御史所奏、多格碍难行之处。著无庸议。　　

○旌表守正被戕河南睢州民申恭妻张氏。　　

○甲午。上诣寿康宫行礼。　　

○谕内阁、邹炳泰等奏、武清县民人姚翰清等一百余人公递呈词、为已革发遣知县孙宬褒、捐资赎罪一摺。本日朕召见邹炳泰等、并据面奏、伊等于接收呈词后、传集该乡民等详细询问、佥称孙宬褒、居官清正、爱民有素、兹闻其获罪远戍、不忍坐视、是以捐资代为赎罪、其情词出于至诚等语。孙宬褒在武清县任内。克孚舆论。阅呈内胪举各事迹。该乡民同声爱戴。似无虚捏情事。但该革令犯事缘由。系因县民高六毒毙韩贵兴一案。初验本无错误。继因审无确供。详请覆检。致为仵作张宽及伊门丁书吏串通受贿朦蔽。该革令被欺枉听。部议褫革发遣。实系罪有应得。著邹炳泰等传到该乡民等明白晓谕、以伊等同心好义。感戴去任之官。其意亦属可嘉。惟孙宬褒平素官声虽好。而断狱错误。则朝廷执法惩辜。不能宽宥。若竟徇所请。此后官员获罪者。或诡托效尤。其敝□大亦不可不防。令该乡民等将代孙宬褒赎罪银二千两、即行领回。勿许渎恳。至孙宬褒获罪遣戍。并无贪酷情敝□大。其详请覆检。亦尚有慎重民命之心。将来到戍三年期满。该管大臣奏请。朕核其案情。亦必降上□日释回。兹念其平日居官尚好。著加恩于到戍一年半。即予释放回籍。国法民情。并行不悖。该乡民等亦当共知感激。若再行妄诉。即当治以应得之罪。　　

○旌表守正捐躯直隶定州民杨治家妻刘氏。　　

○乙未。谕内阁、百龄等奏、请借项挑浚刘河以资水利一摺。刘河系太仓等六州县民田水利攸关。且为商船出入要津。今因潮沙灌积。年久淤浅。自应疏浚。以惠农商。据该督等委员确勘估计共需银九万八千六两零。并请循照历次成案。借项兴挑。著照所请、于司库内先行借给。分派承挑。工竣后核实验收。其所借银两。准其分限三年。随同地丁徵收归款。　　

○又谕、松筠等奏、详察苇荡船务营制情形、请仍循旧章一摺。苇荡营采办柴束、及船务营兵额官制。百龄新定章程。既多窒碍难行之处。松筠等请交河臣详酌议奏。此事计关久远。恐黎世序一人智虑未周。著松筠、初彭龄、于履勘盱堰下河回至清江时。会同黎世序详悉参酌。或仍循旧章。或量加损益。妥议章程具奏。松筠等再由邳宿一路查看运河闸座。顺道回京。黎世序俟松筠等启程后。再行来京陛见。　　

○又谕、松筠等奏、查讯已革江南河道总督陈凤翔呈诉各款、审明定拟一摺。此案陈凤翔所呈荡柴敝□大混一款。现经松筠等查明。朱尔赓额、经百龄委办荡务。捏词邀功。饰增采之虚名。多糜工本。无济实用。百龄被其欺朦。率以节省帑银数十万。轻改章程。冒昧入奏。已有失察之咎。至启放智礼两坝。百龄于黎世序禀请开放时。批词内有豫筹减洩甚合机宜之语。即与陈凤翔批准启放者无异。迨后见湖水宣洩过多。欲全行诿过于人。具奏时并不与陈凤翔合词请罪。辄将陈凤翔严参。仅自请议处。而于曾经批准情节。又匿不声叙。且所参陈凤翔自李家楼工竣后安坐衙斋数月未赴工次一节。现亦查讯在工各员。事属虚诬。百龄陈奏不实。意存欺饰。较之失察属员。其咎更重。百龄、著革去太子少保衔。拔去双眼花翎。准带单眼花翎。降为二品顶带。仍交部严加议处。陈凤翔于获罪后遣人赴诉。若所控虚诬。自当加重治罪。今荡柴敝□大混情形。伊本拟工竣参奏。因革职呈控全实。余亦讯非虚捏。陈凤翔、著即日疏枷。仍照前上

□日。发往乌噜木齐效力赎罪。朱尔赓额、督办荡柴。虚糜工本。苦累兵丁。复饰词朦禀。倚势作威。著在苇荡营枷号三个月。满日发遣伊犁。其随同办理荡柴之南安府知府韩桐、著革职按律杖徒。参将王福、守备安鹏、均著革职。俟赔项缴完。照例免罪开复。县丞瞿封、王元伊、知县刘平骄、侯维藩、俱著交部议处、黎世序、杨頀、徐炘、先于委查荡柴情敝□大时。草率结案。亦著交部议处。所发工本银两。除变价归款外。其无著之款。著照松筠等所奏、按成分赔。勒限追缴。左营未运荡柴。并著该督等速筹运交各厅。以免耗折。余均著照所奏完结。寻议、百龄革职。黎世序等降三级调用。得上□日、百龄、加恩改为革职留任。黎世序等、降四级留任。　　

○丙申。上幸瀛台。阅冰技。　　

○谕内阁、史从志、著即凌迟处死。李氏、著即处斩。其史灵科一犯、收弟妇为妻。按律本应绞决。但律又载奸兄弟妻和者绞决。原以重伦纪而杜邪淫。今该犯收弟妇李氏为妻时。曾与其弟李泳年商明。并告知地保。核其情节。实系乡愚不知例禁。并无先奸后娶情事。若与兄奸弟妻者、一律绞决。未免无所区别。史灵科、著改为绞监候。入于明年朝审情实。嗣后有似此兄收弟妻、审明实系乡愚无知误蹈渎伦之罪者。俱照此案办理。余依议。　　

○谕军机大臣等、赛冲阿等奏、踏勘拉林可垦闲荒地亩一摺。据称勘得拉林东北、有闲荒一处、可垦五千余晌、又有东南夹信子沟一处、可垦二万余晌、该两处距阿勒楚喀城四五十里不等、恐新驻旗人、该副都统难以约束、并称近来吉林各处收成不丰请俟三五年后从容筹办等语、又据另摺奏。请将三道卡萨里闲荒地亩、拨补吉林官庄壮丁、除拨给外、其余闲荒、不许旗民侵占、每年秋收后、请令该管官亲往查勘、以杜私垦等语。移驻闲散旗人。以裕生计。今既勘明拉林附近、有可垦地二万五千余晌。而三道卡萨里地方、除拨补官庄之外、仍有闲荒可垦。是该省未经垦种旷土甚多。与其每年派人查管。何如一并筹画。使旗人前往耕种。俾收地利而成恒产。至拉林荒地、离城虽有四五十里。移驻旗人耕作。与按期演习骑射者不同。亦不必专在近郊。如从前拉林专设副都统稽察。旋即裁汰。至今该处旗人久安生业。亦无庸专设大员就近约束。若谓该处近年收成不丰。此时原不能即将旗人移驻。其一切垦荒计亩章程。则须豫为筹办。不必延至三五年后推诿时日。著该将军等即检查乾隆年闲移驻旧案。将先期试垦备办各事宜。详细酌核。先行筹议章程具奏。候上□日遵行。其请拨补玛埏官庄欠地三千余晌。即著照所请办理。将此谕令知之。　　

○丁酉。谕内阁、伯麟等奏、因公议革知府、请捐复留滇补用一摺。所奏非是。向来官员因公处分。部议上时。有上□日令该督抚出具考语。送部引见。原因事属公过。引见时朕察其才具年力。如尚堪录用。或仍予原官。或降等改补。并非悉照部议罢斥。若被议恩准引见之员。先行自请捐复。是不以甄别人材为重。将来议革议降者。人人希冀捐复。或亏帑朘民。豫为蓄资地步。殊与政治攸关。宋思楷、著不准捐复。仍令该抚出具考语。送部引见。再降谕上□日。　　

○又谕、同兴奏、宗室绵逊、来东干求公事一摺。实属罕见。绵逊身系宗室。干与外省讼案。已违例禁。乃私自出京千里之遥。潜逃东省。往见同兴。胆大已极。现据同兴派员、将绵逊并随同前往之回民张勇志、雇工张四、解京。著交宗人府会同刑部严审定拟具奏。同兴于绵逊五月内差人致书。关说讼事。不即行奏办。仅将来人逐出。以致绵逊生心自往干求。办理错误。著交部议处。管理宗人府王贝勒等、失察绵逊私赴外省。茫然不知。著明白回奏。并将该管之总族长族长等、一并查明。列名严参。案内串通说事之李七、张得禄、著交步军统领衙门、顺天府、即行查拏。交刑部归案讯究。　　

○免云南防守失耕之思茅、宁洱、二厅县所属土司地方本年秋粮及条公银。　　

○戊戌。上幸北海。阅冰技。　　

○谕内阁、本日永臶等奏、泰陵宝城墙身闲有臌裂、应行修理一摺。已派桂芳、景禄、前往敬谨勘估。泰陵宝城墙身。据称自嘉庆九年。即报有裂缝。本年因被雨水浸渗。寒气冻结。较前加重。是臌裂情形。并非始自近日。本日王集甫自西陵勘工回京。朕召见询问。据奏永臶等曾将情形向伊告知。永臶等若早数日具奏。即可派王集等敬谨查勘。乃迟延奏闻。另须派员前往。永臶、永玉、穆克登额、均太不晓事。著交各该衙门分别察议。　　

○又谕、绵课等覆奏、失察宗室绵逊私赴山东、请分别议处严议一摺。绵逊私行出京。或因贫病。在都城附近地方潜匿数日。伊家或可诿为不知。今绵逊远赴山东。自必束装措费。岂有不告知妻孥之理。乃该族长奕绍、前此查传时。仅据学长绵青、绵榜、以不知去向呈报。并不详细根究。致令绵逊行意遨游。远出千里。伊等常时漫无觉察。有事只知请罪。事过又归疲玩。朕实代王等抱愧。所有绵课等自请交部议处及严议之处。均属咎所应得。绵课年力正强。朕特派为宗令。总理宗人府事务。乃任事以来。一味因循迁就。瞻顾和同。不认真管理。有负朕恩。绵课暂留此任。以观后效。著罚亲王俸半年。成亲王、及肃亲王永锡、著各罚亲王俸三个月。均毋庸交部议处。奕绍系该管族长。著罚贝子俸一年。亦毋庸再交部严议。绵课等四人罚俸银两。著户部另款存贮。以为明年闲散宗室移住盛京之费。永珠人本平庸。又常时患病。著革去左宗人。随班上朝。仍罚职任俸三年。学长员外郎绵青、辅国将军侍卫绵榜、俱著革职。作为闲散宗室。俟明年移居宗室时。仍派伊二人随同送往。　　

○以辅国公晋隆、为宗人府左宗人。　　

○旌表守正捐躯湖南益阳县民李显青女李氏。　　

○己亥。谕内阁、本年届应军政之期。兵部将在京之都统、护军统领、副都统、左右翼总兵、銮仪使、内务府护军统领、在外之驻防将军、都统、副都统、领队大臣、提督、总兵、分析开缮履历清单进呈。朕详加披阅。内镶白旗蒙古都统来仪、年逾七十。人亦老实无能。西安右翼副都统何其惕、年逾七十。人亦平庸。荆州右翼副都统图瓦尚阿、年近九十。精力衰颓。俱著以原品休致。余著照旧供职。其造册迟延之广东南韶连镇总兵何君佐、广西右江镇总兵李锦麟、俱著交部照例察议。　　

○又谕、前据三河县民人王自士呈控命案内有该县王国屯庄老虎会名目。特饬邹炳泰等派员确查。兹据奏查明该庄并无老虎会之名、惟于庄稼成熟时、各家夥同看守、立有青苗会名目等语。乡闾春耕秋获。守望相助。以防攘窃。原属风俗所恒有。惟不应立有会名。著该地方官即出示严禁。各村民每届收获之时。准其照常看守青苗。但不许纠众结会。如有倚恃人众滋生事端者。即行查拏惩办。　　

○以正黄旗汉军副都统禄康、为镶白旗蒙古都统。库车办事大臣来灵、为正黄旗汉军副都统。　　

○实授英和、为京营右翼总兵。　　

○以左翼步军翼尉额勒金泰、为西安右翼副都统。杭州协领花沙布、为荆州右翼副都统。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百六十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十七年。壬申。十二月。庚子朔。上幸北海。阅冰技。　　
</div>
    <div class="pagination">
<a href="清实录嘉庆朝实录_page355.html">上一页</a><span>...</span><a href="清实录嘉庆朝实录_page351.html">351</a><a href="清实录嘉庆朝实录_page352.html">352</a><a href="清实录嘉庆朝实录_page353.html">353</a><a href="清实录嘉庆朝实录_page354.html">354</a><a href="清实录嘉庆朝实录_page355.html">355</a><span class="current-page">356</span><a href="清实录嘉庆朝实录_page357.html">357</a><a href="清实录嘉庆朝实录_page358.html">358</a><a href="清实录嘉庆朝实录_page359.html">359</a><a href="清实录嘉庆朝实录_page360.html">360</a><a href="清实录嘉庆朝实录_page361.html">361</a><span>...</span><a href="清实录嘉庆朝实录_page357.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
