<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 107 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 107 页/共 848 页</h1>
    <div class="content">
○诣绮春园皇太后前行礼。　　

○御正大光明殿。皇子及王以下文武大臣官员蒙古王贝勒等、并暹罗国使臣、行庆贺礼。礼成。御同乐园。赐皇子王公大臣蒙古王贝勒等、并暹罗国使臣食。　　

○命前任山东按察使卢元伟、以四品京堂候补。　　

○丁未。太祖高皇帝忌辰。遣官祭福陵。　　

○戊申。上奉皇太后幸同乐园。进膳。赐皇子王公大臣及蒙古王贝勒等、并暹罗国使臣食。　　

○遣官祭昭忠祠。　　

○直隶总督蒋攸铦奏、司库垫用银款。详查并无亏那。分别划除提解筹补追补。以去虚存而归核实。得旨、所定章程尚属明晰。务要。奉行无懈。不可日久又有所牵混也。又奏、现届恭办大差。当此赈务吃紧之际。该知县等势难分身兼顾。且此次未便仍照往年借资银两。请酌量变通。遴选候补人员。给发银两。敬谨办理。并需用车辆。亦请量予津贴。事竣后分作三年。在于通省各官养廉内摊扣还款。批、依议妥办。　　

○以理藩院尚书富俊、署镶红旗汉军都统。礼部尚书穆克登额、署正蓝旗汉军都统。　　

○己酉。上诣安佑宫行　　

○庚戌。展缓河南兰阳杞、原武、三县歉收村庄新旧额赋。并仪封厅丁地滩租。　　

○辛亥。安徽巡抚陶澍奏、委员赴四川湖广江西等省。采买米石。并劝谕绅商捐赈。以资接济。得旨、随时妥办。勿使灾黎失所。勉之。又奏、庐江、无为、含山、和、巢、当涂、繁昌、铜陵、芜湖、太湖、宿松、南陵、潜山、桐城、宣城、全椒、十六州县续报水灾。其尤重之无为州、庐舍坟墓。冲坏甚多。人口亦多淹毙。全椒庐江、两县监狱城垣民房。均遭损坏。和含山、巢、三州县情形。亦均堪悯恻。当即酌拨银两。先行分别抚恤。余俟一律确勘后。汇同原报各州县。核实办理。批、明白查看。据实奏闻。不可缓者。一面相机妥办。一面具奏可也。　　



大清宣宗效天符运立中体正至文圣武智勇仁慈俭勤孝敏成皇帝实录卷之五十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光三年。癸未。八月。壬子。上诣绮春园问皇太后安。　　

○谕内阁、户部奏、陕西省历年拨运兵粮。加增运脚摊廉未扣银两。可否准予豁免。此项摊扣养廉二成银款。既经该部查明。均系咨部报拨。无关归补。且嘉庆十年加增运脚案内。未扣银十一万七千一百余两。业经准免摊扣。所有嘉庆十五年以后。借动运脚摊廉未扣银三万一千五百六十一两零。著加恩一体豁免。　　

○谕军机大臣等、前据蒋攸铦片奏、此次恭办大差。未便仍照往年借资民力。现给发银两。敬谨办理。至冬春需用车辆。系出自民间。州县不能全数赔垫。亦应量与津贴。共约需银十万两。先于运库生息项下借垫。分年摊廉归还等语。已批示依议妥办矣。朕思力役之征。从古所有。我朝自圣祖仁皇帝以来。列圣相承。凡遇谒陵。及热河秋狝。巡幸盛京。恭谒祖陵诸大典。或每岁举行。或间岁举行。皆不能不借资民力。即间有偏灾。如嘉庆六年之水。我皇考仁宗睿皇帝。于次年七月仍举行热河秋狝之典。彼时未闻累及闾阎。亦未有借垫捐廉之事。诚以直隶民赋本轻。偶遇灾荒。则蠲缓赈恤。有加无已。厚泽深仁。至优极渥。即偶用民力。亦分所宜然。本年直隶被水。朕恫瘝在抱。不惜帑金。发给至一百八十万两之多。截留漕粮。前后共五十五万石。又拨奉天粟米十五万石。轸念民依。不为不厚。若如该督所奏、竟不借资民力。于库项先行拨垫。摊廉还款。是废力役之征。并未从长计较。试思各官养廉。为数无多。如每差必扣。势必至无廉可领。办公竭蹷。成何政体。且此后谒陵秋狝。必应次第举行。该省地方官无廉可扣。又将以何项摊捐。且库项亦不能源源接济。所谓惠而不知为政。朕不料蒋攸铦亦复如此。蒋攸铦所奏。是否体察本年被灾情形。权宜办理。抑遂欲援为成例。摺内并未详悉声叙。殊属含混。此次姑从所请。依议妥办。断不可通行贴示。以致日后捍格难行。蒋攸铦接奉此旨。须通盘筹画。务思朝廷大体。经久可行。毋为目前之计。此后应如何设法筹办方妥之处。著即明白覆奏。将此谕令知之。　　

○癸丑。谕内阁、孙玉庭等奏、灾区粮价增昂。请借项采买米石一摺。本年江苏省被水地方。米价增昂。前经降旨、饬令于邻省成熟地方。采买粜卖。以裕民食。兹据奏称苏州省城。业经长洲、元和、吴县、各请领银三万两。委员分投江广一带采办。至江宁省城情形稍异。援照道光元年成案。请于邻省借项采买。著照所请、准于江西藩库借银四万两。湖北藩库借银四万两。俟江省委员到日。即动项给领。仍晓谕行铺。按照市价平买。赶紧运回粜卖。江西湖北两藩库所动之款。即作正开销。其运回粜出米价。就近解交江宁藩库。报部拨用。至粜价不敷、及运脚银两。既据该督等暨司道府等官。捐廉贴补。毋庸报销。采运委员。果能办理妥速。杜绝弊端。再行奏请鼓励。至米船经由各关。内惟芜湖有解费一项。并著加恩准其免费。其九江龙江各关。随时稽察。米船随到随验。如无夹带客货。立即放行。毋令书役人等。稍有留难。务期灾区早得接济。民免食贵之虞。用副朕轸念穷黎至意。该部知道。　　

○又谕、琦善奏、查勘民埝漫缺。请动项办理一摺。山东省临清、馆陶、武城等州县。民埝漫缺共十七处。经该署抚亲往查勘。均应及时堵筑。惟工程较多。若照例督令民修。该处叠被水灾。民力实有未逮。加恩著照所请、所有土埽各工。共估需银三万九千三百余两。准由该司动项给发。赶紧兴工。工竣核实验收。仍摊徵归款。如有草率偷减。责令承办之员著赔。其该管州县等。不能先事豫防。必应惩儆。署临清州知州黎溶、著撤任。同馆陶县知县王楷、均暂行革去顶带。勒限随同委员赶紧堵筑。如果办理迅速。再行奏请开复。傥不知愧奋。即行严参。　　

○又谕、张文浩等奏、勘估永定河北中汛堵筑漫口。并挑穵引河。及南二北三两处旱口。补还堤埽各工银数一摺。永定河堵筑漫口。共估需工料土方银十五万两。业已解贮工次。现届秋分。亟宜趱办料物。诹吉开工。著蒋攸铦即赴工次。会同张文浩、督率在工文武员弁。妥速办理。务于霜降以前完竣。毋得迟逾干咎。并严饬该道等专司钩稽。撙节支发。如有余賸。著归于善后工程案内应用。照例核实报销。该部知道。　　

○又谕、琦善奏、山东馆陶、接壤直隶元城。因红花堤口门未堵。兼卫河民埝漫缺。以致民田被淹。请饬直隶地方官赶紧堵闭等语。直隶元城县红花堤。自上年掘堤洩水。迄今已阅一年。何以口门尚未堵合。本年水涨更甚。并将卫河民埝内外泡浸。漫口多处。实属延玩。著蒋攸铦严饬大名府督县赶紧堵筑。务使民田早得涸复。毋再迟延干咎。　　

○又谕、玛呢巴达喇奏称、伊将届二十七个月服满。请旨给假回原游牧处祭埽坟墓等语。玛呢巴达喇既数年未回游牧。著加恩给假三个月。并赏给台站乌拉。回原游牧处祭埽坟墓。　　

○又谕、理藩院奏、请将黑龙江将军拏获布噶尔回子四名。解送喀什噶尔办理一摺。布噶尔回子绥彭穆鲁特、穆萨帕勒、赛丕拉、倭里萨等、供词虚实之处。在京既无凭据可查。即照该院所奏、从兵部由驿解送喀什噶尔。交参赞大臣永芹等、就近查询明白。如无别项情节。即照从前办理。遇便解往布噶尔。　　

○谕军机大臣等、本日据琦善奏、访获平原县匪徒周添明等、捏设大乘教会名目。敛钱惑众。又于获犯孙文治家内。起出悖谬经卷。及木印木戳等件。并据任荆氏、供出周添明有徒弟四十余人。约八月初四日。在临清州滋事等情。业将周添明等拏获究办。又据教夥崔贵、供出同教之吴法道等三名。在直隶清河县居住。朱法魁等八名。在献县居住。已开列各犯年貌。飞咨直隶严缉等语。此案周添明等、胆敢于光天化日之下。捏设大乘教名目。敛钱惑众。至七十八名之多。自应严拏徒党。以净根株。蒋攸铦接奉此旨。即派委干员。按照该署抚单开各该犯年貌住址。不动声色。密速掩捕。一经获案。即一面奏闻。一面将该犯严密锁金□靠。派委妥员解赴山东。交琦善归案审办。毋得视同寻常缉犯具文。致任漏网。将此谕令知之。　　

○又谕、琦善奏、访拏传习邪教匪犯一摺。所办甚好。此案平原县匪徒周添明等、胆敢于光天化日之下。捏设大乘教会名目。敛钱惑众。经该县将周添明等拏获。起出大乘教内绫额一副。并陆续获犯共计七十八名之多。又于获犯孙文治家内。起出悖谬经卷。木印木戳等件。并据荆其虎之女任荆氏、供出周添明有徒弟四十余人。约八月初四日在临清州滋事等语。该犯等传习邪教。辗转煽惑。徒党必多。亟应迅速拏究。所有周添明供出之范进礼、水景年、系属案内要犯。著该署抚饬属严拏务获。归案审办。其所供已故教首靳自成、及夏津、郭都成、业据查明实系身故。著即就现获之靳仓有、郭思成、再向严讯。务期水落石出。至起获绫额内。有永平府滦州石佛口五支王爷字样。自即系石佛口王姓世传闻香邪教。必应彻底根究。除吴法道等三名。朱法魁等八名。已降旨令蒋攸铦严缉务获。解东审办外。该署抚现将各该犯提省审办。著即讯取各供。并严拏未获各犯。毋任一名漏网。以净根株。将此谕令知之。　　

○协办大学士两江总督孙玉庭等奏、采办邻省米石。尚需时日。查江苏两岸沿江州县。于七月又续被水淹。灾民嗷嗷待哺。情形实堪悯恻。请即酌拨淮商盐义仓谷石平粜。以资接济。报闻。　　

○署山东巡抚琦善奏、平原县仓粮缓徵。请筹拨邻境仓谷。以济兵糈。得旨、依议妥办。又奏、本年雨水过多。购料艰难。请酌加坝工压埽之土。每方给银三钱。补还埝工之土。每方给银二钱四分。秫秸每斤例帮二价。给银一厘五毫。其檾麻等项。仍照向来报销成案办理。报闻。　　

○以都察院左都御史松筠、署正红旗蒙古都统。　　

○建山东曹州镇标新设游击都司衙署。从署巡抚琦善请也。　　

○甲寅。谕内阁、卢荫溥等奏、酌议添设饭厂。并折给米粮散放章程。著照所议、采育村、庞各庄、各添设饭厂一座。其煮赈之例。本系每日大口准报销米三合。小口减半。惟念贫民逐日赴厂领饭。跋涉维艰。著准其折给米粮。以五日之米。并一日发给。每月于逢一逢六日散放。每次大口给米一升五合。小口给米七合五勺。均于九月初一日开厂。折米散放。著户部即拨给稄米二千石。经费银一千两。该府尹等、严饬大兴、宛平、二县赶紧豫备。妥为经理。事竣核实报销。至卢沟桥一厂。改设大井村。并黄村、东坝、清河、共四厂。亦著于九月初一日起。改折米粮散放。俾得普沾实惠。　　

○又谕、前据陶澍会同孙玉庭奏、请将无为州知州吴甸华勒休。随摺开列人员请简。业经降旨、以刘用锡补授。兹据吏部奏称、刘用锡、及单开之霍山县知县朱士达、均与升补定例不符。且不俟奉旨开缺后照例题补。即行随摺开列。亦属有违定例等语。安徽无为州地方。本年被水较重。既据该抚等声称刘用锡熟悉灾务堤工。著仍遵前旨。准其升补。至该员等与例不合之处。该抚等并不据实声明。实属含混。陶澍、孙玉庭、著交部分别议处。嗣后各省督抚。遇有升补之缺。务遴选合例人员。奏请升补。如再有将不合例之员。朦混奏请旨。除所请不准行外。仍将该督抚从重议处不贷。　　

○谕军机大臣等、孙玉庭等奏、乡民群闹府署。获犯讯究一摺。此案华亭、娄县、乡民恃众。在松江府署肆闹。挤毁衣物。拆打门窗。经提督带兵弹压方散。当获冯宝元等追究。因知县李传簪、面禀直省请恤。知府杨树基、以该令祇须切实具详。不可轻离职守。外间流传。谓知县为百姓求银米。知府不肯。因此倡率滋闹。现据孙玉庭等、派员前往查办。著即将首从各要犯。全数弋获。严诘起衅情节。从重惩办。并密查该府县因何不协舆情。据实严参。将此谕令知之。寻奏、查讯乡民严海观等、应依棍徒因歉收挟制纠众辱官例、分别定拟。娄县李传簪、以空言见好乡民。因此赴府求粮。猝成重案。请将李传簪革职。发往军台效力赎罪。华亭县汪淇、率尔赴省。致府署被闹。弹压无员。应一并革职。知府杨树基、诸事认真。惟任听汪淇上省。究有不合。应请交部察议。从之。　　

○协办大学士两江总督孙玉庭等奏、淮南商人张广德等、吁请公捐买补盐义仓谷十万石。仍归还原仓。以资储备。得旨、依议妥办。　　

○湖广总督李鸿宾等奏、湖北宝武局鼓铸钱文。滇铜未能运回。亟须豫筹接济。请就近采买商铜供铸。嗣后仍按年委员赴滇办运。得旨、依议办理。又奏、黄梅县被水各镇钱粮。请照例先行缓徵。并续报潜江、松滋、广济、武昌、石首、荆门、谷城、七州县各有被淹处所。俟确勘后奏请分别办理。批、明白察看。据实奏闻。　　

○云贵总督明山等奏、昆明县金汁等河。被水刷坍堤埂。建水县泸江决口。冲淹田地民房。所有被灾各户。业经酌加抚恤。又黑盐井地方。冲塌护井石□剥岸。淹倒民房多间。当饬确勘数目。筹议修葺。报闻。　　

○命协办大学士户部尚书英和、户部右侍郎汤金钊、驰往马兰峪。查办贝子绵岫等、列参总兵官嵩年各款。　　

○改派乾清门侍卫桂轮、太常寺少卿姚祖同、查卢沟桥饭厂。乾清门侍卫容安、太仆寺卿张鳞、查黄村饭厂。御前侍卫安福、太仆寺卿那丹珠、查东坝饭厂。大理寺少卿桂龄、御前侍卫哈哴阿、查清河饭厂。　　

○修归化城土默特地方文庙。从绥远城将军德英阿等请也。　　

○给江苏江浦、六合、泰兴、华亭、娄、丹徒、六县被水灾民一月口粮。　　

○乙卯。上诣大高殿行礼。　　

○还宫。　　

○谕内阁、帅承瀛奏、海盐等四县二卫低田。续被水淹。并筹办灾地银米事宜一摺。本年浙江省海盐、平湖、安吉等县低洼田亩。暨萧山县之牧地。及南沙公租地亩。又坐落仁和、钱塘、富阳、余杭之杭严卫、坐落乌程、归安、长兴、安吉之嘉湖卫、各屯田。均经续被水淹。该省产米本属无多。向赖安徽等省客米接济。今因河流盛涨。水逆难行。到浙米船。多系零星小贩。市价加昂。据该抚查明金华、衢州、温州、台州、各府早稻丰熟。新谷俱已登场。可以就近贩运。暂资接济。从前有杭州宁波等处士民。请给司照。由海买运温台米石之案。著照该抚所议、即饬杭州府招商给照赴买。并咨行提镇及该道府。令各海口查明印照米数相符。饬即验放运回。免其纳税。俟外省客贩流通。即行停止。至浙省本地商人。前赴湖北汉口一带米多价平之区。分投采购。著咨明该省。及经过之安徽江苏二省。勿任在地行户居奇。沿途兵役留阻。以期往还迅速。并饬令被灾各州县。先行开仓碾谷平粜。责成各该知府察看市价高下。酌减出粜。至一切灾分顷亩。该贫民等秋禾失望。口食拮据。自应赈贷兼行。以免失所。亦著照所议、将南北两关及浙海关现徵税银。暂缓解京。以备灾区赈济之用。俟藩库续有收存地丁银两。即行归还起解。该部知道。　　

○命兵部尚书玉麟、署步军统领。　　

○予福建出洋淹毙外委蔡修立祭葬恤荫。兵丁萧长生等五十九名赏恤如例。　　

○修浙江海盐县滨海坍卸塘工。并添建随塘坦水。从巡抚帅承瀛请也。　　

○丙辰。秋分。夕月于西郊。上亲诣行礼。　　

○谕内阁、和桂等奏、三进帮船。本年应交筛扬耗米。并不敷赔补湿米。请统缓俟下运带交。浙江省杭严等十六帮船。至杨村起拨时。正值大雨。多被漏湿。以致米石霉变受伤。除该丁等共赔补过耗米一万二千三百六十四石零。此外并无另有耗米随正交仓。自系实在情形。著照所请、准其将此项耗米。缓俟下年带交。至杭三绍前两帮。湿米过多。丁力已竭。所有驳回正米二千六百三十二石零。准令该旗丁带回。俟下年易换好米。同缓交耗米一并完纳。以示体恤。该部知道。　　

○又谕、据和桂等奏、被雨漕米。筛晾乾洁。请分别先行搭放。及著落赔补。以重仓储。本年进仓米石。被雨淋湿。经该仓场侍郎等、饬令随时筛扬。所有扬出好米二万一千二百七石零。著俟该仓新漕运完之日。即先行搭放兵饷。其雨湿较重米三万三千五百二十石。即著落经纪车户等赔补。按照例价一两四钱折交。惟六月内筛扬湿米。已有应赔折耗一千五百九十余石。亦需折银交纳。若令同时完缴。该经纪车户等不免拮据。著经纪承领七成。车户承领三成。令其赴仓领出变价。按十日一次。交通济库收存。俟缴完后。核计短银若干。奏明办理。所收米价。即交坐粮厅。作为下届例价。收买各省帮船余米。以充仓储。至该经纪车户赴仓领米。并著稽察兴平、禄米、储济、三仓御史督同开放。限十日内全竣。不准近仓堆贮。以杜弊混。此项米石。既经著落该经纪车户等交价赔补。该侍郎等另片奏请抵给官员秋俸之处。著不必行。　　

○以湖南省局存磺充裕。停采湘阴县磺矿。从护巡抚景谦请也。　　
</div>
    <div class="pagination">
<a href="清实录道光朝实录_page106.html">上一页</a><span>...</span><a href="清实录道光朝实录_page102.html">102</a><a href="清实录道光朝实录_page103.html">103</a><a href="清实录道光朝实录_page104.html">104</a><a href="清实录道光朝实录_page105.html">105</a><a href="清实录道光朝实录_page106.html">106</a><span class="current-page">107</span><a href="清实录道光朝实录_page108.html">108</a><a href="清实录道光朝实录_page109.html">109</a><a href="清实录道光朝实录_page110.html">110</a><a href="清实录道光朝实录_page111.html">111</a><a href="清实录道光朝实录_page112.html">112</a><span>...</span><a href="清实录道光朝实录_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
