<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 344 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 344 页/共 505 页
  </h1>
  <div class="content">
   ○以正红旗蒙古副都统奕贵署镶黄旗满洲副都统。　　

○以直隶督带练军得力。予署提督郑魁士优叙。　　

○以神机营官弁在防出力。予副都统尚宗瑞等优叙。赏右翼总兵达明阿等花翎。知府常绶等蓝翎。余加衔升叙开复有差。予阵亡骁骑校保全等祭葬世职。　　

○予布伦托海阵亡知州岳嵩武等祭葬世职加等。　　

○癸卯。孝敬宪皇后忌辰。遣官祭泰陵。　　

○上以孟冬时享太庙。前期亲诣行礼。　　

○谕内阁、景霖奏、请借款移栽树株一摺。东陵前圈海地。现有自生小树数万棵。景霖拟拣选小松一万九千七百余棵。移栽陵寝官道。荫护风水。自应筹拨款项。以资应用。直隶遵蓟等州县。历年拖欠永济筹备两库租银。尚有四万四千五百余两。未经报解。著直隶总督饬令藩司。无论何款。先行如数借拨。解交景霖掷节动用。此项借拨银两。即于前欠永济等库租银项下。由该藩司催徵。如数扣抵。　　

○又谕、刑部奏、解部审讯案内。外看之协领乘闲自缢。并御史舒明等奏、查验官犯自尽各一摺。协领讷钦布、因与副都统希拉布互相参讦。撤任解部严讯。本月二十六日。在收禁之空房自缢身死。是否畏罪所致。抑系另有别情。若该部提集案内人证。切实根究。该禁卒等如有别项情弊。即著从严惩办。　　

○谕军机大臣等、神机营王大臣、奏请东三省举行冬围。并请饬部议加俸饷各等语。向来奉天吉林两省。均有围场。每届冬季。由各该将军等统领官兵。进山围猎。黑龙江省。亦有行围之举。自军兴以来。东三省官兵。徵调频仍。且俸饷未能如期照数关领。由是行围之事。久已停止。该官兵等弓马技艺。不免生疏。围场之内。游民溷迹。日久废弛。实属不成事体。现在各省军务渐就肃清。东三省官兵。陆续凯撤回旗。正宜及时举行围猎。以复旧制。著都兴阿、奕榕、富明阿、德英、查照旧章。奏明举办。其所需经费。或于本省筹办。或另请酌增饷项。务须悉心筹画。奏明办理。不准藉词推诿。一奏塞责。至各该省官兵俸饷。自经费支绌。久未能如额关支。频年苦累异常。难资操练。所有盛京吉林黑龙江三省官兵应领俸饷。或按季全数发给。或加成开放。著户部会同兵部妥议具奏。将此各谕令知之。　　

○又谕、前因英翰条陈善后章程。请撤直隶练军。留勇扼扎一节。当经谕令都兴阿、左宗棠、李鸿章、官文、崇厚、会商良策。嗣经各该大臣先后覆陈。复令神机营王大臣一并妥议具奏。兹据奏称、撤兵留勇。流弊滋多。请仍整顿练军等语。军兴以来。因兵力不足。未尝不资募勇以利征剿。原为救急应变之举。现在畿辅既经肃清。若仍留勇丁分扎各路。诚恐客军与土著杂处。未必相安。转非所以保卫闾阎。英翰所请留勇扼扎一节。著毋庸议。至直隶营务。久经废弛。前经总理各国事务衙门。会同户部兵部议定选练六军。诚以根本重地。当为自强之谋。迨捻匪北窜。直隶官军打仗。仍不得力。虽云训练未精。然国家岁糜钜万帑金。养此无用之兵。实堪痛恨。此时贼匪既平。亟应将前定练军章程。从新整顿。曾国藩久谙戎事。应如何因时变通之处。著于到任后详慎妥筹。悉心经理。务期化弱为强。一洗后前积弊。以卫畿疆。傥因直境甫就敉平。毗连东豫一带。应暂拨勇队以资弹压。一并由该督斟酌奏明办理。曾国藩未到以前。官文务饬各员弁照常训练。不得稍有懈弛。神机营原摺。均著钞给阅看。将此各谕令知之。　　

○又谕、左宗棠奏、筹防归绥。派员躧缉游勇。吴坤修奏、请派大员督办省防。长江皖南各厘。请归还安徽。会筹开堤事宜各摺片。绥远归化。地界极边。萨托清等处黄流浅漫。防务极关紧要。著左宗棠会商定安等严密防维。妥为布置。该大臣请饬袁保恒选募淮军。径驻归化。并令其会同定安奏事之处。均毋庸议。陕省匪势蔓延。左宗棠当统率各营。迅速西行。殄除丑类。豫省游勇。冒充官军。于师行前后数十里闲。公行剽劫。弁勇亦遭其害。左宗棠虽已派员摉捕。李鹤年当随时督饬地方官实力严拏。按律惩办皖境游匪。乘机抢掠。去省数里。劫案叠出。哥老会匪。到处皆有。尤虑互相句结。吴坤修现驻寿州。未能兼顾。所有省城防务。著即责成裕禄认真办理。遇有匪徒滋扰。尽法惩治。以靖地方。山东至清淮一带。亦有游勇溷迹。抢掠打旅。并著张之万、丁宝桢、饬属严拏务获究办。吴坤修所称、皖饷支绌。现闻淮军议撤。请以长江皖南厘金。除每年拨归水师三十二万两外。其余概归安徽等语。即著曾国藩、马新贻、丁日昌、吴坤修、会商办理。豫省决开隋堤。借道放水。皖境宿州及灵泗等处。必罹重灾。民命攸关。不可不慎益加慎。著曾国藩、马新贻、张之万、苏廷魁、李鹤年、吴坤修、悉心筹商。妥为办理。毋得以邻为壑。贻害民生。将此由六百里谕知曾国藩、左宗棠、马新贻、张之万、苏廷魁、丁日昌、丁宝桢、李鹤年、并传谕吴坤修知之。　　

○举行同治六年军政。东河卓异官一员。议叙如例。　　

○以安徽官军会剿直隶山东捻股出力。赏提督邓得胜、总兵官徐名扬、副将吕道宣、朱廷芳、一品封典。总兵官张捷书、李华东、赵宜全、参将杨步斗、郁存仁、刘开讲、张启才、汪世第、游击牛书琴、陆怀恩、陈长胜、李占标、邓成先、陈学堂、徐思祥、侯永固、都司江云鹤、巴图鲁名号。知州周光淮、副将刘其顺等花翎。游击魏保洪等蓝翎。余加衔升叙有差。　　

○追予江苏各属殉难候选县丞孙霈等绅民妇女一千八百九十二员名口分别旌恤如例。　　

○旌表守正捐躯四川郫县民赵福祺妻徐氏。　　

大清穆宗继天开运受中居正保大定功圣智诚孝信敏恭宽毅皇帝实录卷之二百四十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。冬十月。甲辰朔。享太庙。遣怡亲王载敦恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。上诣绥履殿问慈安皇太后安。平安室问慈禧皇太后安。至癸酉皆如之。　　

○奉慈安皇太后慈禧皇太后幸漱芳斋。侍午膳。　　

○颁同治八年时宪书。　　

○试中式武举陈桂芬等八十二人于太和殿前。　　

○谕内阁、前因福建台湾镇总兵员缺紧要。当经谕令英桂等察看刘明灯能否胜任。兹据奏称、该总兵于台湾重镇。不甚称职。刘明灯著即开缺。交英桂、卞宝第、再行详加察看。台湾镇总兵员缺。著该督抚等于通省总兵内拣员调补。所遗员缺。著朱德明补授。　　

○谕军机大臣等、前据李鹤年奏、请将应解京协各饷停缓。并据苏廷魁等奏、荥工情形变更。请添拨部款八十万两。前次部拨之两淮盐厘闽海关洋税银二十九万两。先将两湖应解京饷截留。所拨河南漕折银二十一万两。一并由部库筹拨等语。叠交户部议奏。兹据该部奏称、拟再于部库内拨给银六十万两。并由江海关拨解洋税银十万两。江汉关拨解洋税银五万两。闽海关添拨洋税银五万两。以足八十万两之数。即著户部将续拨库款六十万两赶紧措齐。仍交顺天府领解。星速赴工交纳。并咨行直隶总督、饬属妥速递解。毋稍迟延。前次部拨银两。据苏廷魁等奏称尚未解到。并著该部飞催沿途各督抚趱解。傥承领员弁及地方官任意稽留。即著从严参办。江海关等处添拨之款。著曾国藩、马新贻、英桂、郭柏荫、丁日昌、何璟、照数筹拨。克日起解。并将原拨两淮盐厘。闽海关税。各按部拨之数解清。以重要工。苏廷魁等请先将湖广京饷截留之处。著毋庸议。河南漕折一项。前因李鹤年奏报。除留支报解外。尚余徵存银二十一万两。是以该部照数奏拨。该署河督等何得又以丁漕所入不敷。率请改拨。著仍著户部原议办理。该省京饷。已准缓解。其各省协饷。仍著李鹤年设法筹解。毋得藉端推诿。其盐斤加价钱文。准其暂行留用。一俟司库稍充。仍照户部前奏。积存报解。弥补此项工需。晋省应解豫军防晋协饷每月三万两。著郑敦谨按月源源接济。毋令缺乏。当此经费支绌之际。此项工需。部帑已及百万。外省协饷七十万尚不在内。果能撙节动用。涓滴归公。自敷应用。该署河督等原奏。辄以从前历次大工经费数目比较。是于厘剔弊端力禁浮冒等事。尚未认真整顿。苏廷魁、李鹤年、各当激发天良。严饬在工员弁洁己办公。务期工坚料实。年内合龙。以慰廑系。方为不负委任。将此由五百里谕知曾国藩、马新贻、英桂、郭柏荫、郑敦谨、苏廷魁、丁日昌、李鹤年、并传谕何璟知之。　　

○又谕、前因伊勒屯等奏、巴城兵勇乏食。请催解新疆军饷一摺。当降旨交户部速议具奏。兹据该部奏称、遵查巴里坤饷银。据乌里雅苏台将军于本年四月闲奏报。解过张和等军银一千两。巴里坤银五千两。嗣又于六月报解银三千两。九月报解银一千两。伊勒屯所称领到银五千两。自系因六月九月续解银两尚未解到。惟该城历次请拨饷银。为数虽多。而报解实属无几。总由各该省督抚视新疆饷项为缓图。未能源源解往。间有解到饷银。而各城需用甚急。又往往不敷分给。亟宜筹拨以恤兵艰等语。著麟兴在各省解到新疆饷银内。即行提银二万两。派员解往巴里坤。并知照伊勒屯等派员迎提。并将伊勒屯等前奏请拨军需经费台站等项银一万六千两。统于新疆饷内酌量分拨。其巴里坤月饷。并著麟兴查照原定各数目。陆续解交。毋任缺乏。各省奉拨新疆月饷。山西除划拨库克吉泰银二万五千两外。按月应解一万两。山东按月应解三万五千两。河南按月应解二万二千五百两。直隶按月应解二千五百两。自五年九月奉拨起。至本年九月止。山西除已解外。欠解银二十五万四千两。山东共应解银九十一万两。分毫未解。河南除已解外。欠解银五十七万七千两。直隶除已解外。欠解银五万五千两。现在巴城军饷奇绌。著官文、郑敦谨、丁宝桢、李鹤年、严饬各该藩司。迅将以上欠解新疆饷银。陆续筹措。解交乌里雅苏台。即由麟兴分拨各城应用。并著麟兴于各省解到银两内。即将巴里坤应拨饷银。按照该部奏案。如数分拨。以济要需。毋稍玩误。将此由五百里谕知官文、麟兴、郑敦谨、丁宝桢、李鹤年、伊勒屯、并传谕何琯知之。　　

○以河南官军剿平捻逆出力。赏提督马德昭、程之伟、白玉翎管各一支。白玉小刀各一柄。火镰各一件。大荷包各一对。小荷包各二个。总兵官蒋东才、李宝林、正一品封典。总兵官董建西、刘廷、保英、田庆和、副将庄启元、参将康如年、陈继昌、郝勇刚、孙金彪、杨鸿礼、游击徐效孟、李葆珠、冯桂增、邓林椿、宋得胜、吴守义、牛如岳、蒋广明、都司李大川、同知张同方、巴图鲁名号。知府刘成忠、副将永奎等花翎。盐大使何桐楫等蓝翎。余加衔升叙有差。予阵亡游击苗祥麟、防御春凯、州判赵云寿、县丞刘昌祺、守备陈永春、把总赵占一、外委王应魁等祭葬世职加等。　　

○乙巳。谕内阁、前据山东职员张维均等、遣抱以奉委被押等词。赴都察院呈控。当交麒庆亲提严讯。兹据该都统审明确情。定拟具奏。此案伴官张维均、以建昌县旧有秀塔书院一区。供奉至圣先师神牌。道光年闲。因书院湫隘。该县另行建立文庙奉祀。将旧有书院改为办差公所。交乡约铺户人等承直看管。张维均辄以铺商霸占为词。邀同建昌县生员燕淑德、赴衍圣公府蒙禀。孔祥珂派该伴官前赴建昌县投文。并未令其查办。该伴官复邀赍奏官刘卓汉出口。妄称公府委员。听信前署洙泗学录孔宪忠一面之词。擅率生童。将文庙神主那移办公处所。经麒庆咨明孔祥珂。将该伴官等管押讯究。复砌词遣抱赴京呈诉。虽讯系虚诬。尚未始终狡执。著照麒庆所拟。将该伴官张维均、并随同妄控之赍奏官刘卓汉、解交衍圣公孔祥珂查明斥革。酌量惩处。生员燕淑德、虽据供称呈词内姓名。系孔宪忠冒名捏写。孔宪忠现未到案。难保非饰词诿卸。惟既知悔悟。著免其斥革。交建昌县严行管束。毋许复出滋事。在逃之学录孔宪忠、生员郭春耀、均著先行斥革。仍著严缉归案讯结。前署建昌县知县耆龄、巡检王清、被控各节。既无其事。著无庸议。文庙奉祀神牌。已经该地方官率领士民请还。即著敬谨安设。以重祀典。衍圣公孔祥珂、劄县行查。本有未合。惟张维均恃劄招摇。非其意料所及。所有孔祥珂失察处分。著加恩宽免。　　

○又谕、前因热河总管奏、承德府州县等欠交兵米。当经谕令直隶总督勒限严催。兹据文锦奏称、该处欠交同治五年分兵米。业经全数交仓。惟前任代理平泉州知州金龄、所欠咸丰十年分兵米一千七百余石。仅交过五百石。所欠尚有一千二百余石之多。兵食攸关。岂容任意延宕。著官文再行严催。饬令该员将欠交米石埽数完交。毋许玩误。此后应交该处米石。仍著年清年款。以裕兵食而重仓储。　　

○丙午。谕军机大臣等、有人奏、已革云贵总督张凯嵩前在广西办理军务。避重就轻。居心壅蔽。克复山泽后。泗郡乞援。拥兵不救。以致泗城归顺龙州相继失陷。纵寇殃民。咎有应得。该革员升任云贵总督。不愿赴任。屡次藉词迁延。平日贪婪。官民交怨。拥赀何止百万。请饬罚银充饷等语。张凯嵩规避云贵。朝廷洞烛其情。是以将其革职。至在广西巡抚任内。贻误军事。婪索属员。如果属实。大干法纪。苏凤文久官粤西。知之必悉。著即确切查明据实具奏。毋稍徇隐。原摺片著钞给阅看。将此谕令知之。寻奏、遵查张凯嵩服官西粤。历办军务。并无贻误。擢任巡抚后。整躬率属。亦无婪索各情。报闻。　　

○又谕、郑敦谨奏、请令已革臬司暂缓交卸。并修理包头濠墙各摺片。前因陈湜系发遣之员。不应仍留臬司之任。谕令郑敦谨派员署理。兹据奏称、晋省河防吃紧。该革员暂缓交卸臬篆。办理防务。呼应较灵等语。现届河冰将冻。宜川等处。贼匪窜扰。沿河防守。自关紧要。既据郑敦谨一再陈奏。姑照所请。准令陈湜暂缓交卸。即责成该革员督率兵勇。于永甯吉乡河曲保德等处。分投布置。严密防维。傥任令陕匪一人一骑渡河。则是一误再误。定将该革员加等治罪。并将郑敦谨一并从重治罪。决不宽贷。包头地方。无险可扼。现经该处商民浚濠筑墙。办理团防。著即饬令马升及在防员弁。督率催办。藉资捍御。并著定安、桂成、将萨托清等处防务。加意图维。毋稍松懈。将此由五百里各谕令知之。　　

○又谕、前因晋省防务吃紧。屡经谕令刘昆、饬催臬司蒋益澧迅即赴任。现届冬令。河冰冻结。防守尤关紧要。该臬司假期已满。著刘昆迅催蒋益澧、懔遵叠次谕旨。克期起程。星速赴任。接办河防。毋再迟延干咎。将此由五百里谕令知之。　　

○又谕、冯子材奏、庆远南太镇安各边境。渐次肃清一摺。广西庆远南甯太平镇安各属。匪势延蔓。经冯子材分饬各营痛加剿洗。将各处匪巢攻拔多处。左江军务。已称得手。而右江踞匪吴亚终、句结镇远上映向武下雷各积匪。窜并平马。啸聚感墟。滋扰天保县属下峝一带。复经冯子材亲往龙州。督队兜剿。疏通右江运道。各路积匪。均已次第铲除。惟吴逆窜并越南木马。边隘甚多。匪势尚炽。亟应迅速翦灭。著苏凤文、冯子材、会商调度。将积年巨匪。赶紧埽除。并将各边隘迅图廓清。以弭后患。再广西记名提镇人员中。如有晓畅戎机。长于训练。能实心实力整顿营务者。著苏凤文悉心查察。出具切实考语。随时奏闻。候旨录用。将此由五百里各谕令知之。　　

○派惇亲王、正红旗满洲都统景寿、镶红旗汉军都统奕劻、校阅中式武举马步射技勇。　　

○丁未。上御养心殿。引见中式武举。亲定甲乙。　　

○谕军机大臣等、库克吉泰、刘典奏、西路各军。追剿贼匪情形一摺。雷正绾、黄鼎所部。在灵泾一带剿贼叠胜。总兵黄超群、亦于甘泉境内击败董志原窜匪。余贼纠党攻扑宜川县城。复蜂聚于綘桃村。经库克吉泰等檄令张云松严守要隘。扼贼南窜之路。并饬刘端冕等分道援剿。著即催令该员等迅速前进。务将此股贼匪尽数歼除。毋令窜逸。泾灵境内。现无贼踪。邠三中宜等处。防范虽严。尤当格外慎重。免致逆股寻隙内犯。至鄜延一带。兵力尚单。董志原回逆。粮尽计穷。难保不图窜往。肆行掳掠。该处防剿。均当妥筹兼顾。左宗棠已饬卓胜军先行入关。即著库克吉泰、刘典、檄饬该军迅赴宜川。将该处贼股剿尽。即会同刘端冕所部扼要驻扎。毋任匪踪东窜。左宗棠仍当督率各军克期入陕。相机剿办。以竟全功。将此由五百里各谕令知之。　　

○以候补总兵官杨复东为四川川北镇总兵官。　　

○以繙书房行走人员五年期满。予主事庆春等升叙有差。　　

○以江南淮安等处漕粮试行海运出力。予知府沈寿嵩等加衔升叙有差。　　

○贷河南荥泽、中牟、尉氏、郑、鄢陵、淮甯、西华、扶沟、沈邱、项城、武陟、修武、河内、十三州县被水灾民一月口粮。　　

○戊申。上御太和殿传胪。赐一甲陈桂芬、谢子元、张光斗、三人武进士及第。二甲刘金华等十三人武进士出身。三甲冯楚燊等六十二人同武进士出身。　　

○己酉。谕内阁、御史周恒祺奏、军务渐平。亟灵整饬吏治。敬陈管见一摺。所奏不为无见。朝廷政令。务在必行。乃如清积案。行保甲。屡经谆谆训谕。而各省实力奉行者甚少。嗣后著各该省抚。遇有通谕事件。务饬各属实力奉行。不得视为具文。如有仍前延玩者。即行严参。其保举人才。近来每以空言列诸剡章。殊非核实之道。嗣后中外大臣。有保举人才者。著即胪列事迹。登诸荐牍。如有所行与所举不符者。即治举者以应得之咎。河南直隶山东等省。差徭最重。兵兴以来。民间协济车辆。尤多苦累。而各州县亲友子弟幕友家丁。无不擅用差车。实堪痛恨。著各该督抚严行禁革。如查有前项情弊。即将滥发滥应之员。严参治罪。其正项应用车辆。亦不准丁役藉端讹索。以省扰累。至该御史所称惜名器减捐纳综厘局各条。著各该部妥议具奏。　　

○谕军机大臣等、有人奏、江西水勇。虚糜饷项。请查明裁撤等语。据称前甘肃臬司刘于浔。在籍管带炮船。水勇口粮。均系该绅一人经管。藩司无从过问。弊端不可枚举。著刘坤一饬令刘于浔、将历年支销款目。详细造册报销。如有侵冒浮开情弊。据实参奏。该省军务。久已肃清。此项水勇。应即裁撤。以节饷需。如仍须酌留船只。以备巡缉之用。即著刘坤一另委妥员管带。所有勇粮支放。并归藩司经理。以符定制。所有支应水勇之厘局八九处。应否裁撤归并。并著该抚查明办理。原片著钞给阅看。将此谕令知之。寻奏、遵查刘于浔历年支放勇粮。皆造册报明善后总局。并无侵冒浮开情弊。该员先曾因病告退。已另委道员何应祺接统水师。泉港等处厘局。业经酌量裁撤归并。报闻。　　

○又谕、延煦、奕榕奏、遵旨定期先行出边查勘。并奕榕奏、请派署将军印务各摺片。奉省边外查勘展边事宜。关系紧要。兹据该侍郎等奏、查浑江东岸地面。尤属窎远。风闻该处游民。聚众较多。开垦日久。地与朝鲜密迩。亟应查勘情形。妥筹布置。该侍郎等于拜摺后即行起程等语。现在边外天气。虽已严寒。但事关查勘边境。势难稍缓。所有叆阳边门一带。该侍郎等上年未经亲历。及委员已查未查各处。著即督饬各员亲历周勘。悉心查办。以副委任。盛京将军印务。著额勒和布暂时署理。该处地方紧要。该侍郎于巡防摉缉各事宜。认真办理。毋稍贻误。将此由五百里各谕令知之。　　

○又谕、奉省展边事宜。关系紧要。前经谕令都兴阿迅速回任。会商办理。该将军假期将满。著懔遵前旨。克日回奉。妥为筹商。并著德英就近催令赶紧到任。毋稍延缓。将此各谕令知之。　　

○又谕、郑敦谨奏、请指拨豫军先赴榆林一摺。榆林北通蒙古。东邻河保。为秦晋边防最要之区。前谕李鹤年催令张曜等先后入晋。原以宋庆一军。兵力较厚。于冰桥未结之先。驰赴榆林。豫筹布置。兹据郑敦谨奏称、宋庆现在乞假一月。计督队入榆。已在三月以外。请饬催张曜兼程趱行。务于大雪以前由晋抵榆等语。河冰为时已迫。且自包头至河保。地段绵长。结冰最早。开冰最迟。冬防尤为紧要。岂容稍涉疏虞。著李鹤年迅饬张曜。速率所部。前赴榆林。毋庸驻扎汾州。以资援应。宋庆籍隶山东。现已请假回籍。著丁宝桢传知该提督。于一月假满后。招齐旧部。赶赴晋省汾州一带。扼要驻扎。不准藉词逗遛。贻误戎事。并著将该提督由籍起程日期。随时奏报。现在汾州一带。著郑敦谨严饬陈湜。督带南勇。加意防范。遇有警急。该署抚即当亲身赴汾。增兵堵御。金顺现扎榆林。得张曜援应一军。声威更壮。该副都统当与张曜互相联络。防剿兼施。以顾秦晋北路。毋稍疏懈。榆绥等处。匪势鸱张。亟应痛加剿洗。库克吉泰、刘典、务饬在事将士。与豫军合力同心。相机奋击。不得以援兵到境。意存观望。致贼踪日肆蔓延。将此由六百里各谕令知之。　　

○以御前大臣奕山为上书房总谙达。　　

○以翰林院侍读学士梁肇煌为詹事府詹事。　　

○命江甯将军魁玉在紫禁城骑马。
  </div>
  <div class="pagination">
   <a href="清实录同治朝实录_page343.html">
    上一页
   </a>
   <span>
    ...
   </span>
   <a href="清实录同治朝实录_page339.html">
    339
   </a>
   <a href="清实录同治朝实录_page340.html">
    340
   </a>
   <a href="清实录同治朝实录_page341.html">
    341
   </a>
   <a href="清实录同治朝实录_page342.html">
    342
   </a>
   <a href="清实录同治朝实录_page343.html">
    343
   </a>
   <span class="current-page">
    344
   </span>
   <a href="清实录同治朝实录_page345.html">
    345
   </a>
   <a href="清实录同治朝实录_page346.html">
    346
   </a>
   <a href="清实录同治朝实录_page347.html">
    347
   </a>
   <a href="清实录同治朝实录_page348.html">
    348
   </a>
   <a href="清实录同治朝实录_page349.html">
    349
   </a>
   <span>
    ...
   </span>
   <a href="清实录同治朝实录_page345.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
