<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 199 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 199 页/共 523 页
  </h1>
  <div class="content">
   ○谕内阁、据果勒明阿奏、审明偷盗库贮官布戴万灵一犯、拟绞监候、请旨即行正法一摺。所办过重。向来新疆人犯。遇有奸淫不法逞凶毙命、及在边界滋事、罪应问拟斩绞者。往往即予正法。原为整饬新疆地方起见。此案戴万灵盗卖官布。所犯偷窃罪名。自应计赃科断。即欲依本律加重问拟。亦何至由杖流加至绞决。事关人命出入。岂可意为轻重。果勒明阿、著传旨申饬。所有戴万灵一犯、著发往云贵边远充军。其失察各员。著该部查议具奏。　　

○又谕、据富俊等参奏、承办御道迂绕之知县伊诚、请旨交部议处一摺。朕于翼日恭谒昭陵后、赐奠扬古利、费英东墓、驻跸瓦子峪大营。所有经由御路。自应取直行走。今迂绕四里有余。在承办道路之员。必以为迂远程途。可多为报销地步。殊不知绕道开修新路。将旗民田亩平治除垫者、不知凡几。朕屡经询及跸路经行。因何不由旧道。必欲另开新路。该将军等辄称系为取直取近。今则迂绕数里。尚得谓之取直取近乎。总由盛京满汉各员。彼此不和。互相推诿。诸务废弛。以致种种错谬。承德县知县伊诚、著交部严加议处。所有此段道路。不准开销。除荣麟、五城额、甫经到任、加恩免议外。富俊、宜兴、未能先时查察。咎无可辞。又不自请处分。殊属非是。所有伊二人此次应得赏项银两。著扣除无庸赏给。免其交议。　　

○缓徵山东博兴、高苑、齐东、淄川、沾化、滨、蒲台、临淄、八州县、旱灾新旧额赋有差、及邹平、章邱、新城、长山、历城、惠民、青城、利津、海丰、阳信、乐安、寿光、十二县、本年额赋。　　

○是日。驻跸马关桥御营。　　

○辛丑。上恭诣福陵。行大飨礼。礼成。即恭谒昭陵。未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○临武勋王扬古利、直义公费英东墓、赐奠。　　

○谕内阁、昨因富俊等参奏承德县知县伊诚、承办御道迂绕四里有余。业经降旨将该县交部严加议处。并将富俊、宜兴、此次应得赏项银两扣除矣。本日召见富俊、详加询问。据称前经奉旨改于二十一日赐奠扬古利墓后、即赐奠费英东墓、伊于十二日在噶布该地方、即经知会府尹、并札知承德县、将经行一带御道、赶紧取直修治、该县并不遵照妥办、仍于原路迂绕取道、草率了事、经花尚阿前往查看、并未饬令改修、置之不问、迨宜兴到彼阅视、始斥其非、一面告知富俊、该将军乃赶派官兵前往连夜改修等语。适跸路经过。尚属平坦。是此段道路。全系地方官因循迟误之故。富俊宜兴犹能督率改修。而该府尹等、则竟束手旁观。至花尚阿早经派往盛京。会同弹兑部拨银两。并未扈从行走。乃近在城隅一带御道。并不留心查办。任听属员搪塞。殊属玩忽。昨日富俊等参奏时。花尚阿、良贵、系原办大员。又并不自行具摺请罪。尤属非是。且据富俊奏称、前此老边巨流河一带、夏秋闲因雨水过多、道途均有积潦、彼时花尚阿犹拟奏请停止车驾、或改期谒陵、经富俊力言不可、始饬令所属亟将积水疏消、除治道路等语。府尹管辖地方。似此庸懦无能。玩现公务。实属有乖职守。花尚阿、前已降补内阁学士。良贵、前已降补大理寺少卿。今伊二人种种错谬。岂尚能胜卿贰大员之任。花尚阿人本平常。著降为四品宗室顶带。交宗人府以郎中补用。良贵人本老实。亦著戴用四品宗室顶带。交宗人府以员外郎补用。至富俊此次督办道路。尚属认真。惟不能先事和衷商搉。究未免稍存推诿。所有此次应得赏项。仍著加恩减半赏给富俊银一千五百两。宜兴仍赏银四百两。以昭平允。　　

○赏武勋王扬古利后裔福克津、为蓝翎侍卫。宏毅公额亦都后裔冠军使和世泰、为头等侍卫。直义公费英东后裔四等侍卫安宁、为二等侍卫。　　

○是日。驻跸瓦子峪御营。　　

○壬寅。上恭诣昭陵。行大飨礼。王以下文武大臣官员、均随行礼。　　

○至盛京。诣太庙尊藏册宝前行礼。　　

○遣官祭福陵之寿康太妃、昭陵之懿靖大贵妃、康惠淑妃、并公主园寝。其亲王、贝勒、及大臣等墓。以次遣官往奠。　　

○遣官祭长白山、辽阳太子河、巨流河、浑河、松花江诸神。　　

○遣官祭北海神庙。颁御书扁额、曰福应朝宗。　　

○遣官祭辽太祖陵。　　

○谕内阁、我朝肇基东土。景命诞膺。兴京盛京。实为发祥之地。桥山鼎建。万古维昭。一切创建规模。悉本列圣经营缔造。谟烈存焉。朕于乾隆癸卯秋、曾随侍皇考高宗纯皇帝虔诣三陵。荷蒙眷顾深恩。欲畀以付托之重。将朕名默告祖宗。吁祈鉴佑。今寅承大统。十载以来。勤求宵旰。不敢怠荒。幸海宇乂安。庶政就理。此皆仰赖列圣在天之灵。垂慈启牖。兹届升芗对越。大礼告成。景企前型。弥殷依恋。缅维我祖宗昔日开创艰难。栉风沐雨。凡我后世子孙。惟当敬念诒谋。祗申僾忾。今岁因诸皇子年齿尚轻。未及扈侍。嗣后再举谒陵典礼。著派皇子等随从展谒。俾瞻仰珠邱。咸知追远报本至意。至陵寝宫殿户牖、及缭垣梐枑。阅年稍久。每有风雨侵损处所。盖因从前典守之员。未能以时修葺。此次朕躬诣陪都。特发帑金。派员督率修理。各项工程。均经完缮。允宜敬谨护守。历久常新。著盛京将军、会同盛京工部侍郎、随时省视。遇有应办工程。即奏明动项兴修。勿致再有攲损。嗣后每阅二年。著军机大臣提奏。请旨＜闲＞派宗室王、贝勒、贝子、公、暨大学士、六部尚书等数人。前赴盛京查看一次。如陵寝宫殿各处工程。有攲损不行修理者、即行参奏。惟该将军侍郎是问。且宗室王贝勒贝子公等、均系天潢一派。伊等祖墓。俱近在兴京盛京一带。若非扈从前来。安能岁时祭扫。此后奉使查工。既得叩谒山陵。又得各申私慕。展酹松楸。亦准情定制之一端也。著将此旨存记。并通谕知之。　　

○又谕、朕恭谒三陵礼成。本日驻跸盛京。以次举行一切典礼。渥敷恺泽。吉事有祥。因念额勒登保久历戎行。克敌致果。前因平定苗匪。仰蒙皇考高宗纯皇帝锡以通侯之爵。旋因剿办教匪迟延除爵。仍令带兵打仗。屡立战功。嗣经朕畀以经略重任。伊倍知感奋。数年之闲。扫荡凶渠。俾川楚陕三省地方。咸臻宁辑。厥功甚伟。且能力矢公正。操守洁清。众口交称。实堪嘉尚。前于大功告蒇时。业经晋封至一等侯。授为御前大臣。此次因积劳抱病。不克扈从前来。朕升香列圣。赐酹元勋。并将其后裔量加恩擢。以奖前劳。言念荩臣。宜膺殊锡。额勒登保、著加恩晋封为三等公。以示朕锡类酬庸、有加无已至意。　　

○以当差奋勉。赏骁骑校福长安二等侍卫。并其子锡麟三等侍卫。即命随营回京。　　

○以修葺兴京盛京各工完善。赏三品顶带内务府大臣巴宁阿、二品顶带。　　

○赏扈从蒙古王贝勒贝子公等银有差。　　

○是日。驻跸盛京旧宫。至丁未皆如之。　　

○癸卯。世宗宪皇帝忌辰。命皇次子旻宁祭泰陵。　　

○谕军机大臣等、徐端奏、山旴义字坝堵闭断流、湖河水势平稳、及回空漕船入境一摺。山旴义字坝克期趱筑。现已堵闭断流。洪湖清水。已长高一寸。义坝堵合之后。清水去路较少。自当日见加增。刻下节候已近霜降。黄河水力。亦系日减之势。若清水擡蓄渐高。并力外注。势足敌黄。藉以冲刷淤沙。实为疏治清口最好关键。其现在回空漕船、首帮已入江境。清口一带河洪。最关紧要。徐端即亲驻河干。随时相度机宜。总须使清水畅出。足资浮送回空船只。衔尾南行。不致再有阻滞。耽延时日。方为妥善。其祥符、五瑞、两闸。设非万不得已。断不可轻易开启。徒为一时权宜之计。转于全河大局有碍。该河督惟当专意疏浚清口。治河即以通漕。其事本一贯也。将此谕令知之。　　

○以内阁学士策丹、兼镶黄旗蒙古副都统。　　

○甲辰。上诣清宁宫祭神。赐扈从王公大臣、及蒙古王贝勒贝子公额驸等食胙。　　

○诣天坛。地坛。堂子行礼。　　

○诣文庙瞻礼。　　

○临克勤郡王岳托墓、赐奠。。　　

○谕军机大臣等、方维甸奏、陕省西安等属地方、普得透雨情形一摺。览奏欣慰。陕省地方。夏闲雨泽较稀。秋成歉薄。朕心刻深萦念。兹虽普得透雨。而被泽稍迟。地方业已成灾。现据该抚酌筹查灾事宜。惟在核实妥速经理。固不可草率从事。亦不可过于迂缓。试思小民被灾之后。嗷嗷待哺。望泽孔殷。即如嘉庆六年畿辅水灾。经朕即时派员查勘。分投发帑赈恤。凡有应行接济之处。无不立沛恩施。是以闾阎早得安集。若必俟详勘覆查。始行汇办。文牒往来。有需时日。灾黎何以堪此。至所奏各事宜、俱属可行。惟此内饬令委员逐户查明、在各家墙上灰书姓名口数、及极次贫字样。此则可以不必。灾户名口数目。每处自有保甲乡约。祇在委员等亲到访查登记。自可不至遗漏。若以墙上灰书为凭。恐仍不免假手吏胥。必致有意为增减。甚至奸民等或捏造姓名冒领。转滋敝□大窦。科条愈多。徒滋作敝□大。惟在实力奉行耳。将此谕令知之。　　

○添设吉林阿勒楚喀前锋十六名。从将军秀林等请也。　　

○赏镇国将军绵懿、贝子衔。　　

○缓徵陕西肤施、宜川、延川、延长、安定、吴堡、陇、汧阳、八州县、旱灾新旧额赋。给一月口粮。并缓徵长安等四十三厅州县、肤施等八州县、军屯粮石。　　

○乙巳。上御崇政殿。扈从王公大臣官员、蒙古王、贝勒、贝子、公、额驸、台吉、及盛京文武官员、朝鲜国使臣等、行庆贺礼。礼成。颁诏天下。诏曰。礼隆报本。馨香远溯夫珠邱。典重陈禋。佑启洪延夫宝系。我朝诞膺景命。式廓鸿图。昌祚龙兴。恢基东土。缅维沈阳辽海。天作隩区。神模肇域。重光继序。笃慕升歆。列圣相承。详胪祀典。皇考高宗纯皇帝御极以来。四诣陪京。叠申殷荐。孝熙昭格。光被寰瀛。燕翼诒谋。万年笃祜。朕缵承基绪。抚驭纮埏。念缔造之艰难。凛祖考之彝训。绍庭上下。罔敢即安。夙夜兢兢。逮今十稔。幸荷昊苍甄贶。世德延禧。海＜宀禹＞乂安。民物丰豫。宜修祀事以告虔。用迪前光而举典。于嘉庆十年秋、祗谒永陵福陵昭陵。恪申追享。仰契贞符。爰莅留都。率由成宪。昭上仪之景铄。绥渥泽以灵长。特沛德音。宏敷恺惠。所有合行事宜。条列于左。一。随从王等、纪录三次。大臣官员、及奉天文武大臣官员、俱加一级。一、随从兵丁、及内务府执事人等、俱赏一月钱粮。即在盛京给发。一、奉天、山海关、文武大臣官员兵丁、三陵守陵官兵、俱著加恩赏赉。交总理行营王大臣、查照乾隆八年原议、具奏请旨。一、奉天居住之宗室、觉罗、及国戚子孙、俱著加恩赏赉。交总理行营王大臣、查照乾隆八年原议、具奏请旨。一、奉天府属、应徵嘉庆十一年分地丁银两。著宽免。一、奉天旗民男妇、年七十以上者。给与布一匹、米五斗。八十以上者。给绢一匹、米一石。九十以上者倍之。一、凡试职官员、俱准实授。一、奉天、吉林、黑龙江等处、除十恶死罪不赦外。凡已结正未结正死罪、俱著减等。其军流徒杖等罪、俱著宽释。一、奉天内务府庄头。所有积欠在嘉庆九年以前者。俱著宽免。于戏。丕显哉谟。丕承哉烈。俾绵昌运于亿年。遹求厥宁。遹观厥成。允合欢心于万国。布告天下。咸使闻知。　　

○遣官祭贤良祠。　　

○谕内阁、盛京五部所属郎中、员外郎、主事各员。每部原祇设有保题一缺。余皆选缺。多系自京铨补。且系六部各衙门通选。并非以在京何部人员、专选盛京何部。到官后于一切公事。全未熟习。人地生疏。安能资其办理。于部务殊有关系。而盛京五部所属之笔帖式等、人数较多。升擢维艰。亦不免于壅滞。著军机大臣会同吏部、将盛京五部司员各缺。详细查核。按照部分繁＜闲＞。酌分自京铨补者、为若干缺。由本衙门题升者、为若干缺。俾五部办事。得有熟手。而陪都僚属。亦可渐就疏通。其悉心妥议具奏。寻议、旧制盛京各部郎中、员外郎、主事、由京员补用者、三十八缺。本处人员补用者、二十一缺。每部各定主事一缺、为本处人员题缺。余俱归部铨选。兹酌定题缺、由笔帖式升至郎中。无庸出部。于部务自可久资熟手。除京员例应三年调京、无庸调剂外。其本处郎中、员外郎、五部缺分不均。须将京缺内互相更调。使每部各有本处郎中、员外郎、主事、三项、方可挨次题升。今盛京户部无本处员外郎。请拨礼部本处员外郎一缺。与户部京缺互调。刑部无本处郎中、员外郎。请拨礼部本处郎中、员外郎、各一缺。与刑部京缺互调。工部亦无本处郎中、员外郎。请拨兵部本处郎中、员外郎、各一缺。与工部京缺互调。其刑部事务较繁。今所拨本处郎中、员外郎、应酌定保题各一缺。户部事务亦繁。酌定郎中、员外郎、各一缺。均为本处人员题缺。礼兵工三部事务稍＜闲＞。已有题缺主事各一缺。应于本处员外内各定一缺保题。余归吏部论俸升转。如遇员外郎主事各止一缺部分。遇有题缺不敷正陪。应令其将本部人员拟正。由该将军、会同五部侍郎、拣选各部人员拟陪。如此拨补。则每部均有本处人员。足资治理。而各部笔帖式、亦有题升之路。自可无虞壅滞。从之。　　

○命成亲王永瑆、带领侍卫十员。往奠故御前大臣都统公额勒登保茶酒。赏银五千两治丧。予祭葬。谥忠毅。并官为建祠。以其子莫尔赓额、袭一等侯爵。　　

○以成都将军德楞泰、为正白旗领侍卫内大臣。兼正蓝旗汉军都统。湖北提督庆成、为成都将军。调浙江提督孙廷璧、为湖北提督。　　

○丙午。上御大政殿。赐扈从王公大臣官员、蒙古王、贝勒、贝子、公、额驸、台吉、及盛京文武官员、朝鲜国使臣等宴。赏赉有差。　　

○御制盛京颂、并序曰。我大清发祥长白。开万禩之丕基。太祖定都沈阳。肇亿龄之景运。太宗继统。式廓鸿猷。世祖入关。燕京定鼎。遂以盛京为留都。五部八旗。敬循成宪。圣祖三谒珠邱。世宗曾奉命往谒。皇考四诣陪京。聿昭诚悃。癸卯秋巡。携予小子、及成亲王、庆郡王、周历川原。展谒陵寝。登实胜寺西阁。敬观弓钺。垂训谆谆。莅清宁宫。遍抚旧迹。艰难祖业。永守毋忘。垂涕泣而宣谕。并示以祀神帏幔。不可更易。子臣敬领训言。心钦诚服。岁乙卯季秋三日。宣谕立储。敬悉癸卯秋巡默告三陵。回思屡奉恩谕。益增悲恋之忱。弥切捧盈之惧。自授玺亲政以来。已阅十载。尚未躬谒祖陵。虔申孺慕。今岁涓吉孟秋。出关遵路。敬谒永陵。次谒福陵昭陵。至陪都。典礼既成。臣民胥乐。兹将旋跸。作颂八章。章八句。用志盛仪。诞敷先泽。期予子孙永绥皇祚。惠我无疆。曷其有极。颂曰。天佑皇清。万年景运。天命天聪。龙兴迅奋。一怒入关。宣昭义问。艰哉守成。钦承考训。一章于铄留都。沈阳作邑。久道化成。旗民和辑。我考四临。湛恩遍及。受玺承基。星霜历十。二章岁建乙丑。月惟仲秋。上陵典举。旧章率由。兴京驻辔。展礼珠邱。水源木本。世德作求。三章三关言旋。二陵在望。葱郁松楸。连延峰嶂。祀事敬修。于昭鸿贶。遂莅法宫。聿陈仙仗。四章门焕大清。殿瞻崇政。层楼迥标。十亭相映。正寝清宁。基福锡庆。土壁葛灯。起慕起敬。五章祀坛告庙。御殿诏宣。蠲租免赋。溥泽肆筵。冠服弧矢。奕叶敬传。引之勿替。子孙慎旃。六章世德舞陈。洋洋济济。巡典庆成。布德修礼。旋跸京都。萦心旧邸。皋应晨开。康庄晓启。七章考赋盛京。天文研炼。闿泽渥施。延洪锡羡。渺躬继绳。寸忱感恋。祖业常怀。永承昊眷。八章。　　

○谕内阁、朕恭谒祖陵。驻跸陪都。八旗官兵等承办道路、及一切差使。均能奋勉无误。前据富俊奏称、此次派出官兵。整备马匹路费等项。每员借给一年俸银。每兵借给半年饷银。分作四季坐扣。于二年内归款。但念该官兵生计多艰。藉俸饷以资养赡。若按限扣交。未免倍形拮据。兹据富俊奏称、该将军衙门、经理岁入薓余银两、历有赢余、向系酌留办公之项等语。所有奉天官兵此次借支俸饷银八万六千三百五十九两。著先于薓余银项下、分作二年。照数拨还户部归款。此内四万六千三百余两。著加恩免令官兵扣缴。其余四万两。著分作十年、于俸饷内扣还。俾得从容归款。以纾官兵之力。至富俊所奏、边外安设卡座官兵盐菜、木兰习围官兵路费、副都统巡查各卡所带官兵雇觅驮马等项、及杂项费用等款。每年约共需银六千九百两。向系于官兵俸饷内坐扣支用。兹著一体加恩、准其按年于薓余项下动用开销。该将军等有此经费。办公极为宽裕。惟当督率所属、认真经理。撙节支用。期归核实。勿任浮滥。尤不可以支款不敷、再扣官兵俸饷。致滋苦累也。　　

○又谕、盛京为风化所基。文治渐摩。彬彬弦诵。朕銮辂来临。士子等恭迎献册。亦应一体加恩。以彰作人之盛。著将盛京满合二号、及奉天所属各学。于科考广额一次。其向例取进六名以上者、增额三名。四五名者、增额二名。二三名者、增额一名。该府丞其勤加训迪。遴拔真才。用副朕嘉惠士林至意。　　

○又谕、朕巡幸盛京。满汉文武官员、俱各效力当差。著加恩将盛京所属各城旗员、地方官员、查明有承追钱粮未完、承缉不力、及因公错误失察、所得罚俸、住俸、停升、降级留任、各处分。悉予开复。　　

○又谕、向来巡幸地方。一应办理道路桥梁。俱令报部核销。惟盛京一带。祇计桥梁。不计道路。此次朕恭谒祖陵。所有自山海关至兴京道路。前经工部具奏。业经降旨准其报销。因思良贵前曾奏称、于薓余银两项下、借动银三万两、交各该州县承办道路桥梁、俟差竣报销后、责令该州县等、分作五年缴还归款等语。地方州县、办理差务。一切畚锸扫除之役。不能不有资民力。今此等银两。业经该州县借支动用。若再责令按限清完。伊等廉俸无多。安得余资归款。必致又向民闲摊捐洒派。不免重累闾阎。且恐假手吏胥。滋生敝□大窦。小民何以堪此。所有此次各州县领借薓余银三万两。并著加恩免其缴还。以示朕轸念民瘼、曲加体恤至意。　　

○又谕、盛京清宁宫东暖阁壁闲。旧有安设糠灯。乃国初留遗之物。从前朕随侍皇考高宗纯皇帝临幸陪都。曾蒙溯述家风。指以示朕。勖令世世子孙。毋忘俭德。今此次驻跸。见壁闲并未安设。因于召见富俊时、面向询问。据称现在谨贮库内、因系曹

□少旧故未陈设等语。殊不晓事。先朝遗物。原欲使后世企仰淳朴之风。即曹□少旧何碍观瞻。乃富俊于宫中所设糠灯。竟视同寻常器物。并不以时陈设。此即不知大体之一端。至盛京飞龙阁库内、恭贮皇考所御甲胄櫜鞬等件。上系皮签。均系乾隆年闲标识。富俊职司典守。早应奏请换易皮签。敬书庙谥尊号。乃至今尚仍其旧。亦太疏忽。昨日又据仪亲王奏、呈递匿名揭帖、控称内务府佐领延福等、派令壮丁攒凑出银、办理差务、当交军机大臣传询该佐领等、据称此次盛京宫内陈设铺垫、及办事公所一切器具、多有损坏、均须收拾黏补、向无支销、是以回明将军、酌定壮丁每名出银八钱、共凑交银一万二千余两属实、并经延福等呈出馈送内务府大臣官员、及各等处太监猪羊酒米等件清单、据称亦于此项开销等语。朕銮辂经临之所。每戒饬地方官张许丝毫扰累。即扈从人等、早经严谕禁绝馈遗。上年富俊到京时。曾屡加面询。据称此次办差、一无派累。今即因盛京宫内陈设铺垫、及公所器具什物、有须修补之处。计需费亦属无多。朕此次派令巴宁阿前来办理一切工程。支用银十三万余两。此等修理工程。亦系公需。富俊既早经查明。即应并计银数。奏明动款支用。乃率听该佐领等科派壮丁。致有匿名呈控之事。而于该佐领等致送内务府大臣官员食物之处。又不能管束禁止。任听花销。皆系富俊办理不善之咎。除将与受各员、另行降旨议处、太监等治罪外。富俊著将恩诏内加一级扣除。仍交该部议处。所有本日降旨将盛京文武官员因公处分开复之处。并著该部查明富俊任内降罚处分。均不准其开复。　　

○又谕、军机大臣会同行在刑部奏、审明回民洪明宜、控诉伊表弟湛大、被修道官役殴打落河身死一案、将三儿等分别定拟一摺。所议尚轻。朕举行谒陵大典。临幸陪都。省方行庆。渥泽频颁。正欲使穷檐黎庶。普被恩施。乃因修道派夫之事、酿毙人命。殊为不惬。总缘承办官员经理不善所致。此次邱家屯一带道路。地方官既不能妥为修治。始派旗员督催。乃富俊等又不慎选妥员。率派令糊涂任性之防御英福等前往帮办。迨至民夫刘兴等、以该屯旗夫全被披甲扎萨阿雇去、向其争吵。经英福传到刘兴、面行斥禁。纵刘兴出言顶撞。亦祇当加以惩责。又何必追究余人。且据刘兴供出湛大。安知非信口仇扳。英福率行派人往拏。已属非是。乃既令披甲德明等押同刘兴、找寻湛大。又辄带同德特赫之雇工人三儿、乘骑追赶。谕令殴打。尤为张扬滋事。迨三儿将湛大赶至河坡。乱殴落水。湛大爬起。三儿复用马鞭当头殴打。致令淹毙。情节实为凶横。何得尚以犯事在恩诏以前、量予末减。三儿依议应绞。著交盛京刑部监候秋后处决。入于明年秋审情实。英福于三儿致毙湛大时。虽相隔尚远。但究系主令赶殴。罪与原谋无异。英福著改发伊犁当差。已革知县伊诚、虽讯无听嘱故纵情敝□大。而于人命重案、并不即时通详缉拏。几令正凶漏网。著发往乌噜木齐当差。均不准其援免。骁骑校德特赫、虽未在工。但三儿系伊仆役。亦有应得之咎。著降为领催。无庸再交部议。至此案湛大最属无辜。乃被殴淹毙。尸骸亦遭残毁。殊为可悯。回民洪明宜控诉得实。并非由尸亲嘱托。虽冒昧叩阍。罪有应得。而其心究尚可嘉。著加恩免罪。并无庸收赎。仍罚令富俊宜兴二人、共出银二十五两。以二十两赏给尸妻姜氏。以五两赏给洪明宜。余依议。　　

○赐朝鲜国王李玜御书扁额、曰礼教绥藩。并赏赉国王及陪臣如例。　　

○免盛京、兴京、辽阳、牛庄、盖州、熊岳、复州、金州、岫岩、凤凰城、开原、锦州、宁远、广宁、义州、十五处旗地应纳本年米豆草束十分之五。并九年以前积欠。　　

○免盛京户部各庄头应交仓粮。　　

○给盛京承德、辽阳、广宁、海城、铁岭、五州县被水、及正红旗界内三家寨等五处村庄、被雹灾民一月口粮。
  </div>
  <div class="pagination">
   <a href="清实录嘉庆朝实录_page198.html">
    上一页
   </a>
   <span>
    ...
   </span>
   <a href="清实录嘉庆朝实录_page194.html">
    194
   </a>
   <a href="清实录嘉庆朝实录_page195.html">
    195
   </a>
   <a href="清实录嘉庆朝实录_page196.html">
    196
   </a>
   <a href="清实录嘉庆朝实录_page197.html">
    197
   </a>
   <a href="清实录嘉庆朝实录_page198.html">
    198
   </a>
   <span class="current-page">
    199
   </span>
   <a href="清实录嘉庆朝实录_page200.html">
    200
   </a>
   <a href="清实录嘉庆朝实录_page201.html">
    201
   </a>
   <a href="清实录嘉庆朝实录_page202.html">
    202
   </a>
   <a href="清实录嘉庆朝实录_page203.html">
    203
   </a>
   <a href="清实录嘉庆朝实录_page204.html">
    204
   </a>
   <span>
    ...
   </span>
   <a href="清实录嘉庆朝实录_page200.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
