<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 174 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 174 页/共 518 页</h1>
    <div class="content">　　○宣府粮储郎中丘玳奏原任参议刘珂郎中刘栋出纳不明请下巡按御史验问章下户部查奏户部尚书王杲奏珂尝因盐商上纳违限告改易银共增给银四千三百余两栋支放欠谨而无印领状捏改告词尽皆给发将主兵钱粮补偿旧欠商价虚出银逾七万俱乱  祖宗飞挽之法中奸商罔利之计时巡按御史黄如桂亦追论栋等罪状因劾接管郎中褚宝参议苏志皋不能改正宿弊皆当究治诏下巡按御史逮问既而如桂勘报刘栋所杞系那移出纳珂填盐改银由巡抚官批允俱无侵欺受贿状各纳赎还职宝志皋不能防奸厘弊亦宜量罚  上曰边储积弊皆管粮官冒破侵渔恬不畏法丘玳参呈如桂论列甚悉今勘报却不据法部议愈加宽纵明是狥情回护栋珂宝志皋姑降三级调边月用
　　○辛卯  旌表河南孝子任镗等二人节妇周氏等四人烈妇淡氏等二人烈女一人刘神秀
　　○壬辰
　　○升赏陕西怀远等堡滥＜氵厄＞河等墩获功官军王佐等七十一人响水堡土门川获功军王廷政等九人
　　○癸巳
　　○初两广总督张岳已升刑部右侍郎以河南巡抚柯相代往巡按广西御史徐南金奏岳在两广御众有恩将士乐为之用近奉命久任剿里隆下九寨经略机宜方有次苐一旦迂去恐弃垂成之功矧古田阳朔剧寇方张宜乘胜设奇亟图扑灭俟粤西大定夷党悉平积功累劳不次超擢未晚也  上是其言命张岳柯相各供职如旧
　　○汝阳王府陆庶人以杀兄赐死
　　○甲午  上谕礼部冬至虽雪杂以霜雾物厉人灾仍求正瑞朕自十一日至二十日为民祈福于洪应殿诸司停刑禁屠如例毋得怠视
　　○戊戌  贞惠安和景皇后忌辰遣英国公张溶诣  陵行礼
　　○己亥
　　○雪廷臣以瑞雪应祈各上表贺  上曰朕为民祈豊仰荷  上天垂眷瑞雪即降朕心感悦礼部尚书费采献瑞雪颂诏留览
　　○庚子
　　○总督陕西三边曾铣巡抚谢兰张问行等奏延绥密与套虏为邻自成化间都御史余子俊脩筑边墙东自黄甫川起西至定边营止延衺一千五百余里岁久倾颓余址间存不异平地嘉靖九年总督尚书王琼修花马池边墙一道自宁夏横城接筑至定边营约三百余里而自定边营至黄甫川一带依旧无墙连年虏入率由是道所当亟为修缮苐地里广远工程浩大势难责放期月宜分地定工次苐脩举西起自定边营而东至龙州堡计长四百四十余里为西段乃环庆堡安要塞所当先筑自龙州堡而东至双山堡计长四百九十余里为中段自双山堡而东至黄甫川计长五百九十余里为东段岁修一段期以三年竣事庶几保障功完全陕攸赖乞破常格发币银如宣大山西故事＜锍-釒＞下部议间铣复上言河套古朔方地自汉武遣魏青逐虏筑城缮塞因河为固唐张仁愿复于河北筑三受降城即国初东胜卫及东西受降城所守地也后三城内徙虏遂据套为穴深山大川势顾在彼而宁夏外险及南备河虏得出没自由东西侵掠守御烦劳三秦坐困故套虏不除中国之祸未可量也臣尝审度机宜较量彼我盖当秋高马肥弓矢劲利纠合丑类长驱深入彼聚而攻我分而守此虏利而中国诎之时也及其冬深水枯分帐散牧马无宿藁日渐羸瘠比及春深贼势益弱我则淬励戈矛备其火器练兵秣马乘便而出此中国利而虏诎之时也今之御边者不务乘虏之诎而用吾之利常使虏得因其利而制吾之所诎是以有败而无胜为今之计宜用练卒六万人益以山东枪手二千多备大石每常春夏之六携五十日之饷水陆并进乘其无备直捣巢穴材官驺发礟火雷激则虏不能支矣岁岁为之每出益利虏势必折将遁而出套之恐后矣俟其虏之远去然后因  祖宗之故疆并河为塞修筑墩隍建置卫所处分戍卒讲求屯政以省全陕之转输壮中国之形势此中兴之大烈也臣愿  陛下断自圣心亟定大计敕下所司预理财用治军实比及三年许臣如前议举事先于来岁三四月间阴选武锐掩击邻近零虏以我军之技而倡勇敢所谓兵戢而时动动则威矣夫臣方议筑边不过数十年计耳复套则驱斥凶残临河阵作乃国家万年久远之计唯  陛下裁之＜锍-釒＞下兵部并议谓筑边复套两俱不易二者相较复套尤难夫欲率数万之众赍五十日之粮深入险远必争之穴以驱数十年盘据之虏谈何可易故不若修墙浚堑为计完而成功可期也苐延绥一带地势延漫土杂沙鹻民居隔远最为荒凉若欲以千五百余里之地而责成于三年之工恐未易筑纵使能成亦难为守宜仍行铣等从长会计  上曰虏据河套为中国患久矣连岁关陕横被荼毒朕宵旰念之而边臣无分主忧者今铣能倡逐虏复套之谋厥猷甚壮本兵乃久之始覆迄无定见何也其令铣更与诸边臣悉心图议务求长筭嗣上方略苐此边境千里沙漠与宣大地异祗可就要害修筑兵部其发银二十万两予铣听其修边饷兵造器便宜调度支用备明年防御计
　　○乙巳
　　○巡抚延绥右副都御史张问行引疾乞休  上以延绥地方正有事防御问行輙以疾求退深负委托罢为民调山西巡抚杨守谦代之
　　○湖广守备太监廖斌遣长随夏忠进皇庄子粒银至河南新乡为盗所劫忠以闻  上怒令河南巡抚柯相戴罪捕贼巡按御史侯度分巡佥事刘佐分守参政常时平卫辉府知府李用和新乡县知县侯东及卫辉怀庆卫所官徐国桢等俱令锦衣卫逮至京送镇抚司拷问侯竟毙杖下云
　　○丙午
　　○江西省祭官缪建贤奏言  睿宗献皇帝就封之日泊舟小孤山制诗纪胜书于神祠臣顷通经其地恭录以献  上曰  皇考圣制工部其制碑书勒完日遣官护送仍敕抚按官建盖碑亭贮奉庙宇从宜修葺建贤赏纻丝一袭
　　○丁未
　　○升南京鸿胪寺卿欧阳德为南京太常寺卿
　　○以水灾免河南归德开封等府并属县税粮有差
　　○巡按陕西御史盛唐奏延庆被虏残破军民乏食诏抚按官行所司发贮库银赈恤
　　○己酉  命彰武伯杨儒等为正使刑科右给事中孟廷相等为副使持莭册封代王充燿庶长子廷琦为代世子妃陈氏为代世子妃衡恭王庶苐七子厚福□火为汉阳王衡王厚燆庶苐五子载垿为宁阳王玉田王厚烃嫡苐二子载塘为玉田王鲁府东瓯王当沘长子健犭□秋为东瓯王翼成王当澐长子健檙为翼城王高密王观煐嫡苐一子颐封为高密王徽府庆云王厚灿嫡苐一子载璧为庆云王晋府交城王钟鐻庶长孙表相为交城王沈府宿迁王诠鎀长子勋泽为宿迁王已袭封病故内丘王＜彻-攵乚＞秘夫人贾氏为内丘王妃岷府南渭王彦滨长子誉播为南渭王夫人蔡氏为南渭王妃韩府乐平王徵铔庶一子偕渳为乐平王夫人周氏为乐平王妃周府内卿王安湩长子睦楫为内卿王夫人李氏为内卿王妃五城兵马副指挥范汝廉女范氏为顺庆王妃徐良广女徐氏为保宁王妃李天秩女李氏为彰德王妃李宗仁女李氏为德府高唐王妃
　　○庚戌
　　○礼部以正旦朝贺请得旨如前岁行不必面贺
　　○总督侍郎曾铣奏九月十九日虏七千骑入于梁家墩掠人畜六百余官军夺还三分之二逐出境十月初三日又犯清平堡游击高极追之陷伏中死亡其卒十五人创二十二人虏亦去因言失事诸臣之罪兵部言虏先于八月犯西宁塞复犯双山此把总申大爵之罪已下御史按问今甫三月而东西失事者三虽亡失不多而诸将退怯之罪亦自难逭摠兵王辅宜勘问指挥逾龄百户高大等十一人俱宜治罪报可
　　○辛亥
　　○光泽王宠瀼薨赐祭葬如例
　　○壬子  诏南京国子监太常寺博士等官一体行取选用从祭酒程文德奏也
　　○癸丑
　　○岁暮行大袷礼于  太庙命公朱希忠代
　　○以正旦莭遣驸马都尉谢诏长宁伯周大经玉田伯蒋荣分祭  七陵惠安伯张镧祭  恭仁康定景皇帝  哀冲太子中官祭  恭让章皇后都督佥事沉至祭  孝洁皇后各陵坟
　　大明世宗肃皇帝实录卷三百十八


大明世宗肃皇帝实录卷三百十九
　　嘉靖二十六年正月甲寅朔  命成国公朱希忠摄行拜  天礼于玄极宝殿  上不御殿百官朝服于奉天门外朝觐官夷使于午门外行五拜三叩头礼罢百官宴赐节钱钞  中宫免命妇朝贺
　　○丙辰  宣宗章皇帝忌辰  奉先殿行祭礼遣定国公徐延德祭  景陵
　　○己未
　　○时享  太庙  命京山候崔元代
　　○庚申  顺天府官进春命司礼监官捧进
　　○都察院左都御史宋景卒赐祭葬如例赠太子少保吏部尚书谥庄靖景江西奉新人弘治十八年进士授睢州知州改御史累升都察院右副都御史总督南京粮储还理院事升刑部左右侍郎南京工吏兵三部尚书至今职卒于官景练达国体而志行刚方一时缙绅咸推重之
　　○癸亥
　　○○先是瓦剌达虏卜陆害儿等三十人以避哈密诸夷侵掠内附至是求还甘肃守臣以闻诏即遣出关
　　○乙丑
　　○升狭西右布政使孙继鲁为都察院右副都御史巡抚江西
　　○丙寅
　　○吏部会同都察院考察天下诸司官老疾按察使郭日休等八人罢软布政司李清等八人不谨布政司孙存等四十二人贪酷布政使刘佐等十一人才力不及布政使李充浊等三十人俱如例致仕闲住为民降调有差  命辽东都司署都指挥佥事刘通充西官厅听后后哨参将
　　○丁卯
　　○大学士严嵩以疾乞假调理  上曰闻卿失孙已有谕遣慰宜少抑爱准暂调治疾可亟出供职  户科给事中刘起宗言近者调山西巡抚都御史杨守谦于延绥诚为得人但延绥顷年以来兵荒相继民皆救死扶伤不之暇若非朝廷加意优恤出格赈贷则无以振其弱而固其心诚宜捐金十数万以纾眉睫之急然后谕令守谦度势量力或议营田或议入粟或议因时和籴或修盐粮飞挽之旧或核内地逋负之租如此庶可为边方善后计奏入  上是其言命户部发银十万两给之该镇缺乏之由守谦仍查核以闻既而户部言缺乏钱粮不独延绥一镇其在山西大同延绥辽东甘肃诸镇尽然此皆各省供边钱粮徵角□羊不完所致宜行抚臣一体查参治罪诏从之
　　○戊辰
　　○延绥守臣报大虏将入犯乞以本镇岁防宣大游兵暂免调发存晋防御  上曰徵调各兵本为地方事急事平即止近以宣大告警遂连年远调狭西兵马以于长戍劳敝将士已失机宜今狭西有事即当止调乃饬宣大守臣自行堤备
　　○己巳  命坐营署都督佥载廉挂印充总兵官镇守辽东
　　○庚午  英宗睿皇帝忌辰  奉先殿行祭礼遣英国公张溶祭  裕陵  铸太清辅玄宣化忠道真人金印赐徽王原爝从其请也  朝鲜国王李峘遣倍臣李巙来献表咨等纸六百张  上嘉其忠敬答赐王银百两常服纻丝纱罗各一袭特赐奖谕使臣加赏彩毙二表里已巙等赍还中途被盗峘遣使谢过请重给诏补给之仍令礼部咨本国宽宥巙等
　　○壬申  太子少保吏部尚书周用卒赐祭葬如例赠太子太保谥恭襄用直隶吴江县人弘治壬戌进士由行人选授南京给事中累迁副都御史提督南赣汀漳入左院事进吏部左右侍郎调南京刑部历升南京都察院右副都御史南京刑工二部尚书以灾异免用荐起工部尚书治河寻兼右都御史总督漕务未至改左都御史加太子少保进前职卒于官用端亮有节操晋掌铨曹缙绅方望其手采乃未及有所建立遂卒士论惜之
　　○甲戌
　　○兵部言广西缺副总兵宜补而江防总兵官沈希仪生长粤西谙熟夷情先防柳庆夷獞畏服今各夷未尽刬除宜调用以抚定之得旨希仪准改充副总兵官镇守广西仍命以后将领生自两广云贵四川者不得推入京营及西北边用著为令  命定西侯蒋传敢勇营坐营江西都司署都指挥佥事陈灿殚忠效义营坐营
　　○丁丑  升山东左布政使胡宗明为都察院右副都御史巡抚辽东  先是巡抚山西都御史杨守谦奏偏头老营二所余地一千九百余顷堪为营田以内省京运外严防守且举张镐为提调通判张应麒为总委官欲久任责成其牛种皆取自本省又拟照盗沿边钱粮禁例以防侵盗下户部议覆谓守谦综理周密且官摄而事省费半而利倍若各镇营田皆举行如守谦议则兵食可足而帑藏所省多矣议入诏以实行追封周府顺庆王朝垣生母睦氏为周康王次妃从埴请也  上笆篱青石山锋铁城等族番人渰班劄禄七儿少等可令河等卫女直都督佥事卜剌等各各来贡马及方物宴赉如例
　　○戊寅  孝静毅皇后忌辰  奉先殿行祭礼遣驸马都尉谢诏祭  康陵  升翰林院检讨卢宗哲为南京国子监司业给事中郑大同等御史盛汝谦等以考察拾遗劾奏布政使曾存仁张文奎参政王嘉宾张愚副使余承业李恺参议郑有周佥事江南李文凤董子策知府朱怀干张逊郝守仁俱宜罢部院议覆诏存仁文奎仍旧职愚留边方用余俱革职闲住
　　○己卯  先是中城旗手卫地方掘得牙牌四面一东宁伯一彰武伯一永顺伯一燕山左卫指挥佥事至是都察院参尚宝司卿席中等防范不严以致盗遗在外请量加罚治诏各夺俸一月仍令查明开奏
　　○庚辰  改刑部尚书闻渊为吏部尚书
　　○辛巳  南京工部尚书胡顺六年考满加太子少保  巡抚顺天都御史郭宗皋上言边计三事一蓟镇连岁俱发京兵防御但非本镇属辖不足以应缓急乞止发二枝以备居庸黄花镇余三枝停遣即以其稿军银二万二千七百两给本镇募兵又山东岁每徵兵惟枪手伉健宜调用千人其余不堪用战阵者悉罢之而复于本镇民壮舍余内选精壮二千相兼战守一古北口燕河营等处急宜增筑前所余修边银四千五百余两可以备用一朵颜卫都指挥伯革等摛获虏酋猛革秃至镇功宜升赏但伯革已官都指挥似难再加请量升其子一官而给伯革等以牛酒布叚等物  上曰郭宗皋昨岁虚张虏警请京兵今岁岂能预料无虞輙拟止调且京兵原不专为蓟州而设胡乃輙扣赏银募兵费若夷人获功国有常典复违例滥拟升赏殊轻律不堪边寄令革职回籍听处贮库余银户部核实以闻
　　○壬午  湖广蜡壁长官司盘顺安抚司差把事人等各以朝贡至京礼部验其＜锍-釒＞内印文诈伪诏革去赏赐下巡按御史勘问
　　大明世宗肃皇帝实录卷三百十九
　　

大明世宗钦天履道英毅圣神宣文广武洪仁大孝肃皇帝实录卷之三百二十
　　嘉靖二十六年二月癸未朔山东布政司胡宗明已升副都御史巡抚辽东吏科给事中胡宾又劾其诡随贪得漏网考察不堪重任  上曰朝廷选用大臣委重廷推胡宾见任吏科昨科道拾遗多官会推如何不言及有旨升用方称漏网显是挟私况今边方有事用人之际乃敢沮误事着调外任用今后成命已下再有抗拒者必罪不宥
　　○甲申  户科给事中陈棐＜锍-釒＞陈河道事宜一除水患以祛民害谓大江以北地势平衍一遇淋潦輙被淹没宜仿江南水田之法督责长吏时加＜锍-釒＞浚通其沟洫使田间沟水尽入于河一减河役以苏民困谓南北直隶山东河南先年设有闸夫河夫堡夫远者徵银近者给役以供黄河修筑之用今皆积有盈余而岁徵如故民实不堪宜量为减免待河工兴举银力不敷仍旧徵派工部议覆报可
　　○乙酉  朝觐官升辞赐之敕曰朕缵承丕基抚方御夏二十六载于兹任大责重宵旰兢兢永惟四方万国岂予一人所能偏察所冀承流宣化与我共理者其惟诸藩臬群有司乎尔天下来朝大小官员除不职者已令部院考察汱点外尔等仍还旧职其各体朕仰奉  天保民图登至治之意惟仁以爱民勤以建事忠以体国廉以守身斯为称职无黩货以肆无淫刑以逞无阿媚以干进无欺诈以饰名有一于兹足以伤和害治国有严宪将不尔贳尔等其勉之戒之发南京工部银一万七千四百余两给付机房织造
　　○丙戌  礼部尚书费采知贡当入场进题以从子＜棥心＞文应试请以右侍郎崔桐入场领题先于朝房宿歇至期桐捧入朝诏从之
　　○丁亥  祭至圣先师孔子命大学士严嵩行礼
　　○戊子  祭  太社  太稷  命英国公张溶代  永康大长公主薨诏祭葬如仁和大长公主例寻赐驸马都尉京山候崔元银三百两彩叚八表里钞一万贯  中宫赐亦如之
　　○己丑  启蛰行祈谷礼于  玄极宝殿先期视牲命英国公张溶至日行礼命成国公朱希忠代祭  帝社  帝稷命成国公朱希忠代侯崔元伯陈鏸卫錞辅臣夏言严嵩尚书闻渊费采侍郎孙承恩张治徐阶许成名崔桐陪祀  建大祈典于  高皇帝坛六日停封禁屠止刑如例分遣文武大臣张溶等诣各宫庙祠行礼  命礼部左侍郎兼翰林院学士掌詹事府事孙承恩吏部左侍郎兼翰林院学士掌院事张治主考会试狭西阶州地震有声
　　○壬辰  孝贞纯皇后忌辰  奉先殿行祭礼遣长宁伯周大经祭  茂陵
　　○丁酉  改工部尚书王以旂为都察院左都御史  升湖广按察使孙应奎左参政丁汝夔俱为都察院左佥都御史应奎巡抚顺天汝夔巡抚河南  总督宣大右都御史翁万达言宣府正奇游兵四营每营官军三千员名团聚镇城各路设授兵五营各官军三千员名分屯要害统以总副参游等官立法不为不备近岁巡抚王仪总兵郤永奏选各营精锐五千人别立战锋五营以废弃将官统之每兵额外加米五斗遂致各营虚耗而又别取老弱步卒用充原数及遇战阵复自谓亲兵居后反驱诸路兵为前蔽用是士皆解体且坐营都指挥董旸李瑭等前愆未赎后复失宜正其罪并罢新委委坐营官周镗韩彬杨钺而归其兵于各营分路事下兵部覆议如万达言  上曰新立五营战锋及多增月粮俱是变乱兵制即令革罢原镇抚官本当逮问姑宥之其军士勒归原五坐营官李镗董旸等俱如拟
　　○己亥  祭酒程文得给事中陈棐等奏欲将就教生员守备候选者令其坐监就业以实国学未经廷试者俱发回送监以后岁贡生员初到礼部量准数十名送部就教余年五十以下者俱分送两监肆业其博士助教等官于三甲进士内选除吏部议候选生员复令入监人情不堪宜晋部选其后续至者当如其言至博士等官于进士内选授非  太祖钦定资格且于选法有碍今后两监员缺照例于举人出身教官优等及进士奏愿降除国学者斟酌升补待任满奏续与行人等官一体考选风宪诏可  巡抚甘肃都御史杨溥等言镇番城外正西一面风沙壅及城半虏易侵越城内有巩昌备御官军营房地其一区久因卑湿未行营建请移城外之沙于内筑其缮屋以给各兵更于城外添筑关扇以设重险其凉州柔远怀安靖边三堡亦及时增筑以固边圉兵部议覆从之
　　○辛丑  恭仁康定景皇帝忌辰遣玉田伯蒋荣祭  陵寝  上谕内阁朕宫应役数少虽有宫女近千中宫妃御所用不足又多老疾将来二子四女之国出府王用三十余公主二十余此  祖制也不预教数年何以取用卿等会众计闻是礼礼部奏请诏差官选畿内女子年十一以上十四以下者三百人  先是巡按狭西御史张坪＜锍-釒＞陈边务四事一近增设庄凉游击将军并招募新兵扰费无益当罢二镇番孤悬塞外为凉永诸臣藩篱官军不宜调遣三永宁黑山堡之中相去数百里虽有一二墩台势不相接宜设手备千户所即选新兵屯守外可为镇番之应援内可为庄凉浪永之藩屏四永宁立所即宜添设操守官统兵训练事下镇抚官议都御史杨博言臣亲历庄凉见边鄙荒残行旅震慑备询此地正海套二虏交驰之所前抚臣赵锦议添游兵以备厄塞可谓至计不宜议罢但区画未详人无固志今当令移于安安远堡适中驻劄使东制镇□岔口以达庄浪西制黑松古浪以达凉州而更为计处廨宇粮刍屯田暇则番休其永宁尚有宫家等堡可以互相防守且地皆沙鹻不堪置所堡既仍旧则操守官亦不必设祗宜迤北平泉等处天设一墩以便传警至于镇番要地兵勿轻遣当如坪言  上从博议  总督宣大山西都御史翁万达奉诏会同三镇抚镇官议上边防修守事宜曰设险有常道所贵因乎形势用兵无定术所贵酌乎时势山西起保德州黄河岸委逦而东历偏关老营堡尽境实二百五十四里大同起西路了角山逶逦而北东历中北二路抵东路之东阳河镇口台实六百四十七里宣府起西路西阳河逶逦而东北历中北二路抵东路之永宁四海冶实一千二十三里共一千九百余里皆逼临胡虏险在外者也所谓极边也山西老营堡转南而东历宁武雁门北楼至平刑关尽境约入百里又转南而东为保定之界历龙泉倒马紫荆之吴王口插箭岭浮图路至沿河口约一千七十余里又东北为顺天之界历高崖白洋至居庸关约一千八十余里共二千五十余里皆峻山层岗险在内者也所谓内边也外边之地有夷险迁直总而较之则大同最称难守次宣府次山西之偏老分而言之则大同之最难守者北路而宣府之最难守者西路也山西偏头以西百五十里恃河为险偏关以东之北有四里则略与大同之西路同焉内边可通大举惟紫荆宁燕次居庸倒马龙泉平刑诸关隘迩年以来大虏屡寇山西必自大同入侵犯紫荆必自宣府入固未有不经外边而能入内边者是以议者是唇齿之喻门户堂奥之喻盖以是耳其形势之大略如此古称夷狄之众不当中国大郡若智谋巧拙及戈盾器械之犀窳相较又万万不侔然所以能为中国患者氊球之族鸷忿而雄捷出于风气以骑射为本业钞掠为生理专于枝而无待于教战斗之事人人能也而我事例于群牧业分于四民百一为兵劳于训习习且弗专故多弗精也彼聚寡为众乘时而攻我散众为寡画地而守攻无地势所贪嗿疾驰而逐之飘忽如风雷守有定形遇贼必赍粮负甲而随之赡顾而狼狈彼去文字简号令进无所驱退无所摄而我则议论多端号令多门进退由人上下牵制故彼拙实巧我巧实拙彼之凶焰日炽而我之士气日馁矣虏近且并西海吞属番掠我居民为彼捍隶诸商所部视前约增数倍每一大举动称十万余人声势连路蹂躏关南侵骇京郡而我沿边五藉且缩于旧额循常师旅莫敢邀遮盖时势之大略如此夫度形势之便则详于外防正以捍内量为内备所以资外揆时势之难则今所经略当异于昔而后所经略当始于今并力以守要益兵以防秋要皆事势之不得不然者矣山西防秋先年止守外边偏老一带岁发班军四千五百人备御大同而内边宁雁一带仍有官兵防守隘口以为大同声援及与宣大各路守兵旧皆屯驻城堡但遇警报相机访巢□戈原无分地摆守以因虏越大同入山西当时地方诸臣误以大同为不足共事乃独筑宁鴈以东至平刑边墙八百里掣回大同备御之兵以守之以非建置边防守御之意继因守兵不敷添设太原等处参游兵马七营招募新军及佥调新旧民壮屯夫弓兵率己六万余人公私转输内地骚动所谓财匮于兵众力分于备多者正谓此耳宣府亦自虏犯西路调尽本镇兵马专备西中而北路兵马遂空虚可虑连年三镇防秋徵调辽狭兵马不下五六枝费用粮赏及本镇守兵刍饷以百四十万计费寔不赀难于持久并守之议兹其所以为善经也外边控虏四时皆防城堡之兵各有分地冬春狙夏不必参错徵发自用不敷秋高马肥虏可狂逞若复拘泥往事散处城堡临时动调近者数十里远者百余里仓卒遽难合营首尾自不相应万一如往年溃墙而入越关而南内地之人素不习战即欲璧清野或恐先被荼毒及至京师震骇方始皇皇调徵请罚何益于是事知形变不同审固当预摆边之兵固难遽罢也易曰王公设险以守其国设之云者筑垣乘障必资于人力之谓也虏凡寇边地迂峻则易防地平漫则难御有墙则难者亦易无墙则易者亦难故百人之难非千人不能攻以有垣堑足凭也若遇虏于平圹之虚则百人豚羊十人狠虎鲜不为所吞噬矣以是之山川之险险与虏共也垣堑之险险为我专也我恃其所专而夺其所共修边之役自不容已也况连年修筑如山西偏老一带委极高厚大同各路与宣府之西中二路墙有所恃亦已十之七八再加工力数月之内可以先完连亘千里屹然华夷之严界矣而防秋之兵所以必带甲登墙列营而待敌者盖有险而不设与无险同有墙而弗守与无墙同是故定规尽度工费二者修边之事也慎防秋并兵力重责成量徵调实边堡明出塞计供亿节财用八者守边之事修边因垂成之攻守边贵济时之急国家虽费要非得已臣等稽往虑来就中揆策如所条例于左者虽无甚高异然自是而兵不甚劳费可渐省期以弭寇讎而固疆圉要皆臣等之极思也若必分道遣将深践寇遽灭此骄狂然后朝食斯固安攘之壮图亦臣等之职分故虏势未衰我力不足谋须积久事必待时故臣等但知尽力于其所可为而不敢妄觊于其所不可耳其修边二事一定规尽宣大镇边其极当虏冲者北路则尨门赤城至独石云州接连尨门所百二十里西路则洗马林以至中路羊房常峪葛峪小白羊连络尨门城尽界五十里此亟当缮修者也其余稍缓者每岁借用防秋兵粮宜从修举一度工费前工约费粮赏银十六万六千一百余两除旧所余尚需十六万三千六百余两乞命户部给发其守边八事一慎防秋山西内边宁鴈诸关原有戍兵及外边偏关以西至黄河岸山险水深者遇秋但令戒严不必益兵其偏关以东及宜大地方当尽圻布兵联络戍守仍随宜更调及时聚散以休人力一并兵力山西大同二镇外边自偏关历老营至东阳河镇口台七百五十一里宜将二镇兵马通融分布并守要害仍量晋宁鴈一带兵马以为内防一重责成各镇总兵官务督偏禆往来防御其防秋时边界失事则查照分派之信地防秋后各城堡失事则仍照原辖之地界因以坐罪一量徵调山西宣大前此既藉客兵震遽势据难迷罢第当量减况延绥新游兵二枝本为策应宣大而设先宜量行徵调檄延绥兵一枝驻宣大适中地方备援三镇保定兵一枝驻赵州堡辽东兵一枝驻赤城比之往岁十省其五六矣一实边堡宣大山西各卫所军有愿携家驻本镇边堡者迷从其便或先窜名他镇者许其自首回卫一明出塞小战之利大战之始也兵练而不试一旦遇敌则骄钝而难用故出塞袭击乃试兵习攻之术也今后遇虏临边驻牧或零虏并塞窥伺及虏大举入寇其营怅老稚妇女孳畜晋塞外者许兵将得失便出塞掩袭剿杀获有首功一体升赏一计供亿客兵应援往来无定及并守大同出百里外者行粮料草全支代州宁鴈诸关守兵免调者不支行粮其宣大阳和万全等堡更番休息者间日一支一省财用近山西革罢民壮宣大量减辽狭客兵计所省粮稿之费且将六十余万内地民力可使暂纾兵部覆万达议计周善可行修边请先自尨门赤城始今狭西辽蓟俱有警报宣大密尔又恐虏声东出西宜以保定兵一枝延绥兵一枝如所拟预调辽东兵待有警然后发财用既省宜令守臣榜谕使有司不得朦胧科派  上曰兹修边守边调兵诸议俱见总督镇抚诸臣竭心边务俱如拟行
　　○壬寅  给事中陈棐将朝觐官敕谕衍作官箴十章上之得旨陈棐舞弄文墨輙欲比并敕谕风示在外臣工甚为狂僣令陈状棐引罪命降一级调外任用
　　○甲辰  春分祭大明于朝日坛遣成国公朱希忠行礼  改南京刑部尚书屠侨为刑部尚书升工部左侍郎文明为本部尚书
　　○丙午  太子少保礼部尚书兼翰林院学士费采三年考满选中官赍赐羊酒钞贯
　　○丁未  罢耕耤礼遣户部尚书王杲祭先农之神
　　○戊申  祭历代帝王遣英国公张溶行礼伯陈鏸卫錞尚书闻渊费采分献  吏科给事张汝栋劾奏总督南京粮储右佥都御史杨宜大理寺虞守愚俱不职宜罢因请裁革南京督储都御史吏部覆言宜资望已深简用前职未闻不称守愚事涉赃私必须核实乃无枉纵诏守愚回籍候勘宜调外任用其南京粮储应否裁革还会户部议奏于是二部会覆南京户部有尚书掌理部事侍郎带管粮储自不相妨京通二仓俱系户部堂上官总督南京事体宜与相同都御史不必设巡仓御史原设二员比照北京事例亦宜裁省一员诏俱从之  给事查秉彝＜锍-釒＞陈吏毙七事一事权之一今之监司有布政按察使有分守分巡职至重矣乃又有清军有黄册粮储驿传屯田兵备江防数者何冗也除事关军机员须＜仑页＞设者释弗外议其可并省者一切专责守臣一用法太苛我朝大明律令垂宪不易至见行条列多系臣下一时建白今宜严故入之条重诬告之律革前过犯毋得牵引发官问刑止于用律毋轻用例以壮深文之渐一稽查烦数夫查盘之权宜总于巡按而间岁一举之今巡按查盘矣巡抚复行之守巡各道又行之至有人而三四罪一罪而三四招一事而株连数十人者适开吏蠹宜从省并一罚赎违禁律科罚二十两已上者送部降用非专为守令言监司以上所同守也今有罪赎至百两以上者有无故劝人粟至数百石者甚至有给散人家产又有从轻发落量折工价者宜明律令慎罚赎以惩赃滥一征科无艺今财赋所出倚重东南宜定限输粮使各里输收入官而官总其数户佥粮长者不佥角□羊头其佥角□羊头者必官库领银实批销缴以绝那借累赔之毙若府州县官类角□羊者无得携带角□羊头以滋需索一徭役不均国置差役十年一偏九年息法至明备尔州县喜于纷更年年编役甚至括索幼丁审编余银以充私橐如弓兵责其赔补盐斤斗级责其赔偿耗米宜申明徭役旧法使勿励民  供给过侈州县有坊里之供辨其初以给宾旅上官而今则官吏支费苞苴结纳悉从倚辨宜一切禁革章下部院覆如其言诏从之
　　○庚戌  会试取中式举人胡正蒙等三百名
　　大明世宗肃皇帝实录卷三百二十


世宗肃皇帝实录卷三百二十一
　　嘉靖二十六年三月壬子朔  孝肃皇后忌辰遣驸马惠安伯张镧祭  裕陵
　　○甲寅  先是宣大督抚官议修两镇边墙一百七十里计工费银一十六万三千有奇兵部请发太仓库银给之报可至是户部言本部钱粮原无修边事例修边系兵部职掌当以太仆寺马价给之况累年边臣额外请发军饷银两以百二十万计借用修边募军犒赏之费又二十万计若转借无已则帤储必致虚耗卒然有警兵马调集臣等不知所以为计矣＜锍-釒＞入诏二部协心共济不得复有紊越
　　○乙卯  升兵部左侍郎万镗为南京刑部尚书南京工部右侍郎屠楷为工部左侍南  初二十四年十月马黑麻速坛付关纳款土鲁番夷使火者阿克力等八百余人因而叩关时总兵官仇鸾都御史傅凤翔不能阻回尽验入安插于甘州故事夷人五年一贡贡夷入关半晋肃州半晋甘州及都御史杨博代凤翔诸夷固欲先期起送且不愿分住肃州博省谕止之仍分其半往肃州至是有诏议处博乃条上八事下礼部议覆一诸夷入关虽早今及五年之期请行起送一例当起送五十存晋二百阻回五百有奇今诸夷以候久乞哀请于阻回数内更晋百人减半给赏不为例一哈密夷使止九十三人马止七十八匹并无夹带请分进存起送如例一诸夷马例止二百四十五匹今已验收九百八十六匹当退还者七百四十一匹业已给军给驿请偿其直一方物验退者听于甘肃开市一贡既届期廪给五十口粮二百听支如例所增百人亦量给口粮一各夷番本三百余道先令边臣审问不合理法者退还勿奏一阻回诸夷口粮俱已住支今告称归途恐瓦剌达虏遮击之愿候贡夷与同出关住久或生事端请径自督发议入  上曰贡夷事宜姑如议行先抚镇官滥放入关新巡抚官不即参论并当究治凤翔鸾姑夺俸三月博一月兵备参将等官两月如再失处重治不贷  朝鲜国王李峘遣人角□羊送福建下海通番奸民三百四十一人咨称福建人民故无泛海至本国者顷自李王乞等始以往日本市易为风所漂今又获冯淑等前后共千人以上皆夹带军器货物前此倭奴未有火炮今颇有之盖此辈阑出之故恐起兵端贻患本国辽东都司具报礼部议闻诏顷年沿海奸民犯禁福建尤甚往往为外国所获有伤国体海道官员令巡按御史参查奏处仍赐朝鲜国王银币以旌忠顺  先是西海虏酋大同令其部落彳□卓卜等二人款塞求市总督侍郎曾铣等以闻且言兹虏自嘉靖十年以来或遣人通好或投献金牌或进送马匹回营之后竟不还报多因衰□八谢之余甘言缓我边备即使尽率部落来归不免分处内地餋虎贻患尤宜慎重请如往年例将绰卜等量加赏犒令还谕大同等果乞通贡市或欲协谕套虏策功祈赏须亲诣军门听候处分如似往岁一去不返即置勿问事下兵部覆如其言得旨兹夷投降纳款原非真诚效顺边臣毋轻信要功自贻后患所议允行
　　○丁巳  礼部覆御史吴相议册封遣官务求端重老成者如侯伯数缺即于国戚都指挥内简用侍卫团营侯伯不得图差各爵在任空闲曾奉差一次必隔二三年然后再差其随从止带一人如有骚扰滥者听长史及有司申呈巡按御史参奏罚治诏可
　　○庚申  清明节遣定国公徐延德英国公张溶驸马都尉谢昭分祭  七陵都督佥事沉至祭  恭仁康定景皇帝及  衰冲太子长宁伯周大经祭  孝洁皇后中官祭  恭让章皇后各陵坟  给锦衣卫指挥佥事徐礼房价银二千七百余两礼未封永妃父也
　　○壬戌  耀州同官县先后获虏谍何万良等五人言虏酋分遣万良等四十四人进边侦探将入寇总督侍郎曾铣以闻并上分巡副使方远宜佥事辛童吏目王伯洋等缉捕功  上命枭示万良等严缉未获者赐远宜童银毙伯洋等行总督官犒赏
　　○乙丑  武宗毅皇帝忌辰  奉先殿行祭礼遣惠安伯张镧祭  康陵  以廷试天下贡士命少师兼太子太师吏部尚书华盖殿大学士夏言少师兼太子太师吏部尚书兼谨身殿大学士严嵩吏部尚书闻渊户部尚书王杲兵部尚书陈经工部尚书文明都察院左都御史王以旂掌詹事府事吏部左侍郎兼翰林院学士孙承恩掌翰林院事吏部左侍郎兼学士张治刑部左侍郎刘讱通政使司通政使孙禬大理寺左少卿周襗詹事府少詹事兼翰林院侍读学士王用宾充读卷官陈经以子梦鹤中式请回避不允  改户部左侍郎赵廷瑞为兵部左侍郎升巡抚宁夏右副都御史李士翱为大理寺卿
　　○丙寅  策赐试天下贡士制曰朕惟人君受  天之命而主天下任君师治教之责惟聪明睿知足以有临自古迄今百王相承继天立极经世牧人功德为大是故道统属之有不得而辞焉唐韩愈氏乃谓尧舜禹汤文武周公孔子之传至孟轲而止孟子则以尧舜禹汤文武之为君皋陶伊尹莱朱太公望散宜生之为臣各有闻知见知之殊其详略同异果何义欤其授受之微有可指欤宋儒谓周敦颐程颢兄弟朱熹四子为得孔孟不传之绪而直接夫自古帝王之道统果若是班与其讲求著述之功果可与行道者并与抑门人尊尚师说递相称谓而忘其儧与汉唐宋而下虽不能比隆唐虞三代之盛其间英君谊辟抚世宰物德泽加于四海功烈著诸天地者不可概少果尽不可以当大君道统之传与法惟我  太祖高皇帝体尧舜授受之要而允执厥中论人心虚灵之机而操存弗二我  成祖文皇帝言帝王之治一本于道又言六经之道明则天地圣人之心可见至治之功可成斯言也直有以上继土道统之正下开万世太平之基迨我  列圣克笃前业所以开天常叙人纪者历百八十余年于兹朕缵绍  祖宗鸿绪登践宝祚惟敬惟一叙彝伦惇典礼祈  天命极民穷思弘化理以成参赞继立之功者宵旰孳孳不遑宁处兹欲远绍二帝三皇大道之统近法我  祖宗  列圣心学之传舍是又何所劲力而可夫自尧舜禹文之后孔孟以来上下数百年间道统之传归诸臣下又尽出于宋儒一时之论此朕所深疑也子大夫学先王之道审子名实之归宜悉心以对毋隐毋泛朕将注览焉
　　○丁卯  南京给事中张思诚等御史陈松等劾奏巡抚四川都御史张时彻都察院付都御史今丁忧端廷赦各贪肆有迹冒滥京堂宜罢章下吏部以二臣事涉赃私宜令各回籍听勘从之
○己巳  诏罢  皇后亲蚕遣女官祭先蚕之神
　　○庚午  赐廷试贡士李春芳等三百一人进士及第出身有差
　　○辛未  赐诸进士宴于礼部
</div>
    <div class="pagination">
<a href="明实录世宗实录_page173.html">上一页</a><span>...</span><a href="明实录世宗实录_page169.html">169</a><a href="明实录世宗实录_page170.html">170</a><a href="明实录世宗实录_page171.html">171</a><a href="明实录世宗实录_page172.html">172</a><a href="明实录世宗实录_page173.html">173</a><span class="current-page">174</span><a href="明实录世宗实录_page175.html">175</a><a href="明实录世宗实录_page176.html">176</a><a href="明实录世宗实录_page177.html">177</a><a href="明实录世宗实录_page178.html">178</a><a href="明实录世宗实录_page179.html">179</a><span>...</span><a href="明实录世宗实录_page175.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
