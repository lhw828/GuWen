<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 498 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 498 页/共 1860 页
  </h1>
  <div class="content">
   ○谕军机大臣等。据川督策楞奏称、接到纪山来扎。知珠尔默特那木扎勒兄弟构衅一摺。按其时日。在未经接到屡次谕旨之前。傅清到川。必已面商。数日内当即奏到。拉布敦到日。所有经朕指示之处。必已详悉告知。诸事俱能商酌妥协。其所奏原设官兵五百名。仍请驻藏之处。自朕观之。藏地数十万众。官兵仅五百名。何足以资防范。著传谕拉布敦。令其于抵藏时。就现在情形。与傅清公同悉心详酌。是否于地方有济。或稍藉以联络声援。尚应添驻。即以伊一人己意。明告珠尔默特那木扎勒。以从前驻有官兵。数虽无多。足以助尔声势。地方甚为安静。今甫彻兵。伊兄即有此举动。莫若代为奏请。不惜为尔多费粮饷。以靖地方。若不行告知。则已彻之兵。复往驻守。势必动彼之疑。或致滋事。拉布敦到藏。务秉公酌办。更不必因添驻官兵。近于畏怯。稍存避嫌之意。如其于事无济。亦即据实陈奏。俟奏到之日。另降谕旨。策楞摺俱著钞寄阅看。　　

○又谕。朕前因纪山驻藏。遇事漫无主张。未免气馁胆怯。已令拉布敦同傅清驻藏。换回纪山。所有前后谕旨。及纪山奏摺。俱已钞寄阅看。今据策楞所奏。接纪山札开、珠尔默特那木扎勒、与伊兄珠尔默特车布登。互相拒守一摺。按其时日。尚在纪山初奏、谕旨未到之先。傅清亦尚未相见。虽称有备无患。断未可轻于举动。朕于此事详细酌量。扎布敦到川。自可备悉朕意。至所奏设兵之处。亦俟拉布敦到藏。确查实在情形。会同傅清悉心筹酌。添驻官兵。是否于藏地有益。俟奏到之日。朕另降谕旨。其传谕拉布敦旨。一并钞寄策楞知之。　　

○又谕曰。达尔玛达都、在内行走。甚属奋勉。伊身现有贝子衔公爵。著加恩即封为贝子。再加恩照伊父喇什所请。将伊所袭辅国公爵。赏给伊弟哈达承袭。　　

○军机大臣等议奏。乾隆五年大学士等奏定、奉天流民。准其情愿入籍。不愿者定限十年。陆续各回本处。今查十年期满。除工商佣作民人。原许居住外。其未经饬令回籍者。应令地方官速行查办。如有应予展限之处。该将军声明请旨。此外游手之徒。亦应确查驱逐。嗣后内地流民。应令旗民地方官。于奉天沿海一带。严行稽查。并行文闽、广、江、浙、山东、各督抚。查禁商船携带闲人。再山海关、喜峰口、等处。及九处边门。俱责该管章京及州县严禁。再奉天十二州县。向用汉员。其旗民交涉词讼。俱会各城旗员审理。往往意见参差。若竟以旗员选此十二州县。遇事不必会同办理。较为画一。但一时更调。未免纷纭。请嗣后于此十二州县内。遇出缺。即令该部将候选旗员铨补。则数年后。该省州县。俱属旗人。于旗民交涉事件。竟可专归州县审结。径报该处将军查核。再宁古塔及船厂工商佣作人等。不下三四万。有业可守。未免难迁。如果情愿入籍。应分别纳粮纳丁。随宜安插。又宁古塔地方。因泰宁县裁汰。粮地分赏宁古塔官兵。口外余地更多。流民多藉旗佃之名。额外开荒。希图存身。旗人亦籍以广取租利。巧为护庇。交新任将军等彻底清厘。惟官兵原分地亩。听其经管。其已裁泰宁粮地。及官兵招佃开垦者。俱行查彻。令原佃承种纳租。交新任将军等再行查奏。从之。　　

○丙辰。上诣大高殿行礼。　　

○诣安佑宫行礼。　　

○奉皇太后居长春仙馆。　　

○幸圆明园。　　

○谕军机大臣等。傅清、策楞、岳钟琪、等所奏、珠尔默特那木扎勒情形。由于与兄不睦。架捏诬陷。决不致有侵犯内地之事。大约近是。珠尔默特那木扎勒承受天朝爵禄。保有藏地。尊荣已极。更欲何为。倘使称兵犯顺。实乃自速厥辜。毫无益处。伊岂肯出此。在伊此番举动。虚实全未可定。看来直由纪山过于矜持。劝其和睦。转致令彼生疑。因坐伊兄以不美之名。掩饰已过。非有他意。已屡降旨。并纪山奏报。俱已钞寄傅清、拉布敦。自可备悉。其傅清另摺所奏、授意于珠尔默特车布登。用兵缚献伊弟之处。亦属权宜之计。揆之事势。恐有难行。珠尔默特车布登远在阿里克。驻藏大臣不能面见。即有奇谋。何从授计。若遣人前去。则机密之事。传谕往来。深有未便。即使万无一失。办理极其便易。亦于事理未顺。倘有丝毫未能妥协。转令伊兄弟有言可执。所关于国体者甚大。宜慎重而又慎重。不可轻发损威。至纪山前奏珠尔默特那木扎勒。与达赖喇嘛密语半日。亦属纪山多疑。珠尔默特那木扎勒即有异志。达赖喇嘛又岂肯曲从。其意又何欲为此。在形迹似有可疑。而按其实。则毫无疑窦者。策楞等所奏、接应达赖喇嘛移驻近地一摺。亦系先事预筹。如果前来。自须接应。看来亦未必然之事。总俟傅清、拉布敦、到藏。确看现在情形。应如何办理。详悉妥酌。奏到之日。再降谕旨。其奏报往来。仍由驿递日行六百里为是。盖驿递本以传送文书。若专人驰奏。转致张皇。且远道速行。过劳难耐。不若驿递之便。一并传谕策楞知之。　　

○闽浙总督喀尔吉善、福建巡抚思榘、议奏。福建按察使陶士僙条奏各府州县书院义学。请以官音诵读。责令教官每月考核。府州县试。以通晓官音者考列前茅。学臣考试发落时。以官语为劝惩等语。于闽省碍难办理。且无禆于民风土俗。应无庸议。至奏请各州县设立木铎约正诸人。择能官语者充当。尚属易行。应如所请。各于乡里选立一二人。遇宣讲上谕。晓示条教。均以官音转相传知乡民。各令知晓。得旨。如所议行。　　

○赐大学士忠勇公傅恒、照宗室公等例舆前对引马。　　

○丁巳。上奉皇太后幸同乐园。侍早晚膳。至庚午皆如之。　　

○戊午。上御奉三无私殿。赐宗室王公等宴。　　

○奉皇太后幸山高水长。至辛酉皆如之。　　

○赐准噶尔台吉策旺多尔济那木扎尔敕书。曰。据台吉奏肃州贸易之人。蒙恩加增百名。感戴陈谢。殊属敬顺。朕甚嘉之。至奏称所有唐古忒喇嘛。已多亡故。恳每次差数十人。往唐古忒二博克达四大庙黄教各庙请安等语。尔使臣尼玛等。亦经口奏及此。朕为天下主。可行之事。断无不允行。不可行者。虽恳求亦不许。昨尔奏来肃州贸易人少。不足照看。朕即照所请准加百名。从前尔父噶尔丹策零。奏请为尔祖策旺阿喇卜坦差人三百名。往西藏熬茶。朕特加恩派大臣官兵照看。并赏沿途牲畜路费。至藏完成此事。续又据尔奏请为尔父噶尔丹策零差人三百名熬茶。朕亦准尔照前办理。似此应行大事。朕一一俯从。若非此等事。则断不准行。从前降旨甚明。今尔又奏请每年差二三十人。在唐古忒地方行走。是以断不可行之事来奏也。尔意以已准尔等往藏熬茶两次。未必再准前往。是以妄生冀幸。殊不知果有前此大事。朕原未尝禁止往藏。今无故每年令二三十人前往。不惟事有不可。即照尔所请。日后又必言人少。请多增人数矣。将每年必派官兵照看尔往来之人。可乎。况从前往藏熬茶时。藏内郡王珠尔默特那木扎勒。曾奏请停止。准噶尔人往藏。朕若准尔所请。则珠尔默特那木扎勒所奏。岂竟置之不问乎。尔等即不用朕官兵照看。以己力潜往藏地。珠尔默特那木扎勒亦安肯容纳乎。但今尔地有自藏延请喇嘛。大半亡故。诚恐黄教日泯。朕方欲广演黄教。岂肯令尔地之教。日就澌灭。今为尔详度。朕中国大庙。有名呼图克图。藏内挑取有德行喇嘛。及各处有学业喇嘛。皆住持其中。尔可将喇嘛内聪颖者。挑选十名。或二十名。送至京师。在大庙勤学三四年。令其回去。即可助行黄教。但此学经喇嘛。须择年少之人。学成时可以行教三四十年。自后不得每年差来。必俟人数将完。方准再行挑送学习。此特恐尔处黄教渐废。是以多方为尔筹画。非必欲尔处喇嘛赴京也。尔若不愿送喇嘛来学。即可中止。如复以差人至藏为请。则断不许。尔惟当感戴朕恩。永图承受。勿妄生他念。勉之。　　

○又谕军机大臣等。嗣后准噶尔贡使携带货物。如在尼玛数目以内。准其贸易。倘逾此数。即行驳回。著谕尼玛。令其回时传谕台吉知之。　　

○己未。上诣安佑宫行礼。　　

○御正大光明殿、赐朝正外藩及大学士内大臣等宴。召喀尔喀扎萨克图汗巴勒达尔。多罗郡王德木楚克。贝子旺扎勒。多尔济旺舒克。辅国公敏什克、齐旺、策布登扎布。巴林多罗和硕齐郡王琳沁。敖汉多罗贝勒罗布藏。科尔沁固伦额驸色布腾巴勒珠尔。贝子衔达尔玛达都。喀喇沁贝子扎拉丰阿。辅国公敏珠尔拉布坦。阿霸垓达尔汉贝子齐旺。乌珠穆沁多罗贝勒策布登。护国公朋苏克拉布坦。库克淖尔多罗郡王索诺木丹津。厄鲁特辅国公衮舒克等。至御座前。赐酒成礼。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇

帝实录卷之三百五十六


大清高宗法天隆运至诚先觉体元立极敷文奋武孝慈神圣纯皇帝实录卷之三百五十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十五年。庚午。正月。庚申。上御正大光明殿。赐大学士尚书侍郎等宴。　　

○辛酉。谕军机大臣等。据驻藏办理事务副都统衔纪山奏。王珠尔默特那木扎勒、呈称伊父颇罗鼐在时。聘定青海亲王旺淑克长女。今额尔克锡喇奏称从前许聘之时。并未指定某女。彼游牧处。现无协办事务之人。意欲留伊长女。将伊次女嫁与。蒙大皇帝特命臣等勿伤和气。善全此事。谨遵恩旨。停止迎娶旺淑克长女。即咨明迎娶伊之次女等语。从前朕因不知此情。曾谕珠尔默特那木扎勒。今伊备陈许聘缘由。遵奉朕旨。停止迎聚旺淑克长女。愿取次女。甚属诚敬。由此观之。珠尔默特那木扎勒、尚知畏惧。是以朕命班第。以大理晓谕额尔克锡喇。应将长女嫁与珠尔默特那木扎勒之子。则珠尔默特那木扎勒、必感朕恩。一概不疑。于事甚属有益。今珠尔默特那木扎勒、又称伊兄珠尔默特车布登。举兵七百。直取锡可尔城。渐侵至藏。如此时不即息事。耽延日久。珠尔默特车布登、未免投赴准噶尔。汝等速行咨寄傅清、拉布敦。令其亲身抵藏。晓谕珠尔默特那木扎勒。谕以汝弟兄始初不睦。大皇帝亦鉴知矣。今汝兄珠尔默特车布登。虽统兵七百。向藏进发。然道路险峻。知汝各路备兵。焉敢来侵。如其畏罪急迫。往奔准噶尔。则藏内不能靖矣。且于尔父子兄弟名分。亦殊未善。是以皇上怜汝父之忠诚。念汝等原系弟兄。特命和尔兄弟。王可遣使会同满员。令汝兄遵旨速行进藏。伊如知感君恩。即释其罪。与委员一同进藏。将与汝不睦。因而称兵之故。善自曲陈。亦即不究。祗期和尔兄弟。藏内永远安靖。以全汝父始终勤劳之名。如此和其兄弟。使之息事。则省力多矣。如或珠尔默特车布登、竟负朕恩。执迷不悟。显系背叛。何可姑容。汝等自应饬令珠尔默特那木扎勒。作速剿灭。勿致逃奔准噶尔。方为妥协。此事朕本欲差尚书纳延泰前往办理。但纳延泰须数月方到。且珠尔默特那木扎勒、闻有钦差。未免生疑。是以寄谕汝等。即如朕训办理具奏。朕闻珠尔默特车布登之子。现在藏内。汝等亦加意卫护。勿致伤害。以绝伊父归诚之志。此旨并未传谕纪山。如传谕纪山。珠尔默特那木扎勒、亦必知之。知则未免又生疑虑。于事转觉无益。汝等速行尽力妥办。毋忽。　　

○壬戍。户部议准前任安徽巡抚卫哲治奏称、徵收钱粮。有以粮户住址完粮。认人不认地者。是谓顺庄之法。有于每里中。或五户。或十户。用一滚单。于某名下注明田地徵银限额各若干。给甲内首名。挨次滚催。是谓滚催之法。查广德州向来每届开徵。即按图签单头一名。数图签经催一名。如花户抗延。提比经催。故钱粮易完。并无民欠役侵。前抚臣潘思榘奏改行顺庄。转有未便。请仍照旧办理。从之。　　

○命工部侍郎刘纶、在军机处行走。　　

○癸亥。谕军机大臣等。据方观承摺奏。直属节年民欠已未完银。并乾隆十四年地粮完欠数目内、节年民欠等项。共九十七万八千余两。已完六十四万四千余两。未完三十三万三千余两。是旧欠银两。所完已及三分之二。固属催徵有法。但乾隆十四年应徵起存银两。未完尚有五十万九千有余。看来所完似多。新旧合计。所徵不过数万。而所欠仍八十余万矣。或十四年奏销之期。尚在五月。此四个月内尚有续徵银两。不致拖欠。亦未可定。著传谕方观承。令其详悉查明覆奏。寻奏、臣据册具奏后。各属陆续解银一十三万九千八百九十余两。是十四年未完银、祗三十六万九千余两。内除蓟州等处、十四年被水偏灾案内应行停缓之项。须届奏销核定。其应徵银两。均应于本年五月奏销前。催输完纳。核之节年奏销。不致多欠。再节年民欠未完银三十三万三千余两。内有停缓带徵银二十三万八千余两。余旧欠银九万五千余两。于五月奏销前。仍有续完。例应统入奏销册内造报。得旨。览奏俱悉。　　

○甲子。上奉皇太后幸山高水长。　　

○谕军机大臣等。朕明岁南巡。山东不过经由之地。非特幸该省可比。何必重烦兴作。妄滋糜费。乃准泰奏请将济南抚署行宫。已经拆去之装修。悉照从前阿里衮所办。重新添造。并请将泰山行宫补葺。搭造天桥。又将越出大道二百余里之泗水县泉林寺等处行宫。亦请加修葺。竟似朕专幸东省者。此奏甚属错谬。从前阿里衮办理东巡。营建过多。经朕降旨宣示。准泰岂不知之。何得以甫经拆毁之工程。又请建造。且其所请豫备之处。并非必由之路。即或因行宫可资憩息豫备。尚属情理之事。而泰山天桥等工。既非清跸所经。妄请修建。是诚何心。准泰之意。盖明知事未必行。不过虚词陈奏。以见伊之尽心。是诚所谓小聪明是大糊涂也。伊由内务府司员出身。受朕深恩。办事全无实意。而下愚不移。弄巧成拙。直缘伊福尽。不能承受朕恩耳。著传谕严行申饬。　　

○乙丑。命工部侍郎刘纶、充方略馆副总裁官。　　

○丙寅。谕曰。额驸策凌、现因患病。奏请赏给御医调治等语。著派御医王凤翔。同伊子公车布登扎布。速行驰驿前往。妥为医治。　　

○丁卯。谕。此次朕诣五台。西安地虽邻省。而相去不近。该将军副都统等。均有防守地方、统辖官兵之责。原不必前往接驾。即伊等奏请。朕必不许。然如照外省之例具奏。则将军副都统等。理宜会同具摺。昨据将军傅森奏请接驾。经朕降旨。令其不必前往。今日西安副都统贵楞渣、乌裕齐、胡世相、三人。复纷纷缮摺奏请。揆傅森未经同奏之故。如谓伊系为首之人。业经具奏。其余副都统等。即可不必。以此阻止。尚属合宜。若傅森奏请时。并未知会贵楞渣等。迨贵楞渣等闻知。始各具奏。此即傅森取巧。欺隐同寮。而贵楞渣等之奏。又祗系惟恐获咎。非出至诚。伊等系同城办事。似此小事。即如此相欺不睦。大者不必言矣。何以表率属员。管辖兵丁。殊属非是。著严行申饬。并令傅森等俱明白回奏。　　

○又谕。公苏巴什礼奏请往视伊父额驸策凌病症。著同伊兄车布登扎布前往。亦著赏给驰驿。　　

○戊辰。大学士张允随奏。云南省开化、广南、二府。毗连交阯。乾隆四年。该国高平等处构兵。有内地沙侬土夷。潜出附和。当即设法招回。惟是开化马白税口。为商民出入通衢。潜出外境者。至今仍未尽绝。请敕该督抚转饬所属。将沙侬土夷。严加约束。毋许潜出外域。又云南永昌徼外茂隆银厂课长吴尚贤。始以开获旺矿。倚势凌弱。嗣恐结怨滋事。复请另签课长。以图交替。至今未经完案。亦请敕该督抚查案妥办。又贵州苗寨。应严禁汉奸出入煽诱。所有出粜仓米。俱令买补。得旨。张允随所奏云南沙侬银厂。并贵州苗人仓谷一摺。著钞寄该督抚硕色、岳浚、爱必达。令其阅看。其中应办者。一面妥协办理。即将作何办理之处。详悉奏闻。如有毋庸酌办者。亦著据实具奏。　　

○礼部奏玉牒告成礼仪。得旨。是。朕照康熙五十四年之例。在宫中恭览玉牒。不必升殿。余依议。　　

○命礼部尚书王安国、工部右侍郎嵇璜、俱以原衔充经筵讲官。　　

○以翰林院侍讲学士鹤年、为内阁学士。兼礼部侍郎。　　

○以少詹事世贵、为太仆寺卿。　　

○调原任广西左江镇总兵官杨刚、来京引见。　　

○己巳。礼部奏、康熙五十四年正月初十日上辛。时在立春以前。经大学士嵩柱等遵旨议改于下辛祈谷。今乾隆辛未岁正月初九日立春。初三日上辛。亦在立春前。请照例于十三日次辛行祈谷礼。载入祀典。报闻。　　

○军机大臣会同浙江巡抚永贵议奏。明岁南巡浙省。所有杭州织造署中行宫。有圣祖仁皇帝龙牌。供奉行宫西首殿内。殊非敬谨之意。今议将织造移驻裁存盐政衙署。就现在行宫。量加修葺。敬于宫后建楼。供奉龙牌。似协体制。至西湖行宫。已奏改佛寺。内供奉圣祖仁皇帝龙牌。亦在西偏。应请敬移于旧寝宫内供奉。其迤西一带。屋基甚宽。应并寺后山园。酌量划出。另建行宫。但就现在房屋。相度形势。从俭办理。至由杭城前往海塘。止塘路一条。塘外系涨沙洼地。塘内即村舍桑园。中小舋一带。亦窄狭纡曲。均难相度驻跸之处。是以海塘引河。圣祖均未临幸。今堤工巩固。引河顺轨。此次似无庸亲临阅视。惟候潮门外。旧有观潮楼。即中小舋引河等处。亦可远眺。从前圣祖曾经临幸。今应略为修饰。以备巡览。又绍兴府之南镇、兰亭、二处。近接禹陵。从前圣祖未经临幸。该处俱有房屋。并略修理。应否临观。恭侯幸浙时钦定。得旨。是。　　

○吏部奏请大学士张允随、应授何殿阁、及兼何部衔。得旨。张允随、著为东阁大学士。兼礼部尚书。　　

○庚午。谕军机大臣等。新任甘州府知府王组。初由该部保列繁缺引见时。因其人似尚可用。是以记名补放。今日请训。看其言动。颇觉平常。著传谕该抚鄂昌。留心试看。如不能胜任。即据实奏闻。无得姑容。贻误地方。　　

○辛未。上奉皇太后还宫。问皇太后安。　　

○还宫。　　

○谕曰。拉布敦现在奉差。工部办事需员。著勒尔森兼管工部侍郎事务。
  </div>
  <div class="pagination">
   <a href="清实录乾隆朝实录_page497.html">
    上一页
   </a>
   <span>
    ...
   </span>
   <a href="清实录乾隆朝实录_page493.html">
    493
   </a>
   <a href="清实录乾隆朝实录_page494.html">
    494
   </a>
   <a href="清实录乾隆朝实录_page495.html">
    495
   </a>
   <a href="清实录乾隆朝实录_page496.html">
    496
   </a>
   <a href="清实录乾隆朝实录_page497.html">
    497
   </a>
   <span class="current-page">
    498
   </span>
   <a href="清实录乾隆朝实录_page499.html">
    499
   </a>
   <a href="清实录乾隆朝实录_page500.html">
    500
   </a>
   <a href="清实录乾隆朝实录_page501.html">
    501
   </a>
   <a href="清实录乾隆朝实录_page502.html">
    502
   </a>
   <a href="清实录乾隆朝实录_page503.html">
    503
   </a>
   <span>
    ...
   </span>
   <a href="清实录乾隆朝实录_page499.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
