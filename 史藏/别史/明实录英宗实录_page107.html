<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 107 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 107 页/共 263 页</h1>
    <div class="content">　　正统十二年六月辛酉朔宁府庄惠世子盘烒妃俞士卒遣中官赐祭命有司营葬
　　○壬戌四川马湖府沐川等长官司舍人安乐泥溪长官司土官弟王瑞平夷长官司把事杨俊云南洱海卫中左千户所土官舍人杨茂春等来朝贡马赐宴并彩币等物有差
　　○漕运右参将都指挥同知汤节言河决张秋等口臣躬诣看视修筑柰河南三司及各府州县以臣未奉敕不即赴工乞如例赐臣敕自南京抵通州沿河官司及管河官员悉听臣提督节制则职有所归官无怠事事下工部言文武官奉敕者皆出特命未有因请而与者况节与都督武兴同事兴既有敕节岂宜重给  上以为然不从其请
　　○癸亥迤北阿鲁台部下原虏去男妇孔丑儿等七人来归命充御马监勇士
　　○序班祁全招抚番僧于思曩儿之境坐索赂诸罪掌茂州事参议陈敏受全馈而酬以金都察院请并敏执问从之
　　○甲子封狭西咸宁县民宇文琛女为乐平王庶第三子镇国将军范土□复夫人赐之诰命
　　○设广西桂林府阳朔县都乐墟南宁府横州运表陆答宣化县渠乐寨驮演寨武缘县横山寨博涩寨平乐府贺县白花洞口八巡检司置土官副巡检各一员增置桂林府临桂县两江口等三十巡检司土官副巡检各一员
　　○增设靖边营利益仓从镇守延安绥德等处都督佥事王祯奏请也
　　○敕谕安定王领占斡些儿安定卫都指挥那南奔板麻阿延拜子剌朵儿只巴指挥土墨秃卜鲁等曰得镇守西宁都指挥汪清奏去岁令官军往尔卫徵收茶马至花海子等处为尔所管番民抢杀朕惟尔安定王及各头目世守地方朝廷眷待甚厚今其部属敢尔论法本当发兵擒捕今姑遣敕晓谕尔等即会大小头目追要所抢马匹等物给还原主将为首射死军人达贼解京处治其余随从者听尔等惩治如徇情执迷不行追究必调官军剿杀此时虽悔亦将无及尔等其深省之
　　○南京大风雷雨山川坛灾殿庑俱毁
　　○唐王琼炟奏世子芝土□尔年已长成婚期在迩应用聘礼纻丝纱罗等物地方偏僻少有贩卖欲令人往江南出产去处用价两平收买回府应用从之
　　○先是南京监察御史给事中劾奏南京左副都御史周铨罪逮铨下锦衣卫狱铨以瘐死锦衣卫言御史范霖杨永胡鉴衔铨严束故诱诸御史胁制诸给事中劾之其所劾皆诬奏送刑部论罪尚书金濂等论为首者霖永罪绞断赀产之半赡铨家鉴赎绞复职为从者御史辛浩潘英左辅闻人韺张斌张礼杨观王绍宗仪溥张承翰尚褫给事中刘炜刘华甫干璠卢祥刘昭张云翰赎徒复职  上以所拟诸给事中为当而诸御史宜重其罚谪鉴浩英戍铁岭卫降调辅等为边远驿丞初诸御史之就逮也复发铨尝奸其兄嫂表姊及户部郎中郭亮妻取指挥义子妇为妾以铨死不及穷治云
　　○山西都指挥佥事苗贵索取操军财物事觉法司论赎徒还职从之
　　○巡按江西监察御史陈克昌奏赣州临江吉安三府自今春以来天雨连绵山水泛涨田苗浸没居民房屋悉被冲塌人口畜产漂流损伤甚多事下户部行有司分投赈济
　　○丁卯礼部右侍郎钱习礼复乞致仕从之时中贵用事达官多拜谒其门习礼耻为之屈故以老疾辞归物议高之
　　○巡按山东监察御史史濡等奏兖州府沂州累岁旱涝民饥逃移者五千五百余户遗下税粮等项请蠲免  上命户部移文布政司逃移者设法招抚饥馑者验口赈济
　　○己巳户部奏顺天府及大兴宛平二县都税司等衙门官吏俸粮俱于本府仓关支今本府税粮各起运开平等处交纳存留者不敷支用欲照五府六部例于儧运糙粳米内摘拨收支从之
　　○庚午湖广施州卫忠徤宣抚司土官副使潭暹并广东广州清远县猺首黄庆名儋州昌化县黎人峒首赵克勇云南楚雄府南安州土官判官李保等来朝贡马及方物赐钞彩币表里有差
　　○镇守狭西右副都御史马昂劾署都指挥佥事张通贪虐等状执问具伏  上命革其管军于甘肃总兵官处随操兵部择廉洁者往代之
　　○浙江会稽县人赵伯泰自称宋苗裔奏宋孝宗理宗歹□赞宫在会稽安定郡王坟在诸暨福王及夫人坟在山阴各被豪民侵为田宅纵樵牧其处甚至毁其台基垣墉事下监察御史王琳左参议李源佥事高瑢以伯泰为诬且谓福王降元北去绍兴安得有墓伯泰不平复诉之命巡按御史欧阳澄按察使轩輗覆焉澄輗言伯泰所奏皆实福王坟盖衣冠之藏  上怒罚琳等俸两月豪民俱发戍辽东边卫
　　○壬申直隶河间府青县奏英国公张辅看庄阍者别有庄田百余顷及侵占民田二十顷于法有违事下户部勘实覆奏请治辅罪给田还民  上命宥辅余从所拟
　　○调金吾左卫带俸都指挥佥事陈良于狭西都司
　　○占城国使臣左栗提朋至广东南雄府淩江驿以疾卒命有司致祭
　　○甲戌襄垣王逊燂以牛马祀其父代简王其教授张斌谏以非礼不听且忿詈之斌发其事都察院请罪为王市牛马者王具＜锍-釒＞服罪置之
　　○山西大同府通判霍瑄九载任满当诣吏部考绩镇守总兵官武进伯朱冕等保升为本府知府从之
　　○总督边储户部右侍郎刘琏奏广昌守御千户所旗军递年选调宣府等处操备乞依例给与布花钞贯为御冬之具从之
　　○兀良哈地面被虏男妇高七十等十一人来归赐钞布命隶腾骧右卫
　　○乙亥  上谕吏部尚书王直曰御史所以纠正郡工肃清百度责任匪轻近闻有以夷人任是职者甚非遴选风纪之意自今无得滥授有乖治体
　　○给赐宜川王志土□保庶子镇国将军公鋺公金□步公鑺公金□聿每岁禄米各一千石米钞中半兼支
　　○设狭西延安府利益仓置大使副使各一员
　　○监察御史杨刚出巡广东道经漷县巡检郭宗舜不出迎刚笞其弓兵宗舜出与刚相詈刚见其不逊遂去宗舜疑刚为诈令弓兵追验其文凭刚奏宗舜抗拒宗舜亦奏刚凌虐己且言不治刚罪恐同恶朋结妨贤害能塞言者各非朝廷福章下都察院请廷臣会议咸谓宗舜不安分失上下体且其奏词虚饰繁文  上命收宗舜下狱俟刚回理之
　　○中军都督府都督同知钱贵卒遣官赐祭命有司营葬
　　○夜昬刻金星犯太微垣上将星
　　○丙子广宁前屯卫余丁李广真等男妇二十六人自虏中来归给赏令还家完聚
　　○监察御史柳华奏浙江处温二府丽水平阳等县原闭银坑四十八处近蒙户部右侍郎焦宏踏勘仍要开场闸办缘各坑矿脉微细用工艰难得银数少累民陪纳虑恐财竭民贫难以存活  上命户部议行
　　○设山东济南府滨州道正司置道正一员
　　○丁丑封庆成王羙埥庶长子钟镒庶次子钟钢皆为镇国将军赐诰命冠服
　　○给辽东军士马二千三十六匹从总兵官曹义等奏请也
　　○戊寅夜四更西方有星如椀流丈余发光如斗大色青白光明烛地起自天津东南行至羽林军尾迹炸散后有十余小星随之有声如雷
　　○己卯旌表孝子张本节妇熊氏等四人本直隶柏乡县学生父丧跣足负土成坟庐墓三年朝夕哭泣旌其门曰孝行熊氏江西乐安县民丘咨畴妻夫殁自经死旌其门曰贞烈卢氏浙江归安县民应道和妻薛氏直隶徐州民王五妻俱夫亡守志不渝抚餋幼子至于成立表其门曰贞节
　　○达子奴儿挈妻子六人马七匹来归称其自幼被虏不记籍贯愿于广宁居住以图报效  上嘉其忠诚授以总旗令隶广宁左卫给赐如例
　　○庚辰免浙江宁波府象山县疫死人户秋粮一百八十四石有奇
　　○太保成国公朱勇奏五军三千等营把总管操都指挥等官俱系推举试验得中者比来兵部用补在外都司员缺乞仍留在营管事其各都司有缺于别顷带俸都指挥选用庶两得人从之
　　○四川松潘卫官军盗关布政司官钞一百万一千余贯按察司佥事朱良劾都指挥使李荣同知周贵佥事张信左布政使邢旭不严防范之罪  上俱宥之
　　○辛巳襄陵王冲炑奏臣自幼随兄之国平凉有父宪王葬于南京向山之原年久缺于展省臣分居支子不敢致祭今欲令人赍香帛前去祭告以尽追远之情  上嘉其孝特允所请
　　○给赐麓川思机发弟招赛同陶孟刀木立等每月米二石柴一百斤
　　○辽东守备都指挥佥事李弼为卫卒发其匿占操军杖死千户事  上命巡按山东御史收鞫之
　　○壬午升锦衣卫指挥使刘庆为中都留守司署副留守
　　○建州左卫指挥佥事莽古来归赐彩币表里等物命于辽东自在州居住
　　○癸未擢进士胡深为南京四川道监察御史张春为广东道监察御史监生程亨为狭西道监察御史郭鉴为广西道监察御史真钟为云南道监察御史苏廉禄为山东道监察御史先是吏部选深等送都察院理刑至是考其明习法律故擢之
　　○甲申山西平阳府绛州垣曲县奏春夏不雨二麦无收即今田土乾燥难以耕种民多饥馑逃窜税粮无从徵纳  上命户部覆实除之
　　○乙酉命狭西都指挥佥事周彧子冕为辽东广宁卫指挥使初彧以叔周四逆谋连坐降为事官辽东立功彧故冕继至是边臣奏冕屡立军功故有是命
　　○代府镇国将军仕玕卒遣官赐祭有有司营葬
　　○兀良哈地面达子革列哥等男妇六人来归赐彩币袭衣等物命于辽东自在州居住
　　○丙戌永庆王志埴弟镇国将军志垤卒遣官赐祭命有司营葬
　　○福建建阳县主簿钱琬歛民钱馈其府官御史问以不入已当赎徒还职  上曰琬削下以媚上其罢职不用
　　○丁亥南京虎贲右卫舍人余鼎解军如广西途中拘其行囊尽取所有军妻颇有色屡逼奸不从锁其夫促其首与足为一处名曰扳罾镣不令便旋如是者数夕军不胜毒哀恳其妻勉从之既至广西发其事御史问实以闻  上命诛之
　　○戊子命故狭西都指挥佥事岳广子鐄袭为指挥使
　　○云南总兵官黔国公沐斌等奏臣奉命体察得陇川宣抚司宣抚恭项暴杀无辜刻虐夷人同知刀歪孟为夷民信服乞将恭项等安置别卫而以刀歪孟代理其任  上谓兵部臣曰恭项论法当处以死但念来归之初颇有微劳特屈法宥之同妻孥发遣曲靖府卫安置保全其生若再生事必罪必宥刀歪孟既得夷情即升为宣抚俾掌印管事保守地方仍令总兵官遣官赍敕往谕之
　　○漕运总兵官都督同知武兴以中都留守司缺运粮官移文取都指挥佥事张玉言官论兴擅取方面官玉辄听从俱当究问  上曰尔等所言甚当但兴等一时之失姑宥之
　　○己丑  皇后千秋节免命妇朝贺
　　○占城国使臣逋沙怕占持乌思藏里歪甘霖等寺番僧剌麻沙加思那四川杂谷安抚司土官日思吉及垛布等簇长完卜赏初等董卜韩胡宣慰司剌麻罗孤纳思等来朝贡马及铁甲等物赐宴并彩币表里有差
　　○修南海子北门大红桥
　明英宗睿皇帝实录卷之一百五十六
　　正统十二年秋七月辛卯朔享  太庙
　　○遣中官祭司门之神
　　○直隶永平凤阳并河南开封等六府旱蝗  上命户部移文所司速为赈济扑灭勿遗民患
　　○修筑万全都司沿边墩台关隘垣墙壕堑
　　○壬辰云南按察司佥事李瓘奏云南初立木邦等宣慰司孟艮等府惟以羁縻远人而已近改瓦甸等长官司隶布政司又开设腾冲州滥保土官催办差发金银骚动夷人致使含怨报讎遂成西南之患臣以为金银有名无实俱递年番臣横歛入已朝廷不得其用乞将原认金银一概罢免惟令依期贡献方物以彰朝廷柔远之恩庶可杜绝边衅奏下户部言金银系洪武旧制难为除免惟行云南布政司审其番臣横歛者具奏处置从之
　　○癸巳贵州普安州营把夷老者纳等来朝贡马赐钞币等物
　　○巡抚河南山西大理寺少卿于谦闻父丧  上命谦往奔丧即起复视事
　　○甲午  仁孝文皇后忌辰遣官祭  长陵
　　○命云南都指挥佥事张麟子勋袭为指挥佥事
　　○给大同等处官军马三千四百七十八匹
　　○礼部奏锦衣卫达官指挥佥事夏忠山西行都司都指挥同知孙智山东都司都指挥佥事赵本前后卒例应赐祭从之
　　○山东信阳场盐课司奏本场灶户逃去八百一十余户遗下盐课俱令见在人户包纳乞赐分豁  上曰灶丁既办已课复为逃户补纳其何以堪悉停之
　　○命左军都督同知焦礼守备辽东宁远地方
　　○乙未狭西按察司佥事李皋任满当诣京会副使缺员军民数千人保皋勤能廉直理狱无冤堪补其职镇守右都御史王文等以闻  上命升之
　　○宥刑部尚书金濂右侍郎丁铉薛希琏杨宁罪时舞阳县丞白刚有赃罪刑部主事洪绳论无赃止坐徒寻改鞫于主事顾孟乔又论当杖濂等皆审允大理寺奏其比匿改鞫于锦衣卫言绳受刚赇六科十三道劾濂等不能禁奸  上命皆宥之
　　○丙申代世孙仕壥奏臣祖父代王薨逝支过禄米该还官缘米已费用无从办纳  上命免之
　　○停免山西代忻二州并山东郯城费二县逃户税粮布绢盐钞
　　○革福建福州府连江县蛤沙巡检司以其与县治相近也
　　○丁酉巡按直隶监察御史奏真定大名二府蝗  上命户部移文严督扑灭
　　○戊戌命府军左卫指挥佥事杲春子旻南京金吾左卫指挥佥事刘成子琮代职
　　○己亥命应天府浦江县主簿萧增复任升正八品俸增专理马政任满县民保其孳牧有方巡按监察御史覆实以闻故有是命
　　○湖广按察司劾都指挥佥事吉世英贪求无厌具有左验  上命巡按御史会按察司逮治之
　　○故占城国王占巴的赖侄摩诃贵来遣使臣逋沙怕占持等奏臣先王抱疾之初以臣为世子欲令嗣位时臣年尚幼未能治事逊位舅氏摩诃贲该后摩诃贲该屡兴兵伐安南国安南国王遣将统兵抵占城旧州古垒等处杀虏百姓殆尽摩诃贵该被擒国中臣民以臣先王之姓在昔已有遗命请臣代位以掌国事臣辞之再四不得已乃于府前治事其王位未敢自专伏乞特降赐明诏以慰远人之望  上从其请遣给事中陈宜为正使行人薛干为副使持节册封摩诃贵来为占城国王赐敕谕以谨守臣节恪修职贡善抚国人睦邻保境庶几永享福泽同乐太平并赐摩诃贵来及其妃以妆花织金绒锦纻丝纱罗等物又诏谕其国大小头目人等俾辅冀之
　　○命翰林院侍讲王一宁检讨钱溥为应天府乡试考官
　　○山西太原卫卒仇庸等与宁河王妃父刘瑛及宁化王所选与婚张瑛张璟郝瑛有隙欲倾之赂除名御史颉文林以庸名具奏瑛等皆规求与王婚其实娼优隶卒之家非可与婚者事下巡按御史劾得庸文林等奸诬状俱械至京  上命杖之一百发充边卫军
　　○云南左等卫昆明等县军民耆老言太傅黔国公沐晟镇抚云南余四十年夷夏悦服边陲宁谧往征交阯以功进爵北征麓川卒于途次已蒙恩加封定远王赐谥忠敬论其勋劳宜有庙祀以慰民望下礼部议晋将军卞壹以讨贼战死立庙祀之其二子眕盱亦以战死祔食壸庙今晟先父黔宁王英宜如壸父子例祔晟于其父庙以祀从之
　　○辛丑置云南腾冲军民指挥使司经历知事各一员
　　○设狭西行都司甘州左卫道纪司置都纪副都纪各一员
　　○户部右侍郎沈固奏臣观天文所载则帝座傍有宦者之星远稽经典则周官设常侍之职自古以来代不乏人方今文武之臣固各宣力于外然而保护  圣躬赞翊皇化尚衣尚冠视膳视寝朝夕趋将左右供侍加以奉命出境和好蕃邦统兵却敌保障边徼内臣效力其功尤著请如外臣例给赐诰敕以为身家荣庶尽劝奖之道时固在大同赞理军务政誉无闻以中贵炽焰方炽故假是謟悦之  上以非祖宗旧制不从
　　○镇守密云署都指挥佥事王通等奏夜不收军人被贼虏去仍复放回言达贼也先驻劄不远请遣将率军追捕  上敕责之曰尔等训练无法致夜不收为贼所获然此时兀良哈贼故复遣回若为瓦剌所获岂不漏泄事情为患非小尔等既无谋略又欲妄奏掩罪论法本难容恕姑记罪不问继自今昼夜防慎如再疏失必以军法从事
　　○命直隶永平等府山东济南等府取马二万匹赴京备用
　　○癸卯监察御史梁辑以守制家居与寺僧有隙輙持其阴事案治之僧赴诉于京法司论辑违制当赎杖还制  上命调为知县
　　○旧例伪造金银等货诓骗财物者军余决杖戍边匠拘役民发充军伴仪从至是多逃避罚役屡恶不悛刑部请俱发边卫充军从之
　　○直隶天津卫舍人张信母孟氏为其父副千户晟疏弃与卫卒奸信又荡家产于娼妇晟杖之信与母及奸卒谋夜入晟卧内手刃之诳言为盗所杀事露法司核其实命磔信于市斩孟氏等枭首示众  甲辰工部言各布政司并直隶府州县岁解纻丝罗绢皆纰薄不堪用今后令各编号署提调及经织造官吏匠作姓名有不堪用者照号问罪责其陪偿从之
　　○大同参将都督佥事石亨奏达贼也先并吞诸部其势日盛必来犯边宜令各边将分别队伍孰可为正孰可为奇大小头目孰可以守孰可以战俾各分领操习庶使兵知将意将识士情不致临阵无统仓卒误事兵部言宜用其计  上从之敕各处总兵镇守等官尽将所有官军操练选拔骁勇以备出境敢有偏徇己私沮坏军法致纤毫疏失者重罪不恕或有长策同议奏来
　　○免直隶淮安等府山东济宁等州县去年存留草以其地灾伤故也
</div>
    <div class="pagination">
<a href="明实录英宗实录_page106.html">上一页</a><span>...</span><a href="明实录英宗实录_page102.html">102</a><a href="明实录英宗实录_page103.html">103</a><a href="明实录英宗实录_page104.html">104</a><a href="明实录英宗实录_page105.html">105</a><a href="明实录英宗实录_page106.html">106</a><span class="current-page">107</span><a href="明实录英宗实录_page108.html">108</a><a href="明实录英宗实录_page109.html">109</a><a href="明实录英宗实录_page110.html">110</a><a href="明实录英宗实录_page111.html">111</a><a href="明实录英宗实录_page112.html">112</a><span>...</span><a href="明实录英宗实录_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
