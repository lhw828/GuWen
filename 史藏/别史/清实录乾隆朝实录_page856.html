<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 856 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 856 页/共 1860 页</h1>
    <div class="content">
○以江西按察使亢保、为湖北布政使。湖北驿盐道石礼嘉、为江西按察使。　　

○是日、驻跸南石槽行宫。　　

○辛卯。上回銮。奉皇太后居畅春园。问皇太后安。　　

○诣安佑宫行礼。　　

○幸圆明园。　　

○以兵部尚书阿里衮、为领侍卫内大臣。　　

○以正黄旗蒙古副都统扎拉丰阿、为正黄旗汉军都统。　　

○壬辰。上诣畅春园、问皇太后安。　　

○谕军机大臣等、据杨廷璋奏覆、闽海关二十四年分盈余项内、比上届缺少之处。确因二十三年歉收所致。并无徵多报少。及丁役人等侵蚀情弊等语。此项短少缘由。前因明福甫经接任司榷。恐新旧交代之时。家人胥隶。不无乘机舞毙。是以谕部指驳。并降旨著杨廷璋据实查奏。今据奏到、业经彻底清查。委无此等毙窦。该督自应照例具题咨部。所有前奉谕旨。不必叙入本内。可将此传谕知之。　　

○又谕曰、同德奏称、采买巴里坤商贩羊五千只。以五百只为一群。选派官兵、加意牧放等语。同德前经获罪。遣往巴里坤效力。今办事甚属奋勉。著加恩赏给布政使职衔。以示鼓励。　　

○又谕曰、舒赫德奏、范时绶自辟展解羊一万三千四百余只。至阿克苏。沿途倒毙。不及十分之一。请将官兵议叙等语。范时绶此次管解羊只。督率官兵、甚属勤慎。著加恩赏给参领职衔。各官兵、著交部议叙。　　

○蠲缓直隶宣化、万全怀安、西宁龙门冀州、宁晋等、七州县。本年水、雹、灾民额赋有差。并借给耔种。　　

○甲午。顺天府府尹程盛修、以母老奏请终养。允之。　　

○乙未。上诣大高殿、寿皇殿、行礼。　　

○还宫。　　

○谕军机大臣等、据谢溶生奏、巡抚阿思哈、巧于纳贿。勒派属员馈送各款。并辕门小钞二十四张。实为骇然。巡抚身任封疆。自当正已率属。乃该学政所奏、赃据累累至此。将谓谢溶生与阿思哈别有嫌隙。遂可驾空捏说。全无指实。则自应治以诬奏之罪。但所奏各条。俱有款徵。亦何从凭虚捏造。若谓谢溶生好生是非。则伊前任山东学政。来京召对时。于阿尔泰并无所指摘。何独于阿思哈而有意诬蔑耶。此事虚实。不可不彻底根究。将原摺并小钞。速行密寄刘统勋等、于奉到之日。即会同尹继善、速行前往。秉公查审。阿思哈婪赃事迹。果有确据。一面即传旨将阿思哈解任质审。常钧、暂行署理抚篆。一面将实在情形具奏。并将阿思哈严行定拟奏闻。如谢溶生所奏全虚。即当质之该学政。究其诬奏情由。亦不得颟顸了事。在尹继善、与阿思哈、同任督抚。不能觉察。自有应得之罪。但以失察获咎。其罪尚轻。若更有意回护阿思哈、冀图潦草结局。无论刘统勋、常钧、不肯扶同取戾。即三人俱有迁就。亦思此系何等事。而朕肯听伊等以和事老人伎俩。略为尝试耶。总之此案、非阿思哈之款实。即谢溶生之诬奏。断无中立之理。似此大案。政治攸关。刘统勋等、其据实查办。勿得稍存意见。摺内所奏席椿、现在浙江。并著即行调往质讯。　　

○丙申。谕军机大臣等、阿桂奏称、凡由哈萨克、布噜特、陆续投来之厄鲁特、应先行遣往阿克苏、以供役使。俟一二年后。再调赴伊犁等语。所见甚是。可即照此办理。至由哈萨克等处投来之厄鲁特、将来日渐加多。伊等前来贸易。或相识认。恳求赏还。当直告以此等厄鲁特人。因苦尔拘束。始行逃出。况尔等已为大皇帝臣仆。事同一体。不便给回。亦不必向伊等稍为隐饰。著传谕舒赫德、阿桂、安泰、定长等知之。　　

○以原任仓场侍郎罗源汉、为顺天府府尹。　　

○旌表守正被戕之直隶南和县民王京保妻郭氏。　　

○丁酉。上御乾清门听政。　　

○御懋勤殿。勾到山西、直隶、情实罪犯。停决直隶斩犯一人。绞犯二人。余九十三人、予勾。　　

○策试中式武举孙廷璧等六十二人于太和殿。　　

○谕前令各省保举堪胜知府。记名人员、朕量其人材较优者。率已次第擢用。所余无几。著传谕各督抚、于所属同知通判州县内、遵照前旨秉公慎选保奏。以备简用。其有前次曾经保送记名。而未经擢用者。虽在引见时。其人未必遽见出色。但念人之才具不齐。或非可一览而尽。在该督抚等、试看有年。自必知之甚悉。此内如有真知灼见。信其可胜知府之任者。不妨声明仍列荐剡。以副奖拔人材之意。该部即遵谕行。　　

○湖南巡抚冯钤奏、前年动拨长、辰、岳、常、澧、五府州属溢额、及加买榖石、碾米运浙。并各属本年平粜、及动常平碾办兵米、各项仓谷。例应俱于今岁秋收后买补还仓。查衡州、永州、郴州、桂阳等、四府州属。本年俱被旱歉收。该地自应停买。长、辰、岳、常、澧、五府州属。虽俱丰收。应行买补。但均为永、郴、桂、水路可通之区。现在商贩络绎转运。若复官买。市价必增。请将长沙各府属。应行采买粮。一并停买。统于来岁秋成后买补。得旨、如所议行。　　

○戊戌。礼部奏、皇太后万寿圣节庆贺礼仪。得旨、是。照例行礼。奉皇太后懿旨。今年停止筵宴。　　

○上御紫光阁。阅中式武举骑射。　　

○户部议准、湖广总督苏昌奏称、六年俸满千总、向例俸薪养廉。于卸事日住支。至奉旨仍回原任候升。与俸满开缺者有间。其额支俸薪养廉饷米。应照守备送部引见例、支给俸薪马乾、及一半养廉。其年满千总遗缺。如委署系候补千把。按其衔缺、支给一半俸薪。坐马二匹。并酌给步粮三分办公。应如所请。至所称俸满千总内、年力未衰。系不应保送、仍留原任之弁。应照旧支给。如有革休事故。于卸事日住支。亦应如所请。从之。　　

○己亥。上御紫光阁。阅中式武举技勇。　　

○谕、原任吏部尚书汪由敦之长子荫生汪承沆、现已病故。著加恩将原赏荫生、给其次子汪承霈、授为额外主事。在部学习行走。其三子汪承＜雨澍＞、并著赏给举人。准其一体会试。　　

○抚恤湖南常宁、耒阳、零陵、祁阳、东安、道州、宁远、新田、郴州、永兴、桂阳、临武等、十二州县卫。被旱灾民。　　

○庚子。上诣奉先殿、寿皇殿、行礼。　　

○御紫光阁。覆阅中式武举骑射。　　

○军机大臣议覆、礼部奏、顺承郡王福晋所生县主卒。请派堂官致祭查郡主、县主、薨逝。向例遣部堂读祝致祭。乾隆二十一年。曾经奉旨、诸王侧福晋薨。著停止祭文应否予祭。临时具奏。郡主以下。自应递减。今该部奏请遣堂官致祭县主。未免过当。请嗣后亲王、郡王、贝勒等、嫡福晋所出格格等薨逝。均停止祭文。裁减祭品。可否予祭。令其临时请旨。至贝子嫡福晋所出县君、亲王、郡王、贝勒、贝子、侧福晋所出郡主、郡君、县主、县君、及宗室公夫人所出乡君等。均停致祭。再宗室公夫人祭物。亦请裁减。临时应否予祭。亦令一例奏请。从之。　　

○是月。直隶总督方观承奏、本年热河各属、及蒙古地方。田禾丰收。口外八沟四旗等处。粟米更为充裕。现据该地方官具报、粮价每石银九钱余。将来蒙古各处、米粮涌集。尚当减落。请于司库动项。分委妥员、会同该地方官买贮。运拨内地充用。得旨、如所议行。　　

○直隶提督吴进义奏、直省各营兵、岁需操演火药。均系扣留公费名粮。按每年应用数目。自行设局配制。逐年报销。惟河屯一协。康熙年间、设立之初。因在边外。兵丁又系旗人充补。是以议将所用药铅。在工部请领。后经节次增添官兵。亦仍照旧办理。查赴部支领。既多跋涉。兼沿途州县、拨车挽运。更属糜费。且于通省协营。例不画一。请将该协所属四营。停止赴部。令其自行造药买铅备用。若以边外不便设局。请即在古北臣标药局内配制。造完运拨各营。按年照通省协营例核销。得旨、著照所请行。　　

○闽浙总督杨廷璋奏、浙江温台所属之玉环山。雍正五年开辟。设有专营参将。带兵驻劄。为浙省海防要地。第设营之初。兵丁均从内地各营抽拨。需用盔甲。祇就原营携往。未经奏请估制。迄今三十余年。更多破裂浇薄。查海防营伍。军容甚属紧要。请于耗羡备公银两内、动支制造。下部知之。　　

○河东河道总督张师载奏、豫省黄河南岸商虞厅属之虞城三十八堡。内外地势俱洼。乾隆二十二、三、四、等年。河势由北岸谢家庄、西折向西南直射三十八堡大堤。再折而走东北。竟成南北顶冲之势。臣去冬赴豫勘阅。见其情形险要。督同道、厅、细加相度。于对岸谢家庄至袁家庄、估挑分溜引渠。饬厅汛领项兴工。正在儹挑之时。大河全溜直注南岸。势甚危险。随即估建坝台。一面相机下埽抢护。一面严饬厅汛赶挑。五月内挑挖全竣。本年秋汛大发。大溜旁洩势分。不至直注坝前。商货重舟。并令由引渠行走。均无阻滞。查开挑引渠。分洩溜势。原以保岁抢工程。应请岁加疏浚。所需银、即于每年抢修项内动拨。得旨、甚好。　　

○河南巡抚胡宝瑔、奏报通省官吏贤否。内称、布政使台柱、明练老干。办事详慎。为人亦甚公正。吏肃民怀。按察使蒋嘉年、心地明白。谙练老成。虽慎于言语。不轻可否。细察实无偏徇之处。得旨、两人皆中材。非大器。以河南事简。且有汝在。故将就用之。未免过誉矣。　　

○陕甘总督杨应琚、总督衔管理甘肃巡抚事吴达善奏、甘省乾隆二十四年。各属出借牛本银十二万五千余两。又分领鄂尔多斯牛只、作价银一万四千余两。原请分二年徵还。内有乾隆二十四年歉收各属民借银两。例得缓徵。今岁夏秋收成丰稔。例应徵收。但思民间粮石充裕。若必令粜银还官。转费周折。查甘省仓储。频年动缺。亟宜照数筹补。莫若按照各地市价。不拘色样。令民以所有粮石。抵完借欠官项。不惟输纳称便。兼在官多储一石。即多一石支用之备。请核实各该地市价。饬令地方官遵办。其情愿完银者听。得旨、甘省灾后。如此从权尚可。但不可滋弊。慎之。勉之。　　

○陕西巡抚钟音奏、陕省沿途驿站。额设所夫。遇递送饷鞘物料。或以驮运。或以车运。惟以原额工食支销。乾隆二十年。因西路用兵。供应浩繁。额夫口食不敷。奏准照乾隆十三年金川军需例、于额支工食外。按日增给。于建旷银内动支。现在驿站供应。较前减少。应请将沿途各州县所夫工食停增。仍照旧例办理。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百二十三


大清高宗法天隆运至诚先觉体元立极敷文奋武孝慈神圣纯皇帝实录卷之六百二十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。十一月。辛丑朔上御太和殿传胪。赐中式武举一甲马全。赵琮孙庭璧等、三人武进士及第。二甲郑端揆等五人。武进士出身三甲彭成尧等五十三人。同武进士出身。　　

○论军机大臣等、安泰等奏称、奉到遣回凉州总兵达启之旨。已于十月十一日、遣令起程。续准阿桂咨送奏稿。将金梁调往伊犁。其乌噜木齐绿旗兵丁请派大员管领等语。安泰此奏、系十月十三日。距达启起程之期未远。何难即时追回。乃另行请派。甚属拘泥。但业已遣行。且达启亦效力有年。不必再行调遣。著传谕杨应琚、于陕甘副将内拣选一员。前往乌噜木齐。并传谕安泰等知之。　　

○军机大臣议覆、伊犁屯田。需用牲只、购办解送。长途糜费。查商都达布逊诺尔达里冈爱牧场。总计马驼十二万八千有奇。牛三万九百有奇。羊三十四万九千八百有奇。请抽马二万。驼一千。牛六千。羊六万。就牧场官兵内选熟习牧放饲秣之人。于来年草青时解送伊犁。仍请旨简派侍卫照管起程。并行令巴里坤乌噜木齐大臣、沿途派兵护送。从之。　　

○壬寅。军机大臣奏、遵查八旗内看守官仓人员。镶黄满洲汉军、正黄蒙古汉军、正白满洲蒙古汉军、镶白满洲、镶红满洲蒙古、正蓝满洲、镶蓝满洲等旗。俱系长派二人该班。臣等遵旨询问。据称、均系相沿已久。查每旗闲散官员甚多。看守仓庾。理宜拣员轮班。今该旗等俱长派二人。势必日久旷误。请将各该旗都统交部查议。仍通行八旗、嗣后看守官仓。俱令于一旗官员内、按日轮派。从之。　　

</div>
    <div class="pagination">
<a href="清实录乾隆朝实录_page855.html">上一页</a><span>...</span><a href="清实录乾隆朝实录_page851.html">851</a><a href="清实录乾隆朝实录_page852.html">852</a><a href="清实录乾隆朝实录_page853.html">853</a><a href="清实录乾隆朝实录_page854.html">854</a><a href="清实录乾隆朝实录_page855.html">855</a><span class="current-page">856</span><a href="清实录乾隆朝实录_page857.html">857</a><a href="清实录乾隆朝实录_page858.html">858</a><a href="清实录乾隆朝实录_page859.html">859</a><a href="清实录乾隆朝实录_page860.html">860</a><a href="清实录乾隆朝实录_page861.html">861</a><span>...</span><a href="清实录乾隆朝实录_page857.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
