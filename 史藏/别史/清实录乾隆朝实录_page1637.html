<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1637 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1637 页/共 1860 页
  </h1>
  <div class="content">
   ○山东巡抚长麟奏、寿光县典史邓林森、听受胡廷宣贿嘱。故入人罪但系许以事后酬谢赃无定数。未便计赃科罪臣因照故入人死罪未决律。拟以发遣。今部臣驳回覆审。欲令计赃定罪。倘邓林森认受赃银四十两。岂能略其故入之罪。而计赃拟徒。应将邓林森、仍照前拟发遣。谕此案典史邓林森、听受胡廷宣贿嘱捏供。许以事后酬谢。原未定有实数若必欲计赃定罪。则枉法八十两拟绞。五十五两满流。四十两满徒。该典史又岂肯自认多赃。转可就轻避重该抚照故入人死罪未决律。从重拟遣所办自属允当。若如部驳。必欲计赃科罪。设邓林森竟认得受轻赃。照例拟徒。役满仍得安然回籍是部驳欲重反轻。非曰害之。转所以爱之也。看来刑部竟不免于该抚有意吹求此案著交留京办事王大臣、会同刑部、秉公悉心核拟具奏。　　

○乙酉。谕军机大臣等、据常青、恒瑞奏、加派官兵应援诸罗一摺。所办著著皆错。瑚图里等前因凤山失事。被贼拦截。在山猪毛驻守数月。该将军等、因中间道路阻隔无从知彼处信息。以致日久并未遣兵救援。今瑚图里、既从山猪毛小路。翻山进攻南潭声势可得联络。该将军等、一得禀报。即应亲统大兵。直往南潭一带。合力夹攻。则贼目庄大田、可期就获。南路即可乘势肃清。乃常青等计不及此。仅派那穆素里、乌什哈达等带兵五百名接应。于事何益。且官兵前在山猪毛被困数月。既全藉广东庄义民。助粮接应此次瑚图里等、回至大营。其广东义民自应令其留守本庄。自为捍卫。乃竟带同来至大营令其随营征剿。该义民等、既系恋室家。心悬两地。不能得力。且使贼匪闻知该义民等、随营助剿。必心怀忿恨。将其村庄焚毁家属杀戮。义民转致受累灰心。且常青等统兵往北路进剿。到处俱有义民协助。若见广东庄义民。投营出力。转致家属房产。被贼摧残。不但不能招徕鼓舞。转使义民等望而生畏。岂非驱之从贼。所关匪细观之实生愤懑。著常青等、即传旨将现在山猪毛义民。俱令速回本庄。自行守护家属田产。或仍令瑚图里、亲自带领义民等、回至山猪毛。并酌添兵护送。以安其心而资守御。至柴大纪、现在诸罗。被贼匪纠合夥党。攻踞盐水港。四处断绝粮道。又请添兵救援。常青等即应领将备、亲身速统大兵。前往接应。乃仅派魏大斌等、带兵一千五百名。已不足以资剿杀。而魏大斌又不晓事复留兵五百名。防守盐水港。止带兵千名。前往诸罗。以致兵力益单。遇贼拥至。不能抵敌剿杀。收回鹿仔草营盘。仍不能前抵诸罗。且官兵义民多有受伤阵亡者。及魏大斌请援。常青等又止派游击田蓝玉、带兵一千名赴鹿仔草应援。似此零星派拨。何济于事而伊等在府城。又何曾杀戮多贼。能进尺寸之地哉。且常青等见魏大斌请援。即拨兵一千前往接应。若他处复有求救者。又拨兵援应似此各处派拨分投堵御。则大营即有多兵。亦必所存无几。岂又将屡请添兵而不已耶常青、恒瑞、何漫无布置。办理错谬若此俱著严行申饬。看来该将军等、此时竟茫无主见。一错百错。于剿捕机宜。竟不能得有把握。增朕南顾之忧。为今之计该将军等、惟有遵照节次所降谕旨。直赴诸罗。蓝元枚、亦应自北而南。与常青、柴大纪、会合一处。全力搜捕。该将军等、勿再株守坐待。以致老师糜饷。坐失事机。自取重戾。　　

○又谕、据刘峨奏、前准常青咨拏台湾贼匪高文麟等、供出从前之各犯姓名。开单移知。令于沿海各港口、严密堵缉。兹据天津镇道等禀称、查有福建来津糖船内有水手赵荣、林光、二名、与高文麟所供夥匪姓名相同。随讯据赵荣供、系同安县人。原名欧阳焕。林光供、系彰化县人。原名魏宠。其赵林二姓。实系造船时报官姓名。历年换照。均系顶认。并不添改。原籍俱有住址亲属可问。并有天津行铺人等、见该水手到过天津十数次。情愿具结等因。现飞咨闽督、查照所供是否属实。再行核办等语。所谓愈细愈远殊属不成事体。常青等一正贼未获。而用心于无用之地。可笑可鄙。今之大臣等办事率多如此。实增愧懑也。且台湾逆匪滋事其夥党即或窜逸。不过在厦门附近一带海口潜匿。断无远逾数省。直至天津之理。无论赵荣等系属误拏。即或实系逸匪。伊二人逃至天津。又何能滋生事端。况船户等俱系身家殷实。天津行铺。皆为出结。更属可信。乃刘峨率行拘讯。殊为失当此等船只。皆系装载货物。投行售卖。若如此混行查拏。将来商贩未免畏累裹足不前。必至百货腾贵。于闾阎日用大有关系。况该督及天津道府等于所属地方现有刘权之眷船被劫一事。并未能将盗犯拏获。转因数千里外闽省咨缉之案纷纷查究。刘峨何不晓事至此。著交部严加议处。并著将水手赵荣、林光二名。即行释放不得再行拖累。并晓谕该船户等以此二人实系误拏。业经奉旨。即行释放。该督亦治罪矣。嗣后各安商业。不必心存疑惧。至常青现在剿捕贼匪。于应行会合夹攻之处。不能妥速前进。乃于余匪窜逸。咨缉至数省之远。徒滋烦扰。实属不知事体轻重。著传旨申饬。常青既远咨直省。于海口查拏逆匪。则江浙等省。自己早有咨会。并著李世杰、琅玕、于沿海各口岸。止须饬属密行访拏逸匪。遇有商船。不得如刘峨之过事搜求。累及无辜。以致商贩闻风裹足。　　

○又谕曰、直隶天津镇总兵员缺。著强都补授。强都前因亲老。奏请留京供职。今天津距京不远。强都即可就近迎养。并著速赴新任。不必前来行在请训。　　

○丙戌。谕军机大臣等、据书麟奏、本年安庆、徽州、等府州属、五六月中雨水调匀。现在早稻已陆续刈获。中晚禾杂粮。亦长发茂盛。实为丰年有象。此外庐州凤阳、等府州所属内。间有一二处、因夏间雨水稍多。洼地间有积水。若从此连晴。涸复尚可补种杂粮。以冀有收等语安徽等属、本年雨水调匀。早稻业已登场。新未入市。粮价日渐平减。秋成可期丰稔。但亳州蒙城一带。为豫省睢州漫水下游。田禾庐舍。多被淹浸。朕心深为廑念。该抚现在照例先行抚恤。并已遵旨前赴被水各属。周历履勘。著传谕该抚、将亳州等处、逐加察看。分别被灾轻重。督同司道等、实力抚绥。务使灾黎均沾实惠。至该省除亳州被水几州县外。现在将届秋成。其通省各属收获。统共约有几分较之前岁通省收成丰歉情形若何。并著书麟、一并详查确核具奏。毋稍讳饰。　　

○又谕现令福康安前来行在陛见。俟其到热河后即令带领侍卫章京拜唐阿等、由驿前赴台湾。督办剿捕事宜。所有需用车辆马匹。著刘峨先行豫备。并派出藩司梁肯堂、妥为照料计福康安所带侍卫章京拜唐阿等、不过百人。需用车马等项。为数不多。该督等、务须妥速办理。毋得稍涉张皇致有扰累。　　

○又谕曰、常青前值林爽文等、滋事不法调遣将弁。派拨兵丁及解送粮饷火药等事。亦尚有条理旋因黄仕简、任承恩、贻误事几。就近派赴台湾督办。彼时朕不甚意满。及常青到彼鼓励义勇抚恤难民。及一切调拨。颇觉井井有条。朕心出于望外。乃为之稍慰。方以该将军等为可倚恃足资委任。数月以来。节次奏到各摺屡次打仗。虽未见出奇制胜。大加剿洗。尚无措置乖方。错误显然之处至昨日所奏、魏大斌前赴诸罗应援。未能前进。又派田蓝玉带兵一千。前往接应。似此零星派拨。于事何济又将广东庄义民。留营助剿。办理错谬。无甚于此常青、恒瑞二人、俱未曾经历军务。而恒瑞又复少不更事。此时随同常青办理军务。恐其因职分相等。又以身系宗室。稍存矜贵习气。且未免有袒护满洲兵丁之意。于商办一切事务。未能和协。亦未可定用兵全在主将和衷。方能集事若各不相下。心存意见以致诸事多有掣肘。所关匪细。李侍尧现在驻劄厦门。见闻较切。且该督久任封疆受恩最为深重。伊平日于该将军等剿捕机宜。原不应有所轩轾。至现在常青等办理诸务。动多错误。朕日夕焦急特行降旨询问。该督自应将常青与恒瑞、有无意见不和。彼此牵掣。及该将军等能否办理此事。可期完竣之处。据实覆奏。毋得稍存瞻顾再现已有旨、令福康安速赴行在。面授机宜。令其前往台湾。更换常青督办军务。但军中屡易主帅。亦非所宜。特恐常青等不能了结此事。以致因循日久。不克蒇功。转不若及早更换。尚可保全之为愈。此实朕无奈之计也。并著李侍尧、酌量情形就其所见是否必须如此办理。一并据实速奏。　　

○又谕、此次攻剿台湾贼匪常青等屡次奏到摺内。未将满兵如何向前打仗之处声叙看来明系常青等、未将满兵派令在前不惟使满兵无以出力报效。且使绿营军心。为之衔怨。满洲臣仆。累世受国厚恩。遇此等用兵之事。自当出众奋勇。争先杀敌。岂可退怯居后。而令汉兵在前冲锋者乎。从前两金川用兵时。阿桂等每遇打仗。令绿营番子兵在前已属错谬既已功成事竣。当时未经深究。现在台湾满兵。虽属无多。应令其在官兵义民之前。奋勇打仗。以为伊等表率。著传谕常青、恒瑞等知之。　　

○丁亥。兵部奏、准闽浙总督李侍尧咨称、闽省各州县、统计五十七驿额设夫三百一十四名现值台湾贼匪滋事。往来摺报紧要。应酌添台站递夫。今自福州府上至浦城。下至同安二路。并漳州、汀州邵武福宁、永春、龙岩、等府州属、于原设正站五十七驿外。共添设正站二十二处。腰站一百九十八处。至添站必须添夫。自浦城至厦门。为递送军报孔道。每正站设夫六十名。腰站三十名。次漳州府属之诏安、龙溪、福宁府属之福鼎霞浦汀州府属之长汀、上杭等县与浙粤江右连界。调兵运粮。亦关紧要。每正站设夫三十名。腰站十五名。其偏僻小路。正站设夫八名。腰站四名。又自厦门至鹿耳门、蚶江至鹿仔港、两处海口照台站例、各设渡海夫六十名等语。查闽省军务旁午。固应酌添站夫。但该督未将道里远近。事务繁简。详悉声明。均难悬议。应饬令查明具奏。到日再议。再闽省至京。经由各省驿站。恐额设夫马。不敷供递并请行文直隶、山东、江苏、浙江、各督抚、于各本省简僻之驿递夫马内。量为抽拨协济。事竣彻回谕曰、兵部奏、准闽浙总督知会、福建省应行添设站夫。未将道里远近。事务繁简分别声明。难以悬议。请敕交该督查明具奏一摺。现在台湾正在剿捕贼匪之时。所有文报往来。最为紧要。自应酌量添设驿站。以便迅速接递朕早经想及。未及降旨。而李侍尧亦并未先行具奏。仅咨部办理。未免迟缓。此时该省军务繁多。若俟来往行查更需时日。所有福建省应行添设站夫。著照该督所咨办理。其余各省应行添设驿递夫马之处。著照该部所请行。但各省驿站。须有大员专司督办。直隶省、著派梁肯堂。山东省著派缪其吉。江苏省、著派通恩。浙江省、著派归景照福建省著派伍拉纳。照料查察。毋致迟延贻误。　　

○谕军机大臣等、前因福康安前来热河陛见谕令勒保、赴甘署理督篆。其山西巡抚印务令藩司郑源璹、暂行护理。今思东省疏浚坡水河渠。业已竣工微山湖蓄水充裕即来年随时宣洩事宜昨已降旨、令兰第锡、长麟、妥为料理。明兴在彼亦无应办之事至山西巡抚印务。未便久悬。著传谕明兴、接奉此旨。即由济宁工次。驰赴山西。署理巡抚事务。毋庸前来行在请训。本日徐绩、由新疆差竣。前来热河召见时、朕询及途次情形据伊面奏路过大同一带缺雨间有被旱处所并著明兴、于抵任后。将大同等处被旱地方详加察看有无成灾之处一面妥为抚恤。一面具奏毋稍讳饰。　　

○又谕据保宁奏、四川总督衙门额设笔帖式二员。除由理藩院拣补一缺仍照旧办理外。由部拣补一缺。请就近于成都将军衙门现任笔帖式二员内。拣选一员调补等语。固为酌归省便起见。但例由部中拣补之缺。既由将军衙门笔帖式拣选调补而所遗之缺。即以满洲候补笔帖式拣补则将军衙门可以多出一缺。且总督衙门笔帖式。所得分例。自必较为优厚。是名为体恤京员往来跋涉。而本省添出一缺。升途较广。所得分例亦优。毋谓朕未经看出也。此次既经该督奏请。姑准其所奏办理。嗣后不得援以为例。将此谕令知之。　　

○戊子。谕军机大臣等、据阿桂奏、会看睢工漫水、及堵筑情形一摺。内称现在疏导堵筑事宜。所有挑挖引河为目前第一要事。此次估挑引河。自河头新筑土坝以东。直至商邱河尾止。估挑引河连抽挑引沟。共长九千七百六十丈。共土一百八十余万方等语。此次漫口。即系旧时黄流故道。内外地势。相去不过数尺。办理当易为力所估挑挖引河。自应如所奏办理。前因想及兰阳李六口引渠开放时。将旧土山刷去。较为得势。曾谕令阿桂等、会同商酌。或将李六口引渠。再行挑挖宽深将来漫口堵合后。可以引溜北趋。使南岸堤工。不致著重今阿桂等估挑引河。虽在李六口引渠下游但李六口引渠。前此原因兰阳十四堡埽工险要而设。今既经开放得势。自亦应再加挑挖使将来大溜顺势逼入引渠。相离南岸稍远。是亦保护堤工之一法。不知办理及此否。仍著阿桂等酌量情形。是否可以次第施工之处。熟筹妥办。据实覆奏。寻奏、李六口引渠。距十三堡漫口。几及百里。从前溜势去堤尚远。嗣因该处溜往南趋。于十四堡建筑挑水坝。并开挑引渠一道。引溜北趋。现在引渠已刷宽至五十余丈。水深一丈七八尺不等。分溜五分有余。旧土山、刷去一百七十余丈。十四堡埽前水势。甚为平缓。但大河由李六口归入新河。本有斜向东南之势。直至睢州下汛。始向东北。径达商邱河尾。是以李六口一带河形。往北本不甚顺。虽节经设法利导。而溜势仍未能北注。且查兰阳十四堡、仪封七堡及睢州上汛头、二、三堡、并下汛二堡、东西挑水坝、各该险工。坝台埽面。俱极宽厚。随时镶护。尚可无虞。至此次十三堡迤东。在大河内估挑引河形势总属直向东北。归入商邱旧河将来漫口合龙之时。再将朱笔指示之挑水坝接长加镶。不惟金门得资保障。即下游宁陵、商邱、一带南堤。不至著重。是李六口引渠。此时无庸复加挑挖。其旧土山、亦俟大工告竣后将积土刬低。并多开缺口。明年汛发时即可冲刷净尽。得旨如所议行。　　

○己丑。闽浙总督李侍尧奏、台湾府库贮兵饷等款银两。故守孙景燧、任内垫用无存。兵饷不敷支放本应查究。但现当剿捕逆匪之时。未便遽行办理。谕军机大臣等、台湾府库贮兵饷等款银两系五十一年奏销以前徵收钱粮实贮在库。与本年被贼扰累官庄无涉。何得藉称垫用无存。明系孙景燧那移亏空无疑。孙景燧、系台湾知府。平日于地方事务。既漫无整顿。以致酿成林爽文等、纠众不法。肆行滋扰之事。而于库贮银两。又复任意亏缺。是其侵渔敛怨。激成事端。不可因已被贼害而宽其罪使其家属仍坐享丰厚。著琅玕、即将孙景燧家产查封。以抵官项。　　

○又谕曰、孙景燧、在任酿成事端。又复任意亏缺。即应参奏查办。乃该督请于事竣后再行办理。试思孙景燧业已身故。将来又复向何人查究乎。现已降旨、谕令琅玕、将孙景燧原籍赀财。严密查抄以抵官项。至李侍尧、现值闽省地方废弛之时。正当实力整饬。乃于此案、办理失之宽纵若此殊属非是。著传旨严行申饬。用兵之际。诸事宜严。李侍尧不宜如此做好人也。　　

○庚寅、上御卷阿胜境赐。扈从王公。大臣蒙古王、贝勒、贝子公、额驸、台吉、等食。至甲午皆如之。　　

○谕、刑部议驳云南按察使王懿德条奏。款款皆是。王懿德甫任臬司。于例外多设科条。徒滋烦扰无谓。殊属非是。著交部严加议处。　　

○又谕曰、长麟奏、德平县寿民赵琳、现年一百五岁。五代同堂。请旨旌表等语。赵琳年逾期颐。孙曾庆洽。洵属昇平人瑞。特赐御制诗章。御书扁额以示宠荣。所有应行加恩赏赉、及旌表之处。仍著该部察例办理。　　

○御制诗曰、西川张氏西江古。五代同堂夙咏笺。赉彼二家示尚齿。逮兹三事喜齐肩。螽斯衍庆宫闱始。燕翼绵禧寰宇骈。寿世熙民宜赋咏。或殊麟凤纪祥篇。　　

○御书扁曰、颐寿钟祥。　　

○辛卯。谕军机大臣等、前因德成、分派司员。前往通仓。查验米色。混分等第。恐误兑收时日。已将德成、交部严加议处。复因胡季堂等、既不与德成会衔具奏。又不劝阻参劾。曾经降旨询问。嗣据胡季堂、金简、将德成办理此事。曾经劝阻。德成执拗不听情形。具摺覆奏。至德成接奉前旨。亦应将如何误听人言之处。据实奏明。何以并未据该侍郎覆奏。岂德成竟以所奏未允。遂尔负气。不行覆奏。有是理乎。将此传谕德成、因何不行覆奏之处。据实覆奏。　　

○又谕、本日询问常青赍摺差弁饶成龙、据称将军劄营。在小南门外十里之桶盘栈地方。贼目庄大田、所踞南潭。距桶盘栈营盘。只有五里等语。常青等自驻劄台湾。已经数月。其桶盘栈营盘。相距南潭。不过五里。该将军等、早应统领大兵。将贼目庄大田、先行剿除。乃惟知结营自守。似此肘腋之间任其逼处。竟不思乘势攻剿。实不可解。前以为南潭离大营尚远故屡次谕令该将军等、酌留官兵。固守营盘。亲统大军舍南趋北。与柴大纪、蓝元枚、会同进剿。此时如尚未启行。该将军等、即行带领官兵。速将五里外南潭屯聚之庄大田。痛加剿洗。以清肘腋。且此次续调兵丁。其粤兵二千。据李侍尧奏、业经配渡前往。其余浙粤官兵。自己陆续到彼。常青等、正当乘其新到锐气。相机进取讵可旷日持久。坐失事机。　　

○又谕、前因台湾剿捕逆匪。需用军糈。且漳泉一带地方缺雨。恐米粮市价昂贵。民情不无拮据。已有旨谕令该抚。查明妥办。并节经降旨、于浙江、江西、江南、四川、湖广等省、派办米共一百余万石。令该督抚等、迅速运闽接济。是闽省米石日逐充盈除应付军糈之外。尽有多余。漳泉二府、如有缺雨成灾处所。该督抚务须详悉查明。一面奏闻。一面即行督饬所属、妥为抚恤。俾闾阎均沾实惠毋使一夫失所。以副朕轸念民依至意。　　

○壬辰。谕曰、海兰察、著为参赞大臣。护军统领舒亮、普尔普、著为领队大臣各带侍卫章京拜唐阿等二十名。舒亮领头队。海兰察领第二队。普尔普领第三队。一同前往福建台湾。剿灭逆贼。其由热河前往之海兰察、普尔普、各赏银二百两。舒亮、亦赏银二百两。侍卫、章京、官员人等、各赏银一百两护军校、骁骑校、拜唐阿、兵丁人等、各赏银五十两均令整理行装。分队驰驿速往。所有需用银两。即由广储司照数领给。应领绵甲战箭等项。照例迅速办给。　　

○命编修关槐、提督广东学政。　　

○癸巳。谕军机大臣等、据陈步瀛奏、查明被水各州县内。亳州、蒙城、为重。怀远、凤阳、灵璧、五河、泗州、旴＜日台＞、次之。宿州又次之。至定远凤台、天长、全椒、无为、等州县。因夏间雨水过多。间有积水之处。再为分别办理一摺。本年睢州堤工漫水。由涡河入淮。泛溢下注。以致亳州蒙城一带。田禾庐舍。俱被淹浸业经该藩司、勘明被灾轻重情形。自应即将被灾较重地方。先行照例抚恤。现在书麟已赴豫省帮办河工。堵合约在季秋。回任尚需时日。所有亳州、蒙城、等处赈恤事宜。著即交陈步瀛、实心妥协经理。督率该地方官、逐户挨查。散给抚恤银两。毋任不肖吏胥。侵渔中饱。俾灾黎均沾实惠。将此传谕李世杰、书麟、并谕陈步瀛知之。　　

○又谕曰、副将林天洛、参将廖光宇病故员缺。著常青、即于军营带兵人员内择其奋勇出力者。不拘广东、浙江、及福建本省。即遴选二员补授。行军之际。全在得人。不妨通融拔补。以示鼓励。原不必拘定本省也。即嗣后遇有缺出。常青等俱应就随征出力人员。酌量拣补。俾勇敢员弁。知所奖劝。再据常青等奏、贼匪将道路削小。田水堵满贼人屯劄之所。俱有蔗园深沟。阻碍去路等语。道路既经削小。官军人马难行。则贼匪行走自亦不易。乃数月以来贼人四出侵犯动称万数。是皆由何道而行乎。而官兵辄以道窄沙淤为辞。岂贼能行而官军即不能行。有是理乎。况行军之道贵在随宜制变。即遇崎岖险阻。亦当设法开道。直前摧破若因贼匪鬼蜮伎俩。削小道路。放水淤陷。即束手无策。则从前平定金川时。跬步皆山。又将何以进兵破贼耶。常青等、务宜悉心筹画。设法前进。以期迅速蒇事。断不可因循坐待。以致师老力疲为要。　　

○又谕、闽省米石。关系军需要务。所有运米海船。自应豫为封雇。不致临时迟误但此等海船。俱系装载货物。各处售卖若截留太多。致商贾闻风裹足。将来天津等处商船稀少、必致百货腾贵。于京师日用所需大有关碍。著李世杰、闵鹗元、琅玕、务须悉心筹酌。招集海船。足资运送。即可停止封雇并随时严行稽察。毋使商贩等稽延守候。吏胥乘间扰累。方为妥善。　　

○甲午。谕、据郑源璹奏大同府属丰镇等九厅州县、秋禾被旱成灾农民不无拮据。请将应徵钱粮。暂缓徵收并赏给口粮。以资接济等语。大同地居关外。土瘠民贫今岁被旱成灾。自应蠲赈兼施。以资口食。所有丰镇、大同、天镇、阳高、山阴、怀仁、广灵、应州、浑源、九厅州县。本年应纳钱粮。及应完仓谷等项。俱暂缓催徵。以纾民力。并著将被灾贫民。赏给一月折色口粮。其如何应蠲应缓。分别加赈之处著该抚查明具奏。实心办理。毋使一夫失所以副朕轸念灾黎之至意。　　

○谕军机大臣曰、白石湖山内贼匪经徐鼎士等、带兵搜捕。并令兵役义民人等开诚抚慰、即有扶掖归顺者三千余人。鹿藔金包裹等处又招出难民千余人。俱经该副将送归各庄安业可见贼党虽众。如果能设法招徕剿抚互用。无难即行解散。此事徐嗣曾、既得该副将禀报。则李侍尧驻劄厦门岂有不得信息之理。何以未据奏及著李侍尧、将曾否续得徐鼎士禀报、及此后南北各路、有无续行投顺民人一并据实覆奏。至徐鼎士带兵驻大甲溪。搜剿彰化贼匪。前已谕令李侍尧、拨兵一千名接济徐鼎士。所拨兵丁于何日配渡前往。及近日鹿仔港、大甲溪、等处剿捕杀贼情形。并著迅速驰奏寻奏、前据徐鼎士禀报、招抚白石湖、鹿藔、金包裹、等处难民多系漳州人。与逆贼林小文等同乡。其中有从贼者。有不从贼者。因泉粤之人。概从抢杀。以致避难白石湖等处。今陆续招抚归业北淡水地方宁贴。至徐鼎士、已移驻大甲。该处系淡水南境。与彰化接界。该副将带领兵民几及一万现又遵旨拨兵一千。于八月初配渡前往。益足添助声势。自当克日进攻得旨、此亦牵制御贼之一法。得有信息。即速奏来。　　

○又谕、据徐嗣曾奏、浙省米石。运到泉厦者。已七万有余。是闽省此时已有米石接济。其江南、江西、续运之米。亦当接踵而至可以无虞缺乏。若因各省米石皆须由江南浙江出口。船只不能应手。一时纷纷封雇。扰累商民转多未便。著李世杰、闵鹗元、琅玕、务须量其缓急。酌筹妥办。次第起运所有江南本省及湖北四川、运闽之米。止须随到随办。使之源源不绝。俾船只流通。足敷装载。不必一时齐运将船只全行截留封雇。其湖南应运米石。并著舒常、浦霖、亦由该处径运江南海口交李世杰等、接续配运。毋庸咨商江西省转致耽搁。至川省续运之米。该督务须妥协办理。陆续接运。竟由川江顺流而下。亦由江浙海运抵闽可也。　　

○钦差大学士公阿桂奏台湾西临大海。东凭大山大山之东。系生番居住为民人所不到。迤西之麓。则现为贼匪占据。官兵进剿。势须仰攻。无由察其虚实。而贼众居高临下。且其中如水沙连、虎仔坑、斗六门、等处。南北在在可通足以伺官兵之隙。前邀后截四出滋扰。若徒拨兵堵御。则官兵不敷分派惟有将紧要地方如郡城、诸罗、鹿仔港、等处先为驻兵防守。再选可战之兵二三万捣其巢穴惟台湾现有兵丁。除分守府城等处外为数无多。且其中亦少可用之兵势不得不增添兵力。现奉旨、令福康安前往督办。应令先行通盘筹画。台湾现有兵丁若干尚须添兵若干。及檄调何省兵、用之得力。或竟调惯于跋涉山路之黔楚兵各一万。合之粤兵万余。兵力充裕。贼必指日授首。得旨俟其到时。自当详酌。　　

○乙未。谕军机大臣等。本年睢州堤工漫水。由涡河入淮。泛溢下注。以致亳州、蒙城一带田禾庐舍。俱被淹浸。前已降旨、令陈步瀛、实力抚恤。以资接济。并谕书麟知之矣。今据书麟奏、亳州、蒙城、怀远、凤阳、灵璧、泗州、五河、旴＜日台＞、八州县。业已先行赏给一月口粮。其定远、凤台、等州县、查明被水尚轻俟委员勘覆。分别办理亳州、蒙城、等州县连年被灾地方积歉。小民口食无资。殊属可悯。书麟现在睢州工次。著饬知该藩司、务须督饬所属、实力赈恤。俾灾黎均沾实惠。其定远等州县、一经勘明。如有应行抚恤者。亦即迅速妥办。毋使一夫失所。将此谕令知之。　　

○又谕、据图桑阿奏称、庄浪所出马甲拜唐阿之缺。现无壮丁挑补。请将凉州壮丁酌补庄浪马甲拜唐阿等语。所奏殊不明晰。且行之亦有未便。此项马甲拜唐阿缺出。应即在本处挑补。如挑取他处壮丁。不惟不均。且如凉州壮丁。挑补庄浪之缺。单身遣往。必致弃却家室。既非伊等所愿。若令携眷而去。伊等所得月粮无多。又岂有自备资斧携带之力朕意庄浪既有年未及岁闲散幼丁。莫若遇有马甲拜唐阿缺出以一缺暂分为养育兵二缺。坐补闲散幼丁二名。给与钱粮。俟成丁时。酌其勤勉者一人。作为马甲。其余养育兵一缺仍行裁去。以符原额。如此办理。伊等希图补缺。自必留心习学技艺。而年未及岁幼丁可得钱粮。亦于生计有益。著传谕图桑阿、令其熟筹奏闻。　　

○是月、闽浙总督李侍尧奏台湾殉难各官。或素系贪残。即殒身难赎酿祸之罪。或尚称廉谨。则捐躯宜邀死事之褒。臣访查确实。再行具奏。得旨、此二语至公。该府之亏空。岂可恕乎。　　

○福建漳州镇总兵常泰奏、臣奉命署陆路提督当此剿灭台匪之际。惟有督率员弁。认真巡缉。得旨、勉力为之。不可自满。亦不可畏事。徒知自守。立于无过之地。　　

○山东巡抚觉罗长麟奏、微山湖上游支干各河现经借帑兴挑。嗣后应加意保护。查疏浚河道州县是其专责。但兴工之时。虽知急公趋事。及收工后。每任意玩视。请严定处分如州县境内河道淤垫。即将该管官照河工堤岸豫先不行修筑例、降一级调用。兼辖官、罚俸一年捏报挑浚者。州县革职。兼辖官降一级调用得旨、以此明示各州县或稍知惧耳。然总在汝留心时查。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百八十五


大清高宗法天隆运至诚先觉体元立极敷文奋武孝慈神圣纯皇帝实录卷之一千二百八十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。八月。丙申朔。谕军机大臣曰、彰化等处贼匪屯聚。虽据称有一二十万人。但系被贼用威迫胁。勉强听从。不过乌合之众。今经蓝元枚传旨晓谕。即有民人从贼巢投出。自诉并非贼党。该参赞详加开导。谕以擒杀贼匪。立功自效。皆知欢欣鼓舞。共庆更生是贼匪虽众。易聚亦易散。若能设法招徕自当纷纷投出。贼党日就解散。至蓝元枚、与柴大纪札商会攻。因道路阻隔。尚未得有覆信鹿仔港兵力稍单。未能前进。但蓝元枚所请添调兵五千名。早经如数拨往。蓝元枚当乘此兵力厚集。速行进剿。以此时情形而论。当以打通诸罗。接应柴大纪为急务。又柴大纪驻劄诸罗。督率官兵义民。竭力堵御。贼匪屡次攻扰县城。俱被官兵杀退。击破枋车。歼贼甚多。并将贼首林爽文用事头目蔡福等用炮击毙贼。首为之夺气。常青等所派魏大斌田蓝玉、接应之兵。此时自己打通道路。并力前进柴大纪得此兵力援应。自更为得力近日如何杀贼攻剿情形。著柴大纪迅速驰奏。　　

○丁酉。祭先师孔子。遣协办大学士刘墉行礼。　　

○谕军机大臣等、现在谕令福康安前来行在。面授机宜。令其前赴台湾。更换常青。督办军务。至台湾前后所调兵丁。自己足敷攻剿。但该处山深箐密。路径崎岖。因思湖广贵州兵丁。前经调赴金川军营。于驰陟山险。较为便捷。若调往台湾助剿。自更得力。著传谕舒常等、于湖北、湖南、各挑备兵二千。富纲、李庆棻、于贵州挑备兵二千拣选曾经行阵、奋勇干练之将备带领。一切军装火药。妥为密行豫备。听候调拨。如必须调遣。或俟谕旨到日。或接到福康安檄调文书。即行分起迅速前进。其湖广官兵。即从本省由江西一路行走。贵州兵丁。从广西广东一带行走。所有沿途经过地方。并著该督抚等、一体豫为筹备。俟兵丁到境。即可迅速遄行。仍须妥协经理。毋致张皇扰累。　　

○又谕曰、川省屯练降番。素称趫捷。前经调往甘省。剿捕逆回。甚为得力。著保宁、即于屯练降番内。挑选二千名并拣派曾经行阵、奋勇出力之将领张芝元等、分起带领。从川江顺流而下。由湖北江南浙江一路。前赴闽省。所有沿途应用船只。及一切应付事宜。并著舒常、李世杰、琅玕等、豫为筹备。免致临时迟误。　　

○又谕曰、台湾逆匪林爽文等、于光天化日之下。胆敢纠众不法。劫县戕官。前特派总督常青、前往台湾。授为将军。督办剿捕事宜。数月以来。该将军督率调度。尚无过失。但统领多兵。驻守府城营盘。虽屡有斩获。并未能痛加歼戮。挪移尺寸之地。相机进剿。是常青虽属无过。亦不得为有功。且该将军年逾七旬。究恐精神不能周到。兹特命福康安、前来行在面授机宜。令其携带钦差关防。驰赴台湾更换常青。督办军务。即授福康安为将军。并授海兰察为参赞大臣。普尔普、舒亮、为领队大臣。其恒瑞、蓝元枚、柴大纪、仍著照前参赞军务。并拣派曾经战阵之巴图鲁侍卫章京一百余人。分起前往。领兵征剿。至台湾初次调拨、及续调官兵。已有数万。嗣又于广东浙江、添调绿营、及驻防兵万余名。并于福建本省、派拨兵六千。现又添派四川屯练降番并于湖北、湖南等省、挑备兵数万。陆续遄程前往。合计徵调各兵。不下十余万。福康安到台湾后。察看情形。如以兵力多多益善。再应添兵若干。即一面檄调。一面奏闻。所有应用军糈。已于浙江、江南、江西、湖广、四川等省、拨运米百余万石。军营火药等项。亦已广为储备。著李侍尧、通盘核算。妥为经理。俾足数十余万官兵之用。毋致稍有短缺。似此大兵云集。加以派出带兵之巴图鲁侍卫章京等、皆系屡经行阵。一以当千。是百余人已足当万余人之敌。谅此么＜麻骨＞小丑。一时乌合。何难立见歼除。指日授首。至常青剿捕贼匪。虽未能蒇功奏绩。念伊究系年老。尚无贻误。著于福康安到台湾后。即行来京陛见。再赴湖广总督之任。　　

○署湖广总督舒常奏、湖北宜昌、施南二府属之长阳、兴山、鹤峰、归州、来凤、建始等州县、出产硝觔。向系商民自备工本。赴产硝地方。采办解省。交局给价。以供各营岁需之用。现在筹备闽省采买硝五万斤。若仍照常俟商民采办。势必贻误。应先行动项。给发产硝州县分饬上紧办理。勒限解省。一俟闽员到楚。即可给领运回。得旨嘉奖。　　

○戊戌祭大社、大稷。遣肃亲王永锡、恭代行礼。　　

○上御卷阿胜境。赐扈从王、公、大臣、蒙古王、贝勒、贝子、公、额驸、台吉等食。至辛丑皆如之。　　

○谕军机大臣等、朕特命福康安、前往更换常青之意。并非因常青办理军务。大有诒误。实因常青年逾七旬。军旅之事。本非素练。恐日久因循。不能办理完结。是以特命福康安、前往接办。以期迅速蒇功。福康安未到之前。常青接奉前旨。不必心怀疑惧。转致遇事茫无主见。遇有可进之机。仍当督率将弁。相机进剿。若因有福康安前往接办之旨。心存观望。稍有懈弛。不复努力前进。则常青不但无功。而且有过即大负朕委任之意。该将军、当明喻朕意。倘此时能将逆首林爽文擒获。固属甚善。即首逆尚在稽诛。而贼目庄大田、若能擒获。官兵已操胜势。已谕福康安、于途中得有捷报。即先行拆看。若见常青于剿捕事宜。业已得力并可无须前往。即由途次仍回甘肃本任将来办理善后一切。原属常青所优为。更无须福康安前往帮助也。
  </div>
  <div class="pagination">
   <a href="清实录乾隆朝实录_page1636.html">
    上一页
   </a>
   <span>
    ...
   </span>
   <a href="清实录乾隆朝实录_page1632.html">
    1632
   </a>
   <a href="清实录乾隆朝实录_page1633.html">
    1633
   </a>
   <a href="清实录乾隆朝实录_page1634.html">
    1634
   </a>
   <a href="清实录乾隆朝实录_page1635.html">
    1635
   </a>
   <a href="清实录乾隆朝实录_page1636.html">
    1636
   </a>
   <span class="current-page">
    1637
   </span>
   <a href="清实录乾隆朝实录_page1638.html">
    1638
   </a>
   <a href="清实录乾隆朝实录_page1639.html">
    1639
   </a>
   <a href="清实录乾隆朝实录_page1640.html">
    1640
   </a>
   <a href="清实录乾隆朝实录_page1641.html">
    1641
   </a>
   <a href="清实录乾隆朝实录_page1642.html">
    1642
   </a>
   <span>
    ...
   </span>
   <a href="清实录乾隆朝实录_page1638.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
