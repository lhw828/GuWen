<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1268 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1268 页/共 1860 页
  </h1>
  <div class="content">
   ○定西将军尚书阿桂、参赞大臣领侍卫内大臣色布腾巴勒珠尔奏、丰昇额、已由凯立叶进剿。臣复嘱令先为扬言。欲与各路会合。俟至曾头沟、萨尔赤鄂罗山沟。猝为进攻。庶使贼不知备。但兵力尚属单薄。查三杂谷土兵、驻劄宜喜一千余名。应拨随丰昇额。臣又派健锐营兵五百名。索伦兵二百名。令与前派之三百名。合为一队。又派西安驻防兵一千名。与丰昇额所带之西安驻防兵、均归书麟管辖。又派陕甘兵三百名。令纳木扎、伊远里、常保住等带往。限初十日。直取萨尔赤鄂罗山。随丰昇额一路进攻。又奏、贼目丹巴沃咱尔等喊禀、伊土司欲将僧格桑献出。请差一二兵丁往验等语。经土目阿忠等、严斥以天朝断无遣人至尔境之理。将来荡平贼境。不虑僧格桑逃往何处。数日后。又差人喊禀。臣饬令卡兵。严斥不理。又奏、现在克期进兵。所有统领防兵大员。应酌定地方分驻。查长清、熟悉边情。小金川各处留防事宜。均应令其照料。但布朗郭宗一带。逼近贼境。而别斯满沟降番。尚须弹压。又系谷噶大兵后路。一切接应。均关紧要。长清应于布朗郭宗、底木达驻劄。富兴现在脚疾。即令其帮同长清办事。美诺距贼稍远。王进泰往来熟悉。成果腿疾未愈。应即令其协同驻劄办事。至南路僧格宗一带。已知会明亮、令于英泰、汪腾龙内。派一员驻守。又奏、南路现分兵进剿。一切接济粮饷。随步换形。应令桂林专驻章谷。亲身酌办。其丹东一路。臣与明亮、鄂宝、均经添拨川湖兵丁驻守。该处现有副将郑国卿、参将郎搢升、游击程有方、往来稽巡。毋庸另派大员往驻。谕军机大臣等、阿桂奏分路进兵情形、及筹添丰昇额处兵丁一摺。所办俱合机宜。可谓尽心筹画。而其为丰昇额添兵一节。尤能悉秉诚心。不分畛域。甚属可嘉。丰昇额处。兵数既多。且见阿桂如此体国奉公。更当与之协力同心。相机会剿。迅奏肤功。计自初十日进兵、至今晨已经三日。自必所向克捷。伫听捷音。又奏丹巴沃咱尔、差人叫唤。付之不理。所见甚是。从前准令金川投降一节。朕深悔所办姑息。令贼酋敢如此负恩反噬。不可不急为剿灭。以除后患。乃贼人尚狃于从前受降之说。妄思献出僧格桑。即图完事。而此时犹多观望。非至窘迫之时。不肯缚献。实为可恨。各路将军等、总当如阿桂之坚持定见。设遇贼人禀吁。竟不必与之交言。若送僧格桑到营。即并其送来之人。设法擒获。一面仍加紧进攻。贼人计无可施。自必易于集事。又阿桂奏令长清等分防后路。均著照所奏派办。又奏南路僧格宗一带。已知会明亮、于英泰、汪腾龙内。酌派一员。统兵办理。前阿桂奏及此事。朕以汪腾龙、专务口给。不甚足恃。因派令英泰、驻守僧格宗。昨据明亮等奏、英泰亦须带兵随营。是僧格宗必须另派大员驻劄。自应令富勒浑、在彼驻守。经理明亮后路事宜。令汪腾龙随其办事。至阿桂军营粮饷。富勒浑仍须实力调度。随时策应。第富勒浑、于军旅素未谙习。如遇有关军务番情者。当札商长清。妥为筹酌。并当与王进泰相商而行。伊三人总当合而为一。和衷妥办。又阿桂奏章谷一带。应留桂林驻办之处。与朕降谕旨相合。惟丹东一路。郑国卿仅系副将。恐于地方呼应不灵。昨已谕令文绶、选派妥干大员一人。在彼办理。著文绶仍照前旨。酌派奏闻。　　

○四川总督富勒浑、三等侍卫桂林、浙江按察使郝硕、前任四川总督刘秉恬奏、查西路美诺等处。均已派兵防驻。粮石现由帛噶尔角克碉一路运供。而布朗郭宗以外。新添台站。皆藉人夫输挽。除美诺站夫。仍需随营应用。其日隆、及喇嘛寺等站。均有夫一千余名。应酌留一半滚运军米。一半拨置布朗郭宗以外各台。接递挽运。又查明郭宗、至布朗郭宗五站。现贮米面。虽敷裹带。尤须赶运接济。臣已饬日隆、达木巴宗粮员。将现存米加紧滚运。并将木坪。卧龙关、二处存贮米。各长运二三千石。以资储备。俟楸砥道路开通。即将此路夫马酌彻。其大板昭以外应安台站。请俟大兵前进后。臣即督同官员夫役。逐站安设。至南路现分兵攻取马奈、马尔邦、章谷为粮运正路。应仍由打箭炉运往。自章谷至马尔邦。计八大站。臣桂林、亦即同李世杰、将现在各站人夫。抽调安设。再查后路驻兵各处。多近贼境。不宜另立粮台。应约计一两月之粮。运赴该处。委员看守支放。谕军机大臣等、富勒浑等奏安台设站事宜。所办甚妥。今已派富勒浑驻守僧格宗。令汪腾龙随其办事。所有大板昭一带军粮。已谕令郝硕、刘秉恬、前往办理。其催粮事宜。仍令富勒浑实力调度。毋稍歧视贻误　　

○丁卯。上御山高水长大幄次。赐蒙古王公台吉、及回部郡王等宴。并赏赉银币有差　　

○戊辰。上奉皇太后幸同乐园。侍早晚膳。至辛巳皆如之　　

○御奉三无私殿。赐皇子诸王等宴　　

○己巳。上诣安佑宫行礼　　

○奉皇太后幸山高水长　　

○御正大光明殿。赐朝正外藩等宴。召科尔沁和硕亲王恭格喇布坦、旺扎勒多尔济、多罗郡王纳旺色布腾、多罗郡王和硕额驸齐默特多尔济、多罗贝勒固穆扎布、巴林多罗郡王巴图、奈曼多罗郡王拉旺喇布坦、苏尼特多罗郡王车凌衮布、多罗贝勒恭桑扎勒、翁牛特多罗贝勒诺尔布扎木素、乌珠穆沁多罗贝勒达什衮布、喀喇沁固山贝子多罗额驸扎拉丰阿、阿巴噶固山贝子朋楚克、鄂尔多斯固山贝子纳木扎勒多尔济、敖汉多罗郡王巴勒丹、镇国公固山额驸罗布藏锡喇布、喀尔喀和硕亲王固伦额驸拉旺多尔济、多罗郡王多罗额驸桑斋多尔济、固山贝子端多布多尔济、阿拉善和硕亲王和硕额驸罗布藏多尔济、浩齐特多罗郡王达什喇布坦、绰罗斯多罗郡王罗布扎、青海固山贝子阿克都尔扎布、杜尔伯特镇国公双和尔、回部郡王品级贝勒霍集斯、辅国公和什克等、至御座前。赐酒成礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百五十



大清高宗法天隆运至诚先觉体元立极敷文奋武孝慈神圣纯皇帝实录卷之九百五十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午。正月。庚午。上御正大光明殿。赐大学士尚书等宴　　

○谕、朕于二月初六日御经筵。所有应行事宜。各该衙门照例豫备　　

○以头等侍卫副都统衔伍岱、为参赞大臣　　

○辛未。谕军机大臣等、毕沅奏、据文绶札称、川省军营沙汰溃兵。止有发配甘肃。无应发陕西之兵。是以发遣溃兵。陕省并无一名到配等语。此项溃兵。既俱发配甘肃。则该省于解到溃兵后。自应饬属安插。照节次所降谕旨办理。何以未见勒尔谨奏及。著传谕勒尔谨、将川省已经解到溃兵若干名。并现在作何管束、及有无滋事脱逃之处。即行据实覆奏。寻奏、川省应发甘肃溃兵。尚未到配。现咨催作速起解。并先将名数咨覆。至将来解到日。即遵旨分发各属安插。不令聚集一处。并饬各州县拨充苦差。报闻　　

○又谕曰、鄂宝奏、丰昇额现由卓克采。统兵赴凯立叶。现将梭磨存米、飞饬赶运等语。卓克采一路所需军粮。或由西路运往。或由党坝供支。孰为近便。著鄂宝就该处情形。据实核办。务使军储后路。接济无虞。并酌计由西路、及党坝运赴凯立叶。何处较为省便。即从其最妥者办理。如应由西路关支。并知会郝硕等、上紧妥办。不可稍存推诿。亦不得略涉拘泥。期于军营实有裨益　　

○壬申。定西将军尚书阿桂、参赞大臣领侍卫内大臣色布腾巴勒珠尔奏、臣等于初二日。至布朗郭宗。查点满汉各兵。应带火药铅弹军械、及支给十日裹粮。均已齐全。当即分拨第一队五千余名。令海兰察、额森特、普尔普、保宁、带领。于初六日进发。第二队五千余名。臣色布腾巴勒珠尔、率同福康安、乌什哈达、特成额、成德、带领。于初七日进发。第三队五千余名。臣阿桂、率同积福、福珠礼、倭昇额、海禄、带领。于初八日进发。其布朗郭宗、喀尔萨尔、应驻防兵。现令长清派员。照指定地方兵数安设。又自喀尔萨尔至谷噶了口。延绵百余里。中间梭洛柏古等处。臣另于经过时。随地拨兵分驻。并于总兵富绅、六十六、二人内派出一人。统领防驻。又奏、此次分路密进。谷噶等处。未便遽设台站。是以并未通知富勒浑。第令将应需若干站人夫。上紧筹备。俟官兵将次见敌。始令总理大员。遄行安设。至此次满汉兵、均系步行。越险攀高。除各关十日口粮。势难更令多为裹带。现酌以面一斤、抵一日口粮。做成饼饵。携带既便。且可毋庸举火。并于一队中、又分三队。通融携带。使前进锐兵。益为轻利。接踵之兵。亦可遄行接济。定边右副将军广州将军明亮、参赞大臣副都统富德奏、臣等于正月初五日。均抵格藏桥。即于桥北地方藏兵。密施号令。此次屯土兵、共三千八百余名。照所拟道路。先行分派。其河北骆驼沟一路。派兵六千名。富德统领。河南博堵一路。派兵四千名。奎林、三保、统领。俱紧随土兵进攻。内将满兵、及滇黔两省营兵。挑选出色奋勇者二千二百名。督率土兵前进。以六百名、交和隆武、科玛、带领。截取卡卡角。以五百名、交图钦保、拉布东阿、带领。截取马奈。其对河木底、格鲁克古两处。各用二百名。德赫布、噶塔布等、豫备皮船。随土兵前往夹攻。尚余满汉精兵七百名。则以珠尔格德、刘辉祖、带领。为奎林、三保、后援。惟此路进攻。先议从墨垄沟翻山而下。近于初二日大雪封山。不辨路径。因即彻赴格藏桥。作三夜行走。于初七日夜。潜渡河南深嘉布绕出。酌分二路。先抢斯第、博堵、为并夺思觉之计。臣明亮、统兵一千六百名。在河北马奈。进攻迎面贼卡。至何处须兵接济。何处并力向前。仍俟临时酌办。谕军机大臣等、阿桂等奏、在布朗郭宗派兵分队进剿情形。又据明亮等奏、在格藏桥分路拨兵进攻事宜。所办俱极妥协。而阿桂另摺所奏各件。均属实心筹画。又阿桂奏、据王进泰等报称、博罗克守卡将弁。将投出番人斯塔克达尔等、解送大营。是贼番于小路潜出。并非难事。恐其借名投降。暗藏奸计。自当早为防守。若于隘口、见有形迹可疑者。即当立时剿杀。既可多歼贼众。且使贼人知所畏惧。不敢妄图轶出。王进泰、长清等、均当一体妥办　　

○又谕曰、阿桂奏、就现在兵力派拨进剿。自可易于冞入。此后倘得分用之兵。捣虚直入。更可以制其死命等语。前因美诺一带后路兵少。曾谕调荆州驻防兵一千。湖广绿营兵一千。赴美诺等处备用。节据阿桂等奏、各处留防。约计五千余名。是后路之兵。已足敷用。无藉复待集兵。此项二千兵。俱系生力军。若用以攻剿。必当得用。昨据陈辉祖等奏、前项二千兵。已于腊月二十九、正月初二等日、全行出境。计其到川甚速。若将此项兵丁。归于阿桂军营。留为另觅新路、分道进剿之用。自属得济。著传谕文绶、于此项兵丁到省时。即令遄赴布朗郭宗听用。并令阿桂筹画办理。一面奏闻　　

○癸酉。上奉皇太后幸山高水长　　

○谕、朕于二月二十四日启銮。恭谒东陵。所有应行豫备事宜。各该衙门敬谨豫备。　　

○乙亥。谕、据李侍尧覆奏、上林县逆犯陆李能、实系土知州岑宜栋购线获解。并非绿营员弁拏获。并解逊所称参将登泰、有争先杀贼。激励兵众之言。亦未确实等语。可见解逊前此在京所奏。全属捏饰。登泰、业于该督审案附参。交部严加议处矣。解逊、身为提督。在彼统兵督办。岂不知此案逆犯、是土知州岑宜栋查拏获解。乃于朕询问之时。尚敢捏称地方文武协拏。实为深染绿营虚诳积习。解逊、著交部严加议处　　

○谕军机大臣等、据李侍尧查奏、揭阳县贼匪爬城起衅缘由一摺。称该县先有陈阿高等、聚众结盟一案。经巡抚核审。拟以绞候。发回监禁。匪徒林阿裕等、与陈阿高交好。探知罪名已定。起意纠匪。潜谋劫狱纵放。遂乘该署县交卸之际。约期举事。潜匿城外。杀死幼孩。夤夜爬城。闻地保声喊。始行逃逸等语。已于摺内批示。此案皆由陈阿高定拟过轻。致匪徒藉以滋事。旧时律文。原觉未协。现交刑部另行酌定矣。至匪徒林阿裕等、因与陈阿高素相交好。闻其定罪在狱。辄敢纠约匪类。潜谋劫狱纵放。竟敢夤夜爬城。实属目无法纪。情罪甚为可恶。著李侍尧、即速严行审究。将倡首济恶各犯。立时正法示众。以儆凶顽。其陈阿高、既为林阿裕等欲救之人。即与匪党首恶无异。定罪亦应同科。并著该督一面办理。一面奏闻。其余各犯、均须按其情罪。从重定拟具奏。其查明另案之马阿鲁、捏造歌谣。藉母煸惑各情节。亦属不法。并著按律定拟具奏。至地保林喜、原报爬城之贼。为马王氏徒党。虽非确实。但马王氏亦有吃斋骗钱。男女杂沓形迹。事属有因。且林喜一闻犬吠。见有多人爬城。即鸣锣叫喊。匪犯始各惊逸。尚知实力奉公。该督即饬县、予以奖赏。俾众皆劝勉。将此由四百里传谕知之　　

○定边右副将军尚书公丰昇额奏、臣于初八日。带兵抵萨尔赤鄂罗山。即将南面雪山占据。并于孟拜拉山梁等处、分别留兵驻守。初九日。阿桂所遣纳木扎、伊达里、常保住、带兵二千。均已到营。现派分攻要隘。谕军机大臣等、丰昇额奏、占据萨尔赤鄂罗山顶。并纳木扎带兵二千前来。足供会剿。览奏欣慰。丰昇额所占山梁、及经由路径、并纳木扎等由阿桂军营、至凯立叶之路。皆系金川通连要隘。贼人忽不设防。官军如入无人之境。且既占据山梁。从此进攻凯立叶。由上而下。其势甚易。自当迅期得手。是此次所觅进兵捷径。阿桂一路。既甚妥协。其明亮一路。马奈、马尔邦、路颇平坦。亦可易于攻克。较之上年攻剿功噶尔拉、当噶尔拉之路。应不啻事半功倍。惟盼克期奏绩。数日内即得捷音。　　

○丙子。谕、河南巡抚何煟、于地方诸事。俱能实心经理。其帮办河工。亦甚妥协。著加恩授以总督衔。仍管河南巡抚事。以示嘉奖。姚立德、自署河东河道总督以来。承办河工诸务。颇能认真。著即实授　　

○又谕曰、李侍尧查奏揭阳县贼匪、爬城起衅缘由一案。据称该县先有陈阿高等、聚众结盟。经巡抚德保核审。拟以绞候。发回监禁。匪徒林阿裕等、与陈阿高交好。探知罪名已定。起意纠匪。潜谋劫狱纵放。遂乘该署县交卸之际。约期举事。潜匿城外。适遇民人洪阿四、携眷探亲。见而惊散。幼子落后。遂被杀死。匪众夤夜爬城。闻地保声喊。始行逃逸等语。林阿裕等、敢于潜谋劫狱。情罪实为可恶。已交李侍尧即速严审从重定拟矣。此案皆由陈阿高拟罪过轻。匪徒见其久系囹圄。遂尔潜谋滋事。致皆身罹重典。使陈阿高犯案时。即行正法。林阿裕等无隙可乘。转得杜其奸谋。亦即可全其躯命。所谓辟以止辟。用意正复如此。及查核原案。则陈阿高之问拟绞候。尚系德保比例加重。是此条旧定之例。原未允协。夫以歃血订盟。谓不分人数多寡。殊觉颟顸失当。岂以十人内外与多至四五十人者。漫无区别乎。即如陈阿高一案。结盟至四十余人之多。又系该犯起意聚众。且陈阿高、年仅二十二岁。案犯较其年长者尚多。而众皆推之为首。即属匪党巨魁。更非序齿结拜弟兄者可比。自当另定例条。以示创惩。所有陈阿高罪名、已谕令李侍尧、归于林阿裕等案内。从重定拟。至嗣后遇有此等案件、如何另行定例之处。著刑部详细妥议具奏。寻奏、凡异姓人。但有歃血订盟。焚表结拜弟兄者。照谋叛未行律。为首者、拟绞监候。为从、减一等。若聚众至二十人以上。为首者、拟绞立决。为从、发云贵两广极边烟瘴充军。其无歃血盟誓焚表事情。止序齿结拜弟兄。聚众至四十人之多。为首者、拟绞监候。为从、减一等。若年少居首。并非依齿序列。即属匪党巨魁。首犯、拟绞立决。为从、发极边烟瘴充军。如序齿结拜。数在四十人以下、二十人以上。为首者、杖一百。流三千里。不及二十人。杖一百。枷号两个月。为从、各减一等。从之　　

○丁丑。定西将军尚书阿桂、参赞大臣领侍卫内大臣色布腾巴勒珠尔奏、臣等分队起行后。第一队官兵。于初九日。已进谷噶山梁了口下埋伏。初十日攻夺喇穆喇穆之左右山梁、及附近赞巴拉克各山。并将色依谷山占据。现在进攻最高之登古山。惟计攻入贼境。已一百余里。赞巴拉克、喇穆喇穆各处。道路尤多。实须多分兵力。查楸砥运道。将次开通。俟续调防后之川楚兵丁到日。臣即将布朗郭宗、马尔当等处防兵内、抽调二三千名。前来协济。定边右副将军广州将军明亮奏、臣从河北正面。进攻拉绰石卡五座。及迤东山嘴大战碉一座。均于初十日攻克。又据富德报称、由骆驼沟攻取战碉二座。木城一座。大小碉百余座。复约会和隆武、将截取卡卡角之兵。翻山直取马奈。现在并力合攻。其德赫布所领官兵。据报攻克格鲁克古贼寨四十余处。卡卡角对河之木底。亦经陈世庚率领土兵。攻得要隘二处。臣现派兵一千。顺河前往接应。至奎林所攻之斯第、博堵、官兵均由布拉克底一带、用皮船载渡。现已超上山梁。抢得木城二座。谕曰、此次阿桂、明亮等、分路进剿。同时并发。于一二日内。乘贼不备。迅克要隘山梁。抢占木城碉寨。贼众望风奔溃。歼戮甚多。阿桂等悉心调度。动协机宜。而领兵各员。协力进攻。均能所向克捷。著先赏荷包、以示鼓励。仍令该将军等、查明在事出力之将领弁员、同将军、参赞、一并交部议叙。至两路汉兵、屯土兵丁。不避冰雪。攀越山险。夺卡攻碉。无不争先踊跃。实属出力可嘉。著阿桂、明亮、查照伊等应得分例。加赏一月钱粮。以示体恤　　

○谕军机大臣等、前因僧格宗为南路军营后路。曾谕令富勒浑、驻彼防守。并令汪腾龙随其办事。本日据明亮、阿桂等、先后奏到。于初十日同时分剿。俱已占据险要。现统胜兵深入。声势最为壮盛。贼匪惊惶丧胆。更无暇扰我后路。看来僧格宗一路。此时竟可无庸复留大员驻劄。著传谕富勒浑、不必复赴僧格宗驻守。惟于阿桂军营后路粮站。同郝硕、刘秉恬等、督办粮运火药等项。毋艄贻误　　

○戊寅。谕、广东雷琼镇总兵员缺紧要。著该督于所属总兵内。楝员调补。所遗员缺。著海明补授　　

○定边右副将军广州将军明亮、参赞大臣副都统富德奏、臣等合围马奈。贼人一意拒守。数次往下冲压。我兵枪箭齐发。坚不可动。于十一日。将四面碉卡。依次攻克。查马奈东北环抱三峰。地名绒布寨。形势亦属扼要。仍分上下两路夹攻。于十二日。占取寨落四十余处。至奎林渡河。攻取木城二座。现占山梁。已踞克舟九寨之巅。仍设法先压斯第、博堵。定边右副将军尚书公丰昇额奏、臣由孟拜拉山梁。派满汉兵丁八百。连夜往占达尔扎克山顶。臣与书麟等、抵凯立叶山根。贼番已先知觉。悉力抵御。又雪深路滑。未能攀越。俟雪融时。另觅间道进剿。至经过之萨尔赤鄂罗山、属后路要隘。已派伊达里、官达色、将后队兵丁八百。留彼驻守。谕军机大臣等、据明亮等奏、全行攻克马奈。并夺取绒布寨。其距马尔邦、谅应不远。而奎林所占山梁。直踞克舟九寨之巅。若能由上餍十。攻之当易为力。现在将弁兵丁。俱各奋勇前进。甚属可嘉。惟益勉速成大功。用膺茂赏。同日又据丰昇额奏、官兵至凯立叶山根。即有贼人知觉抵御。不能久驻。其已得之达尔扎克山梁。路径极险。不通凯立叶。现在筑卡防守等语。看来凯立叶一路。碉踞山巅。克之非易。原议必由此路并攻者。因其与谷噶相近。藉以牵缀贼势。今阿桂现于谷噶攻进。若再能深入。进至勒乌围。则凯立叶之碉。可不攻自溃。丰昇额、切勿急于进取。或致稍有挫误。况官兵于进剿之处。若遇连胜。则勇气百倍。设见有损伤之事。即不免心动气沮。丰昇额等、只可严紧攻围。断不可不察利害。妄令轻进　　

○又谕、昨已降旨。令楚省续调满汉兵二千名。速赴布朗郭宗一带。听阿桂调用。今阿桂现已攻克谷噶。乘胜深入。若得此项楚兵接济。声势自益壮盛。著再传谕文绶、如楚兵已经到省。或已过省。即速催趱兼程前进。克日到阿桂军营　　

○己卯。参赞大臣副都统舒常奏、臣调日旁宜喜各兵。分队进攻达尔图。贼番因各碉抵死守御。接仗未经得手。暂时彻回。又据绰斯甲布土兵禀称、山阴积雪冻冰。不能前进。现拟另寻路径进剿。谕军机大臣等、官兵留驻宜喜。原为牵缀贼势之用。此次未能进攻。本无关系。即丰昇额攻剿之凯立叶。原为帮助谷噶。作掎角并进之势。今谷噶既已得间而入。则凯立叶之未能攻克。亦无关紧要。惟阿桂所进之谷噶了口。其山梁与功噶尔拉相连。恐贼见阿桂军威壮盛。其力难于明拒。或由功噶尔拉山梁。循脉潜来。暗截后路。或仍由功噶尔拉、木果木等处。出而滋扰台站。则所系甚大。不可不留心防范。不知阿桂曾筹画及此、留兵防守否。此时丰昇额、若已攻克凯立叶。统兵前进。固属甚善。否则留兵少许。在彼缀贼。不令其抽往谷噶。丰昇额统兵数千。径赴谷噶了口防驻。遇有潜出之贼。痛加歼戮。自无从施其诡狡伎俩。而阿桂一路。得此声援。于进攻更为有益　　

○庚辰。谕曰、文绶奏、丹东一带后路。关系紧要。李本在川年久。熟悉番地情形。自赏给同知职衔以来。诸事倍加奋勉。请令其驻劄丹东。协同防范。似属妥协。李本、著加恩赏给兵备道职衔。前往丹东。办理诸务。并准其具摺奏事　　

○辛巳。谕、在籍加刑部尚书衔钱陈群、老成端谨。学问渊醇。自康熙年间。通籍词垣以后。久直内廷。洊历卿贰。奉职恪勤。嗣因养疴予告。优游林下者、二十余年。为东南搢绅领袖。前此屡次南巡。叠加授尚书衔。晋阶太子太傅。在籍食俸。并时以御制诗章。寄令赓和。儒臣老辈中。能以诗文结恩遇。备商搉者。沉德潜故后。惟钱陈群一人而已。前岁来京。见其精神强健。为之喜慰。因赏给人□□□帚又□。俾资颐养。冀其寿跻大耋。尚可再赴阙廷。益承优宠。昨冬闻其忽尔抱疾。廑念良殷。曾于奏函内、温谕垂询。意其即可调理就痊。以副恩眷。骤闻溘逝。深为悼惜。著加恩晋赠太傅。入祀贤良祠。并于浙江藩库内、赏银一千两。经理丧事。所有应得恤典。仍著该部察例具奏。　　

○定西将军尚书阿桂、参赞大臣领侍卫内大臣色布腾巴勒珠尔奏、臣于十三日。进攻登古山对面山梁。连克四卡。余贼窜入第五高峰卡内。官兵合力尾追。经吉林委署防御八十七、枪毙十余名。其喇穆喇穆碉内、踰沟接应之贼。又被索伦兵冲断。歼戮甚多。至第五峰碉卡。虽因峰高石大。未经攻克。察看情形。尚可绕越围截。设法办理。谕军机大臣等、阿桂等奏、十三日分路进攻喇穆喇穆。连取石卡四处。歼戮贼人。实为痛快。所有在事之将弁。俱著记明功绩。再行交部议叙。又据奏、第五贼卡。峰高石大。尚可绕越围截。设法办理。所见甚是。断不可在其正面。冒险攻扑。以致徒劳。至谷噶了口。与功噶尔拉、同一山梁。恐贼人潜循冈陇。来截我兵之后。今阿桂奏、自美诺至谷噶后路。留驻之兵。合计数千。是已于紧要后路。俱经留兵防御。可无他虑。昨据文绶奏、楚兵到成都。已于正月十六日起程。前赴美诺。计日内即可到齐。底木达一带防兵。即毋庸再为抽彻。阿桂当酌量何处尚需添兵若干。即就近妥协派拨。仍行奏闻。若调至军营。并力合攻。亦无不可。又奏称、金川番人思丹巴、前来投顺。讯系由木果木而来。自非虚捏。是木果木为金川往来要地。贼若从此潜出。即不难至底木达、大板昭等处。此乃阿桂军营紧要后路。不可不实力严防。著交长清等、于此等要隘。切实防范。时刻巡查不可稍有疎懈。其美诺、僧格宗等处。有应互相照应者。长清即就近札知王进泰、成果、并饬汪腾龙、一体留心妥办。又阿桂另摺奏、凯立叶一路。现用鄂宝由卓克采运往之粮。较之西路粮运。颇为近便。若楸砥之路一通。则较卓克采运费。更可节省等语。是楸砥运道。于谷噶、凯立叶、俱属有益。自当上紧办理。著交富勒浑、鄂宝熟商妥办　　

○壬午。上诣长春仙馆、问皇太后安。奉皇太后居畅春园　　

○谕曰、弘畅、系诚恪亲王嫡长子。著袭封諴郡王。其次子弘旿、乃諴恪亲王素所钟爱。著加恩封为贝子。伊兄弟务当共相友爱。孝奉伊母福晋。善承恩眷。以副朕笃念懿亲至意　　

○四川总督富勒浑、浙江按察使郝硕、前任四川总督刘秉恬奏、谷噶一路粮运。自底木达至大板昭。计一百三四十里。共安五站。自大板昭至谷噶军营。计一百余里。现安三站。业于十二日。将新设台站安齐。飞饬台员。将随带长运米、并沿途滚运之粮。星夜前进。其楸砥一路。现饬查礼上紧开修。一经开通。道路既属近便。挽运更觉从容。指日两军会合。并可以余粮接济凯立叶一路。再查谷噶沟口、至谷噶军营一路。树木丛杂。道路险仄。冰凌难行。臣等特派员弁。带领人夫。加紧修理。谕军机大臣等、据富勒浑等奏、安设粮台。按站接济一摺。所办甚好。至称谷噶军营一路。树木丛杂。道路险仄。冰凌难行等语。此事甚有关系。阿桂现在统兵乘胜冞入。其后路最关紧要。贼众狡计百出。恐因途险多冰。潜出截我后路。不可不防。且昨阅阿桂奏、投出番人思丹巴供词、有索诺木打发丹巴沃咱尔、到功噶尔拉豫备等语。丹巴沃咱尔、在诸贼中。尤为狡恶。贼酋遣其前往功噶尔拉时。尚不知我军不由彼路而进。今已另觅间道。分兵进剿。丹巴沃咱尔、自不肯在功噶尔拉安坐困守。其山梁与谷噶相连。或循山梁潜至谷噶了口。或由木果木而出。至底木达、大板昭一带、堵截后路。皆不可不切实防范。著传谕长清等、于此等处所。留心设法严防。勿稍疎懈　　

○办理粮饷三等侍卫桂林奏、河北马奈、绒布寨、及河南博堵官兵。均已冞入。但添派运粮夫。尚未到站。抽调之夫。更不敷用。兼运送军装、及山卡兵粮。需夫更多。且奎林所攻深嘉布一路。距临卡约八九十里。山高路仄。背夫往返需时。自应设法变通。臣与李世杰、议将炉城商运米石。令其直运临卡。按站加给脚价。俟添站及换班人夫到齐。仍将商米归入章谷收纳。得旨嘉奖。　　

○礼部题朝鲜国王李昑、遣使表贺万寿、冬至、元旦、三大节。及进岁贡方物。琉球国中山王尚穆、遣使表贡方物。均赏赉筵宴如例。　　

○命户部郎中孙嘉乐、提督云南学政　　

○癸未。上诣畅春园、问皇太后安　　

○还宫　　

○谕、据海成奏、南城县知县廖肇级、禀报该县县丞秦为干、呈首伊母舅萧士进、潜投伊署。移送到县。并询系桐城县解役陈玉、纵放脱逃。实不知陈玉下落等语。萧士进、系夥同余其璜等、在江苏地方撞骗掉窃之犯。乃于解审在途脱逃。甚为可恶。自应按例惩治。至解役陈玉、押解此等要犯。胆敢纵放同逃。尤属藐玩不法。必须严缉务获。从重究治。以示儆戒。乃萧士进、既供称系陈玉放伊脱逃。及向其诘讯。则称于戏场乘空脱窜。不知下落。情词闪烁。殊难凭信。现据海成奏、将萧士进解苏收审。但外省查审事件。未必肯认真根究。或致颟顸漏网。著传谕萨载、于萧士进解到时。即派妥干人员。小心押解送京。交刑部审讯。务饬解员、沿途慎密防范。毋致再有疎脱。致干重戾。再萧士进之得以就获。由该犯本籍汉阳县。提讯该犯妻属。究出踪迹。始无遁饰。所有解役陈玉、系桐城县佥差之人。亦当于本籍拘拏家属严审。务得其实在下落。以便迅速查缉。毋使远扬。至该犯系在舒城县境内窜逸。该处毗连楚北黄梅县、及江西一带。亦应一并设法严查。弋获之日。并著解京审究。除裘宗锡、现因陛见在京。就近谕知外。将此传谕萨载、及江西、湖北、各该抚知之　　

○谕军机大臣等、明亮奏、官兵连日进攻、及贼人竭力拒守一摺。是此路之贼。防备较严。株守殊为无益。现在奎林所占山梁。俯临斯第、博堵、及克舟九寨。而形势自上压下。攻之似易为力。但奎林所带之兵。仅止四千。恐不敷用。即明亮添给五百。亦属无多。因思河北一路。既急切不能直进。与其久驻旷日。何如并力于博堵一路会剿之可期得力乎。著传谕明亮、酌定兵一二千。在马尔邦一路。牵缀贼势。而令富德统率多兵。迅越河南。与奎林会合。压攻克舟九寨。若能得利。则马尔邦等处。亦可不攻自溃。明亮即速妥酌行之。又据称、现统河北一路官兵。不及八千。除留驻打仗外。存营者不满二百等语。为数太少。殊不成事。查明亮等原报兵数。共二万二千余名。今所奏兵数。共计一万二千。与原奏数目不符。著明亮等、即速查明据实覆奏。如实在无兵可调。现在阿桂军营。新到楚兵二千。可于此内。酌将湖北绿营兵一千、调赴明亮军营备用。其荆州驻防兵一千、留阿桂军营。或剿或防。听其酌用。再据称奎林一路。军粮不敷接济等语。所关甚属紧要。著传谕桂林、即同李世杰、实力筹办。以期源源接济。毋稍贻误　　

○参赞大臣副都统舒常奏、据绰斯甲布头人松乃、温布等、觅得附近俄坡之石拉沟。木池之格尔格两处。贼人防范稍疎。于十五日。派常保李天贵、分路督同进攻。均属奋勇。共杀贼九十余人。生擒五人。臣已将大小头人十六名、分别赏给绸缎银牌。又据温布等称、前蒙赏给土兵口粮。系半支半折。上年收成歉薄。恳支全米。应并据情请旨。谕军机大臣等、舒常奏、绰斯甲布头人松乃、温布等、领兵剿杀。歼戮甚多。所办甚好。松乃、温布、前因其诚心出力。赏戴蓝翎。并各赏银五十两。此次更属奋力。著即赏戴花翎。升授五品顶戴。以示鼓励。至土兵半支半折。定例已久。今撙节粮运。尚恐不敷。若再加增本色米石。更恐难以接续。著舒常面谕土兵等、以定例如此。各路一体遵行。若尔等此路米数独加。恐各路土兵。闻而忌嫉。转与尔等无益。莫若照旧支领为妥。尔等如果立有功绩。不但可得重赏。亦觉颜面有光。不更愈于些微升合之加添乎。如此晓谕土兵等、自必更加踊跃感奋。各路土兵。或有似此者。各该将军、均宜一律办理　　

○是月。大学士仍留两江总督统理河务高晋、江南河道总督吴嗣爵奏、上年六月。奏报新建木龙。挑溜成效。奉朱笔于新木龙迤下圈示。应将旧木龙第二架。移建其地。臣等于霜降水落。亲往陶庄对面审勘。应扎新木龙。长二十五丈。头宽三丈。尾宽四丈。牵宽三丈五尺。惟拆起旧建第二架木植。尚不敷用。应添估银二千六百余两。已饬厅赶办。于正月初六日开工。限汛前扎竣。报闻　　

○又高晋奏、安省宿州濉河。因上年伏汛逾志自石涧沟漫缺分流。下游正河淤塞。亟应开挑。并于石涧沟、筑拦草坝一道。又南股北股两河、及沙沟闸外引渠。亦间段淤浅。其巴河尾段、及砂礓河。均因黄疃闸堰工被冲。黄水串入。淤成平陆。又该州境内之沱河。自徐溪口以上。符离集以下。尚有残缺应补。各工共估需银二万三千六百余两。例应民修。但费用浩繁。去夏偶被偏灾。民力实有未逮。请将从前水利大工案内原存银借动。仍于该州额赋项下、按田摊派。分作八年带徵还款。得旨、如所议行　　

○总督衔河南巡抚何煟奏、怀庆府城东南两关。系通直隶、山东、川、陕、大道。向止各设堆卡一处。未有墩塘。应各改建营房。设兵五名驻巡。又北路清化汛、至山西泽州营之大口汛。应于常平村、三旺庄、适中之处。各添建墩塘营房一处。其应添官厅牌坊等项。现已委员确估。动支耗羡兴修。下部知之
  </div>
  <div class="pagination">
   <a href="清实录乾隆朝实录_page1267.html">
    上一页
   </a>
   <span>
    ...
   </span>
   <a href="清实录乾隆朝实录_page1263.html">
    1263
   </a>
   <a href="清实录乾隆朝实录_page1264.html">
    1264
   </a>
   <a href="清实录乾隆朝实录_page1265.html">
    1265
   </a>
   <a href="清实录乾隆朝实录_page1266.html">
    1266
   </a>
   <a href="清实录乾隆朝实录_page1267.html">
    1267
   </a>
   <span class="current-page">
    1268
   </span>
   <a href="清实录乾隆朝实录_page1269.html">
    1269
   </a>
   <a href="清实录乾隆朝实录_page1270.html">
    1270
   </a>
   <a href="清实录乾隆朝实录_page1271.html">
    1271
   </a>
   <a href="清实录乾隆朝实录_page1272.html">
    1272
   </a>
   <a href="清实录乾隆朝实录_page1273.html">
    1273
   </a>
   <span>
    ...
   </span>
   <a href="清实录乾隆朝实录_page1269.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
