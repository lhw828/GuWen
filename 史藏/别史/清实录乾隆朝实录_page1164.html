<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1164 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1164 页/共 1860 页</h1>
    <div class="content">
○吏部议奏、贵州巡抚宫兆麟、于办理运京铅觔。奏报起运日期。前后不符。及户部参出。又不自行检举。请照例革任。得旨、官兆麟、前在湖南按察使任内。办理张宏燧一案。与巡抚常钧、不肯随声附和。办事尚属认真。是以叠加擢用。升授封疆。近见其所办事件。动多粗率贻误。惟恃口舌为能。毫无实际。难以复胜巡抚之任。宫兆麟、俟到京之日。再降谕旨。其贵州巡抚员缺。著李湖补授　　

○补行贵州省乾隆三十四年大计。罢软官一员。年老官五员。有疾官二员。才力不及官一员。分别处分如例　　

○以故一等公丰安子阿克栋、袭爵　　

○旌表守正捐躯之直隶东明县民董继书妻张氏　　

○辛卯。步军统领奏、沧州民人迟经程。控告该州杨有祜。藉差科派。及徇情讳匿盗犯。请旨办理。得旨、此案著派侍郎伍讷玺。驰驿前往沧州。会同该督杨廷璋、秉公查审具奏。所有具呈控告之民人迟经程。著一并解往　　

○以江苏按察使吴坛。为江苏布政使。调甘肃按察使胡季堂。为江苏按察使。降前任贵州巡抚宫兆麟。为甘肃按察使　　

○以故喀尔喀扎萨克图汗扎萨克多罗郡王巴勒达尔子齐旺巴勒斋。袭爵　　

○壬辰。上诣皇太后宫问安　　

○谕曰、御史陈圣时摺奏、火器营房工程。经督办大臣、奏请交内阁。六部。都察院。派员承办。御史有稽察刷卷之责。若分办工程。恐彼此意存瞻顾。与从前兼部。事属相类。合行停止等语。所奏非是。工程处派送御史。于承办之中。兼寓稽查之责。该工支放奏销。其中如有情弊。自当随时纠劾。其职掌正属并行不悖。况派工御史。数止二员。其言官之未经司工者。尚数十人。该工设有弊端。伊等一有风闻。独不当据实举发耶。其于官制职掌。有何妨碍。至该御史。以御史停止兼办部务为词。不过借为援引之名。欲巧行其敦体好名之计。于政体尤有关系。从前御史兼办部务。其来已久。于事并无窒碍。因傅为亭。曾经奏及。以衙门各有专司本任。或难兼顾。此例遂尔中止。其实御史在部兼办。该堂官或有行私舞弊情事。较之不在部中者。见闻确近。即行据实参奏。朕必以其不惮上官。深为嘉许。即该堂官向在本部。善于弥缝。朕亦必秉公究理。所派大员。当此纲纪肃清之时。亦谁敢徇官官相护之情。不惜以身试法。自贻伊戚耶。况兼部御史。即因堂官稍存隐忍之见。其他专司稽察该部之御史。及不兼部务各员。又岂毫无见闻。甘心缄默耶。近日兼部之例一停。各部或于保送御史时。以平日干练司员。不肯听其离部。率将中材碌碌者。举出充数。乃系情势所必至。则停例之举。为有益乎。为无益乎。我朝乾纲独断。大权不稍下移。皇考世宗宪皇帝。曾令六科归都察院堂官管理。彼时无识之徒。尚有惑于台无长官之陋说。连名渎奏者。赖我皇考睿断举行。至今诸事整饬。该御史复囿于积习。辄以言官不涉司员职任。妄自尊大。欲于朕前巧售其术。能乎不能。明季科条颓风。专务自矜标榜。驯致党援门户。牢不可破。其时国事败坏。此辈实为厉阶。此真可引为前车炯戒者。不可不力防其渐也。嗣后各部司员。有已用御史。而该员于本部素称得力者。仍许该堂官奏请兼部行走。陈圣时所奏不可行。著传旨申饬　　

○是日、辛卯年立春。顺天府进土牛春山宝座　　

○癸巳。上幸瀛台　　

○谕军机大臣等、据彰宝奏、审讯参道甘广、陈作梅、收解乐马、金沙、二厂课银。得受平余陋规。各逾数千两之多。均问拟绞候一摺。已批交该部核拟矣。甘广、陈作梅、俱系监司大员。非寻常罪犯可比。著传谕彰宝、即行慎选妥员。将甘广、陈作梅、解交刑部监禁。沿途并须小心防范。毋致稍有疎虞　　

○甲午。谕曰、耀海、任科道时年久。是以历加擢用。今所办事件。甚属糊涂。难胜侍郎之任。现有查询案件。著留京。俟询明再降谕旨。其盛京礼部侍郎员缺。著志信补授　　

○谕军机大臣等、据阿桂奏、缅匪畏惧天朝。故将杨重英等、至今尚留养阿瓦城。且拘留苏尔相。不送阿瓦。仍置之老官屯。此次复遣人来呈递书信。看来贼匪料及事无底止。频有悔心。且自禁止贸易以来。伊处必用之黄丝等物。价增十倍。现在上下莫不需此。而去岁亦颇有苦于兵革之状等语。缅匪天性狡猾。敢于食言。拘留使人。毫无畏惧之意。阿桂所奏甚谬。至缅地贸易。与俄罗斯不同。俄罗斯每年以数万金。由内地买其必需之物。至若黄丝。并非缅匪必需要物。无关轻重。乃谓藉此可以制贼之命乎。且不得黄丝。上下急迫之语。乃缅匪故造流言。殊不可信。阿桂等因存草率完事之见。藉此为词。甚属错谬。再伊等欲添兵办理。虽合机宜。乃又称明年再将贼匪情形察看一年。并未提及进兵之事。一味辗转支吾。不愿大举。如故此搪塞具奏。缅地险恶难攻。朕恫冰知。但今年贼匪遣人送书。因而停止。明年岂可又不攻剿耶。此际必须密行备办。务期明年进兵。俟瘴气一退。即行前进。出其不备。痛加剿杀。缅匪拘留我所遣之人若彼处再遣人来。断无遣还之理。悉行留下。尽数解京。看来贼匪不将拘留人送还。谅再不遣人复来。著传谕阿桂等。妥协办理明年大举。加意访察贼匪消息。如遣人再来送书。或访得一切情形。即速奏闻　　

○乙未。军机大臣等议奏、据伊犁将军伊勒图等奏称、兵丁、民人、发遣伊犁效力赎罪。充当苦差者。于三年期满时。能改过者。满兵驻塔尔巴哈台为兵。汉军入绿营为兵。民人为民。分晰办理。至发遣永远充当苦差之人。果能当差出力。改悔前非。似应照此办理等语。查罪人准其为兵为民。原予以自新之路。然须视其犯罪之轻重。分别办理。若本犯重罪。永远发遣者。自与效力赎罪之人有别。该将军并不分别。一例恳恩释罪。为兵为民。所奏殊属非是。请交部察议。但重罪之人。果知罪改过。效力奋勉者。亦宜酌予以自新之路。请嗣后所犯重罪人内。如有改过奋勉者。定为十年限期。期满。该将军大臣奏明请旨。从之　　

○丙申。军机大臣等议奏、据伊犁将军伊勒图奏称、库尔喀喇乌苏。系乌噜木齐大臣所属。凡事由乌噜木齐办理咨行。彼处大臣。除管三屯屯田之官兵台站外。并无别项应办事件。请将玛纳斯屯务。归乌噜木齐大臣兼办。其库尔喀喇乌苏等处事务。令一侍卫驻办。或由京派往。或由伊犁现有侍卫内拣调。仍为乌噜木齐所属。三年一换等语。应照所请。其派驻侍卫。即由伊犁侍卫内拣调。从之　　

○丁酉。孝庄文皇后忌辰。遣官祭昭西陵。上诣皇太后宫问安　　

○谕、每岁打牲乌拉处送珠官员。及打牲人户。俱自备资斧前来。伊等来往路远。所乘之马。力实不支。著施恩。嗣后每年打牲乌拉送珠官员。及打牲人户来往。俱酌量赏给驿马骑载。仍照例给与口粮。其每年应来人数。即照本年所来数目出派。著为例。　　

○以正蓝旗满洲副都统常青。为察哈尔八旗都统　　

○戊戌。谕曰、大学士陈宏谋、前以抱疴奏请解职。屡经降旨慰留。令其加意调理。今复以体气未能即痊。恳将所管阁部开缺简放等语。现在内阁事务。办理并未乏人。陈宏谋正可安心静摄。无庸开缺。至大学士特令兼管部事。原非额缺可比。陈宏谋既不能到署。著将工部事务暂停兼管。以资颐养。并不必另行派员管理　　

○谕军机大臣等、前经传谕德福。查访提督马铭勋。声名如何。今据覆奏。该提督眼界窄小。局量褊浅。言大而夸。心地亦欠诚实等语。所言实中其病。已于摺内批示。至所奏风闻该提督。于本年春间。将川省带去马匹。分发标下参游承买。并嫌价短少。又请客设席。俱令中军参将代办各款。现在虽未有贪婪确据。但以提督大员。私派所属买马办席。不能洁己奉公。何以膺专阃之寄。著传谕吴达善。严密查访如果有别项情事。即行据实参奏。毋得稍有徇隐。德福原奏片。并钞寄阅看　　

○又谕、昨据、吴达善奏、拏获逃军姜正。据供、蒋赐棨、前任江西饶九南道时。该犯往投。有知情容隐情节。当令军机大臣。传询蒋赐棨。今据询明。蒋赐棨、彼时因姜正进见。求荐馆地。并无一人认识。当即遣出。并未留住在署。亦不知其曾犯军罪。且与蒋允焄。虽系同姓。并非一家。平日从无书信来往等语。看来该犯原供。支离狡展。未可尽信。且敢于捏造谕旨。又何事不可假托。今经拏获。自知罪重。冀以狡供饰词。暂延显戮。亦未可定。著传谕吴达善。即行详悉讯明具奏。再行正法。所有查询蒋赐棨奏片。并钞寄阅看　　

○是日起。上以岁暮祫祭太庙。斋戒三日　　

○己亥。谕军机大臣等、向来督抚等奏摺。有关地方公务。例俱称臣。富勒浑初任巡抚。恐其未谙体制。著传谕该抚、嗣后除请安谢恩外。其奏事具摺。俱著照例称臣。　　

○庚子。以岁暮祫祭。遣官祭太庙中殿。后殿　　

○辛丑。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○遣官祭太岁之神　　

○壬寅。上诣皇太后宫问安　　

○御保和殿。筵宴朝正外藩。左翼。巴林多罗郡王巴图。辅国公和硕额驸德勒克、二等台吉索诺木、浩齐特多罗郡王达付喇布坦、鄂尔多斯郡王品级多罗贝勒栋罗布扎木素、翁牛特多罗贝勒诺尔布扎木素、一等台吉旺舒克、二等台吉巴颜巴图尔、桑济扎勒、阿巴哈纳尔多罗贝勒车登扎布、喀喇沁固山贝子扎拉丰阿、和硕额驸那木扎布、庸库尔忠、一等塔布囊格勒克萨木噜布、敖固山贝子垂济扎勒、镇国公罗布藏锡喇布、和硕额驸朋苏克喇锡、科尔沁辅国公诺观达喇、五等台吉喇特纳、乌喇特辅国公恭格喇布坦、土默特和硕额驸纳逊特古斯、扎噜特一等台吉朋苏克、右翼。科尔沁和硕亲王固伦额驸色布腾巴勒珠尔、固山驸古木、喀尔喀和硕亲王诺尔布扎布、贝子品级台吉齐旺多尔济、镇国公云丹、扎萨克一等台吉恭楚克、楚克苏木扎布、绰罗斯多罗郡王罗布扎、回部郡王品级贝勒霍集斯、辅国公图尔都、额色尹、和什克、扎萨克一等台吉玛木特、苏尼特多罗贝勒恭桑扎勒、阿巴噶固山贝子朋楚克、青海固山贝子罗布藏色布腾、扎萨克一等台吉都勒玛扎布、喀喇沁辅国公拉扎布、乌珠穆沁辅国公敦多布色棱、和托辉特辅国公巴图济尔噶勒、和硕特辅国公巴勒济、克什克腾一等台吉根敦达尔扎、四等台吉罗布藏扎木三、及领侍卫内大臣等、召巴林多罗郡王巴图、辅国公和硕额驸德勒克、浩齐特多罗郡王达什喇布坦、鄂尔多斯郡王品级多罗贝勒楝罗布扎木素、翁牛特多罗贝勒诺尔布扎木素、阿巴哈纳尔多罗贝勒车登扎布、喀喇沁固山贝子扎拉丰阿、辅曾公拉扎布、敖汉固山贝子垂济扎勒、镇国公罗布藏锡喇布、科尔沁和硕亲王固伦额驸色布腾巴勒珠尔、绰罗斯多罗郡王罗布扎、回部郡王品级贝勒霍集斯、辅国公图尔都、苏尼特多罗贝勒恭桑扎勒、阿巴噶固山贝子朋楚克、青海固山贝子罗布藏色布腾、乌珠穆沁辅国公敦多布色棱等、至御座前。赐酒成礼　　

○是月。升任江苏布政使李湖奏、江苏社仓。自乾隆二十四年。经前抚臣陈宏谋彻底清厘。奏定成规。遵办在案。奉行既久。事熟弊生。应酌改者二条。应增添者一条。一、社长一年一换。乡保举报。非尽端谨之人。不免侵渔滥借。稍谨饬者。或颗粒不放。冀期满交卸脱累。请嗣后令该州县、选本社不应试之殷实监生举充。司事三年。如出纳公平。仓无亏缺。详报道府。给扁奖励。再令接管三年。如始终如一。举充乡饮。六年。另选充补。若办理不善。随时更换。如无不应试监生。即举诚实乡民充当。一、社长专司出纳。官役不得掣肘。但春借时。常有强项勒借。秋后又复拖骗等弊。请遇春借秋还时。社长禀明州县。示期借给交还。开仓、封仓、或州县亲赴。或委佐杂及教职赴仓弹压。如有勒借拖骗者。究处比追。一、社仓谷石。立有正副簿。一存州县。一存社长。出借收还。登记明白。凡州县造报季册。及交代。止须按簿查办。如有以造册出结等事。苛累社长者。官则严参。役则立拏重处。得旨、已用汝贵州巡抚。此所奏似可行。交萨载妥办　　

○又奏、谢升贵州巡抚恩。得旨、贵州本属事简之区。然被方世俊、良卿、阘茸之后。吏治官方。竟致不可问。因用宫兆麟。图其整顿。孰知伊竟徒恃口材。而无实际。兹特用汝。一切汝其勉之　　

○升任江苏按察使吴坛奏、江苏捕役。无论州县冲僻简。额定八名。地广役少。侦缉难周。至越省越府躧缉。不得不私带在官无名之白役。故滋事者。颇难稽查。查巡检所管之地。不过一隅。而额设弓兵。自数名至三四十名不等。似属费糜役冗。请酌裁此项弓兵。将各州县捕役。按缺繁简酌添。永禁私带白役。得旨、此恐有名无实。仍滋繁扰耳。交萨载酌看　　

○是年。追予缅甸出兵阵亡之参领吉勒彰阿等三员。参将许斌一员。游击六十七等三员。佐领部委参领辉佐一员。守备曾荣国等十六员。护军章京全禄等五员。领催委署闲散章京图萨鼐等三员。护军校廷柱一员。蓝翎长前锋校拖尔布等三员。蓝翎长同禄等三员。把总刘辟门等四员。外委李洪魁等七员。领催护军披甲马步兵等四百零三名。祭葬恤赏如例。俱入祀昭忠祠　　

○旌表孝子。安徽等省申屠开基等二名。守节合例。八旗满洲乌什泰妻史氏等九十三口。蒙古七十妻李氏等十四口。汉军朴其林继妻刘氏等十五口　　

○内务府正黄旗罗汉保妻吴氏等四口。奉天等处驻防陈国士妻孟氏等二百零六口。直隶等省刘毓俊妻杨氏等二百三十二口。夫亡殉节。江苏等省焦敦仁妻韩氏等十口。未婚守志。直隶等省赵宏绍妻金氏等十五口。百岁寿民妇。江苏等省徐珍等四十七名口。各给银建坊如例。　　

○一产三男。直隶等省贾廷栋等九家　　

○会计天下民、谷、数、各省通共大小男、妇、二万一千三百六十一万三千一百六十三名口。各省通共存仓米、谷、三千五百七十九万三千四百三十七石八斗一升九合四勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百七十五


大清高宗法天隆运至诚先觉体元立极敷文奋武孝慈神圣纯皇帝实录卷之八百七十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。春。正月。癸卯朔。上诣奉先殿行礼　　

○诣堂子行礼　　

○率王以下文武大臣。诣寿康宫。庆贺皇太后。礼成。御太和殿受朝。作乐宣表如仪　　

○诣大高殿。寿皇殿。行礼　　

○遣官祭太庙后殿　　

○御乾清宫。赐宗室王公等宴　　

</div>
    <div class="pagination">
<a href="清实录乾隆朝实录_page1163.html">上一页</a><span>...</span><a href="清实录乾隆朝实录_page1159.html">1159</a><a href="清实录乾隆朝实录_page1160.html">1160</a><a href="清实录乾隆朝实录_page1161.html">1161</a><a href="清实录乾隆朝实录_page1162.html">1162</a><a href="清实录乾隆朝实录_page1163.html">1163</a><span class="current-page">1164</span><a href="清实录乾隆朝实录_page1165.html">1165</a><a href="清实录乾隆朝实录_page1166.html">1166</a><a href="清实录乾隆朝实录_page1167.html">1167</a><a href="清实录乾隆朝实录_page1168.html">1168</a><a href="清实录乾隆朝实录_page1169.html">1169</a><span>...</span><a href="清实录乾隆朝实录_page1165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
