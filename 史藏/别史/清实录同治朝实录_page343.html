<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 343 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 343 页/共 505 页
  </h1>
  <div class="content">
   ○予云南晋甯等处阵亡游击金长寿等二十四员祭葬世职加等。　　

○句到奉天、陕西、广东、广西、新疆、情实罪犯。停决奉天斩犯一人。陕西斩犯一人。余三十九人予句。　　

○甲午。谕军机大臣等、前因明瑶等奏、筹备经费。安插难民。请饬部拨银两。当经降旨交户部速议具奏。兹据户部奏、请筹拨部款。暨饬催各省欠解银两等语。布伦托海乱民。亟应及早剿办。该部因需项紧急。恐外省协拨稽迟。请在部库拨银十万两。自系为慎重边防起见。即著户部拨库银十万两。由顺天府迅速委员解往绥远城。接解乌里雅苏台。递解科布多。转解福济等兑收。以为布伦托海剿匪及赈恤等项之用。沿途经过地方。不得稍有稽延截留。致误要需。福济等即派员迎提。以期妥速。并著懔遵前旨。将变民认真剿洗。不得再以乌城解马迟延等词。藉口推诿。致乱民愈集愈多。迄无了局。其各项难民。亦当妥筹安插。毋稍疏失。其安置伊犁索伦人众。前经荣全奏拨库银二万两。户部业已拨解。俟此项到时。即著荣全等会商。将伊犁避难索伦官兵眷口。酌量接济。并妥筹安插。毋稍疏虞。福济等即咨商荣全。并传知棍噶扎勒参钦遵办理。至明瑶所称布伦托海新城一切经费。及进剿军饷。并官兵应支盐粮俸银。共约需数十万两现在布伦托海已复塔城旧制。毋庸另设新城。各项需费。谅亦无多。惟念该处事机。正关紧要。不得不宽备饷需。以期应手。著郑敦谨于山西欠解新疆月饷项下。提拨银四万两丁宝桢于山东欠解新疆月饷项下。提拨银四万两。李鹤年于河南欠解新疆月饷项下。提拨银二万两。查照部拨库银递解章程。解交福济等。分别缓急。斟酌动用。毋稍虚糜。嗣后该城一切经费盈绌。由该办事大臣等随时核实具奏。不得纷纷各请拨饷以归画一将此由六百里各谕令知之。　　

○又谕、传谕署安徽巡抚吴坤修。吴坤修奏、密陈皖省实在情形等语。皖省素称捻薮。近甫肃清。而降众散勇犹多。全在地方大吏控制得宜。乃无后患不特投降之营勇。在所当防。即散归之降捻。野性未驯。亦应妥为抚绥。方免反侧。至统军各将领。扼要分扎。虽属各有责成。而弹压稽查各事宜。吴坤修亦不得置身事外。该署抚既摄疆符。责无旁贷。即著檄饬各将领认真整顿。以靖地方。皖南游民。亦当设法防范毋任滋生事端。长江哥老会匪。溷迹可虞尤应严拏惩办。毋稍疏忽。该署抚仍随时体察情形。或在省坐镇。或出省巡阅。以期妥筹兼顾。是为至要。　　

○乙未。谕军机大臣等、荣全等奏、差往俄国办事章京。中途被阻。并派员接应索伦人众各一摺。章京萨碧屯等、奉差前往俄国斜米办事。行至乌克克卡伦。被坐卡蒙古人等阻止。并聚众喧闹。打破帐房。览奏各节。实出情理之外。荣全等以该蒙古人等素性愚顽。未便遽行查办。固是权宜办法。然似此聚众逞强。藐视国法。亦不可不加以惩儆。著荣全会同麟兴、锦丕勒多尔济、奎昌、明瑶严谕该部落所管官员等令其剀切开导。将滋事之蒙古人等量予惩办。固不可操之太蹙。激成事端。亦不得一味姑容。致长刁风。至所奏拟撤去八卡官兵。将昌吉斯台霍呢迈拉扈、两卡侍卫。暂行移入乌克克附近驻守等语。边界所设卡伦。关系綦重。现在分界未定。若遽将卡伦移撤。恐俄人得步进步。易滋口实。荣全等务当熟筹妥商。如于分界之事。尚无窒碍。即可照拟办理。斜米等处应办之事。亦宜早为了结。即著饬令该章京等、由库伦取道恰克图。迅速驰往办理。毋稍迟误。其由俄境旋回之索伦部落人众。现既行抵雅尔玉尔地方。即著福济、锡纶、派员会同荣全派出之员。设法接应。并遵前旨。俟户部拨款二万两解到后。酌量接济。妥筹安插。将此由五百里各谕令知之。　　

○以正蓝旗汉军副都统安兴阿署镶黄旗蒙古副都统。　　

○予陕西固原殉难参将景文眷属人等旌恤如例。　　

○赏普济堂、功德林煮赈小米八百石。　　

○丙申。谕内阁、御史袁方城奏、仕途流品日杂。请饬考核裁汰一摺。据称近年捐纳人员众多。其中流品混淆。请严行裁汰等语。牧令与民最亲。必须公正廉洁。方足以资治理。若如该御史所奏。实恐仕途日杂。亟须严加考核。著各直省督抚于通省州县内。凡由俊秀监生捐纳之员。无论实缺署事候补。随时面加考试。如有文理清顺议论通达者。方准与正途人员一例升转补用。傥文理荒谬。即以原品休致。考试时仍须严密关防。毋任代倩传递。虚行故事。至居官之勤惰。行已之贪廉。虽正途人员。亦当一体随时察看。秉公举劾。以肃官方而清吏治。　　

○谕军机大臣等、有人奏、四川石泉县知县赵基、系银号铺夥。在署安岳任内。激成戴姓聚众一案。以致冤杀数百人。万县知县张琴、横恣贪婪。以遏粜为名。遇有米船过往。纳钱始放。在任数年。赃逾钜万各等语。州县为亲民之官。岂可任性妄为。若如所奏。则该县等贪劣殃民。何得稍事姑容。著吴棠按照所参各情。详悉查明。据实参办。毋得稍有徇隐。并据称四川州县共一百余缺。而由捐纳得缺者。至六十余员之多。虽系按例叙补。而正途登进无期。于吏治大有关系。并著吴棠认真察看。如有于地方不相宜者。即行参撤。不得稍避嫌怨。致负委任。原摺著钞给阅看。将此谕令知之。寻奏、安岳县民。因与汛弁口角细故。聚众入城。系属知县赵基办理不善。万县知县张琴。被控多端。其平日不协舆情。已可概见。请分别革任革职讯办。至四川州县。由捐纳得缺者太多。应遵旨认真察看。如有于地方不相宜者。即当随时参撤。从之。　　

○又谕、曾国藩等奏、荥工漫水。渐入洪湖。会筹堵御一摺。洪湖水势。自九月初二日后。逐日加长。淮河入湖一段。每多淤沙腾起。漫水业已南趋。运河东西堤情形。极属吃重。即著曾国藩、马新贻、张之万、丁日昌、会同商酌。宽筹款项。迅将东堤渗脱处所。培筑坚固。并将西堤各段最要工程。赶紧兴办。沿堤各牐洞民工。近多残缺。并严饬各州县督饬绅董。作速补砌。毋许藉端滋扰。其张福口引河碎石河等处。应否再加挑浚。以资分洩。并著妥筹办理。苏廷魁、李鹤年、务当懔遵前旨。将荥工亟筹堵合。户部拨款四十万两。计应解到。即著多备料物。克日兴工。务于年内蒇事。转瞬春水发生。恐堵筑更为棘手。傥该署河督等稍涉迂缓。以邻为壑。致里下河等处完善之区。被水浸灌。恐不能当此重咎也。其部拨河南及各省之五十万两。仍著苏廷魁等飞速催提。毋误要需。黄河改道及旧黄河并运河各牐坝情形。著张之万、苏廷魁、分别详细绘图贴说具奏。将此由五百里各谕令知之。寻张之万奏、遵查沿运各堤。现已一律兴修。至江境旧黄河及运河各牐坝情形。谨绘图贴说呈览。报闻。　　

○又谕、崇实奏、进剿冕甯夷匪叠胜。建南大路畅行。现会剿西昌交脚夷巢一摺。建南大路。因夷匪横行。久绝行旅。提督周达武与总兵李有恒、丁永升等、由冕甯督队进攻。将阿禹各支及界木大小马厂等处夷堡。先后焚毁。并攻破东山寺山腰夷巢。毙贼甚多。建南道路。一律疏通。现会合大兵进驻西昌县境。为偪攻交脚夷巢之计。剿办甚属得手。交脚老巢。地险夷悍。非痛加剿洗。不能尽拔根株。著崇实、吴棠、仍饬周达武等乘此声威。四面雕击。以期捦渠埽穴。用竟全功。建南善后事宜。即著严饬该处地方文武。悉心经理。其投诚之大小部落。及交出被掳汉人。并著檄饬在事各员妥筹安插。毋令别生事端。将此由五百里各谕令知之。　　

○又谕、伊勒屯奏、请饬乌里雅苏台将前拨修补军械银两。照数筹拨。并请催哈密欠解粮石各摺片。前谕乌里雅苏台迅拨巴里坤修补军械经费一二万两。兹据伊勒屯奏称、仅领回一千五百两。实属不敷应用。著麟兴仍遵前旨。筹解该城银一二万两。如无款可筹。即于山西解到新疆军饷内。由麟兴分拨。毋误要需。巴城兵丁乏食。著文麟将旧欠之粮米三千石并新拨月粮。赶紧筹拨。以资接济。将此由五百里谕知麟兴、文麟、伊勒屯、并传谕何琯知之。　　

○哈密帮办大臣景廉奏、暂留安西。办理防守催运事宜。并肃逆出关窜扰。邀击获胜。得旨、该大臣出关后。即能督军截击窜匪。尚属能事。所有出力及阵亡员弁。著即会同文麟查明。汇案奏请奖恤。并著督饬各地方官及各粮台。设法催运。以济前敌。毋稍松劲。　　

○句到四川情实罪犯。停决斩犯五人。余三十四人予句。　　

○丁酉。以正白旗蒙古副都统西拉绷阿署镶黄旗汉军副都统。正红旗汉军副都统希元署镶蓝旗汉军副都统。　　

○予湖北黄陂等处殉难从九品衔童福林等绅民妇女四十八员名口分别旌恤如例。　　

○追予广东南雄等处阵亡殉难生员古思义等绅民妇女二千五百三十四名口分别旌恤如例。并予建祠。　　

○追予安徽庐州阵亡护总兵官游击何朝亮建立专祠。　　

○追予湖北德安殉难知府易容之建立专祠。子觐扬附祀。　　

○戊戌。谕军机大臣等、富明阿等奏、查办蒙古越旗种地各户竣事。请将出力人员奖励一摺。前因喀喇沁等户私越郭尔罗斯公旗种地。不遵驱逐。谕令富明阿查明办理。兹据奏称、派令副都统全英、会同各旗委员。将喀喇沁等户设法开导。俱各情愿迁移。并经各该旗分别收领。现在郭尔罗斯公旗地面。一律肃清。富明阿办理此事。自系一劳永逸之计。惟究竟该旗境内。是否尚有逗遛未去之户。仍著随时督饬该旗认真办理。毋得含混塞责。致成未了之局。郭尔罗斯公旗地面。既经此次查清。嗣后不得再行招募蒙汉各民。任意开垦。致碍游牧。其业经领回各户。并著理藩院饬令各该旗妥筹安插。俾安生业。至喀喇沁王之户。该王并未派员收领。经该户头目带领回旗。阿噜科尔沁库哩拉吗等二旗之户。虽经该旗委员带回。亦未呈递领结。著理藩院行令各盟长转饬各旗。将收回各户妥为安置。并令将收户甘结迅速补送。嗣后务须随时稽察。毋任所属人户再行越界滋事。以杜争端。将此各谕令知之。　　

○又谕、玉通奏、汉回构怨日深。请饬穆图善迅赴西甯筹办。及阿家呼图克图出口句结野番各摺片。西甯回众滋事以来。屡与汉团构衅。近则十大庄等处不法回众。句致撒拉各回。焚掠沙塘川一带。凶焰颇张。复因阿家呼图克图与之结怨。攻屠汉团。大肆杀戮。情形狂悖已极。玉通现在亲身劝解。责令两造毋再仇杀。但须确有把握。俾汉回稍息争端。不得一味姑息。致该回众愈抚愈骄也。玉通当咨商穆图善妥为筹办。该处难民。招抚既有头绪。著玉通设法抚恤。以安众心。西甯地方变乱若此。一切剿抚事宜。亟应认真整顿。著穆图善妥筹兼顾。相机办理。阿家呼图克图未能保护地方。致寺院烧毁多处。复潜行出口。句结野番。欲与回众报复。该野番犬羊成性。易生事端。著穆图善、玉通、传知该呼图克图。迅即回寺梵修。毋许冒昧从事。致贻后患。将此由五百里各谕令知之。　　

○又谕、总理各国事务衙门奏、豫苏闽等省。现办传教各案。中外未能相安一摺。据称河南省南阳教堂一案。民人传帖聚众。其势汹汹。江苏扬州聚众殴辱教士。曾国藩咨报讯办。粗有头绪。台湾壮勇杀死教民。英桂尚未将办理情形咨报。而该国使臣屡请拏办正凶。情词迫切等语。传教一事。既已载在条约。势难显为禁止。惟在自端趋向。崇正黜邪。现在办理各件。务须妥慎筹维。当行者就案完结。当拒者按约辨明。不至日久迁延。横生枝节。方为妥善。著曾国藩、英桂、马新贻、丁日昌、卞宝第、李鹤年、各将现办未结之教案。迅速设法了结。毋稍偏徇。致办理不得其平。转滋流弊。原摺著各钞给阅看。将此由五百里各谕令知之。　　

○又谕、本日据总理各国事务衙门奏、现办传教各案。中外未能相安。请饬迅速完案。并通饬各省按约办理一摺。已谕令江苏福建河南各督抚迅速办理矣。惟思传教一案。载在条约。自难显为禁止。惟在修明正学。自端趋向。乃能崇正黜邪。潜消隐患。遇有交涉事件。尤当持平办理。当行者就案完结。当拒者按约辨明。庶可关其口而夺之气。嗣后各该地方。如有传教之洋人。务令士民各守本业。不得听信浮言。无端寻隙。傥有不安本分教士。滋扰地方。即知会领事官按约惩办。必使民教相安。不至酿成巨案。著各直省将军督抚等、通饬各该地方官妥慎办理。毋稍偏徇。致滋流弊。原摺著各钞给阅看。将此各谕令知之。　　

○以吉林查办越界种地出力。予三等台吉伯彦阿勒达尔希胡等加衔升叙有差。　　

○予因公淹殁孟古勒津旗委员阃都色楞额祭葬恤荫。　　

○予云南威远被戕生员曹椿等赏恤如例。　　

○句到福建、湖广、浙江、江西、情实罪犯。停决福建斩犯二人。湖广斩犯二人。绞犯一人。浙江斩犯一人。江西斩犯三人。余三十二人予句。　　

○己亥。谕军机大臣等、有人奏、两浙盐务。败坏已极。连年奏销。缺额过多。请饬整顿一摺。盐务为国课攸关。自应核实经理。乃两浙自试行票盐以来。徵收课厘。并未按年报销。办理毫无成效。亟应妥议章程。期于经久。著李瀚章按照所奏各节。体察情形。应如何兴利除弊之处。详细定议。奏明办理。至贩运私盐。本干例禁。尤当督饬弁兵认真巡缉。不得藉口于化私为官。致滋流弊。其历年应行报销之款。即饬运司赶紧造册。报明户部。以凭核办。另片奏、前任运使高卿培。罔利营私。办理乖谬。以致私匪充斥。官票滞销。又纵令亲戚收买私盐。插挡押销。告病后逗遛省城。干预盐务厘务。又与同知汪元祥、狼狈为奸。总办局员候补道冯礼藩、昬暗无能。惟该运使之言是听等语。著李瀚章即行查明。据实奏参。不准稍有回护隐饰。致干咎戾。原摺片均著钞给阅看。将此谕令知之。寻奏、遵查两浙票盐。近年收支课厘。业经报部。并无短绌。请仍照旧办理。高卿培实心任事。查无罔利营私各情。报闻。　　

○又谕、侍郎石赞清奏、请裁减湘军。移饷济黔一摺。湖南援黔之兵。二万有余。月需饷银十三四万两。该侍郎以湘军入黔。不甚得力。请将现有兵勇。清查淘汰。以万余众交席宝田统带。扼要驻扎。每月可省银七八万两。即以此项按月拨银五六万两。解赴贵州。选将练兵。一转移闲。湘黔皆属合宜。近来黔省军务。渐有起色。未尝不赖湘军援助之力。现在匪势尚炽。该省兵力。是否足敷剿办。著曾璧光斟酌情形。详慎筹画。务须谋及万全。方为妥善。另片奏、贵州遭乱以来。遇贼殉难者固多。捐赀办团者亦复不少。请饬查明旌恤。并加中额学额等语。著曾璧光督饬各州县。于殉难者迅速查报。奏请旌恤。其捐赀办团助饷者。核实查明具奏。毋稍迟延。原摺片均著钞给阅看。将此由五百里谕令知之。　　

○又谕、刘岳昭等奏、滇省历年长运粤铜。请饬拨款归还一摺。滇粤铜盐互易。从前办有成案。自道光十七年起。至三十年止。滇省长交广东高低铜二百三十八万八百余斤。计铜价运脚银二十八万二千余两。广东应解滇省作抵盐斤。并未分毫报解。现在滇省军务紧要。饷项不支。所有广东历年积欠应解该省铜价运脚银二十八万余两。自应陆续筹还。以清旧欠。著瑞麟于广东所收厘金项下。按月划拨银二万两。由刘岳昭、岑毓英、派员赴粤承领。转解回滇。接济军饷。毋许推诿。将此由四百里各谕令知之。　　

○庚子。谕军机大臣等、有人奏、河南项城县知县张士恭、本系幕友出身。广通声气。无恶不作。去腊覆试县考。因出题豫先漏洩。几至罢考。遂与诸生为仇。廪生曹澍、因控告积匪闻笼头。经该县诬以挟嫌抢掠。详革鞭责监禁。以致各匪愈横。民人张万经之女。被恶匪李同马幅等抢掳。迨马幅被获。供出夥匪十七人。概置不缉。遇有词讼。刑求威偪。贿赂公行。徵收钱粮。有正项一两而纳制钱十余串者。抽厘养勇。并无一勇。该县生日。广出传单。索取馈送。且平日容纳流倡在署。动经旬月各等语。知县为亲民之官。岂容任意贪纵。若如所奏。实属大干法纪。著李鹤年按照摺内所参各情。详细查明。据实具奏。毋稍徇庇。原片著钞给阅看。将此谕令知之。　　

○又谕、苏廷魁等奏、河工积习难除。请严为立法以儆效尤等语。河工办事各员。向多积习。往往惟利是图。不顾要工。现当经费支绌之时。尤应力求掷节。此次荥工在事文武弁役。如有玩视要工及虚糜钱粮等弊。即准该署河督等照军营例便宜行事。从重惩办。以儆效尤。所有前次部拨各省饷银。并著严行催提。俾得及早集事。迅速竣工。有人奏、豫工漫口。自上南河以下。漫塌口门几三百丈。大溜已掣十之六七。在工人员。糜费侵渔。查料及买土者。通同作弊。上下交欺。请饬严禁等语。现在荥工在事各员。难保无前项情弊。著苏廷魁、李鹤年、确切访查。严行参办。并著督饬各该员等迅速办理。毋稍延缓。原摺均著钞给阅看。将此由五百里各谕令知之。　　

○又谕、刘典奏、匀协金顺月饷。暨请拨该军不敷饷项火药。并请催裁留胡世英旧部一摺。金顺一军。现驻榆林归德堡等处。所需月饷暨军火帐篷等项。每年约数十万两。该署抚拟按月协济该军饷银五千两。其所需军粮。复于每月额协外。另筹银三千两。交地方官采买。为协供军粮之价。并酌供帐篷军械。计一年协济银十余万两。作为协甘之项。惟陕省饷源枯竭。金顺军营。饷需尚多不足。若不宽为筹备。何以资其饱腾。著穆图善于陕省协济各项外。酌量筹款匀拨。毋令稍形缺乏。总兵胡世英所部勇丁。既属恇怯无用。自应分别裁留。申明军律。即著金顺就近将该军严行淘汰。并将该勇丁之勇敢安分者。归并数营。随同攻剿。以免虚糜。胡世英前次被参各款。仍著刘典咨查办理。陕省解赴榆绥等处军火。现须绕行山西。而该省每年所造。尚不敷各军攻剿之用。所有金顺一军应需火药。著郑敦谨随时制备。就近解榆。以资应用。另片奏、米脂贼匪纷扰。请饬金顺督军夹击等语。米脂贼匪。现由镇川堡迤北。渡无定河东窜。该县城防吃紧。又榆米清绥边境。土匪饥民。与戈匪溃勇麕聚。必须两面夹击。方可次第歼除。著金顺亲率所部。由北压剿而南。并著库克吉泰、刘典、檄饬成定康、刘厚基等、相机兜剿。以期迅埽逆氛。库克吉泰等另摺奏、现在北山及西路防剿。机局似觉周密。惟靖定尚乏防营。拟俟河南援军抵榆后。饬令金顺仍带所部。驻扎靖边定边一带等语。固为边防紧要起见。惟该副都统既抵榆林。不必再赴靖定。该处如嫌空虚。著俟宋庆到榆林后。由金顺派兵往扎。以昭周密。将此由六百里各谕令知之。　　

○又谕、曾璧光奏、逆首投诚。妥为安置。并请饬催实缺总兵赴任。准令办捐臬司葆亨专摺奏事各摺片。龙贵克复以后。逆首潘名桀、及其胞弟潘得明逃窜。复纠合都匀苗酋柳添城等肆扰。经官军痛剿。潘得明泣劝潘名桀投诚。该逆不从。窜往独山。潘得明乃自携妻子戚属。面缚乞降。曾璧光饬司讯供。尚无伪情。已示以不杀。交张文德管带。使之杀贼自效。固系权宜办法。藉安反侧。惟潘得明随其兄为乱多年。罪恶甚重。此次穷蹙来归。难保将来不复萌异志。且潘名桀在逃未获。尤恐潜通消息。洩我军情。著曾璧光密饬张文德。妥为钤束。留心体察。如果始终不渝。即责令随队剿贼赎罪。未可骤假之兵。以防反噬。潘名桀系首先倡乱之人。乃敢怙恶不悛。必须上紧缉获正法。以洩黔民之愤。并著曾璧光严檄各路将领暨各地方官。会合摉捕。毋令久逃法纲。致贻后患。古州镇总兵刘士奇请假回湘。计将假满。现在捻匪荡平。该总兵自当迅赴本任。以重职守。即著李鸿章饬令该总兵毋庸回营。由湘赴任。并著刘昆催其迅速起程。到任后与席宝田等共筹防剿。以靖苗疆。曾璧光请令李鸿章将该镇所部奇字军挑拨三千人。派员带往贵东。仍归刘士奇统带。所需粮饷。仍由原拨省分运济之处。著李鸿章斟酌办理。葆亨在湘办捐。所有各省捐局请奖。及催拨饷银等事。著准其专摺具奏。以免迟滞。将此由六百里各谕令知之。　　

○以陕西汧阳等处剿贼获胜。赏知府成定康、副将戴光明、游击殷忠廷、巴图鲁名号。余加衔升叙有差。予阵亡副将张诗奇、守备刘再祥、千总李昭明、把总李盛庆等、祭葬世职加等。　　

○予陕西军营病故总兵官何绍贤祭葬恤荫。　　

○句到江苏、河南、山东、情实罪犯。停决江苏斩犯二人。河南斩犯一人。山东绞犯一人。余三十八人予句。　　

○辛丑。孝慈高皇后忌辰。遣官祭福陵。　　

○谕内阁、前因曾国藩等奏、请以候补道高梯补授江南徐海道一缺。当经吏部奏称与例不符。令另拣员请补。兹据该督等奏称、徐海缺关紧要。该员人地相需。请仍准变通办理等语。江南徐海道员缺。著准其以高梯试署。以资得力。嗣后不得援以为例。　　

○又谕、李瀚章奏、请饬织造将司局已解款项造销。仍照部议酌核筹办一摺。杭州织造衙门。织办一切活计。原属要需。惟浙省帑项未充。且有拨解要款。前经户部议奏。如织务实关紧要。款项实有不敷。应由织造会同该抚酌核筹拨银两。实用实销。撙节办理。该织造虽有承办要务。自应会商巡抚。量入为出。若如李瀚章所奏。该织造叠催筹解。难免顾此失彼。自是实在情形。著李瀚章一面督饬藩司。力筹报解。俾济要需。并著该织造先将司局解过银钱数目。核实造销。仍照该部奏定之案。酌核筹办。以重库款而维全局。　　

○谕军机大臣等、张之万奏、筹办江北善后。敬陈管见四条。并请饬各统兵大臣。查明军营携带民妇子女。递回原籍各摺片。江北一带。为东南筦钥要地。年来徵兵筹饷。小民生计日艰。现在捻患已平。土匪亦叠经歼灭。亟宜休养斯民。冀培元气。尤必妥筹善后。以备不虞。该漕督以降众散勇。弹压需人。勇队未可全撤。而因于留饷练兵安插将弁各事宜。悉心规画。拟在清淮各军内。挑留水陆勇丁数千人。自邳州以下。分段驻扎。将内河各厘卡酌量裁并。酌减粮厘。停止两江月协饷银四千两。其余厘金桶捐盐厘协饷各款。请饬两江江西浙江湖南湖北照旧拨解。清淮捐输。照旧办理。并抽调漕标淮扬镇标各营。更番训练。清淮出力将领。与漕标人员挨次轮补。以上各条。均属因时制宜。即著该漕督实心经理。以为经久之图。不得徒托空言。有名无实。其两江江西浙江湖南湖北应解厘金桶捐盐厘协饷等项。并著张之万咨行各该督抚。照旧源源接济。毋稍膜视。团练圩寨等事。仍著饬令各地方官认真整饬。军营留养妇女人口。本干例禁。该漕督所称、贼中被掠妇女。官军获捷后。辄以为贼眷。挟之而归。自系实情。著曾国藩、李鸿章、严饬各路统领。确查营中如有携带妇女及幼年子女者。立时分别递回原籍。交地方官传知该家属领回。俾无失所。傥有隐匿抗不交出者。即著从严参办。将此各谕令知之。　　

○以甘肃镇番县城解围。并收复裴家营堡出力。赏提督陶世贵一品封典。总兵官潘福廷、副将周思胜、潘玉春、尹中顺、张庆云、曹冠斗、巴图鲁名号。知府蒋德钧、参将韩廷芝等花翎。通判张斌等蓝翎。余加衔升叙有差。　　

○追予江苏各属殉难布政司理问衔徐大钧等绅民妇女一千九百二十七员名口分别旌恤如例。　　

○追予浙江杭州各属殉难训导华福恩等绅民妇女二百九十九员名口分别旌恤如例。　　

○减免两浙横浦、浦东、袁浦、青村、四场歉收地方灶课有差。　　

○抚恤琉球国遭风难夷如例。　　

○上以孟冬时享太庙。自是日始。斋戒三日。　　

○壬寅。谕军机大臣等、锡纶奏、交代印信。在科办理粮饷一摺。锡纶于九月初八日。将布伦托海办事大臣印信。派员赍送明瑶。俟饷项拨清。再行西进。惟布伦托海办事大臣一缺。现已将福济调补。锡纶尚在科城。正可与福济彼此会商。迅将现到饷项划拨清楚。后路粮台安置妥协。即偕福济克期前赴布伦托海。及早视事。不得任意迟延。致滋贻误。满兵身受寒苦。甚堪悯恻。福济等当筹画款项。为之置办衣履。以示体恤。起程时仍当斟酌情形。设法安插。不得置之不顾。福济等抵布伦托海后。该处一切应办事宜。均当悉心商酌。妥筹整顿。以靖地方。其由俄境接回之索伦人众。尤应妥为安置。毋令失所。将此由五百里各谕令知之。　　

○以候补三品京堂彭久余为太常寺卿。
  </div>
  <div class="pagination">
   <a href="清实录同治朝实录_page342.html">
    上一页
   </a>
   <span>
    ...
   </span>
   <a href="清实录同治朝实录_page338.html">
    338
   </a>
   <a href="清实录同治朝实录_page339.html">
    339
   </a>
   <a href="清实录同治朝实录_page340.html">
    340
   </a>
   <a href="清实录同治朝实录_page341.html">
    341
   </a>
   <a href="清实录同治朝实录_page342.html">
    342
   </a>
   <span class="current-page">
    343
   </span>
   <a href="清实录同治朝实录_page344.html">
    344
   </a>
   <a href="清实录同治朝实录_page345.html">
    345
   </a>
   <a href="清实录同治朝实录_page346.html">
    346
   </a>
   <a href="清实录同治朝实录_page347.html">
    347
   </a>
   <a href="清实录同治朝实录_page348.html">
    348
   </a>
   <span>
    ...
   </span>
   <a href="清实录同治朝实录_page344.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
