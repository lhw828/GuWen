<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1200 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1200 页/共 1860 页
  </h1>
  <div class="content">
   ○又谕、据彰宝奏、访闻古州土弁欧韵清、藉请劄需费。向各苗寨勒索银七百两。并令出米五十二石。代还所借仓粮之事。巡抚李湖、查阅下江时。有岑龙等六寨苗民老浓等具控。曾经发府讯究。该道龚学海、前在同知任内。漫无见闻。请一并饬交抚臣、查明审办等语。彰宝所奏甚是。苗民之构衅。每由于土舍滋事索扰。所关非细。该土弁欧韵清、前于党堆寨不法一案。首先禀报。业经赏给土衔。以示奖励。若藉此出入苗寨。倚势婪索。渐至肆无忌惮。苗民蠢愚。被索不甘。积怨成仇。必致激成事端。地方官应随时访察属实。即当按法惩治。岂可因其曾著微劳。稍事姑容轻纵。该抚李湖、巡阅下江时。既经岑龙等寨苗民控告。并不立时奏闻。迅速严办。不类其平日诚实任事之道。已有旨饬令明白回奏矣。图思德现在护理抚篆。此案即著图思德、严行查审。务得实情。按律究拟。图思德向来办事。颇属认真。今初交查办事件。谅不敢因李湖之现为上司。稍有瞻顾。自取咎戾。至该道龚学海、如有知情徇纵情弊。亦难辞咎。并著查明。一并参奏。将此由五百里传谕知之。彰宝摺、并著钞寄阅看　　

○又谕、据伊勒图等奏、巴尔鲁克游牧地方、贸易之土尔扈特人等。沿卡座行走。来塔尔巴哈台贸易。于事无益等语。土尔扈特等、俱系新附之人。令在哈萨克游牧附近行走。倘生事、偷窃马匹牲畜。诚为无益。伊勒图等、欲停止巴尔鲁克游牧处贸易。不令在哈萨克附近卡座行走。所见甚是。著传谕舒赫德、伊勒图等、土尔扈特等。嗣后贸易。令各管游牧大臣、查明人数。择众中贤能者。令一人为首。一面呈报将军、大臣。一面给与执照。或拨往伊犁。或塔尔巴哈台贸易。均令在台站内行走。台站以外。附近哈萨克处。不可令其行走　　

○又谕曰、桂林等奏、攻克卡了情形。深为欣慰。所称现派宋元俊等、带兵攻围郭松、甲木、二寨。断其水粮。以期不攻自破。亦合机宜。至所称抢占平碉九十七座。大小碉三十五座。石卡三十一处。而所剿杀之贼。仅三十四名。所获祇番妇幼孩各二。且讯据番妇供称、防守碉卡。约有二百余人。虽据供番民、多半调往他处防守。但以现在贼众而计。以二百余人。防守一百六十余碉卡。每处不过一两人。似无此情理。若以为贼人只守紧要之处。其余俱无人屯聚。则彼多设空碉。又复何为。均不可解。似尚非该处确情。著桂林等、查明覆奏。再前此屡降谕旨。令温福、桂林、俟军务告捷后。即于章谷、设镇驻兵。并于约咱、及达木巴宗等处。派驻副将。兼派员带兵驻守革布什咱。使打箭炉、至巴朗拉一带。镇营联络。声息时通。土司境壤内。得有官兵横亘其中。势足控制。不特左界之土司。金川无由滋扰。即在右界土司之与金川毗近者。索诺木自亦不敢轻肆侵凌。方为绥辑番夷、一劳永逸之计。温福、桂林、务遵前旨。妥协定议具奏　　

○丁未。上诣大高殿行礼　　

○奉皇太后居长春仙馆　　

○诣安佑宫行礼　　

○幸圆明园　　

○戊申。谕军机大臣等、据桂林奏、攻克郭松、甲木、情形。连得险隘碉卡。拟即乘胜迅捣贼巢。甚为奋勉。温福前奏、斯底叶安山口。贼碉已经攻破。统兵攻围资哩。谅亦计日可得。从此两路夹击。实有破竹之势。逆渠自可迅速就擒。但须豫为设法防截。勿令其畏惧。逃入金川。又烦申讨。方为妥善。僧格桑就获后。即当在军营严加刑讯。凌迟示众。仍传旨晓谕。使诸番怵目警心。共知畏惧。设或泽旺此时。将逆子僧格桑擒献。亦不可稍存姑息宽宥。盖小金川乃内地土司。岂宜如此跳梁梗命。若泽旺擒献逆子。在官兵未进之前。或可原于格外。今贼众竟敢抗拒官兵。显然叛逆。不但僧格桑寸磔难宽。即泽旺亦应缘坐骈诛之犯。或念彼向为逆子所拘。不能自主。姑可贷其一死。但不宜仍留小金川之地。即移之成都。尚恐其信息易通。久或滋生事衅。莫若即将泽旺、槛送进京。派员沿途严行管束。毋致疎懈。至该处番众。则照黔省古州之例。改作屯兵。令其耕作自食。不必官为给饷养赡。仍移设同知一员驻辖之。久则渐与内地编氓无异。自可永除后患。而自打箭炉、至巴朗拉一路。并照节次谕旨。于章谷设镇驻兵。并于僧格宗、达木巴宗等处。酌设副将、参将。而约咱等隘。则量设守备、带兵驻守。使内地镇营联络。声息相通。且将土司地界。从中隔断。是我得控制之势。而金川弭侵伺之端。方为一劳永逸。温福等于军务告竣。即行妥办筹议具奏　　

○己酉。谕、朕于二月初四日御经筵。所有应行典礼。著各该衙门照例豫备　　

○又谕、上年直隶地方。因秋雨稍多。滨河洼地。间被水淹。已降旨拨给银五十万两。米八十万石。以资抚恤。复于新春降旨。将被灾较重之宛平等二十四州县。再行展赈一月。并有缺乏耔种。及粮价稍贵之处。随时粜借兼行。俾贫民得资口食。今据周元理奏称、从前奉拨银米。尚在不敷动用。恳恩再行酌量赏拨。以济加赈借粜之需等语。著照所请。再于通仓内、拨米十八万石。部库内拨银二十五万两。交与该督周元理、董率所属。实心经理。务使穷檐均沾恺泽。不致稍有遗滥。副朕加惠闾阎至意。该部即遵谕行　　

○谕军机大臣等、裴宗锡奏、霍邱县曾犯邪教之陶金玉家内。搜得钞写采茶歌一本。又在李国栋家、搜获十字歌一纸。均有悖逆荒诞字样。其采茶歌后。载有伯温问答。内有大逆不道之语。供系河南现拟绞犯杨在天传给。应确究逆书来历。现咨豫省、严行查搜确讯等语。此等匪徒。收藏悖逆邪书。辗转流传。屡犯不知悛改。实为法所难宥。但既讯据陶金玉供、与李文振邪教案内、问拟绞候杨在天。向有亲谊。杨在天到伊家。劝令入教。留给伯温问答一纸。言系伊师李文振传给。是该犯杨在天家中。必更有钞传不法字迹。应行逐细搜查。并提该犯严讯。如系该犯造作传布。及搜有别项悖逆字据。则杨在天之罪不容诛。又不当仅以绞候完结。著传谕何煟、即速选派干员、协同安省委员。密赴杨在天家。将一切经书字迹。严查速究。务得逆书确实来历。并此外有无传钞别犯情由。一经讯明。即将杨在天等应得之罪。另行更正定拟具奏。可将此由三百里传谕知之。寻奏、杨在天原籍江南。寄居河南。系已正法李文振徒弟。乾隆三十五年。至原籍、劝表侄陶金玉归教。次年、复同张成功、至陶金玉家。回豫闻拏自首。经臣搜获不法道经。将为首之李文振、张成功、分别正法。杨在天不准自首。拟绞监候。陶金玉、亦经安抚拟杖完结在案。兹准安抚裴宗锡咨、陶金玉在籍。复兴邪教。经搜获采茶歌。载有伯温问答悖逆语。讯由杨在天赴江南时所给。臣随委员、搜查该犯家中。据禀别无存留不法字迹。提讯该犯。据供采茶歌。系上年至江南、给陶金玉钞写。从前忘供。其书得自李文振。此外并无传匿。查歌词虽非该犯造作。但敢传布。即属罪大。拟绞不足蔽辜。俟讯明从重更正。仍一面委员、于曾犯邪教各家。搜查字迹。并严讯各犯属。有无传匿逆书余党。报闻　　

○钦差侍郎玛兴阿、会同河南巡抚何煟奏、河南鲁山县贡生张进孝、赴都察院。呈控该县知县吴居澳、侵扣军需。婪赃不职。审属虚诬。应革去贡生。发极边烟瘴充军。吴居澳、于县民上官修自缢一案。伊妻王氏。误指斗殴伤痕。虽审实自缢。但因王氏泼骂。滥行桚指。请革职。得旨、此案内知县吴居澳、以王氏控告命案不实。复在县堂辱骂。辄行桚指。将该县拟以革职。未免过当。有司用刑轻率。虽有不合。但因民妇撒泼。气愤示惩。情理本不甚重。若缘此即予罢斥。所属民人。将不知畏惧官长。于吏治民风。均有关系。吴居澳不必革职。著交部照例察议。余著该部核拟具奏　　

○庚戌。上奉皇太后幸同乐园、侍早晚膳。至癸亥皆如之　　

○奉皇太后幸山高水长。至壬子皆如之　　

○御奉三无私殿。赐皇子诸王等宴　　

○以盛京将军恒禄、为内大臣　　

○辛亥。上诣安佑宫行礼　　

○御正大光明殿。赐朝正外藩等宴。召科尔沁和硕亲王固伦额驸色布腾巴勒珠尔、和硕亲王色旺诺尔布、多罗郡王喇什噶勒当、固山贝子班珠尔、喀喇沁多罗郡王喇特纳锡第、固山贝子瑚图灵阿、翁牛特多罗郡王布达扎布、鄂尔多斯多罗郡王车凌多尔济、扎噜特多罗贝勒锡勒塔喇、敖汉固山贝子垂济扎勒、镇国公罗布藏锡喇布、辅国公桑济扎勒、巴林辅国公和硕额驸德勒克、喀尔喀和硕亲王固伦额驸拉旺多尔济、和硕亲王齐巴克雅喇木丕勒、多罗贝勒阿裕尔、浩齐特多罗郡王齐苏咙多尔济、绰罗斯多罗郡王罗布扎、回部郡王品级多罗贝勒霍集斯、辅国公图尔都、和什克、噶岱默特、扎赉特多罗贝勒罗布藏锡拉布、茂明安多罗贝勒裕木充、至御座前。赐酒成礼　　

○谕、据钟音奏、审拟游击娄加贵等、通同贿匿盗案一摺。已批交该部核议具奏矣。总兵孙廷璧、于近在同城之将弁。一任不亲身巡察。递行代替。此风断不可长。虽现已交部严加议处。著即解任来京。该部带领引见。再降谕旨。该督钟音、有统辖之责。亦难辞咎。并著交部察议　　

○谕军机大臣等、温福奏、现在围困资哩。尚未能得手。贼人俱藏匿碉内。施放枪炮。若锐于进攻。恐兵丁或有损伤等语。所见甚是。资哩离贼巢甚近。贼众自必悉力守拒。官兵攻击。自不可轻率。即稍迟时日。亦属无妨。今早据桂林奏、已攻得卡了东北山梁碉卡五处。现在攻取达乌。攻得后、自可即攻僧格宗。该处亦逼近贼巢。两路夹击。贼酋自更难于抵御。计书明阿、王万邦、所带之陕、黔、官兵。将次可抵两处军营。官兵续有增添。声势愈壮。且乘此新胜锐气。自必倍加奋勇。剿击贼寨无难。但加兵严密攻围。绝贼水道粮道。贼众势将自溃。惟在温福等、相机勉力为之。若僧格桑窜入金川。而索诺木竟敢抗不擒献。必当移兵申讨。即令豫选之健锐、火器、两营劲旅。迅速起程。即或更须添调邻省绿营精兵。亦无不可。果能并灭金川。实一劳永逸之计。朕亦断不惜费。昨岁已拨饷三百万两。解川备用。将来并不妨再添拨三百万两。现谕户部查议。另降谕旨。此时部库所积。多至八千余万。朕每以存积太多为嫌。天地生财。止有此数。今较乾隆初年。已多至一半有余。朕实不欲其多聚。若拨发外省公事动用。稍减盈积之数。亦属调剂之一端。将此意、亦令温福等知之　　

○又谕曰、据温福等奏、接奉谕旨、令将攻取巴朗拉时。应赏给巴图鲁名号之侍卫章京等、查明具奏。兹查鸟枪章京瑚尼勒图、三等侍卫佛伦泰、蓝翎侍卫巴三泰、三等侍卫新达苏。俱各超众出力等语。著加恩、瑚尼勒图、赏给多布丹巴图鲁名号。佛伦泰、赏给扎勒丹巴图鲁名号。巴三泰、赏给宁多布巴图鲁名号。新达苏、赏给僧格巴图鲁名号。并照例各赏银一百两　　

○又谕曰、温福等奏、攻取巴朗拉。贵州绿营员弁。既能奋勉出力。自应一体酌加鼓励。全福、何国柱、均著赏戴花翎。国兴、著赏戴蓝翎。至两路军营。再著各寄花翎十枝。蓝翎十枝。嗣后有似此奋勉者。即著温福、桂林、酌量赏戴。仍附摺奏闻　　

○定边右副将军大学士温福等奏、资哩至美诺。不过数十里。但中隔木阑坝、沃克什旧寨。及路顶宗、蒙固等寨。多属坚碉。去贼巢愈近。拒守愈严。势须逐节进攻。多烦兵力。得旨、贼巢愈近。防守愈严。此是必然之势。但当鼓勇前进。断无畏难中止之理也　　

○又奏、官兵现围资哩。有贼千余。于南北两山险峻处。建卡抗拒。资哩贼、皆窜匿不出。虽督兵昼夜攻剿。阻于山险碉坚。力不能施。毁碉进攻。尚需时日。得旨、攻击碉卡。不致损伤官兵。自是行兵之道。然亦不可太迟。我兵之力如何。口粮军器。俱壮盛否　　

○四川总督桂林奏、接奉谕旨、命将金川头人。由何路来军营。宋元俊、如何往金川晓谕索诺木。据实覆奏。查金川头人庸仲、自噶拉依、历巴旺、布拉克底、革布什咱、至章谷渡河。经驻章谷官兵。送交宋元俊。宋元俊晓以大义。并讯知索诺木、仍在噶拉依。革布什咱、系头人等带兵驻守。至宋元俊去年八月、往金川。直至噶拉依。严谕索诺木。据称革布什咱事。系头人勾结土舍发兵。土司被戕。土舍派头人暂管地方。并不敢违拒天朝。祇恳恩将革布什咱赏给。宋元俊以现剿金川。遽饬彻兵退地。必致互相党援。因权谕令取齐众土司印结。公保一人更替。当代求转奏索诺木敬诺。宋元俊驰回章谷。嗣巴旺、布拉克底、报小金川求救金川。截我后路。当遣千总崔文杰、至噶拉依谕止。查索诺木年幼尚知畏法。自袭革布什咱。并未离巢。俱系头人等。带兵占据。宋元俊在川年久。颇能取信诸酋。现闻金川取结未齐。故无举动。但恐日久变生。请添兵防茂纽、东谷、刚察、章谷等处。俟剿灭小金川后。僧格桑果窜入金川。索诺木不献凶退地。即统兵进剿。得旨、金川头人。甚属可恶。将来索诺木退地则已。若必至用兵。此辈皆宜剿杀。不可漏网也　　

○又奏、本月初二。督兵从卡了山后。进攻梁上贼碉。至初四。前后共攻取山梁五。大小碉六十余。卡洞十七。现攻噶尔金碉卡。仍拟寻间道抄截东北山梁。直取达乌迅速前进。得旨、必得美诺。擒获僧格桑。方成大功也。勉之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百



大清高宗法天隆运至诚先觉体元立极敷文奋武孝慈神圣纯皇帝实录卷之九百一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。正月。壬子。上御正大光明殿。赐大学士尚书等宴　　

○谕军机大臣等、诺穆亲奏、盐课完欠数目一摺。内称应徵乾隆三十五年分、并三十一、二、三、四等年旧欠盐课薪本盈余等项。共未完银三十六万余两。此项盐课。因何节年拖欠积至如许之多。殊不可解。著传谕彰宝、李湖、即行详晰确查。据实覆奏　　

○又谕曰、桂林等奏到土司图内地名。颇多舛误。未足为据。番地名目。大率本之唐古忒居多。因令章嘉呼图克图、逐一查对。并用清字译出。详注图内。寄交温福、桂林。嗣后该处土音。为西番字所不能通者。并著询明该处土人。用清字对音。一并更定具奏　　

○又谕曰、总兵牛天畀、此次在军营。亦属奋勉。如从前未得花翎。即著加恩赏戴。以示鼓励　　

○以浙江嘉兴协副将丰深泰、为黄岩镇总兵　　

○癸丑。军机大臣等议准、伊犁将军舒赫德等奏、前因玛纳斯。地处乌噜木齐、伊犁、适中。拟将派驻乌噜木齐兵移驻。嗣因距巴里坤远。奏请驻库尔喀喇乌苏、济尔哈朗、布勒噶齐等处。兹勘明该处情形。虽可建城。但地不产煤。多兵难久驻。请将西安满兵二千。移驻巴里坤。现派凉州庄浪满兵三千。全驻乌噜木齐。随时派往玛纳斯等处巡查。所需城垣、仓库、兵房等项。酌定、派内地绿营兵一千五百。春间赶赴乌噜木齐修造。工竣。分拨屯田。岁收谷、支放兵粮。其应移乌噜木齐兵。今秋移一半。余俟来秋再移。从之。　　

○又议覆、伊犁将军舒赫德奏、筹议巴里坤、移驻满洲官兵事宜。一、巴里坤绿营兵。向散处城内。今移满兵驻城西。应将绿营兵。拨居东城。以免搀杂。一、满营官兵房署。将西城原有绿营官兵房署拨住。不敷、添建。绿营兵、尽移东城。应另盖房屋。城内隙地无多。原住民人。除客民铺房酌留外。余悉令移住关厢。每间、给移造银三两。其绿营屯兵。无父兄子弟、在营食粮者。令携眷赴屯。就住现有房屋。以节改建工费。一、巴里坤添建房署。本地匠役难雇。请照乌噜木齐例。雇匠役外。派兵兴修。匠役、月支工价银六两。口粮三十斤。兵、除正支盐菜银三分、口粮一斤外。日增银三分。面四两。其购买车辆器具。工竣、变价归款。至拨运木植马。二月内、给原额料草。三月后、日给料豆三升。倒毙。工竣后、照例三分请销。一、满兵马岁需草料。宜照伊犁例、六分拴养马。每匹月支料一石二斗。内折价一两三钱七分零。支本色二斗一升四合零。其应支草六十束。于屯兵回户。收获谷草内拨支。所需料石。或于增添屯兵种获粮石内支给。或于附近哈密等处运支。请敕下陕甘总督筹办。均应如所请。惟移驻巴里坤二千兵。据称、于今冬移驻。恐与乌噜木齐兵。途次拥挤。且粮饷亦难猝办。臣等酌议、明春先移驻一千。余一千、俟陕甘总督、酌定官兵俸饷口粮后。于三十九年春。再行移驻。从之　　

○甲寅。谕、朕于二月初九日启銮。巡幸盘山。所有一切应行备办事件。著各该处即行备办　　

○谕军机大臣等、昨温福将千总韩世贵、押送到京。业经军机大臣询问。亦无别情。该弁前与小金川打仗。被贼拘留。此等微末武弁。原不必责以大义。自可无庸加罪。著令回至川省。仍交温福、随营差委　　

○升任漕运总督崔应阶奏、粮道以漕运为专责。当粮艘开行时。例应亲督到淮。近多承办地方杂差。委丞倅代押。恐沿途滋毙。请嗣后督趱之期。该道非经办军需紧要事件。不准藉词委员代押。得旨、所奏是。该部知道　　

○乙卯。以宁古塔副都统明亮、署正白旗护军统领、兼管健锐营事务　　

○丙辰。谕军机大臣等、勒尔谨奏、豫备京兵马骡。现饬各州县、俱令受雇之户。各在本家餧养。听其自行使用。俟京兵有信。分别程途远近。按起依期赴站。不至有误等语。所办甚是。此项豫备马骡。虽已加恩、令照例给与半价。不致少有苦累。但与其在官、得半价守候。究不若受雇之户。自行餧养使用得全价。于伊等生计。更为有益。况陕省如此筹办妥协。则川省距京更远。自当仿照行之。即河南省、情形大概相同。亦当一体照办。惟直隶与京城近接。虽与河南以下地方。难以一例而论。但就该省之中。道里亦有远近之殊。其远处协济车马。或以一经散归。临时难以克期而集。固不得不先为部署。若各州县、附近本境购觅者。程途并非悬隔。即需用时。呼应甚灵。何妨通融酌办。俾奉公之中。兼收便民之益。且京兵行止。尚难豫定。即使必须分拨起程。直隶得信。约计总可在四五日之前。断不至仓猝贻误。著传谕周元理、令就各州县中。量其地方远近。分别妥议。善为经理。再从前降旨。令各省酌给半价。除陕省之外。如直隶、河南、等处。当已通行晓谕。各雇户亦莫不闻知。其中。如有已经到站守候。应给半价者。此时即须暂行遣回。亦不必再行扣缴。致滋纷扰。倘地方不肖书役人等。有从中高下其手者。尤当悉心稽察。毋任别生毙端。将此传谕何煟、周元理、李本、悉心妥议具奏。勒尔谨原摺。并即钞寄阅看。并谕勒尔谨知之。寻直隶总督周元理奏、直隶豫备赴川京兵车辆。良乡、清苑、正定、顺德、四大站。每站设车五百。未奉旨前、因京兵行止未定。车辆集候。给价糜费。已将距京稍远之正定、顺德、每站祇留车二百五十。余半遣回。兹酌于良乡、留车二百五十。清苑、留一百五十。正定、顺德、每站于现留车数内。再酌遣回正定车、一百三十。顺德车、一百五十。仍饬承办各地方官稽查。祇准近地揽载。不得远出。致调取误期。如军务报捷。不调京兵。即令各归本业。所有遣回车半价。俱截至各站奉文日止。其到站已给之价。遵旨免缴。吏役藉索车户者、查究。得旨嘉奖。河南巡抚何煟奏、河南应备京兵车辆。虽经饬属雇齐。因与直隶声息相通。即兵行有期。车亦易集。并未先调赴站。亦无应扣之价。四川布政使李本奏、川省距京远、而近军营。兵行事宜。较他省易于措置。所有应备京兵骡马。虽按数妥派。并未豫令到站。再由栈道出口外。路俱狭窄。兵行、以少便利。如果需发京兵。请将定数二千。分八起赴川。均报闻　　

○四川总督桂林奏、督兵齐集甲木。合攻噶尔金。共破大小碉十一。石卡七。贼逃回东山梁屯踞。其甲木山后小路。贼布卡甚密。不能绕越进攻。现与宋元俊密商。探明可绕达乌、直抵僧格宗路。设法分路进剿。得旨、欣慰览之。益当奋勇前进。想续增之兵。亦当至营。军势加劲。自当克日擒获凶渠。伫待捷音也　　

○丁巳。调吉林副都统卞住、为宁古塔副都统。以协领僧保、为吉林副都统　　

○戊午。谕、据温福等奏、现在攻围资哩寨。总兵马彪、于北山一带。攻夺碉卡。分派将备。占据山梁。本月初八日三更。都司黄壮略。守备王廷玉汛地。贼人乘风大天黑。潜上高坡。我兵奋力攻击。杀死多贼。余从山坡奔窜。检点军器。黄壮略队中。失炮二位。王廷玉队中。失炮一位。请将该二员。交部严加议处。马彪未经先事严饬。请交部议处。臣温福等调度不善。请一并察议等语。军营炮位。关系紧要。该都司等、虽夤夜遇贼。竭力剿退。但不能守护炮位。致有遗失。自有应得处分。黄壮略、王廷玉、俱著交部议处。其总兵马彪、驻守之处。离打仗地方尚远。且闻信亲往督剿。尚属奋勉。著加恩勉其议处。至温福等大营。则相距更远。一时难以查察。温福、伍岱、阿桂、俱不必交部　　

○谕军机大臣等、温福等奏、现在攻剿资哩。贼众悉力拒守。今已觅有间道。拟俟续调兵到。分路进攻等语。所办甚是。看来资哩为贼人门户。而桂林一路、所攻僧格宗。亦系贼之要险。且俱距巢甚近。贼众抵拒。自必益坚。今既两路夹击。而续调官兵。日渐增添。声威更壮。自可克期攻克。进剿羙诺。但恐僧格桑、闻知各处险隘已失。窜入金川。如索诺木遵檄缚献。并退还革布什咱侵地。军务亦可告竣。朕本意原不欲穷兵远涉也。设或索诺木党恶鸱张。则势难中止。自不得不移兵进讨。即当迅速奏闻。早发京兵前往。合力集事。因思金川巢穴。专恃勒乌围、噶拉依等处。负隅拒守。所有官兵进剿之路。理应豫为酌筹。庶省临期更烦措置。从前进剿金川。经略傅恒、由喀尔萨尔一路。提督岳钟琪等、由丹坝一路。将来若须进剿金川。仍当由此两路分进。温福、桂林、各统一路官兵。掎角夹攻。使贼左右受困。方可制其死命。其中道路远近险夷。山川形势厄塞。及作何彼此联络策应之处。温福等宜早为留心部署。务令胸有成竹。以便临时调度。悉协机宜。但贼番等心性狡黠。其探访消息。较内地尤为便捷。此旨祇应温福、桂林、阿桂等数人。密为筹度。其余军营将弁等。并不宜令其豫闻。以防洩漏。即临进兵时。亦勿稍涉声张。使贼众猝不及防。庶为允协。至所讯沙拉供词。称金川曾经发兵七百。相助小金川。是其与僧格桑狼狈为奸。情罪实为可恶。但此时且不必提及。若僧格桑逃至彼处。即为申明助恶之罪。使其擒渠自赎。倘竟顽梗不率。庇匿逆酋。则声罪致讨。索诺木更无可狡饰。至沙拉所供。不可明向大兵打仗之语。亦不足信。贼酋既已借兵与小金川。其打仗与否。何从辨别。总之擒获抗拒贼番。不必别其孰为大小金川。概与骈诛。再从前征剿金川时。正议直压山梁。捣取贼巢。因郎卡窘迫投诚。遂以受降完局。今若征讨金川。必当照现办小金川之例。剿平其地。永除后患。不可稍有迁就了事之见　　

○己未。谕军机大臣等、据彰宝、长清、海兰察等奏称、因未擒活口。奉旨后、随各派人在关隘外。分路捉拏缅匪活口。访闻消息。即速具奏等语。彰宝、长清、海兰察、均司缅匪之事。捉拏活口。访闻消息。皆分所当为。伊等果以为事。自应早派人往拏。必经朕屡次降旨询问。始奏派人前往。有是理乎。今已届春瘴。即派人往拏。业已逾时。于事何益。且未声明令何人统领。曾派几人。由何路前往。由此观之。彰宝等派人往拏之言。亦难深信。迫于朕旨。不得已姑具奏塞责而已。彰宝、长清、海兰察、俱属不堪。著传旨严行申饬　　

○庚申。谕、山东省上年秋禾。间被偏灾。经该抚题报、业已照例抚赈。嗣于冬间。复经降旨、令该抚将有无应行加恩之处。确核情形具奏。当经护抚海成奏覆、查明民食无虞。止须于春间酌借耔种。毋庸加赈。今据该抚徐绩奏称、时值青黄不接。粮价渐昂。所有被灾较重之历城等十九州、县、所、并王家冈场。民情较他处更为拮据等语。著加恩、将历城、齐河、齐东、济阳、禹城、临邑、陵县、德平、平原、东平州、东平所、海丰、利津、沾化、鱼台、济宁、高苑、博兴、乐安、等州、县、所、并王家冈场、极次贫民。概予加赈一月。以资口食。该抚其董率所属。悉心经理。务俾闾阎得沾实惠。以副朕轸念灾黎至意。该部即遵谕行　　

○谕军机大臣等、据徐绩奏、邹县张家庄孟兴富盐店。于乾隆三十六年九月内。被盐徒聚众。抢夺钱文衣物。经周元理饬拏在案。现已获犯巩子文等十九人、严审定拟等语。此案首夥二十九人。买盐勒卖。抢取钱物。情节颇为重大。周元理既已饬属查拏。何以未经具奏。著传谕该督。即将此案从前如何办理。因何未即奏报缘由。据实覆奏。寻奏、此案上年十月十四。据署县详报、时臣正扃试武生内场。查阅案情。当批按察使国泰、严督限缉。并取具疏防职名详参。十五日、即奉旨来直。十九日、交印起程。此案未经覆到。故未具奏。得旨、览
  </div>
  <div class="pagination">
   <a href="清实录乾隆朝实录_page1199.html">
    上一页
   </a>
   <span>
    ...
   </span>
   <a href="清实录乾隆朝实录_page1195.html">
    1195
   </a>
   <a href="清实录乾隆朝实录_page1196.html">
    1196
   </a>
   <a href="清实录乾隆朝实录_page1197.html">
    1197
   </a>
   <a href="清实录乾隆朝实录_page1198.html">
    1198
   </a>
   <a href="清实录乾隆朝实录_page1199.html">
    1199
   </a>
   <span class="current-page">
    1200
   </span>
   <a href="清实录乾隆朝实录_page1201.html">
    1201
   </a>
   <a href="清实录乾隆朝实录_page1202.html">
    1202
   </a>
   <a href="清实录乾隆朝实录_page1203.html">
    1203
   </a>
   <a href="清实录乾隆朝实录_page1204.html">
    1204
   </a>
   <a href="清实录乾隆朝实录_page1205.html">
    1205
   </a>
   <span>
    ...
   </span>
   <a href="清实录乾隆朝实录_page1201.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
