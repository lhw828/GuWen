<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 56 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 56 页/共 367 页</h1>
    <div class="content">　　○癸丑  上御经筵
　　○是日  上诣  慈庆宫上奏书伏惟  圣母仁圣皇太后陛下德同坤厚慈若春温诞保惠于冲人用允升于至治尤念宗祧之重特勤贤淑之求肆嘉礼之告成庆徽音之有嗣恩莫酬于高厚情敢后于揄扬祗求彝章博稽舆论特以三月初六日恭率文武群臣奉册宝加上尊号曰  仁圣懿安皇太后伏异  尊慈俯从微悃茂膺显号箕畴歛五福之徵永介繁禧轩历衍万年之祚臣不胜惓惓之至谨具奏闻  上复诣  慈宁宫上奏书云仰惟  圣母慈圣皇太后陛下天授睿明性成仁孝蟠根仙李配  皇孝而已叶贞符入户玄云诞眇质而弥彰瑞应肆在初之贻哲即以正而养蒙七载于兹万邦其乂兹者法二仪而定位备六礼以升贤眷家室之攸宁仰庭闱之多豫爰稽旧典申讲庆仪将以三月初七日恭率文武群臣奉册宝加上尊号曰  慈圣宣文皇太后仰期  慈鉴诞受崇称大书不一书播徽音于有永得名必得寿绥繁祉于无疆臣不胜惓惓之至谨具奏闻
　　○赐辅臣张居正银币有差以撰进尊上  两宫徽号奏书用宝故也
　　○甲寅  上御皇极殿传制册刘氏为昭妃杨氏为宜妃遣公徐文璧伯杨炳持节大学士吕调阳张四维捧册行礼昭妃册文制曰朕恭承慈训式叙彝伦唯王化始于宜家既肇建中宫之位而壸政资于多助用敷求内职之良名号攸崇典章具在咨尔刘氏柔嘉为性贞静自持礼度夙闲动有珩璜之节言容纯备行符图史之规爰副长乐之简抡俾翌坤宁之教范兹特封尔为昭妃象应四星丽紫垣而耀彩荣先九御炜彤管以流芳服此宠光迪惟淑慎尚祗勤于夙夜用集庆于家邦钦哉宜妃册文制曰化先闺闼式资协赞之良礼重  宗祧宜广继承之道爰率备官之茂典载颁叙进之明恩光我壸仪亶惟淑媛咨尔杨氏储祥令族毓粹中州端良合法相之徵窈窕副好求之选徽容有晔己参景曜于轩龙懿号所加宜亚声华于褕翟兹特封尔为宜妃椒涂敷秀聿昭四德之休兰殿承芬用佐二南之化尚其祗服勿替执勤勉遵图史之规丕衍本支之庆钦哉止赐文璧炳等各银币
　　○大学士张居正给假回籍＜锍-釒＞请简用阁臣查得  先朝简用阁臣多出特旨间有下部会推者得旨卿等推堪用的来看乃以太子少保礼部尚书马自强为太子太保礼部尚书兼文渊阁大学士吏部右侍郎申时行为吏部左侍郎兼东阁大学士已而自强时行各＜锍-釒＞辞不允
　　○除原任户科都给事中光懋为兵科都给事中
　　○升吏科左给事中王道成为工科都给事中吏科右给事中李天植为礼科左给事中礼科给事中李天吉为工科右给事中
　　○追论剿杀黎平府洪州叛苗李富功赏都御史何起鸣银二十两纻丝二表里知府吴家吉等三员各十五两兵备宿度等五员各十两○乙卯上  仁圣懿安皇太后  慈圣宣文皇太后徽号祭告  天地  宗庙  社稷遣侯梁继璠伯杨炳陈景行李伟各行礼
　　○以册妃礼成  上御皇极门百官致辞称贺赐辅臣张居正等各银三十两纻罗四表里
　　○命大学士马自强申时行充会典总裁及同知经筵官日侍讲读
　　○升南京太仆寺卿陈于陛为应天府府尹
　　○丙辰升副总兵管分守宣府东路右参将事都指挥同知潘忠仍以副总兵官分守辽东锦义右参将事大同迎恩堡守备署指挥佥事计安国署都指挥佥事充大同兵车营游击将军湖广清浪守备署指挥佥事成大儒署都指挥佥事广东都司军政佥书
　　○丁巳  上御皇极殿奉册宝躬率文武群臣诣  仁圣懿安皇太后宫恭上  尊号行礼册文曰伏以协义而礼斯兴特举帝王之盛节立爱自亲者始丕昭天地之常经庆集六宫欢腾万国恭惟  圣母仁圣皇太后陛下伣天钟粹俪  圣居尊言图史而步珩璜每切鸡鸣之儆俭葛覃而仁樛木果符麟趾之徵拥佑菲躬缵承大宝祉履方隆于燕喜褒章未悉于鸿名顷奉  睿慈简求令淑鼓钟琴瑟既谐乐得之心衡鋐纮綖有相吉蠲之礼式光内治爰举  上名虽荡荡无能名莫窥博厚而业业致其孝勉极形容谨率文武群臣敬奉册宝加上  尊号曰  仁圣懿安皇太后伏愿受天之祐如月之恒谋翼子而诒孙椒寝兆蕃多之瑞教正家而及国萝图增巩固之庥臣诚欢诚忭稽首顿首谨言居正题臣惟祖宗旧制亲王冠礼后即出阁读书今  皇上嘉礼  圣母庆典俱成天气清和正宜举行此礼臣谨查  先朝旧典拟传帖上请其合用书籍器物及讲读仪注容臣次第题请施行次日  上谕礼部潞王出阁读书即行钦天监择日合用讲读官吏部选来已而授进士董樾等为翰林简讨充潞王讲读官
　　○升大理寺左少卿饶仁侃为南京太仆寺卿
　　○礼科都给事中林景旸题近日以来朝仪不肃人心滋玩入掖则互叙寒暄声闻上彻及至丹墀则转相回顾嘻笑自如侍班而唾涕不已序立而倾跌失容甚至称疾偷安任情高卧序班顾惜而不紏御史容隐而不举是可欺也孰不可欺也他若朝天宫习仪虚位所当钦也乃舆骑直驰于中道厮徒嚣杂于两庑承天门颁诏纶音所当重也乃未开读而奔逸以避雨方入班而偃蹇以愆仪救护则携茵褥以自随祭祀则拥仆从以相掖他至燕会以合欢优戏以作乐凡若此类苟不严为整饬何以挽颓风哉礼部覆如景旸议从之
　　○戊午  上御皇极殿奉册宝躬率文武群臣诣  慈圣宣文皇太后宫恭上  徽号行礼册文曰伏以期谐凤卜幸嘉礼之告成庆集燕诒溯深恩而罔极祗揭  徽称之显赫于昭至德之先华恭惟  圣母慈圣皇太后陛下明哲端庄安和贞顺序鸳鸾而奉圣应覆云怀月之奇袭筦簟以钟灵表绕电流虹之瑞诞兹眇质获嗣丕基思  先皇顾托之言以劳爱子念冲人凝承之重式谷如师壸教聿彰  母仪维则在女中为尧舜跻海内于唐虞顷廑  慈念以重  宗祧爰简硕媛而仪家室考涂山暨有萃之烈固内助之多劳若渭涘嗣大任之音实前徽之重赖匪推崇于圣善曷著顺于明章庸竭悃诚强石高厚谨率文武群臣敬奉册宝加上尊号曰  慈圣宣文皇太后伏愿茂膺显号永介繁禧寿考康宁五福歛龟畴而咸备子孙绳蛰万年绵凤历以弥昌臣诚欢诚忭稽首顿首谨言
　　○以恭上  两宫徽号礼成赐辅臣张居正等银币有差
　　○减山东编驿传银两自本年为始每年减银七万四千二百五十七两九钱零止实徵一十三万六千六百二十五两五钱三分零永为定例其节年未完站银自嘉靖三十一年起至隆庆六年止共六万一千七百七两八钱六分尽数蠲免万历元年起至三年止共银四万二千一百六十六两六钱七分每年带徵二分与前扣存秋冬二季银四万二千一百一十一两六钱五分及见徵数内每年支剩余银二千一十七两九钱角□羊府登库如遇地方灾荒即以前银抵补
　　○考试御史罗应鹤等十三员各准实授余者再加练习听考
　　○己未以恭上  两宫徽号礼成  上御皇极殿百官上表称贺是日遂诏天下曰朕惟帝王之孝莫大尊亲稽我  祖宗列圣致隆所尊显号鸿名有加无已孝思维则俱有彝章朕嗣统之初属在幼冲罔知攸济惟我  圣母仁圣皇太皇  圣母慈圣皇太后拥佑诲迪备极劬劳七载于兹万邦作又岂予寡昧能胜负荷实赖我  圣母洪仁懿训之所致也溯惟恩德莫罄报酬兹当嘉礼之成益笃  慈帏之庆谨稽旧典申荐徽称祗告于  郊  庙  社稷率文武群臣奉册宝加上  圣母仁圣皇太后尊号曰  仁圣懿安皇太后  圣母慈圣皇太后尊号曰  慈圣宣文皇太后显揭鸿名于宇宙于昭至德之光华爰霈明恩用覃广爱所有合行事宜开列于后呜呼礼协义而称隆式备尊亲之典孝因心而广爱洪敷锡类之仁播告寰区咸宜知悉
　　○是口百官上表称贺命妇贺  两宫圣母各有表
　　○加恩外戚伯陈景行李伟各岁加禄米一百石原荫男陈昌言嘉言李文全文贵各升二级都督李鹤升二级都给应得诰命照旧带俸
　　○以写诏书成赐辅臣张居正等中书徐继中等各银币有差
　　○命翰林院编修沈一贯仍充日讲官
　　○庚申  上视朝
　　○吏部尚书王国光条陈八事一曰采实政二曰禁投揭三曰别繁简四曰议调处五曰恤卑官六曰停加纳七曰责守令八曰重捕官得旨览奏深切时弊有禆铨选务着实行捕官有地方之责若不注定文凭恐有事相诿还照旧注选但拣精壮有干局者升授不称职的着抚按径行问革
　　○升提督四夷馆太常寺少卿杨俊民为大理寺少卿
　　○遣礼部侍郎林士章陪朝鲜陪臣黄林等宴以赴京进贡故也
　　○工部覆河南巡抚官周镒等称郑府殿宇等处倾圮率多不堪摘其紧要应葺者仅及三分之一斟酌会计应动银两支给该府自行樽节修理仍令各府不得援例从之
　　○辛酉赐大学士张居正敕曰朕惟自古绍庭缵绪之君必有宅揆保衡之佐功每崇而勿替治乃进于无疆卿历事  三朝咸有一德受遗  皇考笃棐冲人坐待仰思不敢少遑于夙夜殚心毕力惟蕲有利于国家兹  祖宗列圣皆鉴知实  社稷苍生所倚赖忽茕茕而在疚辄恳恳以求归朕固恻矣其靡常义则断乎其不可爰稽故典勉抑孝思听辞常秩之颁仍总繁机之断方赞成于嘉礼乃叠奏于封章特允暂还涣颁异宠导卫备官于文武骖騑驰传于往来待灵輴之就封奉扳舆而共迈是宣敕谕用示深里钦哉故谕已又特降手谕云先生此行虽非久别然国事尚宜留心今赐帝赉忠良银记一颗若闻朝政有阙可即实封奏闻外奉  圣母慈命赐路费银五百两纻丝六表里朕赐亦同先生钦承之故谕  仁圣皇太后亦遣中使赐居正路费银三百两纻丝四表里于是居止各具＜锍-釒＞奏谢  上曰卿未行朕已悬望宜蚤襄葬事星驰赴京
　　○升开原兵备副使贺溱为山东右参政管理前项地方事务以溱先有战功也○南京吏部尚书潘晟＜锍-釒＞
　　○休致不允
　　○升副总兵管总督蓟辽军标下右营游击事署都指挥佥事董一元仍以副总兵管宣府东路永宁等处地方右参将事
　　○兵部覆原调山西义兵所以实蓟嗣因孱弱不堪扣派工食以给军需行之已久遽难更议但户兵二部既有山西年例山西兵银角□羊往蓟镇跋涉多艰今后每年将应角□羊蓟镇义兵银一万五千两存留本镇数内银五千两角□羊赴三关管粮衙门抵作客饷一万两角□羊发岢岚道抵作马价户兵二部照数扣除改发蓟镇支用从之
　　○升贵州普安守备以都指挥体统行事指挥佥事祁科署都指挥佥事四川行都司军政佥书○壬戌  上御文华殿讲读
　　○是日讲读  上御文华殿西室召大学士张居正面辞居正入辞兼谢前赐  上云先生近前来居正至御座前  上谕云  圣母与朕意原不肯放回特因情辞恳切特此允行即望速来以副朕倚托之意居正叩谢又言臣屡荷  圣母恩慈以服色不便不敢到宫门称谢伏望  皇上为臣转奏乃伏地哭注  上云先生少要悲痛然天语未毕亦哽咽流涕居正叩首而退已而  上赐食品八盒  圣母又赐银八宝豆叶六十两居正＜锍-釒＞谢如前
　　○给兵部尚书方逢时应得诰命时嘉礼方成辽镇大捷逢时调度有功故有是命○升吏部文选司郎中郑汝璧为太常寺少卿提督四夷馆汝璧以考功管理朝觐大计应于三选之后例推而奉旨降俸不许升转至是有旨郑汝璧既历俸九年姑依拟升用考功经管考察三选升转乃近年速化陋习  祖宗朝何曾有此今后都以久任遵旨行已而汝璧为言者论劾降一级调外任
　　○户部覆领运官员沿途以过淮过洪先后稽勤惰临仓以交纳迟速完欠课功罪所有完纳依期者当年升叙如过洪后期则通候三年无欠乃准升职至于运蓟密昌平三镇者河道浅阻往返艰辛漕司务于应该卫分内每年轮流拨运以均劳逸此虽以过淮险阻不同而奔走边仓亦多劳勚果能三年无欠与议单例合者同过淮各官一体题升从之
　　○录辽东平虏镇靖等处死事旗军刘景松等一百三十五员获功死事官军张相等四十七员升赏如例
　　○癸亥原任巡抚江西兼理军务右副都御史潘季驯三年满秩季驯已升刑部右侍郎  上令遵新命赴任供职
　　○赐原任大理寺卿胡叔廉祭葬如例叔廉扬历中外雅著端清养病家居时人称其恬退巡抚潘季驯为请许之
　　○礼部左侍郎林士章题恤典条例品官封荫祭葬及考满覃恩与讲官战功公侯伯一应恩典俱准令甲不得狥情冒滥有旨这恤典事宜既酌议停当著为定例遵守
　　○上潞王出阁讲读仪注○甲子  上视朝
　　○是日大学士张居正出京  上遣司礼监太监张宏郊送赐甜食点心各一盒
　　○改南京吏部尚书潘晟为礼部尚书升礼部右侍郎兼翰林院侍读学士姚宏谟为礼部右侍郎兼官及经筵讲官如故
　　○升应天府府丞陆树德为南京太常寺少卿
　　○南京给事中王良心等试御史张一鲲等各＜锍-釒＞顷者  皇上嘉礼告成荷蒙  圣母慈谕劝勉  皇上修德保身复敕元辅张居正纳诲辅德又谕太监冯保调护辅导薄海内外莫不举手加额曰洋洋圣谟真社稷无疆之福也然人情虔始易励终难臣愿  皇上一心懋学勤政咨访老成  母训臣谟时时在念庶几君德成就而治功可成臣等又闻古圣王之事亲常朝者三问衣问膳必安而后色喜今  圣母虽还本宫其心必有不能释然者尤愿  皇上定常朝之仪孝养之礼视昔益隆则进见以时可遂天伦之乐而定省不旷益申孝子之情  上嘉纳之
　　○户部题凡天下财赋贮之内库者专备制作赏赉之需而宫中之用咸给之其贮之太仓等库者专备馈饷徵调之需而国中之用咸给之古之为国常有九年六年之积今太仓岁发各边主客兵年例等银二百六十余万两其在京百官六军俸粮及营马料草□价等项亦不下七八十万两每岁所入仅足敷用况三年九年之积乎至于光禄寺银专供祝享膳羞饩廪日逐支放不容少缺各处角□羊纳亦多拖欠且天下各府钱粮除岁粮徭银正赋外如盐课□税事例赃罚等项搜括殆尽别无生财之方唯有节用一事为今日切务在本部各项应支亦容臣等悉力经画多方裁省不敢滥费从之
　　○乙丑户部覆南京户科给事中傅作舟奏为南京百官朱票朱封纷买货物以致上江二县铺行买办陪累不少臣今拟为四款上请俟命下之日着各衙门施行一议革重纸以苏众行夫重纸铺行原供  孝陵支用包帛国子监春秋二祭兵仗局药线数项取未不多价亦不少后缘各衙门公用以致赔累攀殷实户帮贴多至八百余人今尽行查革有行者仍归本行无行者径革不编一革去殷实以清弊源南京殷实原无货可居止因铺行消乏攀扯帮贴今后务要买物当行不得更立殷实名色以累居民一定期编审南京铺户五年一次编审乃有奸人夤缘率多过期有至十五六年不审编者今定限五年一编径自举行编完之日题知青册送部庶不稽迟其应立铺户应办物料轻者轮流承当重者通融应役庶不偏累一时给价以勉赔累夫物输于官有借贷使费之烦即给领以时已非民间贸易之比而况不必然哉今后南京户工二部将各行应办之料量其多寡少者先价后料其多者如合丝红花之类分为数次给价庶各行无贷支之苦而官府亦免侵渔之弊矣一戒取索以杜贪残南京各行既有领价之难搭货之损各物料办齐各监局官多立名色以恣侵渔今后一应进供物料验中即便收纳仍严约束库局官员并家人等役有仍前放肆勒取常例者许科道官参究得旨○户部题宛大二县铺户无分势要之家逐一审编不许妄告优免仍酌各行资本定为三则照数徵银务使各得其平至投册审户该府县五城兵马详加查核毋得隐匿及违慢等情至于书皂工食造册纸张供应等项原系铺行答应不无骚扰合行裁革从之
　　○武宗毅皇帝忌辰  奉先殿行祭礼遣官祭  康陵
　　○升宣府入卫游击署都指挥佥事张刚充提调宣府南山地方参将管蓟红山口关提调事以都指挥体统行事署指挥佥事王添职署都指挥佥事充总督蓟辽保定军门标下右营游击
　　○丙寅  上手敕谕辅臣吕调阳等曰朕冲年践祚凡事都赖元辅卿等所知今暂准给假  应事务都宜照旧若各衙门有乘机要行变乱的卿等宜即奏知处治大事还待亢辅来行调阳＜锍-釒＞奏伏奉  圣谕仰见我  皇上任贤守法至意臣居正殚心竭力赞襄七年百度晋已就绪无容变更有司庶府奉法唯谨当无敢或乘机变乱者有则臣等即为奏处治遇有事情重大费处分亦先奏闻  皇上待居正至日定议请行
　　○丁卯改南京礼部尚书赵锦为南京吏部尚书
　　○升詹事府詹事兼翰林院侍读学士掌院事王锡爵为礼部右侍郎兼官及经筵纂修如故锡爵以病辞不允
　　○起原任太仆寺少卿辛自修为应天府丞
　　○先是昌平州分为十六里至是抚按官奏称本州两经虏患又  陵寝重地供亿浩费将广位康安率勤三里归并附近里分止为十三里一应钱粮俱准蠲豁
　　○赐益王厚炷恤典及妃吴氏合葬如例
　　○戊辰  上御文华殿讲读
　　○封楚府华奎为楚子管理府事
　　○河南南阳地方乔济时聚党龚志尚等以左道惑众捏写帛符置造器械未几成擒而志尚等脱逃无踪所司奏闻得旨乔济时即便枭示龚志尚仍严限缉捕务在得获近所捕剧寇多系妖言煽乱通行地方严禁如有来历不明即便擒究
　　○庚午  上以尊上  徽号礼成恭请  两宫圣母会宴于乾清宫
　　○起原任国子监祭酒余有丁为詹事府少詹事兼翰林院侍读学士掌本院印信
　　○调广东右参政刘铉为湖广右参政兼管岳永等处兵备
　　○升贵州右参议刘世赏为广东副使管理练兵兼督海防○户部题覆总督宣大兵部右侍郎兼都察院右佥都御史吴兑等奏迩虏款日坚客兵无烦调遣主兵得就耕屯仓场之积米豆以一百二十余万计草三百一十余万计然前之积者日陈将致陈腐后之积者日多不免蠹耗合无酌为收支之法一议主客通融该镇之刍粮养该镇之兵马本为稳便近年以客饷属之抚道而户部专理主供于是遂生彼已不肯通融今将应用粮草不分主客通融支放明白开注簿籍遇缺乏则乘贱籴买各准开销不必互偿随时徵买无使匮乏一议屯粮之本折该镇主客通放而每岁既多羸余乘机籴买而所得常浮于所折良为两利之策今将除上田本色一十二万外查某为中地可折六钱某为下地可折三钱五分照数催完即与仓场本色在库银两通融支放一岁务足一岁之用如田复有不足则复徵本色以足数不得致有亏短一议仓场之兼摄边方钱谷最重而以武职司之既无代替交盘之法又有假借关防之弊侵冒百出诚为不便今除原设有官攒者照旧管理外不然或以就近而归并收掌或以副使而改注别仓拨吏铸印使专职守各令交盘明白照管承行一议盐引之均派边地本色全赖盐□报纳之利迩者远□托赴镇乘贱多纳假名截剩以图占窝土□买之以希微利既则远□去而土□为纳不无负累又有利赋预纳临贵计价一不遂私百计阻挠为害不少今后开派盐引不拘远近□人计主客淮芦之数中半分任计仓口远近难易之势均为运纳不许远□占住仍敢买窝以累土人  上是其议○壬申  上御文华殿讲读
　　○益王薨辍朝三日
　　○升刑部左侍郎陶承学为南京礼部尚书
　　○除原任福建左参议张尚大为贵州右参议
　　○癸酉以辍朝免经筵
　　○赐益府世孙翊鈏出郭送丧
　　○升宣府巡抚标下中军都司兼管坐营署指挥佥事魏廷臣充参将分守山西东路化州
　　○升统领蓟镇沈阳秋班官军游击署都指挥佥事黄孝敬充参将分守徐州等处地方宣府深井堡守备以都指挥体统行事署指挥佥事李廷相署都指挥佥事充宣府入卫游击○甲戌巡视芦沟桥浙江道试御史梅淳＜锍-釒＞奏芦沟桥抽分房料荆条二者在官为无用之物在民为切己之利不如尽行厘革至于竹木局及巡视衙门年久浥剥而该局所贮物料颇有赢余风雨岁侵多致陈腐何如变价角□羊部动支修理较为两便部覆如议
　　○留武昌常德二府万历五年分下半年赃罚银五千两为兴国等州县为建城之用从巡抚陈瑞之请也
　　○乙亥荫刑部右侍郎潘季驯子为国子监生以三年秩满也
　　○兵部覆刑部主事管志道＜锍-釒＞北虏款贡本属权宜东虏败遁未常忘报战守之图真不可少角□羊者至于捣巢一事未可轻率若宣镇市马数多本不足议量请增益以省扣军之累其边饷银两敢有克剥馈送者听抚按参究从之○丙子升巡抚浙江等处兵部右侍郎兼都察院右佥都御史徐栻为刑部左侍郎
　　○升云南副使张明正为广东右参政分守岭西道
　　○升镇守保定等处总兵官署都督同知傅津充总兵官印镇守延绥地方
　　○丁丑  潞王出阁讲读
　　○巡抚应天都察院右副都御史胡执礼＜锍-釒＞称三吴水利工费浩繁今先开蓟州府之吴松江吴江县之长桥松江府之黄浦等请将本府原派剩未角□羊宗人府等衙门米折银八千两工部料价银一万二千两以充修浚之费从之
　　○戊寅  上御文华殿讲读
　　○浙江秦驻山南致瞰浦所地方原有旧河先是□旅骈集设瞰浦税课局以收钞利近以前河淤塞舟楫不通原局裁革且潮来无备小民被患尤剧至是巡抚徐栻＜锍-釒＞请因其旧迹再为开通即以浚河之土用之筑塘以御潮水欲动支海塘余剩银三千六百一十八两以为工费部覆如议
　　○己卯  上御皇极殿太常奏孟夏享  太庙
　　○升原任总理河道提督军务都察院右副都御史李世远为提督军务巡抚浙江等处地方
　　○庚辰  上视朝毕御文华殿致斋
　　○是日  上谕内阁昨见辽东塘报大捷比前更多朕心深喜今蚤奏闻  圣母欢悦殊甚朕冲年践祚恒念威德不究而边臣奋勇娄立非常奇功诚如  圣母前谕赖  天地  祖宗默佑乃国家之庆元辅平日运筹卿等同心协赞所致部＜锍-釒＞上时卿等一录封此谕内著兵部马上差人星夜前去与张先至看将一应叙录比前加厚用示奖酬之意于是吕调阳＜锍-釒＞言  皇上临御以来纯心任贤敬天法祖仁孝感通威灵远畅况当嘉礼告成之会前后仅两浃日而该镇报捷至再诚非常之大庆也  圣谕欲传示首臣张居正叙录从厚仰惟  圣裁允当臣等即当祗奉但部＜锍-釒＞立功须待该镇奏报之日乃与题覆若其传示首臣臣拟即将该镇塘报封置谕内即日马上差人星驰南去计该镇＜锍-釒＞报必查核方敢具奏亦须更待旬日之外彼日居正回奏计将先后抵京兵部＜锍-釒＞入即可依拟奏闻  上纳其言
　　○升福建左参议欧阳柏为云南副使
　　○升原任分守大同新平等处参将署都指挥佥事朱永祚充宣府巡抚标下中军都司兼管坐营事务○命兵部左侍郎曾省吾都察院右佥都御史王篆清理军职贴黄
　　○升甘肃洪水守备以都指挥体统行事署都指挥佥事王泰为署都指挥佥事充固原领军游击
　　○辛巳  上御文华殿讲读
　　○升蓟镇石峡守备以都指挥体统行事署指挥佥事邓江为署都指挥佥事充统领蓟镇沈阳秋班官军游击
　　○兵部覆刑科给事王胤祥条陈五事一用近边武臣二汰边臣冒滥三慎赏罚大典四恤边方百姓五鼓士卒锐气均于边务有禆议拟上请从之
　　明神宗显皇帝实录卷之七十三
　明神宗显皇帝实录卷之七十四
　　万历六年四月壬午朔  上亲享  太庙
　　○癸未  上御经筵
　　○赐朝鲜陪臣黄琳等宴命礼部右侍郎林士章陪之
　　○甲申升太常寺少卿贾三近以本官提督四夷馆
　　○乙酉以右春坊右谕德兼翰林院侍讲何雒文清理军职贴黄
　　○降原任太常寺少卿郑汝璧为福建左参议○总督宣大侍郎吴兑条上备边五议一曰酌战守今之战者以城堡低薄惧其倾危因用战兵洒伏其随营尾敌者不过数千马能与大虏甬胜负唯城堡而列陴以守者可以量减遇虏入犯各镇互相应援至于犒士修器合用银两俱于见贮库银支用二曰酌设险虏款以来次第修举工程已完岁加保葺者军已更番矣其山西大同军夫暂于四六八月各休半月以修农事自万历七年为始各照宣府事例一体更番口粮盐菜务令依期支放不得侵扣三曰酌尝罚之制凡大举功罪俱重主将副参游等官次之其剿杀零寇须取首级报验不得混冒功赏若领兵官故事不许报擒斩但查部下斩首数多者计照头功奇功例一体起升四曰酌贡夷之制今年贡夷各称子女头领生长效劳者以渐加增以例乞讨升赏已于三镇抚赏内量行处给内拔紧要数人同虏王各枝子孙每岁总计不得过三十人照旧具题升赏着为定例五曰酌抚驭之制虏之款贡本出权宜小小寇边亦不能免今后有缘边窃盗查无别逞者即呈督抚衙门随宜处治倘各酋敢于渝盟即闭关绝贡仍图截剿以壮国威得旨
　　○丙戌  上御文华殿讲读
　　○改原任太仆寺少卿乌昇为太常寺少卿
</div>
    <div class="pagination">
<a href="明实录神宗实录_page55.html">上一页</a><span>...</span><a href="明实录神宗实录_page51.html">51</a><a href="明实录神宗实录_page52.html">52</a><a href="明实录神宗实录_page53.html">53</a><a href="明实录神宗实录_page54.html">54</a><a href="明实录神宗实录_page55.html">55</a><span class="current-page">56</span><a href="明实录神宗实录_page57.html">57</a><a href="明实录神宗实录_page58.html">58</a><a href="明实录神宗实录_page59.html">59</a><a href="明实录神宗实录_page60.html">60</a><a href="明实录神宗实录_page61.html">61</a><span>...</span><a href="明实录神宗实录_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
