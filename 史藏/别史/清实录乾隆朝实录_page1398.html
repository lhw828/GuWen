<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1398 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1398 页/共 1860 页</h1>
    <div class="content">○旌表守正捐躯安徽亳州民王之普女王氏　　

○壬寅。中元节。上诣恩慕寺行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵。端慧皇太子园寝　　

○谕、前因豫省上年秋成歉薄。今夏二麦缺收。民食不无拮据。即降旨截留江西尾帮漕粮十万石。令豫省于就近水次运回备用。嗣以仪封、考城、二汛漫口。复截留漕粮十万石于豫。以资赈恤。并先后拨给两淮盐课银一百万两。俾银谷兼赈。灾民不致稍有失所。今复思该省秋禾。虽可望有收。而仪、考、两汛。现有要工料物。并须各属办运。恐于冬间兑漕诸务。不免兼顾为劳。著再加恩、将豫省本年应行起运漕粮内、酌留粟米十万石。留贮该省。以省挽运之费。并可备赈粜之用。该抚务董率所属。实心经理。俾闾阎均沾实惠。以副朕轸念灾黎之至意。该部即遵谕行　　

○谕军机大臣等、据郑大进奏、请将续拨之漕米十万石。毋庸截留。恳以豫省本年漕米。酌留十万石。以省往返周折等语。所奏亦未尝不是。但截留江西尾帮漕米。固为豫省赈恤之用。亦因今岁漕艘北上较迟。恐其来回稽误。是以截留在后之帮船。于临清交兑。俾得赶早回空。不误新运。所谓一举而两得也。若以豫省新粮。抵拨该省。虽似调剂得宜。而于漕运之法。未为妥协。但该省现有漫口工程。被灾较重。又不如将新漕酌留十万石于该省。以免挽运之劳。且令粮食充裕。于赈粜诸务。亦为便易。现已明降谕旨、敕部速行。至所留专系粟米。其黑豆一项。为每岁京城饲马所必需。即麦石亦有应用定额。自未便一体停运也。将此谕令郑大进知之。　　

○旌表守正被戕山东莒州民刘某妻李氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千六十二

大清高宗法天隆运至诚先觉体元立极敷文奋武孝慈神圣纯皇帝实录卷之一千六十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。八月。戊午朔。祭大社、大稷。遣理郡王弘＜日为＞、恭代行礼　　

○谕军机大臣等、上次递到本报。刑部核拟斩决之本。共有十余件。此次报到。刑部本内。并无斩决之件。此等情罪重大之案。自应酌量匀开。分报呈递。不应忽多忽无。著将此传谕英廉等、嗣后刑部进本。务须均匀分递　　

○又谕、据明善奏称、何泽洪、托病借住伊壻家内。以及病愈前往科布多。行至中途病发。仍回伊壻家中。显系捏造。甚属可恶。将何泽洪锁拏。送交刑部治罪等语。明善自尚未奉到前旨、故有此奏。但所办未免错误。阅所奏何泽洪供词、有令其子谎报已经前往科布多之处。止须就此予以应得罪名。但恐此供、亦系明善等回护前奏。欲加之罪。似未必果系实情。今何泽洪、既已解部。著传谕刑部堂官、俟该兵解到时。详讯确情。分别核拟具奏。并将此谕令明善知之　　

○又谕、据文绶奏、川省办理军需奏销新旧正案。计于八月内、定可完竣。其收支结总。于两三月内、亦可办毕。诸事竣后。即驰赴阙廷请训等语。同日并据富勒浑等奏、川省奏销。八月内限期届满。现饬局员。赶造银米收支总册。并将摊赔各款。酌议条例。及奉部驳查各案。分别答覆竣后。即率同李世杰等、进京请训等语。富勒浑、文绶等、俱系办理军需奏销经手之人。必应俟诸事通行完竣。方可来京陛见。现在限期虽已届满。而未经题到者。尚有三分之一。且从前题销各案。经部驳查者甚多。并未登覆清楚。其事实未完竣。此后自尚有驳查之案。若经手原办大员。俱行进京。又令何人查覆耶。富勒浑等、亦不必因前定限期。展至今年八月。必欲如期竣事。不妨再予展限数月。详悉妥办。俾各案通行清结。著传谕富勒浑等、将新旧部驳各案。通盘核计。约再需几月。可以全完。据实奏闻。候朕酌量降旨。文绶等、通俟登答全完后。再行奏请来京陛见　　

○又谕、据文绶奏、布政使钱鋆、年近七旬。两耳重听。从前于一切应办事件。尚能办理裕如。今岁自入夏以来。时复患病。虽调理就痊。察其精神较减。重听亦甚于前等语。钱鋆年力就衰。朕久闻其老颓。文绶所奏已迟。但川省军需。系伊一人经手。现在办理奏销。尚未完竣。自难骤易生手。应俟报销完结之后。即著该督据实奏明。予以原品休致可也。将此谕令知之　　

○是日、驻跸沙河所东大营。翼日如之　　

○己未。谕、海为众水朝宗。最昭灵应。乃各处海神。咸有庙祀。惟北海、自山海关至盛京一带。向未专建庙宇。以隆禋祀。尚属阙典。朕此次前诣盛京。恭谒祖陵。跸途循海而行。瞻望甚近。宜先申虔祭。以迓灵庥。著该部、于滨海地方。择地望祭。派庄亲王永瑺、行礼。所有应行事宜。各该衙门即速照例备办。并著周元理、于山海关澄海楼相近处所。度地建立北海神庙。即行绘图呈览。候朕降旨发帑兴工。俾庙貌崇闳。以妥神祐　　

○谕军机大臣曰、萨载奏、清水加长宣洩各情形一摺。据称、清水现已畅流。迅出东西两坝。口门已展至三十丈。天然、太平、两河。俱一律深通。淮扬运河两腮浮沙。经清水畅出。即可刷除。不致停积。设洪泽湖水过盛。再将五坝封土。酌启一两坝、以资分洩各等语。自宜如此留心。随时妥办。惟所称清水出口。直达黄河中泓。会黄东注之语。不解其故。黄河。自仪封十六堡漫口夺溜。旧河现已断流。安得复有东注之水。或豫省以下。另有他水汇入黄河。仍由江南入海。亦未可定。著萨载、即将此等情形。即行查明覆奏。至于黄河必挟泥沙。非有荡漾之处。不能清澈。验之毛城铺减下之水。其故可见。彼减水且然。况大溜乎。今仪封漫水。由贾鲁河达淮。由淮以达洪泽湖。虽经行之路甚长。而河流浊势。不能骤改。中间又不闻有荡漾之所。是贾鲁及淮。必有受淤者。若更淤及于湖。则所系甚大。著高晋、悉心筹勘。无论何处受淤。急宜酌量疏浚。以为善后之计。断不可稍事因循。致滋贻误。前据高晋奏、仪封堵筑漫口。已于七月二十四日兴工。并据郑大进奏、二十一日以来。天已晴霁。连日施工情形若何。每日可下几埽。约计何时可以合龙。或在十月初。或在九月内。愈速愈佳。著高晋等、即行据实核计。迅速奏闻。以慰廑念。至豫省既已天晴。道路自渐乾燥。运料更当迅便。著郑大进、即速催趱料物。赴工应用。勿稍迟误。将此传谕知之。仍各将应奏事宜。迅速由驿覆奏。寻奏、江南地处下游。两岸河滩盛涨后。积水甚多。继以七月中旬久雨。坡水加增。豫东境内、由顺堤河澄清下注之水。先经督臣高晋、放入微山湖内收蓄。其余两岸外滩坡水。复经臣饬厅、营、在滩上抽沟宣洩。是以悉注黄河。其豫省漫下之水。由淮以达洪泽湖。查系水色纯清。洪泽湖内不致受淤。得旨、览奏俱悉　　

○庚申。秋分。夕月于西郊。遣贝子弘闰、恭代行礼　　

○是日、驻跸五里河村大营　　

○辛酉。遣官祭关帝庙　　

○敖汉贝子罗布藏锡喇布、及奈曼、巴林、阿噜科尔沁、翁牛特、喀尔喀、土默特、扎噜特、各部落王公台吉等迎驾。上御行殿召见。赐茶。并赏缎匹有差　　

○谕军机大臣等、据文绶奏、筹济楚省民食。现在飞札咨询湖北。如果需米孔殷。请于川省水次州县存贮仓谷内、拨谷二三十万石。碾米运往楚省。酌拨应用等语。所奏未免有意。川省素称产为之区。各处民食。该督止须饬令夔关、速行验放。不至遏籴阻商。自可络绎接济。毋庸官为筹办。设或川米价值稍昂。商人惟利是图。必不肯费贵价以亏本。更不值官为过计。今文绶欲于官贮仓谷内、酌拨二三十万石。碾米运往。是名为筹济楚省。而实则以此数十万石仓谷。官为办运塞责。实意欲禁商籴也。殊非通商恤邻之道。况该督止知湖北偶被旱灾。早稻歉收。粮价昂贵。不知江南向亦仰给川米。今夏缺雨。复有一隅偏灾。其望上游米船更切。前因三宝等、欲将川米截住。不令估舶运行。所见殊小。曾降谕旨、饬令不许阻遏。今文绶仅拨官谷为湖北调剂。并欲禁使商贩赴楚之川米。不令流通。与三宝之禁楚民流通之意同。非特湖北民食有碍。江南更何所取资。岂朕一视同仁之意乎。尔等封疆大吏。或分疆界。朕亦如尔等分疆界乎。著传谕文绶、将所奏碾米运往之处。不必行。仍饬产米各属。听外省商民。照常贩运。源源接济。夔关验放。勿稍留难。俾江楚闾阎口食。无虞缺乏。副朕轸念。将此传谕文绶、并谕三宝、陈辉祖知之　　

○吏部议覆、甘肃布政使王廷赞奏、各省调署人员。遇有荐举等项。或因本任道府。一时尽易。其接任道府。又未经接见。遽难出考。应即责令署任之该管道、府、出考。由司转详。仍令该督、抚、严行察核。从之　　

○豁云南沉溺乾隆三十五年分、解京铜九万六千五百斤有奇　　

○是日、驻跸杏山东大营。　　

○壬戌。遣官祭昭忠祠　　

○谕、豫省仪封、考城、一带。黄河漫口夺溜。被灾较重。朕心深为轸恻。已命大学士高晋、选带谙习河工将备弁兵、星驰赴工。速筹堵筑。复降旨截留漕粮。二十万石。并留豫省新漕十万石。又先后拨运两淮盐课银一百万两。并命尚书袁守侗、前往查办。董饬有司。实心抚恤。俾灾民不致失所。现在要工需用料物甚急。虽令未被灾之各州县办运。但念该省昨秋今夏、俱系歉收。幸六月得雨后、被种秋禾。而七月内阴雨连绵。收成又不免稍减。若照定例给价购办。尚恐不敷。著再加恩。将所办料物。无论道路远近。于正价之外。每百斤加价银五分。小民自必踊跃趋事。可期迅速蒇工。该抚务须督率所属。实力妥办。期民间均沾实惠。毋致吏胥侵肥中饱。副朕轸念穷黎之意。该部即遵谕行　　

○又谕曰、钱鋆奏、川省军需报销。现已完竣。其一切收支细数。现在会同各司、道、加紧赶办。俟办竣另摺具奏等语。自应如此办理。但朕早闻钱鋆、年已老颓。昨文绶亦奏其近复多病。重听亦甚。朕以该省军需。系伊一手办理。现在奏销正案。及部驳各款。尚未办竣。不便遽易生手。是以谕令文绶、俟各案完竣。再行奏闻。准予休致。但念钱鋆、自办理军需以来。尚有出力之处。若事竣后。竟令以原衔休致。不足以奖其劳。著传谕钱鋆、令其自行审度。如自量精力尚可支持。俟奏销全竣。奏请来京陛见。候朕量加改擢。如自揣实系衰颓。虽清闲京秩。亦难勉强供职。著俟奏销驳案全行办完后。据实奏闻。当加恩赏给侍郎职衔。令其回籍。以示优恤　　

○谕军机大臣曰、高晋等奏、仪封漫口。兴工进埽。分路运料。及约计合龙日期等因一摺。据称、二十五、二十九等日。雨复连宵达旦。且时当秋汛。上游水势叠长。黄河两次长水一丈。沁河亦长水丈余。漫口东坝。复有蛰塌。计宽二百二十七丈。水深二丈、至三丈五尺等语。深为廑念。然亦惟有加紧堵筑。此外别无良策。今节气秋分已过。水势自可不至再长。高晋等、务须董饬将弁等、尽力下埽。以期迅速合龙。慰朕悬注。所有应行添备之秸檾橛木等件。应即速行购办。并已明降谕旨、加价购料。自更易于集事。至所拟分路运料之处。亦当速为妥办。郑大进、当选派妥干员弁。沿途分路催押。并于水路多备船只。陆路修治车道。俾无阻滞。其有能如期运工应用者。官则酌予记功。人夫则量为奖赏。必更踊跃趋事。至高晋等拜摺以后。连日天气曾否晴霁。自开工至今。共已下得几埽。实计何日可以合龙。即速奏开。以纾朕宵旰萦念。至于办工办灾。两者并重。豫省去秋至今夏、久成旱灾。民多艰食。自六月得雨以后。幸皆补种秋禾。方冀闾阎元气可以渐复。乃不意秋雨连绵。晚禾分数又减。豫民何不幸若此。为之嗟悯。现已发帑截漕。郑大进、当率同藩司荣柱、严饬有司。实心查办。凡被灾地方。分别极重次重。据实赈恤。毋致稍有遗漏。俾皆得所。袁守侗、仍不时留心查察。以防不肖官吏、侵渔粉饰。将此传谕知之。仍将应行覆奏事宜。由六百里驰奏　　

○又谕、据高晋等奏、豫省漫口九处。惟仪封一处夺溜。口门宽深。需料较多。所办秸料。虽于未被灾之各州县采办。但时值阴雨连绵。运送既觉艰难。而本年麦收歉薄。秋成亦未十分丰稔。民力尚欠纾徐。若照定例、每百斤给价九分。似觉不敷。恳恩于正价之外。每百斤加价银五分。小民益必踊跃。大工可期速成等语。此即寓赈于工之意。已明降谕旨、加恩增价矣。至所称、增给料价。即著落河臣、抚臣、及藩司、并有漫口之道厅等官名下。均摊赔补。工竣核实、按限追缴还款等语。此则河抚诸臣。当自发天良。而非朕应降旨者。今仪封一处。漫口至二百二十余丈。被灾既重。需料又多。姚立德、身任河臣。郑大进、职司守土。即荣柱、及该道员等、亦均有地方之责。伊等目击情形。抚心自问。能稍安乎。著传谕姚立德、郑大进等、自行筹度。应如何著落办理之处。就伊等所见。具摺奏闻。候朕另降谕旨　　

○是日、驻跸兴隆屯大营　　

○癸亥。科尔沁亲王旺扎勒多尔济等迎驾。上御行殿召见。赐茶。并赏缎匹有差　　

○是日、驻跸金刚屯大营　　

○甲子。谕军机大臣等、据李质款奏、拏获结盟匪犯冯亚根等、严审究拟一摺。已批交该部核拟矣。此案起意纠约结盟。律应缳首之冯亚根、在监病毙。已属幸逃显戮。何以为从拟军之马上彩等五人。均因病监毙。非禁卒等多方凌虐。以致瘐毙多人。即系该犯等恐得重罪。乘间自戕。二者必居一于此。如狱卒等虐囚致死。其罪甚重。即囚自轻生。必系锁金□靠不严。亦难逭疎玩之咎。若地方官规避处分。捏报病故。其欺饰亦当从重参处。均不可不彻底根究。著传谕桂林、李质颖、即连严切查讯。务得实情。分别拟议具奏。勿稍徇饰　　

○是日、驻跸广宁城南大营。翼日如之　　

○乙丑。上诣北镇庙行礼　　

○谕、盛京为本朝王迹肇基之地。朕恭谒祖陵。道出山海关。经过各处城垣。多有坍塌。殊不足以壮观瞻而资捍卫。著军机大臣、会同将军弘晌、查明何处最为紧要。应行修筑。妥议具奏。候朕发帑兴工。并派员稽查督办　　

○又谕曰、桂林奏、广东碣石镇总兵许时中、赴京陛见。顺道过省接见。据称、年已七十七岁。自揣难胜专阃。第念受恩深重。不敢遽求闲退。意欲面奏恳恩。至其员缺紧要。未便久悬。请旨即行简员补放等语。广东碣石镇水师总兵员缺。著陈国泰补授。许时中、俟到京陛见时。看其精力若何。再降谕旨　　

○以休致甘肃平番县土司副千户鲁烈子宗禹、袭职　　

○旌表守正捐躯河南汝州民王进礼妻杨氏。　　

○丙寅。太宗文皇帝忌辰。遣官祭昭陵　　

○谕、前据三宝、陈辉祖奏、今夏湖北得雨稍迟。米价渐长。遇有川米过境。催截运售等语。此非遏籴而何。朕以该督等、为楚省民食计则得矣。不知江南向每仰给川楚之米。今岁亦间有偏灾。更不能不待上游之接济。且楚米既不能贩运出境。若复将川米截住。不令估舶运载。顺流而下。则江南何所取资。该督抚止就本省筹核。所见殊小。岂朕一视同仁之意。随即传谕训饬。如川省米船到楚。听其或在该省发卖。或运赴江南通行贩售。总听商便。勿稍抑遏。嗣又据文绶、因楚省有买川米之咨。奏称、川西川南。虽获丰收。恐商贾纷集争籴。或致米价腾踊。拟将水次州县各仓内。拨谷二三十万石。碾米运楚应用等语。名为设法调剂。实欲藉此塞责。禁止商籴也。所见与三宝等相同。随即饬令不必将仓谷碾米运楚。听商贩源源籴运。夔关验放。不得稍有留难。在该督抚仅就一省起见。或分疆界。朕视天下百姓。皆吾赤子。岂亦如伊等之分疆界乎。且伊就皆国家大臣。自当以朕之心为心。岂宜意存轸域。若徒知各子其民。囿于私见。不亦可鄙乎。如川省米船运载疏通。固属甚善。但恐川船到楚。仅敷该省之用。不能分运。则江南粮价。或致增长。深为廑念。著谕文绶、将拟拨楚省之仓谷二三十万石。即速就各水次碾米。运赴江南备用。并谕萨载等、酌于何处接运。分拨需米之各地方。随时出粜。以平市值而裕民食。一面知照文绶办理。一面奏闻。至川省动拨仓谷。俟明岁谷贱时。再行买补。该督抚速为遵照妥办。该部即遵谕行　　

○谕军机大臣等、据萨载奏、洪泽湖清水续长。饬将清口东坝。陆续展拆至五十丈。并将山旴智字一坝封土。豫为开放。以备分洩水势等语。所办甚好。淮水虽增长未已。而洪泽湖面甚宽。足资容纳。又已将清口展拆。宣洩得宜。且高家马头一带嫩滩。更可藉以刷尽。其智字一坝减下之水。高、宝、诸湖。今年底水尚浅。亦足资潴蓄。均极妥协。至另摺奏称、近因河南黄河漫口。水势泛溢。上江之亳州等六州县。河水骤涨。宣洩不及。低洼田地被淹。房屋间有倒坏等语。亳州等六州县。接壤豫省。因黄水漫溢。致田庐被淹。虽据奏称、查明人口并无伤损。但现届秋获之时。猝遭水浸。均已成灾。恐被水贫民。不免失业。甚为可悯。著传谕萨载、迅委妥员。会同各该州县。确勘被灾情形。其有行抚恤之处。即照例董率各属。实力妥办。不使一夫失所。副朕轸恤灾黎至意。并谕闵鹗元知之　　

○是日、驻跸常家屯大营　　

○丁卯。祭先师孔子。遣协办大学士英廉行礼　　

○是日、驻跸蒋家店大营　　

○戊辰。太祖高皇帝忌辰。遣官祭福陵　　

</div>
    <div class="pagination">
<a href="清实录乾隆朝实录_page1397.html">上一页</a><span>...</span><a href="清实录乾隆朝实录_page1393.html">1393</a><a href="清实录乾隆朝实录_page1394.html">1394</a><a href="清实录乾隆朝实录_page1395.html">1395</a><a href="清实录乾隆朝实录_page1396.html">1396</a><a href="清实录乾隆朝实录_page1397.html">1397</a><span class="current-page">1398</span><a href="清实录乾隆朝实录_page1399.html">1399</a><a href="清实录乾隆朝实录_page1400.html">1400</a><a href="清实录乾隆朝实录_page1401.html">1401</a><a href="清实录乾隆朝实录_page1402.html">1402</a><a href="清实录乾隆朝实录_page1403.html">1403</a><span>...</span><a href="清实录乾隆朝实录_page1399.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
