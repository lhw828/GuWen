<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 938 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 938 页/共 1860 页</h1>
    <div class="content">
○授一甲一名进士秦大成。为翰林院修撰一甲二名沈初一甲二名韦谦恒。为翰林院编修　　

○是日起。上以夏至祭地于方泽。斋戒三日。　　

○丙寅。内阁、翰林院、带领新进士引见。得旨、新科进士一甲三名秦大成、沈初、韦谦恒、已经授职。董诰、褚廷璋、李调元、苏去疾吴省钦、孙效曾、祝德麟、李铎、董潮、程沆、张秉愚、张焘、姚鼐、祥庆、高墉、孙含中、邱日荣、李廷钦、牟元文、孟生蕙、陈其熀、白麟、吕元亮、刘徵泰、易文基、蒋鸣鹿、周位庚、黄义尊、龚骖文、俱著改为庶吉士。汤萼棠、蒋熊昌、李家麟、蔡履元、杨嗣曾、费淳戴璐、施朝干、徐天骥、费南英、高菼、沈世焘、陈燮、马葆善、宗开煌、张钧、王为俊著分部学习。商衡、涂宁先、曹焜、袁树、著以知县即用。余著归班铨选。　　

○谕曰鄂弼参奏、凤翔县知县李庄。杖毙铺户李信一摺。其事甚堪骇异。非寻常劣员情事所应有。而该抚仅援滥刑毙命之例为词。于律意失之远矣州县官员。因鞫讯公事任性乖张或用非刑。或责不如法。以致对簿之人。邂逅伤死。此乃谓之滥刑。今李庄以署内需布。令本县布行平民办交复听信家人。事后抑勒找补。甚至以所求不遂。盛怒叠杖而立毙之。是始以所部贾人。为其鱼肉。后以县官威势。肆其草菅。不独与滥毙科条。绝不相蒙即以斗殴抵命常法揆之。彼乃一时起衅。既无勒索重情两造平人又无官民定分。较此犹为霄壤。又岂缳抵监候。是蔽厥辜李庄著即革职拏问。交与该督严审定拟具奏。　　

○谕军机大臣等、永贵等奏称、喀什噶尔。购马二百七十九匹。用银二千七百六十三两有奇。计每匹银十两以内等语。伊犁乌噜木齐贸易哈萨克马匹甚多。嗣后各回城有需马之处俱著奏请调拨。停其购买马匹。　　

○喀什噶尔办事尚书都统永贵等奏、据伯克噶岱默特禀称、灌溉回部地亩水道一、赫色勒河。出喀什噶尔西喀布喀山中灌溉东南一带。托古斯恰特、赛尔扪、喀什噶尔、喀喇刻尔多罗特巴克、阿尔巴特、牌租阿巴特等大小村庄。过巴尔楚克归罗布诺尔。一、托庸河、出喀什噶尔西北、托庸山中、灌溉东南玉斯屯阿喇、图什阿喇古霍尔干、阿斯腾阿喇图什、伯什克勒木等、大小村庄。与赫色勒河合流过巴尔楚克。一、图巴里克河。出喀什噶尔西南。吉斯岭。及西边乌帕勒山中。东流会于图扪。上流向东。灌溉汗阿里克、提斯衮、赫色勒布伊等、三村庄。下流向东北。与赫色勒河合流过巴尔楚克。俱汇罗布诺尔。一、库森提斯衮河。出喀什噶尔西南。英吉沙尔城西羌珲山中。灌溉东北英吉沙尔各村地亩。散流于戈壁。惟赫色勒布伊、提斯衮、汗阿里克三处。分引图巴里克河。水不足用。请自赫色勒河东南。浚渠四十余里。引水入赫色勒布伊村。又托庸河水湍急地亩多冲。今添建土石堤坝。并凿山石以弱水势。仍时加修葺。报闻。　　

○丁卯。兵部议覆、江西布政使富明安奏称、江西卫所明世职。经雍正二年。部议停运而顶带未禁应请革除。他省一体严禁从之。　　

○戊辰。夏至祭地于方泽。上亲诣行礼。　　

○诣畅春园、问皇太后安。　　

○幸圆明园。　　

○谕、著于十三日。在正大光明殿。考度翰林其现派随围之员。免其考试。　　

○礼部议准、江西巡抚汤聘奏称、宁州、武宁、靖安、进贤奉新新昌、永宁德兴宜春、万载十州县棚童。近因查察较密应试者少应如学臣周煌所请。改归土籍考试从之　　

○以山东文登营副将德昌、为乌噜木齐总兵。　　

○己巳。遣官祭关帝庙。　　

○谕曰、果亲王弘瞻。以朕幼弟自孩提养育。迄于成人乃不知祇遵朕训。承受朕恩屡蹈諐尤。罔知绳检。如从前开设煤窰。占夺民产。并奉命盛京。恭送玉牒。谩奏先赴行围等候。种种谬戾乖张。难以毛举朕皆以年幼无知。不忍遽治其罪。曲加训饬。冀可就悛。讵意庸妄日增。非法干求。迹更彰著。其所关于家法朝纲人心风纪为甚大。有不得不与内外臣工。恺切宣示者。去年因富德罪案。有于随驾南巡时。私托高恒、售卖人薓一节。因思法度肃清之日。富德以新经任用之人。辄尔恣意横行若此。则凡王大臣中。保无有同蹈此辙者。因召高恒至京。面为询问。御前大臣。军机大臣内。如大学士公傅恒。协办大学士公兆惠等、有无授受情事。高恒力言无有。及再三严词诘责。始奏出弘瞻。有责偿员卖人江起鏏夙逋。令护卫引赴高恒家。托其带往扬州卖薓牟利。经伊正言相却其事深骇听闻。恐平日似此行为。不仅止是。当命简亲王。諴亲王。和亲王。会同军机大臣。查讯伊护卫太监等、逐一供出。不相符合。更属罪无可逭。弘瞻始据实一一开出。与所讯之供无异竟至于各处织造关差等。俱有略给价值。派办绣缎什器。不一而足。其最可异者。朕特命大臣拣选官员。此何等事。弘瞻竟以门下私人。关说挑取。请托阿里衮。虽阿里衮执法力拒。而弘瞻冥心干与朝政。毫无顾忌。一至于此。此风一长。将内务府旗员之不已。外而满汉职官。内而部院司寺。势将何所不有。且高恒等于弘瞻。尚如此顾忌。则将来诸皇子若效其所为。谁复有奏朕者。朕实为之寒心。我皇考御极之初。阿其那塞思黑等狂悖不法。并经苦心整顿。此王大臣所共知揆厥所由。因皇祖临御六十余年。圣寿崇高。诸王等各为阉仆所播弄。分立门户。肆威渔利入者主而出者奴。彼此交相倾轧。无所不至非大加惩创。国法将不可问。然以当日前事观之。此果宗社之福王公卿尹之幸。天下士民之乐乎。否乎。且如果毅亲王。在皇考时任事最久赏赉亦最优。诸王中较为殷富弘瞻既得嗣封租税所入给用以外每岁赢余。不啻钜万。何至交结侵渔。不畏科条不顾颜面竟至此极耶又其最不可解者。本年果亲王母谦妃千秋皇太后谆谕弘瞻。令将豫备称祝之仪陈设宫陛为果亲王母妃增辉。乃抗不遵循及蒙懿旨屡询。猥以朕并未加赐称祝。不敢自行铺张。与朕斗富是则复成何语。朕缵承皇祖皇考大统。凡王公及大小臣工之所有。何莫非朕之所赐。即何莫非朕之所有。而弘瞻乃以斗富为词。非独其识见鄙悖。抑实缘自知所进菲薄。难掩观瞻是以诡言自文。且复逞其私心愤激而已。殊不知谦妃位分。原非和亲王母裕贵妃可比。裕贵妃年长于皇太后。朕孝奉皇太后其次即应致敬裕贵妃。是以自六旬以来隆礼称祝谊固宜尔。谦妃年甫五旬。朕遵祖宗成训向不相见至各秋分例所有何尝稍缺于供其祝礼之举或俟之六袠以后。则于情理方协弘瞻乃转以此自托。微词讽朕。是诚何心且弘瞻坐拥厚赀。于侍奉母妃之道。方当竭诚备物以博欢心乃不惟不能自尽孝敬而转时向母妃多所索取。岂为人子者所宜出此耶弘瞻素恃口给。恬不为怪。如近日园中不戒于火。诸王并皆进内。弘瞻所居最近。而其至转在诸王之后且嬉笑如常。毫不关念。又强引到园曾见諴亲王。巧言争辩及諴亲王以末至相见。无解到迟诘之。不觉语塞。所谓小聪明是大糊涂孰过于此至若和亲王与弘瞻。恭诣皇太后宫请安。其仪节僭妄。尤非情理所有。昔皇考时。孝恭仁皇后宫诸叔辈皆例不得见面请安。今朕诸叔咸在谁非身历之事朕于和亲王及弘瞻。推恩惇爱。视同一体于此可以自信。顾转恃此不循轨度直于皇太后宝座之旁。滕席而跪坐。按以尺寸即朕请安所跪坐之地也。是尚知有天泽之辨哉。又皇考时。朕诸叔奏对。称圣祖仁皇帝。并不敢称皇考今和亲王与弘瞻。于世宗宪皇帝皆得称皇考朕待伊等为厚为薄必有能辨之者。矧和亲王于朕年相若。久与朕典学肩随。至弘瞻乃自髫龀提携至今。朕意又何所嫌忌。即使有嫌忌之疑。亦当先自和亲王。而历年体恤矜全毫无芥蒂。众所共悉又何有于弘瞻。此虽天下腐儒。以至一介无识者。皆不应拟议及此。然弘瞻既如此恣肆失检。朕若不加儆诫将使康熙末年之劣习。自今复萌朕甚惧焉。此即分长如诸叔辈设事干国家政治。朕膺皇祖皇考付托之重。何敢不奉法从事。若朕诸皇子不知所鉴。或尤而效之则朕之立予示惩。固不止如弘瞻矣。今王大臣等讯明各款。合词公请削爵。朕核之弘瞻。即请安无礼。及不遵慈旨。谩语相诋二节。已应革爵。圈禁治罪朕仍推同气之恩。从宽革去王爵。赏给贝勒永远停俸。以观后效。其兼摄都统。并内廷行走。及管理造办处。圆明园各执掌。概行解退。和亲王于皇太后前跪坐无状。亦著罚王俸三年余俱如议行。并将此通谕中外明示炯戒。　　

○谕军机大臣等、据冯钤奏请陛见所有巡抚印务。交布政使顾济美护理等语冯钤准令来京陛见。其巡抚印务关系紧要。非顾济美所能胜任现在总督苏昌。已经起身回任著前赴广西。接受抚篆视事。冯钤俟苏昌到后。再行来京将此传谕知之。　　

○刑部议准甘肃按察使海明奏称、监犯患病例委佐杂看验后因附和出结。改委州县。但州县有相距甚远者。往返邻封。转误本务。嗣后百里内仍委州县。百里外遴委不同城不同乡之邻封佐杂。查验结报。扶同率结者参处。从之。　　

○以广西按察使析琨。为湖北布政使。　　

○庚午。上诣畅春园、问皇太后安。　　

○原任太子太傅文渊阁大学士兼吏部尚书史贻直遗疏闻。谕曰大学士史贻直。练达老成。年登耄耋。扬历中外。参赞纶扉。宣力三朝。勤劳夙著。前以衰老乞休。奏请解任。朕降旨慰留。并令肩兴入直。俾得从容颐养。近闻患病。遣医诊视尚冀速痊。遽兹溘逝。深为轸悼。派皇六子前往奠醊。著加赠太保。入贤良祠。并赏银二千两治丧。所有应得恤典。仍著该部察例具奏。　　

○又谕、据桑寨多尔济奏称、伯德尔格回人等、在恰克图贸易。有商民小院子。京张暗中挑唆俄罗斯。阻滞买卖而恰克图办事主事巴永泰。不谙事务。与俄罗斯买卖停止后。反屡次催唤商人。且卡上呈报。私出买卖。并偷窃马匹等案。巴永泰并不办理。其随去之领催富珠理。复不安分等语著交该部。另选贤能司员。带同领催。前往更换巴永泰。富珠理。著交与桑寨多尔济。福德等。就近与案内人犯带往库抡审明具奏。至商民小院子。京张乃内地民人。反从中挑唆俄罗斯。阻滞内地差往之伯德尔格回人买卖情属可恶。亦著交与桑寨多尔济。福德等。严行拏获派员沿途用心看守解送京城。交刑部严审。从重治罪。勿致疏脱。　　

○吏部议覆、广东按察使赫昇额奏称、命盗案限六个月审结。惟卑幼擅杀期功尊长。属下人殴伤本管官弁。妻妾谋死本夫。奴婢殴故杀家长等案。伦纪攸关。请限承审官。一个月内审解府。司督抚。限十日审转具题。迟延参处。应如所请。承审州县。于正限一个月未结即于限满日。接扣二参限期州县官限二十日。府、司、督、抚仍各限十日完结。逾限参处。从之。　　

○辛未。上诣安佑宫行礼。　　

○刑部议覆、江苏按察使胡文伯奏称、常人盗仓库钱粮等物。已得财者罪既改拟。其不得财者。律杖六十。未免过轻。请照得财拟军例减一等。拟杖徒等语应如所请。首犯杖一百。徒三年。为从杖九十徒二年半从之。　　

○直隶总督方观承奏、直隶米行经纪。谓之斗行。择诚实乡民报充官给印斗。评价过斛市集人多。不能违众把持。民情称便。其朋充私设。垄断滋弊者早经革除报闻。　　

○以内阁学士双庆。为礼部侍郎。　　

○以福建按察使曹绳柱。为广东布政使浙江盐驿道袁守侗。为广西按察使。湖南驿盐长宝道淑宝。为福建按察使。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百八十六


大清高宗法天隆运至诚先觉体元立极敷文奋武孝慈神圣纯皇帝实录卷之六百八十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十八年。癸未。五月。壬申。谕昨考试满洲由别衙门升用翰詹诸臣。既阅其文。又验其人才。分别等次。一等哈靖阿一员。二等书翼。德尔泰、二员三等观文一员。四等索尔逊一员。并不入等之琳昌一员。侍读学士哈靖阿。著加一级。侍讲学士观文、著罚俸一年。侍讲坐士索尔逊、庶子琳昌、俱著休致　　

○又谕、昨于正大光明殿。考试翰詹诸臣。朕亲加详阅。按其文字优劣。分为四等。一等王文治、周升桓、钱大昕、三员。二等汪廷玙、张曾敞、刘星炜、宋铣、李汪度、邵嗣宗、诸重光、李宗文、杨述曾、朱筠、王燕绪、李宗宝、汪永锡、曹文埴、汪新史贻谟、博明、戴第元十八员。三等蒋士铨、积善、卫肃、李翊、翁方纲饶学曙陈筌、邹奕孝、图鞳布、熊为霖、张翯、朱佩莲、梅立本、薛宋廷、朱棻元、王绍曾、秦黉、胡绍鼎、张光宪、毕沅、曹学闵、罗暹春、刘权之、张坦、福明安、王大鹤、柯瑾、郑岱钟、钱载、励守谦、三十员。四等艾茂、郑虎文、宋弼、吴鼎、富森泰、金维岱、刘亨地焦汝翰、刘天成、陈兰森、陈本敬、阿肃、德昌、梁锡玙、李台、额尔登萼、十六员。又未经考试准入四等之胜格一员。编修王文治升授侍读检讨周升桓、升授侍讲。侍读钱大昕、升授侍读学士。检讨张曾敞、升授侍读。侍读李宗文、升授少詹事。其二等未升用者。记名应升处题奏。内汪廷与、刘星炜、各加赏缎二疋。其三等之侍讲饶学曙、降为编修。庶子钱载。中允翁方纲侍读图鞳布、中允朱佩莲修撰毕沅、中允福明安、编修励守谦、俱罚俸一年。编修卫肃、著以知县用。编修薛宋廷、检讨郑岱钟、俱著休致。四等之赞善郑虎文、著降为编修侍讲学士吴鼎、降为左赞善洗马阿肃、侍讲德昌、降为检讨。少詹事梁锡玙、降为庶子候补侍讲胜格、降为编修检讨艾茂、编修宋弼、检讨富森泰金维岱、编修焦汝翰陈兰森、检讨陈本敬、李台侍读额尔登萼、俱著休致。余均罚俸一年　　

○谕军机大臣等、前汤聘奏、湖北通山县。协同江西武宁县。拏获假官诓骗一案。已降旨将通山县知县送部引见。今汤聘续奏、审拟罗奋鹏一摺又称武宁县知县。能闻风差追会缉。是一事两歧。非明示鼓励之道。向来外吏习气。遇承办案件。两县地涉接壤先发者既得居功。其因人成事之员。但经详报。亦即令其与名希冀蒙恩升用殊不知朕办理庶政。赏功罚过。事无钜细必期鉴别分明。不使稍有模棱渐滋遗滥。著传谕该抚等。确查此案。委系何县实力从事应行优奖。即将该县平日居官如何据实出具考语。送部引见。毋得再将主从先后。支语调停再为含混　　

○以镶蓝旗蒙古副都统托恩多。为正白旗蒙古都统仍兼兵部侍郎。调署正蓝旗蒙古副都统福珠礼为镶黄旗蒙古副都统　　

○癸酉。上诣畅春园、问皇太后安　　

○谕曰、爱必达等奏、按察使司监禁人犯明亮等乘夜挖墙脱逃。请将高诚等、严加议处一摺。已交部严察议奏矣。省会司监关系紧要尤非郡邑可比乃一任犯人捵锁穿墙成群逃逸。陈臬者所司何事高诚人本无能。今复任意玩惕若此。若不加之重惩。何以儆旷瘝而严法纪。且前此盗犯张红顺等一案现今特派大员查审。在司臬者又岂能辞咎高诚著即解任候质。其按察使员缺。著。费元龙补授　　

○大学士等奏大考休致编修宋弼请留续文献通考馆仍充纂修得旨、宋弼著罚俸一年。仍留编修之任　　

○吏部议准。广东按察使赫昇额奏称、粤东臬司衙门。设有照磨一员。查照磨并无专司事件。应裁从之　　

○补行乾隆二十七年分。山西军政。卓异官十员。分别议叙如例　　

○以故奉恩将军谟章子善存袭职　　

○以顺天府府丞申甫为光禄寺卿　　

○甲戌。上以秋狝木兰。奉皇太后自贺明园启銮　　

○谕、上年因直属偶被水潦。是以巡幸木兰时。所有经过地方。向免钱粮十分之三者。俱加恩蠲免十分之五。今岁麦田已获。秋稼虽可望有收。第念究系被灾之后小民生计。尚未免拮据。此次巡幸热河。沿途地方。仍著加恩。将本年地丁钱粮。蠲免十分之五。该部即遵谕行　　

○又谕曰、高诚覆奏归州张洪舜犯盗一摺。错谬已极前因该州先后两案盗犯。音字相同。又事隔经年并不审讯报部。形迹可疑经刑部参奏。在高诚虽非承办。但伊为臬司到任一载。岂竟毫无见闻是以令其据实陈奏。今高诚奏到不特种种掩饰支离。大失司宪之体。且诿过于原任知州秦鑅。用刑致毙夥盗马祥夫州县官讯鞫重案。即刑毙一盗犯。亦不得谓之枉滥。设以此欲加秦鑅之罪岂伊等纵脱首犯转得藉口无过乎。其意不过以此案由刑部举发该州秦鑅。系尚书秦蕙田之侄。妄疑秦鑅通信内部。故为此挟嫌砌陷。殊不知事属子虚。而秦鑅以捕风捉影之谈。徇私诬捏潜通消息。不独秦鑅罪无可逭。即秦蕙田朕必不稍为姑贷。今此案冤良纵盗。物议沸腾。而通省督抚藩臬上下扶同一气有心朦混若此。秦鑅即直揭部科亦所应得又安得以通信为嫌乎。高诚乃谓爱必达署抚篆时每次照详批示。并无回护宋邦绥到任后。闻改委承审亦无牵制之处。且谓赵泰交秦鑅。办理不善。不得不加详慎。曲为督抚掩饰。而归过下僚其居心行事。尚可问耶。高诚。著革职拏问。武昌府知府锡占。以承审之员观望迟疑甚属不堪。亦著革职拏问。交与阿永阿等一并严讯。此案沈作朋提讯批驳。亦陈臬平反所常有。但既偏执己见。枉纵于前。复巧饰弥缝。力护前非于后。小人情熊毕露。不得不加以重谴耳。至爱必达历任封疆。办理大案。不应舛错若此。祇以从前曾经参奏周琬。遂始终意存回护。不知周琬之取戾。由于高傲乖张。其不附参佛保。住特其劣迹之一节又何必巧为文饰耶。宋邦绥向来尚属能事及用为灾抚。顿不如前莅楚后既知案情矛循。又经赵泰交李作椇等控诉乃不奏不办。一味模棱瞻徇。深负委任之意督抚锢蔽成风。于吏治民生。所关非小。不便姑容贻误爱必达。宋邦绥。俱著解任来京候旨。湖广总督员缺。著李侍尧补授。湖北巡抚员缺。著辅德补授并将此通行晓谕知之　　

○又谕曰、刘纶著调补户部尚书。兵部尚书员。缺著陈宏谋补授。著即前往湖北。署理湖广总督。兼署巡抚事务。俟李侍尧到任后再行来京供职。湖南巡抚著乔光烈调补。布政使来朝暂行护理　　

○是日、驻跸汤山行宫　　

○乙亥。谕曰、刘纶已调补户部尚书。陈宏谋未到任之先。其兵部尚书事务。著刘纶兼署　　

</div>
    <div class="pagination">
<a href="清实录乾隆朝实录_page937.html">上一页</a><span>...</span><a href="清实录乾隆朝实录_page933.html">933</a><a href="清实录乾隆朝实录_page934.html">934</a><a href="清实录乾隆朝实录_page935.html">935</a><a href="清实录乾隆朝实录_page936.html">936</a><a href="清实录乾隆朝实录_page937.html">937</a><span class="current-page">938</span><a href="清实录乾隆朝实录_page939.html">939</a><a href="清实录乾隆朝实录_page940.html">940</a><a href="清实录乾隆朝实录_page941.html">941</a><a href="清实录乾隆朝实录_page942.html">942</a><a href="清实录乾隆朝实录_page943.html">943</a><span>...</span><a href="清实录乾隆朝实录_page939.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
