<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 84 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 84 页/共 152 页</h1>
    <div class="content">　　○癸未户部臣奏各边所储粮草皆会计岁用之数非有征调不可轻费今宣府管粮郎中马孝祖乃奏烧荒等项人马本年支过粮草三十余万缘此等粮草系边城预备急用之数除征行工役支行粮口粮外其余随从之人既得影射重差却又重复支费边储有限输运良难诚宜痛革请行各边巡抚巡按并管粮官自后军士远行征调者人给行粮马给草料而住其原支出百里外工役者验日支给口粮其随行骑从不许妄支从之
　　○朝鲜国王李娎遣陪臣尹壕等奉表贡马及方物来朝贺明年正旦节
　　○总督两广军务右副都御史朱英等奏广东泷水县猺贼累招累叛近复聚众杀掠人畜臣等已令参将杨广率领番汉官兵相机抚剿章下兵部言此贼出没不常请行英等督兵根捕并行巡按御史勘其隐匿之弊失□官员听指实奏处报可
　　○甲申太监黄赐传奉  圣旨升锦衣卫正千户万通为指挥佥事副千户万达军人邵宗王敏为正千户俱世袭通达  皇贵妃之弟宗宸妃之弟敏顺妃之弟也
　　○升户部郎中刘显为长芦都转运盐使司运使显在宣府管粮颇有贪名至是代回骤得升用人皆疑焉
　　○升河南获嘉县知县郑福为狭西金州知州从都御史原杰奏举也
　　○乙酉礼部右侍郎尹直以父丧去任
　　○丙戌晋府云丘王美堣奏母杜氏卒欲祔葬于父定王坟缘母丧在太原而先茔在平阳请就葬近地仍乞官为茔葬礼部以为宜俯顺其情从之○海西兀者卫致仕都指挥同知阿冬哈假执亦麻剌卫指挥佥事你希察受官名敕冒其名入关来朝复以己名陛见面奏乞赏赐礼部请究问之  上以阿冬哈冒名入朝当正以法但系夷类姑宥之令收其敕仍命通事谕之后有犯不赦
　　○丁亥赏都指挥佥事张玉等官军四千八百四十六员名彩叚钞绢有差以剿除湖广八寨并贵州坪排洞苗寇功也
　　○府军前卫带俸都指挥佥事张英子钟代父原职为指挥使
　　○戊子晓月犯明堂上星
　　○刑部右侍郎林鹗卒鹗字一鹗浙江黄岩县人景泰辛未进士授监察御史天顺改元  英庙复辟命吏部简科道官知府事鹗遂得镇江陛辞召至文华殿亲谕以擢用意赐食大官给宝镪为道里费鹗感知遇莅郡修废举坠修京口牐筑甘露坝淅舟漕运者便之既而巡抚都御史以鹗材堪治剧请与苏州姚堂两易其地鹗至颇不满苏人之望迁江西按察使僚贰分巡多用己意出入鹗一正之以律多所平反未几升南京刑部右侍郎丁嫡母忧服除召为刑部右侍郎执法不挠公暇輙阅书史临古帖夜分乃止闻人有异书必求之自奉俭薄事生母程极孝程性严有不惬意跪谢移时年五十四卒赐葬祭鹗廉方有守尤好古博雅但与人少恩虽妻子不恤政事颇伤于刻云○己丑开设湖广郧阳府即其地设湖广行都司卫所及县抚治荆襄都御史原杰奏流民之数户凡一十一万三千三百一十七口四十三万八千六百四十四俱山东山西狭西江西四川河南湖广及南北直隶府卫军民等籍臣偕湖广河南镇守巡抚三司等官议流民数多若一概驱之恐其安土重迁难以尽遣就使遣去虑或他处顽民知有空地效尤复来其患尤甚已尝覆实类皆逃移年远无所于归且能治产服贾老子长孙婚嫁姻戚势不可动者谨如  圣谕许其附籍其新来无产平素凶梗者遣之数内在湖广之襄阳荆州德安及今郧阳者二万四千三十九户附籍二万一百八十有七在河南之南阳河南汝宁者七万五百五十二户附籍六万三百八十有四在狭西之西安汉中者一万八千七百一十八户附籍一万六千八十有三其遣还者凡一万六千六百六十三户复虑此辈恋膏腴而乐闲旷且原籍官司不加抚恤势将复来须如先年事例请给  圣旨榜文严行禁革凡深山大谷之内复集续来及展转流徙者并发戍边匿主同之逃囚军匠无论山内外俱令戍边其附籍所垦田地查照减轻则例起科凡百事产俱如洪武年间给与由帖则庶几去者留者各得其所此外须立府县军卫斯为久计臣又与各官相视襄阳府所辖郧县地接河狭路通水陆居竹房上津□洛诸县之中为四通八达要地且去府五百余里山林深阻官司罕到盗贼猝发缓急无制合拓县城置府拟名郧阳即其地设湖广行都司附城立郧阳卫卫为前左右三所其左右二所于湖广都司并南阳卫新收编发流民并不服驱遣问发及寄操军人数内查调二千五百名类编总小甲并百户所实之前所则以赵府群牧司缘事革隶彰德卫官军拨补城周六里三十步设六门分襄阳府所属竹山房县上津郧四县来属又于竹山之尹店置竹溪县编户七社岁徵税粮一千二百九十一石有奇于郧之南门堡置郧西县编户七里岁徵税粮一千一百一十九石有奇又于狭西汉中之洵阳白石河置白河县编户八里岁徵税粮三百九石有奇以上七县俱隶新府其南门堡白石河守御军堡如旧仍属湖广又析狭西西安府之□县地为山阳县于豊阳镇编户一十二里岁徵税粮一千二百六十九石有奇析河南南阳府之南阳县地为南召县于南召保编户一十六保岁徵税粮二千一百五十石有奇析唐县地为桐柏县于桐柏镇上店编户一十四保岁徵税粮一千八百六十九石有奇析汝州地为伊阳县于旧固县编户三十一里岁徵税粮六千四百一十八石有奇以上各隶其本府若州此外旧巡检司凡四其在尹店者移置竹山之县河改隶竹溪在鸦路镇者移南阳之洼石口改隶南召在桐柏镇者移唐县之毛家集改隶桐柏在上店者移嵩县之常界岭改隶伊阳是皆要害之地亡命所必经者又于伊阳县之穆册及赵保村汝阳县之杨埠俱添立巡检司南彰县之马良坪筑立军堡以房县原守肆庄坪堡官军二百员名实之俟郧阳卫调发官军至日如数委守竹之上官渡堡而以上官之数移于肆庄则以近就近各适其便且于光化均州郧县各置水驿驿设五舟摘于湖广所属偏僻水驿各令州县摄之否则拟奏铨注陆路则以里甲马匹递给无烦置驲其官属暂宜裁省府设知府推官抚民通判各一员经历司照磨所各去其半升郧县学为郧阳府学学设教授训导各一员量增其生徒之数诸新县唯伊阳官吏全设桐柏添注抚民县丞余俱知县典史各一员县学教谕训导各一员生徒吏典先尽见役次于民间选之行都司设都指挥使同知佥事各一员经历司亦去其半卫设指挥使同知佥事卫镇抚左右二所正副千户各二员经历知事所镇抚各一员每所百户十前所则以群牧原额旧任为之数内知府都司及各新县正佐首领官宜从臣等会举练达政体熟知风土者庶于新附之民有济余乞铨授如例军职则于河南湖广卫所多余官并陕西调来诸职选任其荆襄曩设守备都指挥合令回司理事白河郧西二县守备官军且须三年以后令回自余加以委任责成使抚治其地则永永无虞矣＜锍-釒＞上诏悉如议行之盖荆襄流民自永乐宣德以来言者每以为忧至是设立军卫有司编籍既定遂帖然安堵论者谓杰与李宾之功良不少云
　　○南京六科给事中言南京雷震非时京师黑眚伤人天心谴告甚为昭著谆切臣等待罪言官不敢缄默谨条陈所见一通达下情请退朝之暇御便殿勤接问仍令内阁大臣六部卿佐都御史经筵侍从等官分班更直庶政阙失得以面陈就赐可否则  圣智日新下情毕照一惩励边将请今后边将失机情状显然者不须曲宥及有临事避难者必寘之重典一省费便民请凡一切买办织造俱行停止以苏民困一思患预防请敕廷臣于文武臣寮之中举其才智谋略堪任将帅者各一人授以重任凡兵事百度悉许便宜处置一禁革扰害请揭榜禁约不许公差人员于所经之处凌虐有司需索贿赂而有司亦不许阿承科取与者受者俱以赃论一汰除旷职请免南京管事大臣之昏庸老惫如建平伯高远都督佥事奚显杨麟者以答天谴诏付其奏于所司
　　○整饬边备右侍郎马文升奏辽东诸夷朝贡朝廷赏赐筵宴恩礼极盛但光禄寺酒饭甚菲薄殆非怀柔之道乞敕礼部筵宴加厚以安夷心毋分彼此使之感恩畏威亦抚绥之一道也下礼部覆奏谨按往年精膳司员外郎李麟所呈朝鲜使臣筵宴事已经奏行请申其令  上曰宴待诸夷本柔远之道所以尊隆国体起其瞻仰非但饮食之而己必器具整齐品物豊洁始称今后筵宴并酒饭处令光禄寺堂上官视之仍以礼部官一员督察敢有不遵者并治以罪
　　○文升又奏辽东都司带管应募兵二千七百有奇广宁操守应募兵一千八百有奇俱金复海盖等卫余丁今既廪食在官而募者亦升受职役然不辖以卫所不籍其姓名他日逃故无从勾补乞令山东管粮参政佥事稽二处募兵本贯量遣所带余丁众多者还助旧军仍籍应募兵并所留余丁分编卫所隶辽东者以五百人编入抚顺隶广宁者以一千人增设一所余则各照原募地方编入定辽东宁广宁诸卫乏军所分有故一概勾补庶军有定伍人无私役事下兵部请行山东管粮官通阅所募之兵原隶何卫分其余丁彼此贴助仍视其原卫附近某境随宜分拨而令队长约束操守其抚顺缺军数多宜参酌处画若广宁右卫应增一所亦当议奏施行倘正军有故随营无丁听行原卫勾补奏可
　　○文升又奏海西建州女直朵颜三卫诸夷变诈叵测虑为边患自后入贡乞敕兵部会同总兵宣布朝廷恩威利害令还谕部落感恩畏威事下尚书项忠等谓事非著令但遇各夷入贡之时或有边情宜令译者译问必须明白切当俾夷人知所感畏不得饰言以取轻慢从之
　　○增设辽东锦义二城参将一员
　　○命毛怜等卫都指挥佥事等官北赤子速苦等十人袭职升毛怜卫指挥使王朵罗等三人一级从其请也
　　○夜月犯左执法
　　○庚寅赐晋府阳曲王美垙第十九子名曰钟锽第二十子名曰钟鐊
　　○夜月犯进贤星
　　○辛卯山西临汾县天鼓鸣其声如炮
　　○壬辰礼部奏正旦节例赐百官宴  上令免宴赐以节钱钞
　　○升黎平府知府杨纬为广东布政司左参政岳州府知府吴节为河南右参政
　　○整饬边备兵部右侍郎马文升言辽阳东山新添东州马跟单清河鹻场叆阳五堡孤悬境外距辽阳三四百里山林深阻人迹罕到其守堡军士行粮令海盖诸卫余丁转运每石费银一两之上比于辽阳关支任负凡五六日方得至堡遂有缘此他往者况无军民耕种客□报纳缓急无备五堡马步军共二千九百九十一名除月粮外人支行粮四斗五升欲将近堡闲旷田地每军拨给五十亩并牛价银一两令其买牛且耕且守一年之后将所收子粒准作行粮其本卫月粮米钞中半兼支虽目前费银颇多而一年所省行粮足偿其数且所种余粮有愿于本仓上纳者如例给银更图别储以备急用此外脱有小警量支行粮事宁即止如此则不劳输运边用自给事下户部覆议以为所言为耕守良法宜行镇巡总兵等官审实无碍一如所言仍令拨给之外别有余地如例分给余丁种纳则地无遗利兵储不虚矣从之
　　○礼部右侍郎尹直以其父奂重曾封为翰林侍讲学士乞祭葬允之先是礼部以朝臣父母丧乞恩祭葬者众奏准非授本等封赠者不与行之数年颇见有节至是直父例不应得乃破例而为之尚书邹干无如之何然自是比例乞恩者接迹而恩典之滥亦无纪极矣
　　○癸巳升大理寺右寺丞刘庆为本寺右少卿
　　○户科左给事中等官张海等查盘辽东边粮还言定边左等卫二十一仓见在银籴买米豆陈浥数多因劾其管粮并巡抚等官罪皆当治下户部以为欲行巡抚辽东都御史督同山东二司管粮官以堪用米豆照旧放支陈浥者量数追陪外原经管粮参政陈俨参议尹淳副使陈相佥事张珩宜行都察院转行巡按御史提问其先年巡抚右副都御史彭谊己致仕合请进止  上曰应追粮数令巡抚诸司查实追完俨等并谊令本处巡按御史逮问其大同宣府甘肃宁夏延绥并蓟州诸处粮料银俱选差公正给事中御史各一员查盘具实以闻无容袭弊仍悉以敕书付之
　　○甲午敕湔除在京文武官过名仍命法司移文于在外诸司
　　○复设广东乐昌县九峰巡检司
　　○云南清军御史黄本等奏清出云南该解内地军丁畏惧远戍俱欲逃之夷境乞如兵部旧所拟奏凡边境清出军伍自乞充军者仍留本地以便征调事下兵部言云南贵州去京师万里其人有＜棘火＞人子百夷罗罗蒲蛮种不一俱无乡贯可稽难于清角□羊问有解者往往中途死亡无济于用宜从本言移文二处清军御史并三司官自后清出军丁应角□羊千里之外者及其家人餋子赘壻侨居年久自乞充军者就编入附近边卫仍行原卫除其名籍若其人不系夷獠不论远近仍如旧角□羊补其有内地见军故逃还以规援例改编近卫者不听报可
　　○整饬边备兵部右侍郎马文升奏辽东地方三面受敌故兵分三路以备外侮广宁为中路开原辽阳为东路前屯宁远锦义为西路遇有警急彼此应援切见辽阳迤西一百六十里广宁迤东二百里有辽河一道分界辽之东西冰结则人马可以通行易于应援或遇冰开贼先据之我兵虽有渡船不能猝济彼此势孤误事非小正统十四年虏犯广宁遣兵据此已有明验今请造大船十数横列河中下联铁索上加木板以为浮桥两岸竖大木为柱总系其缆遣兵护守以往来设或有警则东西声势相连不至误事从之
　　○乙未户科左给事中张海等言辽东岁费京师辇银十万以为积粟四十万石之计近奸弊日滋储积日耗臣等目击其事敢略＜锍-釒＞五事为献一三万卫仓其地污下潴水粮多湿腐宜徙于高燥之地一铁岭沈阳海州锦州粮贱输多则积久陈腐广宁宁远前屯等卫粮贵少纳则岁支不给宜令自今开报银盐凡地里远近粮价贵贱斟酌适均则仓各有积足支三年一定边左等二十一仓报纳银粮容□类有输粮未久即已得银亦有输久未得或至三四年者是盖始不量银开纳终复徇私无序用致缺少□银十三万两无以为偿且粮多滥收利归富室宜令自今开纳则量岁运银数支给则依输纳月日庶兵□两利国课不亏一定辽诸仓上纳粮料多监临势豪之家冒代客□纳粮领银任意作弊宜令监临内外官自都指挥以上无得报纳违者比依盐法没入其粮一辽东地方以辽河为界河东定辽左等十四仓按察司官主之河西广宁等十一仓布政司官主之二年一代行之已久但各仓循环月报出入数目两不相知且干涉军职难于行事况官经二年或相掣肘差官查盘又无定例是以人多玩法易于作弊今宜如大同宣府事例部差廉干郎中一员于广宁管理犯者即治其罪其二司官或减省取回差官查盘立为定法则事体归一事下户部议以为诸仓宜行巡抚并布按二司管粮官从宜计造继以赃罚之赀官银以备粮饷无容轻费欲添设郎中宜行吏部推选以往二司巡守暂合如旧俟踰三年从巡抚官具奏区处差官查盘则定以五年余如所言议上  上皆从之惟查盘则三年一差官著为令
　　○故都察院右副都御史陈濂子柏乞录为国子监生许之
　　○巡抚辽东右副都御史陈钺奏臣奉命出关之后各卫士卒迎愬军职者往往而是臣遂以便宜处画量罚马疋布花给授士卒今诣广宁愬告都指挥以下不法者尤多欲拘之则恐误边防欲执之则初无敕旨愿如前任都御史彭谊事例赐臣敕凡都指挥以下有应执问者听庶奸弊可革事下兵部言巡抚之职当执宪体今军职有罪不行劾奏止以情罚之固非所宜至若逮问方面军职法应上请岂得专擅如谊之事亦出权宜钺奏非是不可听  上曰人臣不得专擅威柄虽有一时假以权宜者非常法也陈钺欲请敕自都指挥以下径行执治是欲专擅威柄邪所请不允
　　○丙申命掌国子监事礼部右侍郎周洪谟理部事升司业耿裕为祭酒升巡抚大同右副都御史张蓥为刑部右侍郎
　　○定拟浙江救荒事宜一民间无碍子弟有愿纳米参充吏典者都布按三司一百石各府并运司七十石司府经历司理问所断事司各县并有品级文职衙门五十石杂职衙门三十石俱先查勘考试相应于缺粮仓分纳米完日需次拨充俟豊年有积则止一开中浙江见在不系存积盐课一十五万引每引米三斗五升于沿海缺粮仓分上纳以是岁八月风潮雨水从巡按御史侣钟请也
　　○四川播州宣慰使杨爱遣长官郑旭等芒部军民府土官舍人陇慰遣把事阿体等贵州宣慰使安贵荣遣把事陈昂等各来朝贡马赐彩叚绢钞有差
　　○丁酉建州卫野人女直都指挥歹因哈释家保等各来朝贡马及貂皮赐宴并金织衣彩叚等物有差
　　○升绥德卫指挥使李杲榆林卫指挥同知王戟俱为署都指挥佥事杲守备清水营戟守备定边营
　　○己亥岁暮享  太庙
　　○遣太常寺官祭五祀之神
　　○遣旗手卫官祭旗纛之神
　　○以明日正旦遣驸马都尉周景樊凯分祭  长陵  献陵  景陵  裕陵
　　○遣驸马都尉游泰祭  景皇帝陵寝
　　○遣内官祭  恭让章皇后陵寝
　　○升后府都督同知赵胜为左都督○整饬边备兵部右侍郎马文升上兵备五事下兵部议尚书项忠等议谓文升欲于永平府孳牧马内选取牝马千匹分给永宁监官军领养三岁取其二驹死则量加追偿恶则预为调习辽东军士缺马则具奏选而给之其言诚为良便宜因其言推而行之并令狭西山西苑马寺各措置牝马千匹或二千匹印给寺监军余领餋如例二年算驹一匹其孳生追偿听巡抚巡按比较文升又欲于各边操练军马命所司定其日期务要依期教阅一其号令不许各立操法缘各边气候习俗不同不可定期泥法宜行总镇等官会议各申教阅之令参以时宜自行演习文升又谓辽东军士苦于马死陪补欲令守臣预籍三路军马月报马死之数收军陪马及官助买之价每季遣官赍价于产马之处收买岁为常例宜行辽东镇守诸臣熟议可否以行文升又以辽东广宁前屯抵开原巡抚官常在广宁巡按官岁满即代而按察司分巡官又专督粮储不能遍历境内欲于东西二路添设佥事或副使一员缘今辽东守臣己众不宜添置文升又以辽东副参以下多役余丁欲移文所司稽其丁数马军与二丁步军与一丁其指挥千百户等官合用之数明立定则以免余丁办纳之苦今宜定为三等量为重轻贫弱者尽免之而把总官如京营近例从以六人都指挥以下管事管操者亦酌定名数令随以出入不得役使垦田营货违者治罪诏从其议
　　○是岁天下户九百一十二万二百六十三户口六千一百八十五万三千二百八十一口田地四百七十七万八千九百九十五顷八十三亩有奇田赋米二千二百一十三万一千三百三十七石麦四百三十三万六十石有奇丝九万二千七百三十斤绵一十万五千两绢二十八万五千三百一十匹布八十七万九千二百五十匹绵花二十八万二千三百九十斤折色钞八十三万五千三十锭杂课钞二千七百八十六万二千一百锭米五万六千二百石麦二千三百八十九石布七百七十二匹盐课盐三百七十九万一千五百六引米五千七百九十石有奇布四万四千七百匹茶课茶五十六万三千九百一十斤屯田子粒三百九十五万八千三百二十石有奇采纳银五万二千一百五十四两水银二百四十七斤朱砂一十七斤一十一两漕运京师儧运粮三百七十万石各处运纳粮五百七万一百石有奇减免天下官田等顷税粮一十九万四千八百四十石有奇
　　大明宪宗纯皇帝实录卷之一百六十终
　大明宪宗纯皇帝实录卷之一百六十一
　　成化十三年春正月庚子朔  上诣  奉先殿  皇太后宫行礼毕出御奉天殿文武群臣及四夷朝使行庆贺礼  皇太后皇后俱免命妇朝贺
　　○辛丑文武群臣朝亲王于奉天门东廊
　　○壬寅  宣宗章皇帝忌辰  奉先殿行祭礼遣驸马都尉周景祭  景陵
　　○乙巳孟春享  太庙
　　○遣内官祭司户之神
　　○丙午以水灾免浙江绍兴宁波台州杭州四府杭州前等卫所成化十二年秋粮子粒共四十一万三千八百四十石有奇马草三万一千二百七十包有奇
　　○丁未以大祀  天地  上御奉天殿誓戒文武群臣致斋三日
　　○户部议覆整饬边备兵部右侍郎马文昇所奏事宜一足衣食以恤官军谓近年辽东卫所官军折色俸钞不足关支间有关支太半软烂千贯仅直银一两余若以月米计之每石不过直银一钱以上不足养赡又军士岁例有冬衣布花之给而海运不继妻子不免号寒盖因登州海船数少及运到又无官吏及时给散欲于旅顺口修金复盖三卫库房三十间设立官吏遇到即收以俟给散一均屯田以苏困毙谓辽东各卫近城膏腴田地多被卫所官员占种却将累年放免充军名下未蠲之粮分派贫乏余丁老幼其富实余丁官豪仍旧私役以致人无控诉欲得巡抚督令分巡等官明白丈量分拨屯种其言俱可从议入悉命所司行之
　　○戊申夜月犯毕宿　○己酉周府胙城王子壉薨王庄简王之子母李氏宣德乙卯生正纯己巳封镇国将军景泰乙亥袭封胙城王至是薨年四十有三讣闻辍朝一日赐祭葬如制谥曰荣顺
　　○庚戌大祀  天地于南郊祀毕  上还宫谒  皇太后出御奉天殿文武群臣行庆成礼
　　○以上元节赐文武群臣假十日
　　○辛亥以大祀庆成  上御奉天殿大宴文武群臣及四夷朝使
　　○壬子立春顺天府官进春  上御奉天殿受之文武群臣行庆贺礼免宴
　　○协守松潘等处都指挥同知孙暠四川都指挥同知刘昇俱停俸戴罪杀贼以番贼攻劫新桥等堡堤备不严故也
　　○移置山东宁阳县青川村驿于堽城坝
　　○命福建漳州卫军余杨三杨四光锦衣卫头目俱与冠带月给米二石三等永乐间从其父征守交趾被留至是脱身来归故有是命
　　○丙辰  英宗睿皇帝忌辰  奉先殿行祭礼遣驸马都尉王增祭  裕陵
　　○戊午分隶湖广之荆州荆州左右瞿塘襄阳安陆郧阳七卫及德安房县均州长宁夷宁枝江远安竹山八所于湖广行都司调湖广都指挥使柴政掌行都司事升襄阳卫指挥同知吕钟南阳卫指挥同知减廉俱署行都司都指挥佥事从抚治荆襄左副都御史原杰等议也
　　○己未赐朝鲜国贺正旦陪臣尹壕等宴并金织衣彩叚等物有差
　　○命兀者右卫都指挥佥事木令哈等子满古捏等四人各袭职升喜乐温河卫指挥使主卜哈等四人各一级
　　○辛酉升四川左布政使李敏为都察院右副都御史巡抚大同
　　○提督四夷馆通政使司右通政刘文致仕因乞赐诰命吏部言其未经给由于例不可诏与之
　　○命沈阳右卫带俸都指挥使田广光参将镇守固原等处地方
　　○刑部议覆整饬边备兵部右侍郎马文升言武职多不恤军士侵克月粮盖以事发止于带俸差操立功赎罪故视以为常不知警戒乞敕法司查照旧例若都指挥指挥侵欺军士粮料二百石大布一百疋绵花一百斤者依律议罪立功满日俱降一级带俸差操不许管军管事若侵欺不及此数者仍依见行事例宜行辽东禁约指挥千百户等官及通行天下从之
　　○壬戌开设应天府六合县道会司
　　○大兴左卫指挥使周广奏近年钞法不行每钞千贯止直银四五钱在京势要殷富之家往往载于各布政司及府州县公行嘱托每钞千贯徵银五两其利十倍乞通行禁约后有违犯许诸人首告以寘于法上曰今后依势卖钞并有司听从者重罪不宥令巡按御史纠举以闻
　　○西番静宁等寺番僧锁南你麻天方地面游僧答月儿舍阿塔儿等各来朝贡马赐宴并衣服彩叚等物有差
　　○命南京府军卫指挥使陆宣守备九江等处地方
　　○癸亥赐蜀府内江王友璠第六子名曰申馔辽府镇国将军恩鉹长子名曰宠汕
　　○甲子泰宁等卫都督兀南帖木儿遣都指挥猛革帖干等海西木兰河等卫野人女直都指挥撒赤哈等亦迷河等卫野人女直都指挥捏克等兀者等卫野人女直都指挥扯革等各来朝贡马及貂皮赐宴并金织衣彩叚等物有差
　　○升四川右布政使马驯为左布政使
　　○以旱灾蠲直隶潼关卫蒲州守御千户所成化十二年子粒一千一百二十余石
　　○山西代州无云而雷
　　○直隶安肃等县民李文友等八人以妖言谋逆坐斩
　　○乙丑夜月犯建星
　　○丙寅洛脱等簇头目朵而只加奏所进方物多而赐数未足事下礼部请移文巡抚狭西都御史余子俊勘实给与从之
　　○整饬边备户部右侍郎程万里奏永平分守东路右参将李铭镇守密云等处都指挥同知王荣俱有将才乞以铭升副将名目协同镇守蓟州永平山海地方营充游击将军兼领密云及黄花居庸关军马有旨俟边方有缺用之
　　○丁卯命辽东守备宁远前屯二卫都指挥同知崔胜光右参将分守锦义二地方
　　○戊辰升翰林院编修陆简为本院侍讲以九年任满也
　　○定拟辽东各仓开中成化九年十年盐引则例两淮运司见在存积盐八万六千五百五十引每引米一石二斗常股盐十万引每引米八斗两浙运司见在存积盐二万八千二百三十引有奇每引米九斗常股盐五万引每引米六斗
　　○己巳以增孔子笾豆乐舞之数遣兵部尚书兼翰林院学士商辂告文庙翰林院学士王献告于阙里
　　○升翰林院编修费訚为国子监司业
　　○升监察御史江沂为四川按察司副使整饬安绵石泉江油龙州等处兵备先是巡抚四川右副都御史张王□赞等奏乞将大坝原设兵备副使改安绵等处会原任副使颜正坐事当降职吏部因请如瓒议从之
　　○分遣给事中监察御史查盘边粮给事中李俊唐章刘昂黄澄彭序张善吉黄麟和逊李谦御史潘瑄刘仁叚正袁祯陈遵毅薛纲娄谦何鉴翟庭蕙俊瑄四川昂仁延绥澄正大同序祯广西善吉遵毅贵州并湖广逊纲宁夏李谦娄谦蓟州章鉴宣府麟庭蕙甘肃
　　○直隶凤阳临淮二县昼晦地震有声
　　○录四川松潘写字崖等处斩获番贼功升参将署都指挥同知尧彧实授都指挥同知其余将士一百八十七人升赏有差
　大明宪宗纯皇帝实录卷之一百六十二
　　成化十三年二月庚午朔
　　○辛未升吏科右给事中赵侃为都给事中
　　○免云南各长官司及裁减州县官朝觐从总兵官黔国公沐琮等奏请也
</div>
    <div class="pagination">
<a href="明实录宪宗实录_page83.html">上一页</a><span>...</span><a href="明实录宪宗实录_page79.html">79</a><a href="明实录宪宗实录_page80.html">80</a><a href="明实录宪宗实录_page81.html">81</a><a href="明实录宪宗实录_page82.html">82</a><a href="明实录宪宗实录_page83.html">83</a><span class="current-page">84</span><a href="明实录宪宗实录_page85.html">85</a><a href="明实录宪宗实录_page86.html">86</a><a href="明实录宪宗实录_page87.html">87</a><a href="明实录宪宗实录_page88.html">88</a><a href="明实录宪宗实录_page89.html">89</a><span>...</span><a href="明实录宪宗实录_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
