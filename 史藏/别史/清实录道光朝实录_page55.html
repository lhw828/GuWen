<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 55 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 55 页/共 848 页
  </h1>
  <div class="content">
   ○诣皇太后宫问安。　　

○谕军机大臣等、严烺等奏、会勘马营工挑坝。拦沁归黄。必应抛护碎石。并拟增培土工一摺。前据严烺覆奏、马营工挑坝一道。为拦沁归黄最要关键。已购运碎石妥办。当经降旨、交严烺督同罗含章、覆勘情形。通盘筹画。务使一劳永逸。不可稍为迁就。兹据严烺等奏称马营挑坝。在在迎溜著重。今欲固守坝身。以资拦沁入黄。必须抛护碎石。可期历久坚固。实于险工有裨。自挑坝南面、至坝身西面。埽外间段估抛碎石七段。约需石一万二千余方。抛成后如有蛰矮。仍当酌量加抛。俟历二三年、站立坚稳。即可久远巩固。其接连之西坝尾、遥堤、格堤、北尾堤、各工。选取纯淤。帮宽筑堰。计土石两项、约共需银十万两。著照所请、准其于豫省司库筹款发办。至沁河下游官堤。亦著一律帮培。该署河督当实力督催。尽心办理。抛一段之碎石。必坚稳一段之埽工。不但目前使无窒碍。总须筹及万全。以期经久无弊。著有成效。不可徒滋劳费。终无实济也。将此谕知严烺、并传谕罗含章知之。　　

○赏三等承恩公锡敏、委散秩大臣。三等侍卫德麟、二等侍卫。在乾清门行走。　　

○戊戌。谕内阁、王鼎等奏、审拟已革通判至善、列款揭控一摺。此案湖南已革通判至善、因被督抚会劾。辄敢出具印文。在都察院申辩。并摭拾不干已事。列款揭告。甚属可恶。现据王鼎等查明所揭各重款。均系子虚。实属任性刁健。至善著照所拟发往伊犁。效力赎罪。衡州府通判孙龄、奸宿仆妇。著交部照例议处。巡抚左辅、当至善向询被劾缘由时。不即正词指斥。辄将总督密商会劾原函、给令阅看。殊属不合。左辅、著交部议处。　　

○又谕、陈若霖奏、审拟参将守备互揭一摺。此案参将李衍祚、于伊弟向营书借用公项银两。讯非知情勒借。究属约束不严。并令兵丁买物。未即给价。摊帮之项。未将养廉饬发。均属不合。李衍祚、著交部议处。已革守备于伟、承造军械。改旧为新。殊属草率。著责令赔造。仍饬李衍祚督同承修如式。由岳州府及接任参将验明结报。以昭核实。　　

○以乌喇特扎萨克镇国公巴图鄂齐尔、为乌兰察布副盟长。　　

○己亥。上御乾清门听政。　　

○谕内阁、刑部请将京察记名之员外郎恩德、暂行留部办事。恩德、系刑部保列一等。经朕记名外用。兹复奏请暂留。若各衙门纷纷效尤。殊乖三载考绩之典。所请不准行。　　

○刑部等衙门会奏、直隶交河县贼犯张存贵等、谋毙事主。经方受畴审明。将张存贵问拟斩决。其听从谋命下手加功之田九、张冬、二犯。照窃盗拒捕帮殴例拟军。罪名未协。驳令覆审。方受畴仍照原拟具题。请饬交新署督臣松筠、再行覆审。得旨、案关窃盗谋杀事主。于罪名大有出入。著交松筠覆加审讯。详核案情。悉心按例妥拟。如原拟实有错误之处。即著据实参奏。具奏到日。再交刑部核议。寻覆奏、田九一犯。应改依谋杀人从而加功者绞律、拟绞监候、秋后处决。并请将方受畴等、交部议处。从之。　　

○以三等侍卫敬徵、候补内阁学士朱士彦、詹事府詹事徐颋、为内阁学士。兼礼部侍郎衔。通政使司副使张鳞、为太仆寺卿。　　

○赏休致副都统头等侍卫巴淩阿、全俸。　　

○庚子。上御紫光阁骑射。并阅王大臣侍卫等骑射。　　

○谕内阁、朕恭阅皇考仁宗睿皇帝实录。内载嘉庆八年十一月。奉上谕各省民间词讼。经州县审断不公。复赴上司衙门控告者。各督抚仍发交原审各员讯究。该州县心存回护。以致百姓抱屈莫伸。纷纷赴京呈控。嗣后著督抚提齐人卷。亲率藩臬。秉公审讯。其犯证较多、距省遥远、未便亲提者。当于隔属道府大员内。派委办理。傥仍沿恶习。必当惩治等因钦此。仰见皇考周察民情。谆谆申谕之至意。夫州县为亲民之官。若于民间讼案。听断详明。何致纷纷上控。乃该督抚等于此等控案。往往狃于积习。仍发交原审州县覆讯。在该员等心存回护。岂肯自翻前案。立予平反。迨至小民冤抑难伸。又复赴京控诉。讼狱繁滋。实由于此。用特再行申谕。各督抚等、务宜懔遵圣训。仰体朕怀。于民间上控之案。即当提集人卷。督同藩臬。秉公审理。其或犯证较多、距省较远、未便提质者。亦当遴委隔属道府公正大员。前往究办。总不得发交原审官员。自行审讯傥仍不祗遵。经朕察出。或被人参劾。定将该督抚惩处不贷。　　

○又谕、有人奏、请申禁八旗人等、争控地亩。毋得赴地方官衙门呈诉一摺。所奏是。在京八旗人等、控告地亩。均应亲赴部旗。或步军统领衙门。呈明办理。原以旗人非州县管辖。查验档契。地方官呼应不灵。定例本为周密。若如所奏、近来州县违例详部之案甚多。往往轇轕不清。案悬莫结。转致拖累无辜。著八旗都统、直隶总督、严行申禁。凡旗人控告地亩。如产真理直。准其近赴部旗呈办。不得赴地方官衙门控告。该地方官、亦毋许率准虚词详部。以省拖累。至宗室控案。如有应行质问之处。著照定例派部员赴宗人府会审。毋得传唤过部。若宗室本有夫男。转令妇女出控。径赴部堂哓渎者。尤属有乖体制。并著宗人府、严饬该族长、学长等、认真化导。傥仍有故令妇女违例赴部具呈者。查明该夫男钱粮。酌量折罚。以除积习而息讼端。　　

○辛丑。谕内阁、颜检奏、遵议训练章程一摺。各省设兵卫民。因地定额。无论防汛出差。均有捍御折冲之责。闽省绿营兵丁。向以三成之一。专司训练。其余二成。并不演习技艺。殊乖承平讲武之意。嗣后著将拨防塘汛兵丁。责成该管汛弁。按日操防。由将领随时调阅。其看守城垣仓库监狱、及护饷解犯各兵。五日一班。轮流换回归伍。一体分日轮操。俾技艺娴熟。悉成劲旅。其所议酌减停操日期。并教督募补各章程。闽省各营、均著照此办理。　　

○又谕、据徐锟覆奏、改买马匹章程一摺。西安满营。历年赴归化城购买马匹。每致例毙缺额。众兵扣银过多。未免苦累。兹据查明嘉庆年间、节次赴宁夏等处、买补之马。经外尚耐操乘。该处程途既近。水草亦便。自应随时变通办理。著照所请、嗣后西安满营买补额马。改就宁夏府、洮州、岷州、等处采买。务期膘壮足额。以裨戎政。其一切纳税查验之处。仍照旧例行。　　

○又谕、庆惠奏、请将节省银两。发商生息。以资差费一摺。热河驻防八旗官兵。每遇公务。向有应领盘费。自近年改设都统衙门以来。事件较前增繁。不敷支放。著照所请、准其将该处生息公用两项下。积存银内。拨银六千两。交热河道发商。按一分生息。每年所得银两。添给该官兵出差盘费之用。其息银须至道光三年交纳。所有本年支放盘费。准其将积存项下、余银三百八十五两零。拨入本年差费项下。以备支领。该部知道。　　

○江宁副都统哈哈岱、荆州右翼副都统都明、因病解任。以正白旗汉军副都统文泰、为江宁副都统。青州协领成顺、为荆州右翼副都统。　　

○壬寅。孝昭仁皇后忌辰。遣官祭景陵。　　

○上诣皇太后宫问安。　　

○谕内阁、军机大臣会同吏部议覆给事中蒋云宽条奏各款。分别准驳一摺各省督抚参劾属员。其应降应革。定例俟题参奉旨之日。再行开缺。况所出之缺。有应在外题调、乃请旨简放、归部铨选之不同。若于具摺纠参时。即随摺拣员升调。或将应行简放及部选之缺。纷纷奏补。不特有违成例。且恐该督抚以爱憎为取舍。甚至因人择缺。不可不防其渐。著照所议、嗣后该督抚参劾所属。总须奉有谕旨、吏部知照开缺时。再行分别题补。如有违例奏请者。该部即奏明更正。仍将该督抚议处。以昭法守而杜流弊。　　

○谕军机大臣等、有人奏、江西州县亏缺杂税之由。请旨查禁一摺。所奏是。据称亏缺之弊。不在有定额之杂税。而在无定额之田房契税。江西州县。藉此那移。上司亦以此为通融地步。往往前次所领契尾。全数尽销。而税银分文不解。复汇缘关说。再领数百纸。以为自肥之地。上司徇情给与。以为照应属员。竟有迟之数年、全不报销者。以致积年累月。鲸吞愈多。迨去任之时。接任州县。按册计算。亏欠不可胜计等语。田房税契。黏连契尾。自有一定章程。该省税契银两。是否有那移隐漏之弊。著毓岱、督同藩司邓廷桢、详加查核。如实有前项弊窦。即当严行申禁。并妥议杜弊章程具奏。务使税银不至偷漏。而交代可免亏缺。方为妥善。将此谕知毓岱、并传谕邓廷桢知之。　　

○以礼部右侍郎明志、兼正白旗汉军副都统。　　

○以拏获云南临安军务案内、在逃逆匪马哈杂。予同知周炳等议叙。赏把总蒋必爵、蓝翎。　　

○癸卯。展缓山东惠民、阳信、商河、德平、临邑、恩、六县上年被水村庄应徵耗豆。　　

○甲辰。春分。朝日于东郊。遣顺承郡王伦柱、恭代行礼。　　

○谕内阁、理藩院请定口外喇嘛章程。酌议条例具奏。内如蒙古汗、亲王、郡王、贝勒、贝子、公、扎萨克台吉之子孙。承袭受职后。复愿充当喇嘛。及孤子充当喇嘛。均系蒙古旧俗。相沿已久。自应仍听其便。毋庸明立禁令。至每年呈进丹书克。由中正殿运进。亦系向来旧制。著仍遵循办理。其所议赏给诺们汗职衔之达尔汉喇嘛等。未经转世者。不准给与名号印敕。其呼图克图、诺们汗、涅槃后。徒众过五百名者。择人分别赏给职衔督率。又赏有名号印敕、及徒众多者。方准其补行入档。至认获呼毕勒罕时。该旗加具印结。报理藩院。方准入瓶制签。其四川广法寺、堪布喇嘛。三年换班。由藏就近更换各条。均著照所议办理。惟呼图克图涅槃后。择人给与扎萨克喇嘛职衔。诺们汗涅槃后。择人给与达喇嘛职衔。原为督率徒众起见。若该呼图克图、诺们汗、转世成立。则督办有人。著将扎萨克喇嘛、达喇嘛、各职衔。即行撤销。以昭核实。　　

○谕军机大臣等、前据严烺会同罗含章奏、马营挑水坝。必应抛护碎石。当经降旨准行。兹据罗含章奏、覆勘挑水坝情形。原非专为拦沁归黄而设。沁水力弱。即有时沁黄并涨。亦不致遽坏堤根。但得沁堤高厚。不使漫溢。河水一退。沁水自然归黄。不须拦截。且挑水坝正当河水之冲。即抛护碎石。亦恐不能持久。徒滋劳费。万一河由内走。则石坝反在河心。不可不虑等语。挑水坝之设。既非十分紧要。抛护碎石。转恐别滋流弊。著严烺、罗含章、再行悉心妥议。如果窒碍难行。是挑水坝抛护碎石工程。竟须停止。不必兴办。惟上游沁河。官堤民埝。必须一律帮高培厚。严烺等即督饬赶紧估办。以资捍御。将此谕令知之。　　

○又谕、毓岱奏、巡抚衙门。向有赣关解交公费银一万六千两。盐务解交公费银二万两。作为署中各项办公之需。今奏明请将赣关公费。仍留署中办公。将盐务公费。发交盐道存库备用等语。所奏甚是。著准其将赣关公费一项。作为巡抚衙门各项办公之用。其盐务公费一项。著发交盐道存库。或于省城试行社仓。以备闾阎缓急。或酌修营中军械、并黏补城垣、及书院孤贫等项。该抚随时酌量。分年次第办理可也。将此谕令知之。　　

○诏谕班禅额尔德尼、尔前闻皇考仁宗睿皇帝升遐。即聚集各庙喇嘛等、念经拜忏。并遣堪布具表、呈进佛尊哈达香枝等物。又恭请朕安。复进佛尊哈达数珠等物。朕甚嘉纳。尔阖藏之人。久沐皇考重恩。兹闻升遐。竭诚念经。并遣使叩谒。朕甚嘉慰。尔使到京时。梓宫业已永远奉安山陵。朕特命大臣、率尔使恭赍贡物。诚敬供献。惟皇考在天之灵。必鉴尔悃诚。锡以福祉。尔乃黄教仰望之大喇嘛。久沐皇考深恩。嗣后惟当感戴皇考之恩。阐兴黄教。勤学经卷。俾群生各安生业。以副朕优待黄教之至意。懔遵毋怠。今来使回藏之便。特问尔好。颁给诏书。并赐尔三十两重银茶桶一件。壶一件。盅子一个。各色大缎二十匹。大小哈达各十方。外并缮写赏尔暨扎萨克喇嘛济忠格里叶嘉木磋等、赏件清单。交尔使堪布罗布藏呢玛带回。到时祗领。特谕。　　

○诏谕噶勒丹锡哷图萨玛第巴克什之呼毕勒罕阿旺扎木巴勒粗勒齐木、尔接闻皇考仁宗睿皇帝升遐之信。即率大小各寺喇嘛、念经拜忏。兹复具表呈进佛尊哈达香枝等物。又恭请朕安。呈进佛尊哈达数珠。甚属恭顺尔阖藏人众。久戴皇考重恩。兹闻升遐。如此竭诚念经。并遣使叩安。朕甚褒嘉。尔使到京时。梓宫业已永远奉安山陵。朕特命大臣、率领尔使、恭赍贡物。赴陵供献。想皇考在天之灵。必鉴尔悃诚。锡以福祉。尔系代达赖喇嘛办事之大喇嘛。受皇考之恩极重。嗣后惟当感戴皇考之恩。阐兴黄教。勤习经卷。俾群生各享安居之福。以副朕优待黄教之至意。懔遵毋怠。今来使回藏之便。特问尔好。颁给诏书。并赐尔三十两重银茶桶一个。各色大缎十二匹。大小哈达各七方。外并缮写赏尔及济咙呼图克图等、赏件清单。交尔使堪布阿旺罗布藏带回。到时祗领。特谕。　　

○旌表守正捐躯山东禹城县民张什子妻袁氏。　　

○乙巳。谕内阁、赛冲阿等、议覆给事中陈鸿条奏银库书吏丁役舞弊一摺。著照所议、嗣后户部北档房。于每月初旬、将上月收银总稿。移送该科道。与收册分款核对。用印时、祇许二人。毋得仍前杂沓。交银批付内、填写该科道衔名。送交画押。再行用印。各生捐册、著稽察科道携带所立捐册。会同江南道御史、互相磨对。如有不符。联衔参奏。其册档文移。俱钤用该科道印信。官生报捐。仍照向例由银号倾镕交纳。如有银号包揽。额外需索。及胥吏串通舞弊。一经捐生指名首告。立即严拏治罪。至所称开放银两。关系紧要。应令该科道设立放银册档。将放过银款数目。逐一登记。一体钤用印信。以防弊混之处。俱著照所议行。　　

○又谕、前据御史魏成宪参奏、户部郎中张甲三、丁培绪、员外郎丁嘉干、刑部主事高赐礼、声名平常一摺。当交军机大臣。令其指出实据。复将该御史登覆各款。交户部二部堂官、秉公确查。兹据查明各该员所办稿案。皆属按例准驳。在署亦无别项劣迹。该御史所指人证。传询各员。据称并无其事。御史有纠绳之责。例许风闻言事。但必须确凿可凭。方能据实查办。今该御史摭拾空言。胪款指劾。殊失建白之体。魏成宪、著传旨申饬。嗣后各科道等、如遇参揭事件。务当确切指陈。真知灼见。不得以捕风捉影之谈。徒博弹劾之名也。　　

○谕军机大臣等、松筠奏、藩司查办旧案交代。提出摊捐银两。恳照恩旨邀免一摺。据称直省历届办理巡幸大差。凡例不准销之项。均系借动司库银两。事竣后、分年在通省养廉内摊捐。自乾隆四十五年、至嘉庆二十三年、尚有未经摊还银四十九万五千六百七两零。可否援引恩诏。予以豁免。其嘉庆二十五年八月、及道光元年三月、两次大差。借动司库银一十七万二千两零。应自道光二年为始。按廉摊扣还款等语。著俟颜检到任后。督同藩司屠之申、详细确查。再行妥议具奏。将此谕令知之。　　

○先是工部奏、都水司郎中李光先、呈称坛庙十案工程。内有四案销册。并未核减。讯据官吏贿嘱弊混。命军机大臣会同刑部严审定拟。至是奏上。得旨、工部承办坛庙要工。与寻常工程不同。乃承修司员法克精额等五人。不知敬谨从事。辄敢得受官匠分送成头银两。法克精额、复徇情嘱托看册司员马瑞辰、蒙混销算。马瑞辰、亦经收受官匠贿送。种种朋比。情殊可恶。法克精额、马瑞辰、俱著发往黑龙江。充当苦差。马瑞辰、俟监追完赃后。再行发遣。惠霖、荣安、萨炳阿、陈孝宽、俱著发往伊犁。效力赎罪。工部堂官、于援案办理之处。并未先行具奏。又不奏明行取内工例按款相查核。于本管公务。漫不经心。有玷职守。以致估办参差。复失察司员等朋比受赃。设非李光先呈告。案何由破。非寻常失察可比。著交吏部查明各堂官在任月日。分别严议议处。额外主事王见炜、亦系核办销册之员。首先黏签驳商。不肯扶同草率。甚属持正可嘉。王见炜、著加恩赏给员外郎职衔。遇有该部主事缺出。即行奏补。　　

○以江南江安粮道所属各卫帮丁行月等米、因灾缓缺。拨扬州、安庆、宁国、池州、庐州、凤阳、等府属节年缓漕并赠五米二万一千七百余石。以备支放。　　

○除陕西宝鸡县建盖武职衙署占用民地二十六亩有奇额赋。　　

大清宣宗效天符运立中体正至文圣武智勇仁慈俭勤孝敏成皇帝实录卷之三十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二年。壬午。三月。丙午朔。上诣皇太后宫问安。　　

○谕内阁、魏元煜奏、请动拨口粮银两一摺。江苏省上年被灾之上元等二十一州县卫。前经降旨赏给一月口粮。并加赏口粮。兹据该抚查明、约共需银五十四万余两。现在江宁司库无款动拨。请于江苏藩司司库道光元年实存案内应入二年春拨银内拨银十一万两。苏松粮道库、拨漕项银二万三千两。龙江关、拨银十五万两。淮宿关、拨银十万两。扬州关、拨银八万两。并上年截留徐淮二府属、漕米平粜银八万两。著照所请、按数动拨、以资接济。如有余賸。即饬解司归款。设有不敷。由司找拨。该抚即饬该管道府、督饬所属。查明户口。迅速领银。挨户亲为散给。并令该藩司、亲往抽查督放。不得假手胥吏。致有侵冒。俾灾黎均沾实惠。用副朕普锡恩膏至意。　　

○吉林将军富俊等奏、开垦伯都讷屯田。声明实在情形。得旨、吉林乃我朝发祥根本之地。一旦招集无数民人。不知其意何居。且聚之易而散之难。其理易见。即如所言、随时移驻京旗闲散。此项民人、日久安居。又将何以措置。可再明白回奏。　　

○丁未。上启銮。恭谒东陵。　　

○谕内阁、据阿克当阿面奏、裕陵隆恩殿、暖阁内外柱、俱有曹□少朽情形。著英和、文孚、会同阿克当阿、即行前往。敬谨详细阅看。据实具奏。　　

○又谕、明山奏、审拟误伤祖母重犯一摺。此案陇阿候、与余茂胜、口角争殴。误伤祖母阿潮奶身死。该抚因例无专条。请依孙殴祖父母杀者律、淩迟处死。伦纪攸关。固当加重定拟。但误伤究与殴杀有间。朕准情酌理。陇阿候、著改为斩立决。嗣后遇有误伤祖父母致死之案。即照此问拟。　　

○以大学士伯麟、署步军统领。　　

○以故云南永昌府属镇康土知州刀闷济子克彰、袭职。　　

○旌表守正捐躯河南邓州民张建洛妻杨氏。
  </div>
  <div class="pagination">
   <a href="清实录道光朝实录_page54.html">
    上一页
   </a>
   <span>
    ...
   </span>
   <a href="清实录道光朝实录_page50.html">
    50
   </a>
   <a href="清实录道光朝实录_page51.html">
    51
   </a>
   <a href="清实录道光朝实录_page52.html">
    52
   </a>
   <a href="清实录道光朝实录_page53.html">
    53
   </a>
   <a href="清实录道光朝实录_page54.html">
    54
   </a>
   <span class="current-page">
    55
   </span>
   <a href="清实录道光朝实录_page56.html">
    56
   </a>
   <a href="清实录道光朝实录_page57.html">
    57
   </a>
   <a href="清实录道光朝实录_page58.html">
    58
   </a>
   <a href="清实录道光朝实录_page59.html">
    59
   </a>
   <a href="清实录道光朝实录_page60.html">
    60
   </a>
   <span>
    ...
   </span>
   <a href="清实录道光朝实录_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
