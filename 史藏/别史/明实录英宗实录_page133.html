<!DOCTYPE html>
<html>
 <head>
  <meta charset="utf-8"/>
  <title>
   明实录英宗实录 - 第 133 页/共 263 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录英宗实录 - 第 133 页/共 263 页
  </h1>
  <div class="content">
   ○总兵官武清侯石亨奏近因北征马多亏损今各营官军领民间孳牧马瘦弱者多猝难调用请寻访京师内外官校军民之家有良马者悉令送官上马偿银八两中马六两给与营骑操从之
　　○六科给事中十三道监察御史劾奏太保宁阳侯陈懋平江侯陈豫保定伯梁珤太子太保兼户部尚书金濂等统领官军征剿福建延平府反贼邓茂七贼寇未除妄奏宁靖师旅才班余党复作欺罔罪大乞正典刑诏懋等从实自陈懋等输罪皆宥之
　　○是日早月食当在卯正三刻钦天监官以为辰初初刻致失救护六科十三道劾监正许惇等推测不明下三法司论罪当徒诏宥之
　　○壬辰命驸马都尉西宁侯宋瑛男金吾左卫指挥使杰袭封西宁侯
　　○巡抚山西右副都御史朱鉴等言近奉敕将振武卫并沁州守御千户所原在大同官军发回鴈门关操守臣惟大同城池全仗调来官军固守乞仍存留俟边境宁息具奏定夺从之
　　○以习字秀才陈纲解祯亮淩耀宗林章试中书舍人俱于内阁书办
　　○先是锦衣卫署都指挥佥事吕贵奏近遣署郎中汪浒等往狭西临洮等处调取土军番民来京听用恐路途窎远往复艰难况延安绥德俱系边境即今冬寒河冻正贼人出没之时乞敕停止事下兵部议请行狭西镇守等官处置至是都御史王文等亦以为不便且言土军番民已经选过西宁等四卫就留各卫常川操练临洮等四卫分送宁夏延绥二处备冬从之
　　○靖江王府奉国将军佐忠卒遣官赐祭命有司营葬
　　○夜月晕轩辕太微西垣右执法明堂灵台长垣土星俱在晕内
　　○癸巳升河南右布政使丁镃为刑部左侍郎仍支从二品俸
　　○命右军都督佥事耿义子让为指挥使故金吾左卫指挥使刘清叔旺羽林前卫指挥同知田富弟思俞海弟让济阳卫指挥佥事董脱脱不花弟亮俱袭职
　　○升呕罕河卫都督同知你哈答为右都督指挥同知沙笼哈为指挥使塔山左卫都指挥同知弗剌出为都指挥使葛林卫指挥同知答鲁哈为指挥使朵儿必河卫指挥佥事额昇哈阿者迷河卫指挥佥事公把奴引门河卫指挥佥事叫化肥河卫指挥佥事必鲁俱为指挥同知命故土鲁亭山卫指挥同知阿剌哈子额勒孙葛林卫指挥佥事沙笼哥子答里哈俱袭职
　　○总兵官武清侯石亨奏五军三千神机三营官军二十余万见于东西二教场操练人马数多布阵窄狭难于教演宜挑选游兵一万哨马一万敢勇一万异其号色分遣东直西直阜城门外空地筑场别选善战廉干武臣管领操习臣等往来比验勤怠诏兵部同三营官议行之
　　○广西总兵官都督佥事田真奏广西贼势滋蔓流劫远近乞调湖广广东贵州官军征剿事下兵部议各处官军俱在本地方杀贼难以调发宜令真调广西官军土兵剿灭仍令参将都指挥使武毅速平广东贼寇回广西策应从之
　　○福建汀州卫指挥佥事韦政等奏沙县流贼二千余突入清流县杀死民人烧毁房屋诏兵部遣人促高礼仲福领军星驰前去剿杀
　　○庆成王府洪洞县主卒遣官赐祭命有司营葬
　　○夜晓刻月犯五诸侯南第一星
　　○甲午命太仆寺卿崔奎致仕以吏部言其年八十六昏耄不能任事也
　　○升江西赣州卫指挥使来昇袁州卫指挥使养贤俱为置都指挥佥事往江西都司视事听调杀贼以巡抚刑部右侍郎杨宁荐其骁勇能干善抚军士也
　　○命户部官二员督运江西米四万石浙江米三万石赴福建以调官军剿延平府遗寇也
　　○山西布政司奏本城新集士马岁费米八万四千五百石有奇料豆三万一千二百余石草七十八万束有奇见贮者不能给其半岁请于本司该运宣府税粮三十二万五千石草七万束内量存十分之五以备供亿从之
　　○大理寺卿孔文英奏直隶保定并山西大同等府州县居民先被虏寇惊散各处潜住差官招抚未还即今农事将兴若不预图耕种今岁秋成决无可望乞敕总兵官各统精兵出关沿边巡哨振扬威武则逃住人民必各回还耕作矣事下兵部议宜敕石亨自紫荆关往大同杨洪自居庸关往宣府巡哨提督官军堵塞关口修完墙榨墩堡于是亨言四事一增添边兵以大同宣府官军数少贼若小至可以出击倘如日前大举岂敢迎锋抗敌乞每处添精兵三万一整饬边备大同沿边原设烟墩九十余座每座用人十五名占人数多莫若于紧关要路并立大墩一座各添人三四十名守望一摆堡运粮大同粮道不通即今将岁纳粮草俱积于代州城内宜于鴈门关北广武站西安驿设城堡二处转输粮草供给一置造军器今军器缺少而新收报效之人多有殷实之家不敢私造宜听其自置赴官看验量给工价昌平侯杨洪言八事一怀来永宁雷家站三处当用精兵守备除原守备官军外宜将在京官军添辏一处可用五千一千守城二千耕种二千巡哨一宣府大同等卫所屯田军余被贼惊散未得耕获子粒粮草无从追徵临城田地宜听其耕种不许禁止一大同边城俱少铁以造军器宜于在京官库内关领每处给十万斤一紫荆关城低壕浅东西受敌难以备御合于春暖土开之时移窑子口修筑关隘城郭其石门峪东至白阳口直抵居庸关宜遣都督一员率领曾经修筑官军将通行人马道路设法砌垛一大同宣府各边隘口甚多虽设置栅榨挑掘壕堑但恐贼人窥伺越过闻山西潞州出铁宜令于秋粮内折办铁蒺藜一百万遣人送至鴈门关俟官军自运备用一向者虏寇入境保定等处俱无火堠所以人不得知宜于各村社立柴墩五座接至边墩但闻举放炮火各村随即接应人得移入附近城中庶不失所一万全都司所辖卫所原有余丁编成队伍宜令把总管队官员如法操练以防不虞一永宁城宜令都指挥黄宁守城都指挥张受巡哨指挥张荣提督边墩怀来城宜令都指挥康能守城都指挥沈礼巡哨指挥朱亮提督墩台雷家站宜令都指挥王俊守城指挥郝忠巡哨指挥汪琮提督墩台  帝曰领兵巡哨及措置边务俱准所言但京城守备尤重兵部同多官议石亨杨洪柳溥内推一人以闻
　　○巡抚山西右副都御史朱鉴奏平阳等卫府泽潞等州县民壮共一万五千九百余名俱在山西教场操备听候策应京师太原府所属原调二千余名在振武卫操备听候策应鴈门今闻诏书谕以事定仍旧宁家为民即便各将原领器械马匹径自散回原籍乞敕巡按御史及都布按三司委平阳等卫府州县官拘集押赴原处照旧操练俟边境宁息再行定夺从之
　　○山西太原左卫指挥佥事江涌奏臣父洪备边一十三年征哨不缺今与虏寇对敌勇不顾身父叔兄弟四人俱死抱恨于心莫能报复乞将父原操旧军令臣总领赴边操备遇警竭力杀贼以复讎从之
　　○乙未命魏国公徐承宗掌前军都督府事
　　○命都指挥使许贵充右参将镇守大同西路
　　○升斡兰河卫指挥同知牙失塔为指挥使亦马剌卫指挥佥事阿兰哈为指挥同知命故亦里察河卫指挥佥事咬纳子古鲁麻袭职
　　○命故金吾左卫指挥同知李顺子弘金吾右卫指挥同知金溥子柱指挥佥事晋全弟用俱袭职
　　○赏辽东官军一万五千人银币先是京城戒严命都督焦礼施聚帅众赴京既而虏寇遁去官军悉回朝廷以其道路跋涉特命赏之礼聚各赏银十两二表里都指挥各赏银三两一表里指挥各赏银二两千百户镇抚旗军各赏银一两
　　○武清侯石亨奏紫荆关白羊口等处累遣人守砌止在内伐木遮榨其外未及垛塞以致贼来无阻乞敕都督王通总兵官朱谦等调拨官军委老成知识兵事谙晓道路官分住各关口相视阔狭设法作急砌垛拦截从之
　　○宁夏总兵官都督同知张泰等奏河东达贼约有三百余披戴明盔青甲欲来犯边缘宁夏兵分三路调用不敷乞敕该部将河南都司直隶潼关等卫所见操听候策应官军三千韩府安东中护卫等衙门及平凉卫见操汉土官军六百庆府宁夏中护卫见选止回官军五百俱调赴臣处操备并力杀贼庶不误事从之
　　○巡抚江西刑部右侍郎杨宁奏江西运粮官军虽有七千其阵亡伤故一千有余征进广东二千各处缺人守备乞将江南附近无警去处官军调往福建征进留江西官军以守地方事下兵部议江西福建密迩宜令宁酌量福建贼情缓急将附近官军民壮遣官调往策应庶彼此相济不致误事从之宁又奏戎狄禽兽也不可以恩结不可以义感迩来漠北降虏散处中原自京师直抵徐州布满郊邑即今广东福建寇盗生发宜将新旧达官达军精选勇悍者令众所信服达官头目管领从大军征剿给与赏赐俟贼平就分布各卫所守御将其家属送之同住非惟潜分其势亦可因用其力  帝曰所言良是已命都督毛福寿高礼等选调以往其妻孥且不可动恐致惊疑
　　○直隶扬州府泰州如皋县浙江处州府属县各奏岁歉人民缺食已废廪赈济俟秋成抵斗偿官从之
　　○直隶真定山东济南青州湖广襄阳诸府各奏去年夏秋亢旱禾稼焦枯租税无徵命户部覆视以闻
　　○丙申赏办事官吏监生何清等一千一百六十人布米有差以其随文职官员北征回也
　　○升直隶定州卫带俸指挥使吴英为都指挥佥事命故通州卫指挥佥事余五十弟泉袭职
　　○总兵官武清侯石亨奏在京官军马匹不敷且瘦弱不堪乞敕各营总兵等官取勘各军原领马匹除膘壮堪用及虽瘦弱堪以饲牧调理骑操者如旧领养果有十分瘦损者拣出送太仆寺转发附近未经贼掠州县有丁力人户餧养膘壮之日送京给军操练从之
　　○少保兼兵部尚书于谦奏隆庆左卫泥河沙窝达贼三十余人下营因见都督范广等巡哨回还又在彼窥伺为患宜敕广仍统领精锐官军前去会同居庸关守备内外官员计议并敕宣府总兵官朱谦等量调官军前后夹攻仍委都指挥一员率领轻骑五百往黄花镇驴鞍口一带巡哨以截贼路从之
　　○镇守天津等三卫都指挥李端为人发其盗官物强奸部卒妻诸罪命巡按御史验治坐绞宥之戍边
　　○夜有流星大如杯色赤有光出自内阶西北行至大陵尾迹炸散二小星随之
　　○丁酉命直隶真定府藁城县知县徐荣复任荣九载任满部民怀其惠政赴监察御史保留之御史以闻故有是命
　　○命故济州卫指挥使曹贵叔顺羽林前卫指挥同知谷斌侄原通州卫指挥佥事后保儿子钦俱袭职
　　○巡按贵州监察御史沈义奏贵州苗贼猖獗其赤水毕节等处俱被阻截乞令云南参将都督佥事方瑛协同贵州总兵官宫聚先将赤水至水西一带苗贼剿杀开通道路直至清平平越设法解围从之
　　○湖广武冈州诸峒苗出肆虏掠巡按御史奏署都指挥佥事毕通失机命责取其罪状宥之
　　○晋府徐沟王钟铎薨王晋宪王第二子母邵氏宣德六年生正统六年册封至是薨年二十讣闻辍视朝一日谥悼僖遣官赐祭命有司营葬
　　○戊戌少保兼兵部尚书于谦言怀来永宁内捍京师外连宣府若无人守备则声息不通京师非便乞将总兵官杨洪原带来官军二千再添调一千量给赏赐令都指挥王林李纲分领赴二处操备仍令都指挥杨信往来提督务须修理城池筑立墩台收刈田禾预备粮草探报声息堤防贼寇如遇贼犯边少则出兵剿杀多则飞报宣府总兵等官夹攻从之
　　○宁夏右参将都指挥使王荣奏灵州城外先有达贼二千余人过城下说送  太上皇来续又有二万余人称说若不开门迎接在此住著打搅事下兵部议乞敕总兵镇守等官严加堤备如本处军马不敷飞报邻境调兵策应亦须设法招募民壮勇敢协同战守有功照例升赏从之
　　○致仕祭酒贝泰卒
　　○己亥命锦衣卫带俸都指挥同知马政协同都督佥事昌英于三千营管操
　　○赏征进福建达官达军六百人各银二两布二匹
　　○镇守大同左少监陈公奏威远卫达贼三百余骑临城四散剽掠砍伤军人探知也先见在断头山驻劄奏下兵部同石亨等议请令署都指挥佥事石彪领军往鴈门关巡哨探贼势多寡相机出奇剿灭从之
　　○夜月犯心宿
　　○庚子敕谕随满河等五卫指挥佥事歹扎等及大小头目人等曰朝廷以尔归顺故加恩于尔亦既有年今朕嗣承  祖宗大统尔又能不为瓦剌所惑特遣人来朝忠诚可嘉兹特令赍敕谕尔尔当恪守人臣之节益坚向化之心但遇瓦剌来边侵扰即便密报总兵镇守等官相机剿杀不许信其哄诱为非若能杀贼有功朝廷重加升赏必不吝惜尔其钦承朕命无怠
　　○升浙江道监察御史李宾为太仆寺卿
　　○赏大同等处都督方善张斌并官舍旗军七百七十三人银彩叚表里有差以斩获达贼功也
　　○赏怀来永宁各城新集官军银各一两
　　○命浙江都指挥佥事萧华分守衢州姜恭分守金华提督官军操备
　　○蠲顺天等八府军需三分之一从巡抚官李奎奏请也
　　○少保兼兵部尚书于谦奏有军人王贵自虏中还能悉彼事情言阿剌知院等人马往辽东抢掠也先人马往狭西抢掠今都督焦礼施聚领军还辽东乞敕其沿涂谨慎堤备务湏首尾联属互相应援不许自分彼此因而误事从之
　　○山西徐沟县民王文简尝为阴阳生造妖言惑人比因胡寇之扰遂紏集无赖者孙彪焦恕张斌樊伯兴等欲为乱云己乃龙华三会中法主也先已之连襟彪乃东方青龙神恕西方白虎神斌北方黑虎神伯兴火德真君给恕等符帖封为侯伯总兵尚书诸伪官期是月十五日夺太原城起事既而恕惧发之官俱就擒至是伏诛
　　○辛丑升河南布政司左参政宋兴为右布政使太平府经历刘涣为右参议户部员外郎郑原受为山西右参议翰林院五经博士沈庆为湖广按察司佥事大理寺寺副沈讷南京云南道监察御史吕昌俱为福建佥事讷管银场昌管屯种刑部郎中饶恒为福建延平府知府国子监学录魏龄为江西道监察御史提调北直隶学校
　　○巡抚大同宣府左副都御史罗亨信自陈年七十四衰病不能理边事乞致仕从之
　　○户部奏旧制民间钱粮亲自送纳其有无赖包揽者处以重刑籍没其家今在京官舍军民中多有无赖之徒于直沽张家湾良乡卢沟桥诸处俟候送纳之人经过邀至酒肆或倡优之家多方引诱包揽代纳粮则用土插和草则用水浇淋布绢之坚厚者易以纰薄稀松钞贯之完好者抵以破碎软烂及至官司选退纳户畏其声势莫敢谁何遂至出息偿官所负愈重钱粮不完职此之故今边务方殷供给为重乞敕都察院申明旧章仍行五城兵马并水陆诸路巡检司严加巡视遇有此等即擒赴官究治其送纳者惟粮草送赴仓场交纳其布钞等物俱令径送本部验中用该司印信钤给类送该库交纳如有顿放军民之家及容留顿放者一体论罪从之
　　○改直隶睢州卫隶河南都司管辖以都给事中叶盛奏请也
　　○少保兼兵部尚书于谦等奏镇守鴈门关都督佥事孙安纵寇殃民忍心害物视人命如草芥以边务等闲诏三法司廷鞫之
　　○命都察院移文禁各处公差内外官毋纵从人科害军民违者从御史按察司官擒罪如律应奏请者奏闻处治
　　○壬寅命舍人军民有输米豆二百五十石或谷草二千束或秋青草三千束或鞍马十匹于大同宣府助官者悉赐冠带以荣其身
　　○先是命召商于密云隆庆仓中纳淮盐者每引米八斗豆五斗或草四十束于古北口中纳者每引米七斗豆三斗或草三十五束至是以价高遂损之其于密云隆庆仓中纳者米豆俱减一斗草减十束古北口中纳者米减五升豆减一斗草减十束
　　○镇守涿州署都指挥佥事沈英奏州境逼近京师接连紫荆关隘乞将原调在京官军除头拨二拨不动其余三拨人数尽发回州操练守御城池堤防贼寇从之
　　○兵科都给事中叶盛奏河南开封等府州县俱有流民而陈州尤多署都指挥佥事陈纪公正老成宜令专抚流民从之
　　○镇守阳和等卫左参将都督同知张斌数为人发其贪淫诸罪都指挥曹安又奏其匿虏情不报数为虏掩袭诏逮治之
　　○癸卯命户部以江南折粮银七万五千两于狭西易米以实边储
　　○巡抚永平等处右佥都御史邹来学奏自密云至山海守边军士月粮一石除本色八斗余二斗折色自正月至六月例于附近官司支钞自七月至十二月例于京库关胡椒苏木然每军岁关胡椒二两一分苏木一两七钱二分往来关领动经数月所得不偿所费乞俱于附近关钞为便又言边务方殷铠甲不足乞于遵化铁冶出铁二十六万斤附近官库出布五千匹成造备用从之
　　○贵州赤水卫奏比者苗贼攻围城池仓廪虚竭蒙拨四川叙州等府粮一万石接济然道路险阻其运到者十无一二乞于四川儹运贵州粮内借拨万石于本城饷军事下户部言运道通塞难以遥度请遣官乘传赴彼区画从之
　　○太保成国公朱勇男仪奏臣父随驾征讨迤北殁于王事乞照例葬祭  帝曰勇为大营总兵官丧师辱国以致误陷  乘舆岂可以公侯礼葬祭不允
　　○甲辰福建漳州府知府甘瑛有治剧才以丁忧去官镇守刑部右侍郎薛希琏奏乞夺情视事吏部覆奏漳州员缺已补乞调除瑛于延平府从之
　　○少保兼兵部尚书于谦言五事一在京各营马少乞敕户部申明买马给授冠带事例并行总兵官武清侯石亨催督军中有自愿买马者送部给价仍请给  圣旨榜文令在京官吏军民有马愿送官者给价其御马监并各马坊见养马除预备  上用外余尽给军骑操及行河南山东布政司并直隶大名等府于所属存留税粮马草并折色丝绢内照时价折收马匹给与各州县原养马人户收领孳牧以候取用又闻楚肃等府并官吏军民之家俱有马匹宜运银往易之一各营操练官军多缺少衣甲军器乞将内外库藏一应军器尽给军应用仍行工部催督在外军卫已成造者送京一紫荆关白羊口倒马关一带大小缺口不减数十百处又有漫山可通人马地方已遣官军砌塞乞每人与银二钱自制器具趁时修理一石亨杨洪各统官军出口巡哨并拨官军往紫荆关等处守备俱用粮草供给乞敕户部遣官往山西大同宣府一路设法整备一直隶真定顺天府所属州县及涿鹿等卫所军民因达贼惊散逃往河南等处潜住遗下房屋桑枣又被过往军民并见在人户拆毁砍伐又况河南地方有限流冗无穷恐聚集太多别生患害乞敕各处巡抚镇守等官将所在军民善能抚恤严切禁治不许仿效逃移拆毁砍伐诏悉从之  命召商于大同宣府并大同府右二卫中纳盐粮其中淮盐者每引纳米豆六斗或谷草八束或秋青草十二束中浙盐者每引纳米豆四斗或谷草六束或秋青草九束中长芦盐者每引纳米豆三斗或谷草三束或秋青草六束俱不次支给  狭西临洮府同知田旸奏监军内臣请止令随将讨贼不许擅专兵权  帝曰朝廷委任内臣各处镇守备御监军行事皆是  祖宗旧制不可更改  修狭西沔县守御千户所直隶平定州守御千户所大宁都指挥使司营州欲屯卫土城  赐祭守把紫荆关都指挥同知韩青以阵亡故也
　　○乙巳  命大宁都司故都指挥佥事许英侄通金吾右卫带俸署都指挥同知李贵子瓒俱为指挥佥事府军前卫带俸都指挥佥事李聪子麟大宁中卫带俸都指挥同知谷聪子忠俱为指挥使通中卫带俸都指挥佥事王喜子成金吾右卫老疾致仕带俸都指挥同知金锁子英俱为指挥使  都指挥佥事梁泰奏原额官军已离京三月今奉敕欲选精壮者付署都指挥石彪往口外杀贼缘各军衣鞋破碎马匹瘦弱难以前进诏泰量选精兵健马与彪率领前去其余令泰管领回京
　　大明英宗睿皇帝实录卷一百八十七
　大明英宗睿皇帝实录卷一百八十八
　　废帝郕戾王附录第六
　　景泰元年闰正月丙午朔  太上皇帝在迤北  敕都督同知范广纪广都指挥杨信得尔等奏有达贼三百余人在怀来长安岭等处出没剽掠敕至尔等亟领军马或分或合剿灭尽绝以除边患  刑科给事中徐正自陈提督军务有劳乞如副都御史罗通佥都御史王竑例景升以官不允  蠲直隶大名府未纳光禄寺厨料以知府李辂奏其请民困也  蠲河南开封卫辉二府被灾田地夏税麦二万六千五百余石丝一万五千六百七十余两秋粮米五万九千三百五十余石草七万三千八百余束
　　○丁未  敕浙江左布政使孙原贞曰前因处州贼徒反侧不靖已命都督等官往镇守都指挥佥事萧华等分地方屯兵掺练又令太监副都御史等官调度官军民兵克期会合捣其巢以靖地方今特命尔往各处参佐谋议军事尔须昼夜用心掺练军马整搠器械养威蓄锐以俟不许因循怠荒仍询察从化民叶仁八等受职之后有无增势长奸情由计议从长处置  敕谕辽东宁远守备右都督焦礼义州守备右都督施聚今特命尔礼充左副总兵尔聚右副总兵各在处守备遇警领军协同总兵官左都督曹义等杀贼尔须运谋奋勇同心竭力以成其功毋或自分彼此有误事机如违取罪非轻  升光禄寺寺丞蔚能为本寺少卿命工部屯田司署郎中事主事李昉实授本司郎中  给蜀府内江王友墦德阳王友墄岁禄各二千石米钞中半兼支  少保兼兵部尚书于谦奏在京官军多有陆续在逃者乞请  圣旨榜文晓谕自今年正月初一日以后在逃者腹里军人发边卫充军守墩瞭哨边军全家调发极边卫分守了官员降三等终身守边但有窝藏官军者窝主就发京卫充军榜出十日有能自首与免本罪若事发擒拿发遣瞭哨并自首复还职役未久仍复在逃者正犯斩首枭示全家发极边卫分充军哨了仍行在外各处一体俟捕从之  参赞军务右副都御史罗通近日辽东报声息此必因徵调辽东军马其守将瞰境外一二达贼往来即诈称虏寇数千犯边以上其问调之军甘肃宁夏大同宣府亦然且遇贼十余人輙称见贼数千杀败之斩首十余级向者德胜等门外不知杀贼几何郤升官六万六千有余辇毂之下宜然况边陲之远者为今之计宣府大同各宜屯重兵掺练宣府宜于独石马营或德胜口屯练大同宜于大同威远卫屯练各选武将骁勇者充总兵官文臣刚毅者总督军务时遣谙晓胡语者效胡人服饰出境探听贼情夜捣巢穴贼虽恃健马劲弓卒至亦无所施矣若白日行营则贼非惟望尘而遁抑恐埋伏以待胜负利钝木可知也然古之名将韩信起于行伍穰苴援于寒微乞敕兵部五军都督府询察都指挥指挥以下其中有知兵如韩信穰苴者与议而行之若腰玉珥貂者皆是苟全性命保守爵禄之人与憎贤忌能徒能言而不能行者不足与议此也奏下少保兵部尚书于谦言辽东宣府大同各处近日累报声息若依通所言一概劾其不实恐边将果有警不奏必致误事其奏德胜关等门外滥升官军六万六千有余盖以武清侯石亨缴功次册内将当先一万九千八百八十人升一级阵亡者三千一百一十八人升二级其余齐力之人止是给赏并无六万之多今通既谓官军不曾杀贼宜将臣谦同石亨已升职爵革去其余官军俱具不升前此已奏令石亨杨洪各率精锐官步官军亨自紫荆关往大同供自居庸关往宣府沿途巡哨提督官军堵塞关口修理墙棺剿降贼寇防护耕种今通奏欲宣府大同各宜屯练重兵盖已行事务其推举武职已有诏书举到部者送石亨等处试验虽才略不齐亦可随机任用未见有如韩信穰苴者且武清侯石亨昌平侯杨洪安远侯柳溥等头珥貂蝉与都督范广孙镗卫頴等俱腰玉带之人亦有守战功绩不见苟全性命保守爵禄之情今通奏其不与议此事又自荐其仕途年久颇知边情恐有如韩信穰苴堪任大将之人宜就令指实姓名保荐通久奏乞选文臣刚毅者充总督军务官功念臣谦既无此才又素不知兵宜罢少保总督之命或就令通或别选老成大臣代臣管理臣指管部事捐躯尽瘁以报朝廷诏五府六部都察院翰林院及六科及十道将于谦罢通所言会议以闻各官言石亨杨洪蒙任以战守之事皆封列侯于谦蒙委以总督军务加授少保此三人者实堪其任今罗通谓腰玉珥貂者不足与议意指亨等其辞过当然志实在于御寇伏望乾刚独断委任如初  帝曰卿等所言皆是于谦公廉勤慎才识俱优石亨存心宽厚善抚士卒杨洪军旅整肃有谋有勇三人朕亲用之故特授以重职罗通志在灭贼以国为计卿等将此意问谕谦等今后同心协力不许互相猜嫌以防兵务  镇守延安诸处都督同知王祯奏都指挥同知神杰等分守庆阳畏避边警弃之私归诏俟虏平逮治之  翰林院侍讲徐珵言臣近蒙差往河南彰德府召募民壮道经汤阴县周流社询知宋臣岳飞生于其地飞之祖坆犹在飞起自民间应募勤王大立战功佐成中兴之业殁后葬于杭州墓木南拱至今庙食汤阴实飞所生之地理宜建庙祀之  皇上临御凡天下祀典并令有司令脩举矧今方将奋扬神武复仇雪耻灭彼贼虏以成中兴之功有如飞者宜令建立庙宇春秋祭祀则不惟汤阴之民知所激劝而在朝将士以及天下之人亦莫不知所激劝而兴起其忠义之心矣  帝从之  福建贼首罗丕于沙尤诸县肆杀掠镇宇侍郎薛希琏数趣都指挥奏敏合兵剿之敏误不赴诏巡按御史逮敏鞫之  有言锦衣卫官校缉事之毙者云多为人复私怨指无为有诬致人罪且例不许辩理  帝曰官校本以廉阴谋不轨大奸大恶乃今其毙如此后有送法司不引伏者其为辩理之如肆诬罔俱重罪不宥
　　○戊申  敕左佥都御史杨信民都指挥同知姚麟近因广东贼徒生发围困城池甚急故特简命尔等调度官军征剿经今月久不见奏报显是尔等在途迁延畏缩于法当究治姑释不究敕至尔等务湏合谋并力将贼扫除尽绝令参将都指挥武毅率领原来官军土兵驰还广西掺守又敕镇守广西总兵官都督佥事田真巡抚右侍郎李棠令其选委三司能干官分往所属卫所府州县定立赏格招募土兵协同官军屯掺守备如遇贼寇生发相机剿杀  升山东道监察御史任宁为都察院右佥都御史赐之敕曰今命尔往大同宣府代副都御史罗亨信巡抚地方总督屯种比较子粒提调仓场收支粮草尔须用心区画得宜扶植良善修举废坠凡有不公不法等事除内外权豪势要及军职具奏其余尔就擒治其有功于边备便益于军民者亦须具奏定夺尔尤须秉心公正持身廉洁以称尔职但有纤毫怠忽不以公道行事罚及尔身悔将无及  翰干河等卫野人女直千户凡察等建州右等卫女直指挥佟火尼赤等来朝贡方物赐宴及彩币等物  升礼部主客司郎中余麟为河南布政司左参政广东按察司副使王增祐为广西按察司按察使湖广道监察御史姚鹏南京江西道监察御史郑敬俱为江西按察司佥事少保兼兵部尚书于谦奏臣叨掌兵政素无军功屡蒙升赏顾已怀惭累经辞免未赐俞允况边务方殷用财浩穰臣之一身俸禄优厚岂敢滥冒有负  圣恩所赐银两表里实不敢领受  帝曰赏所酬劳卿扶危之功居多朕深念之所辞不允  山东东昌府高唐州奏去岁薄收人民艰窘本州税粮除运京仓及边储外其存留本州者乞折收绵布以苏民力从之  重定山西所属罪囚于大同纳米豆赎罪例杂犯死罪纳米豆四十石三流并徒三年减十石徒二年半以下等每递减五石杖一百纳米豆八石余四等递减八斗笞五十纳米豆二石余四等递减四斗  十三道监察御史华鸾等言三事  一曰抚按疲困顺天等府州县经贼之后或有父母被其杀伤妻子被其掠去者甚至耕牛草料俱为劫尽日夜惶惶望风流移至今络绎不绝如以上年旱荒民甚艰食粮税颜料何从输纳起取人夫何由措置当此惊疑之时而复劳民动众如此必至转加流离深为可虑乞敕巡抚等官设法抚安免其粮差三年如无牛具种子者官为赈军需物料必须支给官价而平收买如此则疲困得以苏息庶免流离转徙之患矣  二曰慎用刑官在外都布二司断事理问并各府推官皆系理刑官员近年除授多有不暗刑名问囚招拟或成于吏胥或出自主文此辈多不畏法惟图贿赂颠倒是非出入罪名又有暴虐者不问情之轻重一概加之鞭挞淹禁岁月以致刑狱不清人心嗟怨乞令巡抚镇守等官考察不晓刑名者起送吏部改用酷暴者罢黜为民则刑狱可清人心悦服矣  三曰减省钱粮浣衣局囚禁犯妇每月给米每年关领布花淹禁愈多所费甚大乞将在局年远犯妇或放依亲随住或量其年岁给配有功官军如此则钱粮减省而仁恩溥博矣诏礼部会议行之  释番僧锁南初太监喜宁为北使与锁南乞别校尉廉得宁尝邀锁南至家阅兵书图谶诏下锦衣卫狱至是释之
　　○己酉起复直隶徽州府知府孙遇遇廉慎善抚民以父丧还家守制属民告乞夺情视事巡抚官以闻故有是命  升广州左卫指挥佥事胡英为广东都司署都指挥佥事命故羽林前卫指挥同知史斌侄全袁宁侄义锦衣卫指挥使海贵弟全府军前卫指挥佥事胡俊弟杰俱袭职  升建州左卫指挥使塔失建州右卫指挥使和泥赤俱为都指挥佥事亦马喇卫指挥佥事安塔亦里察可卫指挥佥事扯颜得俱为指挥同知命故喇鲁卫指挥佥事歹羊哈子亦里袭职  户部奏内府岁用黄白蜡芽茶茶恭灯草诸物例应南北直隶并各布政使司供应然今山东河南供给京师四川湖广江西浙江挽运贵州福建军饷并选民壮代运京储且边务方殷凡百所需悉取给于民若滋岁用不别区画民实不堪请敕巡抚南直隶侍郎周忱量出见贮余粮于产有之家贸易供用从之  总兵官武清侯石亨等奏右副都御史罗通言也先人马俱往宁夏犯边欲以精兵八万人从大同出其不意捣其空虚其老营可一鼓而得也臣等奉命会议得自虏中回者俱称贼营在于断头山外也先不曾自往狭西止遣三万余众前去抢掠今若以重兵深入万一到彼人马疲倦劳而无功恐挫抑军威愈长贼志仍请依先奏准事理令臣亨与杨洪各领马步官军往大同宣府相机行事  帝曰京师根本重地宜留杨洪掺兵堤备石亨其同左少监彭以从得雁门关出都督指挥杨能其同太监裴当从居庸关出随去官军每人赏银一两  广西总兵官都督佥事田真奏柳州卫指挥孙宪借职退闲其人久守地方历练老成熟知边事军民信服乞令整搠兵备有功照例升赏从之仍命各都司衙所果有此等之人堪以任用者具奏擢用不许狥私滥举  提督辽东军务左都御史王翱奏沈阳卫了见境外烟火达人往来不绝诚恐往别城攻劫人马不敷调用事下兵部议辽东原取赴京军马已令都督焦礼等管领星夜回还原卫守备宜移文翱等催促礼等回还及整搠见在军马遇有贼寇相机战守又苏州永平山海地方接连辽东先调官军五千来京听调今既辽东有警宜留在彼掺备策应从之  巡抚山西右副都御史朱鉴奏鴈门关守备官军月久未曾更换宜于太原左等卫再选精壮官军一千五百及敕沈阳中护卫再选精壮官军五百照依大同偏头关事例与见掺官军共四千分作两班半年轮流回家整理衣装从之  巡按山东监察御史刘孜奏比闻外内之臣售奸进谄有主迁都之谋者此等奸邪非惟不监前代之失益且不思后日之患盖都于西北则足以据中原而控东南若都于东南则不能复中原而有西北  皇上念祖宗经营四方之难悯西北苍生万众之命不可轻土地以自蹙不可忽根本以自摇其有谋迁幸之臣乞斩于市以正奸邪之罪以安天下之心  帝然其言  脩涿州卫并漷县土城  昏刻土星入太微垣水星在女度当见不见
　　○庚戌以初即位赏征进福建在京官军神机等营都指挥宫兴等九千三百四十七人银两有差从太子太保兼户部尚书金濂奏请也  命出宁夏官库银买为给军骑掺从镇守官奏请也  两浙都转运盐使司运使吴方大奏三事  一迩者户部移文令本司将商旅赍到各边仓钞头送户部转送礼部铸印局办验真伪然后给商领回本司派场支盐切见铸印局辨来仓钞上止有黑墨条记验直二字且印信既恐有伪则此条记能无伪乎况商旅多远方之人又令转展辨验仓钞徒劳往还而无益于事乞自今以后令各边收受盐粮仓分置立内外字号文簿二扇各用朱红半印勘合同仓钞铃记内号簿本仓收照外号簿付与头名商旅申送运使收候各商赍来仓钞逐一对比印信朱墨字号仍将原投信印勘合并印信流通文簿查对相同即于岁终派场支盐类送文册缴户部存照则奸伪可革而民便也  一正统二年徙绍兴盐仓批验所于钱清镇其地幽僻官罕司至以致商旅夹带私盐者多请徙置于西兴镇则往来者众而私盐绝矣  一各盐场九年考满大使多有余盐未尽罢俸守支然其余盐多派与客商间有死亡事故动经一二十年不来支取守候人难请今后考满官但有余盐令交与见在官攒收掌令其考满为便从之  户部以天下所输粮多请拆通州空仓益造于京城空地从之  南京户部奏边务方殷供给军饷多资盐课其两京文武官员人等户口食盐宜暂停支从之
　　○辛亥升浙江严州府通判刘纲为本府知府纲持身廉慎宽以字民属千数百人乞升其秩镇守副都御史轩輗等以闻故有是命  赏都指挥石彪所领巡边官军五千人银各一钱  赏广东番禺县流溪都里长龚斌等二十三人银各二两以其能杀退反贼保障乡村也  户部主事刘景星奏近本部令臣于畿内诸府儹运粮赴各附近关口驿地贮备用臣见紫荆关附近保定府倒马关附定真定府然保定所属俱被虏寇残破又凡大军往来多从紫荆关出入凡百军需皆取给于一府若复独令一关粮草民实不堪其真定河间二府残破者少粮草有余乞敕户部移文二府令并力供给紫荆关为便从之  总兵官武清侯石亨奏钦蒙命臣领军往大同巡边杀贼谨条上合行事宜  一官军多有缺少衣甲者宜于官库内照数关给一请于五军营拨三万内步队二万五千马队五千神机营拨神统五千除神铳之外再领大炮五百小盏口炮五百信炮一百除神枪火药数外再领火药五千斤  一请用副将二员都督同知范广都督佥事过兴满用把总官四员署都指挥同知王良署都指挥佥事韩志都指挥佥事郭英指挥田贵乞敕兵部差公正属官一员领勘合五千道并德胜等剩下银牌前去遇有功者给与勘合或银牌俟回京复  升赏  一山西民壮多有逃回原籍者乞催取至山西在城及雁门关两处捕备令都指挥佥事石彪合右副都御史朱鉴提督健臣到彼相机用  一前途脩边下营垒砌墙垣挑掘壕堑合具器具数多军士难办乞照紫荆关事例每人给与银二钱  一乞敕兵部每官军二人关与驴一头驮载军装  一各军沿途炒面乞敕户部转行该仓每军关与小麦三斗  一军人等情愿买马给官带中间多有膘壮堪用者乞看验已毕就给臣等带去官军骑掺  一带去官军蒙每人赏银一两缘各军在营练掺月久衣装损坏过活艰难宜量加赏赐  一前途须用粮草宜将通州等处运草官军内拨一万人每人关与五钱每二人共备小车一辆及应付口粮随军接运粮草至鴈门关听侯臣整理边事停当或就发回或协同彼处军民义勇人等运送边储粮草一次方回  一先奏淮潞州造办鉄蒺藜虽已行文前去诚恐迟误乞敕该部差官驰驿前去催送鴈门关听候诏范广留在京掺备杨能暂充游击将军往宣府巡边兵部仍从公选骁勇智谋都督一员同过兴充亨参将其余悉从所言  少保兼兵部尚书于谦奏闻总兵官都督同知宫聚驻军水西安土官深有效顺中国之心愿出军马杀贼聚不能作兴鼓舞乃听信从随千户朱暹欧观等勒取安宣慰及毕节卫金银子女马匹等以致激变罗罗聚众十万有余烧劫毕节卫各处屯堡房屋抢杀人财宜令巡按贵州监察御史及总督军务左侍郎侯琎将聚等执问角□羊京明正典刑以警将来从之
　　○壬子复除监察御史齐尚于河南道徐行于湖广道张澜于浙江道  命浙江嘉兴府平湖县知县徐韶复任先是工部尚书石璞奏韶罢软不能任事至是部民保韶廉勤有为非罢软者镇守副都御史轩輗以闻故复之  少保兼兵部尚书于谦等奏比者户部清于在京各拨营军二万运草赴宣府然今边报屡至练兵为重各营官军不可差拨宜取回先次原拨通州运拨粮草官军斟酌强弱劳逸于各营兑换万五千人挽运为便从之  兵部奏先议遣都督同知毛福寿往云南代参将方瑛回京继准靖还伯玉骥奏命瑛率云南兵二万赴贵州协同剿贼然瑛实未今福寿已改征贵州瑛回至京贵州贼复猖獗骥在清浪路阻不通官军无人统领仍恐误事宜仍敕瑛驰往贵州会同侍郎候暹统军杀贼策应王骥俟宁之日具奏取回从之  修筑易州城
　　○癸丑升韩府教授胡昂为本府左长史从韩王范抑奏保也  命镇守浙江右副都御史轩輗兼理两浙盐课刑部右侍郎耿九畴兼理两淮盐课  山西都指挥佥事张瑛奏各卫所原选军政官  事故者多在任者少乞敕巡抚山西右副都御史朱鉴同巡按御史等官将见任官除备边外其余宜从公推选堪任军政官常留在任掌观军政如遇贼寇就令设法剿捕从之  都督孙镗举带俸都指挥李奇为三千营把总昌平侯杨洪言镗复私恩下镗都察院狱至是武清侯石亨将巡边以京师急于用人请姑释镗刑部右侍郎江渊亦言镗刚直骁勇也先入寇奋力与战者惟镗一人宜赦其小过激其忠义从之  山西太原府寿县主簿王本言卫河两岸上自卫辉下抵长庐永乐初设窑厂烧砖今已停罢厂房倾颓窑灶坍塌止有官旗军夫守砖占耕民田费用月粮乞将沿见积未运砖令所在官司如数守支革官旗军夫回卫田地尽还民耕种从之
　　○甲寅升光禄寺掌酝署署正王秀才为本寺寺丞  给西宁侯宋杰岁禄一千石于原赐庄田中收用  命故锦衣卫都指挥同知丧脱丹帖木儿兄伯都为指挥使  给永宁等卫官军马五百匹  镇守狭西兴安侯徐亨奏达贼入宁夏境抢掠人口及中护等卫军屯驿递王府苑马寺马牛羊不计其数其宁夏总兵官都督同知张泰协同守备都指挥使熊震西路右参将都督佥事丁信东路右参将都指挥使王荣贼来既不敌贼去又不追袭守备庆阳都督佥事王斌等抛弃甲马擅离信地俱宜执问事下兵部议即今贼势未息若使逮治诚恐守备缺人宜请敕切责各官哨探贼人所在相机剿灭从之  昌平侯奏杨洪奏前者独石马营宣府官军调来京师俱系臣平昔简练精锐习臣节制令俱放回乞留三千随臣掺习从之  山西大同府知府霍瑄奉所属州县被贼侵扰人民艰苦宜将逃故军暂且停清俟边方宁安依旧勾解从之  复大同为事立功官府军后卫指挥同知王瑄羽林左卫指挥佥事仇英原职
　　○乙卯  命署都指挥同知王良充武清侯石亨参将从兵部推选也  给晋府河东王钟鏸大谷王钟鈜岁禄各一千石清江王府故奉国将军左达子相友禄六百石俱钞米兼支  命守备各关军士日增行粮从少保兵部尚书于谦请也  户部奏近奉诏书内外门摊商税课程依洪武年间旧额收受然京城都税等司设自永乐年间初无洪武中例乞依正统年间例收受从之宁夏左参将都督佥事丁信奏据鸣沙州小旗口报尝遇虏寇潜伏于水金积山牛首寺窥见土民五人与寇隔沟拒敌已而寇以番语诱之五人者遂弃弓矢南向叩头即作椎髻随冠而去又闻四里土人亦随冠去臣切思灵州千户所并瓦渠等四里土达军民虽自国初归附然无他生业惟凭孳牧养赡今虏寇掠其孳畜则衣食艰窘易于诱引为变乞发本处预备仓粮赈济以安其心从之  工部办事吏徐镇言二事近见在京大臣潜将妻子发回原籍络绎不绝盖虑虏寇卒临只身易于逃遁致使黎庶惊心奸宄藉口似此贪生之辈岂有守死之心乞敕锦衣卫五城兵马挨究京官妻小但送回原籍者俱逢黜之及查文职官员阵亡者禄用其子孙如此则背义者无所逃罪临难者不为徒死也一刑余之人不侍君侧盖以其怙宠肆奸故必欲绝去之也  太祖高皇帝惩汉之弊不令预政不令典兵但使之守门传命而已尔者奸臣正震乘机专政依势作威王爵天宪悉出其口生杀予夺任己爱憎又多引用同类如郭敬等以为心腹出监边军  皇上临御之初乞监前失宦官有参预朝政及监军镇守者悉令还内各守原职如此则宦官无召衅之端国祚有  历之兆矣事下有司以无实迹于陈皆寝不行  初左参将都督佥事王喜坐机先军以赦例当服职兵部谓喜所坐重请降为所镇抚于镇夷喜复疏陈总兵官任礼副都御史马昂陷己于是都察院请逮喜于京而属巡按御史覆其事从之  筑金坡镇城堡镇于紫荆关之南五虎岭之东以其为要害处也  脩筑紫荆关城城先窄狭卑洼不堪众兵积粮大理寺卿孔文瑛等奏欲脩筑高厚并增设墩台以为了守之守故有是命  设山东兖州府峄县增会司置僧会一员
　　○丙辰赐兖陵王冲炑第七子名范坝  升镇守狭西都察院右都御史王文为左都御史文自陈任重才辁乞辞职不允  命山西天城卫掺备署都指挥佥事官端实授本职初柴炭多于易州沙谷等口山场采用自宣德五年至今取用已久材木既尽乃命移厂于真定府平山灵等处采之
　　○丁巳南京工部奏山川坛及历代帝王庙并城垣仓廒报恩寺先命脩理未及完备适奉诏停止然此皆非不急之事请从俭脩完  帝曰百姓方艰北鄙未靖姑缓之  吏部言去岁以夷虏入寇增各城兵马指挥等官五十员防察奸细巡捕盗贼今事宁息乞裁省从之  宣府总兵官左都督朱谦言宣府去居庸关二百四十余里原设鸡鸣山土水榆林三驿接报军情近因辽贼将土木榆林驿马警散见在居庸关存住乞将二驿马尽发怀来城接递候宁靖仍回原驿从之  先是监察御史陈金言二事一直隶真定保定定州密迩紫荆捯马等关本处官军俱调在京止有余丁守城朝廷虽遣把总指挥陆祥往来掺练保障其所领多系各处官军不知山川关口险易乞将祥所领取回将本处官军放归掺守一真定等府所属州县先因胡虏惊散军民日久不回复业乞命巡抚各处都御史等官遇有流移不能自存者量加赈济路远不能还乡者资遣回还事下兵部议至是兵部以为宜如所言从之  镇守居庸关内官潘成奏报泥河倪等处达贼出没乞  命都指挥佥事鲁先统领精锐官军五百巡哨守备遇有寇贼会同镇守  天寿山都督同知王通等并力截杀从之  镇守福建右建丞戴细保奏沙尤清流等处残贼复聚抢杀人民烧毁县治总兵官宁阳侯陈懋平江伯陈预等统领官军数万驻劄沙县五月余未尝出军剿杀一贼甚至贼来劫营亦不追捕乞将懋等明正其罪改命勇略大将一员及调南京浙江江西官军一万委原征都指挥龚兴等统领前来协同剿捕事下兵部言懋等六科十三道常劾其玩寇殃民已蒙恩宥复遣都督高礼等统兵剿贼矣必在途逗遛宜驰文沿途催促兼程以进从之
　　○戊午书复沈王佶焞得奏以世子及亲王俱已出关成婚及居外请书无人随侍今遣去内使一十二人至可拨用专此奉报惟叔祖亮之  敕巡抚宣府大同等处右佥都御史任宁参赞军务同武清侯石亨巡边  敕镇守延绥等处都督同知王祯等曰迩者近边军民被贼警扰不无失所即今春暖冰消东作渐兴若非设法安种何以使之安生  敕至尔等即便遣人四处架炮瞭望防护令军民各回屯堡依旧耕种秋成督令及早收获完备候河将冻仍将人口头畜收入各处城堡整理军马预备杀贼庶几料草不乏有无备患  初四川鸟撒等府土官知府普茂等近者贵州等处苗贼聚众烧劫屯堡杀掠人财已命官军征剿又尝颁诏肆赦令各复业已图自新岂期各贼冥顽无知为患不已念尔等地方相近恐其滋蔓受害兹特遣人赍  敕并给尔赏赐尔宜严戒所属人民各保境士毋听贼人诱惑为非如或前贼逼近尔处地方尔即选调土兵会官军并力剿杀朝廷重加赏赍必不尔吝  升山西布政司理问所理问胡应奎为山西按察司佥事从巡抚右副都御史朱鉴奏保也  龙门等卫指挥等官奏臣等自去岁徙入京城月支俸米一石今  命放回原卫然家业丧尽其余俸粮乞照京卫例折支支白金从之  户部奏大同宣府急缺马草民间供给不敷请  敕吏部暂令听选官并承差有能输草千五百束办事官输草二千束者即时用应降者加输千五百束复其原职当该吏输草千五百束办事吏输草二千束者即与冠带挨次选用应重者加输五百束亦与冠带从之  少保兼兵部尚书于谦奏即今边务方殷掺练为重令武清侯石亨等仍旧免朝仍旧朝毕不教场或亦免朝诏亨仍免朝谦三日一下教场  巡抚山西右副都御史朱鉴奏欲将山西所属府州县清勾天城阳和等关卫所军连家属暂发振武卫带掺守关候边尘宁息转解从之  宣府总兵官左都督朱谦奏长安岭城池空虚事下兵部议都指挥杨能即今在宣府巡边宜令会同谦等从长计议量拨官军守御从之  兵科给事中覃浩劾奏昌平侯杨洪都督孙镗惟争私忿不顾公道平昔无事之时尚且互相仇视况出师临阵之际岂肯协力救援伏乞  圣明睿断将洪与镗或各分以兵或各委以事无事则使各处一管有事则令互相策应诏洪镗今后再不和重罪不宥  夜月犯轩辕大星
　　○己未升后府都督佥事方瑛为都督同知
　　○庚申升建州右卫指挥同知忽失八为指挥使  命故金吾左卫指挥使杨贵弟胜府军卫指挥同知武胜子俊羽林前卫指挥同知魏春子文季宣兄琮指挥佥事赵昂弟荣济阳卫指挥佥事白宜叔王腾骧右卫指挥佥事刘安叔春俱袭职羽林前卫指挥使于旺侄景代职  镇守延绥等处都督同知王春奏达贼入寇臣等预令极边人民移入腹里镇守狭西都御史王文宁夏参赞军务佥都御史韩福等乃移文禁止以致达贼将山城清平二驿巴门摆铺百户所人畜抢杀宜治文等失机误事之罪事下兵部议坚清野乃一时御寇之宜除寇安民乃经久常行之法今祯等不自咎不能杀贼而专罪他人不能移民俱合有罪  帝曰边务方殷且俱不问兵部即移文祯等预备杀贼福等抚安军民务在协志同心若误事重罪不宥  巡按直隶监察御史王允奏浙江吉安县贼首梅福等越宁国县劫掠命兵部移文南京并镇守浙江内外官员及巡抚巡按御史设法剿捕  命于鴈门关外要害处各立贼堡以防粮道从大同总兵官右都督郭登奏请也  夜金星入垒壁阵
　　○辛酉  命出内帑银一万两于狭西市马  命山东登州卫岁运粟一万石赴辽东广宁城饷军  少保兼兵部尚书于谦奏各王府选官军无人提督掺练缓急难用除已调边方贼者其余见在之数有都司卫所官管领掺练不许私役若害从之
　　○壬戌赐贵州宣慰司土官宣慰使安陇富母子并土官同知安英织金彩币有差游击将军都指挥同知杨能奏去秋逆虏入寇隆庆州军民所遗田禾虽遭践踏然草尚可用乞  敕在彼官军防护令京军之运草者采取备用庶免远军之劳又言龙门卫畜积颇丰乞  敕宣府总兵官防护量集丁壮给路费运赴宣府备用从之  提督辽东军务左都御史王翱奏广宁等卫屯军去秋有被虏及选守城者其该徵子粒乞全蠲免其尚留屯田者亦被胡骑践踏乞蠲其半从之  贵州毕节卫指挥佥事刘通等奏水西贼阿推加纳等烧劫屯堡仓粮杀掳人畜造梯攻城  命兵部移文总兵官靖远伯玉骥等调军剿除  福建汀州卫指挥佥事韦政等奏沙县强贼约有万余劫掠乡村兵部请驰文沿途催促都督高礼等征进仍行巡抚江西侍郎杨宁量拨附近卫所官军民壮委才识老成官卒往策应从之  兵部职方司郎中王伟言二事  一曰勤政务臣闻忧勤者图治之本逸乐者弛政之端人君一心之勤怠天下庶务之兴废所系伏愿  皇上开设经筵曰御午朝凡有章奏果系急务宣召翰林并在廷老成大臣参拜计议在京各衙门如有机密事情并听堂上官撮其旨要面为陈说断自  宸衷而行庶上下无壅蔽之患而政务无废弛之忧  二曰专将权臣闻将者国之安危人之死生所系古之帝王  命将征代往往假以重权不从中制是以将无掣肘之患兵有效死之心近年以来选任大将甚为忽略及至临敌拘以常清宜乎有前日败北之祸也  皇上自今  命将宜假以重权或谷以送之分阃以制之仍命自裨将以下不听令者斩之及有军功爵赏并许便宜处置庶可以成大功而殄强敌矣  帝嘉纳之  锦衣卫指挥佥事宗铎言三事  一山海永平蓟州地方广阔关口数多官军多老弱不堪近起取五千赴京切恐无备乞  敕兵部止之仍佥都督宗胜等统领在彼掺守  一古北口东西关口俱系要地原有官军四千掺守不周乞于运粮军内添选精壮三千关领盔甲器械马匹掺备遇有贼寇往来策应  一  天寿山迤东黄花峪等关口共二十七处原守官军多有逃回宜令兵部催督前去听都督王通提督垛塞关口严谨守备  命兵部议行之
　　○癸亥升狭西右布政使刘广衡为都察院左副都御史镇守狭西赐之  敕曰朕以狭西重地况虏寇猖獗边务尤为至重今都御史王文患病特升尔职同兴安侯徐亨镇守条治城池掺练兵马抚军民整理边务如过寇佥即便剿捕凡事与亨等计议停当而行一应兵备边储屯田及预备仓粮并安抚流移等事尔悉依王文等所奉  敕旨事理提督整理非朝廷明文一军一民不许擅差一毫不许擅科官员人等果有不遵法度擅事科敛及酷害军民者武职及文职五品以上具奏处治文职六品以下就行拿问务使官得其人奸顽屏息其有司官果有昏耄老疾或罢软不胜任者具奏黜退凡合行事宜  敕内闻载未尽者悉听尔从长处治如有利国便民御寇安边长策可举行者悉具以闻  擢进士张奎杨进为监察御史  蠲直隶大名真定二府被灾地亩夏税麦六千六百余石秋粮米三万一千六百余石草五十六万二千余束  巡抚直隶大理寺左寺丞李奎言往年进士多为解额所拘未免有沧海遗珠之叹  皇上统驭之初广收贤才用图治礼乞令礼部会议今后会试天下举人宜照永乐年间事例三场文字合程格者不举多寡取中仍通具名数临期奏闻定夺庶有学之士不为定额所拘从之  命故羽林前卫指挥使张忠子英指挥同知李成子回指挥佥事李旺子清金吾指挥使袁敬弟宗指挥佥事王喜子福金吾前卫指挥使王涌子璟金吾左卫指挥使李涌子俊儿俱袭职
　　○甲子工部尚书陈恭以老年乞致仕不允  顺天府府尹王贤奏今年该卿试往者各处取正考试官二员同考试官四员或三员臣以五经宜用考官五员若他经官带一二经则去取文字岂无谬误且会试受卷弥封腾录对读等官俱用在京郎中员外主事分管俱能通管三场中间岂无受业及同乡亲属乞令议部计议今后在京在外乡试取同考试官五经务要五员专经考试不用带考其会试腾录等官移文吏部取听选官借用如此则奸毙可革科目得人  帝从之
  </div>
  <div class="pagination">
   <a href="明实录英宗实录_page132.html">
    上一页
   </a>
   <span>
    ...
   </span>
   <a href="明实录英宗实录_page128.html">
    128
   </a>
   <a href="明实录英宗实录_page129.html">
    129
   </a>
   <a href="明实录英宗实录_page130.html">
    130
   </a>
   <a href="明实录英宗实录_page131.html">
    131
   </a>
   <a href="明实录英宗实录_page132.html">
    132
   </a>
   <span class="current-page">
    133
   </span>
   <a href="明实录英宗实录_page134.html">
    134
   </a>
   <a href="明实录英宗实录_page135.html">
    135
   </a>
   <a href="明实录英宗实录_page136.html">
    136
   </a>
   <a href="明实录英宗实录_page137.html">
    137
   </a>
   <a href="明实录英宗实录_page138.html">
    138
   </a>
   <span>
    ...
   </span>
   <a href="明实录英宗实录_page134.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
