<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1112 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1112 页/共 1860 页</h1>
    <div class="content">○丙子。上诣畅春园、问皇太后安　　

○还宫　　

○御乾清宫。召读卷官入。亲阅定进呈十卷甲第　　

○谕曰、萨喇勒之子玉鲁斯、下贱无福。不能承受朕恩。业经革职。但伊所袭伯爵。系萨喇勒前在军营奋勉朕施恩赏给之职。若竟停其承袭。朕心深为不忍。著加恩令萨喇勒之侄鄂勒哲依鄂罗克伊呼承袭。并著在乾清门行走　　

○谕军机大臣等。据德风奏宣城县武生李超海呈出文稿。语多悖谬。妄诞不经。随将衣顶褫革。移抚臣严审等语。李超海以微末武生乃因愤激不能上进。竟敢妄为著作。逞其诞词并有言称大明进士等字样。不可不严加治罪以惩恶劣著传谕富尼汉即速搜查该犯有无家藏狂悖不法字迹。严行审讯。按律定拟。具奏。毋得稍存姑息　　

○又谕曰、良卿覆奏、查办兆杰亏空银两一摺。所称应循例移咨。无庸重复具奏之语。甚属非是。良卿办理此案时。兆杰既经审明定罪。即应将追赔各项。分晰据实奏闻。乃始则仅以咨旗了事。及该旗具奏。经朕传谕查询。始行奏覆。乃云无庸重复具奏。试思此语。岂令明白回奏者对君之体。既已舛误于前。复敢饰词文过。其办事不能切实。为不通幕宾所误。即此可见。所有兆杰名下例应上司分赔银五千二百余两。及无可著追银五千六百余两。俱著良卿一人全数赔缴。不必令各上司摊赔。将此传谕良卿知之　　

○丁丑。上御太和殿传胪。赐一甲陈初哲、徐天柱、陈嗣龙、三人进士及第。二甲任大椿等、五十人进士出身。三甲戴求仁等、九十八人同进士出身　　

○幸圆明园　　

○谕、刑部议覆广东省何长子奸污十岁幼女。致己母廖氏、服毒身死。比照妇女与人通奸、父母羞忿自尽例拟绞。又称二罪相等。从一科断。合依奸十岁以上幼女、虽和同强论律。拟绞监候一本。拟议甚属错谬。何长子之母谬氏。因伊子奸污。幼女事败。潜服毒草殒命。是该犯罪不可逭。全在致毋戕生。其奸污幼女一节。转属罪之轻者。该部乃援此为定罪正条。且比照妇女与人通奸父母羞忿自尽之例。拟以绞候。曾不思此例。乃措被奸妇女之父母而言。与何长子奸人女而致令已母畏惧自毙者。情事绝不相蒙。何得谬为比附。况定例过失杀父母者。即应绞法。诚以为子而伤亲至死。虽事出无心。亦不可一息偷生人世。若何长子罪案。较之过失杀。孰重孰轻不待再计而决也。明刑所以弼教。此等败伦伤化之徒不使早正刑章。则所为弼教者安在。且依经定律。其理本属相通。春秋著许世子止之条。义例具在。特罪其不亲尝药。即难逃一字之诛。刑部堂官中。岂无读书通义者。何竟漫不思省。而引断纰缪若此耶。设以为该犯之母已死非命。不忍复以其子立寘重典。此则不明大义。庸愚姑息之见。司刑者岂宜出此。所有此案定拟失当之刑部堂司各官。著交部严加处。都察院、大理寺、向惟随众画诺。而退有后言。至此等败伦关化之事。反置而不问。则何用其会议乎。亦著交部察议此本著发还另行核拟具奏。并将此宣谕。中外问刑衙门知之　　

○谕军机大臣等、梁翥鸿回奏、范宜宾所奏明善家人王二、需索逼命各情由一摺。据称涂国玺、自刎后即平复。据供称、明善家人。并无王二。亦无需索情事。该把总妻子。现在淮城。并未随往仪徵。那得有看守之事等语。所奏既得之涂国玺亲供。自为可信。但称涂国玺。因一时发躁自抹。平日并无他病。尚知自爱之语。殊不可解。涂国玺闻人指名撞骗。仅属虚无影响之谈。并未至情势穷迫。而其人又且素无疯疾。何以遽玺轻生。且又称尚知自爱。更不应糊涂若此。其中情节。殊难凭信。朕办理庶务。事无大小。总期得实。从不肯颟顸了事也。著传谕梁翥鸿、将涂国玺因何自刎情由。讯究明确。即速据实覆奏。毋得稍有隐饰回护　　

○又谕、前据范宜宾奏、巡视南漕御史明善家人王二、勒索漕规银两致涂姓把总自刎身故一摺。朕以范宜宾既飞章劾奏。自必实有指据。而梁翥鸿身为总漕。近在淮城。岂竟漫无见闻。何以不行入告。因降旨令其明白回奏。今据奏称、本年二月准巡漕明善朼称、把总涂国玺、派来巡捕。为人谨饬。忽于本月十三日晚。潜往对河饭店投宿。夜间用刀自抹。查该把总别无事故。想系疯痰所致。随将涂国玺彻回讯问。据供、因听说有人指伊名撞骗。一时发躁抹脖。旋已平复并据该总漕查询明善家人内并无王二亦无需索漕规情事。而把总涂国玺妻子现住淮城并未随往仪徵那得有看守之事等语。涂国玺自刎。虽属有因。但该把总至今现在。且据供称、明善家人并无王二。而该把总妻子。又未往仪徵。则所为需索逼命、及看守家属之说。俱涉荒唐。范宜宾前此何以言之凿凿。殊不可解。朕办理庶务。总期核实。事无大小。务使水落石出。以定其虚实是非。从不肯颟顸了事。著传谕范宜宾、将原奏情节。实系得自何人。有何确证。即行据实核奏。毋得稍有含糊隐饰。梁翥鸿摺、并钞寄阅看　　

○经略大学士公傅恒奏、臣抵永昌后。即调取从前曾往来阿瓦之人。细询缅地情形。据腾越州民寸存福云、向因贸易。由大南金江西一路。到过木梳。一路平坦。自怕烈而西。可通车行。又该州民李申功、曾于三十一年。地方官差往戛鸠江西。招降猛拱土司。办理未能妥协。查猛拱为江西犭□罢夷内。最大土司。将来我兵进剿时。如倾心归化即可用为前驱若复观望渡江后。先行剿灭以绝贼人胁从批、甚好此在相机得实。不可失人心又不可被人赚又奏、据湖广民邓清安云、缅匪所用战船约长六七丈。每边安桨二十。船头尾安放炮位。旁列鸟枪。来往甚快。我兵欲破阿瓦。非十万不可。查邓清安、不过见绿营兵。岂知我索伦等兵。一可当百。又批、虽然如此。亦不可轻彼。总以持重万全为要。又奏据抚夷李经朝称、陇正官住虎距关外。系相沿管理野人之官。既非缅人。亦非内地所设。加以奖赏。即实心出力陇正官前曾告知布普喇差来贼目云阿瓦若肯差大头目来降。即当带至内地。贼目覆称、布普喇曾说、天朝若差官持文前来就是意在讲和。可以觇内地兵力阿瓦若先差头目。即是自形怯懦。断断不肯据此、则前此所称缅匪。不即差大头目来。恐惧伤害各语均系将就完事之人。附会其说。去岁缅匪遣兵丁投文。竟意在讲和。我皇上置之不理。不与回示。仰见先几独断。得旨。何谓朕见及此。此实天佑大清国也。去岁勤政殿所降旨。众所共知也。非公忠与朕同心之人。谁肯为此说。谁敢为此说。今将所制诗扇寄去。见诗如见朕　　

○又奏、夷人贺丙、僧罕觉等、能识缅字。经军机处奏明行取。阿里衮派员送京。臣途次遇见。询知贺丙、系从前戛鸠头人之子。僧罕觉、系从前蛮暮头人。因思造船一事。须在此两路办理。恐有需用伊等之处。现派傅显等、前往附近蛮暮地方。查看情形。即令贺丙、僧罕觉随往。至教习缅字之人。容另行选派。得旨、习字有何要。留用甚是　　

○又奏、前被缅匪掳去之遮木夷人赖君选、及民人杨廷秀等五人。今俱脱回。臣详悉询问。据赖君选供称、本年正月问。缅匪与洞乌起衅构兵。发兵八千打仗。使实有其事。将来进剿时缅匪未免顾此失彼。亦可稍分贼势。又称、缅匪因阿瓦城内百姓恐大兵进剿思欲躲避。暗令犭□罢夷假作南掌国入贡。以安众心。据此、则阿瓦惶惑之状已可想见。得旨、看来缅匪今年当破。此皆彼之恶机而我之善机也　　

○又奏、永昌、腾越、驻劄之满洲官兵。将及二载。靴鞋衣帽。多有破敝。秋间进兵。须为整理。请于进兵时。头等侍卫、护军参领等、赏借银四十两。二等侍卫、副护军参领等、赏借银三十两。三等侍卫、蓝翎侍卫、委护军参领等、赏借银二十两。护军校等、赏借银十两。前锋护军等、赏借银六两。此项支借银两。若于盐菜项下扣留。伊等生计。未免拮据。请于伊等京中应得俸饷内。侍卫章京等、分两季扣缴。护军校、及护军等、分六个月扣缴从之　　

○戊寅。谕、军机大臣等、昨因派乌三泰督率落卓官兵。将伊调补成都副都统。今据经略傅恒、奏请派往修造船只。亦系进兵要务。乌三泰著仍补正白旗满洲副都统。其成都副都统员缺。现有青州副都统铁保入觐。即著补授。驰驿前赴军营。可传谕傅恒、俟铁保到时。详悉晓谕。即令前赴普洱。督率成都兵丁。协同阿思哈办事　　

○又谕、据傅恒奏称、询问李经朝、闻蛮暮野人所属翁古山。树木甚多。且距大金江甚近。山顶瘴气亦轻。请斫伐木板。移至江岸。交傅显、乌三泰、哈国兴、率领满汉兵五百名。择高阜处所修造船只。如与贼匪相近。尚需添兵。派长青带领前往等语。傅恒此奏。甚属周详。造船事关紧要。倘贼匪来侵。傅显等领兵五百。恐不能剿除。即派满兵一二千。迅往接应。此事大有关系。朕甚廑念。昨傅恒奏。猛密一路甚要。朕即降旨、令阿桂督兵前往。再传谕阿桂、于领队大臣内派一干练者协理方妥。进兵后。运筹一切。须处处留心。贼匪之尾袭旁抄。尤宜防范。戛鸠、猛密、两路地形贼势。更须消息时通。方为万全无患。向来外夷。皆言缅众我寡。今派满兵若干。一可当缅匪之十。况兵在勇。不在多惟不可轻敌。须持重耳。傅恒到滇后。诸事合宜。大有起色。看来今岁必仰赖天恩。大功可以告蒇。将此传谕傅恒、令其悉心熟筹。相机妥理　　

○又谕、据傅恒奏称、阿里衮疮发甚剧。日赖薓汤。勉强支持。一时恐不能痊愈。即上紧调理。秋间进兵。亦断不能平复等语。阿里衮办理军务。虽稍觉迟延。然尚有满洲气局。若因病即令来京。当用兵之际。伊不得身在行间。必至气忿莫遏。病势转加。伊于进兵时。虽不能领队前行。如令在老官屯、戛鸠等处。防守接应。必能胜任著传谕傅恒、转谕阿里衮令其善为调理。以期速痊。进兵时遵朕旨行　　

○又谕曰、傅恒奏到各摺。已于摺内详悉批示矣。及阅贺丙供词。称系戛鸠旧头目贺洛之子。伊父现在野人山居住。已有数年未见等语。贺洛既系戛鸠头目。必深悉该处情形。且夷人情性。于旧日头人。最为依恋。自当令贺丙至野人地面寻见其父。前往戛鸠。招谕该处夷人投顺。自是极好机会。但其地有贼日盏拉栈带兵千名防守。当相机于可遣时。再行遣去。若贺洛即行愿往。不妨即令前去若夷人果有意投诚即可令其作为内应。与我兵合力夹攻。贼目自无能抗拒。因此而收取戛鸠。较为事半功倍。戛鸠既得。则后路声援相续。江西一带。便可长驱直进。且控扼老官屯上游。于舟师会剿。亦殊得济。将此传谕傅恒、妥酌办理　　

○调宁夏右翼副都统德云、为青州副都统。正白旗蒙古副都统塔永阿、为正黄旗汉军副都统以陕西延绥镇总兵华山、为正白旗蒙古副都统　　

○旌表守正捐躯之山东郓城县民陈二玉妻宋氏　　

○己卯。上诣畅春园、问皇太后安　　

○谕。昨延绥镇总兵华山来京陛见伊系乌拉齐人不称外任。东三省人多精壮。能著军功。若留京录用既可得力而伊等亦有升阶。若用为绿营官员。伊等不识汉字。岂能办理营务。是以将华山留京补授副都统并著从前含糊保荐华山、及兵部拣选之大臣等、明白回奏。嗣后东三省人等、俱不必补用绿营官。永著为例。并著兵部将现在各省绿营官内。共有东三省人若干。详查具奏　　

○兵部议覆、宁夏将军伟善奏称、宁?驻防满洲、蒙古、各佐领下兵。多寡不一请笼统合计。满洲十六佐领下。各均给马兵一百三名。蒙古八佐领下各匀给马兵六十九名。步甲养育兵等。亦一体匀给。再生齿日繁。若不及时均齐。则挑甲派差。难得少壮。所有另户闲散余丁。满洲十六佐领下。各匀给五十二三名。蒙古八佐领下。各匀给四十八九名。再蒙古原设协领二员。事务不繁请裁一员。均应如所请。从之　　

○以陕甘督标中军副将书明阿、为陕西延绥镇总兵　　

○庚辰。吏部议覆、广西按察使吴虎炳奏称、查广西同知通判并无兼辖军卫专管军户之实而关防内尚存军字兼衔。似宜酌删并请查明各省同知通判内。有兼衔清军。及军捕、军盐军粮等字样。悉行删除应如所请令各督抚查明。另拟字样册送礼部。改铸颁发从之　　

○豁免云南运解乾隆三十一年分、第三运第二起。遭风沉失铜五万八千八百斤有奇　　

○辛巳。谕、览傅恒查奏、附近永昌、腾越、各土司内惟南甸、潞江、芒市、干崖所属。未遭缅匪蹂躏。其猛卯、盏达、遮放、陇川等处。前经窜入焚掠。户口凋敝。督抚等竟未奏及此事。自刘藻、杨应琚等、先后措置乖张。节节贻误。贼匪遂恃其险远。竟敢抗我颜行。国体所关。实难中止然去岁怕以暂停进兵者以缅酋或知悔罪乞降。犹可贷之宽网。乃迟待至一年之久逆酋仍然怙恶。不遣一人。揆之情理。断无可恕因命大学士傅恒、前往经略其事。于今秋厚集申讨以张国威而靖荒服。且朕从前所筹虑者沿边土司与缅贼地壤相接万一我兵既彻之后贼或骚扰土司恣其蚕食若因此而令大兵久驻则是以八旗劲旅。远防么＜?麻骨＞缅匪成何体制然此不过先事逆料恐其或出于此耳。今据傅恒所奏、是猛卯等户口久已被其毒螫则贼匪之不敢侵及腾越永昌边界者。特畏我满洲兵在彼难以轻犯耳。至阿里衮、阿桂、明德、前后到滇于土司切近情形。岂竟毫无见闻。何缄默不以奏闻。使伊等去岁即令朕知。亦可早为措置矣。边防军务。如此漫不经心。阿里衮、阿桂、明德、是何意见著即明白回奏。无识之徒。不知此中原委。妄疑国家抚全盛之势。准夷回部。即已次第削平。何必乘此胜兵。诛及炎徼。兹将土司节次被扰。不得不用兵进剿之处。宣谕中外知之　　

○谕军机大臣等、据傅恒奏。查明永昌边外土司。如猛卯、盏达、遮放、陇川等处。俱被缅匪蹂躏残破不堪。向来该省未及奏办等语前以办理缅匪一事。势难中止者。盖因满兵必无久驻之理。而一经停彻。恐贼匪乘间蚕食土司。缘边必致肆行滋扰。此系朕先事逆料之见。今如傅恒所奏。则内地土司。早已被其残破若此办理更何容刻缓。而阿里衮等、前此从未一言奏及。实出意想之外。现已明降谕旨、宣示前后原委。并令阿里衮、阿桂、明德三人。明白回奏矣。彼三人皆国家大臣。于此要务。皆漫不经心。朕实失望矣。至傅恒摺内所称、普洱顺宁所属土司。亦遭缅匪毒害。请令巡抚喀宁阿、行文详查一节此则尚可从容计议喀宁阿到滇未久。诸务未能熟谙亦非办此事之材。且现已调任河南。即委令查办恐亦不能详细。前已有旨、令阿思哈补授云贵总督。往普洱一带督办。或俟其到彼。酌量就近查询。亦无不可。若阿思哈彼时在普洱边外带兵。正须助张声势。及军前别有应筹办之处无暇办此则不妨将此事姑缓竟俟剿定缅匪事竣。与搜擒召散等事。次第查办。亦未为晚。著传谕傅恒、若此时各土司地界。有急需办理。不可坐视之机。则傅恒即可同阿里衮等遥为筹度。檄知该处统兵将领。遵照妥办。将此谕令傅恒知之　　

○又谕。前经梁翥鸿回奏。把总涂国玺自行抹脖一案所称该把总妻子现住淮安。并无看守之事此语似有证据。又称涂国玺、素无疯疾。且知自爱。何致遽欲轻生。其余殊难凭信已传谕梁翥鸿令其审究明确。据实覆奏。今据高晋奏到、明善家人刘七、与涂国玺勒索漕规复有家人刘四、因分赃不均。与之争论。以致涂国玺情急自刎等语。是此事起衅缘由。一经质讯。无难水落石出。其刘七一犯。业据步军统领衙门拏获。现令军机大臣、先行会同刑部讯问。至跟随明善进京之家人留四更系案内应质要犯。据高晋称、已咨沿途地方官将刘四截拏。并谕令杨廷璋、富明安、饬属将刘四速行缉获解赴江省即著高晋就近提集犯证。彻底根讯明确一面具摺覆奏一面将案内应讯要犯派委妥员。迅速解京。交军机大臣、会同刑部审拟。所有传谕。梁翥鸿原旨一道。并著钞寄高晋阅看　　

○经略大学士公傅恒奏、滇省军需马匹。向餧稻草。性热病马。山场青草仅寸许。势难割取。臣留心查访知边外野夷。均用铁掀连根铲取。洗净＜?釒算刂＞用如法试餧。与马甚宜。因饬交腾越、龙陵、一带遵照并移副将军阿里衮、阿桂等知之。得旨、诸事留心。可嘉之外。无可批谕　　

○是月。江南河道总督李宏奏、前因骤雨后。黄运水漾入东霸。未便启拆。今湖水加长黄水渐消。已饬道厅、将东霸拆宽。俾资畅洩。惟外河黄水尚大。应于仁、义、礼、三坝。暂筑子堰。拦御湖水。俾全由清口下注。以收抵御黄流之益。又骆马湖蓄水。原以济运。今年邳宿运河有水。无需湖水接济。而骆马湖水势甚大随将尾闾各坝先开一二处。使湖水宣洩。由六塘河归海。腾空湖南。以资容纳。又天然闸迤西。外滩渐塌上年于大堤后。圈筑越堤一道。此次水长。外滩塌至堤根。随饬抢做护堤埽坝抵御。日来已获平稳。报闻　　

○闽泊总督崔应阶奏遵旨挑选水师兵二千赴滇。现分十二起陆续进发。臣到漳州逐名点验。人俱精壮健锐。军械亦皆坚实。已于四月十九日。全数出境。得旨嘉奖　　

○山东巡抚富明安奏、臣赴兖州等属察勘河道。俱经地方官挑淤疏浅。一律深通。随由宁阳一带。至江南交界。沿堤查勘。亦俱坚固。复由峄县北行。查验兖属城工。已将次告竣内土外砖。尚俱坚实。经过沿途。麦收亦均丰稔。得旨欣慰览之　　

○山东学政韦谦恒奏、考试童生有犯场规者。先责二十板。再为扶出。学臣向祇责治生员。无杖童生之例。臣为力绝弊端起见。谨奏明办理。得旨。览。童生岂反重于生员乎。责惩固可但过则不可耳。

　　

大清高宗法天隆运至诚先觉体元立极敷文奋武孝慈神圣纯皇帝实录卷之八百三十三


大清高宗法天隆运至诚先觉体元立极敷文奋武孝慈神圣纯皇帝实录卷之八百三十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。五月。壬午朔。日食　　

○内阁翰林院、带领丙戌科散馆修撰编修庶吉士引见。得旨、修撰张书勋、编修姚颐、刘跃云、业经授职。其清书庶吉士刘种之、秦潮、查莹、庄承篯、钱良栋、俱授为编修。邓文泮、授为检讨。汉书庶吉士陆费墀、陈昌图、管干珍、陈桂森、胡珊、邹玉藻、李殿图、王懿修、张秉愚、雷翀霄、福保、陈濂、俱授为编修。余廷灿、卢应、王钟健、俱授为检讨。施学濂、沈世炜、尹壮图、韩朝衡、李廷钦、王元菼、吕元亮、喻升阶、善聪、俱以部属用。宋仁溥、林时蕃、俱归进士原班铨选。　　

○癸未。上诣畅春园、问皇太后安　　

○谕、前闻各省学政发价买备食用等项。州县官间有仍将原价缴还之事。因降旨各督抚、令其查明覆奏。朕明知各督抚、不过以无其事奏闻而已。而陕西省直至今日。始据勒尔谨具奏。此系上年初冬传谕。迄今已阅半载有余。陕西距京不远。何以覆奏独迟。明系勒尔谨、前此护理巡抚。视非切已。日久迁延。而文绶既任巡抚。又推诿不奏。直俟勒尔谨仍护篆。令其自奏塞责。实堪鄙笑。是文绶之器小巧避。其过更甚于勒尔谨。且此等小事。皆不肯担任。安望其遇大事而能实心办理乎。文绶、勒尔谨、俱著交部议处　　

○又谕、前据巴禄等参奏、协领那广、托病末迎钦差。请交部议处。经朕降旨查问。该员平日居官何如。令巴禄查明具奏。今巴禄等覆奏、那广平日管辖兵丁。甚为齐整。则那广可谓胜任。隅因患病。未能出迎钦差。不过申饬而已。何至即行参劾。此等小事。巴禄等尚不能办理。其他紧要事件。安望其办理裕如耶。甚属糊涂不堪。巴禄等著传旨申饬　　

○谕军机大臣等、阿思哈奏、现在派往云南之索伦等兵。每起添兵三十名。为数无多。间二日行走。甚属舒徐。若改为间一日一起。更为迅速等语。已于摺内批谕。兵行赴滇。每起酌添人数。较前已为迅速。若将日期改紧。不但楚黔以下。易致壅积。即豫省车辆往回。马力不无竭蹷。著传谕阿思哈、仍遵前旨。每起照酌量增拨之兵。妥协豫备。毋庸更为并日行走。其另摺请派杨景素、护送鄂伦春兵。所办亦好。至兵丁等、生长口外。此时初行内地。已有不服水土之人。将来天气渐炎。恐长途易生疾病。著传谕阿思哈、选医生沿途随往备用　　

○甲申。孝诚仁皇后忌辰。遣官祭景陵　　

○谕军机大臣等、据吴达善奏、襄阳府盘获赴滇出兵护军校路得跟役李德一名。讯系伊主阵亡。被掳脱出。应送刑部。就近查办一摺。阅李德供单内称、脱回时。曾投管兵海侍卫、恒侍卫处。转送保山县。给与口粮印票。复经沙穆河驿官收回等语。李德前被缅匪掳往猛密。乘间回至内地。沿途官弁。断无不知。况屡经管兵侍卫、辗转收留交县。岂有不行禀报之理。至此等跟役。本不应给与口粮。保山县何以遽行给票。直至沙穆河驿官、始行收回。亦岂有竟不具禀。任意办理。阿里衮、其时虽往查边。途中岂毫无闻见。而阿桂、明德、身在永昌。又岂全不查察。乃并不将该跟役询问明确。据实奏闻。何漫不经心若此之甚。试问伊等自到滇以来。于边防军务。既不能实心妥办。似此自缅□脱回跟役。于事甚有关系。又复置之不问。伊等所办何事。阿里衮、阿桂、明德、俱著明白回奏。至李德所供前后情节。是否确实。及该处官弁、曾否禀报缘田。著交傅恒详悉查办。遇便奏覆。吴达善原摺供单。并著钞寄阅看　　

○又谕曰、云南驿盐道冯光熊、现在丁忧。吏部将伊所遗员缺。奏请简补。但滇省前曾请派贵州等五省道府前往。办理军务。此等人员。未得云南实缺。办差既呼应不灵。而本缺久悬。在各省亦恐贻旷误。所有云南驿盐道缺。著傅恒等、于派往道员内拣选一员。奏闻调补。其所遗之缺。另行请旨补放。或云南本省知府内。有办事勤干出色、堪以升补者。亦可奏明擢用。所遗府缺。即于邻省办差知府内。拣员调补。仍将其本任遗缺。奏请另简。嗣后滇省道府缺出。均著照此办理。将此传谕知之　　

○乙酉。上御勤政殿听政　　
</div>
    <div class="pagination">
<a href="清实录乾隆朝实录_page1111.html">上一页</a><span>...</span><a href="清实录乾隆朝实录_page1107.html">1107</a><a href="清实录乾隆朝实录_page1108.html">1108</a><a href="清实录乾隆朝实录_page1109.html">1109</a><a href="清实录乾隆朝实录_page1110.html">1110</a><a href="清实录乾隆朝实录_page1111.html">1111</a><span class="current-page">1112</span><a href="清实录乾隆朝实录_page1113.html">1113</a><a href="清实录乾隆朝实录_page1114.html">1114</a><a href="清实录乾隆朝实录_page1115.html">1115</a><a href="清实录乾隆朝实录_page1116.html">1116</a><a href="清实录乾隆朝实录_page1117.html">1117</a><span>...</span><a href="清实录乾隆朝实录_page1113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
