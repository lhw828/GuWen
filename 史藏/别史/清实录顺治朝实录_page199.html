<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 199 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 199 页/共 242 页</h1>
    <div class="content">○谕吏部。选法壅滞、弊在仕途繁杂。官吏作奸。吏胥之弊、相沿已久。其奸诡巧诈、最为隐秘。吏部书役、更为狡猾。不但四司互相作弊。且连结各部书役。一切往来文移、皆相交通。预藏弊端。令外人不得而知。任其营利行私。即偶被发觉。更有彼此推托、卸责避罪之术。是以虽有纠参。不能穷其作弊根源。惟衙门堂官、一秉至公。精明稽察。杜绝请托。则司官警省。大破因循情面积习。事事详查。将从前隐藏情弊、立时摘发。呈堂参处吏弊既清。选法方得疏通。今官吏乘机作奸。报缺到部、则于开单取选之时、任意迟速。以遂贪私。参罚开复、则于各部咨付之间、朦混稽留。以待营竞。大选急选、虽有定期。应补之缺、不肯尽数开出。应选之官、未尽均平察取。往往择地之远近美恶以待人。因人之静听左营以出缺。各部参罚官员、初咨吏部、尽开名数。后陆续开复、则零星咨送。文选考功两司书吏、通同作奸。某官既经关说、则注某官已曾开复。未经关说、则仍注初参降罚。不注开复。上下其手。交相朦蔽。种种弊端。摘发难尽。此皆堂司官、平日不严行察纠。以致笔帖式书吏等、肆行无忌。今后堂官严饬司官、尽力厘剔。务绝前弊。至于督抚按臣、举劾方面有司官。每每举者数十人。劾者不过数人。庸碌之官、徒令糜禄废事。久占地方员缺。此皆选法壅滞之由也。今当疏通选法。会试乡试、斟酌旧例、量减额数。旧例举人会试三科、乃准拣选。就教者不拘年分。今将远省举人、酌议仍旧。其余直隶近省举人、会试五科、方准拣选。会试三科、方准就教。各项贡监、已考定职衔者。过堂之时、满汉公阅、察其年力衰老者、照遥授职衔例、给与顶带。不必除授。此外有因难于久候、情愿告降者。许呈明察准。嗣后除□山戊不□贡照旧外。其余贡监考职、每百名止取正印八人。余俱以州县佐贰用。告降遥授、俱照旧例行。吏员初选、止与九品以下职衔。不得越授。至于奸吏作弊、责成司官按日清察。堂官不时稽核。如司官不行举发。即治以通同作弊之罪。堂官不能觉察。即治以徇庇之罪。此外吏胥情弊、尚有何法穷诘。选人考授、更当如何变通。著会同九卿、詹事、科、道、一并详议具奏。　　

○谕户部。年来钱粮匮乏。屡经会议。未能实济急需。皆由费用繁多。积弊未革。今惟再筹裁省。严剔弊端。乃可渐至充裕。在京各衙门官、有一缺而设数员者。半属闲冗。著各衙门将满汉司官、自笔帖式以上、俱开列员数职掌、奏请裁定。在外文武各官、如有赘员。亦量行裁减。各省于顺治元二年间、开报荒田甚多。连年虽屡奉清察。未见报明。其中岂无豪强隐占。官吏欺朦。上下推诿。不肯清出实数。按期征收。隐漏钱粮。为数不少。江南芦政一项、地方广远。漫衍数省。连年虽经行察。其中隐混未清者甚多。责成抚按、严行确察。又江南无锡等县、历来钱粮、欠至数十万。地方官未见有大破积弊、徵比完结者。皆由官吏作弊。上官不行严察。且乡绅举贡之豪强者、包揽钱粮。隐混抗官。多占地亩。不纳租税。反行挟制有司。有司官不能廉明自守者、更惧其权势、不敢徵催。该部遇有如无锡等州县之欠粮者、察明奏请。选择廉明谨慎满洲启心郎、理事等官、先往一县。不带多人。不预别事。专令督理拖欠钱粮。或钱粮在官、借口民欠。或乡绅、及其子弟、举贡、生员、土豪、隐占地亩、抗不纳粮。或畏惧豪强、不敢徵比等项情弊。务期察明惩治。清察一处、即可为他处榜样。历年各省逋欠钱粮、多系贪官猾吏、那移隐蚀。以及乡绅、举贡、生员、土豪、影射占隐。年来抚按未行清察。不能尽厘奸剔弊之职。今责成抚按、严加清察。如有前项情弊、题参重处。如曲庇不行指参。本犯一经发觉。即治抚按以徇纵之罪。至于那借侵蚀诸弊。有在藩司者。有在有司者。互相朦隐。奸弊百出。虽严行追比、而完解无多。或借端脱卸。攀累无辜。或饰称产尽。希图豁免。责成巡抚、不时稽核。巡按巡历一处、将藩司经承、及府州县吏书、提集按册磨对。当面质讯。弊在藩司、则罪藩司官吏。弊在有司。则罪有司官吏。各省地丁钱粮、向来屡奉清察。奏报者少。况兵荒之后、册籍无存。岂无欺隐情弊。今责成抚按。大破情面。彻底清察。如仍前徇庇、别经发觉。即治抚按以溺职之罪。又胥役侵蚀钱粮、往往假他人名色、置买田产。及事发追比、则动称无产。承追之官、不行严比。反听其优游延缓。是以积欠愈多。嗣后凡奸胥弊发。赃银能完与否、即当清察。勒限完结。逾限不完、即行治罪。不得姑息纵容。稽延□山戊不□月。其他人代为胥役影占田产者、承追官严加清察。重行治罪。又地方有司、奉有设处供应之文、即借名横行科敛。且于正项之外、暗征私派。今责成抚按、严行清察。题参重处。以上种种情弊、虽因在外抚按、屡奉谕上□日、不能恪遵。亦由部中司官笔帖式、书吏、交通容隐。徇庇行私之所致也。今后堂官、宜随事严加详察。尽革弊端。使司官等知所畏惧。如仍前因循曲庇。不肯大破情面。书吏等事、一经发觉、即治司官笔帖式之罪。堂官不行纠举、一同议处。著会同九卿、詹事、科、道、详议具奏。　　

○补假满原任刑部尚书刘昌、为工部尚书。　　

○己酉。遣官祭关圣帝君。　　

○庚戌。遣官祭固山额真阿尔津　　

○升河南睢陈道副使于鹏举、为福建布政使司参政、分守福宁道。广东海北道佥事刘继昌、为陕西布政使司参议、分守商雒道。　　

○九卿、詹事、科、道、会议更定逃人事例。一、州县官查解逃人、至十五名者、加一级。三十名者、不论俸满即升。知府、三十名、加一级。六十名、不论俸满即升。不属府辖之州、照知府例。道官、四十五名、加一级。九十名、不论俸满即升。巡抚、七十五名、纪录一次。一百五十名者、加一级。三百名者、加二级。总督、一百五十名者、纪录一次。三百名者、加一级。六百名、加二级。解多者照数递加。仍准功过相抵。其盐运司运使、照道员。分司、照知府。盐场官、照典史例。内外钱局中、布政、照道员。主事、照知府。同知、照知县例。窰场中该管官、照知府例。其捕盗同知、通判、州吏目、县典史等官、俱照各掌印官例。州县解逃十五名后、地方窝逃一名者、功过不准相抵。仍革职。其知府以上、总督以下等官、罚俸降级、俱照先定例。巡按所属、解逃七十五名者、纪录一次。一百五十名者、加一级。至营伍等官、功过俱照文官例。一、满洲家人、不许给票探亲。诈害良民。一、盛京出征所获人、出口逃走。及未到京而先逃者。如有本主认领、取有保结者、仍给本主。倘后有冒认假保情弊发觉。即将认主及保人、一并从重治罪。一、逃人经部文提解者、其地方官免议处。倘在别处拏获、审出行提时在彼地方居住者、该地方官从重议处。一、将已获逃人、并窝主、仍照前定例。解督捕衙门审理。一、民人首告逃人、如系挟仇诬害者、即将原告仍照定例、责四十板。枷号一月。免流徙宁古塔。一、民人自首身系逃人、借端行诈者。免行徙发。责四十板。妻子、家产、人口入官。一、各处解来逃人、不必交与拨什库兵丁、俱送交城门。如有主者、审结后鞭剌。交与伊主。如无主认之逃人、原行肘锁。发与各旗认主。夜间仍交与各旗门上看守。一、官员子弟逃走者、免剌字。送门、枷号一月。满日、鞭一百。不准折赎。一、地方文武官、毋论有无逃人。每年两次造册报部。其虚报者、除革职外。仍罚银一百两。议上。得上□日、禁逃之法宜严。若官员子弟逃走免剌、则法弛。著仍照旧。余俱如议行。　　

○辛亥。九卿、詹事、科、道、会议刑部条奏四款。一、请遴委大臣、将大清律例、校订成书。进呈御览亲裁。颁行遵守。一、行财说事、计赃与受同罪。如系抑勒诈索者、与财人不坐。一、番役获盗、未经送官、私行拷打者、于本衙门枷号一个月。责四十板。革役。如得财、及诬陷无辜者、从重科罪。一、除官员、武进士、武举、及兵丁、应捕人役、准其乘马外。其马印烙拴带木牌。民间乘马、永行停止。违者责四十板。马入官。从之。　　

○两广总督王国光疏报、澄海游击刘进忠、知县祖之麟、典史江景云、叛从海逆。县城被陷。下兵部知之　　

○以二等阿达哈哈番沙里代、袭其兄沙济三等阿思哈尼哈番职、为二等精奇尼哈番。故一等阿达哈哈番、兼一拖沙喇哈番金炳世子达尔虎、二等阿达哈哈番郑库子安泰、阿哈子席达、拜他喇布勒哈番、兼一拖沙喇哈番傅达礼兄库素里、拖沙喇哈番厄古德弟诺木齐、祁塔特子噶尔马、各袭职。　　

○赠阵亡昂阿、为拖沙喇哈番。以其弟毕登袭职。周鼎、为拖沙喇哈番。以其子家允袭职　　

○壬子。升镶红旗满洲二等护卫萨穆代、为护军参领　　

○兵部左侍郎原毓宗、奏请给假迁葬、允之。　　

○学士折库讷、都察院左副都御史能图、兵部督捕侍郎霍达、吏科都给事中王益朋、掌河南道御史高尔位等、遵上□日以麻勒吉、祁彻白、胡兆龙口供。与张悬锡质对。因据悬锡口供上闻得上□日、张悬锡、系大臣。非有迫切急情。岂肯轻生自刎。今察问张悬锡、又畏惧麻勒吉等、不敢尽吐实情。质审诸臣、亦瞻徇麻勒吉等、不行详察。著吏部详察议奏。　　

○九卿、詹事、科、道、遵上□日会议铨法事宜。凡降革、丁忧、病故各官、科抄咨文到部。送司即与开单。不得迟误。参罚开复等事、科抄到部。即照限期题覆。如某衙门稽留、即行查参。大选急选应补之缺。严责司官、每日详查缺簿。不时呈堂稽考。参罚官员、陆续开复日、考功司即行说堂。依限具覆。命下后、即付文选司注销。不得延迟。督抚按举劾各官、其庸碌者、许不时查参。不得徇庇。贻误地方。荐举大省不过十人。小省不过三四人。不得充数滥举。其有举无劾者、不准注册。仍听该部院参处。会试进士、每科三百名。应酌减一百名。其乡试举人、照各省额数减半。以上各款。并举人拣选就教。贡监除授考职。吏员援纳职衔。吏胥作弊、堂司连坐数事。俱遵上□日行。至于穷诘吏胥作弊之法。以后现在衙门旧书役、每月朔、令同衙门吏胥、各具连名保结。送该管官存案。如有作奸发觉。将本犯与同谋受赃者。一体治以理罪。有知情不举者、审出、即不受赃、亦减一等治罪。其互结之人、即不知情、亦治以失察之罪。有能举首到官者、役满免考即选。其犯事革退吏胥、责令五城严查驱逐。不许潜住在京。串通作弊。其服役年满者、应照旧咨送吏部考职。遗缺不许自引下手。俱听吏部咨行各省巡抚、陈选端悫之人。查取甘结。咨送吏部。照缺发各衙门补用。至于变通选人考授之法。举人已经考定职衔、见在候选者、除远省照旧选授外。其直隶近省地方、亦照拣选例、自中举年计算。系已过五科者、许其取选。如未及五科者、不许取选。发回会试。五科不第后、许照原定职衔补用。贡生已经考定职衔、见在候选者。亦应照举人就教例、自起贡生计算。系已过三科者、许其取选。如未及三科者、发回科举。三科不第后、许照原定职衔补用。其未考职贡生、照此例行。奏入。得上□日、督抚按荐举、原因吏治为据。因地限人。是否妥便。乡会试减去额数、多寡未均。俱著再行确议具奏。余俱依议行。　　

○吏部遵上□日议御史李森先、市恩徇情。任意妄奏。应革职送刑部、从重拟罪。从之。　　

○免山东十一年以前逃亡灶丁课银。　　

○礼部议覆、光禄寺条奏、长芦运司所解青白盐盐砖、历年存剩六十万斤有零现在足用。应暂停解本色自十五年以后、该地方官照时价改折将折银。并脚价银、一并解送光禄寺。俟库内现存之盐、用完日具题仍解本色。至裁并南光禄寺钱粮、又酌裁司牲司大使二款。俱应如该寺所议行。从之。　　

○甲寅。山西五台县、大雨雹。　　

○丁巳。夏至。祭地于方泽。遣公额尔克戴青行礼。　　

○戊午。予平南王属下总兵官都督同知班志富、祭葬如例。　　

○裁宣大巡按差归并山西巡按　　

○九卿、詹事、科、道、会议礼部条奏四事一、该部官庄、原为餧养牲口而设。应交回户部。及上林苑监、照例徵收丁地钱粮解送光禄寺。其餧养应用各项、自户部支给。催屯拨什库亦应退回。各旗牛录。一、库贮药材、既尚足用。应令该部同太医院核明。其各省应解本色者、照旧起解如有可以折解者、暂令该地方官查照时价折解。俟库贮用完、再题请起解本色。至查给僧道度牒、令照旧纳银。以杜奸宄。及请裁无益人役、儒士五名、匠役八名、会同馆马法四名、通州馆马法六名、会同馆夫四十五名。二款俱应如该部所议行。从之。　　

○又会议、都察院条奏四事。一、巡方察吏安民。若所属地方、巡历未到。则百姓利害、有司贤否、何由得知。今后应令巡历周遍。仍将巡到地方、登记汇报。一、御史差满、若久候境上、徒费供应。以后差满、应即回京。将文卷交巡抚收存。候更替御史到日交付。惟盐仓漕茶马等差、关系钱粮。俱候亲身交代。一、盐引用印繁多。一时印用不敷。今后御史奉上□日后。该部严催该司、将用过印引、交巡盐尽数带去。其用印未完者、俟陆续给发。一、缉奸禁暴、巡城所关最重。三月一换、未免太速。以后应六月一换。如无人更换。仍在城办事。从之。　　

○又会议、大理寺条奏、凡奉上□日三法司核议事理、堂官已经遵行。惟寺属无职掌可尽。应如该寺所请、副理事、评事等官、亦与刑部司官会议。从之。　　

○吏部议覆、宪臣魏裔介条奏、举用孝子授官、从未有例。但孝行关系风化。若有司呈报、果有真正孝子。许抚按严行体勘。详开事实具题。礼部覆核真确。敕臣部考试。酌量选授县正佐贰等官。如有冒滥捏报、将原举官参处。从之。　　

○己未。上幸景山。观众侍卫较射。中者赏以币。　　

○庚申。转通政使司右通政盛复选、为本司左通政。升鸿胪寺卿张自德、为通政使司右通政。　　

○旌表浙江节妇、会稽县儒士金日昌妻张氏、归安县民徐廷贤妻何氏、龙游县生员陆鈖妻余氏、烈妇、兰溪县进士叶钟芝妻赵氏、及弟钟藻妻徐氏、贞女、分水县民顾氏女、龙游县陈氏女、孝子、山阴县胡拱轸、各给银建坊如例。　　

○九卿、詹事、科、道、会议国子监条奏三事。修理文庙已奉俞上□日。其饮食供给掌馔官员、俟庙舍修完日。以次渐复。至书籍关系文教今监中缺少。应敕直省学臣、广搜送部。其十三经、二十一史等书、监板尚存如有残缺、即如式修补。俟成时各印一部、收藏监内。俱繙译清书。以昭同文之盛。至选择□山戊不□贡。应于该部过堂时、详察青年者、方准送监。从之。　　

○辛酉。谕吏部。詹事府未有职掌。著暂裁。见任官另行补用。　　

○遣官致祭固山贝子佛克齐库　　

○户科右给事中姚延启奏言、今日进言者多。实见施行者少。皇上每事必下部议。比覆请又皆俞允。是权归六部也。请自今许启奏之臣、随疏入对。皇上亲裁庶政。断自宸衷。庶可决群疑。考议论。而别人才矣。上以不谙治理。切责之。　　

○壬戌。升礼科给事中鱼飞汉、为吏科右给事中。兵科给事中尚九迁、为本科右给事中。刑科给事中蒋允修、为工科右给事中　　

○广西巡抚于时跃疏报、伪宝康侯贺九仪、窃踞大宁。遣伪镇曹友等、率党数千。突犯宾州。游击刘彦明等、分布官兵。击败于丁桥。斩获甚多。下兵部议叙。　　

○癸亥。谕吏部。内院几务殷繁。需人赞理。胡世安、著仍以太子太保、升内院大学士。卫周祚、著仍以少保、兼太子太保、升内院大学士。李霨、升内院大学士。俱入直办事。　　

○甲子。谕吏部。金汉鼎、前因失参科场情弊、已经降处。念董笃行等、俱已复职。金汉鼎、亦著复原官。　　

○予三等辅国将军琶帕、巴喀、杜尔霸、祭各如例。　　

○刑部议奏、嗣后三品以上等官、兄弟子侄、犯杖罪者、准其折赎。四品以下等官、兄弟子侄、有犯杖罪者、仍责。不准折赎。从之。　　

○宁南靖寇大将军固山额真罗托等疏报、克复湖南沅清等处。进取贵州省城。及平越镇远等府。先后共招降伪官兵丁、四千九百九十余人。男妇九千八百余名口。获马一千四百余匹。象十二只。征南将军固山额真赵布泰亦报、大兵已抵贵州。所过南丹州、那地州、抚宁司各土司兵民、及独山州官民、俱来就抚。奏入。优上□日嘉奖。并命兵部俟事平察叙。　　

○乙丑。复遣官致祭固山贝子佛克齐库　　

○遣官致祭三等阿思哈尼哈番伊拜。　　

○以正蓝旗满洲辅国公穆臣、为本旗固山额真。升镶黄旗满洲精奇尼哈番甲喇章京觉罗额尔德、为蒙古梅勒章京。正黄旗满洲护军参领舒理浑、为本旗梅勒章京。镶蓝旗满洲阿思哈尼哈番甲喇章京艮特、为蒙古梅勒章京。　　

○升光禄寺少卿袁懋功、为大理寺寺丞。　　

○升山东青登莱道参政毛一麟、为浙江按察使司按察使。江西南昌道佥事迟日震、为河南按察使司副使、分巡睢陈兵备道。湖广宝庆府知府张惟养、为陕西按察使司副使、肃州兵备道。刑部郎中方国栋、为广东按察使司佥事、分巡海北道。　　

○议政王、贝勒、大臣、会推直省总督。得上□日、向因地方初定。特设直省总督、以资弹压。今可不设。但直隶八府、幅员辽阔。著再添巡抚一员。分行管理。其驻劄处所、及管辖地方、吏部酌议妥确、并应用抚臣、即行会推具奏。　　

○吏部、都察院、议覆掌河南道御史上官鉝条奏、台规宜照会典、参酌时宜、订正成书。刊刻颁行。从之。　　

○广东巡抚李栖凤疏报、南韶、肇庆、德庆、广州、潮州所属各州县水灾。下户部　　

○郧阳抚治张尚疏报、襄阳雷雨大作、山裂蛟起。平地水深丈余。城堤冲决。请急议修筑、以重岩疆。下工部议。　　

○丙寅。授一甲第二名进士孙一致、为内翰林弘文院编修。第三名进士吴国对、为内翰林秘书院编修。时一甲第一名进士孙承恩、缘其弟旸科场事、候部查议。故未授职。　　

</div>
    <div class="pagination">
<a href="清实录顺治朝实录_page198.html">上一页</a><span>...</span><a href="清实录顺治朝实录_page194.html">194</a><a href="清实录顺治朝实录_page195.html">195</a><a href="清实录顺治朝实录_page196.html">196</a><a href="清实录顺治朝实录_page197.html">197</a><a href="清实录顺治朝实录_page198.html">198</a><span class="current-page">199</span><a href="清实录顺治朝实录_page200.html">200</a><a href="清实录顺治朝实录_page201.html">201</a><a href="清实录顺治朝实录_page202.html">202</a><a href="清实录顺治朝实录_page203.html">203</a><a href="清实录顺治朝实录_page204.html">204</a><span>...</span><a href="清实录顺治朝实录_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
