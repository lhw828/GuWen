<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1755 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1755 页/共 1860 页
  </h1>
  <div class="content">
   乾隆五十六年。辛亥十一月。丁亥。谕、前令福康安、海兰察等。分起带领官兵。由西宁一路。前赴西藏。所有应行骑带马匹等项。关系紧要。特降旨交勒保、妥为筹备。兹据该督奏、官兵应需裹带口粮、及雇备驼只驮运各事宜。均经勒保酌定数目。饬令附近各属。豫为雇就。官兵一抵西宁。即可分拨驮载。依期前进。办理实为妥速。勒保著交部议叙。以示奖励。　　

○以通政司参议特克慎、为山西按察使。　　

○戊子。上幸瀛台。　　

○谕军机大臣曰、冯光熊奏、查阅营伍情形一摺。因思从前巡幸五台。该省向将旗营兵丁。在行宫前豫备简阅。五台仅系一邑。兵丁自属有限。所有备阅之兵。自系由太原驻防。及各营调取。前赴该处伺候。五台地方狭隘。本无演武之处。朕巡幸所经。原为瞻礼。并非核简军实。此项备阅之兵。甚属无谓。况各营纷纷调取兵丁。所有盔甲器械等项。均须运送。亦觉纷扰糜费。著传谕冯光熊、梁肯堂、明春五台差次。除办道及巡查兵丁、照例豫备外。其备操绿营兵丁。及城守尉所管驻防官兵。不必调往。经过正定地方时。向来备操之驻防满兵、及绿营官兵。俱不必调往伺候。以节繁费而示体恤。　　

○又谕曰、勒保奏、接准奎舒来咨。称青海口外。俱系草地。时值隆冬。冰雪甚大。炊爨维艰。牧饲缺乏。勒保现赴西宁。与奎舒面同商办待事。览奏又增焦虑。同日据奎舒奏到摺内。祇系接奉谕旨筹办情形。而于青海出口、一路难以行走之处。并未奏及。此事前因奎舒驻劄青海。是以降旨。令其会同勒保、筹备妥办。今奎舒既以青海一路、雪大难行。如果情形属实。即应据实具奏。乃摺内并无一语。转咨会勒保、并令笔帖式远赴兰州面禀。明系意存推诿。以特旨交办、关系军行紧要之事。其可办与否。自当直奏。乃竟视同隔膜。心存取巧。著传旨严行申饬。至青海一路。虽冬令冰雪较大。但该处需应马匹口粮等项。俱经勒保豫为筹备。且冰雪融化。即可成水。其马草牛粪、拨开积雪。亦不难于捡拾应用。况据勒保奏称、山路极多。岂无林木丛薄。海兰察、及巴图鲁、侍卫、章京等。多系东三省人。素耐寒冷。索伦达呼尔兵。尤系生长边寒之地。更无虑其不能在冰雪中行走。福康安受朕重恩。又正年力富强。素性奋勉。岂有海兰察等能行之路。而福康安转不能前往之理。但朕亦不强人以所难。此事特令福康安迅速赴藏。原因鄂辉成德漫无把握。不得该处确实情形必须福康安到彼。将一切事宜、熟筹具奏稍慰朕宵旰焦思。若青海一路。实有万难行走之势。而福康安不肯遽行直陈。临期或致耽误。是欲速反迟。于此事大有关系。今竟交福康安与勒保二人。面为熟商。主持定见。切勿游移两可。如青海草地、尚可设法行走。福康安竟当决计取道前进。或将随从人等。减之又减。并将携带行装。另分一路。随后续行。福康安即轻骑遄程。以期速抵西藏。朕可早得奏报。方为不负委任。此事惟在福康安、与勒保熟筹定议。现在惠龄已经到京。业将一切机宜。面为指示。二三日内。即令起程赴藏。协同商办。务将剿办诸事。与之悉心妥酌。以期迅速蒇事。　　

○己丑。谕、本日刑部题覆、河南省贾希曾、贾望曾、砍伤堂叔贾嵩秀、致成笃疾。将贾希曾、依殴本宗小功尊属至笃疾者。拟以绞决。贾望曾照为从减等律拟流一本此案贾希曾、因向堂叔贾嵩秀借贷不允。挟嫌气忿。唤同胞弟贾望曾、先后用刀砍伤贾嵩秀。致成笃疾。贾望曾兄弟两人。同为贾嵩秀堂侄。虽用刀殴砍。有先后之别。但服制攸关。未可照凡人斗殴例分别轻重也。且贾希曾刀砍两伤。贾嵩秀即行走避贾望曾复叠砍多伤。不得以下手先后。分别首从。刑部虽属照例办理。实未允协著军机大臣、会同刑部。悉心详议。应如何酌议改拟之处。另行具奏。此案俟议定一并核覆。　　

○又谕、现在已准恰克图通商著普福前往库抡。协同松筠办理通商事妥。即换松筠来京。　　

○谕军机大臣曰、冯光熊奏、五寨县调任太平县知县孙永治、于拏获附天保时。不悉心根究。从轻责逐完结一摺。已批交该部严察议奏矣。但摺内称、提查五寨县案卷。该县孙永治晚间带役巡查听闻东关歇店张大门内喧闹。进内查拏在店拏获歇客王雍。讯供、本名夏应珑。因无行李。店家不肯收留。捏称武举。才允留住随将该犯杖责驱逐出境等语。附天保一犯、既经捏称武举。即应严行根究。何得仅以杖责完结。至该县孙永治所云深夜查拏。此系诈语。尤不可信。所谓难罔以非其道也。各省督抚大员。廉俸优厚。尚多深居简出。不肯于暮夜时查拏匪类。至州县等。于地方宵小聚集处所。即日间尚未必亲身查访。安得有深夜带役巡查拏获之事。若果孙永治、如此留心朕方欲加以不次升擢。岂转将该员交部严议。因令军机大臣、监提附天保、细加研鞫据供上年四月到五寨城内北街。住在客店。闻北街有赌局。即前往同张姓、狄姓、斗牌。到起更时。忽有巡役数人进来。说是县官查夜。就把我们锁拏。并没见有县官等语。可见彼时孙永治、并非亲自往查。祇系巡役等虚张声势。用言恐吓。而孙永治、亦遂装点情节。意图轻减处分。该抚不加查察。于奏摺内率行叙入。竟为该县所愚。著传谕冯光熊、嗣后凡遇属员详报事件。务须悉心察核。不使稍有朦混。方为无负委任。　　

○调湖北荆州将军舒亮、为陕西西安将军。以热河副都统富昌、为荆州将军。正白旗满洲副都统保成、为热河副都统。　　

○军机大臣、审拟附天保情罪具奏。得旨、附天保、即夏应珑、著即处斩。　　

○庚寅。上幸瀛台。　　

○谕。据保宁奏、将偷窃哈萨克马匹。之察哈尔兵丁玛穆特等三人。立行正法。并请将失察官员。分别议处等语。察哈尔兵丁玛穆特、班珠尔、济尔噶勒、胆敢私出卡伦。偷盗哈萨克马匹。实为藐法。殊属可恶保宁于该处审明。即行正法。所办甚是。著赏给大荷包一对。小荷包四个。以示鼓励。卡伦章京佛会保、著交部严加议处。察哈尔佐领萨木彦、著罚俸一年。佐领乌尔图纳逊、罢留心访察。拏获盗犯。尚属奋勉。交保宁赏给该处库缎二匹。以示鼓励余照所奏办理。　　

○又谕、据保宁奏、土尔扈特汗策凌纳木扎勒等、因明年遣人赴藏熬茶请借支俸银二年等语。策凌纳木扎勒等、于明年自备资斧差人赴藏熬茶。即照保宁所请借支俸银二年但所借之俸。若作二年扣完。于伊等生计。未免稍形拮据。著施恩作为四年减半坐扣完结。　　

○谕军机大臣等、据格绷额奏、请来京陛见。格绷额、系五十四年二月补授总兵。尚未过三年之期。著不必来京陛见。其摺内有欣悦陛见字样。陛见之上。加以欣悦之字殊不成话。此皆由清语生疎所致。格绷额、著申饬。　　

○辛卯。谕军机大臣等、昨令军机大臣、询问达赖喇嘛之弟罗卜藏根敦扎克巴。据称前年廓尔喀投顺时。出有永远不犯边界甘结。系沙玛尔巴、噶布伦丹津班珠尔、玉陀地方戴绷、同廓尔喀头人当面议定。廓尔喀以聂拉木、宗喀济咙三处地方。系他自己抢得。不肯退回。经噶布伦等、许以每年给西畨银元宝三百个。合内地银九千六百两。令其退还地方。曾告知鄂辉、成德、巴忠等语。噶布伦丹津班珠尔等、许给廓尔喀银两一节。实属错谬。聂拉木、宗喀、济咙、本系卫藏地方。被其抢占。廓尔喀既经投顺。自应将抢占地方退还。何得许给银两。乃噶布伦等私与商议。每年给元宝三百个。而巴忠颟顸完事。鄂辉、成德、亦随同附和。廓尔喀藉词构衅。复滋事端。是以巴忠畏罪自尽。将来事竣后。自应查明治罪。此时福康安抵藏后。惟当督率官兵。大举深入。正名讨贼。至于前次巴忠等许给银两一事。不必豫为访查。朕此时将罗卜藏根敦扎克巴所供情节。先为谕知福康安者。惟恐大兵进剿时。廓尔喀或以此藉口。福康安临时不能得有主见。难于措词。是以豫行降旨。倘廓尔喀提及前此许给银两一事。福康安即不得。诿为不知。总当以此原系噶布伦等。与廓尔喀头人私相定议。告之巴忠、鄂辉、成德、就事完结。因巴忠通晓畨语。专主允行。鄂辉、成德、不过随同附和。其办理错误。实系巴忠一人之罪。以安其心。统俟剿办事竣。再行查办具奏。再本日福康安奏到、接据勒保知会。驰赴西宁商办一摺。前因勒保奏。青海一路冰雪较大。柴草维艰。难以行走。已屡降谕旨、令福康安酌量实在情形。可以觅路行走。伊自不肯舍近求远。若实有难行之处。当即改道由四川赴藏。不可勉强。以致欲速转迟。福康安务当与勒保、从长计议。与其欲速转迟。莫若以迟为速之为妥便也。　　

○吏部议奏、陕甘总督勒保奏称、遵旨将甘肃贵德县丞、改设同知。查通省同知五员。俱分驻要缺。不便裁移。应于贵德特设同知一员。定为繁疲难要缺。在现任同知、州县内。拣旗员题请升调。刑名钱谷。均改归同知审办造报。由西宁府审解核转。改给关防。添建监狱。俸薪养廉衙署。典吏役食。俱酌为增添。县丞一缺。即行裁汰。应如所奏办理。从之。　　

○以工部左侍郎松筠、为正白旗满洲副都统。　　

○壬辰。上幸瀛台。　　

○命刻石经列辟雍。谕、自汉唐宋以来。皆有石经之刻。所以考定圣贤经传。使文字异同。归于一是。嘉惠艺林。昭垂奕禩。甚盛典也。但历年久远。碑多残缺。即间有片石流传。如开成绍兴年间所刊。今尚存贮西安、杭州等府学者。亦均非全经完本我朝文治光昌。崇儒重道。朕临御五十余年。稽古表章。孜孜不倦。前曾特命所司。创建辟雍。以光文教。并重排石鼓文。寿诸贞珉。而十三经虽有武英殿刊本。未经勒石。因思从前蒋衡所进手书十三经。曾命内廷翰林。详核舛讹。藏弆懋勤殿有年。允宜刊之石版。列于太学。用垂永久。著派和珅、王杰、为总裁。董诰、刘墉、金简、彭元瑞、为副总裁。并派金士松、沈初、阮元、瑚图礼、那彦成、随同校勘。但卷帙繁多。恐尚不敷办理。著总裁等再行遴派三人。以足八员之数。为校勘。诸臣等其悉心研办。务臻完善。以副朕尊经右文至意寻奏、遵旨遴派翰林院侍读学士刘凤诰、祭酒汪廷珍、侍讲邵晋涵、留心经学。堪以并充校勘。报闻。　　

○又谕、据吉林将军奏、通省节年发到遣犯名数清单。内称脱逃未获遣犯五百二十二名。此等遣犯脱逃未获。至五百余名之多。可见地方官于咨缉事宜。不过视为海捕具文。不能实力侦缉。但此等未获各犯。俱系各省通缉。且其中多有年久之案。每年开单照例汇奏。亦非核实之道。所有此项未获各犯。除行查各该犯原籍、有无潜逃回籍、一体严缉外。其应如何查核年分分别之处。著军机大臣、会同吏刑二部、详晰核议具奏。　　

○谕军机大臣曰、郭世勋奏、审明八卦邪教案犯。分起解京一摺。此案步文斌一犯。在德庆州配所。令刘照魁、洪百春、陈典等。勾引各犯。传教收徒。情节甚为可恶。前有旨、令将步文斌解京审办。其听从勾结、拜步文斌为师之犯。自应一并解京。归案办理。至其余各犯。止系辗转收徒。及听信刘照魁指引、坚守本教之人。自应于审明后。监禁省城。听候军机大臣、会同刑部、将来定拟全案时。分别核拟。行知该督等遵照办理。乃郭世勋将四十余人。概行解京办理。此案既漫无区别。且人数众多。如有中途脱逃等事。转属不成事体。所有此案人犯。阅该署督奏到单内。周二、雷兴、麻三、陈正忠、胡国吉、五犯。系拜步文斌为师之人。情节较重。俱著解京审办。其余三十四犯。著传谕郭世勋、将该犯等留禁省监。听候核议分别发落。如业经起解。行至中途。并著沿途各督抚、查明截回。仍交郭世勋收禁。将此各谕令知之。　　

○癸巳。谕曰、书麟奏、苏松镇总兵魏辙、年近七旬。精力渐衰。现又染患疮疾。一时难冀速痊。请令休致等语。魏辙、著准其休致。所遗苏松镇总兵员缺。著陈安邦补授。　　

○甲午。上幸瀛台。　　

○谕、本日刑部奏、骁骑校穆克登额、责打民人李大身死。请将穆克登额、依罪人已就拘执而擅杀律。拟绞监候一摺。细阅此案情节。李大、因马甲威灵阿、赊欠钱文。于点灯时赴营房索讨。威灵阿之妻。回覆伊夫外出该班。李大不依吵嚷。穆克登额、差马甲德通等。将李大拏至官厅责打。伤重殒命。刑部将穆克登额拟以绞候。于罪名尚无错误。但摺内称李大、系属有罪之人。依擅杀罪人律定拟。则所引殊未允协。马甲威灵阿、赊欠李大钱文。许以十月初八日下晚清还。李大届时往索。其理本直。并非有罪之人。穆克登额、庇护马甲。因李大出言顶撞。喝令叠加杖责毙命。自应按律拟抵。而刑部辄称李大究属有罪。是旗人欠员民人钱文。俱不应索讨。势必至益加横恣。遇有钱债事件。民人竟不敢向其清理。何以示平允而昭公当。朕办理庶务。于旗民从不稍存歧视。如民人有应得之罪。固当按律惩治。若曲在旗人。亦必加以重惩。不少宽贷。惟期情真罪当。用法持平。绝无畸轻畸重于其间。乃刑部以索欠之李大、指为罪人。是该管官员袒庇于前。而刑部又袒庇于后。皆属非是。刑部堂官、著饬行。并将此旨传谕八旗。并各营房。一体刊刻张挂。俾各触目警心。共知惩戒。此案穆克登额、著另拟绞监候秋后处决之罪。余依议。　　

○调礼部左侍郎德明、为吏部右侍郎。盛京刑部侍郎宗室僧保住、为礼部侍郎。以革任户部尚书觉罗巴延三、为盛京刑部侍郎。　　

○乙未。谕、兵部题覆、广东候补都司利振纪、守备黄斌全、在部呈改水师。到省试验未娴。准咨照例议以降一级调用一本。业照部议降调矣。该都司等、在部呈请。生长海滨。熟悉水师。到粤后。经福康安即行试验。均未谙习。据实咨部办理。自系福康安核实试验。不肯任其冒滥贻误。办理尚属公正。因思此等人员。或因在部候补时。希图得缺较早。兼回原籍。及水师升途便捷。随冒昧呈改。迨发往各省后。各督抚以候补人员。一时未能得缺。不即行试验。致令该员等冒滥充数。殊非核实办公之道。嗣后各督抚、遇有此等呈改水师人员。分发到省。务须认真试验。除实能谙习水师情形者。方准留标补用外。如有本不谙习。朦混呈改之员。即据实咨部办理。毋得稍存姑息。致滋贻误。　　

○谕军机大臣等、现在藏内原驻官兵。及鄂辉、成德、先后带往汉屯。并先期派换班兵丁。合之添调屯练。及索伦达呼尔兵。共有七千余名。计福康安明春进剿。须带兵五千名深入。而聂拉木一带后路。尚须数千兵。逐段屯驻。以为接应。方可声势联络。足资剿捕策应之用。著福康安抵藏后。再行酌量情形。通盘筹算。如尚须添兵。或就近于德尔格、及屯练降番。并达木蒙古兵。添调一二千名。于进剿既属得力。而后路声援。亦较为壮盛。将来大兵直抵贼境。声罪致讨。贼匪自必震慑军威。乞哀吁恳。福康安固当严词驳斥。不准所请。倘贼匪真心悔罪。恳求再四。福康安自能遵照前旨。宣布威棱。严立禁约。以示创惩而尊体制。较之巴忠等前次所办。自必得有把握。办理完善。不致再滋事端。至福康安到藏后。当谕知鄂辉、成德、以前次许给廓尔喀银两一事。总由巴忠一人意见主持。鄂辉、成德、听从允行。虽有应得之咎。但究系随同附和。已将鄂辉革去总督。成德革去将军。各治以错误之罪。复蒙加恩。俱赏给副都统职衔。作为领队大臣。伊二人惟当激发天良。奋勇杀贼。立功自赎。以期承受恩施。不必复存疑畏之见。如此明白谕知。俾鄂辉、成德、各知感激奋勉。安心自效。于剿办事务。较为有益。　　

○是日起。上以冬至祀天于圜丘斋戒三日。　　

○丙申。谕、据明兴等奏、将本年和阗收获盈余米石。照例折办金布等语。此项金两。每年解送京师。但内地产金之处既多。且用处亦少。若将各城折办之金停止。俱令折办布匹。解送伊犁。尚足资用。于事有益。著交驻劄新疆各回城大臣等、嗣后将各城每年收获盈余米石。不必折办金两。俱折办布匹。一并解送伊犁。以备支用。　　

○都察院奏、山西太谷县从九品职衔王巍、即王岚、呈控孟教材张效禹等。倚原任开封府知府武先慎、御史武潢、父子之势。讹诈银两。抢妾霸奸。又武先慎代分发通判孟銮、违例取咨。武潢代为贿嘱书吏等情。得旨、此案著军机大臣、会同刑部、严审定拟具奏。御史武潢、著解任质讯。　　

○丁酉。上诣南郊斋宫斋宿。　　

○谕、前因令福康安海兰察等。分起带领官兵由西宁一路。前赴西藏。勒保豫备应行骑带马匹口粮等项。办理尚为妥速。曾降旨将该督交部议叙。今据勒保奏、现在驰抵西宁。前调蒙古马匹尚未到来。已专差通事执持令箭。前往各扎萨克游牧处所飞调严催等语。所办殊属过当此时进剿官兵。尚未至京何必过事张皇。先行催调。致滋扰累。办理实属错误。除降旨严行申饬外。所有前次交部议叙之处。著即彻回。倘再不能妥协办理。必将勒保治罪。　　

○谕军机大臣等、昨据都察院奏、山西职员王岚控告孟教材等。负欠诬告。占妾霸奸各款。内有河南告病通判孟銮、求御史武潢、寄信伊父原任开封府知府武先慎、代起病痊咨文一节现令军机大臣、传到武潢询问。据武潢供称、孟銮系我表弟。在河南告病后。于上年夏间到京。先在外城客店居住。嗣于九月内移居内城普济寺。十月间。孟銮到我家内。要我带信与父亲武先慎替他代起病痊咨文。适有便人要往河南。即将孟銮书信寄去。到十一月接父亲来信。内有寄覆孟銮信一封内咨文一件。叫我交给孟銮随、著人送给等语。孟銮告病后。即在京居住。未曾亲赴河南请给病痊咨文。已据武潢供明属实。是穆和蔺于该员起文时。并未与之见面。何得遽行给与咨文。其咨内所出看验考语。竟属凭空填写。必系武先慎、向穆和蔺代为恳求。勒令郑州出结以致通同朦混。率行咨部起复。其弊已属显然。除将武潢解任质讯外。著穆和蔺、将武先慎如何代孟銮恳求。及该抚未见孟銮之面。何以知孟銮病已痊愈。凭空填注年力壮强、人亦明白考语。一并据实明白回奏。至降调知府武先慎、候补通判孟銮。并著该抚派委妥员。迅即解京以凭质讯。又据王岚称、孟銮在京。接到武先慎书信。及病痊咨文时。有孟銮妹夫李安民在寓一同看见。现在河南孟銮任所等语亦著穆和蔺、将李安民一并拏获。解京候质再王岚控词内。所称倚势诈银之孟教材、及太谷县串通枉断之武先勋、从中说合。乘机抢妾之张效禹、并已革太谷县知县顾售、均系案内应行质讯之人。著冯光熊、按名押解来京。归案审办。其余呈内所控各案。人数众多。若概行解京未免拖累。著将王岚原呈。及所开款迹。钞寄穆和蔺、冯光熊阅看。按照所控情节。逐一就近讯取供词。咨送军机处。归案办理。若再稍有回护迁就。恐该抚等不能当其咎也。将此各传谕知之。　　

○戊戌。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○己亥。上幸瀛台。　　

○谕军机大臣曰、福崧等奏拏获洋面盗犯。审明后即行正法。并分别发遣一摺。已交该部核议矣。浙省营伍废弛。海洋地方。劫盗频闻。皆由该抚等、平日不能实力整饬所致。今福崧等派委文武员弁。于水陆要隘。拏获陈阿掌蔡阿泮等六名。审明后、即将首恶要犯。恭请王命正法。其余分别从重定拟。福崧等自缉拏洋盗以来。祇此一事差强人意。所有缉获此案盗犯之文武各员。著该抚等分别记功。以示奖励。嗣后该抚等于地方营伍一切。务须实力整顿。而于海洋巡缉事件。尤宜督饬所属。倍加奋勉。方为不负委任。将此谕令知之。　　

○庚子。谕曰、毕沅等奏、湖北汉阳江岸停泊船只、被火焚毁一摺。内称该处泊有回空漕船、及铅船、盐船、民船、约千余只。沿岸排列十一月十一日。有民船一只失火。延烧各船。一时风狂火烈。被烧回空漕船十六只。铅船九只。盐船一只。沉溺铅六十四万余觔。淹伤贵州委员吏目吴抡元一员。淹毙家丁、舵工、四名。水手九名。不知下落等语。此系无妄之灾。览奏深为悯恻。本年雨旸时若。年谷阜成。河工海塘。安澜顺轨。朕犹虑直隶、河南、山东、江苏等省。所属村庄内。间有一隅歉收之处。特降谕旨。令该督抚查明具奏。候朕新正加恩抚恤。嗣据各督抚奏称、查明所属。均不致成灾祇须于明春。酌借口粮。无庸加赈。是朕欲加惠黎元。而恩无可施。正思广求民瘼。用普春祺。俾蔀屋茅檐。咸沾恺泽。朕临御以来。惟日孜孜。常怀寅畏。从不敢稍存满足之念。今仰赖昊苍鸿贶。诸事顺宁。正益深兢惕之时。乃秋间有廓尔喀与唐古忒索欠、滋扰后藏边界一事。致劳宵旰。今汉阳江岸。延烧官民船只。淹毙人口。猝被灾伤。此正上天垂戒满盈之意。是宜引以自儆。而益深乾惕也。所有汉阳江岸被烧漕船、及沉失铅觔。事起仓卒。人力难施。何忍按例令被灾之运丁。及委员等赔补。此项漕船十六只。俱著官为造办。免其著赔。明岁应运新漕。即著该督等雇募民船。无误开兑。其沉失铅觔。并令该督等督率所属。上紧打捞务获。如有捞不足数者。亦加恩豁免。至淹伤委员、及淹毙人口。俱著妥为优恤。恐此外尚有并非在官人役。及商民同时淹毙者。亦著查明确数。一体办理。该督等务须实力查办。以副朕恤灾爱民至意。　　

○谕军机大臣曰、阮光平宠列藩封。情殷爱戴。自应与在朝之王公大臣、近同一体。本年十二月朔。朕开笔所书福字。即以赏给该国王。俾得先承恩赉。与该国臣民。共迓春禧。以示歛时锡福。中外同沾之意。并照诸王新年分例。赏给黄辫大荷包一对。贮各色玉石八宝一分。小荷包四个。金钱金锞各二个。银钱银锞各二个。又加赏白玉象一件。一并发往。著陈用敷将以上所赐福字荷包等物。即交镇南关镇目、转交阮光平祇领。并恭录此旨知照该国王用昭优眷。将此谕令知之。　　

○是月漕运总督管干珍巡视南漕御史查莹奏、本月二十四日。兑运淮安海州各属漕粮之大河前帮船三十五只。泗州后帮船三十五只。兑竣来淮。查验后、饬令前进。遇宽阔处所暂泊。俟东省挑工完竣。照例铺水。飞挽北上。山东省重船。现已全出临清卫河。至德州一带守冻。俟明春冰泮。即可速赴通坝。得旨、迩年漕运。可谓盛极。因有湖北风火之失。满招损。益深儆惕耳。　　

○两淮盐政全德奏、淮北引盐。行销庐州者。向由洪泽湖、舟运至寿州另雇牛车陆运一百四十里。方至府城。嗣因洪湖旱浅。奏请全用舟运。由运河出瓜州大江。从裕溪进口到庐。查前陆运时。每年仅销一万余引。自改江运。逐渐多销。近年销至二万余引。询之商民等。据称陆运时。牛户拉盐到家。偷窃盐觔。用沙土搀入。民间不得买食净盐。而私贩者比官盐较好。故民间喜食私盐。以致官引不销。今盐船水运到岸。并无搀和。民间得食好盐。反无利可图。不禁自止。故官引畅销。是江运已有成效。应请永为定例。又滁州及来安县。亦系食淮北陆运之盐。该处亦有河可以通江。现令照庐州例。一体江运。以收便民裕课之益。得旨嘉奖。　　

○河东河道总督李奉翰、巡视东漕给事中窝星额奏、会勘应挑工段。上河、捕河、运河、泇河、四厅属。共应挑土十五万九千余方。实应添募夫银六千八百九十两零。得旨、有省有多费。原不出常年之数。亦不细究矣。　　

○副都统衔鄂辉奏、遵查巴勒布贸易人等。有眷属者少。无眷属者多。自前岁廓尔喀滋事。唐古忒人。有外视伊等之意。该番等心存疑惧。回去者较多。现在前藏实止有四百一十三名。大半俱有家室。骤难移回。甚为安静。即头人恩启必、树达拉等。各有眷属。并不滋事。若将该头人送京。则各番管束无人。或且转生惶惑。设有与廓尔喀勾通送信者。不难密为访查拏获。将来买卖不通。钱文禁用。此项人等。自难留居藏地。此时既无多兵押送。而逐回本地。转为贼匪添人。莫若暂时不露端倪。使之安心住藏。俟明春大举。再行分别逐回。批、是又奏、臣等现在剿贼。设或此四百余人中。有一二能知贼情虚实者。亦可藉为引路。假通信息。似不妨故示优容。藉用彼力也。批亦可。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十一


大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。十二月。辛丑朔。上诣大高殿行礼。
  </div>
  <div class="pagination">
   <a href="清实录乾隆朝实录_page1754.html">
    上一页
   </a>
   <span>
    ...
   </span>
   <a href="清实录乾隆朝实录_page1750.html">
    1750
   </a>
   <a href="清实录乾隆朝实录_page1751.html">
    1751
   </a>
   <a href="清实录乾隆朝实录_page1752.html">
    1752
   </a>
   <a href="清实录乾隆朝实录_page1753.html">
    1753
   </a>
   <a href="清实录乾隆朝实录_page1754.html">
    1754
   </a>
   <span class="current-page">
    1755
   </span>
   <a href="清实录乾隆朝实录_page1756.html">
    1756
   </a>
   <a href="清实录乾隆朝实录_page1757.html">
    1757
   </a>
   <a href="清实录乾隆朝实录_page1758.html">
    1758
   </a>
   <a href="清实录乾隆朝实录_page1759.html">
    1759
   </a>
   <a href="清实录乾隆朝实录_page1760.html">
    1760
   </a>
   <span>
    ...
   </span>
   <a href="清实录乾隆朝实录_page1756.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
