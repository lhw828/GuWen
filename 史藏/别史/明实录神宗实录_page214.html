<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 214 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 214 页/共 367 页</h1>
    <div class="content">　　○升文选司郎中南企仲为太常寺少卿
　　○癸巳益都县知县吴宗尧奏提督矿务太监陈增违旨营私状内言臣县令也不敢越职妄言惟是剥床及肤灾尤切近不得不冒死上陈原该青州知府范善先乞查勘益都县止有铅砂绝无银矿陈增徒以王府所在市货所聚服御饮食便于徵求如蚁恋膻据为窟穴狼籍城中日月之费海吸百川剥噬所加席卷一邑官民有不胜其毒害者谨据其剥官戕民种种不法事列状以闻不报
　　○甲午户科都给事中包见捷等上言自大工烦兴矿议蜂起矿监陈增饕餮为甚爪牙益张据知县吴宗尧一揭则不惟荼毒官民亦且弁髦  明旨种种横状不可见闻事有证据人有指名宗尧又岂漫言之乎臣以为速赐勘处并罢开采为便不然先行撤回无滋反噬亦所以重民命也  上曰开采矿务原为足国惜民陈增何不仰体始勤终怠姑着策励供职其原奏及差委如假公济私严行禁约参奏处治倘庇护不悛一并从重究处于是给事中郝敬具言开采不罢则  陛下之明旨不过为愚弄臣民之虗文耳柰何宦竖辈不弁髦视之乞先行停止然后以宗尧所奏令抚按一体查勘以正陈增之罪有旨陈增还着遵奉敕内事理洁己奉公严禁下人毋得自干法典吴宗尧借言官守奏揭狂逞显是要名姑且不究
　　○以范醇敬袁宗道充武场考试官
　　○加户部尚书杨俊民太子太保以三年秩满也俊民＜锍-釒＞辞不允
　　○予南京兵部尚书吴文华祭葬仍加祭一坛以酬军功
　　○丙申大学士沈一贯以病笃五恳放还上优诏留之　　○命侯陈良弼宴待四川乌思藏四王并长河西宣慰司五起进贡国师蓄竹简参等
　　○丁酉吏部覆忻城伯赵世新袭祖爵许之
　　○己亥礼科左给事中罗栋奏举缺谥名臣以彰幽隐内举原任兵部尚书伍文定毛伯温吏部左侍郎张元祯南京刑部右侍郎吴悌都御史鲁穆大理寺卿夏时正礼部侍郎田一俊大理寺卿陈恪尚宝司卿孟秋中允郭希贤庶吉士邹智御史刘台中允张元忭等十三人诏令礼部从公勘议访实具奏以凭裁夺亦有谥之羙恶未当其人查来俱改正行
　　○予镇远侯顾承光祭葬
　　○壬寅宴四川阐教等王遣太宁侯陈良弼待
　　○癸卯河南巡抚曾同亨巡按崔邦亮题  潞王为  圣母爱子  皇上亲弟又当今诸藩之首迩来闻多出入无禁嬉游无度轻以千乘之贵尝试垂堂之危伏念中州灾沴之后每多啸聚之徒加以矿务烦兴亡赖四集即藩府叠户崇墉深居简出犹恐敌在舟中变生意外矧乃以  王牒亲贵慁迹尘埃往来驰骤为奸徒所垂涎此臣等所为忧心过计惴惴然夙夜靡宁也惟是长史辅导责任匪轻王有乖动即当苦口以诤必冀其从乃一味模棱罔思匡救何贵彼相为所当罚治以儆容悦者奉旨览奏王不遵
　　祖制微行出游朕深忧骇辅导官不能谏阻职守何在姑罚俸一年还着礼部便行与该抚按官启王极陈利害毋得再犯以慰朕心还查引诱之人具奏　　○总督邢玠恭报东征进取大略合水陆官兵七万分为三路绝其粮饷部覆得旨兵马分派既定尔部便急传邢玠刻期相机进剿阃外事务俱听便宜行事不必疑惑致误军机
　　○甲辰霜降节遣祭  九陵  景皇帝陵寝  哀冲  庄敬二太子陵园
　　○吏部题考选推官方大镇等十四员知县熊鸣夏等四十员乞亟允行以通选法不报
　　○浙江巡抚奏萧山县明月坊民贾九经家地下透出鲜血
　　○乙巳山东巡抚尹应元奏太监陈增违旨欺  君奸贪网利赃私贯盈螫毒地方骚扰驿递不法二十事有旨切责应元罢吴宗尧职为民郝敬上言臣观  陛下处陈增一事窃虑自今以后宦＜监-皿立＞之虐焰张天忠臣之正气扫地外廷之谠论绝响而谗夫之利口横生天下事莫知所终等语  上怒其抗旨党庇夺俸一年并夺应元俸半年
　　○南京刑部侍郎李江卒江山东武定人嘉靖己未进士授庐陵知县入为狭西道御史升四川监军副使荡平九丝蛮历升右副都御史巡抚湖广有平苖功两受金绮之赏寻告病归未几卒照例与祭葬以军功加祭二坛
　　○丙午天津徵收店税内使王朝死巡抚汪应蛟给事中包见捷各＜锍-釒＞请罢勿补  上切责之
　　○  圣母慈谕传与子潞王知道尔自之国以来我每望尔务行孝弟世衍邦家永享平康之福昨皇帝面奏据河南抚按等官会题尔数出禁城挟重游远我一闻知不胜伤感愤恚尔昔幼冲命  皇帝简择讲官使其读书明理正谓谨始虑终今尔不遵  祖训罔惜身名违禁私出远行招引无赖之辈殊失体统意欲何为如有不测之事必然宪典难容我命  皇帝严加戒饬  皇帝再三进劝姑念  皇帝之德且宽宥这遭自今以后洗心涤虑改过省愆恪遵  祖训谨守藩规深思天满之尊重以肃诸藩之观瞻我谕到日可即查内外答应引诱之人名字奏来勿得故违隐护特此故谕尔其遵承之钦哉是日  皇帝书与  弟潞王近该河南抚按官曾如春等会题据该道称王私出禁城挟重远游或只车单行或村居野宿其内外辅导官不能苦谏匡救相应罚治仍乞谕令  潞王恪守  祖训慎重起居等因朕一览闻殊为惊异恭惟  祖宗立法宗藩越城有禁矧王乃朕亲弟为诸藩观瞻不遵  祖训私出微行罔惜身名不加慎重所学孝弟之道果安在哉朕心岂得恬然当即面奏  圣母伏蒙  慈谕命朕谕旨严加戒饬当思亏体辱亲之训戒勿廑  圣母与朕之忧怀右云过则勿惮改悔过迁善朕今深切望于王焉已有旨责罚辅导及着礼部行该抚按官启王勿得再犯还查引诱之人指名具奏定夺嗣此以后王宜上遵  祖训谨守藩规省改前愆勉修后誉冀绵邦国之祚永享平康之福为善最乐岂不羙乎朕念一气手足至情特此谕颁惟弟其体谅勖之
　　○己酉诏赐五官监候杨源祠额显忠仍予议谥先是河南抚按题据怀庆府孟县申五官监候杨源系江西丰城人乃忠臣浙江按察使杨瑄之子正德元年七月源上＜锍-釒＞言占候得大角及心中动摇天璇天玑天权星不明乞安居深宫绝远游猎罢弓马严号令毋轻出入辟除内侍宠涬游逸小人节赏赐止工役亲元老大臣日侍讲习诗书＜锍-釒＞下礼部礼部言源占候之言深切时弊源复＜锍-釒＞言十月二十六日占候得连日霾雾交作为众邪之气阴昌于阳臣欺于  君小人擅权为下叛上引警甚切刘瑾怒矫旨杖三十源又＜锍-釒＞言自正德二年来一向占候得火星入太微垣帝座前或东或西往来不一乞思患预防瑾又大怒骂源尔何官亦学为忠臣乎矫旨又杖三十谪戍肃州行至本县地方河阳驿棒疮举发而死其妻皮氏无资买棺以殓乃斩芦藁葬于驿之后至嘉靖年黄河水溢驿墓俱淹没无存今据本处乡民王笃信等结勘原坟在于驿城东门之外申乞转呈立坟以葬衣冠建祠以延血食府道司覆查相同除院道各捐俸银立祠修墓俱已告完呈乞具题请赠谥祠额以旌忠烈至是部覆得请赐额拟谥仍行该有司春秋祭祀永为定典
　　○庚戌贵州宣慰使宋承恩差舍人贡马庆贺  万寿圣节赏给如例
　　○广西巡按龚文选劾府江兵备林廷升诸贪状且云事以人误动多乖张宜革任闲住而以苍梧道副使张文燿代之章下吏部
　　○诏赏宣大总督王世扬银币以任内节省银一十万二千余两故也
　　○以宣大墩工成赏兵备赵彦徐守谦白金有差仍各纪录　　○荫户部侍郎张养蒙子张光斗为国学生
　　○辛亥逮原任益都知县吴宗尧锦衣卫讯问以太监陈增奏宗尧阻挠矿务有旨吴宗尧侵欺加派银两数多妄捏虗词饰贪邀誉降革未尽其辜着锦衣卫便差官尉拿角□羊来京究问陈增着遵新旨策励供职
　　○调四川佥事李开藻为本省提学
　　○升大同知府李芳为山西副使山西参议崔应麒为山西按察使工部都水司郎中蔡守愚为四川副使户部广东司郎中李茂春为狭西佥事
　　明神宗显皇帝实录卷之三百二十六
　明神宗显皇帝实录卷之三百二十七
　　万历二十六年十月癸丑朔孟冬享  太庙遣侯陈良弼恭代
　　○先是赞画主事丁应泰以筑城屯守之议为杨镐罪业且疑坚城得志启朝鲜异日之患于是国王李昖奏言小邦自祖先历世以来恪守侯度世被  皇眷以至于臣负罪最深受恩最重虽流离颠沛危急存亡惟一心拱北积受群言未常以臣节见疑于  天朝岂意污蔑至此臣之灭亡有不暇顾诚恐祖先忠诚事  上之心无处暴白是臣不惟获罪  圣明将得罪祖先且无以自角□羊于臣民岂不痛冤有旨朕连年用兵发饷不惜劳费原念尔国世效忠顺极力保全不必因人言疑惑
　　○甲寅御史刘景辰奏言顷知县吴宗尧讦奏内官陈增贪残  皇上置增不问而切责宗尧既而抚臣尹应元＜锍-釒＞至  皇上亦置增不问而禠斥宗尧及增疏再至宗尧遂蒙逮  皇上之待外臣一至此极乎臣以为大凡内外之势得其平则相安而可久偏重则反受重之害宗尧与增交讦则同虚实未判供职则皆供职逮问则皆从逮否则乞姑放宗尧回籍陈增还京以待查勘定夺可也科臣侯庆远等亦以为言不报
　　○吏部题覆留口北道兵备右布政孙维城神木兵备董元学以新升参政职衔各炤旧管事俱报可
　　○  孝洁肃皇后忌辰遣彭城伯张守忠祭永陵
　　○乙卯朝鲜告急国王李昖奏自抚臣杨镐革任西回军情□□角羊□弛全庆疑惧我势先动贼焰益张悖言谩语无复忌惮又非前日比边书告急朝报夕至目今事势十分危急而主管无人督臣邢玠又尚未到举目仓皇茫然无依伏乞委任荩臣趁期征讨  上曰朕已另遣万世德前去经理近总督邢玠奏目下分兵三路进兵刻期攻剿尔国亦当振饬将士整备兵粮协助共期荡平毋得专恃天朝自诿积弱
　　○丙辰  中宫殿下千秋令节百官朝贺命妇免
　　○辽东巡抚李植报榆林堡等处达虏九月二十六日出境诏丑虏冲突无常该镇兵马单弱顾此失彼恐非全策还传与抚镇官严防东西南路免致疏虞
　　○升湖广右布政曾时聘为广东左布政山东参政曾士彦为狭西按察使
　　○刑部审录重囚诏今岁暂免行刑本内将斩犯曹学程擅自开除著回话夺堂上官俸二月该司各降罚有差
　　○授庶吉士郭淐翰林院简讨
　　○庚申刑部尚书张国彦卒国彦直隶邯郸人嘉靖四十一年进士授知县擢兵科给事中历升右副都御史巡抚郧阳以军功升户部侍郎晋兵部尚书协理戎政改刑部尚书屡＜锍-釒＞乞休以阅边追叙劳绩加太子太保赐飞鱼一袭至是卒命如宫保例全给祭葬仍加祭一坛
　　○辛酉大学士赵志皋以病甚乞假调理并请会推阁臣  上曰卿慎加调摄稍可即出朕闻次辅一贯前恙少痊著鸿胪寺官传谕守催进阁所奏会推阁臣候旨行
　　○初添设云南路南州学官一员从抚臣陈用宾奏也
　　○予新建伯王承勋祭葬　　○癸亥诏建原任兵部侍郎曾铣祠春秋致祭先是巡按御史周盘疏称铣以嘉靖乙未进士授知县召入为御史巡按辽东值辽阳三城兵乱窘辱抚臣纵大散囚闭城拒命廷议发兵讨之铣＜锍-釒＞乞原宥以安边镇奋不顾身单骑往谕宣朝廷恩威三军欢呼动地兵不血刃缚其渠魁余皆安堵该部谓铣置身孤危计禽首恶安叛乱于入城之初捕凶顽于凭险之际功当第一升大理寺丞寻推右佥都御史壬寅巡抚山东城临清以破虏谋乙巳巡抚山西移镇鴈门遏虏于平型广陵虏不敢近边者二年丙午秋虏寇狭西督臣被逮而代难其人  肃皇帝以属铣擢侍郎兼程赴狭时贼十万骑由宁塞突入铣遣将李珍率劲卒捣其巢斩首百余示虏虏惧遁去亲督将士夜趋塞外邀击于前黎明虏至见大将旗鼓错愕大溃斩虏一百八十级丁未出塞斩虏升俸一级铣目击狡虏住牧河套侵扰为患画陈八策大略谓河套古朔方地卫青所取河南张仁愿所城受降者也弘治八年虏编篾渡河掳掠士马十二年入寇自是占据数为边患今议者欲筑榆林边墙不过数年之谋若夫复套驱虏出塞临河作障天险为池可保数百年无事  肃皇帝深嘉纳之铣感激知遇复条上十八事日夜讲求虏之策攻捣虏穴虏大惊扰多移营渡河当是时仇鸾骄恣悖逆阴洩事机铣劾之鸾纳贿权奸共捏危言构铣下狱刑于东市天下冤之边人有相聚泣者隆庆初准复铣原官赠尚书赐谥荫祭葬铣忠烈功勋烜赫宇内宜建立祠宇春秋致祭仍择本官的派有行子孙一人看守庶祀典隆而忠魂大慰矣  上从之故有是命
　　○大雨雪喜峰路台上忽从西北楼内旋风大作响声震地黑气冲天旗捍倒折楼内上层有火光
　　○御史杨光训言故事会推阁臣词林诸曹并拟顷奉旨会推拟者七人率皆词臣而诸曹无一与焉无论非公评论相之道而二百年盛典自今日废矣乞敕诸臣从公别拟兼推以俟  上裁不报
　　○先是御史乔璧星有明公论以定国是议礼科给事中罗栋等有摘举缺谥名臣议礼部题覆将万历元年至今凡诸臣已得谥者尽行查出开写文册分送九卿詹翰科道诸臣虚心详议若应谥而未谥者诸臣果有灼见不妨明白开列如其当谥则明书行事如何公正心术如何粹白指实条具勿以私好而过为褒美勿以私恶而过为讥评勿以众咻而随声附和候通送到部类集具奏某官应予即明注系某官所议应夺者亦如之候  圣明裁夺倘所议不当日后被人指摘得实者将原议官一并议处庶予一人而众皆知荣夺一人而众皆知辱贤奸不淆于身后劝惩可裨于将来矣有旨令九卿等官虚心详议应谥者准与补谥若已谥者果于群议不协方许改正追夺毋过苛求以伤朝廷锡予之典
　　○南京户部尚书郝杰引疾求罢不允
　　○诏今岁南京及各省俱炤例暂免行刑
　　○发沈惟敬妻子于功臣家为奴
　　○乙丑  孝安皇后禫服　　○丙寅兵科都给事中张辅之等上言□国与倭相持凡七＜礻冀＞始误以和继矫以战岛山一挫赞画有词一参抚镇再参总督再参监军朝鲜国王既代庖司马在事诸臣靡不凛凛震恐于是感激思奋矢心歃血期共灭倭誓师祝词读之令人泪洒期于九月二十日诸路进兵以总兵刘綎董一元麻贵各统率陆兵陈璘专督水兵诸路夹攻贼孤无援我师电掣倭奴鼠伏虽一举而荡平之可也然师行粮从我师数万分道远出多不过持十日粮再多不过半月耳所有转饷多藉鲜人而四方之人有从朝鲜来者臣数访之咸云国王闭门待罪听勘该国大小臣民拥众数千赴各衙门痛哭叫号鸣冤勘官监院差官宣布皇恩催出视事国王犹忧懑不出臣民相视角□羊体水陆粮饷何人走□赞运绳以汉法祗重怨咨万一王师乏食倭奴乘虚袭我一路失守诸路咸溃则我  皇上七年之宵旰帑藏数百万之金钱三军郊外之暴露中外臣民朝夕之想望将遂令其决裂至此耶臣之所大惧也乞速发明诏宣谕国王以安其心而藉其力此不可旦夕缓者耳  上曰朕念朝鲜屡勤援救今水陆进兵破倭在即军饷时刻不可缓便著兵部马上差人传与总督邢玠宣谕国王星速催督本国兵饷协济共期成功毋支吾推诿致误军机
　　○初大工肇兴帑藏告匮  皇上不忍加派小民特允开采之议以佐目前之急诸臣陈说利害请罢遣中使者章数十上俱未奉俞旨今各开采之处岁角□羊已有成规御史秦懋义欲酌为定额责之抚按具＜锍-釒＞曰臣查邸报万历二十四年起至今二十六年历两年所顺天之所解进者共四万余两或秋盈而夏缩或彼多而此少臣按岁而派分之则每岁可二万者其大都也山东则解二万四千余两每岁可得一万两河南山西各解二万两每岁可各得八九千两浙江共解二千两每岁可得八九百两诚即此定额责成抚按令廉能府佐兼任其事另立开采银两名色如数勒限角□羊进怠缓者罚无赦若开采已完而无砂可采者即将坐落地方夫费抵角□羊又不然则量派概省稍稍如额而止犹愈掘坟发冢卖妻鬻子之惨也若湖口之抽分每岁于九江芜湖钞关量加数千金通湾天津之皇店岁进俱有钦定事例归并河西务临清等关每岁量加毫忽务足岁额另项起角□羊则税有定数商贾便于委输地方免于骚扰至于粤东采珠之使驻劄省城遥制雷廉惟差原奏虎狼数十辈催儧搜括不如兼委之宪臣尤易关防诸差臣竟可召还也不报
　　○诏蓟州副总兵李如樟以原官管右军都督府佥书事
　　○己巳遣行人王孟震往荆府掌行丧礼
　　○大学士赵志皋奏病势已深乞赐生还遣御医诊视
　　○诏泗川倭贼既克贼势中断便行与总督宜益鼓舞诸将力图进取军中必血战乃能成功阵亡将士从优拟恤朝廷不以损伤为拘但期荡贼以安藩服
　　○旌上洛王勤□言□廿火□并长子朝瞌郾城王府宗正宙槙各孝行
　　○永寿王府辅国中尉怀土□侵越奏长安知县沈听之贪酷蔑法凌虐宗室诸状奉旨沈听之擅监宗人放纵无忌贪酷异常赃私狼藉著锦衣卫差的当官尉扭角□羊来京究问其永寿王府中尉怀土□侵越关来京著礼部送发本府收管礼科参看得怀土□侵所奏无非欲丑诋县官激怒  皇上其心术险恶机锋狼毒不意宗藩中亦有斯人也若县官果杖毙宗人谁能庇之即启亲王转奏何患不行而必欲犯越关之禁何为也据  祖宗令甲怀土□侵收管之后当降为庶人送发闲宅拘住礼部亦请降禁怀土□侵  上曰怀土□侵赍奏沈听之乃系辩明冤苦难比越关奏扰之例其遵前旨行
　　○庚午  诚孝昭皇后忌辰遣抚宁侯朱继勋祭  献陵
　　○以游击陈愚闻为蓟镇燕河路参将凉州副总兵姜河为神枢营右副将
　　○差御史赵文炳往山西巡按
　　○辛未奉安  孝安皇后神主于  昭陵神位于  奉先殿是日  上诣  慈庆宫行奉请礼恭送后诣  奉先殿行奉安礼其护行  神主遣驸马侯拱宸祭告奉安遣都督同知陈承恩各行礼
　　○  皇第九女生祭告  奉先殿
　　○迁徐州砀山县城于秦家塘地方
　　○癸酉宴建州等卫进贡夷人奴儿哈赤等遣侯陈良弼待
　　○南京兵部尚书周世选三边总督李汶俱以病辞不允
　　○升甘肃永昌参将王铁块为神枢营右副总兵
　　○甲戌升浙江按察使曲迁乔为广西右布政使浙江参政薛梦雷为云南按察使湖广参政彭国光为山东按察使山东副使于仕廉为狭西参政湖广参政易登瀛为贵州按察使湖广副使郭廷良为贵州参政云南佥事郭宗贤为狭西行太仆寺少卿刘廷蕙为本省参议刑部郎中黄承玄为湖广参政贵州佥事方万策为本省参议衢州知府岳万阶为山西副使户部郎中徐来仪为贵州提学副使南京刑部郎中徐仲佳为四川参议孟醇为云南佥事
　　○乙亥河南巡抚曾如春奏先是七月内有奸人位世身在陈州卫将台原竖旗捍上张挂黄旗上书八月起首二十八日宿宝吾门开天祖先夺陈州汴城等语臣行该州卫官密缉寻获搜得妖书私帖经文分别首从正法
　　○诏畿辅重灾宜加蠲恤但大工方兴正需急用凡进宫钱粮毋得擅议蠲除
　　○原任南京吏部尚书温纯奏病剧请告不允
　　○戊寅升杨芳为都察院右副都御史巡抚广西地方
　　○赠已故尚书陈有年太子太保荫一子入监读书五官监候杨源五官灵台郎
　　○河道总督杨一魁恭进全河图说诏留览下工部知之
　　○宴朵颜等卫进贡夷人脱伯等遣侯陈良弼待
　　○升河南副使詹在泮为湖广右参政兵部主事杨东野为狭西右参议山西平阳府知府盛稔为山东副使
　　○庚辰蓟辽总督邢玠报西路总兵刘綎本月初二日用战车斫倒木栅烧毁倭巢六十余间杀伤无数我兵亦有损伤又报初三日水陆夹攻陆兵互有伤损水兵失利东路总兵麻贵遣兵袭剿焚寨烧粮斩获首级夺回鲜人得获畜器又奏中路将帅轻敌失防因惊丧师  上曰东师三路进取方望奏功如何中路有此失事明是法令不肃各将骄恣轻敌所致若不明正军法何时得收荡平著兵部从重参究详加议处以闻
　　○浔州五山守备升任湖广行都司佥书林武苴提兵征徭抚定叛夷数万人披棘卧瘴竟卒于军中事平两广总督戴燿以闻诏赠官一级寻加赠骠骑将军都指挥使武苴福建晋江人万历壬辰武进士卒之日五山夷民咸为号泣立祠岁时祀焉盖威信之感人云
　　明神宗实录卷之三百二十七终
明神宗显皇帝实录卷之三百二十八
　　万历二十六年十一月壬午朔先是倭奴分据三路联络固守我兵四路齐下水陆并进西路行酋已在围中东路亦破其三寨中路如晋州望晋山永春昆阳三四城寨相继而取而贼之老营如泗川左臂如东阳仓亦一时并焚止有临海新寨一坚巢耳不意诸将轻敌失防因惊丧师倭军一合马步皆逃追奔逐北所伤寔多是役也见敌先奔临阵四溃全无将纪大偾王师者都司马呈文游击郝三聘也号令不严致临戎失火施救无策因而避敌偷生者步兵彭信古茅国器叶邦荣蓝芳威马兵师道立柴登科祖承训总兵董一元筹倭既无胜算对垒益多轻率按法定罪均无可贳该总督邢玠分别＜锍-釒＞参诏斩马呈文郝三聘以徇彭信古等充为事官董一元革宫衔降府职三级各戴罪立功
　　○甲申隆宗门兴工遣侍郎余继登姚继可祭告
　　○夺保定巡抚李盛春直隶巡按黄纪贤各俸四月以查简店税银两久不进角□羊故也
　　○丙戌御史许闻造上言臣本年正月内蒙  皇上命臣巡按甘肃臣泛舟回南由徐至淮八十里河身全徙而不复为国家之用由陆赴任自梁入秦四千余里亢旸不雨所在有盗贼之虞及过河南裕叶嵩卢之矿得不价失而掊克于大户入狭西临潼商雒之矿全无所得而巧取诸条鞭在  陛下徒取诸山泽在矿使实夺诸闾阎凡所经临惨毒万状科臣赵完璧包见捷等言之按臣姚思仁绘图陈说又详言之不蒙采纳两载之间虎狼半天下残民逞欲以夺造化之权雨旸焉得时若运道焉得安流不报
　　○丁亥初秦府中尉怀土□侵越关奏扰  上以叫冤故辙贷之至是科臣杨应文因潞藩微行事闻追论及之欲以杜滥觞之渐严未然之防也
　　上切责之夺应文俸一年
　　○先是阁臣员缺吏部钦奉  上谕会推题诣已五阅月矣未蒙允用至是大学士沈一贯备陈先年内阁多至五六员少亦不下三四员惟张居正擅权与吕调阳二人在阁年余此则覆辙所当鉴者今臣与志皋二人独膺此任且皆衰老余年精神耗竭一起一仆共济实难乞将新推阁臣立赐点用仍谕首辅速出以无误国事  上曰览奏情词恳切具见忠爱元辅便遣官宣谕守催即出以慰倚任伫望至意简用阁臣吏部知之　　○兵部言狭西之松山界在甘宁实两镇往来通路靖固藩篱自流虏窃据而镇番中卫因之断隔贼遂得以窥我两河矣今督抚诸臣藉累胜之威大行搜剿著宰既已归套宾阿移遁贺兰举三十年经营兔窟一旦扫除五百里沦没故疆尽行恢复功岂不伟哉第恢复不易保守尤难及今筑墙筑堡移将移兵亟举而力图之虽经数年费钜万不惜断匈奴之右臂联甘宁之辅车作靖固之屏障此一劳永逸之计事机之会何可失也  上然之报曰松山为诸虏窃据流毒两河已非一日督抚官分道出师扫空恢复功绩可嘉以后作何修守永固藩篱令虏不敢复聚其集该镇详计以闻
　　○己丑黄河之役先是漕臣力主复故道之议新河臣有漕河并治之议又以复故道为治本挑运河为治标据议勘估工食费用四十七万有奇其搜括在工零余支剩并援例陈乞者二十五万有奇尚有二十余万无从措处科臣韩学信上言该部应从长计议果钱粮接济如数及期一听河臣料理  上以河徙无常议复故道迂远烦难下漕河臣再酌议之
　　○辛卯诏永和王庶第二子敏洼管理府事
　　○壬辰初朝议以东征师久无功汹汹谓当撤兵户科给事中郝敬上疏曰臣闻智者不贵计目前之利钝而贵有久安自固之策为今之计宜降敕一道数诸将以不宜亟战之罪论朝鲜君臣以勉图自存之策增修城池设建寨堡如朝廷念其残破之后物力虚乏更以帑金数万助其修筑留文武将吏各一员分兵数万与之使协济固守假以十年之力一切便宜不必上请有功则不次尊显之其余兵马尽撤还辽屯种操练以固守门庭大学士赵志皋亦言兵疲饷竭结局无期请令督臣邢玠仍归本镇与蓟辽抚臣一意制虏而以东方之事悉委抚臣万世德量留兵将分布坚守要害互为声援  上令府部九卿科道集议
　　○特旨降九江府经历樊国充杂职以湖口税监李道劾其阻挠商税故也
　　○癸巳以灾伤免萧县等县本色钱粮
　　○先是  上以没官积盐一事盐臣与田应璧所言互异命巡按御史同内监鲁保勘议于是御史马从聘具奏臣行运司等官偏查两淮三十盐场并无没官积盐具结确报向非  皇上洞烛情弊责令查实则国家二百年边计几坏于田应璧之一言户部具覆  上责其偏听执奏仍行差去内官会同巡盐御史查勘以闻　　○兵科给事中姚文蔚奏言东征之役凡议罢兵者不过欲掩前日封贡之失无复愿国家之安危乞饬在事诸臣益图战守机宜务出万全不得浪战国是一定神气自张东师必有结局之期矣  上谕兵部会府部科道议之至是给事中张辅之亦言朝鲜为我藩篱救朝鲜所以自为捍御计耳盖国家建都北平京师其腹心蓟镇为肩背从此而西至清海玉门延袤八九千里是右之肩背长而环抱颇固从此而东至辽左鸭绿逶迤仅二千里是左之肩背短而环抱亦疏兼之岁若虏患痿痹不仁所恃朝鲜固外卫而消内忧可坐视而不竭力以拯其难乎惟愿  皇上速罢会议之举一切战守听边臣及勘科会同监军御史据平日目击之真共图方略上报得策而百年无事则二臣当其功失策而他日基祸则二臣任其罪有不畏威承德悉心定计者否也上曰东征屡有旨朝廷不遥制还著一意进剿务旼荡平之功不必会议
　　○福建巡抚金学曾奏报关酋平秀吉死内难将作且与小西行长平素不睦必自相图倘水陆交攻歼此鲸鲵或其时也乞敕朝鲜经督诸臣再加侦实相机进剿以彰天讨毋为清正狡谋所疑章下兵部
　　○丁酉四川巡按赵标上言大工肇兴采办方始须材于蜀多在夷方往年止携盐茶绢布给赏任我出入无复阻搪近者西南诸夷酋在在离心角□羊体无论播酋负恩稔恶杀掳内地所有木枋闭关禁绝往来即建昌永宁素称产木之地原派木植全未完角□羊倘当事竟尔因循狂酋藐无畏惮攘臂雄据不惟阴阻大工亦且明弃疆宇臣所以腐心蒿目不容不直陈也章下该部
　　○升四川参议范涞为浙江按察使河南参政王之猷为浙江兵备按察使
　　○戊戌诏武安侯郑惟忠弟惟孝袭祖爵
　　○己亥  孝惠皇后忌辰遣宁阳侯陈应诏祭茂陵
　　○  孝烈皇后忌辰遣惠安伯张元善祭  永陵
</div>
    <div class="pagination">
<a href="明实录神宗实录_page213.html">上一页</a><span>...</span><a href="明实录神宗实录_page209.html">209</a><a href="明实录神宗实录_page210.html">210</a><a href="明实录神宗实录_page211.html">211</a><a href="明实录神宗实录_page212.html">212</a><a href="明实录神宗实录_page213.html">213</a><span class="current-page">214</span><a href="明实录神宗实录_page215.html">215</a><a href="明实录神宗实录_page216.html">216</a><a href="明实录神宗实录_page217.html">217</a><a href="明实录神宗实录_page218.html">218</a><a href="明实录神宗实录_page219.html">219</a><span>...</span><a href="明实录神宗实录_page215.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
