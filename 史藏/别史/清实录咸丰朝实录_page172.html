<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 172 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 172 页/共 502 页
  </h1>
  <div class="content">
   ○又谕、僧格林沁奏、查探独流贼势、及布置情形一摺。逆匪占踞独流静海。已及两月。急应地营盘偪近。用炮轰击。焚毁贼巢。所筹各情。均与朕意符合。惟二十三日。我兵进仗失利。锐气少挫。叠经降旨、严饬胜保、督率将士。并力攻剿。以赎前愆。现在该逆、裹粮思窜。该大臣、驻劄王庆坨地方。足可堵御北面。惟由独流至东安一路。亦应设卡派兵。扼其要冲。不可稍涉大意。至青县土匪。在南里坦地方。乘机窃发。难保不与该逆句结。该大臣、现已知会桂良、赶紧派委干员。迅速捕拏。仍著于附近大营处所、严密巡缉。毋致延蔓。将此由六百里谕令知之。　　

○又谕、据安徽学政孙铭恩奏、有四川逃兵明正邦等数十人、持刀擅入衙署。据称、前随向提督、在湖北打仗立功。又有六品军功马兵熊镇武等、率党三百人。擅入府城。据供、亦系四川人。与明正邦等、同在向提督军营。因未得保举。应领饷银、又不按月支发。前赴将军呈明、自备资斧。建立义旗。经将军苏布通阿批准。并有印文呈验等语。此等逃兵。是否曾在该大臣军营打仗。因何逃出。至逃兵自建义旗。贻害尤多。此次熊镇武、所领印文。是否系该署将军给发。著向荣、苏布通阿、确切查明。据实具奏。并著督饬带兵各员。随时约束。严加查察。无令涣散。滋生事端。孙铭恩原摺、著钞给阅看。将此由六百里谕令知之。寻奏、军营中向有各省闲杂人等、随营贩卖食物。人数既众。良莠不齐。苏布通阿、派四川营兵丁熊镇武等、就近稽查约束。并发给执照。嗣因贼犯东坝、高淳、熊镇武等、愿自备资斧。沿江截击贼船。苏布通阿、以其踊跃急公。准令前往。并谆谕不准沿途滋扰。复因贼犯庐州大营。势难分兵。特饬熊镇武等、渡江前往。道出太平。随闻有擅入府城之事。经该学政、弹压开导。谕令前赴庐州。截贼后路。该兵等、尚别无滋扰居民情事。报闻。　　

○又谕、寄谕安徽巡抚江忠源、据孙铭恩奏、十一月初六日。突有四川逃兵数十人、持械入署。初九日。又有马兵熊镇武等、率众三百余人、擅入府城。俱经该学政、弹压劝谕。令赴庐州投效。并称甯国府团练。甚不得力。请饬激劝各等语。朕以大江南北阻隔。恐该逃兵等、沿途滋事。谕令孙铭恩、暂事羁縻。惟据称该兵丁等、已于十六日出境。如已渡江、行抵庐郡。即著该抚妥为控制。若能收置营中。或可得力。切不可任令四散。致与逆匪句结为患。至甯国府属。素称富庶。该匪自必窥伺。著该抚即严饬地方文武各官、督率团练绅民。认真筹办。以期保卫地方。原摺片均著钞给阅看。将此由六百里谕令知之。　　

○又谕、孙铭恩奏、弹压逃兵、劝谕团练各摺片。现在贼踞金陵。扬州、镇江、均未收复。而庐州郡城情形。又十分危急。此等逃兵。若操之太急。势必趋而为匪。转难收拾。如任其自赴庐郡。而江路南北阻隔。江忠源驻守城中。亦恐难遥为控制。该学政现在太平府、劝谕团练。此项逃兵。是否可以就近练用。以收其心。若不得力。则全行正法。亦不为过。著孙铭恩、体察情形。并谆谕该处绅民。共相联络。藉以保卫地方。勿令滋生事端。将此由六百里谕令知之。　　

○钦差大臣胜保等、奏谢降级留任恩。得旨。是时悔已无及。若再不知以国事为重。各存争功见好之心。则皆是该杀者。朕言出法随。胜保等、其共懔之。又奏、连日攻剿逆匪情形。批。逆匪死党甚多。若不尽行歼毙。转贻后患于无穷。万分紧时。岂可先自开一省事之法。将来直省完竣后。除随时土匪不计外。如再有粤匪潜匿之事。必将胜保正法。　　

○直隶通永镇总兵官保恒、缘事降调。以大沽协副将李志和、为通永镇总兵官。　　

○以独流剿匪获胜。赏副都统衔总管魁福、花翎。予阵亡参领阿勒金泰、那勤莫德哩、关明、前锋校贵兴、副前锋校德克登布、吉顺、萨郎阿、空花翎存德、参领贵隆、阿勒春、忠明、志广、常兴、护军校德明、额勒和善、步军校额勒金保、守备赵錞、把总刘国禄、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。十二月。辛未朔。上诣大高殿行礼。　　

○谕内阁、叶绍春奏、沥陈病状等语。现在海疆剿捕紧要。该提督于洋面情形。素为熟悉。据称起跪维艰。不能骑马。尚于办公无碍。叶绍春、著即赶紧医治。仍督饬将弁认真巡缉。毋得藉词引疾。致负委任。　　

○礼部以明年元旦庆贺礼节请。得旨。照例行礼。停止筵宴。　　

○署闽浙总督有凤奏、闽省上忙钱粮。因匪徒滋事。未能依限报解。得旨。所谓实力催徵。不过空谈。自总督以至府县。相率颟顸。焉能济事。汝既谓该藩司所详。不能尽行照准。故作是依违两可之辞。殊非核实办事之道。仍应赶紧催解。岂可任意耽延。　　

○山东巡抚张亮基奏、驰赴德州督防。仍请暂行回省。居中调度。得旨。汝非无才。亦非不能振作者。但能刻刻奋发。自有展布之日。勉之勉之。　　

○缓徵山东陵、乐陵、邹平、三县、及德州卫、被水庄屯新旧额赋。　　

○壬申。谕内阁、吏部兵部奏、遵旨查核江西省保举守城出力文武员弁一摺。江西布政使陆元烺、按察使恽光宸、所属府县失守。例应革职。虽防守省城出力。功过仅足相抵。著毋庸再给议叙。督粮道邓仁堃、署盐法道王训、署南昌府知府林福祥、均因所属府县失守。部议降调革职。曾降旨以守城出力。从宽免议。自不得再请恩施。其调任江安督粮道吴其泰等、一百二员。及武职一百五员。人数过多。不足以昭核实。著该抚择其尤为出力者。另行酌核保奏。并将所保各员内。有无先在失守城池各地方委署调署之处。详细查明。确核功过。分别再行奏请。以杜冒滥。　　

○谕军机大臣等、昨因天津练勇。需人统束。降旨令胜保传谕文谦、即赴大营管带乡勇。以资驾驭。本日据鸿胪寺卿齐承彦奏、请饬票商张锦文、随同照料乡勇等语。该商前于贼扰县境时。捐赀助剿。复源源接济饼饵。以为乡勇打仗之需。好义急公。具徵诚悃。若令前往军营。必可固结义勇之心。该大臣等、亦得收驱策之效。著文谦迅饬张锦文、驰赴该盐政营中。随同照料乡勇。如能始终奋勉。或杀贼立功。或捐赀备饷。即著随时保奏。候旨加恩。至杨霈素得民心。惟现在庆祺军营。亦属乏人。著仍留该侍郎营内。协同筹剿。并著胜保察看情形。妥为调度。原摺著钞给阅看。将此谕知胜保、并谕文谦知之。　　

○又谕、琦善等奏、贼援麕至、乡勇溃逃、经官兵渡河截剿毙贼一摺。览奏焦灼之至。琦善统领全军。攻剿扬州贼匪。自春及冬。拥兵观望。坐令四出冲突。近复攻陷仪徵。每隔旬余。辄以小胜奏报塞责。相持累月。饷竭兵疲。是谁之罪耶。乡勇等本系乌合之众。与兵丁有间。但当雷以諴初到之时。扬州东路。本无官兵。不能不募勇协剿。且屡次带勇人员。亦有斩获。全在该大臣等、申明纪律。用其锐气。以助兵力之不逮。乃任令日久玩生。纷纷溃散。尚有何颜。据以入告。甚至贼众掩至。而乡勇尚在睡梦之中。尤出情理之外。即各营镇将员弁。无论何人保奏。何人管辖。统归琦善节制。何平日漫无稽察。直待事机已误。始以诿过之辞。奏请查办。前经叠降严旨、并朱谕斥责。该大臣置若罔闻。不克早图收复。至此情形支绌。罪将焉归。所有一切调度。著该大臣迅速通筹。如何分路扼守。不令逆匪恃众北窜。于江路运河。分别堵截。著与陈金绶、雷以諴、慧成等、赶紧筹办。务将扬州、与三汊河、及仪徵贼匪。断其援应。尽力剿除。其在营各勇。尤须加意抚绥激励。勿令效尤溃散。流而为匪。其不遵约束者。立即治以军律。参将冯景尼所辖之勇。溃逃多名。该员不能约束。罪无可辞。著即革职。仍留营效力。以观后效。又据奏、晋康咨称、贼匪分股扑施家桥时。职员张翊国、带队逃走。本日复据雷以諴奏、张翊国带勇进攻桂花庄土城东路。因南路之勇先到。将两土城攻破。该匪抄出南路各勇之后。袭营放火。张翊国正在奋力冲击。因见火起。抽身杀出。身中二枪。千总孙得富、身中铳伤一处。矛伤二处等语。与晋康所咨不符。张翊国、著先行革职。交琦善等、确切讯明。有无逃避情事。再行据实会奏。将此由六百里加紧谕令知之。　　

○又谕、据青麟奏、沥陈楚北情形一摺。现在逆匪窜踞黄州一带。该处为皖豫要冲。关系江北大局。若非并力迎击。何以遏贼北窜之冲。武昌存城官兵。将及二万。乃吴文镕等、坐拥有用之兵于无贼之地。是徒知株守一隅。置通省全局、天下大局于不问。老成疆吏。何遽出此。吴文镕畏懦形于外。而中无布置。深堪痛恨。臬司唐树义、前因败退遁回省城。已不可解。而派援黄州之副将骆永忠、又复带兵回省。吴文镕所谓调度者何在。且两旬以来。并未据该督等、将紧要军情。随时入告。岂徒事闭城坐守。遂足为藏身之固耶。著吴文镕、懔遵前旨。迅即督兵出省。迎贼所向。奋力进攻。断不准再事迁延。致干重罪。其省城防剿。仍著崇纶妥筹布置。亦不得藉词诿卸。该督抚身膺重寄。傥因各执一见。致误事机。朕惟知执法从事。决不姑宽也。懔之懔之。将此由六百里加紧谕令知之。　　

○又谕、御史王兆松奏、直隶永平府属。一州六县。无处不有枭匪。数月内官设盐店。被抢者十之八九。地方官出一缉捕之票。捕役巡役。转藉查拏为名。肆行滋扰。以致枭匪千百结夥持械。四出抢劫。请饬严拏等语。现在遵化州所属。即有枭匪纠众抢劫之案。虽经拏获多名。而余匪尚多在逃。永平壤地毗连。似此枭匪肆行。傥令句结蔓延。必致酿成巨患。著桂良严饬各该道府。会同营汛。认真摉拏。一经拏获。即行就地正法。枭首示众。并晓谕各村乡民。遇有枭匪聚掠。齐心围捕。格杀勿论。如有巡役捕役。滋扰庇纵。亦准捦拏送官。加等治罪。地方官因循讳饰。或捕拏不力。即著从严参办。仍著该督先将该府所辖地面盐店被抢若干处。乡村被抢若干家。据实具奏。不准稍有迥护。又据绵勋奏、沧州驻防笔帖式双魁禀报、九月二十五日。逆匪扑陷州城。城守尉德成、巷战受伤。跌水阵亡。又阵亡殉难防尉等官。并兵丁妇女三千一百余名口。所报名数。是否相符。该笔帖式所称、先期派赴天津之处。有无虚捏。伤亡官兵。应如何奖恤。现存兵丁。应如何妥为布置。均著查明覆奏。候旨办理。原摺二件。均著钞给阅看。将此由四百里谕令知之。　　

○军机大臣会同户部奏、议覆推广京员捐输章程。准令荫生旗员。改捐对品文职。得旨。荫生一项。不过满洲大员之子弟。人数无多。徒令其尽改文职。殊非核实之道。若改捐者少。有名无实。更属不必。此条亦著毋庸议。　　

○陕西道御史伍辅祥奏、城守之法。请以二人更番互守城口。得旨。巡防王大臣速议具奏。又批。最为守城之后著。断无侦探全无。待其爬近城垛。以一二人争于顷刻之理。成法俱善。但可仿照变通。不可固执致谬。　　

○钦差大臣琦善奏、东路乡勇溃散。军情危急。现筹杜贼北窜情形。得旨。此时岂可还分彼此。总以御贼北窜为最要最要之急著。大局为重。无顾其他。　　

○闽浙总督慧成奏、贼匪窜近邵伯湾头。现在调兵力堵。得旨。何紧急如此。皆因以前畛域太分。致贻崩解之患。汝系满洲大员。竭力为之。悉听之天。成败非是时所能计及也。　　

○漕运总督福济奏、俟调集援兵。即驰援庐凤各郡。得旨。总期速益加速。援庐郡、非独暂全皖省大局。兼可扼贼北窜。　　

○以湖北随州拏获奸匪承审出力。予知县杨嘉运等、升叙有差。　　

○以捏报巡洋、并违例坐轿。革浙江黄岩镇总兵官汤伦职。　　

○以浙江艇匪窜扰。革都司何隆恩、徐华、千总杨加元职。　　

○赏京旗出征兵钞票一月钱粮。　　

○予江苏扬州阵亡黑龙江副总管图库鲁、祭葬世职。　　

○赏湖北殉节知府董振铎子澍、员外郎。润、泗、主事。　　

○免福建本年例贡果品。　　

○癸酉。谕内阁、前因天津壮勇守城剿贼。甚为出力。降旨嘉奖。兹据文谦奏称、天津各铺户。每夜分段巡查。器械号衣。均系自行捐办。数月以来。帮同地方。查拏奸匪。并无疏懈。该铺户等、好义急公。同仇志切。与前此打仗出力之壮勇。均堪嘉尚。著文谦先行传旨奖励。并谕令该铺户、务各始终奋勉。互相保护。俟军务告竣。即行据实保奏。候朕施恩。　　

○谕军机大臣等、昨据琦善等奏、贼援麕至。扬州东路。乡勇溃散。营盘被贼占踞。又据慧成奏、邵伯湾头、万分吃紧各等情。览奏实深焦急。琦善统领大兵。围攻扬州。几及一载。屡奏贼势穷蹙。并不乘机进攻。迅图克复。且与雷以諴、慧成等、各怀意见。畛域太分。兵勇各不相顾。以致贼援大至。乡勇溃散。该大臣等、不能和衷共济。坐失事机。实堪痛恨。扬州东北一路。为高邮、宝应、及淮安要道。施家桥已被贼踞。邵伯湾头一带。最关紧要。该大臣等、既知严防贼匪北窜为要。又知东路勇不足恃。自当迅派得力提镇大员。带兵驰赴东路。扼要堵击。若陈金绶之兵。与琦善同在西北一路。但知拥兵自卫。竟置东北于不顾。该处勇多兵少。设使勇尽溃散。贼从此路北窜。琦善岂能诿罪。著即令陈金绶、速带官兵。直趋扬州东北。择要驻劄。与慧成、雷以諴等、合力截剿。堵贼北窜。万不可再有疏虞。致干重罪。陈金绶久历戎行。且系帮办大员。自到扬州以来。未见其独当一面。著有战功。此时东路紧要。该提督若再不知奋勉击贼。国法具在。岂能再从宽宥耶。将此由六百里加紧各谕令知之。　　

○又谕、昨据琦善等奏、贼援扬州、东路兵勇溃散。已谕令该大臣等、设法筹剿矣。贼踞扬城。久未克复。现在逆众救援麕至。势甚狓猖。恐由扬州东北一带。乘机纷窜。清江浦为淮扬后路。此时更应严密堵截。著杨以增、督率地方河工文武。扼要严防。知县吴棠、闻其团练壮勇。甚得民心。若饬令带勇击贼。定当得力。至黄河为南北天险。前已叠次谕令王履谦、长臻、督率巡河员弁。严防渡口。现在情形。尤属紧要。著遵照前旨。实力稽查。将各处隘口船只。概行收集。傥有疏虞。惟王履谦、长臻是问。并著杨以增、督饬文武。于黄河漫口上下游。严防奸匪窜逸。毋得互相推诿。致滋贻误。傥令扬州逸匪乘闲北来。该河督等、均难辞重罪也。将此由六百里加紧各谕令知之。　　

○又谕、和春、袁甲三奏、遵筹临淮守御、并分兵进援庐州一摺。贼匪攻扑庐州。情形甚为紧要。和春自当赶紧赴援。现在舒兴阿所带官兵。业经到齐。即著和春飞咨该督。拨兵三千名。以资攻剿。并知照该督。即于颍州一带。扼要驻劄。严防逆匪分窜豫楚之路。并可剿捕土匪。与和春、袁甲三、互相策应。参将刘玉豹、扼守临淮。其徐宿一带。袁甲三必须择要驻劄。以为临淮后应。并可控制各路土匪。万勿令其与南路逆匪句结为患。热河等处官兵。已由和春带赴庐郡。著即知照琦善、毋庸调赴扬州。所请筹拨饷银。已有旨、令山东、河南、各筹拨数万两解皖。昨据山东奏报、已拨五万两启程。本日又谕令河南、山西、迅为拨解。并令户部筹议矣。将此由六百里加紧谕令知之。　　

○又谕、昨据琦善奏、扬州东路乡勇溃散。营盘被贼占踞。又据慧成奏、邵伯湾头。万分吃紧各等语。已谕令琦善等、分路扼守。严防北窜矣。山东与淮徐接壤。自应严密设防。惟独流逆匪。尚未荡平。南北两路。均关紧要。张亮基现赴德州。恐未能兼顾南路。应如何慎选将弁。派拨兵勇。于山东江南交界各要隘。严防贼匪窜入之路。著即迅速筹办。一面将布置事宜。据实驰奏。并督饬沿河文武员弁。实力巡查各口岸。毋令贼匪偷渡。将此由六百里加紧谕令知之。　　

○又谕、和春、袁甲三奏、徐州粮台。饷银匮乏。请饬近省筹拨银二十万两。以资接济等语。现在皖省官兵云集。需饷甚急。前有旨、令英桂拨银五六万两。解赴皖省。谅已遵办。兹据和春等奏称、徐州粮台奏拨之款。内有陕西银四万九千两。为河南截留。仅解还银一万四千两。又河南盐规银一万两。地丁银四万一千两。屡催未解。当此需饷孔殷。应解之款。岂容藉词延玩。著英桂将欠解银两。于河南正杂各款内。迅速筹拨。如数解赴徐州粮台。万不可稍有迟误。并著恒春、于山西省筹银数万两。解交皖省。以济要需。其山西省应行解部捐输等款。仍著恒春遵照前旨。委员迅即解京。并将起解日期。先行奏报。将此由六百里加紧各谕令知之。　　

○又谕、文谦奏、遵旨带勇赴营会剿、兼筹津郡巡防事宜一摺。天津为畿辅屏障。现在防剿吃紧。该盐政督守城外关厢地方。劝谕练勇。著有成效。据称带勇赴营。并往返照料防守。自系为通筹全局起见。所有谢子澄前带各勇。著即派候补同知直隶州宋嵩庆、候选知县耿曰棠、轮替在营管带。该盐政仍与天津道张起鹓、更替赴营统带。以期得力。务于防剿两有裨益。不致贻误。将此由六百里谕令知之。　　

○江南提督和春等、奏报徐宿一带、军务棘手情形。得旨。虽事事棘手。安可置之不问。断不可稍有畏难。汝二人能和衷商量。甚好。　　

○科布多帮办大臣辑瑞、奏称逆匪窜入直隶。请扼要防堵。从中夹击。得旨。汝未知是时之万分紧急也。然胜保大兵。屡次得手。况天津并未失。指日即可埽除矣。　　

○甲戌。谕内阁、本日据琦善、陈金绶奏、贼于前月二十六日夜间。全股由东面窜赴瓜州。扬城业已克复等语。扬州贼匪穷蹙。久思窜逸。各路统兵大员。宜如何严密设防。杜其奔突。乃因东面勇溃。致令瓜州贼匪。窜入扬州。联为一气。弃城逃去。实堪痛恨。冯景尼、带勇分守扬子桥。首先奔溃。必应从严惩办。以伸国法。著即行正法。张翊国、防守施家桥。弃而弗守。亦属罪无可逭。著发往新疆、充当苦差。以示惩儆。雷以諴、慧成、与晋康、查文经、均在扬州东路防剿。督率无方。均难辞罪。琦善统领全军。不能及早克复扬州。以致贼从东路窜出。陈金绶帮办军务。一筹莫展。厥罪维均。琦善、陈金绶、雷以諴、慧成、著革职。晋康、查文经、著一并革职。戴罪自效。仍责令琦善等、督率晋康、查文经、并各营将弁。迅即将仪徵瓜州逆匪。克日剿除。并于江路运河。派兵分投堵截。傥再不知奋勉。致令贼匪纷窜。朕惟执法从事。决不宽贷。　　

○又谕、给事中贾世行奏、山西捐输。请尽裁浮费等语。山西各属捐输。颇为踊跃。惟各该州县因银样不齐。成色不足。饬令加耗补平。以致各捐生观望不前。现当筹备经费之时。宜如何体恤民情。设法劝谕。以济要需。若如该给事中所奏。地方官任意取盈。吏胥从中需索。炉局藉此勒掯。种种弊端。不可枚举。山西一省如此。他省可知。嗣后各直省办理捐输。著各该督抚严饬各州县。尽裁浮费。随缴随收。陆续报解。所有火耗补平各名目。悉行禁革。傥有不肖州县。婪取肥已。任听书役勒索扰累。或将收捐银两。并不随时报解。任意开销。一经告发。或被科道纠参。除该地方官按律治罪外。该督抚藩司。一并严惩不贷。懔之。　　

○谕军机大臣等、胜保奏、赶筑炮台。移营偪近贼垒等情。并绘图贴说。披览均悉。逆匪占踞独流静海。已逾两月。此股一日不除。畿辅一日不安。况扬州贼援麕至。现已全股窜赴瓜州。扬城虽已收复。而贼势愈张。设使大股北窜。则淮徐山东一带。更将滋蔓难图。该大臣等、务当趁此贼势穷蹙之时。赶紧进攻。勿稍延玩。至解散胁从。尤须加意慎重。若如胜保告示所云。临阵弃械。道旁长跪。即可免死资遣。毫无稽察。设被奸匪溷出。岂不又堕奸计耶。另片奏、请饬僧格林沁移兵进劄第六府。本日已谕令僧格林沁酌度情形。刻即移营前进。会同胜保、相机夹攻。该大臣与僧格林沁。共办一事。务须合力同心。克期进剿。迅殄丑类。若稍分畛域。彼此不相援应。以致贼匪窜逸。僧格林沁、胜保、均难辞咎。所请饷银。已谕令桂良迅速拨解矣。将此由六百里加紧谕知胜保、并谕德勒克色楞知之。　　

○又谕、胜保奏、请饬僧格林沁、酌度地势、移兵前进等语。胜保连日移营偪近贼垒。建筑炮台。逆匪屡次抢扑。均被击退。现饬各路严防。惟兵勇分拨堵御。仍恐力单。据称第六府地方。为独流北路要路。若有重兵防守。声势更壮。朕思僧格林沁、既须带兵前进。不徒防守一隅。总以合力进攻为要。该大臣接奉此旨。著即相度地势情形。移兵前进。与胜保并力攻剿。一期一鼓歼除。断不可令贼匪窜逸。本日据琦善等奏、扬州贼匪全股由东路窜赴瓜州。扬城虽已收复。而匪党仍复肆扰。若不将畿辅赶紧廓清。致逆匪北窜句结。剿办更难得手。僧格林沁与胜保共办一事。务当同心合力。迅速奏功。该大臣忠勇素著。必能统筹全局。用副委任。勉之。胜保原片著钞给阅看。将此由六百里加紧谕令知之。　　

○又谕、胜保奏、请饬直隶总督、迅将山西续解银两催赴大营等语。山西省续拨军饷银十五万两。已据该抚咨报分解直隶省城交纳。应由直隶转解到营。兹据胜保奏称屡次咨催。尚未解到。以致各营口粮。多有积欠。当此军务吃紧之际。需饷孔殷。岂容玩延贻误。著桂良、即将山西省解到前项银两。迅即派员。解赴胜保军营。以供支放。毋稍延误。将此由四百里谕令知之。　　

○又谕、琦善、陈金绶奏、扬城内外贼匪。全股窜赴瓜州一摺。览奏曷胜愤急。已明降谕旨。将琦善等革职。责令戴罪自效。并将冯景尼、张翊国、分别治罪矣。琦善统带大兵。攻剿扬州逆匪。老师糜饷。日久无功。陈金绶以帮办大员。亦复毫无表见。朕前谓琦善待贼尽窜。收复空城。今竟不出所料。犹自谓功败垂成。无耻已极。琦善、陈金绶、与雷以諴、慧成、共办一事。乃始终不能和衷共济。各分畛域。以致贼匪乘闲。全股窜逸。均难辞罪。晋康、查文经、现退至湾头。该员等畏葸无能。亦可概见。现在贼据瓜州仪徵两处江口。若不东窜通泰一带。势必折回北窜。昨有旨、令陈金绶带兵直趋扬州东北驻劄。此时贼已退出扬城。即当督兵前进。自北而南。扼要堵击。无论东西两路。如有贼匪回窜。扰及扬州上游。必将琦善等尽置重典。决不宽宥。懔之。将此由六百里加紧谕知琦善、并谕令陈金绶、雷以諴、慧成、知之。　　

○又谕、怡良、许乃钊奏、剿办上海闽广匪徒。并查各夷严防句结等语。据称、吴健彰因贼目刘丽川、林阿幅等。反覆无常。连日督船进攻。贼势穷蹙。现在谢继超、令勇目谢安邦、往向说降。该匪刘丽川等、称系林阿幅等不允。是以迁延未决。若令各炮台停止放炮。即行归降等情。逆匪诡诈多端。据称说降情节。甚属支离。断难凭信。该督等、务须体察情形办理。万勿堕贼奸计。总以督率兵勇。迅图克复为要。至所称俄罗斯夷船二只。停泊崇明东头洋面。有夷目一名。在花旗夷馆借住。候船修好。即回本国等语。该夷是否因在洋遭风。暂泊海口。抑或另有别情。著怡良、许乃钊、密饬吴健彰。妥为驾驭。一俟船只修好。迅速饬回本国。毋任日久逗遛。将此由六百里谕令知之。
  </div>
  <div class="pagination">
   <a href="清实录咸丰朝实录_page171.html">
    上一页
   </a>
   <span>
    ...
   </span>
   <a href="清实录咸丰朝实录_page167.html">
    167
   </a>
   <a href="清实录咸丰朝实录_page168.html">
    168
   </a>
   <a href="清实录咸丰朝实录_page169.html">
    169
   </a>
   <a href="清实录咸丰朝实录_page170.html">
    170
   </a>
   <a href="清实录咸丰朝实录_page171.html">
    171
   </a>
   <span class="current-page">
    172
   </span>
   <a href="清实录咸丰朝实录_page173.html">
    173
   </a>
   <a href="清实录咸丰朝实录_page174.html">
    174
   </a>
   <a href="清实录咸丰朝实录_page175.html">
    175
   </a>
   <a href="清实录咸丰朝实录_page176.html">
    176
   </a>
   <a href="清实录咸丰朝实录_page177.html">
    177
   </a>
   <span>
    ...
   </span>
   <a href="清实录咸丰朝实录_page173.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
