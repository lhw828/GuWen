<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1600 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1600 页/共 1860 页
  </h1>
  <div class="content">
   ○戊午。谕、据保宁等奏称、成都将军、副都统、今年按旧例轮班。保宁应来。新例轮班。佛智应来。伊等二人内。请指令一人前来等语。保宁补放四川总督。所遗将军一缺。已著鄂辉补授。鄂辉到任后。自应前来觐见。著传知鄂辉、伊接奉谕旨。此时不必前来觐见。俟年终再来。即作为年班。　　

○又谕、据永庆奏称、各省驻防有近亲父子兄弟。同一佐领者。请照文员例、回避调转等语。京城八旗满洲官员内。近亲父子兄弟。在一佐领。同作旗员者甚多。向无回避之例。且各处俱有将军、副都统、本旗协领属员等。倘互相瞻徇舞弊。上司等即应随时严查。从重□□□□尔□奏。原无庸回避调转。况各处驻防官兵。均系多年。或彼此一族。或结成亲眷。若均令回避。必滋繁扰。永庆所奏不可行。该部知道。　　

○谕军机大臣等、此次巡幸五台。至灵鹫峰文殊寺。御制七言律诗一首。已繙出满洲、蒙古、西番字。著发交伊桑阿。于文殊寺内。建立四方石幢一座。镌泐四样字。热河向有石幢。著即照式办理。并著将满洲字刻于碑之东面。汉字刻于南面。蒙古字刻于北面。西番字刻于西面。不必建盖碑亭。该寺东边。原有空闲屋宇。或改一碑亭。不必高大。或不用碑亭。即在殿前院内。俱无不可。著伊桑阿酌量地址。绘图进呈。并将石幢大小尺寸。一并开明。再行如式书写发往。按照四面镌刻。将此谕令知之。　　

○御制至灵鹫峰文殊寺诗曰。开塔曾闻演法华。梵经宣教率章嘉。台称以五崇标顶。乘列维三普度车。萦缪抒诚陟云栈。霏微示喜舞天花。曼殊师利寿无量。宝号贞符我国家。　　

○又谕、上年安徽省。被有旱灾。业经蠲赈兼施。民气渐舒。入春以来。雨泽优沾。麦秋可望。稍纾朕南顾之忧。而江南河务。关系紧要。昨因萨载病故。已令李世杰、调补两江总督。但该督于河工。素非谙悉。将来修防事宜。必须经理妥协。方可无误。因念书麟、系高晋之子。从前高晋办理河工。伊随侍任所。自应有所见闻。若令赴江省帮同经理。更为易于学习。著传谕书麟、酌量该省情形。如大田布种齐全。可无须亲在该省筹办。该抚于伏前。可至淮安清江一带。与李世杰、李奉翰、将河防一切事务。彼此熟商。加意料理。在该处多一人。则多一人之心思智虑。而该抚亦正可藉此习谙河务。至该抚带印驻劄淮安清江。于安省紧要事务。原可办理。其寻常事件。即可令陈步瀛、代拆代行。倘有必须至省城料理之事。安庆距淮安清江不远。该抚尽可往来其间。总期彼此兼顾。于公事均有裨益。方为尽善。若该抚揣度情势。有不能离省他出之处。亦不妨据实具奏。不必因有此旨。稍存迁就也。将此传谕书麟、并谕李世杰、李奉翰。知之。寻书麟奏、安属春雨优沾。陂塘水足。俟大田种齐。将要务豫办。即遵旨于伏汛前。至淮安、清江、徐州、一带。随总督、总河、熟商修防机要。藉习河务。得旨、好。勉力学习。　　

○是日。驻跸正定府行官。翼日如之。　　

○己未。上诣河神庙行礼。　　

○阅滹沱河。　　

○阅正定镇兵于行宫门外。赏赉如例。　　

○谕、据毕沅奏。原任汝宁府知府苏尔芳阿。前因审转命案。失入降调。该员自去秋至冬。查办河工赈务。甚属奋勉。请准其捐复所降一级。仍留豫省差遣委用等语。苏尔芳阿、前在知府任内。于审转本属命案降调。事关失入。本不应准其捐复。第念豫省河工赈务。均关紧要。熟手经理。较为得力。此次姑照该抚所请。苏尔芳阿、准其捐复降级。留于该省差遣委用。此后不得援以为例。该部知道。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百五十


大清高宗法天隆运至诚先觉体元立极敷文奋武孝慈神圣纯皇帝实录卷之一千二百五十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修乾隆

五十一年。丙午。三月。庚申。谕曰、豫亲王修龄、所遗镶蓝旗满洲都统一缺。著怡亲王永琅调补。其所遗镶蓝旗汉军都统一缺。著李侍尧补授。仍署理正黄旗汉军都统。　　

○谕军机大臣等、本日据刘峨奏、涿州等二十五州县。于三月十二三等日。各得雨雪二、三、四、五、寸等语。看来近日得雨之处。俱在涿州以南一带地方。至京城、前据留京王大臣奏报。本月初一二二日。得有雨雪。入土五寸。土脉已为滋润。但十二三日。正定一带。复得雨雪沾足。入土极为深透。今日本报到来。未据王大臣等。续行奏报京城得雨。现在农田。是否不至望泽。麦苗长发情形若何。大田曾否一律播种。及土脉有无尚觉乾燥之处。著由四百里传谕王大臣等。即速查明。仍由四百里覆奏。以慰廑注。　　

○是日、驻跸赵村大营。　　

○辛酉。谕曰、曹文埴现在出差。所有武英殿总裁事务。著彭元瑞署理。　　

○军机大臣等议准、河南巡抚毕沅奏称、豫省河工购料。向系沿河州县。发价民买运交。嗣经前抚阿思哈奏准、动款官办。稽一斤。民贴运费钱一文。即在沿河州县地粮内徵还。乾隆四十三年后。黄河屡溢。添险工十三处。前粮银一两。徵运费六十九文。今则几及银三钱。尽归沿河州县摊徵。未免偏重。且各属连年歉收。正项钱粮。既经缓徵。工料帮费。不得不于司库垫济。计自四十四年、至五十年。各属民欠运费银、共六十八万余两。若仍照旧摊徵。积累愈重。请于通省各属。分六年徵还。嗣后此项帮费。并于通省各属。按粮勾徵。从之。　　

○是日、驻跸众春园行宫。　　

○壬戌。上诣尧母陵、帝尧庙、行礼。　　

○四川松茂道属七布寨土千户郎塔尔故。子早卒。以其孙郎卡革勒袭职。丢骨寨土千户查得孝故。无子。以其弟郎仲布袭职。　　

○是日、驻跸膏腴铺大营。　　

○癸亥。谕曰、曹文埴现在出差。所有户部汉尚书事务。著李侍尧署理。夏间朕驻跸热河时。和珅随往。所有户部印钥。仍著李侍尧带管。俟回銮后。再行交卸。　　

○又谕、此次巡幸五台。路过直隶。有差绿营兵等。业经加恩、赏给一月钱粮。所有保定府驻防满洲兵丁。虽无随营差务。俱系满洲兵丁。朕既临幸至此。著加恩、各赏半月钱粮。　　

○谕军机大臣等、本日据刘峨奏、直隶广平、大名、二府。于二月十二、十五、及三月十二、三、等日。虽连次得雪。然每次不过一二寸、至三四寸。未能透足等语。广平、大名、二府。与河南卫辉接壤。该二府得雪尚少。未能透足。则卫辉一带雨雪。恐亦未必优沾。现在毕沅、已当行抵卫辉。著将该处曾否得有透雨。麦苗长发情形若何。及大田曾否一律播种之处。即行据实覆奏。以慰廑注。将此传谕知之。寻奏、河北卫、怀、彰、三属。本月十三、四、等日。得雨雪一、二、三、寸不等。虽未普透。三月后、天气连阴。土脉尚润。二麦现已盛长。河南开封、归德、陈州、一带。与河北情形相同。余属雨足麦茂。至各属大田。虽未全行播种。闰年节气较迟。已饬属督令乘时耕作。并酌借耔种。令将应补种秋田。俱于四月前一律种齐。得旨、今虽光景众皆以为可待。而朕见晴已旬余。且有灰尘。时时作风。又为之望雨不宁矣。汝应同此心。不可慢视也。　　

○又谕、日前途次召见舒常。询以富勒浑操守如何。伊不敢具保。昨穆腾额、来行在陛见时。详加询问。并令军机大臣等。询其有无实据之处。据称、看其衙门热闹。信用家人。并有家人李姓。在衙门外边居住。不免招摇。有骇观听。至其操守虽无实据。亦不敢下保等语。富勒浑历任督抚多年。虽其才具仅止中人。但于地方事务。可称老练。是以调任两广。而其操守之好否。则从未闻也。今据舒常、穆腾额、皆称不敢具保。是其平素、必有簠簋不饬之事。今□山戊不□新正孙士毅在京时。朕曾经面询富勒浑操守如何。伊所奏亦属含糊。因思浙省亏空一案。现在钦差大臣。前往查办。但富勒浑、曾任闽浙督抚有年。伊又与福崧甚为不睦。何所用其回护。不行据实□□□□尔□奏。是其在闽浙任内。亦恐有不能自信之处。虑及巡抚攻讦其短。是以隐忍不言。今证之二人所奏。不为无面。况穆腾额、又系小心谨慎之人。若伊任内别有情弊。恐富勒浑□□□□尔□奏。为先发制人之举。则伊起身以后。富勒浑自必查明□□□□尔□奏。何以今日摺奏事件。并无提及穆腾额之处。是其尚无别项情弊。已可概见。著将询问穆腾额奏片。发交孙士毅阅看。令其据实密奏。候朕酌量降旨。孙士毅向有良心。受朕深恩委任。自不肯代人受过。亦不忍在朕前尚有欺隐。虽伊与富勒浑共事未久。但近在同城。不得诿为全无闻见。著传谕孙士毅。将富勒浑如何操守难信。及家人如何滋事。并此外有无别项需索情弊。据实密陈。毋稍徇隐。至孙士毅。前在云南不能□□□□尔□奏李侍尧。朕加恩宽宥。仍用至巡抚。若不感发天良。少存隐饰。则云南即其覆辙。是其良心尽泯。从前所言。皆不可信。断不能复邀录用。甚可畏也。将此由五百里传谕知之。仍著迅速覆奏。　　

○是日、驻跸保定府行宫。翼日如之。　　

○甲子。赐扈从王公大臣、及蒙古王公、并直隶官员等食。　　

○谕、贤良祠之建。原所以核其人品政迹。嘉予明禋。风励有位。历来满汉大臣。有靖共夙夜。扬历封疆。未经入祀者。自应量为增入。以示奖励。所有原任大学士徐本、高斌、伊犁将军伊勒图、直隶总督方观承、两江总督萨载、俱著入祀贤良祠。　　

○谕军机大臣曰、曹文埴等奏、查办浙省仓库钱粮一摺。询据福崧称、四十七年清查各属亏空。据报具奏、共一百三四十万两。经节年弥补外。实有未完亏空三十三万余两。现在公同酌议。分派清查。如有别项情弊。随时严行□□□□尔□奏等语。浙省亏空。前经福崧奏明。立限弥补。但所称除节年弥补外。现止有未完银三十三万余两。系一面之词。未足凭信。曹文埴等、务须切实清查。将各属册报数目。逐款核对库贮银两。是否相符。其仓谷一项。即使未经买补。亦应查明谷价、是否实贮在库。如亏缺之项。与藩司册报之数。多寡相悬。显有别项情弊。自应严行□□□□尔

□究。倘银米偶归有著。亦即据实奏明。再治以不实力催办、及公堂设誓。不成政体之罪。朕向不欲为已甚之举。亦不为姑息之政。至现在福崧报出未完亏短数目。安知非该州县等。因有钦差查办之事。畏惧败露。始行设法弥补。以图掩饰一时。及事过之后。其不肖之员。或仍挪移侵用。致仓库复有短缺。尤属不成事体。曹文埴等、于此次查办后。当悉心筹酌。或将现在弥补银两。及所存谷价。尽行提存藩库。或如何明定章程。俾库贮仓储。俱得稽覆。不肖官吏。无从影射侵用。方为不孤此番查办。将此由五百传谕知之。仍将盘查后。有无亏缺情弊。据实具奏。　　

○加赈陕西朝邑、华阴、富平等三县。乾隆五十年水灾饥民。　　

○旌表守正捐躯广东始兴县民陈士元妻李氏。　　

○乙丑。谕曰、直隶按察使缺出。前已将京察保送记名之刑部司员同兴补放。同兴系员外郎。例应以知府用。即越级迁擢。亦不过道员。朕以该员系刑部所保一等。于刑名自必熟习。是以逾格用为按察使。今于途次召见该员。清语甚属生疎。询以刑名事件。亦不能谙习。直隶臬司。事务繁剧。现届办理秋审之时。非该员所能胜任。所有直隶按察使。著托伦补授。其热河道员缺。著富尼善调补。天津道员缺。著玉成调补。所遗霸昌道员缺。现有承办明陵工程。闻该员在京。系现修石道监督。或工程尚所谙悉。即著同兴补授。以观后效。　　

○谕军机大臣等、据穆腾额奏称、暹罗国每年正副贡船到关。其随带之船。至十余只之多。又有藉名探贡船只。俱属内地商船。所带货物甚多。该监督查明应徵税银若干。报明督抚具题。概行宽逸。殊非杜弊防奸之道。请将正副贡船各一只。照例免其纳税。其余船只。俱按货徵税等语。暹罗国修职抒诚。遣使呈进方物。其正副贡船。自应免其徵纳税银。岂容内地商船。藉名影射。希图免税。此等商船到关时。该监督原可逐船履勘。除贡物之外。若有私带船只。无难一望而知。自应按货徵税。该监督即当商之督抚。分别办理。何得概予具题邀免。此系该督、抚、监督等、分内应办之事。何必形之章奏。候朕降旨始奉行耶。除就近传知穆腾额遵办外。著传谕富勒浑、孙士毅、于该国贡船到关。所有正副贡船各一只。仍照例具题免税。其余若果查系夹带客商私船。俱逐一查明。按货纳税。以杜奸商取巧、通同弊混之计。　　

○又谕、现据穆腾额奏称、暹罗国贡船到关。每有随带船十余只。及藉名探贡船只。俱系内地商船。夹带货物。向来该监督查明应徵税银。报明督抚具题。概行免其纳税等语。外藩呈进方物。其正副贡船。自应免其徵纳税银。至内地商船。藉名影射。何得概行免税。已传谕该督抚监督等。不必形诸奏牍。惟当于该国贡船抵关时。除正副贡船。照例具免税外。其余夹带客商私船。俱逐一查明。按货纳税。以杜弊混。因思福建省、亦有琉球贡船到闽海关。有无似粤省夹带商船情事。该将军向来如何办理。倘亦有夹带船只。一例免税之事。该将军应遵照现降谕旨。于贡船到关时。逐一查验。除正副贡船。仍照旧办理免税外。所有夹带商船。俱著查明一体按货纳税。将此传谕常青知之。此原管关者应办之事。不必传旨。并著将寄信富勒浑、孙士毅、谕旨。钞寄阅看。　　

○是日、驻跸新庄大营。　　

○丙寅。谕、前因缉拏燕起等。绰克托、保成等、员昧调遣各处兵丁。前往喀什噶尔。所有支给兵丁盘费盐菜银两等项。该部议驳。尚属近是。自应照部议、著落原办错谬之大臣等分赔。但念当时伊等所办。虽属冒昧。究系因公起见。今若将此项支给盘费盐菜银两等项。著落分赔。恐边疆遇有紧要事件。务须调兵。伊等未免拘执掣肘。以致贻误。且易于藉口推诿。所关甚钜。著加恩、将此次支给调遣兵丁款项。免其著落赔补。官为如数开销。嗣后驻劄新疆将军、大臣等。遇地方细事。固不可不审轻重。冒昧办理。若遇要事。亦当酌量机宜。熟思妥协。毋稍观望推诿。致有贻误。　　

○刑部奏、审明领催韦驮保。因与妻父汤作新口角。诬告汤作新给药、令伊妻汤氏。谋毒伊母。并勒令汤氏诬证各情。分别拟罪请旨。得旨、此案汤氏诬证伊父汤作新、给与毒药。谋害伊姑张氏。虽系伊翁姑丈夫勒令允从。但以子女诬告其父以死罪。事关伦纪。未便以迫于抑勒。竟从宽减。汤氏著改为应绞监候。秋后处决。至韦驮保、因口角微嫌。辄诬告汤作新、以谋命重情。又逼勒伊妻执证。致陷汤氏以逆伦死罪。情节殊属可恶。仅发伊犁充当若差。不足蔽辜。韦驮保、著削去旗籍。发往伊犁。给厄鲁特为奴。　　

○是日、驻跸紫泉行宫。　　

○丁卯。谕、据李奉翰奏。河营守备刘建功、在清口河尾。督办春工。因向埽外探量水势。失足落水。被淹身故等语。刘建功、因办理河工。测水失足。致随溜身故。殊可悯惜。著照例议恤。该部知道。　　

○蠲缓安徽怀宁、桐城、潜山、太湖、宿松、望江、宣城、南陵、泾县、宁国、旌德、太平、贵池、青阳、铜陵、建德、东流、当涂、芜湖、繁昌、无为、合肥、舒城、庐江、巢县、寿州、宿州、凤阳、怀远、定远、灵璧、凤台、阜阳、霍邱、亳州、蒙城、太和、六安、霍山、泗州、旴＜日台＞、天长、五河、滁州、全椒、来安、和州、含山、广德、建平、及新安、宣州、建阳、安庆、庐州、凤阳、长淮、泗州、滁州等、五十九州、县、卫。乾隆五十年旱灾额赋有差。并缓徵各州县被灾五分以上之附近乡庄成熟田地。及勘不成灾之颍上县钱粮。　　

○是日、驻毕涿州行宫。翼日如之。　　

○戊辰。谕曰、佐领和善、富明德、奉派巡查薓山。辄敢扣留兵丁银两。并夹带刨薓民人米石。串通舞弊。实属有心玩法。和善、富明德、著发往伊犁充当苦差。候满十年。该将军再行请旨。　　

○又谕曰、伊犁□□□□尔□赞大臣。现在悬缺。自应补放大臣一员。协同奎林办事。海禄、著授为□□□□尔□赞大臣。协同奎林。妥为办理。其海禄之缺。著赏给火器营翼长讷音副都统职衔。授为伊犁领队大臣。驰驿前往。管理厄鲁特部落事务。　　

○又谕、据黄仕简等奏、同知潘凯、被直加未南、目怀、二社生番杀害。当经会同总兵柴大纪、按察使李永祺、台湾道永福、督率兵役。分投剿捕。先后杀获凶番首级三十八颗。中枪著箭。跌落崖坑身死者。百数十名。业将二社凶番巢穴。剿洗无余等语。直加未南。目怀、二社生番。胆敢乘夜戕害官役。实属凶顽。黄仕简、李永祺、闻信后。即渡台会同该镇道、督率官兵。进山剿捕歼戮无遗。办理甚为妥速。黄仕简、柴大纪、李永祺、永福、俱著交部议叙。所有在事出力之文武员弁。著交黄仕简、雅德、查明咨部。分别照例议叙。　　

○又谕、前因柴大纪、差弁赍摺。嘱令分日呈递。意存取巧。恐于台湾重地。难以胜任。是以将该员调补汀州镇总兵。其台湾镇总兵。以陆廷柱调补。今柴大纪、于生番滋事一案。督率弁兵。进山搜剿。颇为出力。且歼戮生番甚多。远近番众。自必惮其威名。闻风敛戢。今甫经事定。遽行更调。恐非所宜。柴大纪、著仍回台湾镇总兵之任。其汀州镇总兵。即著陆廷柱调补。朕用人行政。惟求公当。不存成见也。　　

○谕军机大臣等、前因黄仕简、感患风疾。特令伊子黄秉淳、前往省视。兹据雅德奏、黄秉淳已抵厦门。即日前赴台湾。至伊父驻劄处所随侍等语。现在黄仕简、所患风疾。业已渐次就愈。如尚须伊子随侍。即多留旬日。亦属甚善。倘自揣精力已觉平复。一切俱可照常办理。无须黄秉淳在彼。即令其仍回原任。亦无不可。总听该提督自行酌量可也。将此谕令知之。
  </div>
  <div class="pagination">
   <a href="清实录乾隆朝实录_page1599.html">
    上一页
   </a>
   <span>
    ...
   </span>
   <a href="清实录乾隆朝实录_page1595.html">
    1595
   </a>
   <a href="清实录乾隆朝实录_page1596.html">
    1596
   </a>
   <a href="清实录乾隆朝实录_page1597.html">
    1597
   </a>
   <a href="清实录乾隆朝实录_page1598.html">
    1598
   </a>
   <a href="清实录乾隆朝实录_page1599.html">
    1599
   </a>
   <span class="current-page">
    1600
   </span>
   <a href="清实录乾隆朝实录_page1601.html">
    1601
   </a>
   <a href="清实录乾隆朝实录_page1602.html">
    1602
   </a>
   <a href="清实录乾隆朝实录_page1603.html">
    1603
   </a>
   <a href="清实录乾隆朝实录_page1604.html">
    1604
   </a>
   <a href="清实录乾隆朝实录_page1605.html">
    1605
   </a>
   <span>
    ...
   </span>
   <a href="清实录乾隆朝实录_page1601.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
