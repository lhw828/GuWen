<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 130 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 130 页/共 523 页
  </h1>
  <div class="content">
   ○裁贵州威宁州学额二名。拨归大定府学。从总督琅玕请也。。　　

○予湖北阵亡典史左尧臣、拔贡生王宗烈、遇贼被戕司狱李钟、陕西解饷被戕县丞崔立楷等、祭葬世职如例。　　

○旌表守正捐躯四川仁寿县民范文才妻徐氏。　　

○辛酉。策试天下贡士吴廷琛等二百四十八人于保和殿。制曰。朕寅承昊縡大宝命。于今七年。仰受训诒付托罔极之德。亲政以来。朝夕亹勉。兢业寅畏。庶期克副宙合烝黎爱戴之心。以无负君天下子万民之责。恒思相小民以知依。念经训以建事。代闾阎谋厥温饱。为学校端其步趋。道洽政治。底于淳熙。嘉与亿兆共蒙康、又淳良之福。凡所以治心、典学、保赤、正俗者。庸举要旨。为多士廷献者咨。尚书传帝王心法治法。而其最深切著明者。莫如无逸一篇。我皇考常书于屏扆。朕诵仰寻绎。念释在兹。其曰严恭。曰懿恭。曰寅畏。日抑畏。将无恭畏二字。为七更端之要义欤。顾羲轩顼喾尧舜禹汤。皆帝王隆轨。而近代独举三宗。一家专尊穆考。何欤。或曰祖甲。或曰太甲。各有其义。将何遵欤。受命中身。溯自即位。然则受命改元之说诬。虞芮质成之年妄欤。惟正之供。或以为正道以待。或以为伯国之贡。畴为定论。鲜或训乏。或训生意。畴为正音。唐紫宸殿。宋迩英阁。谁书谁图。能举其事欤。五经之书。广大悉备。微旨未易推寻。撮举儒先传注之显者。易重卦何时。文言何人所作。系辞疑不出孔子。先后天复有中天。书古文疑信何纷。古今文复有中文。武成洪范。曷可更定。费秦誓何以入书。诗风雅颂外有南。南雅颂入乐。而风不入乐。笙诗应否有辞。鲁商何以入颂。周礼冬官散在五典。仪礼仅士礼而非阙。礼记何篇出汉儒。各有其说。春秋经传。何时闲配。获麟后经畴作。左传中有兵谋兵法。皆可详胪欤。尧汤水旱。不能必无。为人君者。心廑恫瘝。力谋补助。为民父母之谓何。而忍恝耶。赋饘铸币。伊古有之。周礼大司徒以荒政十二聚万民。其目云何。其科条解义。先郑后郑所注不同。吕祖谦酌申其说。可述而断欤。此外散见诸官者可详欤。富弼青社赈荒。千古良法。其分给田土之疏。支散斗斛之檄。可仿欤。程子赈济之论。曾巩救荒之议。朱子画一事件之状。有可行欤。蠲赋、缓征、截漕、平粜、鬻赈、以工代赈、资送流民。今皆行之。古于何姑欤。法不蔑古。不泥古。以合时宜为善。将采以惠吾民焉。士也者。民之坊也。亦官之朴也。士而端心术。治性情。砥砺廉隅。不亏儒行。则其乡人薰而善良。不入于奇衺。不蹈于匪僻。否则民何型焉。一旦出而服官。士廉则不为贪夫。士良则不为酷吏。士勤则不为旷官。皆以章缝为圭臬也。今或中存儌幸。罔顾箴检。诡遇求合。其毋乃辱青衿而羞黄卷乎。王制大司徒大乐正四术四教。何正且严。而犹有不帅教者。何以善其化导欤。察行而或起别居之谣。考文而空致虚车之饰。举鹿洞之遗规。仿苏湖之教法。上之待士甚厚。亦思何以克称欤。凡兹四事。端主德以建极。崇正学以稽古。观民生以孚惠。培士气以含淳。朕夙夜图维至亟也。问察至广也。各抒素所讲习者。毋泛毋隐。朕将亲遴焉。　　

○谕内阁、据砥柱奏、署直隶总督熊枚、请将御史费锡章、随往在署帮办事务。殊属冒昧。请嗣后严饬在京大臣、奉命署理督抚者、不得援以为例等语。所奏甚是。御史系属言官。本非大臣可以随带之员。前熊枚面奏、恳将费锡章随往。朕即觉其所奏未协。因伊系署任。暂时姑允所请。嗣熊枚到任后。旋据奏称先令费锡章回京供职。业经批谕、该署督奏请带往。原属冒昧。并令费锡章即行回京。今砥柱适有此奏。与朕批谕正相符合。国家设官。内外各有体制。督抚身任封疆。自司道以下。皆系帮同办事之人。至署中一切案牍。自有幕友襄理。若由部院＜闲＞放督抚者。皆得各带所属司员前往办事。恐司员等揣知该堂官堪膺外擢。豫为趋奉。一经＜闲＞放督抚。即可带往办事。补用道府。易启属官营求之敝□大。亦不可不防其渐。嗣后在京部院大臣、除有兵差审案等事、仍准随带司员外。其＜闲＞放督抚、及署理督抚者。不但不准请带御史。即所属官员。亦均不准奏请随带。如有违例陈请者。即当交部议处。以肃政体而杜敝□大端。将此通谕知之。　　

○又谕、吴熊光奏、请将军营脱逃兵丁、宽限确查、并停止按月具奏例限一摺。此次剿办教匪。兵丁等逐日奔驰。多有疲病。或沿途落后。寄居硐寨。或猝遇贼匪。致被伤害。统兵大员。必须辗转差查。方能得其确实。若按限每月报部一次。则无论是逃与否。均须一律参缉。迨至查系病故被戕。或该兵丁等自行寻投到营。又须纷纷咨部免议。徒增烦扰。且限期过迫。转恐易启敝□大端。或其中有本非脱逃。误行呈报。或实系在逃。假托病伤留后等情。必须查实报部。方无屈抑幸免之敝□大。并恐带兵之员。虑及误罹参处。将落后疲病之兵。概不呈报。转得虚领钱粮。更滋浮冒。嗣后军营逃兵、著展限三个月报部一次。以归核实。该部知道。　　

○拨江西河南藩库银各二十万两。解往湖北。并准湖北藩库动支银十万两以备军需。　　

○拨四川米一万石。解往陕西。以备军糈。　　

○壬戌。上诣黑龙潭神祠拈香。　　

○谕内阁、吏部具题直隶省商民、捐输银米、照例议叙一本。已依议行矣。此事系乾隆五十七年、直隶省被灾时。该商民等捐输接济。经梁肯堂奏明。钦奉恩旨。交部议叙。该地方官奉准部文时。即应查明捐赈姓氏、开单咨部核议。有何难办之处。乃辗转延宕已及十年。经该部节次行催。竟置不覆。直至上年朕降旨饬查。始据该督查明各绅士姓名咨部办理。其中即有先经身故未蒙恩叙者。总由外省积习疲玩。恬不为怪。而直隶为尤甚。似此特行交办之事。尚敢任意玩延。此外延搁不办者。更不知凡几。若地方钱粮命盗案件。亦似此延缓。其废弛尚可问乎。嗣后各直省督抚、凡遇地方应办事件。务须依限完结。不可迟逾。至奉旨特交之件。尤当迅速办理。若再有如此延玩。定当严行惩治不贷。　　

○癸亥。谕内阁、据刘凤诰奏、济宁州属金乡县县考时、有生员李玉璨等、攻告童生张敬礼、张志谦、系皂隶曾孙混考。知县汪廷楷、并未详查。率准考送。迨州试时、该州王彬、又不据控审明扣除。致阖邑童生不肯进场。未考者多至四百余人等语。童试为士子进身之阶。原应区别流品。隶卒子孙。不准与考。载在学政全书。遵行已久。该州县考试时、遇有绅衿等攻告混考之案。自应即时彻底清查。照例扣除。即或绅衿等有挟嫌诬控情事。亦当质讯明确。以服其心。今知州王彬、知县汪廷楷、于此案攻告之初。并不核实查办。以致阖邑童生。赴考寥寥。殊属不成事体。济宁州知州王彬、金乡县知县汪廷楷、教谕黄维壂、训导杨价、俱著解任。交与和宁提齐案证秉公审办。毋得稍有偏徇。至该县童生、未赴州考者四百余人。其中即有一二刁健之徒。祗应就案惩办。岂可因此波累阖邑文童。著加恩仍准其补行考试。该学政奉到谕旨。即饬知遵照办理。傥补试童生内、审明后果有把持扛帮之人。何难按例治以应得之罪。即幸邀取进。仍可斥革办理也。　　

○谕军机大臣等、昨据熊枚奏称、保定省城、于本月二十一日得雨颇为深透。并称被泽之处必广。现在各府州所属。是否同时均沾渥澍。著熊枚查明速奏。以慰廑注。至近京一带。近日尚未得雨。朕心甚为焦切。业经设坛祈祷。以冀速霈甘膏。因思上年直隶地方被水之后。本年晴霁日久。其未经得雨地方。恐地气蒸郁。蝗蝻易于滋生。深为廑虑。并著熊枚饬属详查。如闲有蝗蝻萌发之处。即一面派委妥员。迅速扑捕。一面据实奏闻。熊枚不可因上年畿辅曾被水灾。目今即有被蝗之处。辄意存隐饰。不行具奏。自蹈讳灾不报之咎。并将未经得雨之各州县、一并查明具奏。将此谕令知之。寻奏、直隶通省得雨共九十一州县。得雨之后。蝻孽或可不致萌生。先经饬属通查。并无蝗蝻萌动。奏入、报闻。　　

○甲子。上诣大高殿行礼。时应宫拈香。　　

○还宫。　　

○御乾清宫。召读卷官入。亲阅定进呈十卷甲第。　　

○乙丑。上御太和殿传胪。赐一甲吴廷琛、李宗昉、朱士彦三人、进士及第。二甲李仲昭等八十四人、进士出身。三甲林绍龙等一百六十一人、同进士出身。　　

○诣觉生寺祈雨坛拈香。　　

○幸圆明园。　　

○丙寅。谕内阁、总管内务府大臣等奏文渊阁、武英殿、御书处、御药房、咸安宫、御船处、乐部、清字经馆等八处。向系钦派王大臣管理。其各该处承办司员。遇有缺出。请改由内务府衙门于司员内、酌量繁＜闲＞拣派咨送。并将各处兼摄之员。开单酌拟裁减等语。朕详阅单内。武英殿、御书处、并无内务府大臣兼管。伊等辄敢将兼摄司员。率请裁减。不论彼处能办与否。若如所请。彼处王大臣、必又乞恩保留。纷纷渎奏。成何体制。其御船处、咸安宫等处。现有内务府大臣兼管。其事务并不甚繁。而兼摄之员。仍令照旧。并未声请酌减。所拟未免偏私。近于专擅弄权。此等伎俩。竟敢在朕前尝试耶。且该管王大臣需用司员。如必向内务府咨取。内务府大臣、又岂肯将得力之员派往。于公事殊属无益。著内务府大臣、会同各该管之王大臣。或将内务府兼摄司员。量为裁减。或将各该管王大臣所属各员、派令兼摄之处。一秉大公。屏除意见。悉心详核具奏。管理内务府大臣等、除巴宁阿在工外、俱交吏部察议。寻议上。得旨、吏部察议内务府大臣一摺。前此丰绅济伦召见时。曾奏及伊系武英殿总裁。于武英殿御书处司员。不能管辖。呼应不灵。彼时朕即觉其又自满矣。嗣据内务府衙门奏称、将各处兼摄司员。开单酌拟裁减。内武英殿、御书处、并无内务府大臣兼管。伊等即欲将兼摄司员裁减。其有内务府大臣兼管之御船处、咸安宫等处、所有兼摄之员。并未声请酌减。实属偏私。近于专擅。是以降旨将该大臣等、交部察议。此事显系丰绅济伦一人主见。众人随从附和。从前和珅、兼管部院各衙门。事无钜细。俱听伊指示。其余各堂官。不过随同画诺。最为恶习。近年以来。稍知悛改。各部院中派出管理之大学士、及尚书、侍郎等、秩分虽殊。凡遇陈奏事件。俱应互相商搉。不得独出己见。况内务府大臣。分位相等。并无正副之分。丰绅济伦乃敢率意专擅。而众人亦随同具奏。是内务府大臣緼布等、尚不免沿向来趋奉积习。必欲陷丰绅济伦于重罪矣。部议拟以降二级调用。均属咎所应得。但念丰绅济伦等、所管部旗各衙门事务较多。若纷纷尽行降调。一时更换乏人。丰绅济伦、著加恩改为革职留任。緼布、明德、英和、额勒布、苏楞额、均著加恩改为降三级、从宽留任。　　

○丁卯。庆成奏报、生擒首逆魏洪升、张喜、伪先锋白庸等、得旨奖赉。千总马忠良、外委王进忠、以应升之缺升用。赏军功李云等、八品顶带。　　

○以户部左侍郎英和、为武英殿总裁官。　　

○戊辰。谕内阁、前曾降旨、将京城内外饭厂加恩展赈。俟甘霖大霈后。令监放御史再行酌量情形。奏请停止。兹据五城御史奏称、本月二十六日得有透雨。四野沾足。赴厂领赈贫民。欢欣踊跃。佥称及时播种。力作佣工。均可度日。请于五月初一日停止给赈等语。该御史等体察舆情。遵旨奏请。本应即行停止。但念端午已近。若遽行彻厂。恐贫民度节。口食尚艰。著再加恩展赈至五月初五日为止。并著五城御史晓谕领赈贫民。此系格外恩施。现在获沛甘膏。农田均资耕作。其有可自谋生业者。日内不妨先行散归。自初六日停赈之后。不复再行展赈。务各安静营生。以副恩加无已至意。　　

○己巳。密谕勒保知。朕风闻川东川北一带。自去年秋冬以来。有一种棍徒。名为土豹。聚数十人。抢掠妇女。用绵塞口。装入口袋。背负而奔。号为开堂子。由川江用船满载。掠往湖北贩卖。所过关口。长随胥役、得钱私放。路人目击。不敢过问。州县虽知。亦皆缄默不办。此等棍徒。皆假冒教匪。肆行无忌。州县不敢追捕。关口受贿任行。成何世界耶。汝系受恩深重之大臣。当严密先行查访的确。若祇有一二起。责成有为之守令、迅即查拏。按律究办。傥人数众多。不可畏难将就。竟用兵捕缉。亦无不可。总之恶不可留。留则益形滋蔓。若稍存畏事姑息鄙见。以致养痈成患。惟汝是问。轻重权衡。斟酌至善。办理此事。究竟情形若何。查明先行覆奏。并此朱谕缴回。特谕。　　

○又密谕吴熊光、全保、朕风闻由川江满船装载妇女、至湖北沙市汉口等处贩卖。少者卖为娼妓。老者卖往江西景德镇磁器行工作。其所由来。则系川省匪徒。名为土豹。抢掠妇女。用船装载。由江路至楚。所过关口。皆得钱卖放。若果实有此事。成何世界耶。汝二人皆受恩深重之人。不可存姑息了结鄙见。当密为查访。若事果确切。即严拏究办以儆恶类。若实无此事。亦须明白回奏。傥具奏后别经发觉。则惟汝二人是问。此朱谕先行缴回。特谕。　　

○授一甲一名进士吴廷琛、为翰林院修撰。二名进士李宗昉、三名进士朱士彦、为翰林院编修。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之九十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆七年。壬戌。五月。庚午朔。谕内阁、玉德奏、营伍操演枪箭、请除去枪上所钉星斗、并请射靶俱改用梅针箭一摺。所奏大属纰缪。施放鸟枪。全凭枪上所钉星斗为准。若平素演习精熟。自能便捷命中。今玉德因闽浙营兵放枪迟慢手颤。欲将星斗除去。殊不思兵丁等执枪手颤。自因演习生疏所致。应即将该兵丁等责惩。岂除去星斗。即不手颤乎。至所称军营用箭。皆系梅针。营兵操练射靶。所用铲子箭、头轻翎大。不过架势饰观。应改用梅针箭等语。亦不成话。箭枝样式。种种不同。各适于用。其箭镞翎羽之轻重。总视弓力为准。如射鹄则用骲头。射靶则用铲箭。射牲则用披箭。临阵则用梅针。随地异宜。总在发矢有准。如果将铲箭演习纯熟。即易用梅针。必能一律命中。若平日操演。必须改用梅针。方能射贼。则树侯设正。亦非临阵时所用。岂有以人为的。竟将应死罪囚、试演射艺之理。真所谓无知瞽说矣。我朝武备整齐。弓矢枪炮。最为军营利器。法制精良。百世不易。乃玉德辄思变改旧章。此奏若出于提镇汉员内。已属不经。况玉德系满洲总督。竟于本朝武备成法。懵然不知。率议更张。尤为谬妄。玉德、著拔去花翎。传旨严行申饬。仍交部议处。嗣后八旗各营伍、及督抚提镇等、惟当将各营官兵勤加训练。以期技艺娴熟。悉成劲旅。毋得妄逞臆见。轻改旧制。将此通谕知之。　　

○引见新科进士。得旨、一甲三名吴廷琛、李宗昉、朱士彦、业经授职外。李仲昭、朱珔、吴椿、章道鸿、何丙咸、顾莼、董桂新、梁章钜、吕兆麒、金式玉、朱鸿、费兰墀、洪占铨、陶澍、何应杰、胡开益、程寿龄、张源长、易元善、饶向荣、邓士宪、黄锡禐、张鉴、任英、谢学崇、谢兰生、李振翥、施鸾坡、何兰汀、刘加封、黄中杰、李钟壁、李可蕃、朱廷庆、瞿昂、赵蘧、程邦宪、沈维鐈、霍树清、张元宰、万鼎琛、黎燮、卿祖培、洪燿、陈声遹、程赞宁、蔡以成、宁古齐、卢炳涛、朱玉林、张元模、龚守正、黄茂、张本枝、宋潢、周毓麟、林春溥、葛方晋、盖运长、孙汶、隆安、林文竹、魏邦彦、陈永图、孙世昌、庄诜男、刘谷万、高廷魁、徐骧、王百龄、王青莲、哈晋、钟庆、王珽、吉士瑛、宗室果齐斯欢、申启贤、卓秉恬、任郿祐、李蟠根、达清阿、柳体青、马倚元、宗室德朋阿、陈铭、海龄、宗室惠端、李成芳、谢干、夏修恕、常山、著改为翰林院庶吉士。潘澍霖、林绍龙、善庆、邱树棠、穆隆阿、孔继堠、著分部学习。徐必观、杨芝、潘人炳、王廷元、宋庚、吴鼎、魏德琬、凌鸣喈、洪运开、刘丙、陈徵芝、杨增思、余保纯、李成蹊、汤达、张佑、蒋镛、林钰、刘大瑄、刘德铨、梁本恭、叶申棻、喻宣孝、阿应鳞、蔡德淳、甘家春、柯光蔚、曹基申、刘晋泰、刘长孺、林朝阳、汪百川、康黄中、李中淑、钟德宾、叶际春、王崇本、傅鹏飞、安佩莲、崔秉炼、黄德衷、邹孝裔、李嘉祐、魏来田、董齐光、向序、翟德先、耿维祜、王庆长、魏士俊、徐润、王霖澍、赵子璟、易凤庭、徐一麟、王楚堂、郑瑶、滕嘉栋、齐承庆、钟秀、万永福、张步虚、李约、孙世封、黄恩培、黄沛、周烺、尹佩绅、阎登云、金菁莪、王笃庆、李文耕、齐敦敏、温秉贞、郑丕钦、及补行朝考之彭昌运、著以知县即用。余著归班铨选。　　

○旌表守正被戕直隶隆平县民李登元妻高氏。　　

○辛未。命工部尚书彭元瑞、内阁学士那彦成、教习庶吉士。　　

○以通政使司通政使陈霞蔚、为都察院左副都御史。服阕詹事府詹事曹振镛、为通政使。　　

○旌表守正被戕四川涪州民官有本妻张氏。官世学媳杨氏。　　

○壬申。孝诚仁皇后忌辰。遣官祭景陵。　　

○癸酉。旌表守正捐躯河南息县民王林妻刘氏。　　

○甲戌。谕内阁、本日节届端阳。王公大臣等、俱呈递膳牌。朕于早膳前、先召见两起。膳后复召见十起。内惟王杰、刘墉、纪昀、范建丰、广泰、恭阿拉、以次进见。而德瑛、祖之望、初彭龄、蒋曰纶、俱先已回城。其时尚未交辰刻。即纷纷早散。殊属疏懒。该大臣等呈进膳牌。原系豫备召对。即与陈奏事件无异。岂有不候膳牌发下、辄先行散归之理。伊等如此刻不能待。又何必来递膳牌耶。亦大非靖共之道矣。德瑛、祖之望、初彭龄、蒋曰纶、俱著交部议处。　　

○乙亥。谕军机大臣等、秀林覆奏、查明刨夫夹带私人、及栽养薓苗各缘由一摺。办理薓务。总在严禁私薓。若该将军平日能实力查办。严绝偷漏之敝□大。官薓自无虞缺额。如谓因近年山深路远。薓苗较前稀少。则私行刨穵之人不能获利。即不应复有入山偷穵之事。今摺内称年来已拏获私穵人犯、一百六十余名之多。可见山内薓苗。并不至于稀少。该将军惟当遵照定例。认真搜拏。禁绝私薓为要。至另匣呈进大薓一节。从前原无此例。因福康安任吉林将军。意图饰观。拣选大枝薓、装匣进呈。遂致有栽养备交之事。此时山内、如果偶获大枝人薓、自应另备呈进。如无此项大薓。即据实声明。不必仍前栽养。转似近于作伪也。其刨夫夹带私人。俟果勒明阿、额勒亨额、搜查回时。再行核实奏办。将此谕令知之。　　

○予四川阵亡千总陈镇国、把总胡佩、曾必贵、刘应魁祭葬世职。湖北阵亡前锋富昌、兵丁蔡毓瑾等二名、骂贼被戕生员吴世坊等三名、湖南阵亡生员向正鳌等三名、兵丁田锦高等十五名、乡勇蔡通诚等九十九名、河南阵亡守兵刁治理等三名、陕西阵亡生员刘劳等三名、已革武举任树枝、步兵田朝贵等十一名、义首汪兆洪、乡勇张折周等三十二名、四川阵亡屯土兵安不娄本布等六名、赏恤如例。　　

○丙子。以凤凰城城守尉斌静、为伯都讷副都统。　　

○丁丑。谕内阁、户部奏、查明直隶省初二三次清查旗租积欠项下分赔各员未完银数、开单请旨一摺。此内第三次清查项下未完各员。多系总督藩司道府应赔之款。伊等身为大员。于旗租银两。不能实力督催。以致积欠累累。迨分别著赔后。又不能依限清缴。殊属怠玩。但念伊等究系督催不力。与经徵之州县有闲。所有三次清查项下未完银二十六万三千五百余两。著再展限三年。饬令各该员等、照数完缴。如仍限满不完。该部即指名参奏。分别严惩。不能再邀恩宥矣。其初二两次清查项下未完各员。则系州县居多。此内或有尚在直隶服官。或已迁调他省。该员等均系经徵不力。与督催之各上司本有不同。且历年较久。辗转迟逾。所有初二两次未完银三万七百余两。著再展限一年。饬令照数完缴。毋得再有延玩。致干罪戾。至赔缴官项。原以警侵挪而杜冒滥。乃近来外省办理此等欠项。往往将本员应追之款。率议摊赔。及摊赔无著。又复辗转分摊。以致年深月久。帑项虚悬。而私肥囊橐之员。转得置身事外。是于事理既不平允。而于国帑仍无实济。部中旧例。原有一定章程。自和珅管理户部。徇私专擅。意为轻重。以致承追款项。或有彼此歧异。轇轕不清。殊非核实之道。前经降旨、令各直省及八旗查明官员赔项。分别立限催缴。除俟限满时、该部再行奏明请旨外。至现行事例。其中有与旧例不符之处。著该部逐一详查。声明修辑。分别条款。酌议具奏。务使帑项不致虚悬。而办理统归画一。方为妥善。　　

○又谕、户部奏、闲散回子爱默特和卓、应否赏给钱粮、请旨遵行一摺。在京入旗回子。向无赏给孤子钱粮之例。但爱默特和卓、年仅五龄。其父喀舍和卓、业已身故。伊母先经回至喀什噶尔。并无依靠。殊属可悯。著加恩照八旗之例、赏给孤子钱粮一分。以资养赡。嗣后此等入旗回子、身后所遗孤孀。如原处尚有依赖。或伊亲戚前来领回者。著该旗查明具奏。准其各回原处居住。如本人并无钱粮产业。又别无依靠。不愿归原处者。即著照此次爱默特和卓之例办理。至爱默特和卓、现年仅止五岁。将来或伊母、或伊亲戚、情愿领回至喀什噶尔原处。亦听其便。　　

○谕军机大臣等、川省剿办余匪。勒保派令丰绅、张绩、张志林、田朝贵等、分路进兵。固须认真搜捕。但于剿办之中。尤当严防滥杀。即如本日勒保摺内、称张绩一路官兵。在八庙桥地方。闻有贼匪十九名。藏匿竹林。带兵前往。立时杀毙十二名。生擒七名。亦随即正法。讯明系徐添德股内打散零匪等语。此十九人。祇在林内藏匿。并无抗拒形迹。其所称徐添德股匪之说。止系讯之获犯林均喜、而林均喜亦已于讯明后正法。有何凭据。安知非兵勇等挟仇戕害。或更希冀。邀功。而张绩又并未亲到。亦不过据弁兵一面之词。为之转报。设果诛及无辜。则该处民人。必致心怀惶惧。于事甚有关系。惟在勒保仰体朕意。密饬该提镇等、于搜获匪犯一事。必须确有指据。方行正法。毋令兵丁等辄行擅杀。献级冒功。致启挟仇枉杀之渐。将此谕令知之。　　

○勒保奏报、追剿青白等号余匪。歼毙首逆刘朝选。得旨嘉奖。头等侍卫达勒精阿等、下部议叙。寻奏、查验首级。讯系青号之伪元帅刘姓。其刘朝选一犯。并未伏诛。夺达勒精阿等议叙。　　

○戊寅。钦差工部侍郎那彦宝奏报、永定河工竣。升刑部主事前直隶总督姜晟、为员外郎。余升叙有差。　　

○以御前侍卫博启图、为銮仪卫銮仪使。　　

○除福建浦城、沙、永安、建宁、长汀、宁化、清流、七县、冲陷田九十亩有奇额赋。　　

○己卯。睿亲王宝恩薨。遣荣郡王绵亿、带领侍卫十员往奠茶酒。　　

○以故湖南石门县忠路司土千总覃殿雄弟殿勇、添平所土把总文显举子忠政慈利县麻寮所土把总赵膺璧孙光祖、休致贵州镇远府偏桥司土副长官杨希贤子大成、各袭职。　　

○庚辰。谕内阁、上年畿辅被水成灾。河堤漫溢。经朕多方拯恤。工赈并兴。昨永定河工修筑完竣。曾将在事出力大小臣工、分别甄叙。其疏防各员。亦一体施恩矣。因思荒祲出于天灾。补救则全资人力。若地方官不实心经理。玩视民瘼。即当治以应得之罪。今直隶办赈各州县。自去夏至今。并无因赈被人控告之事。即闲有一二饬查之案。亦全属虚诬。可见该州县官办理认真。尚无侵蚀等敝□大。并闻此次停赈之后。尚有自出己赀。佽助灾民回籍者。地方官果能尽心民事。实属可嘉。应量加录叙。以示鼓励。所有直隶办赈各州县。著熊枚秉公详查。据实保奏。择其实心抚恤。舆情爱戴。并能捐赀惠及穷黎者为最。其于赈务经理得宜。灾民均受实惠者次之。其循分办理。并无贻误者又次之。熊枚上年曾经周历各府州。见闻自为确切。即著分别开单具奏。候朕酌量加恩。寻奏、请将知府朱应荣等三十员、分别升补、议叙、送部引见。容城县知县章德溥等四员、议处。从之。　　

○加赏故琉球国副使郑得功银三百两治丧。并予祭如例。
  </div>
  <div class="pagination">
   <a href="清实录嘉庆朝实录_page129.html">
    上一页
   </a>
   <span>
    ...
   </span>
   <a href="清实录嘉庆朝实录_page125.html">
    125
   </a>
   <a href="清实录嘉庆朝实录_page126.html">
    126
   </a>
   <a href="清实录嘉庆朝实录_page127.html">
    127
   </a>
   <a href="清实录嘉庆朝实录_page128.html">
    128
   </a>
   <a href="清实录嘉庆朝实录_page129.html">
    129
   </a>
   <span class="current-page">
    130
   </span>
   <a href="清实录嘉庆朝实录_page131.html">
    131
   </a>
   <a href="清实录嘉庆朝实录_page132.html">
    132
   </a>
   <a href="清实录嘉庆朝实录_page133.html">
    133
   </a>
   <a href="清实录嘉庆朝实录_page134.html">
    134
   </a>
   <a href="清实录嘉庆朝实录_page135.html">
    135
   </a>
   <span>
    ...
   </span>
   <a href="清实录嘉庆朝实录_page131.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
