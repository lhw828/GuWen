<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 435 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 435 页/共 1860 页
  </h1>
  <div class="content">
   ○豁除甘肃灵州中卫县八年分水冲田地无徵额赋。　　

○癸巳。上诣皇太后宫问安。　　

○谕、军机大臣等据安宁奏称、苏州府城百姓因米价昂贵。刁民顾尧年、倡首喧闹。及交县审讯。众人复肆横抢犯。署府姜顺蛟、直奔抚署。以致众人追逐挤破栅栏。经标兵拏获三十九人。众始四散。将知府题参一摺。近来屡有聚众抗官之案。相习成风。必当严究痛惩。可传谕安宁。令其审明实在主使。及为首要犯。立即杖毙。以儆刁徒。断不可轻纵。其干连各犯。一并讯明。分别责惩省释。勿致株累。至知府恇怯无能。固属不职。然刁民尚未惩创。先将知府题参摘印。愚民无知。转谓知府代百姓陈请。以致去官。众百姓不可不为声救。又复哗然而起。如浙省从前卢焯之案。将益长刁风。于政体大为有碍。安宁题参之处太早。但业经具题。事已无及。可传谕安宁、令其留心防范。善为抚驭。勿致地方更滋事端。　　

○军机大臣等奏、前据额驸策凌奏称、喀尔喀十八台站。每年抵补马、及备用羊。令四部落照数捐备。经臣等议交军营将军大臣。会同喀尔喀副将军等。令将所需牲畜。从内厂酌解。交与牧放孳生。每年填补。其如何办理。于喀尔喀人、毫无扰累之处。妥议具奏。到日另议。今额驸策凌第覆奏、据副将军亲王额林沁多尔济等。呈恳转奏。喀尔喀地方安台防守。原为保护伊等地方起见。已蒙赏给驻兵钱粮所需牲畜。复从牧厂内拨用。心实不安等语应如所请。嗣后十八台站。需用马羊。由喀尔喀四部落照数捐备。从之。　　

○定边副将军额驸策凌奏、贝勒旺扎勒数旗。本年有放赈之事。其查阅军装请仍照上年交副将军及盟长等。令在各游牧处查看。参赞大臣。暂停派往从之。　　

○又奏现在军营无事。所有调派防秋之喀尔喀兵二千名尽足策应。其去岁奏请暂减之一千名嗣后无庸拨派。倘遇调取。一面奏闻。一面调取。从之。　　

○甲午。上至观德殿大行皇后梓宫前奠酒。　　

○户部议准直隶总督那苏图疏称、回赎民典旗地。其原典之年、在九月以后者、系次年承种。收租亦于次年起扣给价。如在八月以前。已收本年租息。应概以当年扣赎找价。从之。　　

○又议准、湖广总督塞楞额疏称、湖北通省民壮。惟鹤峰、长乐、宣恩、来凤、咸岂、利川、建始、等七州、县。地处偏僻。原设民壮二十名。应各裁去二名。恩始县、原设民壮三十名。裁去五名。从之。　　

○乙未。上诣皇太后宫问安。　　

○谕、据直隶总督那苏图奏称、正定府属平山令郭殿正、于河旁度地施工。劝谕居民。自备工本。营治稻田。共九十二顷余。又阜平县境内。有沙河浊流。该令罗仰镳、沿河查勘。督令居民。实力垦治。营田五十二顷余。委员勘丈。于河道亦无妨碍。郭殿正、罗仰镳、殚心民事。朕甚嘉焉。视以催科为能者。奚啻迳庭。允宜交部议叙。朕自即位以来。首以民计为务。于凡开垦水利。以及树艺孳畜。凡系农桑抚字之事。无不谆谆告谕。令各省督抚、督率有司。勤于养民之本务。而至今未有牧令董劝有方。如今那苏图所奏者。则是各督抚及群有司。尚未明晓朕意也。且平山、阜平、二邑之民。处山区土瘠。而能不惜辛勤。垦荒成熟至万有余亩是民亦知谋生。加以劝导。无不风行。著再明谕各督抚、务遵此旨。实力劝谕有司。懋勤本图。无俾怠缓。其有成效。优叙例此。苟或滋弊。以熟作荒。伪报希叙。及将河湖滩地。本留以潴水者。妄行开垦。致盛涨无所容纳。反受漫溢之患。则国法具在。不可假借。　　

○命四川提督武绳谟、来京陛见。以岳钟琪为四川提督。　　

○丙申。上至观德殿大行皇后梓宫前奠酒。　　

○奉皇太后居畅春园。　　

○诣畅春园、问皇太后安。　　

○幸圆明园。　　

○遣官祭关帝庙。　　

○谕、历科进士殿试一甲第一名。即授为修撰二名三名。授为编修至散馆时。向来无所更易。伊等恃已授职。遂自甘怠忽。学业转荒即如今年散馆修撰钱维城考列清书三等。编修庄存与考列汉书二等之末。其不留心学问。已可概见。但钱维城、系派习清书。或尚非其所素习著再试以汉书。候朕阅定。庄存与、不准授为编修。俟引见时。朕酌量其人材。或以部属。或以知县。或归班选用。则此后一甲之人。皆有所警。而专心问学。若有仍考列三等者。其例视此。　　

○刑部议准、山西巡抚准泰疏称、归化城七处协理通判。向未设有狱囚棉衣药银。善岱和林格尔昆都仑萨拉齐、清水河、托克托城、等六处。请每年额给银六两。归化城十二两。不敷、再行补给。余剩留作下年之用。从之。　　

○以兵部侍郎兼翰林院掌院学士鄂容安、充日讲起居注官。　　

○丁酉。谕、向来直省学政。岁科两试。取进文武生童。及乡会试中式举人进士。俱有定额。惟繙译科、未有成例。若不酌定额数。或致多寡不均。其如何定额之处。著大学士、会同该部。妥议具奏。寻议、满洲繙译生员。应定额取六十名。蒙古九名。乡试满洲额中三十三名。蒙古六名。如无佳文。宁缺无滥。会试额数应照文进士例。礼部将繙译举人两场实在数目题请钦定从之。　　

○又谕、署江苏巡抚安宁、因四月间苏城刁民聚众鬨闹。自陈镇抚无术请交部严加治罪一摺。近年各省。屡有聚众抗官之案。几至效尤成习。而吴中民情素属浇漓浮动。性喜编造歌谣。诪张为幻。谤讟繁兴。即如米价腾贵。地方官既为之劝谕。为之筹画平粜。而匪犯顾尧年仍复挺身而出借端挟制。岂非光棍之尤。若不严行惩创何以示警。该督尹继善、现赴常州办理秋审。著即赴苏、会该署抚、将此案彻底究明。务将主谋首恶。逐一确审。分别情罪。应正法者。一面具题。一面即行正法。以警奸徒。此案起事之初。安宁即行拏犯发审。匪党立时四散。不过一时喧闹。较之从前山西万泉安邑之事。爱必达办理失宜。以致酿成大案者。相去迳庭。安宁并无办理不善之处。无庸交部议处。朕为治一秉至公。法纪所在不容假借。奸民敢于肆横。则其咎在民而不在官。初非严于百姓。而宽于安宁也。　　

○谕、军机大臣等、苏州刁民聚众鬨闹一案。现又据安宁奏称、四月二十八日。街巷贴有无名揭帖。肆口相诋。并抄录揭帖附奏。内有吉甫如来天有眼。禄山不去地无皮之语。所谓吉甫者、盖指尹继善而言。尹继善、现在常州秋审。刁民既望其来。即著尹继善、前往苏州。一面弹压地方。务令宁怗。一面会同安宁。查办此案。必当同心协力。秉公执法。速行归结。毋得沽名邀誉。违国家之宪典。博刁徒之感诵。况尹继善前于陛辞之时。朕曾以此严切诫谕。令其痛改积习。伊身为大臣。若以此等有关国体之事。犹复依违观望。纵恶长奸。卸其责于安宁。以为与已无涉。朕耳目所及。自有照察。不特刁徒。不可幸免。即伊之首领、恐亦难保也。且安宁于此事。原无不是之处。尹继善、倘怀挟私心。邀取虚誉。则皆成伊一人之罪过矣。再据尹继善奏称、苏州米价日贵。朕闻得安宁。于上年冬月。曾传谕城内绅士。劝其减价出粜。绅士畏惧。将所贮粮食。悉行私卖以致栈米所存无几。价值因而逾昂。此处尹继善、又不可因此旨。而为安宁回护。是否有此情形。一并查明。据实奏闻。寻奏、奸民聚众一案。臣奉旨后、即赴苏会同安宁。秉公严办。作速归结。至安宁传谕绅士平粜。原有其事。但谓因此致绅士畏惧。将粮食私卖。栈米无存。则系传言之过报闻。　　

○又谕、安宁所奏、刁民鬨闹一案。已有旨传谕尹继善、令其来苏会同查办。将主谋首恶。凶横不法。立行正法数人。其余附和之众。或有随从观看。误被拏获。及讎扳株累人等。亦不可不为之区别。此处若交尹继善查办。则伊素有虚名。易于见德。是以朕传谕尹继善未经提及。可令安宁将附和干连人犯。详悉分晰。平心协理。此番虽经惩创。尚恐民情未能帖服。更当随机调剂。无致激成事端。使地方屡有惊扰之案。殊妨政体书曰。尔无忿疾于顽。众怒难犯。所当恩威并济。以靖浮嚣。谤帖讹言。不必过于计较。再奸徒积怨之余。人情叵测。巡抚公事出入。更当留心加意防范。以备意外疎虞。此乃等威所系。不可不慎。至尹继善办理此案。是否实心。抑尚存沽名之见。安宁可据实奏闻。再杭州、京口、皆有将军都统驻防。苏州抚标录旗。究系本地居民。不足以资弹压。将来苏州应否添设驻防。近城是否可容。虽非目前即应办理之事。亦当从容筹画。可一并传谕安宁、令其斟酌妥议。密行陈奏。勿令幕宾家人传知。稍漏风声。以致人情恇惧。再署府姜顺蛟、乃尔等向所谓能员者。前经安宁奏到。朕即以为参劾太早。今观揭帖内。果有知府好急来劝导之语。是此等情形。已早在朕洞鉴之中。再揭帖内。有立毙二十一人之语。是否实有其事。抑奸民捏造以耸众听。安宁一并据实查奏。寻奏、刁民顾尧年一案。实由臣平日镇抚无术。致成事端。何敢不平心体察。将首犯二人。重杖发落。为从者充徒枷责。现在民情宁怗。至应否添设驻防之处。查苏州地处腹内。非杭州、京口、沿河沿海可比。且地方情形实亦无庸添设。至揭帖内。立毙二十一人之语。并无其事。报闻。　　

○又谕、枫泾镇白牛荡匪船、并匿名贴示一事。前据喀尔吉善奏报、朕命大学士公讷亲、就近在彼查访。随据覆奏。委杭州府知府魏嵉、前往密访。并将情节告知江苏巡抚安宁、委员会同查办。今据安宁奏称、贴示之人。系地方棍徒。因有匪船之事。藉此恐吓富户。实属不法。现在严饬躧缉等语。枫泾系江浙交界之所。泖湖又与海湖各口相通。宵小易于潜藏。此等匿名贴示。骇人听闻。若不严行跟究。稂莠不除。终为嘉谷之害。可传谕尹继善、方观承、严饬属员。加意访缉。务获奸匪。以安良善。不得稍有宽纵。致滋漏网。　　

○蠲免河南通许、鄢凌、阳武、封邱、中牟、兰阳、郑州、商邱、宁陵、永城、鹿邑、虞城、夏邑、睢州、考城、柘城、上蔡、西平、淮宁、太康、扶沟、西华、商水、项城、沈邱、许州、临颍、郾城、等二十八州、县。十二年分水灾额赋有差。　　

○戊戌。上诣畅春园、问皇太后安。　　

○谕、昨因钱维城散馆。繙译清书。考列三等。复试以汉书。虽诗句有疵。赋尚通顺。著仍留修撰之职。　　

○户部议覆、御史胡蛟龄奏称、近因米价昂贵。产粮之区。不许商贩买运出境。非有无相通之理。请饬各省。除边门海口。原应巡查。毋许透漏外。其内地务宜流通。不得禁示等语。查遏籴久有例禁。诚恐法久渐弛。应再通行各省督抚、谆切晓谕。再奸商乘机买贮。私行囤积。于民生更有未便。应令一体查禁。从之。　　

○四川布政使仓德奏、督臣张广泗、添调之陕、甘、云贵、官兵余丁一万三千名内。凉州、河州、官兵由茂州赴营。陕西、固原、延绥、官兵自栈道入川。由灌县出口。云贵官兵。由成都赴营。添调新兵。即应加增粮运。臣商之抚臣。先后雇背夫一万二千余名。分起委员、押交总理粮务道。分站安设。随军挽运。又于成、重、潼、顺、叙、嘉、龙、泸、资、眉、卭、绵、永、等十三府厅、州属仓谷内。添办米十二万石。勒限运赴西南两路。又添调丞、倅、州、县佐杂二十余员出口。听候差委。及分管随军办理一切粮务。现在大兵不日会集。夫粮充足报闻　　

大清高宗法天隆运至诚先觉体元立极敷文奋武孝慈神圣纯皇帝实录卷之三百十四


大清高宗法天隆运至诚先觉体元立极敷文奋武孝慈神圣纯皇帝实录卷之三百十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文革殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十三年。戊辰。五月己亥。上诣畅春园、问皇太后安。　　

○至观德殿大行皇后梓宫前奠酒。翌日如之。　　

○上还宫。　　

○谕、从前臣工条奏凉庄驻防满兵。有请迁移他处者。亦有奏请不必移驻者。屡准屡驳。迄无定见。嗣经庆复查奏、军机大臣定议。凉州兵丁。不必移驻。惟庄浪满兵。请添驻宁夏。据该抚黄廷桂奏称、现在拨估营建。尚未办理。朕思前此驻兵庄浪。屡经详酌。始行定议。移驻之时又大费经营。十余年来。甚属安怗。今若复令迁徙。在宁夏重镇。原可不必添兵。而庄流要地转无以资弹压。且徒费帑项。而兵丁又安土重迁。其旧城兵房。别无应用。亦不应抛弃成功。是移驻、则在官在民。两有未便。如仍旧贯、则官无建置之劳。兵免迁移之累。均有裨益。所议庄浪满兵移驻宁夏之处。著停止。该部即遵谕行。令该将军督抚等知之。　　

○谕军机大臣等、朕闻福建、厦门、港仔尾地方。因今岁米价昂贵。刁民纠众。抢掠米铺五家。每铺各抢去米二十余石。该处为水师提督驻劄之处。似此聚众抢夺。该提督张天骏、何以不行奏闻。可传旨询问。并令该督抚等、查明据实具奏。　　

○军机大臣等奏、向例携眷来降之额鲁特。发宁古塔安插。单身来降之额鲁特。发江宁、杭州、青州、天津、等处安插。今解到投诚之单身额鲁特策零、孟克特穆尔、巴雅尔、扪都、等四人。江宁等处。人已过多。应将策零等、改发京口。放为额外披甲。给钱粮半分。并立产银减半支给。无庸另给娶妻银。嗣后单身来投之额鲁特照此办理。从之。　　

○以左翼翼尉兆明、为正蓝旗满洲副都统。　　

○三等子雯蔚故、赐祭如例。　　

○以故广西都康土知州冯锠子永先、袭职。　　

○庚子。上幸瀛台。　　

○内阁、翰林院、带领乙丑科散馆之修撰、编修、庶吉士、等引见。得旨、清书、修撰钱维城、已经授职。庶吉士李友棠、汤萼联。黄叔显、孙汉、刘元熙、庄有信、顾＜氵联＞、俱著授为编修。张馨、周世紫、俱著授为检讨。汉书、编修王际华、已经授职。庶吉士李因培、郑虎文、秦鐄、蒋元益、史贻谟、欧阳正焕、谢溶生、积善、沉志祖、徐开厚、钮汝骐、朱若东、张甄陶、国柱、宋弼、温敏、章暟、张绍渠、徐光文、李清时、王楷、杨演时、俱著授为编修。宗室达麟图、何德新、杨维震、梦麟、俱著授为检讨。梁济瀍、杨永谟、朱履端、单铎、以部属用。黄遇隆、钟凤翔、许菼、以知县即用丁。居信、潘伟、蒋辰祥、冀文锦、杨士鉊、著归进士原班铨选。庄存与、此次散馆考试。诗赋虽属平常。闻其平时、尚留心经学。著再教习三年。下次散馆。再行考试。　　

○予故内大臣一等伯钦拜、祭葬如例。谥肃敏。　　

○辛丑。谕军机大臣等、江苏刁民。聚众阻粜。近有数案。其中青浦县朱家角镇一案。尹继善、安宁、译行义、俱经奏闻。吴江县盛泽镇一案。尹继善奏闻。而安宁未奏。吴江县徐方等咆哮县堂一案。译行义具奏。而尹继善、安宁、尚未奏到。伊等同属封疆大吏。于地方事务。当权其轻重。如事属寻常。可以即行完结。原不必请旨定夺。如事关重大。自当据实奏闻。但督抚等、同在地方数百里内。何以陈奏参差若此。为民司牧。凡事当绸缪于事先。豫为布置。勿令群情汹涌。倘有奸匪倡谋。即应早折其萌芽。勿令纵恣。设或事起仓猝。又当善为弹压。勿令蔓延。方足以靖刁风而戢众志。今江苏一省。因米价昂贵。而奸民遏粜滋事之案。不一而足。如苏郡顾尧年之自縳以煽惑众心。其尤著者。将来辗转效尤。何所底止。此数案现在作何办理。地方曾否宁怗。督抚大吏。当妥协经理。方不负简任封疆之意。非徒以一奏了事。遂谓可谢已责也。可传谕尹继善、安宁、谭行义、令其善体此意。并将此数案情节轻重。及现在如何办理之处。具摺奏闻。寻据尹继善、安宁、会奏、苏州顾尧年一案。已经发落。青浦朱家角镇一案。审明踏沈米船。拆毁行面。并勒令罢市抗官。系秦补、王圣金、为首。应立即杖毙。为从者分别充徒枷责。吴江县盛泽镇一案。审明刁民万友臣等、借口出洋。鸣锣诱众。踏沈米船。该县差役往拘。各犯反欲殴差。但尚无辱官闹署、及罢市等事。应照抢夺律拟徒。将首犯万友臣、先行枷责。为从者分别发落。至吴江县咆哮县堂一案。查明实系讹传。并无其事。得旨、览奏俱悉。应时刻以惩奸安良存心。而办理毋存欲宽欲严之念则得矣。又据谭行义奏、吴江县咆哮县堂一案。原不应即行渎奏。因顾尧年一案。游手之民。目无功令。不可不急求惩治。故一并叙入。致与督抚陈奏参差。报闻。　　

○以头等侍卫莽阿纳、为四川建昌镇总兵。
  </div>
  <div class="pagination">
   <a href="清实录乾隆朝实录_page434.html">
    上一页
   </a>
   <span>
    ...
   </span>
   <a href="清实录乾隆朝实录_page430.html">
    430
   </a>
   <a href="清实录乾隆朝实录_page431.html">
    431
   </a>
   <a href="清实录乾隆朝实录_page432.html">
    432
   </a>
   <a href="清实录乾隆朝实录_page433.html">
    433
   </a>
   <a href="清实录乾隆朝实录_page434.html">
    434
   </a>
   <span class="current-page">
    435
   </span>
   <a href="清实录乾隆朝实录_page436.html">
    436
   </a>
   <a href="清实录乾隆朝实录_page437.html">
    437
   </a>
   <a href="清实录乾隆朝实录_page438.html">
    438
   </a>
   <a href="清实录乾隆朝实录_page439.html">
    439
   </a>
   <a href="清实录乾隆朝实录_page440.html">
    440
   </a>
   <span>
    ...
   </span>
   <a href="清实录乾隆朝实录_page436.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
