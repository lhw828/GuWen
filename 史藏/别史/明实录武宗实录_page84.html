<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 84 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 84 页/共 127 页</h1>
    <div class="content">　　○庚辰吏部尚书杨一清等言伏见  陛下比岁视朝太稀又复太晚或日西或薄暮入春以来渐至昏夜日月之光既远上下之情不通  陛下岂不以天下政务文武诸司分职于外辅导之臣论思于内委任责成可不劳而理但人君元首也臣下股肱也未有元首不运而股肱得效其用者臣等旦旦入朝輙闻报免目不睹  天颜耳不闻天语如婴儿之违远父母伥伥乎无所依小大诸司各有政务辰入酉罢未免妨废职业而况侍卫之人披执铠仗自朝至暮饥馁困惫遂令阙门之外御街之傍群众喧阗殆同市井四夷朝贡之使络绎而来见此能无骇异归而传语必将启其轻我中国之心且宿卫扈从自有禁兵简阅训练责在将领其沿边设兵本为防御虏寇顷者徵调边兵轮番京师操练已失本末轻重之伦  陛下又亲教阅之是以天子之尊行将帅之事以禁密之地为攻战之场震撼喧呼以夜继日既无警跸之规复乖堂陛之分边鄙将士恃宠而骄猖狂悖慢容或有之况密迩宫壶意外之虞不可不防  陛下春秋鼎盛储位尚虚正宜凝神冲默以养性灵深居端拱以延福祚顾乃耗神疲力于兵革之间上损威盛下骇人心臣等所以食不下咽卧不安寝也伏望念  祖宗创业之艰思今日继体之重祗旧典日以平旦视朝百官奏事悉照常规仍乞端拱穆清深居禁密严警跸之制以消意外之虞保性灵之和以衍宗祧之庆敕令将官各就教场操练罢遣边兵使归本镇防守则朝廷正而治本端人心安而天意顺矣奏上亦不报
　　○命都督佥事傅铠五军营右掖坐营管操
　　○总制狭西右都御史邓璋奏榆林为西北重镇虏寇不时侵入边墙年久倾圯清平堡大涧墩至中沙墩二十四里定边营新安四墩至甘草甸二墩二十七里请及时修筑以防虏骑镇城南关人烟辏集宜筑外城以卫居民兵部覆奏从之
　　○辛巳六科都给事中李阳春十三道御史于鳌等各上＜锍-釒＞言自古人君图治者每脩克勤之德礼有辨色入朝之文诗有东方明矣之咏我  祖宗昧爽视朝寒暑无间百官奏对日以为常此诚万世当守之家法也  陛下春秋鼎盛当励精之期天下臣民翘首望治柰何弥月以来视朝益稀临御太晚军士每疲于枵腹臣工或至戴星岂惟万几之繁一切隳废兼之时渐向晦门禁关防尤所当慎伏愿自兹以往思上天付畀之重念  祖宗创业之难每日必一视朝每朝必于清旦仍令诸司奏事如初时有闲暇则延辅道之臣与之商确政事得失人材贤否务求治理以臻至化其他无益之作不急之务凡有以妨政治者悉皆屏绝庶几  圣德日新  圣政日脩上可以复
　　祖宗之制下可以答臣民之望＜锍-釒＞入俱不报
　　○兵科给事中王良佐言郊庙之祀天子必省牲必誓戒散斋致斋有常期有专所当祭之日夙驾而往行礼之际无贰尔心期昭格也迩者正月初五日躬祀  太庙不遣官是矣但薄暮方出行礼愆期则夫登献夙戒之羞不将败恶与祭歛戢之容不寖□□角羊□怠者寡矣及初十日郊祀初七日当誓戒臣等导驾与百官具朝服侯至更初忽见执驾之人一呼而散宿卫之士群噪而奔臣等伫集左掖昏暗中传闻免朝不知旨从何出惶惧失措徘徊久之至初九日  圣驾当临斋宫百官莫不晨趋以候是日薄暮方往至坛夜已一鼓竟免朝参在坛未久随即行礼行礼方毕随即下营臣愚不知  皇上此行果事  天邪抑游幸邪及次日  驾还复至夜分城门失启闭之常禁闼有驰骋之杂一切非时与制矣又凡节令大朝贺每至昏暮而司晨之官尚报卯时传之四方所损非细乞自今凡祭祀朝贺之期经筵讲书之候起居寝兴之节务各及时遵制举行则祀  天奉  先与百凡纲纪无不张举天下幸甚＜锍-釒＞入不报
　　○壬午庆成王府镇国将军奇濧等十三人以请支禄米为名私出汾州城走太原镇巡官以状闻降敕切责汾州知州伍箕指挥王礼王府教授陈洪俱逮治
　　○兵部以御史汪赐勘报宣大二镇御虏功上请诏有功并阵亡官军五百六十一人各升赏有差总制军务御用监太监张永监督军务御马监太监张忠总制军务右都御史丛兰各赏银伍十两纻丝四表里总督粮饷户部右侍郎兼都察院右佥都御史侯观银二十两纻丝二表里赐以纪功赏银拾两纻丝一表里副总兵都指挥佥事陶杰并锦衣卫都指挥使张谦等八人各升一级
　　○癸未升江西布政司右参议白金为右参政
　　○荫大理寺卿燕忠子鼎为国子生
　　○哈密并撒马儿罕等地面使臣火者哈辛等来贡赐宴给赏有差
　　○甲申吏部左侍郎王璟以年七十乞罢诏不允
　　○改巡抚贵州右副都御史萧翀巡抚河南
　　○总制狭西右都御史邓璋劾奏署都指挥佥事张雄指挥使王鉴胡隆施杰指挥同知王武轮戍后期请逮治以后该班官赴边过期者请俱革见任兵部覆奏从之
　　○丁亥升狭西左布政使曹祥为都察院右副都御史巡抚贵州兼理军务
　　○参赞机务南京兵部尚书张澯以病乞休致不允
　　○总督御史彭泽奏河西甘肃等处素称雄镇顷缘将领贪婪坐困军士以致弛备丧师请凡侵克粮四百石草八千束银二百两及诸物直二百两以上者处斩以狥不及数者谪永远戍边有干方镇重臣者劾治兵部议覆诏边储重事此后有侵克者俱如例行勿得姑息
　　○监察御史张翰言旬日以来民间相传谓朝廷欲选用女子凡有女之家未许者不择婿为配及笄者不备礼而成甚至藏于姻党之家致有帷薄之议京师如此传之天下惊疑益甚上亏  圣化下败彝伦乞敕礼部出榜晓谕庶昭  圣德之明解愚民之惑不报
　　○致仕右副都御史徐源卒源字仲山直隶长洲县人成化乙未进士授工部都水司主事改兵部武库升职方员外郎武选郎中弘治癸丑升广东布政司左参政丁巳升浙江右布政使己未升湖广左布政使庚申升都察院右副都御史巡抚山东乙丑乞归至是卒诏与祭葬源为人脩饬与物无竞致仕后两被逆瑾之害至除名瑾诛后蒙诏复职
　　明武宗毅皇帝实录卷之一百二十
明武宗毅皇帝实录卷之一百二十一
　　正德十年二月己丑朔升湖广右布政使李昆为狭西左布政使
　　○总督漕运兼巡抚凤阳等处右都御史陶琰以老疾乞退  上温旨慰留之
　　○庚寅楚雄府地震
　　○旌表直隶定远县妇女居氏等五十六人居氏为方淳妻丁氏方清妻王氏贾清妻钱氏郑翱妻尉氏郑祥妻沈氏尉柏妻陆氏汪春妻袁氏陈浦妻王氏吴方妻盛氏陈浙妻唐氏邹儒妻汪氏周杰妻朱氏吴与□马妻郑氏周添禄妻吴氏杨钊妻方氏吴鸾妻王氏金庆妻沈氏潘免妻钱氏郭凤妻汪氏张福妻郑氏徐昇妻沈氏徐冕妻唐氏吴让妻吴氏方金妻叶氏徐禄妻王氏邹奉妻郭氏方恩妻陆氏徐礼妻杨氏许爵妻金氏徐行母陶氏孙爵继母又沈淳沈举顾惠尉海方铣吴方陈恩吕闰邓宗李海顾铣张旻陶松包易女各一人万清邹奉方忠女各二人周桂女四人葛祥妹一人俱不受贼污而死有司具实以闻礼部议谓定远兵燹之余公私匮竭立坊于门恐人众不能遍及宜如近例刻石于旌善亭以彰贞烈人给银三两以助殓葬诏可
　　○巡按广东御史高公韶奏韶州故有唐相张九龄柌景泰中用给事中白莹言以唐韶州剌史邓文进宋邕州推官谭必国朝永丰令邓颙俱入祠配享窃考九龄子拯为伊阙令时安禄山陷河洛拯不受伪官坚守臣节忠义著闻而独见遗似为缺典礼部议覆诏曰如拯可谓不愧其父矣其令从祀时部议因及大学士丘浚历官四十余年惓惓以经世宰物忠君报国为心观所著学的世史正纲大学衍义补诸书既于世教有补晚事  孝宗所志亦略见于行若不崇祀表扬何以风示天下今琼州以宋学士苏轼祀于奇甸书院浚宜附祀亦从之
　　○辛卯云南孟琏长官司土官母招曩猛并土舍刀派兰差头目康浩等来朝贡马匹银器赐宴赏彩叚衣物并给赐土官母土舍纻丝罗各有差
　　○以灾伤免直隶凤阳等府滁徐二州并中都留守司所属州县卫所正德九年秋粮有差
　　○分守凉州太监颜太经奏带食茶户部言国家重马政故严茶法奏带非例也宜停罢诏准带七百斤
　　○巡按监察御史朱昴劾分守居庸关太监李嵩科害军士勒取客商财物及擅伐应禁山场树木请取回治罪而荐守备黄花镇太监郭原清慎可以代嵩其黄花镇官军数少可专令指挥管理以免侵渔得旨宥嵩止令严束下人黄花镇守备亦仍旧
　　○壬辰升都指挥使张林张谦王瓛俱都督佥事林张雄侄瓛张永家人冒宣大赞画功也
　　○提督山西三关都御史陈天祥奏鴈门宁武偏头关旧有山隘峻险以扼北虏近因势豪伐木居民开垦山坡渐成通衢易以冲突况朔州当宁武之冲其喇河堡荞麦川旧无墩台烽堠虏得径入宜添设墩堠使声势相援其龙泉关迤南恶石口等地俱有径路可通真定顺德等处亦宜防禁兵部议令总制提督巡抚等官以时整饬从之
　　○调大同卫指挥同知李勇于湖广武昌卫先是勇父怀充游兵千总以虞台岭之败降于虏诡曰阵亡勇得袭职后怀数诿虏入寇军中号曰猴儿李兵部请下各边募能擒怀者且招怀许令投首调勇并迁其家属于南方若怀三年不归则置勇于法以惩叛逆从之
　　○复副千户汪淮署指挥佥事守备山丹卫都指挥佥事高时守备永昌卫从总督都御史彭泽荐也
　　○升广西布政司右参政童瑞为湖广右布政使
　　○癸巳提督边务兵部左侍郎陈玉条奏边事一山海关至墓田峈诸营堡原额官军四万九千五十余名今逃故者七千三百五十有余宜令提督会巡抚管粮等官清查还伍仍摘出各官所役以足原数其看厂守城常操及役占之类别以余丁补之一调兵防守必人马俱庶可济用若不给马军士自负盔甲什物跋涉千里则锐气消阻而不可用矣乞敕辽东镇巡等官遇有徵调官军即给与马匹一燕河营所辖边山五百余里关寨六十余所非一人所能督理宜分擦崖子等关迤西及割喜峰潘家关营委之参将张铭以三比建昌二营军千人与之令驻太平寨其罗文峪至将军石关营另以参将一员管理驻马兰峪俟事宁别议其黄花镇贾儿岭地方则委密云镇守等官就近提督庶事体归一兵部议覆从之
　　○甲午降总兵官署都督佥事刘淮为都指挥佥事以言官劾其宣府失事故也
　　○镇守云南总兵官黔国公沐昆辞所加太子太傅＜锍-釒＞入允之
　　○番僧完卜锁南坚参巴尔藏卜遣人朝贡乞袭封大乘法王许之
　　○丁酉释奠先师孔子遣大学士梁储行礼
　　○戊戌祀  大社  大稷遣成国公朱辅代行礼
　　○保安寺大德法王绰吉我些儿本乌思藏使也  上留之得幸至是欲遣其徒领占绰节儿绰供劄失为正副使还居乌思藏比大乘法王例入贡且为两人请国师诰命及入番熬设广茶下礼部尚书刘春议不可且为沮坏茶法骚扰道路有旨令复议春执奏乌思藏远在西方性极顽犷虽设四王抚化而其来贡必为之节制务令各安其所不为边患而已若遣僧赍茶以往给之诰敕万一假  上旨以诱羗胡妄有所请求欲因以自利不从便为失异俗意从之则无益事兴其害有不可胜言者诏仍与诰命而罢设茶敕是时  上诵习番经崇尚其教常被服如番僧演法内厂绰吉我＜此夕＞儿辈出入豹房与诸权贵杂处及两人乘传归辎重相属于道所过烦费行道避之无贵贱皆称两人国师云
　　○己亥命守备指挥使陈乾充右参将分守马兰谷等处地方
　　○都督同知朱宁请免锦衣卫军政考选允之
　　○庚子免江西万年县正德九年夏税以县新设从右参政吴廷举奏也
　　○辛丑命是月二十二日经筵
　　○都察院议昌平州及顺义密云怀柔三县皆奏役重县既隶州亦宜协济请自今北黄杠诸役以十分□率州出银十四而三县共出十六若三县民苦加累则宜省马夫陵户之余者以宽其力陵户勿令营求替补脱避徭役马夫每官止给银四十两勿以扰民诏如议
　　○壬寅命都指挥同知马永守备遵化等城指挥同知朱銮守备环庆地方
　　○免江西东乡县五十五等都听抚复业人民粮差三年七十一等都及临川县五十三等都粮差一年从兵备副使胡世宁奏也
　　○癸卯礼部尚书刘春以母老乞归不许
　　○刑科给事中徐之鸾劾右佥都御史陈天祥为巡按时尝受馈为兵备时尝妄杀人太常寺少卿黄堂升官未谢恩先服金紫乞并赐黜罢下吏部议言虏患方急天祥未可辄易堂宜令自陈已而俱晋之
　　○陕西固原州隆德县俱地震有声如雷
　　○命守备都指挥佥事江桓光左参将分守独石马营等处地方
　　○南京都察院右都御史刘洪卒洪字希范湖广安陆人成化戊戌进士授阳谷知县徵为御史升浙江副使广东按察使都察院右佥都御史巡抚贵州四川寻升右都御史总督两广入掌南京院事守制归卒于家诏赠刑部尚书赐祭葬洪仪观修整性度醇实与人言表里洞达巡按得宪体在贵州时米鲁余党煽惑洪劾守臣之邀功开衅者乃帅兵讨平之在四川松潘夷弗清洪申严法令边人赖之以安在两广潮惠二府獞贼出没为患洪出师俘斩甚众兵部尚书刘大夏尝以正大荐之
　　○甲辰升广西布政司左参议杨玮为四川按察司副使
　　○命南京工部右侍郎俞堔致仕南京给事中潘棠等劾深贪污尝通属官员外郎曹山贿赂又纵子宿娼乞罢黜吏部议如所言诏深致仕山冠带闲住
　　○哈密忠顺王速坛拜呀即差使臣伴送撒马儿罕等番王头目速坛把卜儿等所遣火者哈新等来朝贡＜马犬＞马方物赐宴赏彩叚衣物有差
○总督甘肃都御史彭泽以疾乞休致且言陕西一省而有总制总督恐牵制误事今甘肃稍静延宁无警宜止令总制都御史邓漳处置夷情得旨朕念卿忠勤体国多效贤劳方切委用不允所辞边方事情兵部议拟以闻
○兵部奏定京城内外及通州涿州捕盗升赏例巡捕把总守备官缉捕至百名者升署一级二百名实授一级部下领队官积五十名者升署一级百名者实授一级俱世袭其不及数并军快人等俱给赏从之
　　○守备宣府都指挥使都勋把总指挥胥镇等以虏入葛峪堡下巡按御史张经按状镇等逮治勋以迁官宥之
　　○总制军务都御史丛兰劾总兵官刘晖于山东驿递滥用马匹车辆至易州虚报声息调取官兵防护行李至镇城乘轿尝于帅府面诘其非而晖即称病不出乞命医验其虚实及戒饬各边治安报声息滥役军士者罪晖亦引疾辞诏番之仍令巡抚遣医疗治晖俟愈亟出治事
　　○丙午海西并建州等卫女直左都督等官褚养哈等来朝贡马及貂皮赐宴赏袭衣彩叚如例
　　○总制军务右都御史邓璋言延绥宁夏等镇边报屡闻陕西布政司所贮京运银十万两拟供甘肃用兵之费而陕西河南所角□羊事例银不过二万两支用已尽乞下户部再发京库银十万两及开中淮浙盐二十万引以备军兴户部覆议陕西起运粮料岁至七十七万余石专给三边郎中张文锦近报催完各边粮料已八十七万余石甘肃用兵以来运送银至十八万两及山东事例银一万四千两开中淮盐二十五万引俱令总制官随宜处置以足各边之用矣今京库见银数少无可运送淮浙盐引无可开中宜行巡抚侍郎冯清备查前银通融支给其开去淮盐果报中尽绝奏闻区处议入从之
　　○丁未  恭仁康定景皇帝忌辰遣仪宾杨淳祭  陵寝
　　○遣户部尚书祭京都太仓之神
　　○遣顺天府官祭宋丞相文天祥
　　○给事中王爌劾奏南京兵部尚书张澯先任户部建议查徵积欠将以媚逆瑾也乞削其秩吏部议澯素有才望一事之失难尽掩其平生况近改参赞士论称其风采  上然之令澯如旧尽心供职
　　○南京礼部尚书乔宇上＜锍-釒＞乞休温旨慰晋之
　　○监察御史曹仿劾南京史尚书孙需仕途延久风节不闻冒掌铨衡不分淑慝乞罢黜吏部议需清慎无过似难轻弃  上是之令用心供职
　　○改注司礼监太监萧敬侄都指挥萧仪于延平卫敬延平人请以仪护视祖莹许之仍令驰驿以往
　　○分守大同东路参将张輗奏带官旗叶宏等十五人兵科以輗违例妄奏宏等营求驳之下兵部议请寘于法诏许带三人如例而宥輗与宏等罪
　　○兵部尚书陆完辞免提督团营操练以授都御史彭泽诏完炤旧提督泽待哈密事情奏报至日以闻
　　○戊申巡抚蓟州等处都御史王倬等奏请裁革峨嵋山黄崖口鲇鱼石滦阳营等处守备内臣并省二员以靖地方兵部议覆不允
　　○革提督潮河川都指挥佥事李琮古北口指挥使李秉各回原卫带俸以巡按御史劾其不职故也
　　○己酉兵部议覆监察御史马陈图所言五事一专委任宜令各边总制提督巡抚镇守总兵官劦谋戮力以济危急巡抚发摘奸伏镇守总兵毋得阻挠一明赏罚官军获功不许势豪抢夺领军官员遇贼退怯者明正其罪一选将帅庸软者率以贿进而勇略投诸散地宜下总制巡抚官访保职卑或被谪之有才能者一练军旅各边军士宜按食粮册清查其冒闲占役者俱编之行伍一用筹策夷狄连岁入寇累变奸计以取胜中国岂可守常以待之宜集群谋酌量施行得旨今后各镇巡等官务同心协谋共图成功余如议
　　○升河南按察司佥事李天衢为陕西右参议
　　○命广西布政司正德十年以前在库赃罚等银存晋本处备用以地方急缺粮储从守臣奏也
　　○固靖等处游击将军都指挥佥事张桓守备云州纳级都指挥佥事廖纶坐四川东卿之役部下御贼有死者逮问俱赎杖还职
　　○庚戌以管理南京粮储右副都御史崔文奎为南京工部右侍郎
　　○分守大同西路参将李淳奏带军舍秦恭等六人兵部亦以踰例请治罪诏如例予之淳勿治
　　○命指挥佥事后启守备张家口堡地方
　　○辛亥注冠带总旗李岳王滋于锦衣卫不为例以大监李嵩王刚奏带冒宣府功也
　　○云南大理府地震
　　○甲寅升应天府府尹白圻为都察院右副都御史管理南京粮储
　　○兵部右侍郎丁凤乞致仕不允
　　○总兵官却永奏带千户李珍等二十六人亦为兵部所劾诏宥永罪止许带五人如例
　　○发太仆寺寄餋马一千五百匹给宣府一千匹给大同从镇巡官请也
　　○乙卯贵州金石番长官石承隆与其从弟承玺谋劫其兄承暹杀之遂紏苗贼作乱守臣擒之承隆死狱中磔承玺以狥仍令举石氏族属可承袭长官者以闻
　　○虏入延绥宁夏地方陕西镇巡以闻兵部议甘肃渐宁宜令总督都御史彭泽将原调延宁固原人马发回本处防御从之
　　○蓟州镇巡官勘奏虏入小江口等处失事者守关指挥高梧等三十八人俱逮问参将陈勋张铭俱夺俸两月守备太监徐顺少监梁王□隽监丞王鉴高柰奉御陈璋俱宥之
　　○丙辰河南巡按御史许完劾奏通政司参议吴玉荣贪淫凶狠以进士为尚书王继冶葬开封索其子谢金后以给事纪功河南又私通余王亲女乐赠以赃骡故时有余素娥一匹骡之语其廉耻扫地乞削夺官秩  上谓完阴讦本当逮问姑宥之
　　○丁巳升湖广左布政使黄王□赞为应天府府尹
　　○云南楚雄府地震声如雷
　　○南京国子监祭酒吴一鹏乞致仕不允
明武宗毅皇帝实录卷之一百二十二
　　正德十年三月戊午朔
　　孝宗太皇大后忌辰  奉慈殿行祭礼遣驸马都尉马诚祭  裕陵
　　○升福建右布政使龚弘为湖广左布政使
　　○己未以兵荒免四川西充蓬溪盐亭射洪等县今岁税粮有差
　　○都察院覆开封府知府贺锐奏言王府官有罪例请旨有司不得擅逮今富民纳银为候缺典膳引礼者遂敢抗违公府逋租避役请自今除见任者犯罪如旧请旨其候缺者所在官司各得逮治诏从其议仍通行天下有司知之
</div>
    <div class="pagination">
<a href="明实录武宗实录_page83.html">上一页</a><span>...</span><a href="明实录武宗实录_page79.html">79</a><a href="明实录武宗实录_page80.html">80</a><a href="明实录武宗实录_page81.html">81</a><a href="明实录武宗实录_page82.html">82</a><a href="明实录武宗实录_page83.html">83</a><span class="current-page">84</span><a href="明实录武宗实录_page85.html">85</a><a href="明实录武宗实录_page86.html">86</a><a href="明实录武宗实录_page87.html">87</a><a href="明实录武宗实录_page88.html">88</a><a href="明实录武宗实录_page89.html">89</a><span>...</span><a href="明实录武宗实录_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
