<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 50 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 50 页/共 523 页
  </h1>
  <div class="content">
   ○壬子。上御抚辰殿大幄次。赐王公大臣、蒙古王、贝勒、公、额驸、台吉及外藩使臣等宴。并赏赉有差。　　

○甲寅。孝庄文皇后忌辰。遣官祭昭西陵。　　

○以祫祭太庙致斋。前期命皇次子旻宁诣孝淑皇后殡宫行岁暮祭礼。　　

○乙卯。上以岁暮祫祭太庙。自是日始。斋戒三日。　　

○丙辰。谕军机大臣等、据魁伦等奏洋盗畏罪率夥投首一摺。盗首沈振元、沈弗桃、二犯。在洋叠次行劫。情罪甚重。今既知畏惧悔过。率夥投出。并呈缴船只器械。与始终怙恶者。稍有可原。该督等业经赏给顶带。著照从前张表李发枝等投出之例。将沈振元、沈弗桃、委员押送赴京安插。其余小盗首。及夥盗等、分别办理。勿令再行滋事。至盗首蔡牵一犯。潜匿浙洋。仍著玉德严饬各舟师。上紧查拏。以清洋面。　　

○丁巳。以岁庙祫祭。遣官祭太庙中殿后殿。　　

○戊午。裕祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后孝仪皇后陵寝。　　

○遣官祭端慧皇太子园寝。　　

○遣官祭太岁之神。　　

○调巴里坤总兵官李绍祖、为山东登州镇总兵官。以四川督标副将德宁、为巴里坤总兵官。已革四川提督穆克登阿、为松潘镇总兵官。广东罗定协副将杨遇春、为甘肃西宁镇总兵官。　　

○己未。上御保和殿。筵宴朝正外藩。科尔沁、喀喇沁、敖汉、土默特、阿噜科尔沁、翁牛特、鄂尔多斯、克什克腾、巴林、喀尔喀、苏尼特、阿巴噶、扎噜特、土尔扈特、伊克明安、青海、王、贝勒、贝子、公、额驸、台吉、塔布囊等。并朝鲜、暹罗、各国正副使。随文武大臣。以次就坐。诸乐并作。上进酒。召在翼科尔沁卓哩克图亲王拉旺、科尔沁扎萨克达尔汉亲王丹曾旺布、喀喇沁亲王品级郡王满珠巴咱尔、科尔沁郡王喇什噶勒当、土默特扎萨克贝勒理藩院额外侍郎索诺木巴勒珠尔、右翼喀尔喀扎萨克亲王固伦额驸拉旺多尔济、科尔沁扎萨克郡王和硕额驸索特纳木多布斋、苏尼特扎萨克郡王车凌衮布、回部郡王衔贝勒哈迪尔、喀尔喀贝勒衮布多尔济、至御座前赐酒成礼。　　

○是日。己未年立春。顺天府进土牛春山宝座。　　

○是年。旌表孝子、直隶等省邢楷等十八名。孝妇、庞侯氏一口。守节合例、宗室准泰妻吴佳氏等十口。满洲四格妾张氏等一百十七口。蒙古六十三妻傅佳氏等二十六口。汉军郎濂妻于氏等二十口。各省驻防凌鹤妻赵氏等一百四十二口。直隶等省崔焯妻王氏等六百三十三口。夫亡殉节、直隶等省张裕慧妻王氏等三十一口。未婚守志、满洲海亮聘妻王佳氏一口。吉林驻防内松额聘妻颜扎氏一口。江苏等省杨锳聘妻侯氏等二十五口。百岁寿民、妇、浙江等省朱子通等三十六名口。五世同堂、浙江等省吴逢炳等五十二家。各给银建坊如例。一产三男、湖北等省吴正彩等三家。　　

○会计天下民数谷数。直隶各省通共大小男妇、二万九千九十八万二千九百八十名口。通共存仓米谷、三千七十五万七千七百六十二石五斗五升二合四勺。　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之三十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。春。正月。庚申朔。上诣奉先殿行礼。　　

○诣堂子行礼。　　

○遣官祭太庙后殿。　　

○上奉太上皇帝御乾清宫。率王以下文武大臣官员、蒙古王、公、额驸、台吉、及外藩使臣、行庆贺礼。礼成。上御太和殿受朝。作乐宣表如仪。　　

○诣大高殿寿皇殿行礼。　　

○侍太上皇帝御乾清宫。赐皇子亲藩等宴。　　

○加赈江苏丰、沛、铜山、邳、宿迁、安东、海、沭阳、八州县卫、被水灾民。及两淮板浦、中正、临兴、三场、被水灶户。　　

○贷安徽亳、蒙城、太和、怀远、凤阳、五河、盱眙七州县卫、被水灾民口粮。　　

○赈山东曹、单、城武、济宁、金乡、鱼台、嘉祥、邹、滕、峄、十州县、及临清、济宁、二卫、被水灾民。并贷口粮有差。　　

○辛酉。太上皇帝圣躬不豫。上侍疾养心殿。吁天虔祷。问视弥谨。向夕大渐。　　

○壬戌。辰刻。太上皇帝崩。上至御榻前。捧足大恸。擗踊呼号。仆地良久。视小敛毕。先趋乾清宫。于西丹墀下跪迎大行太上皇帝吉轝。敬奉乾清宫西次闲。上翦发成服。皇贵妃及妃嫔以下俱翦发成服。申刻。大行太上皇帝大敛。上痛哭失声。擗踊无数。既敛。奉安梓宫于乾清宫正中。陈奠设幕。自亲王以下文武各官、公主福晋以下、侍卫妻以上、及包衣佐领等男妇、俱成服。在京之蒙古王公台吉、暨外藩使臣、亦俱成服。各按位次齐集举哀。上哀恸深至。自旦至晡。哭不停声。竟日水浆不入口。王大臣等伏地环跪。恳上节哀。上悲痛不能自已。左右皆弗忍仰视。　　

○遣官告祭奉先殿。　　

○上以上书房为倚庐。席地寝苫。每日朝夕、诣梓宫前、上香二次。供膳三次。自是夕、至启奠以前。有常礼。器必尽哀。　　

○谕内阁、予以薄德。寅绍丕基。自丙辰初元。皇父太上皇帝亲授大宝。夙夜兢兢。深以不克负荷是惧。仰赖天祖垂佑。我皇父康强纯固。训政弥勤。予日侍圣颜。时聆恩诲。事事得有禀承。每岁掖辇巡方。万众欢欣。同殷瞻就。予问安视膳之下。窃幸皇父精神矍铄。不减平时。爱日寸忱。于马稍慰。昨以庚申年恭值皇父九旬万寿。予躬率王公大臣等、胪诚吁请举行庆典。欣荷慈俞。率土敷天。同伸舞蹈。敬念皇父年跻上寿。诸福备膺。五世一堂。即日可见来孙之喜。凡子臣颂祷无已之词。皆我皇父德福兼隆之实。予祈天祝嘏。来日方长。庆幸之余。惟知一则以喜。实不忍言一则以惧也。皇父寿履康宁。得天独厚。自强不息。阅数十年如一日。自上年冬腊。偶感风寒。调愈后。气体虽逊于前。然犹日亲训政。未尝稍辍。岁前蒙古王公、及外国使臣等、瞻觐圣颜。钦承温谕、无不顶祝期颐。正旦。御乾清宫。予躬率王公文武大臣等、行庆贺礼。方冀入春以后。渐可复元。讵期我皇父忽焉奄弃臣民。于正月初三日辰时。龙驭上宾。抢地呼天。椎心泣血。深恩罔极。欲报无由。敬思皇父御宇六十年来。厚泽深仁。沦浃肌髓。凡有血气。莫不尊亲。自必如丧考妣。予受恩嗣统。当兹大故。创钜痛深。哀感之外。尚复何言。惟念皇父付畀至重。凡所以勉绍前猷。仰承先志者。实藐躬之责。继自今欲再聆慈训。岂可复得。茕茕在疚。祗惧日深。尚赖内外文武大臣工。共矢公忠。敬襄郅治。弼亮予躬。即以上报皇父恩遇。其军营总统诸将等、亦当仰体皇父简拔委任之恩。训诫督责之意。振作自新。迅扫余孽。上慰在天之灵。尚属天良不昧。勉之。至一切丧仪。著派睿亲王淳颖、成亲王永瑆、仪郡王永璇、大学士和绅、王杰、尚书福长安、德明、庆桂、署尚书董诰、尚书彭元瑞、总管内务府大臣緼布、盛住、总理。其详稽旧典。悉心酌议。随时具奏施行。将此通谕中外知之。　　

○又谕、予受皇考付托之重。夙夜兢兢。今猝遭大故。龙驭上宾。抢地呼天。五中摧裂。敬惟皇考大御六十年来。教养万国臣民。旰食宵衣。备极劳瘁。此予所亲知亲见者。是以薄海内外。共享昇平之福。贻及子孙。追惟鞠育深恩。末由仰报万一、其服制一节。钦奉皇考遗诏。持服二十七日而除。但予自冲龄以来。荷蒙皇考教诲生成。于诸弟兄中钟爱期望。回逾常格。自亲授大宝后。孜孜训政。又逾三载。高厚深仁。昊天罔极。实非自古帝王柩前即位者可比。虽钦奉皇考遗诏。以日易月。予心实有所不忍。即持服百日。亦属日月易尽。而哀慕无穷。自当恪遵古制。敬行三年之丧。庶几稍尽思慕之忱。至于郊庙祭祀大典。自不应因大丧而稍略其礼。其应如何遣官恭代。及亲诣行礼之处。著诸王大学士等、查照向例。集议以闻。所有天下臣民应持服制。仍照定例举行。　　

○又谕、自古帝王功德显著。必有隆称懿号。昭垂万世。典至钜也。我皇考大行太上皇帝御极六十年。授玺藐躬。犹复日勤训政。提命谆殷。方冀日侍慈颜。期颐称庆。讵意圣躬偶有不豫。龙驭升遐。予摧裂五中。攀号莫逮。深惧无以显扬皇考崇功骏烈。以副天下臣民之望。钦惟皇考抚御万邦。法天行健。德化翔洽。六合大同。荡荡巍巍。莫名盛美。凡遇郊庙大祀。必亲必敬。昭格精诚。崇奉皇祖妣孝圣宪皇后四十二年。大孝弥隆。尊养备至。综揽万几。朝乾夕惕。爱民勤政。恺泽覃敷。普免天下钱粮者五。漕粮者三。积欠者再。咨询旸雨。宵旰殷怀。偶遇水旱偏灾。蠲贷兼施。以及筑塘捍海。底绩河防。从不稍惜经费。为保卫生民之计。所发帑金不下亿万万。至于独运乾纲。整饬吏治。披览章奏。引对臣工。董戒激扬。共知廉法。礼勋旧而敦宗族。广登进而育人才。征讨不庭。则平定准部回部。辟地二万余里。土尔扈特举部内附。征剿大小金川。擒渠献馘。地列职方。余若缅甸、安南、廓尔喀、僻在荒服。戈鋋所指。献赆投诚。其台湾等处、偶作不靖。莫不立即歼除。此十全纪绩。武功之极于无外也。而且圣哲多能。聪明天纵。文阐六经之奥旨。诗开百代之正宗。钜制鸿篇。以及几余游览。莫不原本经训。系念民生。圣制诗文全集之富。尤为度越百家。又开四库以网罗载藉。刊石经以嘉惠士林。集石鼓之遗文。复辟雍之古制。精研六律。纂辑群编。此圣学渊深。文德之昭于千古也。凡兹功德之隆。宜备尊亲之典。夫以我皇孝丕承祖烈。光大前猷。拓土开疆。声教暨讫。继统绪则为守成。论功业则兼开创。自宜崇称祖号。以副鸿名。惟是圣德谦冲。曾同军机大臣等、共承面谕、万年之后。当以称宗为是。予虽欲极意尊崇。不敢上违遗训。惟至德难名。究非臣下所能拟议。谨按谥法肇纪立极曰高。我皇考圣神文武。式廓鸿基。敬上庙号曰高宗。为百世不祧之庙。其应拟尊谥徽称。著大学士九卿等、敬稽典礼以闻。用副子尊崇谟烈。孺慕显扬至意。　　

○又谕、雍正十三年。皇祖考世宗宪皇帝龙驭上宾。其时各省督抚提镇及藩臬等、多有陈请叩谒梓宫者。曾经皇考降旨停止。今遭大行太上皇帝大事。除直隶总督。提督。盐政。距京较近。自应来京恭谒梓宫。总兵藩臬以下。俱不必来京。致旷职守。其各省将军、督、抚、副都统、提、镇、城守尉、并盛京侍郎、奉天府尹、及西北两路将军大臣、并盐政、织造、关差等。均著遵照前例。不必来京。惟当实心任事。仰副皇考之委任。不在仪节虚文也。将此通谕知之。　　

○又谕、朕受皇考深恩。绍承大统。日侍圣颜。敬聆训谕、综理庶政。洵为旷古罕觏之盛事。方冀再加数年。侍奉圣体。得以长聆训诲。讵意皇考于本日龙驭上宾。朕五内摧裂。哀恸迫深。嗣后一切政务。悉应仰体皇考圣意。朕兄弟中。惟仪郡王居长。著加恩晋封亲王。贝勒永璘、系皇考之皇幼子。绵亿、系五皇兄之长子。五皇兄原系亲王。薨逝后。皇考将绵亿递减二等、袭封贝勒。兹均著加恩晋封郡王。绵亿派往东陵。悉心办事。仪亲王长子绵志、成亲王长子绵勤、定亲王绵恩长子奕绍、俱系亲王长子。著加恩好照考封一等之例。均作为未入八分公。绵总、绵偲、系成亲王庶出之子。均著照例封为辅国将军。绵偲、著赏戴花翎。与奕纯、并挑在乾清门行走。其余已授职者。各供厥职。奕纶、奕绅、著陪伴二阿哥在上书房读书。其余年幼未授职者。均著在邸读书。以示朕仰体皇考圣心。加恩本支之至意。　　

○又谕、上书房师傅。除总师傅刘墉、照旧行走外。其各师傅内。著陈万全、达椿、万承风、仍留上书房行走。余各回本衙门供职。　　

○命额驸科尔沁郡王索特纳木多布斋、在御前行走。　　

○召吏部尚书署安徽巡抚朱圭、来京供职。以布政使陈用敷、护理巡抚。按察使恩明、署布政使。　　

○癸亥。谕内阁、据王大臣奏称、三年之丧。难以举行。请依旧制。以二十七日除服一摺。所奏未能深悉予意。予受皇考鞠育深恩。昊天罔极。忽遭大故。泣血痛心。虽哀慕终身。尚难仰报慈恩于万一、非以持服三年。遂为尽孝也。我皇考临御六十年来。勤求治理。宵旰焦劳。及授玺藐躬。犹复孜孜训政。内外咸沾德化。谟谋贻及子孙。予与天下臣民。同深感戴。服制一节。臣民等自宜钦遵旧例。若予则亲承付托之重。渥蒙顾复之恩。以日易月之制。实不忍行。况三年之丧。达乎天子。载在礼经。辗转思维。终以持服三年为允协。至于郊庙祀典。军国政务。仍可于持服中举行。两不相妨。予意已定。诸王大臣等毋得再请。其如何举行三年之丧。仍著详稽典礼。确议具奏。　　

○又谕、朕自冲龄。蒙庆贵妃养母抚育。与生母无异。理宜特隆典礼。加晋崇封。兹追封为庆恭皇贵妃。所有应行典礼。著该衙门查例具奏。　　

○又谕、据御前额驸等奏、请除服后再回游牧处等语。伊等身受皇考恩眷多年。今遭大故。恳请除服后再回游牧处。尚属出于至诚。著照所请行。但念乾清门行走。及闲散蒙古王公台吉。内扎萨克较多。该处各有应办事件。俟二十七日后。即著伊等各回游牧处。御前额驸等未回以前。均著照例当给廪饩。至年班朝觐之蒙古。回子。呼图克图喇嘛等、及各国使臣。向例俱于紫光阁筵宴一次。各有赏赉。今虽停止筵宴。所有伊等应得赏项。仍行照例赏给。以示朕仰体皇考敷施闿泽之至意。　　

○又谕、从前皇祖考世宗宪皇帝大事时。蒙古王公台吉等内有未出痘者。曾蒙皇考降旨。均未令来京。今伊等未经出痘者。仍著不必前来。又念现在游牧之蒙古王公台吉等、一闻皇考大事。自必星速来京。叩谒皇考梓宫。若令伊等俱来。既无以仰副皇考惠爱众蒙古之圣意。且游牧处亦乏办事之人。除年班已来之蒙古王公、额驸、台吉外。现在游牧处所之内扎萨克、喀尔喀、青海、杜尔伯特、乌梁海、土尔扈特、和硕特等、蒙古王、公、额驸、台吉、及回子伯克等。均不必前来。著该衙门迅即行文。令其遵照。　　

○谕军机大臣等、我皇考临御六十年。天威远震。武功十全。凡出师征讨。即荒徼部落。无不立奏荡平。若内地乱民。如王伦、田五等、偶作不靖。不过数月之闲。即就殄灭。从未有经历数年之久。糜饷至数千万两之多。而尚未蒇功者。总由带兵大臣及将领等、全不以军务为事。惟思玩兵养寇。藉以冒功升赏。寡廉鲜耻。营私肥橐。即如在京谙达、侍卫、章京等、遇有军务。无不营求前往。其自军营回京者。即平日穷乏之员。家计顿臻饶裕。往往托词请假。并非实有祭祖省墓之事。不过以所蓄之资。回籍置产。此皆朕所深知。可见各路带兵大员等有意稽延。皆蹈此藉端牟利之积弊。试思肥橐之资。皆婪索地方所得。而地方官吏。又必取之百姓。小民脂膏有几。岂能供无厌之求。此等教匪滋事。皆由地方官激成。即屡次奏报所擒戮者。皆朕之赤子。出于无奈为贼所胁者。若再加之朘削。势必去而从贼。是原有之贼未平。转驱民以益其党。无怪乎贼匪日多。辗转追捕。迄无蒇事之期也。自用兵以来。皇考焦劳军务。寝膳靡宁。即大渐之前。犹频问捷报、迨至弥留。并未别奉遗训。仰窥圣意。自以国家付托有人。他无可谕、惟军务未竣。不免深留遗憾。朕躬膺宗社之重。若军务一日不竣。朕即一日负不考之疚。内而军机大臣。外而领兵诸臣。同为不忠之辈。何以仰对皇考在天之灵。伊等即不顾惜身家。宁忍陷朕于不孝。自列于不忠耶。况国家经费有常。岂可任伊等虚糜坐耗。日复一日。何以为继。又岂有加赋病民之理耶。近年皇考圣寿日高。诸事多从宽厚。凡军营奏报、小有胜仗。即优加赏赐。其或贻误军务。亦不过革翎申饬。一有微劳。旋经赏复。虽屡次饬催。奉有革职治罪严旨。亦未惩办一人。即如数年申。惟永保曾经交部治罪。逾年仍行释放。其实各路纵贼窜逸者。何止永保一人。亦何止一次乎。且伊等每次奏报打仗情形。小有斩获。即铺叙战功。纵有挫衄。亦皆粉饰其辞。并不据实陈奏、伊等之意。自以皇考高年。惟将吉祥之语入告。但军务关系紧要。不容稍有隐饰。伊等节次奏报杀贼数千名至数百名不等、有何证验。亦不过任意虚捏。若稍有失利。尤当据实奏明。以便指示机宜。似此掩败为胜。岂不贻误重事。军营积弊。已非一日。朕综理庶务。诸期核实。祇以时和年丰平贼安民为上瑞。而于军旅之事。信赏必罚。尤不肯稍从假借。特此明白宣谕各路带兵大小各员。均当涤虑洗心。力图振奋。务于春令一律剿办完竣。绥靖地方。若仍蹈欺饰怠玩故辙。再逾此次定限。惟按军律从事。言出法随。勿谓幼主可欺也。　　

○总理丧仪王大臣奏、大行太上皇帝丧仪仪注。未脱孝日期内。批本用蓝笔。各部院奏章。俟十五日后再进。二十七日内奏疏文移。俱用蓝印。报闻。　　

○总管内务府大臣奏、恭查会典。凡遇大丧仪。陵寝执事官员太监等停给孝服。仍素服。不摘冠缨。百日薙头。今孝淑皇后梓宫。暂安静安庄。所有应行之处。请旨遵行。得旨。静安庄执事人等、俱著穿孝。　　

○调西安右翼副都统观成、为左翼副都统。以头等侍卫永鄂、为右翼副都统。　　

○命绵志、绵勤、奕绍、在散秩大臣上行走。　　

○甲子。谕内阁、昨据王大臣奏、三年之丧。难以举行。请依旧制。以二十七日除服。朕因哀慕至情。万不能已。业经降旨明白宣谕、忆朕仰承皇考鞠育顾复深恩。昊天罔极。今忽遭大故。龙驭上宾。自念并无纤毫报答。惟有持服三年。庶几稍尽思慕之情于万一、今王大臣等、复以大礼服制。著有定仪。皇考太上皇帝于皇祖升遐之日。系持服百日。请循旧制举行。览奏呜咽。哀痛倍深。但诸臣以皇考持服日期。再三陈恳。朕亦何敢以孺慕私忱。有踰成典。不得已勉从所请。缟素百日。仍素服二十七个月。稍申哀悃。至三年内。凡遇郊庙大祀。百神群祀。及御门听政。一切典礼服色。著王大臣查照成例。敬谨办理。不必再行渎奏。
  </div>
  <div class="pagination">
   <a href="清实录嘉庆朝实录_page49.html">
    上一页
   </a>
   <span>
    ...
   </span>
   <a href="清实录嘉庆朝实录_page45.html">
    45
   </a>
   <a href="清实录嘉庆朝实录_page46.html">
    46
   </a>
   <a href="清实录嘉庆朝实录_page47.html">
    47
   </a>
   <a href="清实录嘉庆朝实录_page48.html">
    48
   </a>
   <a href="清实录嘉庆朝实录_page49.html">
    49
   </a>
   <span class="current-page">
    50
   </span>
   <a href="清实录嘉庆朝实录_page51.html">
    51
   </a>
   <a href="清实录嘉庆朝实录_page52.html">
    52
   </a>
   <a href="清实录嘉庆朝实录_page53.html">
    53
   </a>
   <a href="清实录嘉庆朝实录_page54.html">
    54
   </a>
   <a href="清实录嘉庆朝实录_page55.html">
    55
   </a>
   <span>
    ...
   </span>
   <a href="清实录嘉庆朝实录_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
