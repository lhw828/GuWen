<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 63 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 63 页/共 505 页
  </h1>
  <div class="content">
   ○予江苏太仓阵亡国子监学正夏宝全祭葬世职加等。　　

○予江苏阳湖、安徽休甯、等处合门殉难在籍郎中汪念祖、府知事杨锡嘉、训导胡泽顺、暨各眷属等分别旌恤。并入祠建坊如例。　　

○予江南各属阵亡殉难监生陈思任等绅民妇女八百二十九名口分别旌恤如例。　　

○旌表守正捐躯山西归化城民冯昭妻张氏。　　

○蠲缓江苏铜山、沛、宿迁、雎甯、四县被扰地方新旧额赋。暨杂课有差。　　

○戊申。谕内阁、朕寅绍丕基。诞膺景祚。仰承两宫皇太后圣慈。垂帘听政。治理勤求。在廷王大臣等夹辅翼为。当兹时势维艰。惟有上下一心。兢兢寅畏。于用人行政。黾勉图维。冀以奠民生而笃天眷。乃于七月十五日夜闲。忽见众星流向西南甚多。二十五六日夜。复有彗星见于西北。上苍垂象。变不虚生。且自上月以来。京师疫气盛行。至今未已。朕虽年在冲龄。实深恐惧。兹奉两宫皇太后懿旨。天人交儆。必政令有阙所致。惟当上下同心兢惕。益自修省。皇帝御极之初。屡经诏求直言。中外臣工。凡有献纳。无不优加采择。立见施行。第恐庶事之繁。四海之大。犹有遗阙幽隐。朝廷所不及闻。即诸臣陈奏事件。亦有忌讳不敢尽言。与指陈利弊未能切实之处。用特再行申谕中外大小臣工。务各斋心研虑。于朝廷政治得失之大且要者。悉矢忠赤。谠言无隐。亦毋徒以毛举细故。摭袭陈言。为虚承故事。应天以实不以文。值此四方多故。念切恫瘝。君若臣其勤思职业。用戒戏豫。以邀天鉴。　　

○又谕、庆端奏、克复景甯云和两县。并将平阳贼匪。悉数歼除一摺。浙江贼匪。窜扰景甯。县治被陷。经该县知县管书勋等集团进攻。泰顺民团。越境助剿。立将景甯县治收复。该逆复窜陷云和县。经知县柯沅等奋力攻剿。复将云和县治收复。其瑞安屯聚大嶨之匪。由湖石扑扰平阳县城。经革员张启煊等督率兵勇迎剿。毙匪无算。余匪凫水逃逸。仍著督饬各军。乘胜进攻。迅埽逆氛。毋留余孽。景甯云和两县文武员弁。于贼扰该县时。不能实力堵御。以致被匪窜陷。均难辞咎。署知县柯沅、有无闻警先逃情事。著耆龄、左宗棠、分别查明据实参奏。其平阳带兵溃退各员弁。著一并查明参办。　　

○谕议政王军机大臣等、官文、多隆阿奏、筹议马步各军。分道驰赴豫陕。并调拨庐郡防兵。助剿金陵一摺。前因陕西省城被围紧急。多隆阿尚在楚疆。为贼所隔。是以谕令胜保由洛阳一带。星速入陕。督办军务。多隆阿、雷正绾、谕令毋庸入陕。本日据奏、多隆阿督率马步。由南阳各属。分道进兵。先除潼关以外发捻各逆。保全秦晋要地。现在南阳虽已解围。而匪踪西向。势已蔓延。该将军未知现已行抵何处。亟须将南阳西窜之匪。剿办肃清。仍候曾国藩檄调驻扎。为金陵后路援应。其雷正绾一军。现在随枣。前命官文飞饬该总兵、绕出贼前迎击。著仍遵前旨办理。杜贼入陕之路。并仍将剿贼情形。随时驰奏。以慰廑念。庐州石清吉十营。是否已到金陵。庐郡亦系要地。李续宜所部。是否足敷分拨。多隆阿雷正绾之军。应行驻扎何处最要之地。并著曾国藩察度具奏。另片奏、拟饬李宗焘赴多隆阿大营。办理文案等语。该将军现在无须赴陕。李宗焘即可无庸调营。该员曾经胡林翼等密保。其人品才具。能否独当一面。应如何＜??闲＞用之处。著官文、曾国藩、酌量具奏。以备＜??闲＞用。又片奏、多隆阿饬委骁骑校伊明阿等、赴古北口采买马匹。请各处按数查验。免税放行。已照所请办理。前据严树森奏、内地回民。多以买马为生。现闻陕省回匪猖獗。马匹甚多。诚恐贩马入关。多带余马。阴以济匪。请饬各路统兵大臣等。嗣后购买战马。遴派汉人前往。或责令回民之有官职及家道殷实者承办。毋使散贩经手。以杜济匪之弊等语。所筹不为无见。该大臣等嗣后购买马匹。务须遴派妥实可靠之人。并注明执照。不得任其多带余马。为贼接济。将此由六百里各谕令知之。　　

○又谕、徐宗干奏、省北解严。酌撤兵勇。并筹议备御事宜各一摺。及庆端片奏、请撤红单船等语。浙江温台两郡。业已肃清。闽省边界及温台等处乡团。颇称得力。足资防守。闽省西北两路。水陆兵勇三万余名。虽经撤退四千余名。而秦如虎新募楚勇二千。复经到防。耆龄所派艇船十号。及随带陆兵四五千名。先后抵闽。饷需势难为继。自应裁汰冗兵。以节饷源。著耆龄、庆端、即饬闽军水陆各营将领。将所部兵勇认真＜??闲＞阅。再加裁减。务令尽去冗兵。悉成劲旅。庶一兵得一兵之用。于饷需亦可节省。至该抚所筹备御事宜。如陆路兵团。扼守隘口。及沿海绅民。办理保甲团练。并挑选精兵。练习火器。及查奖出力练民。不必另筹饷项。别为一军等情。办理均属周妥。该督抚务宜派委公正绅耆。督带乡团。一切调度赏罚。悉令地方官主持。庶不至约束难周。事后亦易遣散。耆龄所派红单船十只。现已驶赴五虎海口。惟该处已有副将颜青云统带闽省师船驻守。且甯波已经克复。闽海防务。亦较前稍松。自可酌撤以节糜费。红单船广勇。与闽安战船之泉勇。素不相洽。恐因聚处互斗。别酿事端。且红单船勇。嗜利轻义。往往与贼匪句结。约束非易。著耆龄察度情形。酌量裁撤。如果有别须调遣。应行留用之处。务应申明纪律。严加约束。毋令别滋事端。致生枝节。徐宗干另片奏、查办交审参案情形其已经到案审讯各员。即著严切确究。随时奏结。与耆龄函商定拟速奏。庆端等所奏台湾道府。借用洋商银两。请抵闽海关税一摺。洋商银两。本不应借用抵税。且闽海关税银。有提解京饷要款。该道府等何得辄行擅借洋商银两。将此项关税扣抵。嗣后该督抚等务宜严饬各沿海地方官。毋许再行提借。致误要需。将此由五百里各谕令知之。　　

○前任顺天府府尹蒋琦龄乞仍在籍终养。允之。　　

○以带兵逗遛。革湖北守备谭荣贵职。永不叙用。　　

○予浙江杭州殉难盐运使庄焕文祭葬世职加等。建专祠。眷属旌恤如例。一并附祀。　　

○予湖北郧西阵亡署知县梁懋龄、守备柴文玉、教谕蔡以储、祭葬世职加等。合建专祠眷属家丁。分别旌恤如例。一并附祀。卫守备李景良、把总黄金甲、典史袁铭懿等、祭葬世职加等。　　

○予安徽庐州阵亡都司徐士云、千总万郁春、把总刘克均等、祭葬世职加等。　　

○抚恤琉球国遭风难夷如例。　　

○己酉。谕内阁、前因紫禁城内外各门。系禁廷重地。恐该前锋统领等官。及直班官兵。日久生懈。谕令各直班王大臣认真稽察。近闻各门官兵。仍复如前玩泄。军器等项。亦不知妥为整理。宫廷宿卫。极关紧要。理宜严肃整齐。前经明降谕旨。该王大臣等宜如何严密稽查。认真守卫。乃复虚应故事。任令各该员及直班官兵怠惰偷安。并未严行究办。殊不足以昭慎重。嗣后该王大臣等务当申明旧章。实力稽察。并于直班之日。责成司錀章京于扃门时。将应行直班弁兵人数。分门点视。所带军械。应令一律整齐。该王大臣仍随时随处抽查。务须规模严肃。如有旷误不到者。立即指名严参。从重惩办。其扶同隐匿者。查明一并治罪。傥该王大臣稍存玩泄。未能督饬严查。定当一并惩处。决不宽贷。懔之。　　

○又谕、前因御史胡寿椿、奏参江西丰城县知县哈尔噶尚阿、于官军过境。不搭浮桥。玩误殃民。南昌县知县周成民、催徵漕折。逐日加增各情。当交曾国藩查明参奏。兹据奏称、前任丰城县知县哈尔噶尚阿、平日居官。不协舆情。上年七月闲。官军追剿丰城县河西败匪。飞饬该县搭造浮桥。因河水湍急。又遇风浪。将桥木漂失。迟久始成。致乡村被害甚深。虽非有心玩误。究属不知缓急。哈尔噶尚阿著即行革职。以示惩儆。至前任南昌县知县周成民、据曾国藩查明该员开徵漕折。勒限严催。均系循照旧章。尚无逐日递增情事。该员业经另案革职。著无庸议。　　

○又谕、曾国藩奏、官军克复甯国府城一摺。伪辅王杨逆窜踞甯国。闻寒亭战败。即纠约逆党力拒官军。提督鲍超派令总兵娄云庆等、分路设伏于望城冈后。并派宋国永等出队诱贼。贼队压山冈而下。娄云庆等伏兵。突从山谷中腾踔直前。将贼队冲为数段。捦获五百名。歼毙八千余名。遂将望城冈抱龙冈一带逆垒。悉数埽平。鲍超率马步各军。近偪贼垒下寨。饬娄云庆分向各门进攻。逆众蜂拥出敌。宋国永等将中路逆匪击败。参将张应超等亦于西门获胜。杨逆复出大理门。负嵎死拒。鲍超令诸营列阵合围。环加剿洗。杨逆仅以单骑窜去。官军整队入城。立将甯国府城克复。浙江提督鲍超、亲督诸军。冒暑苦战。屡复名城。兹复攻克甯国。洵属战功卓著。忠勇堪嘉。加恩著赏给云骑尉世职。以示优奖。　　

○又谕、曾国藩奏、江西省民困未苏。请将州县摊补银两。恳恩豁免等语。江西省自军兴以来。叠遭蹂躏。现虽全境肃清。而民力雕残。元气未复。该省各州县。自道光二十五年以来。豁免清查各案内。应行摊补各项银两。节经前任督抚奏定分限章程。责令各该州县按限完交。而州县筹补之法。仍不免借资民力。甚或借奏摊名目。科敛百姓。朘削民膏。殊非朝廷体恤黎元。勤求吏治之意所有江西省道光二十五年豁免案内。查出官垫民欠及摊补兵差经费等银。除已完外。其未完银九十六万一千余两。道光二十八年清查案内。查出因公那缺银。除已完并巡抚司道府州应捐不计外。各州县未完银十八万一千余两。咸丰元年豁免案内。查出清查以前。官垫民欠银六十六万七千余两。清查以后。续垫民欠银三十四万三千余两。加恩均著全行豁免。经此次豁免以后。各该州县既无赔累之苦。惟当激发天良。整饬吏治。年清年款。源源徵解。如有藉口民欠。以致额徵短缺者。即著该督抚查明。严参治罪。各该督抚亦当廉隅自励。于州县无所滥取。于民生自无所朘削。大法小廉。实有厚望。所有江西省钱漕。如何定立章程。著曾国藩、沈葆桢、会同迅速妥议具奏。　　

○谕议政王军机大臣等、京畿地面。五方辐凑。良莠不齐。叠经谕令步军统领衙门都察院于所属地面。严拏奸宄。编查保甲。迄今数月。未见实力奉行。实属疏懈。现在陕西回民滋事。该教人数众多。处处暗通消息。其散布京师内外城者。尤属不少。风闻该教人出有传单。约期议事。恐有外来奸回。意图构衅。宜就稽察门牌之时。明查暗访。如有滋生事端之人。即惟该头人是问。并著步军统领衙门密为捕拏。毋得姑息贻患。其外来客民。在寺观客店杂院居住者。行踪无定。最易藏奸。必须责成房主。须有切实可靠保人。方准收留。遇有形迹可疑之人。随时赴该地面衙门送信。五城御史责任巡防。务须亲历各处。严密编查。随时办理。并督同司坊各官实力奉行。违则严行参办。至来历不明之人。往往黏贴门封告条。冒充官员住宅。著步军统领衙门、五城御史、一体设法严密访察根究。毋令奸宄溷迹。经此次密谕之后。如各该衙门于地面公事。仍不认真经理。设有奸宄溷迹。必将该管地方官从重惩处。决不宽贷。懔之。将此密谕知之。　　

○又谕、杨载福奏、熟筹金陵形势。拟请添调李续宜一军。助攻金陵。鲍超一军。可由广德以收湖州。进规苏常等语。鲍超既克甯国。自宜趁此声威。攻取东坝溧水高淳句容等处。使苏常之贼。与金陵隔绝。便可断其接济。一鼓而下坚城。然后以全师赴湖州等处。苏常之贼。岂能自保。昨调石清吉十营到金陵助剿。方虑庐郡空虚。李续宜之兵不敷分布。该署抚坐镇皖疆。未可动移一步。苗练捻匪情形。杨载福自未深悉。所奏应毋庸议。石清吉十营。与鲍超所部。如可陆续到营。金陵兵力已不为单。如进剿苏常一带。应否分派水陆各军。分赴太湖湖州。著曾国藩酌量调度。多隆阿等军。亟须置之有用之地。其应调往何处防剿。著曾国藩迅速调派。一面奏闻。曾国藩奏、伪保王童容海袭取广德州。禀明鲍超。率众六万就抚。该大臣经人数过多。后患孔长。已令鲍超酌留二千人。余则全行遣散等语。所办甚属妥协。著即饬令鲍超赶紧办理。惟该降众六万。仅留二千人。恐余党不能尽散。若复聚而为匪。又成巨股。不可不防。如童容海真心归顺。不妨酌量多留。将降众分隶各营。藉资钤束。童容海或令随攻金陵。或令助攻湖州。均著酌度办理。杨载福应归该大臣节制。以后遇有陈奏事件。仍禀商该大臣酌核具奏。如遇有水师紧要军情不及禀商者。即令会同彭玉麟驰奏。其余仍应由曾国藩出奏。以一事权。此次未经寄谕杨载福。著该大臣传谕遵照可也。将此由六百里谕令知之。　　

○又谕、劳崇光奏、查明恩平等县土客互斗原委。并密陈办理为难情形各摺片。广东恩平等县。土著与客民互斗。地延八县。事阅九年。前闻该处有因互斗戕害弹压委员等事。寄谕垂询。兹据奏称、土客宿怨深仇。酝酿日久。相持甚坚。又各有所藉口。操之过蹙。则其焰愈张。办理稍偏。则祸激益烈。又值各处土匪散勇夹杂其中。清理尤非易易。惟有剀切开导。先禁斗很。俾客籍得以散归。再行分别曲直。严惩首恶。解散附从。一面清还田产。立约联和等语。自系实在情形。著即认真实力办理。饬令各该地方印委各员。并公正绅士。善为晓谕。总以分良莠不分土客一语。为持平办理之要。滇省回汉。酿祸已深与粤省客土情形。究有区别。滇回异教。本与吾民不类。粤之土客则本皆良民。仇衅有所自开。斗很有不得已。其愚顽甚可悯伤。能得公廉仁恕官绅。委曲开谕。俾释干戈而登衽席。小民当未有不乐从者。惟其势已积重难返。且恐其中难免奸宄之民乘机煽乱。益相固结。诚如该督所奏。必先行设法解散。良莠始可得而分。现在新会已经无事。开平等土民。稍知敛迹。阳春客民。亦渐解散。独新兴尚有屯聚。该督业经选调督标官兵。及肇协之兵。派员统带。以资弹压。如果有固执不悛。有心抗违者。自应示以兵威。俾知震慑。一经驯顺。即当悉心开谕。使之止息斗争。各归乡里。并即豫筹善后之法以靖地方而安良善。香港澳门。华洋杂处。奸匪易藏。尤不得以查无奸细匪船潜踪。遽弛巡绰。省城及各海口炮台紧要。亦应随时豫为筹画修复之方。毋徒畏难苟安。致忘不虞之备。信宜匪踞经年。陈金缸尤为凶逆。著该督迅饬带兵文武。集团添勇。速行剿办。毋任稽诛久踞。转或蔓延。将此由五百里谕令知之。　　

○又谕、毛鸿宾奏、粤黔贼势日张。调派兵勇出境援剿一摺。据奏粤逆张羔友久踞莲塘。官军叠剿。未甚得手。并分党数千。窜出阳朔。恐刘长佑督军赴浔。后路饷运。为贼断绝。全州灌阳。又有土匪窃发。拟令江忠义率所部入粤。埽除阳朔平乐各匪。俾刘长佑得专力浔州。至黔匪在晃州边界肆扰。屡被楚军剿击。而贼计狡逞。四出奔突。黔省之兵。尚未出境会剿。毛鸿宾现饬总兵赵福元、同知戈鉴等军。并辰州常德等师船。扼要分扎一俟调赴靖沅各军到齐。即催入黔。将邛水天柱各城。瓦寨等巢。一律埽荡。所筹正合机宜。且能顾全大局。于邻省毫无畛域之见。惟江忠义昨已寄谕毛鸿宾。饬令赴黔署理提督篆务。自难复令赴粤。著毛鸿宾即饬江忠义迅赴贵州提督署任。粤省军情紧要。毛鸿宾所筹越境助剿之处。极中窾要。如湖南在籍臬司陈士杰、记名道赵焕联等。均可酌量就近派往。即著妥为筹画。并著刘长佑仍督粤军。与楚省官军联络筹商。将阳朔恭城梧浔等匪。分合攻剿。易元泰等与莲塘之贼。相持已久。究竟是否得力。务须实力稽查。责其成功。毋任玩延。田兴恕延不出省。昨经有旨调赴川省。交骆秉章差遣。以观后效。韩超更责无旁贷。若再将辖境之贼。尽委客兵。不思派拨兵勇。会合剿办。或任意迁延。一听地方糜烂。毋谓朝廷宽典之可幸邀也。将此由六百里各谕令知之。　　

○先是御史刘庆奏、豫省官亏钱粮。请设法整顿。下户部议。至是议上。一、州县支应兵差。每于例外浮销。应令各路统兵大臣。严禁军需。使州县无所藉口。一、豫省州县。交代悬宕。应令查照上年山东奏案。分别新旧勒限清结。一、被贼较轻地方。应徵钱粮。州县每托词匪扰。以完作欠。为蠲缓之地。应令该藩司派委妥员。严密访查。徇隐失察。一并治罪。一、州县捐摊各款。应令该抚查明报部。分别裁减核准。并由该抚体察繁＜??闲＞。饬令裁汰幕友长随。以节糜费。一、候补州县奢侈成风。得缺后动致亏空。应令该抚严加查禁。以励官方。从之。　　

○两江总督曾国藩等奏、军务未竣。请将江苏安徽江西本年军政。展缓办理。从之。　　

○以福建官军克复浙江松阳、宣平、两县城。赏总兵官林文察提督衔。　　

○以克复安徽甯国府城。予副都统明兴、总兵官冯标等、优叙。赏都司涂祖昌花翎。余加衔升叙有差。予阵亡副将马胜奎、都司曹嵘、守备杨树森、千总楚训武、把总冯朝富等、祭葬世职加等。　　

○予江苏江甯伤亡总兵官张胜禄、游击刘永祥、都司鄢兰亭、祭葬世职加等。张胜禄从祀湖南湘乡县昭忠祠。　　

○予广东高州阵亡守备方宝、千总方红、把总方象、外委方雄韬等、祭葬世职。　　

○蠲免江西南城、吉水、义甯、奉新、靖安、武甯、高安、铅山、上高、永丰、金溪、东乡、南丰、新城、泸溪、玉山、弋阳、清江、新淦、峡江、临川、新昌、建昌、安义、德化、德安、瑞昌、湖口、二十八州县被扰被水地方节年额赋。暨芦课有差。　　

○庚戌。谕内阁、左宗棠奏、遵查失守文武。情罪较重之大员。先行定拟。请旨遵行一摺。据称已革浙江布政使林福祥、于到任后扎营江口。迨檄调入城。省垣被陷。林福祥避入满洲营。嗣满洲营又陷。该藩司展转逃至江南提督曾秉忠营盘。旋即逃赴上海。已革提督米兴朝、杭城失陷后。亦复由桐乡等处。逃至李恒嵩等营内。本年正月闲。逃至上海。所供逃避情形。历历如绘。请旨办理等语。林福祥、米兴朝、以文武大员。叠受文宗显皇帝厚恩。不数年闲。擢任提督布政使。苟天良未泯。自应于杭城失陷时即行愤烈捐躯。乃巡抚王有龄、将军瑞昌等、先后殉节。而该革员等目睹情形。恬不知耻仍复展转逃匿。认辱偷生。希求苟免。若不从严惩办。何以肃军律而正人心。林福祥、米兴朝、即著在衢州军营正法。免致久稽显戮。已革杭州织造恒起、虽非守土之员。而随同避匿。罪实难辞。左宗棠所请发往军台效力。尚觉宽纵。恒起著改为发往新疆充当苦差。用示衡情执法。辟以止辟之意。　　

○又谕、左宗棠奏、官军驰援遂安。击退大股逆贼一摺。浙江逆贼。由严州窜至遂安地方。经左宗棠分派将领。旁道驰援。逆首李侍贤率悍贼数万。分扑遂安县城。适值援军由僻道驰至。匪众骇奔。毙贼不计其数。东路来扑之贼。亦经我军击退。其对岸山内伏贼。复经臬司刘典等分饬所部剿击。毙贼甚多。余贼遂由寿昌窜回金华。著左宗棠督饬各将士分路进攻。规复金华。毋令逆匪久踞。　　

○又谕、徐之铭奏、藩司延不赴省会算交代。请旨饬催一摺。前因云南丁忧藩司贾洪诏、于署曲靖府知府并迤东道暨藩司任内。交代不清。降旨交李续宜严饬该员。速赴云南核算。迄今尚未起程。实属延玩。著严树森勒令该员克期赴滇。会同核算。如再稽延。即著从严参办。以重库款而儆玩泄。　　

○谕议政王军机大臣等、都兴阿奏、水师饷绌。续调师船将到。请将口岸盐厘。归于水营。以资接济一摺。沿江水师。设立厘卡三十余处。该镇将等如果核实收放。尚可敷用。前据李鸿章奏、近来所收。月不逾二三万。该水营额饷六万。何以六个月厘金。仅敷一月之饷。其侵渔中饱等弊。显而易见。当此饷需支绌。拨解万难。该将军当恪遵前旨。严饬管卡各员。激发天良。破除积习。每月所收厘税。务令滴滴归公。以昭核实。其前调之红单船。业经李鸿章以饷项难措。奏请停止。仍著都兴阿遵旨察看。如可无须添调。即著咨会沿海各省。星速截回。以节糜费。至镇城陆军江面水师军饷。应如何均匀搭放。免致偏枯之处。仍著都兴阿、李鸿章、会商妥办。另片奏、洋人与周家圩港居民争闹情形。与前奏大约相同。惟所称烧毁红单大船三只。不知掳去几人。并洋人行抵江阴江面。又毁自上海前来之商船一只。掳去搭船客人数名各等语。周家圩并非通商口岸。即非洋人所应到。水师兵勇。有册可稽。掳去几人。何以该镇将不知确数。洋人所毁。系何商船。掳去客人。系何名姓。必须查询确实。将来与洋人理论。方有把握。著都兴阿、李鸿章、迅速查明。据实具奏。毋稍含混。将此由六百里各谕令知之。　　

○又谕、袁甲三奏、请饬催皖饷等语。临淮军营。饷项久缺。袁甲三虽经开缺。已令李续宜接办。攻剿正值得手。岂可停兵待饷。所有各省应解皖饷。著谭廷襄、郑元善、英桂、瑛棨、李鸿章、迅速照章筹解。其淮安关应解皖饷。前据永存奏称、税务盈绌无定。难拘定数。现在皖营待饷孔殷。未可任意延宕。著李鸿章传谕该监督悉心筹措。赶紧拨解。福建应解之饷前据徐宗干已筹拨银三万两。并据文清奏凑集银二万两。及前次发交藩司银五万两。共银七万两。著文清、徐宗干、催令丁曰健照数速即起解。其余应解银两。并著随时筹拨。将此由五百里各谕令知之。　　

○又谕、袁甲三奏、病体长途。需人照料。袁保恒恳暂行给假。侍其回籍。再令销假回皖等语。李续宜现尚驻军六安。且闻讣丁忧。虽有旨慰留。不令回籍。亦恐猝难移营。临淮为皖北要地。不可无大兵驻扎。著袁甲三仍遵前旨。于李续宜未到之前。力疾从公。亟图守御。袁甲三督师有年。尚得士心。须俟李续宜到防。再行交卸起程。不得因负担已弛。稍形疏懈。袁保恒准暂行给予假期。随侍袁甲三回籍。仍令其速行销假回皖。归李续宜调遣。以资得力。将此由五百里谕令知之。　　

○又谕、徐之铭奏、密陈滇省抚局大概情形。并林自清赴川沿途滋扰及擅杀知县各摺。滇省汉回。构衅已久。现经马德新等和解。省垣安谧。澂江等处。亦经委派文武员弁到任。惟迤西大理一带。尚未和协。著徐之铭速饬马德新等妥为开导。毋任再行构衅。林自清年少任性。不知法律。该抚所陈。自系实情。前谕骆秉章等妥筹调遣该督谅有设法安顿之策。俟奏到时。再当谕令察看也。另摺奏、邓尔恒被戕情形。并钞录张亮基致何有保信呈览。此事虚实。现在无从查办。该抚无烦过虑。惟滇省久经蹂躏民不聊生。该抚务将澂江等处。妥为安抚。俾民生得资安集。其盐井各项应办事宜。次第经理。庶于饷项藉资接济各省协饷。虽饬户部严催。恐解到有需时日。莫若于本省暂行筹画。永昌府及龙陵腾越两厅失守。该郡距省较远。兵力不敷救援。情尚可原。徐之铭自请议处之处。著加恩宽免。该抚即著相机剿抚兼施。迅图克复。该府厅文武员弁殉难情形。并实在下落。及同时遇害死事绅民。均著查明分别办理。云龙州失守情形。著一并查明具奏。将此由六百里谕令知之。　　

○又谕、徐之铭奏、密陈滇省抚局情形。及邓尔恒被害实情。又韩超、田兴恕、查明滇省现在情形。及何占标被戕原委各一摺。滇省抚局。据徐之铭奏称、全赖马如龙等办理安抚事宜。现在回汉相安。惟迤西大理一带。主事者杜汶秀、尚须设法开导。如其抗拒。马如龙情愿带兵剿办等语。马如龙如果诚心就抚。何以韩超等探得该总兵出示。仍用大元帅字□□羕。且欲阻潘铎张亮基入滇。并有如立意赴滇。须撤去兵众。止须随带百余人。解饷而来之语。其狂悖情形。实堪痛恨。邓尔恒在曲靖被戕有无主使之人。虽未可知。而徐之铭则归罪于何有保。且称邓尔恒在盐道署中被劫。受一刀伤。又在南门外亦被一杆。不知其人受恨如此之深。意欲归咎于邓尔恒被人仇杀。又欲将何有保调赴北省。拏解审办。其情词闪烁参差。皆出情理之外。所录张亮基寄何有保一信。是否实有其事。著钞给张亮基阅看。据实奏闻。林自清勒派捐输。恣行强暴。据徐之名奏、伊欲来滇。民情忿怒。必仍堵截。请将其调赴军务省分。交大员节制。其意似因林自清业经就范。恐张亮基挈之赴滇。非其所利。著潘铎、张亮基。察看情形。是否林自清真有不能回滇之势。或须咨会骆秉章留于川省差委。均著酌办。至所称林自清将失守城池之呈贡县知县许正裕、奉差逗遛之署易门县知县周行钊、二员正法。自应治以专擅之罪。第徐之铭必俟林自清到川后。始行具奏。是林自清在滇时。徐之铭意存消弭。已可概见。并著潘铎、张亮基、于抵滇后。一并汇入前案。确切查明。据实参办。韩超等摺著钞给阅看。马如龙欲阻潘铎、张亮基入滇。以民情疑惧为词。禀请撤去兵众。是欲令该署督等减从入滇。遂伊等胁制之计。潘铎、张亮基、仍须详细斟酌。不可堕其术中。将此由六百里各谕令知之。　　

○又谕、薛焕奏、比利时国通商条约。议定画押。并缕陈杜绝驻京各摺片。办理甚为妥协。现在条约既经公同画押。自应于届期互换。谅该公使包礼士业已回国矣。前谕薛焕于办理该国换约事竣后。候旨回京。惟通商大臣。现尚未可裁撤。拟改移长江。以期居中扼要。昨谕该大臣会同曾国藩妥为筹议。著俟拟定后。候旨遵行。其上海应办事件。薛焕仍当随时筹办。毋稍推诿。将此由五百里谕令知之。　　

○以正黄旗汉军副都统皂保暂署镶白旗护军统领。镶黄旗汉军副都统存诚暂署正红旗汉军副都统。　　

○以云南剿抚回匪出力。赏道员岑毓英花翎。　　

○以守城潜逃。革云南总兵官申有谋职。　　

○以贵州石阡剿匪出力。赏千总陈绍宗蓝翎。予阵亡道员杨梦岩、副将吴通才、祭葬世职加等。于死事地方暨原籍建立专祠。经历李声宏、千总杨德馨、祭葬世职。一并附祀。　　

○予安徽灵璧阵亡副将吴秀、祭葬世职加等。建专祠。　　

○予河南信阳阵亡参将杨拾珊、千总曾福祥、把总谭长福等、祭葬世职加等。　　


大清穆宗继天开运受中居正保大定功圣智诚孝信敏恭宽毅皇帝实录卷之三十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。八月。辛亥朔。上诣妥履殿问慈安皇太后安。平安室问慈禧皇太后安。至庚辰皆如之。　　

○谕内阁、前据庆端奏、已革参将蔡润泽随军进攻。尚知愧奋。垦请暂缓发遣。因其系总兵林文察营内得力之将。是以降旨允准。兹据都察院左都御史李棠阶奏、该革员业经奉旨发往新疆。不应以军营乏人。奏请暂缓发遣等语。蔡润泽著仍遵前旨。发往新疆。效力赎罪。并著迅速起解。不准迟延以肃军律。
  </div>
  <div class="pagination">
   <a href="清实录同治朝实录_page62.html">
    上一页
   </a>
   <span>
    ...
   </span>
   <a href="清实录同治朝实录_page58.html">
    58
   </a>
   <a href="清实录同治朝实录_page59.html">
    59
   </a>
   <a href="清实录同治朝实录_page60.html">
    60
   </a>
   <a href="清实录同治朝实录_page61.html">
    61
   </a>
   <a href="清实录同治朝实录_page62.html">
    62
   </a>
   <span class="current-page">
    63
   </span>
   <a href="清实录同治朝实录_page64.html">
    64
   </a>
   <a href="清实录同治朝实录_page65.html">
    65
   </a>
   <a href="清实录同治朝实录_page66.html">
    66
   </a>
   <a href="清实录同治朝实录_page67.html">
    67
   </a>
   <a href="清实录同治朝实录_page68.html">
    68
   </a>
   <span>
    ...
   </span>
   <a href="清实录同治朝实录_page64.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
