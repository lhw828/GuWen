<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 26 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 26 页/共 1316 页</h1>
    <div class="content">○乙未、谕内阁、本月十八日。穆宗毅皇帝孝哲毅皇后梓宫。奉移山陵。所有经行道路。理宜倍加整肃。著管道大臣。督率官兵。各在该管段落驻守。敬谨稽查。并著步军统领衙门。直隶总督。饬令该管各员弁。一体严加管束。概不准随扈执事员役人等。车马践踏。及于路旁拥挤。傥敢不遵。无论大小官员。即行据实纠参。兵丁太监校尉人等。即著从严惩办。如有疏纵。一经查出。定惟管道大臣等是问。现月　　

○谕军机大臣等。丁日昌奏、遵旨迅速起程一摺。闽厂船政。关系紧要。丁日昌现拟力疾起程。即著懔遵前旨。迅速到闽。毋庸绕赴广东。致稽时日。所有船政事宜。沈葆桢即交李鹤年等暂行兼顾。督率道员吴仲翔一手经理。俟丁日昌到闽后。再行交代。并著沈葆桢即行起程。前赴两江新任。以重职守。将此由五百里各谕令知之。现月　　

○又谕。给事中陈彝奏、闽省陆路安设电线。恳请停止各摺片。著该衙门议奏。现月　　

○丙申。上诣观德殿。穆宗毅皇帝几筵前供奠。内起居注　　

○谕军机大臣等。穆图善等奏、官兵剿办贼匪获胜一摺。阿勒楚喀窜匪。由三清宫地方。窜赴八家子集镇焚掠。旋即东窜。经营总金福等。带队追剿。获胜。生擒并歼毙贼匪多名。剿办尚为出力。惟败残余匪。亟应迅速殄除。免致句结为患。著穆图善即饬该营总等。带兵分投摉缉。毋任纷窜蔓延。黑龙江已派官兵由呼兰越界防守。著丰绅等。饬令协同剿捕。并著崇实等。督饬官兵。严守边界。并出境一律协剿。以收夹击之效。将此由五百里各谕令知之。现月　　

○科布多参赞大臣托伦布奏、设法整顿台站。请添驼马。以利邮传。得旨。仍著该参赞大臣自行筹画。妥为办理。务当认真整顿。不得有名无实。摺包　　

○又奏。科城需饷孔亟。迫难久待。请月拨饷银一万两。下户部议。摺包　　

○安徽巡抚裕禄奏、广德州垦荒客民。寄籍有年。援案吁请与考。下该部议。　　

○以因奸酿命。革安徽参将杜振元职。并讯办。摺包　　

○准已故河东河道总督乔松年于安徽临淮乡寿州地方。捐建专祠。从安徽巡抚裕禄请也。　　

○丁酉。谕内阁、前因吉林三姓等城。旗务废弛。金匪纷扰。该地方官未能认真剿捕。谕令穆图善等确查参办。兹据查明奏称。本年五月闲。东山匪徒。窜扰三姓属界。副都统胜安。未能即时派兵进剿。以致连失三站。防御顺福等。带兵到站。又未能迎截追击。任令贼匪纷窜。佐领双福等。守卡索金。纵令金匪仍旧开穵。并查明副都统胜安。听信内亲宋姓。任意蒙混。协领春龄。把持公事。并不认真巡缉。请旨办理等语。吉林各城旗务废弛。亟应及时整顿。据奏各节。若不严行究办。何以儆官邪而惩玩忽。三姓副都统胜安。著即行革职。其内亲宋姓。即著穆图善提省讯办。协领春龄。防御顺福。依昌阿。骁骑校赓音图。畏葸无能。均著即行革职。佐领双福。云骑尉胜额图。荣升。记名骁骑校台斐音努。贪婪不法。实堪痛恨。均著革职提省严讯确情。按律惩办。已革副都统毓福。查无索金确据。业经革职。著免其置议。现月　　

○谕军机大臣等。穆图善等奏、遵查三姓地方情形。请将不职各员惩办。并派拨马队驰往扼剿各摺片。本日已明降谕旨。将胜安等分别革职提讯矣。吉林所属地方。吏治旗营。废弛已极。经此次惩办后。穆图善等。务当随时整顿。于所属各员内认真举劾。毋稍迁就。三姓兵丁领饷章程。即著照穆图善等所拟办理。所有穵金开荒各节。并著确切查明。据实具奏。三姓窜匪肆扰。亟宜痛加剿洗。净绝根株。穆图善等已派常明统带吉林黑龙江马队三百名。前往剿办。即著饬令该副都统扼要雕剿。务使就地歼除。毋任蔓延为患。三姓所属营伍。即由该副都统相机调度。随时操练剿捕。藉资整顿。前次由省派往之练兵二百名。著穆图善等。酌度情形。如三姓剿办稍松。即撤回省城。以备调遣。将此由四百里各谕令知之。现月　　

○命御前侍卫托云、岳林、理藩院左侍郎德椿、恭诣东陵查看红桩。摺包　　

○追予阜城县殉难训导滕懋德议恤如例。摺包　　

○戊戌。上诣观雷殿穆宗毅皇帝几。筵前供奠。内起居注　　

○己亥。谕军机大臣等。曾国荃奏、请饬催欠解生息银两一摺。据称长芦等处应解河工生息银两。截至光绪元年六月底止。两淮欠解银一百八十一万两。长芦欠解银九十五万七千五百八十余两。山东欠解银三十一万七百两。现在河南垫发之款已多。嗣后难于兼顾。请饬分别筹解等语。著李鸿章。饬令长芦运司。先行措银十万两。丁宝桢饬令山东运司。先行措银四万两。勒限解至河南。俾归司库垫款。并发岁料帮价。以后息银。务须按年清款。积欠之项。亦应议定数目。分年归补。至两淮各商。领帑最多。欠款更钜。著刘坤一饬令两淮运司。迅将豫省料价息银。妥议筹解。以免悬宕。将此谕知李鸿章。并谕令刘坤一、丁宝桢知之。现月　　

○又谕。额勒和布等奏、请饬各省迅解欠饷一摺。乌里雅苏台需饷甚殷。并挪借三札两盟等处银项。亦须拨款归还。著鲍源深、刘齐衔。于欠解乌城月饷内。各先行筹拨银十万两。丁宝桢于欠解乌城月饷内。先行筹拨银六万两。该抚等接奉此次谕旨后。限三个月内埽数全解。不得稍有短欠。其余欠解乌城月饷。仍著迅速解清。并将以后应解月饷。源源接济。以应急需。将此由五百里谕知丁宝桢、鲍源深、并传谕刘齐衔知之。现月　　

○又谕。金顺奏、请饬拨兵。勇皮衣银两等语。著户部即行指拨银四万两。解至归化城副都统衙门。由金顺所派转运局委员承领。俾资应用。现月　　

○又谕。库伦办事大臣志刚等奏、请饬拨军械等语。著神机营筹拨洋马枪一百二十杆。配带齐全。并拨马队攒竹枪八十杆。交志刚等委员承领。由驿解赴库伦。以资操防。现月　　

○乌鲁木齐都统金顺奏、遵旨查明巴里坤满营兵丁。因缺粮闭城实在情形。得旨。著该都统督同巴里坤领队大臣。将该城满营应需粮饷。随时妥筹。并咨明左宗棠设法接济。庆寿等著免其再议。摺包　　

○以都察院左都御史魁龄、为工部尚书。正白旗汉军都统景廉、为都察院左都御史。现月　　

○以武备院卿师曾、为总管内务府大臣。现月　　

○以古北口练军撤防。赏游击蔡瑞山、都司贾吉龄、三代从一品封典。余升叙有差。摺包　　

○追赠工部尚书崇纶太子少保衔。恤荫祭葬如例。谥勤恪。　　

○庚子。谕军机大臣等。崇实岐元奏、请饬催欠饷一摺。闽粤两省。应解奉省本年兵饷银各二万两。迄未解到。奉省添设弁兵。需饷孔亟。著文煜、李鹤年、王凯泰、刘坤一、张兆栋、文铦、迅即如数筹拨。以济要需。粤海关欠解奉省甲戌年兵饷银一万两。著一并迅速筹解。该将军督抚监督等。嗣后务须按年分季拨解。毋稍延误。将此由四百里谕知文煜、李鹤年、王凯泰、刘坤一、张兆栋、并传谕文铦知之。现月　　

○又谕。左宗棠奏、军饷支绌。请饬速筹解济。并关外各军。及新疆军饷。请仍归户部核拨。暨请各省匀济饷需。请饬户部划拨科城的饷各摺片。本日已谕令户部速议具奏。另片奏、请饬两江迅解老湘全军月饷。及请饬福建迅筹欠饷各等语。已寄谕刘坤一等即速筹解矣。关外事机甚急。饷需支绌。自不得不竭力图维。先其所急。现在金顺已抵古城。各路官军。皆可陆续前进。亟当乘此机势。赶紧设法进兵。迅图剿办。军事饷事。左宗棠仍当妥速区画。俾出关各军整旆西进。迅赴戎机。一切情形。并著随时详悉奏闻。以尉廑系。将此由五百里各谕令知之。现月　　

○又谕。左宗棠奏、请饬催解湘军月饷等语。江甯应解老湘营月饷。仅据解至上年十二月止。尚欠解饷银三十六万两。现该军正当料理行装西征。需饷孔亟。著刘坤一如数拨解。俾得迅赴戎机。此后月饷。并著按月筹拨。毋再迟延。将此由五百里谕令知之。现月　　

○又谕、左宗棠奏、闽省应解西征协饷。统计至光绪元年六月止。共欠解银三百十二万两。自上年至今。仅先后解到银十一万两。悬欠过多。请旨饬催等语。现在新疆军务方殷。需款孔亟。著李鹤年、王凯泰、迅饬藩司。查照原案赶紧设法如数筹解。毋稍延宕。致误师行。将此由五百里各谕令知之。现月　　

○又谕。侍郎袁保恒奏、夷务重大。请饬中外臣工共维大局一摺。著该衙门议奏。现月　　

○又谕。侍郎袁保恒奏、京仓关系紧要。请饬另筹积储等语。著户部议奏。现

月

　　

○西甯办事大臣豫师奏、拏获柴达木抢杀番目人犯。讯明办理。得旨。台吉达什多布吉。著免其议处。仍著豫师随时稽查。妥为抚驭。并饬该台吉认真约束。毋任再滋事端。摺包　　

○辛丑。谕内阁。朕恭奉慈安端裕康庆皇太后。慈禧端佑康颐皇太后。躬送穆宗毅皇帝孝哲颜皇后梓宫。于本月十八日启銮后。著派惇亲王、大学士文祥、尚书毛昶熙、董恂、皂保、留京办事。惇亲王毛昶熙董恂皂保四人。分日轮班在内直宿。不直宿者。于申刻散直。文祥每日进内办事后。毋庸直宿。午刻先行散直。现

月

　　

○以大学士文祥署步军统领。兵部左侍郎崇厚署左翼总兵官吏部左侍郎恩承署右翼总兵官。　　

○赏缅甸国正副使臣直也驮纪们腊们甸沮阿素绒锦缎疋荷囊等物。现月　　

○壬寅。上诣观德殿穆宗毅皇帝几筵前。诣永思殿孝哲毅皇后几筵前供奠。并行重阳礼。内起居注　　

○癸卯。以詹事府詹事乌拉喜崇阿为内阁学士兼礼部侍郎衔。朱签　　

○以奉差催粮多索车马。折价入私。革山西候补知县胡震东职。摺包　　

○甲辰。上诣观德殿穆宗毅皇帝几筵前供奠。内起居注　　

○谕内阁。总理各国事务衙门奏、申明各国条约。请饬各省遵照一摺。洋人入内地游历。各国条约内均经载明。必须请有执照。盖用中国印信。经过地方。随时呈验放行。傥有不法情事。亦载明就近交领事官办理。沿途祇可拘禁。不可陵虐。如非体面有身家之人。概不许给与执照。条约本极明晰。地方官不难分别办理。近有英国繙译官马嘉理。在云南边境被戕一案。其为何人戕害。业派李瀚章驰往查办。嗣后各省督抚。务当通饬所属地方官。细核条约本意。遇有各国执持护照之人入境。必须照约妥为分别办理。以安中外而杜衅端。现月　　

○谕军机大臣等。崇礼奏、办公需款。请拨银两等语。山海关旗营操防。一切均关紧要。自应量为筹拨。著李鸿章饬令山海关道。于该衙门税务项下。无论何款。每年筹拨银四百两。自光绪二年起。按年拨交该营。作为长年津贴经费。俾资应用。将此谕令知之。现月　　

○又谕。吴棠奏、叙永边界匪徒滋事。调队堵御一摺。四川叙永厅境。界连云南镇雄州属。时有游匪啸聚。本年七月闲。匪徒巨二卯等。占据镇雄州属坟埧。及落木河等处。并窜近叙永大庙地方。迭经川军分投剿击。该匪由清水河等处。窜出云南长官司辖境肆掠。仍踞坟埧。虽吴棠添调劲旅前往分路防剿。惟该处界连滇黔。路径纷歧。诚恐该匪此拏彼窜。益肆蔓延。亟应合力兜剿。以收夹击之功。著吴棠督饬李有恒等。随时侦探。尽殄贼氛。并著刘岳昭、岑毓英、曾璧光、一体派兵。会同剿办。务期捣穴擒渠。迅图歼灭。毋任贻患边疆。将此由四百里各谕令知之。现月　　

○乙巳。署盛京将军崇实奏、私贩外洋枪炮。例无治罪明文。请旨饬议。下所司议。摺包　　

○以剿办岛匪出力。给登州营游击李扬威等奖叙有差。摺包　　

○以捕获棍匪。给佐领德克精额尽先升补。先换顶戴。摺包　　

○丙午。上诣观德殿穆宗毅皇帝几筵前。诣永思殿孝哲毅皇后几筵前。供奠。

内起居注

</div>
    <div class="pagination">
<a href="清实录光绪朝实录_page25.html">上一页</a><span>...</span><a href="清实录光绪朝实录_page21.html">21</a><a href="清实录光绪朝实录_page22.html">22</a><a href="清实录光绪朝实录_page23.html">23</a><a href="清实录光绪朝实录_page24.html">24</a><a href="清实录光绪朝实录_page25.html">25</a><span class="current-page">26</span><a href="清实录光绪朝实录_page27.html">27</a><a href="清实录光绪朝实录_page28.html">28</a><a href="清实录光绪朝实录_page29.html">29</a><a href="清实录光绪朝实录_page30.html">30</a><a href="清实录光绪朝实录_page31.html">31</a><span>...</span><a href="清实录光绪朝实录_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
