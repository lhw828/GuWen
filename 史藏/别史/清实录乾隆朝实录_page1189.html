<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1189 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1189 页/共 1860 页
  </h1>
  <div class="content">
   ○调河南南阳镇总兵达齐、为直隶宣化镇总兵。以湖广洞庭协副将许时中、为南阳镇总兵。山东临清协副将哈攀凤、为山西大同镇总兵　　

○是日。驻跸乌兰哈达大营　　

○己酉。上行围　　

○谕曰、户部侍郎桂林、著即驰驿前往四川办事。其随往之军机处行走郎中汪承霈、亦著一并驰驿　　

○又谕、昨降旨令伍讷玺往乌里雅苏台办事。伍讷玺接奉此旨。即著驰驿赶赴避暑山庄请训后。再行治装前往。　　

○谕军机大臣等、阿尔泰办理小金川一事。全无主见。断难望其有成。昨已降旨详切饬谕、并令温福即带兵驰往四川妥办矣。看来阿尔泰、董天弼、于土司之事。惟图迁就了局。从前金川小金川与附近土司相讎杀。伊二人率自往劝谕而止。已非一次。阿尔泰等既意存姑息。习以为常。而番酋等、亦视督、提、为和事老人。狎不知畏。本非绥靖边圉之计。至僧格桑上年甫受约束。旋即抗违。其情甚为可恶。尤不可不痛加惩创。无如阿尔泰等、狃于外省积习。畏难苟安。即其初奏称、僧格桑不复可以口舌化导。必当示以兵威。貌似认真。真实全无措置。仍欲以空言塞责。及接奉朕屡次饬责之旨。始行筹及。遂致兵不敷派。粮无继供。此董天弼一路之所以虽由间道进攻。得而复失也。今小金川竟敢抗拒我兵。尤不可以轻宥。舍阿尔泰始终毫无成见。于需兵若干。作何调拨。及何路可以进击。何路当为堵截。并未通盘筹画。不过东那西掩。敷衍目前。若似此怠忽迁延。必致养痈贻患。至小金川形势。并非若金川有险可凭。难以冞入。第因玩误日久。顽酋得以豫为准备。而阿尔泰等、至今尚未得其要领。杂凑懦怯之兵。零星搪塞。岂能制胜。自不可不厚集兵力。督率大进。以期捣穴擒渠。是以令温福即行驰往。但温福自滇赴川。未能一时即至。而现在之局。既不能奋勇克捷。亦当严密围困。使贼匪不能外轶。以待大兵一举集事。恐阿尔泰仍无定识。复尔疎懈因循。于事甚有关系。因令桂林前往协同办理。桂林在军机处行走。于朕前后所降之旨。皆面聆深悉。至彼自可详悉告知阿尔泰。惟当与之和衷商办。不得稍存畛域之见。致令掣肘。亦不可稍有推诿之心。一切膜视。阿尔泰久任封疆。尽心民事。实为出色之人。是以加恩擢为大学士。而此次办理军务。一味敦体养安。坐守无策。不知全朕任用颜面。实为愤懑。虽阿尔泰屡次覆奏。亦深知畏惧。但畏而不改。仍属无益。即如前此因其不能独肩军旅。令德福迅赴川督之任。会商妥办。而彼昨日奏到之摺。即称俟德福到后。再行筹酌进兵。今若闻派桂林前往之信。复图坐待。则更不知愧耻矣。曾不思彼身为总督。边方要务。乃其专责。本无可旁贷。且系满洲大学士。国家之事。何一不当经理。岂可因有朕派往之人。便思卸责乎。至德福初用时。朕尚望其能事。不意彼前日奏及不必袭击之说。名虽专言缅匪。而意实不欲办小金川。不然。何以于到川后。始奏滇事乎。幸朕窥其底里。即行彻回。若留其在彼。仍与阿尔泰无异。且恐更多一阻挠之人矣。至桂林此次派往。因其年富力强。尚可奋勉。以助阿尔泰所不及。阿尔泰若以外省积习。妄为揣度。疑朕专差大臣。往彼密查其事。则更不能深体朕意矣。阿尔泰受朕恩眷甚重。因其诚朴任事。简用纶扉。有何可疑之端。即伊自问。在任所办大小诸务。又有何可查之处。若朕果欲究其过失。则就小金川一事。已足加罪。又何待他求乎。阿尔泰惟当屏去妄念。竭力自效。以副朕成全之恩。顾惜老大臣体面。则得之矣。至于行军要务。于该处山川形势。及统兵诸人所在地方。并军营现兵几何。皆当绘图陈奏。朕得以遥为筹度。乃阿尔泰从未办及。全不识用兵机要。著阿尔泰即将小金川一带毗连境壤。及我兵进攻要隘。详绘一图。并将董天弼前在何处进兵。福昌今驻何处。宋元俊现在何处。及阿尔泰久驻之地。近日前进几程。逐一贴于图内。并将现在军营。实有绿营兵若干名。一并具摺速奏。至伊等向来于官兵之外。多用土练。其意不过为节省钱粮起见。甚属非是。不知土练之怯。与官兵相仿。而临阵易退。每不足恃。如前日守碉之瓦寺土兵百名。贼至即行惊溃。已可概见。况土练派自各土司。与贼人必多瓜葛。或有漏洩军情之事。亦不可知。此后断不可复行派用。计温福到川进剿时。约需精兵万余。方成声势。阿尔泰此时当豫为筹拨。除温福所带八旗兵。及黔兵三千余名。并成都满洲兵一千名外。尚需兵若干。就川省各营内。慎选勇敢精锐之兵。足数备用。至进兵时马匹粮饷。火药铅丸。皆系紧要之事。不可不早为筹备充裕。阿尔泰务须实力妥办。若于此尚不尽心。临时稍有贻误。则是自速罪戾矣。至温福在永昌办理袭击一事。并非欲大举犁庭。难于中止。不过至其界内。悉力焚杀。使缅贼稍知畏惧。即迟一年再办。亦不为迟。且就目下情事而论。袭缅转非要务。而小金川之敢抗颜行。则不可不急加声讨。其于国体边情。甚有关系。温福奉到此旨。即速由滇省取道赴川。与阿尔泰会合。集兵奋击。克日擒剿凶渠。平定贼壤。方为妥善。至温福前奏、以所调黔兵仅有三千名。既经进剿彻回。复自永昌赴川。转为遥远。且尚须酌留协驻边隘。欲于贵州下游。与川省毗连之处。各营调拨等语。系就前日情形筹酌。今既不办袭击。则黔兵并不疲劳。而分驻沿边。尚有滇省现调之兵可派。所留黔兵。亦属无多。温福即当选择勇锐者二千余带往。其不敷之数。再飞咨黔省。于下游近川一带。拣选精兵。如数足用。派将领等、星驰带赴川省军营。听候派用。至昨日单内点出带兵者三十一员。其存留永昌者、尚有常保住等二十一员。为数未免过多。今复于单内点出各员。温福可一并带往。至所留之侍卫章京等、自当今其巡防沿边要隘。遇有贼匪近边。及托名□□罢夷潜入内地者。不拘多少。即行擒获。此事长清即所优为。去年曾经盘获贼匪。已有成效。今复留海兰察哈国兴、在彼。昨已有旨。以此事专责彼三人。伊等但能同心协力。诸事自为周密。且有侍卫等往来巡查。较绿营将弁。亦更为可信。但恐侍卫等因温福起身后。无人管辖。不肯出力。而彰宝又以客礼相待。则留驻亦属无益。著将所有留滇各员。即交彰宝、海兰察。管理。酌量调遣。若伊等不服拘管。即行据实奏闻。著将此旨由六百里加紧驰发。谕令阿尔泰、温福、彰宝、及长清、海兰察、哈国兴、知之　　

○是日。驻跸坡赉昂阿大营　　

○庚戌。上遣侍卫春宁、赴避暑山庄、皇太后行宫问安　　

○行围　　

○谕、据德福奏、四川布政使刘益。患病沉重。难以速痊。请另行简放等语。留益著解任调理。其四川布政使员缺。著李本补授。所遗四川按察使员缺。著李世杰补授　　

○又谕曰、伍讷玺现在出差。所有刑部侍郎事务。著绰克办理。仍兼管兵部侍郎事务　　

○又谕曰、福德现往科布多办事。所遗理藩院侍郎员缺。著集福署理　　

○谕军机大臣等、据阿尔泰等奏、宋元俊进攻小金川。夺回贼人所占明正地方一摺。所得不过纳顶边谷数处。何至过涉夸张。辄称全胜。已于摺内逐一批饬矣。斩馘尚有实据可稽。自不敢捏词粉饰。其所称滚崖落水死者不计其数。乃绿旗虚诳恶习。阿尔泰何竟信而不疑。形之章奏乎。我兵此时尚未深入。即明正被侵之地。所复亦仅一隅。不足言捷。而阿尔泰遽有报功之色。窥其意总欲图姑息苟安。设或此时逆酋出而认罪求饶。阿尔泰必将迁就。此断不可。小金川屡经该督等晓谕遵依。复敢反覆滋衅。若又因其请而宥之。彼益轻视内地大臣为无用。我兵甫彻。贼众旋屯。更复成何事体。况僧格桑竟敢抗拒官兵。实为可恶。尤不可不大示惩创。总以克期觅道进兵。捣其剿穴。擒获凶渠。将该处番地番户。分给就近各土司编管抚治。并将僧格桑之妻孥近族。及其党恶土目。尽行俘系。请旨办理。其事方能完结。至德福摺奏、阿尔泰自五月间办理军务以来。业已筹办兵粮。及军装火药等项。雇夫运送。并调驿马安台。从前未经具奏等语。殊不可解。此等皆行军要务。阿尔泰既经办及。何惮而不即上闻。况军需事宜。随办随奏。亦可表其并非安坐玩日。且可藉以见长。阿尔泰久任封疆。事皆历练。不应疎略若此。岂其耄而志昏。计不及此乎。又土练一项。向多临敌易退。且派自各土司。恐于贼人瞻顾。不肯向前。或致泄漏机密。昨曾谕令此后毋庸派调。今此次夺回明正地方。土兵尚觉出力。是此辈又未尝竟不可用。惟在善为驾驭。令其奋勉向前耳。著传谕阿尔泰。仍照前酌量调拨土练。但须慎选精壮得力之人。勿令以老弱充数。并当与官兵相间配用。毋使独当一面。致其游移怯退。至现在攻打约咱。及收取仲浓等处。情形若何。并阿尔泰现在何处。均著即速据实覆奏。此旨由六百里加紧发往。并谕桂林知之　　

○又谕、据德福奏、四川布政使刘益、现在患病。请另行简放。已降旨将李本补授矣。又据德福奏称。本年武闱。例应督抚主试。现在打箭炉。不能回省亲考等语。德福现已令其来京。而阿尔泰尚在军营办理军务。武闱试事。即著派令李本代办。一切内外场事宜。俱令其照例妥协办理。科场原系藩司专责。所有试录等事。即用布政使印。声明代题。亦无不可。再前此阿尔泰曾奏明。将刑名案件。委藩司代审。此时李本已授藩司。所有应行总督审结案件。即著李本会同新任臬司李世杰。虚衷详慎研审定拟后。即行详核。按限报知该督具题。将此传谕知之　　

○又谕、昨据色布胜巴勒珠尔奏、带领入觐之士尔扈特台吉等、沿途经过地方官。不以为事。多所贻误。山西按察使德文。及总兵道府。前来认罪。自称奴才。免冠叩首等语。行止卑污已极。已降旨将德文等革职。发往伊犁效力赎罪矣。土尔扈特投诚人等入觐。沿途所过地方。一切供顿。自当遵旨豫备完妥。以示怀柔。鄂宝系满洲巡抚。即应亲往所经各处。督率地方有司。善为料理。即以文闱例应监临。不能亲赴。因委臬司督办。亦应将如何经理周到之处。详悉告诫。令其严饬地方官。实力供备。方为合理。今该省于途间需用马匹。及店房饭食等项。俱属平常。甚至无人照料。即应给羊肉。亦不为煮熟。如此漫不经心。实出情理之外。鄂宝身为国家大臣。于远人入觐之事。竟置之不问。已属有忝职守。乃地方官贻误若此。鄂宝岂无见闻。何竟不据实参奏。更属何心。著传谕鄂宝、令其即行明白回奏　　

○户部奏、五城煮赈、于十月初一日起。至次年三月二十日止。请照例举行。得旨、依议。这煮赈银米。著五城御史。亲身散给。务使贫民得沾实惠。勿致胥役侵蚀中饱。仍著都察院堂官。不时察看　　

○命兵部右侍郎蒋元益。知武举。吏部右侍郎曹秀先。为武会试正考官。左副都御史罗源汉。为副考官　　

○浙江巡抚富勒浑疏报。乾隆三十五年分。长兴县。开垦田七顷二十七亩有奇。临海、嵊县、温州卫、三县卫。共开垦田三顷三十四亩有奇。龙游、常山、二县。共开垦田六顷六十七亩有奇。定海县、开垦田荡三十五顷七十亩有奇。升科如例　　

○旌表逼嫁捐躯之山西大同县民孙汝葺妻段氏　　

○是日、驻跸塔哩雅图昂阿大营　　

○辛亥。遣官祭历代帝王庙　　

○遣官祭都城隍之神　　

○赐扈从王公大臣。蒙古王公台吉。及土尔扈特台吉渥巴锡等食　　

○谕、今年近畿秋雨过多。濒河州县低田。多有被淹之处。节经截漕五十万石。并发部帑五十万两。谕令该督杨廷璋、查勘被灾情形。分别妥协办理。其较重之宛平等十八州县。并令将成灾在八分以上者。于八月内。先行急赈一月。以资接济。现届冬月大赈。需用银米较多。恐所截漕米。尚不敷支拨。著再加恩。拨通仓米三十万石。交与杨廷璋、酌核应拨州县。及早领运备用。仍董率属员实心经理。务俾闾阎均沾实惠。副朕轸念灾黎至意。该部即遵谕行　　

○又谕、本年恭逢圣母皇太后八旬万寿。庆洽敷天。朕推广慈仁。施恩耆士。昨岁恩科乡试。曾降旨将顺天、及江西、广东、等省应试士子。年逾八旬者。赐以举人。今春又将会试举子查明七十以上。及年跻百岁者。分别锡衔有差。以共慰其寒窗绩学之志。兹当顺天乡试。士子踊跃偕来。其中皓首庞眉。较上科倍盛。榜发虽未能获隽。念其耄年尚赴场屋。壮志足嘉。而福锡儒林。益徵上瑞。著加恩、将顺天应试诸生内。年在八十以上之张文达、苏之洙、张静深、七十以上之邵无逸、张淑瑗、李峰、段名时、张纯任、戈熙勋、沈岱、石震、张淑琪、赵彦美、杨煜、及前日鄂宝奏到。山西省八十三岁之乔玉柱。本日何煟奏到。河南省八十岁之甯维祺。俱赏给举人。一体会试。俾遂其观光夙愿。并昭寿考作人。有加无已之至意　　

○又谕曰、土尔扈特台吉渥巴锡、策伯克多尔济、舍楞等、和硕特台吉恭格等、因与俄罗斯风气不同。且不时兴兵争夺。不得安生。仰企朕推广黄教。安抚四夷之化。率数万人跋踄远途。不辞劳瘁。归诚效顺。殊属可嘉。自应指地安插。使伊等衣食有裨。并予以滋生牲只。以资久远之计。除业经饬交伊犁大臣等办理外。兹特加恩锡以封爵。封渥巴锡、为乌讷恩素珠克图旧土尔扈特部卓里克图汗。策伯克多尔济、为乌讷恩素珠克图旧土尔扈特部布延图亲王。舍楞、为青色特奇勒图新土尔扈特部弼哩克图郡王。巴木巴尔、为弼锡哷勒图郡王。恭格、为巴图色特奇勒图和硕特部土谢图贝勒。默们图、为济尔哈朗贝勒。旺丹、为鄂勒哲依贝子。沙剌扣肯、为乌察喇勒图贝子。奇布腾、为伊特格勒贝子。雅兰丕尔、为阿穆尔口□聆贵贝子。额墨根乌巴什、为巴雅尔图贝子。拜济瑚、为辅国公。诺海、伯尔哈什哈、为一等台吉。俱作为扎萨克。阿喇克巴、博克班、蒙衮、德勒德什、巴雅尔拉瑚、策登、博罗、业林、巴木巴尔之子达木拜扎勒桑、根敦诺尔布之子腾特克等十人。俱为闲散一等台吉、诺尔布策楞、乌梁海、扎克锡礼、玉增、济布藏、巴特玛等六人、俱为二等台吉。三达克、额林沁达瓦、诺木珲等三人、俱为三等台吉。巴布勒达克、诺音格楞、巴图尔、图古勒、扎纳木、罗布藏、楚鲁木、扎林、业林之子舍楞、图古斯蒙库、三达克之子恳泽等十一人。俱为四等台吉、尔等仰叨朕恩。其加意管束所属。咸务生理。延及子孙。永荷安全之福矣。勖诸勿懈　　

○是日、驻跸张三营行宫　　

○壬子。谕军机大臣等、彰宝奏、酌办调兵、及筹备军械兵粮一摺。昨已有旨令温福即行带兵驰赴川省。攻剿小金川。其袭击缅匪之举。今年暂行停止。则彰宝此次所筹诸务。现在均可毋庸措办。惟当派兵分守边隘。严密稽查。如有贼匪近边。即行掩击歼戮。若假充□□罢夷。潜行混入。亦即擒拏究治。昨已责成长清、哈国兴、专司其事。并留侍卫章京等十员、在彼协同稽查。并留海兰察在滇。令其同彰宝管束侍卫等、随宜调度。彰宝等惟当实力董率。勿稍懈弛。此时如缅酋或差人到关。投递文禀。仍遵前旨、不拘来人多少。概行羁禁不遣。但择其中一二最无用者遣回。谕以转饬缅匪。如将所留内地之人。全行送回。方将伊等纵释。否则断不歇手。亦不必给以回书。此外更无所办。但恐缅匪狡诈百出。或诺尔塔亲至关前。欲邀哈国兴相见。若不豫为指示。彰宝等必致临时茫无主意。中国所遣之人。屡为贼匪诱往。岂可复堕其计。但当谕以汝既来欲见大人。自当亲至军营进谒。断无大人往汝处就见之理。诺尔塔若竟亲来。即将伊及随来之人。俱行严密拘禁。亦择一最无用者遣回。并以送还内地人来方得释放之语。令其转谕。若诺尔塔逗遛边外。必欲邀哈国兴于适中之地会面。断不可令哈国兴前往。并当明谕诺尔塔、以尔等狡狯伎俩。岂容屡试。今竟敢近关。施此巧诱之计。如何肯堕尔术中。仍一面察其踪迹。密派领兵侍卫等、出关截击。擒彼贼目。歼其党羽。庶使贼匪稍知畏惧。彰宝等、务当相机妥协办理。勿稍疎误。并谕长清、海兰察、哈国兴、知之　　

○大学士管两江总督高晋等奏、八月十六日后、黄河陡长。桃源南岸陈家道口、于二十二日缕堤坐蛰二段。各二十余丈。幸过水之处。即系七月内湖涨被灾之地。居民早经移住无虞。臣等疎于防范。请交部议处。得旨、尔等无罪。知道了　　

○四川提督董天弼奏、达木巴宗被困已久。急宜救援。臣复探得木坪之尧碛一处。从山梁而下。渡至河北。即系达木巴宗小路。臣一面带兵迅速起程。一面咨商阿尔泰等、务期设法渡河。以断贼番归路。则福昌亦可乘势径进。得旨、此行颇觉勇往。看汝如何以功抵过耳　　

○是日、驻跸波罗河屯行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百九十二



大清高宗法天隆运至诚先觉体元立极敷文奋武孝慈神圣纯皇帝实录卷之八百九十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。九月。癸丑。谕曰、张震南、本系以诗句狂诞发遣之人。乃怙恶不悛。复敢于伊犁地方。递呈献策。妄言滋事。其罪实无可宥。但核其词句。尚与悖逆者稍间。张震南著改为立斩。即于该处正法示众。其所拟缘坐入官之家属财产。并著免其查办　　

○谕军机大臣等、董天弼奏、现由木坪之尧碛地方。带兵攻其不备一摺。已于摺内批示矣。董天弼因德尔密、毕旺拉一带。贼匪俱添人拒守。复觅间道进攻。尚属勇往。但伊八月二十日具奏之摺。称兵丁不举火者。已经八日。距此次拜发摺奏时。又将半月。寻常无事之人。久不火食。尚难支持。况当攻剿之时。而今兵丁枵腹从事。又无此情理。或于何处觅有粮食。并何时得有续连兵饷接济。总未据董天弼奏及。朕自闻兵丁八日不举火以来。无日不以伊等疲馁情形。深为廑念。董天弼何转不以为意。岂因续经得食。遂不复置论。抑前说系绿营虚夸积习。过甚其词耶。著传谕董天弼、即行明白回奏。再兵行粮随。乃一定之理。即欲令官兵因粮于敌。亦不可不筹运以为接济。阿尔泰既办军务。何以于此等竟未筹及。并曾否于董天弼一路、运粮接济之处。前已询问阿尔泰、并著速行据实覆奏。再董天弼摺内称、现议用兵之尧碛、与甲金达相近。甲金达一处。已经阿尔泰派有击陈圣。矩、带兵前往等语。而阿尔泰九月十一日具奏之摺。止有游击宋元俊、夺回明正侵地情形。虽有另派参将薛琮、郑国卿、都司广著。守备李天贵、陈尚礼、各员。亦仍系宋元俊一路。其陈圣矩前往甲金达之处。并未据奏及。该督究于何日派其进兵。及令其与董天弼作何联络声援。最关紧要。因何尚未陈奏。殊不可解。至董天弼已督兵再进。而阿尔泰除宋元俊会约巴旺进攻外。并未另筹分路并进。与董天弼成夹击之势。使贼酋首尾不能相顾。会剿机宜安在。近日阿尔泰曾否筹画觅路进兵。及亲自移营董促之处。并著即行据实覆奏。此旨仍由六百里加紧发往。并谕桂林知之　　

○是日、驻跸中关行宫　　

○甲寅。月食。　　

○上诣皇太后行宫问安　　

○兵部以武会试中额请。得旨、这考试。汉军取中二名。直隶取中八名。陕西取中七名。广东取中八名。河南取中三名。山东取中五名。江南取中二名。山西取中三名。湖北取中二名。湖南取中一名。四川取中一名。广西取中一名。福建取中三名。浙江取中二名。江西取中一名。云南取中一名。贵州取中一名　　

○是日、驻跸避暑山庄。至十月戊辰皆如之　　

○乙卯。上御澹泊敬诚殿。新封之土尔扈特卓哩克图汗渥巴锡。布延图亲王策伯克多尔济。弼哩克图郡王舍楞。土谢图贝勒恭格。济尔哈朗贝勒默们图。乌察喇勒图贝子沙喇扣肯。阿穆尔口□聆贵贝子雅兰丕尔、一等台吉德勒德什、达木拜扎勒桑、四等台吉恳泽等谢恩。南掌国贡使叭西哩门遮昆行礼。赏赉有差　　

○谕、据永德奏、署沅州府通判傅伦家人刘昇等、设席演戏。并邀芷江县典史罗万全同饮。刘昇醉后。与该典史角口。扯住踢伤。并喝令衙役冯秀等共殴。及该典史挣脱回署。刘昇复率众前至捕署、打毁格扇公案。将该典史按地。攒殴多伤。并拖出街中。经街民抢回。现在拏犯严讯。请将该通判交部严加议处等语。通判家人。邀同职官纵饮观剧。已骇听闻。乃以微贱奴隶。辄敢乘醉行凶。率众突入捕署。将该典史按倒共殴。致伤多处。实属目无法纪。不可不即加显戮。该通判纵容家人凶横若此。非寻常漫无管束可比。傅伦著即革职。此案著交与该督抚、即行严审明确。将刘昇照光棍例治罪。其各犯分别从重严惩。以示炯戒　　

○谕军机大臣等、钟音奏、把总林昌伟、讳盗不报。及林昌伟讦禀。千总张得升、并未出汛。游击娄加贵、买嘱船户匿报各情节。请将娄加贵等、分别咨参革审一摺。已批交该部知道矣。外洋巡缉奸匪。为海疆第一要务。此案林昌伟于商船被盗。捺延不报。已据事主呈控。自无可抵辩。至所讦千总偷安旷职。游击贿嘱匿盗之处。或出于挟嫌妄告。但失主船户。俱有指名。说事钱数。并有确据。必非尽属无稽。水师将弁积习。废驰已久。乃敢肆意欺蒙古此。于海疆营务。殊有关系。著传谕该督。即将娄加贵等革职。与案内应行质讯人等、逐一严加审讯。务得实情。定拟具奏。毋令稍有遁饰　　

○丙辰。上诣皇太后行宫问安　　

○御万树园大幄次。赐扈从王公大臣、蒙古王公台吉。及土尔扈特汗渥巴锡等、并南掌国贡使叭西哩门遮昆宴　　

○赐扈从王公大臣、古王公台吉表里。及土尔扈特汗渥巴锡等银币。各有差　　

○谕军机大臣等、钟音奏到属员贤否摺。内称延平府知府刘策钧办事黾勉。而察属未能精严等语。知府以表率属员为要务。必能精于察吏。始于地方政务有益。今如该督所奏。是刘秉钧仅能自励。而整饬属吏。非其所长。恐州县等狎而生玩。必致阘茸误公。于吏治殊有关系。但该府办事既知黾勉。似尚非不可化导之人。著传谕钟音。于该府进见时。面为明白开导。谕以知府若不能察吏。即属旷职。该府若能实心领受。振作改观。尚可仍留府任。以观后效。如其人习与性成。不堪策励。自不便姑容贻误。即当据实奏闻。不可稍有瞻徇。将此遇该督奏事之便。传谕知之
  </div>
  <div class="pagination">
   <a href="清实录乾隆朝实录_page1188.html">
    上一页
   </a>
   <span>
    ...
   </span>
   <a href="清实录乾隆朝实录_page1184.html">
    1184
   </a>
   <a href="清实录乾隆朝实录_page1185.html">
    1185
   </a>
   <a href="清实录乾隆朝实录_page1186.html">
    1186
   </a>
   <a href="清实录乾隆朝实录_page1187.html">
    1187
   </a>
   <a href="清实录乾隆朝实录_page1188.html">
    1188
   </a>
   <span class="current-page">
    1189
   </span>
   <a href="清实录乾隆朝实录_page1190.html">
    1190
   </a>
   <a href="清实录乾隆朝实录_page1191.html">
    1191
   </a>
   <a href="清实录乾隆朝实录_page1192.html">
    1192
   </a>
   <a href="清实录乾隆朝实录_page1193.html">
    1193
   </a>
   <a href="清实录乾隆朝实录_page1194.html">
    1194
   </a>
   <span>
    ...
   </span>
   <a href="清实录乾隆朝实录_page1190.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
