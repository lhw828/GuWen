<!DOCTYPE html>
<html>
<head>
    <meta charset="UTF-8">
    <title>睡虎地秦简 - 第 5 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>睡虎地秦简 - 第 5 页/共 18 页</h1>
    <div class="content">律曰：“斗决人耳，耐。”今决耳故不穿，所决非珥所入（也），可（何）论？律所谓，非必珥所入乃为决，决裂男若女耳，皆当耐。
或与人斗，缚恧说拔其须麋（眉），论可（何）（也）？当为城旦。
拔人发，大可（何）如为“提”？智（知）以上为“提”。
或斗，啮断人鼻若耳若指若唇，论各可（何）（也）？议皆当耐。
士五（伍）甲斗，拔剑伐，斩人发结，可（何）论？池完为城旦。
铍、戟、矛有室者，拔以斗，未有伤（也），论比剑。
斗以箴（针）、鉥、锥，若箴（针）、鉥、锥伤人，各可（何）论？斗，当赀二甲；贼，当黥为城旦。喻
或与人斗，决人唇，论可（何）（也）？比疻痏。
或斗，啮人頯若颜，其大方一寸，深半寸，可（何）论？比疻痏。
斗为人殴（也），毋（无）疻痏，殴者顾折齿，可（何）论？各以其律论之。
“邦客与主人斗，以兵刃，投（殳）梃、拳指伤人，敯以布。”可（何）谓“敯”， 敯布入公，如赀布，入赍钱如律。
“以梃贼伤人。”可（何）谓“梃”？木可以伐者为“梃”。
小畜生入人室，室人以投（殳）梃伐杀之，所杀直二百五十钱，可（何）论？当赀二甲。
论狱何谓“不直”？可（何）谓“纵囚”？罪当重而端轻之，当轻而端重之，是谓“不直”。当论而端弗论，及其狱，端令不致论出之，是谓“纵囚”。
赎罪不直，史不与啬夫和，问史可（何）论？当赀一盾。
“辞者辞廷。”今郡守为廷不为？为（也）。“辞者不先辞官长、啬夫。”可（何）谓“官长”？可（何）“啬夫”？命都官曰“长”，县曰“啬夫”。
“伍人相告，且辟罪，不审，以所辟罪罪之。”有（又）曰：“不能定罪人，而告它人，为告不审。”今甲曰伍人乙贼杀人，即执乙，问不杀人，甲言不审，当以告不审论，且以所辟？以所辟论当（也）。
贼入甲室，贼伤甲，甲号寇，其四邻、典、老皆出不存，不闻号寇，问当论不当？审不存，不当论；典、老虽不存，当论。
可（何）谓“四邻”？“四邻”即伍人谓（也）。
可（何）谓“州告”？“州告”者，告罪人，其所告且不审，有（又）以它事告之。勿听，而论其不审。
有贼杀伤人冲术，偕旁人不援，百步中比野，当赀二甲。
免老告人以为不孝，谒杀，当三环（原）之不？不当环（原），亟执勿失。
“公室告。”何（也）？“非公室告”可（何）（也）？贼杀伤、盗它人为“公室”；子盗父母，父母擅杀、刑、髡子及奴妾，不为“公室告”。
“子告父母，臣妾告主，非公室告，勿听。”可（何）谓“非公室告”？主擅杀、刑、髡其子、臣妾，是谓“非公室告”，勿听。而行告，告者罪。告者罪已行，它人有（又）袭其告之，亦不当听。
“家人之论，父时家罪（也），父死而甫告之，勿听。”可（何）谓“家罪”？“家罪”者，父杀伤人及奴妾，父死而千之，勿治。
葆子以上，未狱而死若已葬，而甫告之，亦不当听治，勿收，皆如家罪。可（何）谓“家罪”？父子同居，杀伤父臣妾、畜产及盗之，父已死，或告，勿听，是胃（谓）“家罪”。有收当耐未断，以当刑隶臣罪诬告人，是谓“当刑隶臣”。“葆子囗囗未断而诬告人，其罪当刑城旦，耐以为鬼薪鋈足。”籍葆子之谓（也）。
“葆子狱未断而诬告人，其罪当刑为隶臣，勿刑，行其耐，有（又）系城旦六岁。”可（何）谓“当刑为隶臣”？“葆子囗囗未断而诬告人，其罪当刑城旦，耐以为鬼薪鋈足。”籍葆子之谓（也）。有收当耐未断，以当刑隶臣诬告人，是谓当刑隶臣。
“葆子狱未断而诬告人，其罪当刑鬼薪，勿刑，行其耐，有（又）系城旦六岁。”可（何）谓“当刑为鬼薪”？当耐为鬼薪未断，以当刑隶臣及完城旦诬蔑告人，是谓“当刑鬼薪”。
可（何）“赎鬼薪鋈足”？可（何）谓“赎宫”？臣邦真戎君长，爵当上造以上，有罪当赎者，其为群盗，令赎鬼薪鋈足；其有府（腐）罪，赎宫。其它罪比群盗者亦如此。
以乞鞫及为人乞鞫者，狱已断乃听，且未断犹听（也）？狱断乃听之，失鋈足，论可（何）（也）？如失刑罪。
“隶臣将城旦，亡之，完不城旦，收其外妻、子。子小未可别，令从母为收。”可（何）谓“从母为收”？人固买（卖），子小不可别，弗买（卖）子母谓（也）。
当耐司寇而耐隶臣诬人，可（何）论？当耐为隶臣。当耐为侯（候）罪诬人，可（何）论？当耐不司寇。
当耐为隶臣，以司寇诬人，可（何）论？当耐为隶臣，有（又）系城旦六岁。
完城旦，以黥城旦诬人，可（何）论？当黥。甲贼伤人，吏论以为斗伤人，吏当论不当？当谇。
当黥城旦而以完城旦诬人，可（何）论？当黥劓。
“疠者有罪，定杀（渟）。”“定（渟）杀”可（何）如？生定杀水中之谓（也）。或曰生埋，生埋之异事（也）。
甲有完城旦罪，未断，今甲疠，问甲可（何）以论？当（迁）所定（渟）杀。
城旦、鬼薪疠，可（何）论？当（迁）疠（迁）所。
捕赀罪，即端以剑及兵刃刺杀之，可（何）论？杀之，完为城旦；伤之，耐为隶臣。
“将司人而亡，能自捕及亲所智（知）为捕，除毋（无）罪；已刑者处隐官。”可（何）罪得“处隐官”？群盗嫠为庶人，将盗戒（械）囚刑罪以上，亡，以故论，斩左止为城旦，后自捕所亡，是谓“处隐官”。它罪比群盗者皆如此。
大夫甲鬼薪，鬼薪亡，问甲可（何）论？当从事官府，须亡者得。今甲从事，有（又）去亡，一月得，可（何）论？当赀一盾，复从事。从事有（又）亡，卒岁得，可（何）论？当耐。
馈遗亡鬼薪于外，一以上，论可（何）（也）？毋论。
“捕亡，亡人操钱，捕得取钱。”所捕耐罪以上得取。
把其叚（假）以亡，得及自出，当为盗不当？自出，以亡论，其得，坐臧（赃）为盗；盗罪轻于亡，以亡论。
隶臣妾系城旦舂，去亡，已奔，未论而自出，当治（笞）五十，备系日。
罢癃守官府，亡而得，得比公癃不得？得比焉。
甲告乙贼伤人，问乙贼杀人，非伤（也），甲当购，购几可（何）？当购二两。
捕亡完城旦，购几可（何）？当购二两。
夫、妻、子五人共盗，皆当刑城旦，今中〈申〉尽捕告之，问甲当购几可（何）？人购二两。
夫、妻、子十人共盗，当刑城旦，亡，今甲捕得其八人，问甲当购几可（何）？当购人二两。
甲捕乙，告盗书丞印以亡，问亡二日，它如甲，已论耐乙，问甲当购不当？不当。
有秩吏捕阑亡者，以畀乙，令诣，约分，色，问吏及乙论可（何）（也）？当赀各二甲，勿购。
“盗出朱（珠）玉邦关及买（卖）于客者，上朱（珠）玉内史，内史材鼠（予）购。”可（何）以购之？其耐罪以上，购如捕它罪人；赀罪，不购。
或捕告人奴妾盗百一十钱，问主购之且公购？色购之之。
可（何）如为“犯令”、“法（废）令”？律所谓者，令曰勿为，而为之，是谓“犯令”；令曰为之，弗为，是谓“法（废）令”（也）。廷行事皆以“犯令”论。
法（废）令、犯令，免、徙不？之。
郡县除佐，事它郡县而不视其事者，可（何）论？以小犯令论。
任人为丞，丞已免，后为令，今初任者有罪，令当免不当？不当免。
亡久书、符券、公玺、衡赢（累），已坐以论，后自得所亡，论当除不当？不当。
甲徙居，徙数谒吏，吏环，弗为更籍，今甲有时、赀罪，问吏可（何）论？耐以上，当赀二甲。
“百姓有责，勿敢擅强质，擅强质及和质者，皆赀二甲。”廷行事强质人者论，鼠（予）者不论；和受质者，鼠（予）者囗论。
实官户关不致，容指若抉，廷行事赀一甲。
实官户扇不致，禾稼能出，廷行事赀一甲。
空仓中有荐，荐下有稼一石以上，廷行事赀一甲，令史监者一盾。
仓鼠穴几可（何）而当论及谇？廷行事鼠穴三以上赀一盾，二以下谇 ，鼷穴三当一鼠穴。
有禀叔（菽）、麦，当出未出，即出禾以当叔（菽）、麦，叔（菽）、麦贾贱禾贵，其论可（何）（也）？当赀一甲。会赦未论，有（又）亡，嫠期已尽六月而得，当耐。
吏有故当止食，弗止，尽禀出之，论可（何）（也）？当坐所赢出为盗。
吏从事于官府，当坐伍人不当？不当。
大夫寡，当伍及人不当？不当。
部佐匿者（诸）民田，者（诸）民弗智（知），当论不当？部佐为匿田，且可（何）为？已租者（诸）民，弗言，为匿田；未租，不论为匿田。
甲小未盈六尺，有马一匹自牧之，今马为人败，食人稼一石，问当论不当？不当论及赏（偿）稼。
“舍公官（馆），旞火燔其舍，虽有公器，勿责。”今舍公官（馆），旞火燔其叚（假）乘车马，当负不当出？当出之。
旞火延燔里门，当赀一盾；其邑邦门，赀一甲。
“擅兴奇祠，赀二甲。”可（何）如为“奇”？王室所当祠固有矣，擅有鬼立（位）（也），为“奇”，它不为。
“毋敢履锦履。”“履锦履”之状可（何）如？律所谓者，以丝杂织履，履有文，乃为“锦履”，以锦缦履不为，然而行事比焉。
“不会，治（笞）；未盈卒岁得，以将阳有（又）行治（笞）。”今士五（伍）甲不会，治（笞）五十；未卒岁而得，治（笞）当驾（加）不当？当。
可（何）谓“逋事”及“乏（徭）”？律所谓者，当（徭），吏、典已令之，即亡弗会，为“逋事”；已阅及敦（屯）车食若行到（徭）所乃亡，皆为“乏（徭）”。
可（何）谓“匿户”及“敖童弗傅”？匿户弗（徭）、使，弗令出户赋之谓（也）。
女子甲为人妻，去亡，得及自出，小未盈六尺，当论不当？已官，当论；未官，不当论。
女子甲去夫亡，男子乙亦阑亡，相夫妻，甲弗告请（情），居二岁，生子，乃告请（情），乙即弗弃，而得，论可（何）（也）？当黥城旦舂。
甲取人亡妻以为妻，不智（知）亡，有子焉，今得，问安置其子？当畀。或入公，入公异是。
“夫有罪，妻先告，不收。”妻媵臣妾、衣器当收不当？不当收。
妻有罪以收，妻媵臣妾、衣器当收，且畀夫？畀夫。
同母异父相与奸，可（何）论，弃市。
甲、乙交与女子丙奸，甲、乙以其故相刺伤，丙弗智（知），丙论可（何）（也）？毋论。
女子为隶臣妻，有子焉，今隶臣死，女子北其子，以为非隶臣子（也），问女子论可（何）（也）？或黥颜頯为隶妾，或曰完，完之当（也）。
以其乘车载女子，可（何）论？赀二甲。以乘马驾私车而乘之，毋论。
“臣邦人不安其主长而欲去夏者，勿许。”可（何）谓“夏”？欲去秦属是谓“夏”。
“真臣邦君公有罪，致耐罪以上，令赎。”可（何）谓“真”？臣邦父产子及产它邦而是谓“真”。可（何）谓“夏子”？臣邦父、秦母谓（也）。
“者（诸）侯客来者，以火炎其衡厄（轭）。”炎之可（何）？当者（诸）侯不治骚马，虫皆而衡厄（轭）鞅（韅）辕（靷），是以炎之。可（何）谓“亡券而害”？亡校券右为害。
“使者（诸）侯、外臣邦，其邦徒及伪吏不来，弗坐。”可（何）谓“邦徒”、“伪使”？徒、吏与偕使而弗为私舍人，是谓“郁徒”。
邦亡来通钱过万，已复，后来盗而得，可（何）以论之？以通钱。
智（知）人通钱而为臧（藏），其主已取钱，人后告臧（藏）者，臧（藏）者论不论？不论论。
甲诬乙通一钱黥城旦罪，问甲同居、典、老当论不当？不当。
“客未布吏而与贾，赀一甲。”可（何）谓“布吏”？诣符传于吏是谓“布吏”。
内公录母（无）爵者当赎刑，得比公士赎耐不得？得比焉。
越里中之与它里界者，垣为“完（院）”不为？巷相直为“院”；宇相直不为“院”。
可（何）谓“宫均人”？宫中主循者（也）。
可（何）谓“宫更人”？宫隶有刑，是谓“宫更人”。
可（何）谓“宫狡士”、“外狡士”？皆主王犬者（也）。
</div>
    <div class="pagination">
<a href="睡虎地秦简_page4.html">上一页</a><a href="睡虎地秦简.html">1</a><a href="睡虎地秦简_page2.html">2</a><a href="睡虎地秦简_page3.html">3</a><a href="睡虎地秦简_page4.html">4</a><span class="current-page">5</span><a href="睡虎地秦简_page6.html">6</a><a href="睡虎地秦简_page7.html">7</a><a href="睡虎地秦简_page8.html">8</a><a href="睡虎地秦简_page9.html">9</a><a href="睡虎地秦简_page10.html">10</a><span>...</span><a href="睡虎地秦简_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
