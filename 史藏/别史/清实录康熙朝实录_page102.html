<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 102 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 102 页/共 681 页</h1>
    <div class="content">○是□山戊示□、人丁户口、一千九百四十万七千五百八十七。田、地、山、荡、畦地、五百四十五万九千一百七十顷十八亩有奇。徵银、二千五百九十万八千七百九十二两三钱有奇。米、豆、麦、六百二十一万四千九百一十石二斗有奇。草、二百三十万九千三百八十七束。茶、十六万八千三百四引。行盐、四百四十四万一千二百七十四引。徵课银、二百七十九万二千七百五两有奇。铸钱、二万九千四十七万五千八百三十有奇　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之三十七



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之三十八　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十一年。壬子。春。正月。戊申朔。上诣堂子行礼。还宫。拜神毕。率诸王、贝勒、贝子、公、内大臣、大学士、都统、尚书、精奇尼哈番、侍卫等、诣太皇太后皇太后宫、行礼。御殿。王以下、文武各官、外藩王、及使臣等、上表朝贺。照例筵宴　　

○朝鲜国王李棩、遣陪臣郑致和等、表贺冬至、元旦、万寿节、及进岁贡礼物。宴赉如例　　

○癸丑。上诣太皇太后皇太后宫、问安　　

○顺天府进春　　

○甲寅。世祖章皇帝忌辰。遣官祭孝陵　　

○乙卯。孟春。享太庙。上亲诣行礼　　

○遣官祭太岁之神　　

○丙辰。上诣太皇太后皇太后宫、问安　　

○庚申。上诣太皇太后皇太后宫、问安　　

○辛酉。祈谷于上帝。上亲诣行礼　　

○以上元节、赐翁牛特、察哈尔、奈曼、四子部落、鄂尔多斯、阿霸垓、喀尔喀、苏尼特、蒿齐忒、王、贝勒、贝子、公、台吉等、及内大臣、大学士、上三旗都统、副都统、尚书、侍郎、学士、侍卫等宴　　

○以喀尔喀故辅国公根敦代青子垂扎布、袭爵　　

○命翰林院掌院学士傅达礼、熊赐履、教习庶吉士　　

○上以太皇太后将幸赤城汤泉。谕工部侍郎觉罗查哈喇、佟弘器、动支帑银、前往修理道路、毋得扰民　　

○壬戌。上御太和殿视朝。文武升转各官谢恩　　

○上元节。赐外藩王、贝勒、贝子、公、台吉等、及内大臣、大学士、上三旗都统、副都统、尚书、侍郎、学士、侍卫等宴　　

○癸亥。上诣太皇太后宫、设灯节筵宴。并赐随驾大臣宴于宫门外　　

○乙丑。谕太常寺、祀典关系重大。理宜敬慎娴习。近见尔衙门、典礼俱未谙练。又所奏音乐、多未合节。殊非慎重禋祀之义。以后著详加练习、勿仍前怠忽、亵越祀典　　

○丙寅。免江南上海、青浦二县、湖广茶陵卫、康熙十年分旱灾额赋有差　　

○丁卯。上诣太皇太后皇太后宫、问安　　

○山西巡抚达尔布、奔父丧回京、事毕、陛辞。谕曰、巡抚职任重大。尔必清白自持、表率属员、抚绥地方、人民得所。务令兵民相安、方为称职。尔其慎之　　

○广东总兵官佟国卿、四川总兵官何德成、陛辞。谕曰、特授尔等总兵之职。务期清白自守、表率属员、统辖兵丁、使军民相安。毋侵克兵饷、俾各得所。如有盗寇、作速剿灭、勿令滋蔓　　

○授和硕安亲王岳乐庶出子塞冷额、和硕简纯亲王济度庶出子雅布、镇国公郭盖子萨克新、俱为三等辅国将军。镇国将军辉塞子齐尔弼、辅国将军喇克达子巴克达、俱为三等奉国将军。封固山贝子尚善子根都、固山贝子张泰子吞珠、俱为镇国公。授故辅国将军伯奇子阿尔霸、为三等奉国将军　　

○赐朝正外藩王、贝勒、贝子、公、台吉、塔布囊等、银币鞍马有差　　

○戊辰。上诣太皇太后宫、问安　　

○东部虎儿凯托科洛姓巴尔达禇、进元狐皮等物。赏赉如例　　

○予故续顺公沈永兴、祭葬如例　　

○己巳。湖广巡抚董国兴、以病乞休。允之　　

○礼部尚书龚鼎孳、以病乞休。慰留之　　

○刑部、都察院、大理寺、遵上□日题覆、臣等看阅律文、将前后不符、及参差遗漏之处、详酌校正。已经刊刻清汉文完毕。进呈御览。除颁发京城部院衙门、及外省驻防满洲将军外。其各省总督、巡抚、按察使、俱有理刑职掌、相应一并颁发、转发各地方官、一体遵行。从之　　

○刑部会同督捕衙门议覆、都察院左都御史多诺疏言、逃人逃出、或为窃盗、或为抢夺、事发被获、先到刑部者、枷责后、又送督捕衙门鞭剌。先到督捕衙门者、鞭剌后、又送刑部枷责。罪不至死、或致殒命。应从律内所开、二罪俱发、以重者论。罪各等者、从一科断。嗣后凡逃人逃出、或抢夺、或窃盗、罪至鞭一百者、刑部枷号、臂膊剌字、鞭一百、送督捕衙门、免其鞭责、止面上剌字。不至鞭一百者、刑部止臂膊剌字、送督捕衙门、照例面上剌字、鞭一百。其各处逃人、解到督捕衙门、审明盗逃情实、先送刑部议结为盗之罪、后移回督捕衙门、议逃走之罪。从之　　

○庚午。上诣太皇太后宫、问安。太皇太后曰、我因身抱微疾、故欲往赤城汤泉。汝若同往、恐误国事、可不必去。上奏曰。太皇太后驾幸汤泉、臣若不随往侍奉、于心何安。至国家政事、已谕内阁、著间一日、驰奏一次、不致有误　　

○谕吏部、各省藩臬以下丁忧官员、督抚每奏称才能、请在任守制。恐贪恋职任者、多方营求、彼此效尤、有乖孝道。其申明定例。嗣后丁忧官员、督抚无得题留、悉令离任守制　　

○工部侍郎杨运昌、刑部侍郎高珩、请假葬亲。从之　　

○礼部题、顺天乡试及会试、请照旧例、仍用满汉监察御史、料理场务。从之　　

○理藩院议覆、厄鲁特噶尔丹台吉疏言、伊兄僧厄台吉在时、曾遣使进贡。今请亦准照常遣使进贡。应如所请。从之　　

○辛未。上奉太皇太后、往赤城汤泉。是日启行。上随辇步行。至神武门乘马。出德胜门。驻跸巩华城　　

○壬申。上驻跸南口　　

○遣内大臣阿密达、华善等、祭明代诸陵　　

○以翰林院侍讲王泽弘、提督顺天学政　　

○癸酉。过八达岭。上自山麓下马。扶太皇太后辇。太皇太后念上步行劳苦。谕乘马。上奏曰。此处道险、必扶御辇、于心始安。至坦道始乘马。驻跸岔道　　

○甲戌。上恐怀来城东浮桥不固、亲驰视验、方请太皇太后辇行。驻跸怀来卫　　

○乙亥。免山东临清州、康熙十年分虫灾额赋十之二　　

</div>
    <div class="pagination">
<a href="清实录康熙朝实录_page101.html">上一页</a><span>...</span><a href="清实录康熙朝实录_page97.html">97</a><a href="清实录康熙朝实录_page98.html">98</a><a href="清实录康熙朝实录_page99.html">99</a><a href="清实录康熙朝实录_page100.html">100</a><a href="清实录康熙朝实录_page101.html">101</a><span class="current-page">102</span><a href="清实录康熙朝实录_page103.html">103</a><a href="清实录康熙朝实录_page104.html">104</a><a href="清实录康熙朝实录_page105.html">105</a><a href="清实录康熙朝实录_page106.html">106</a><a href="清实录康熙朝实录_page107.html">107</a><span>...</span><a href="清实录康熙朝实录_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
