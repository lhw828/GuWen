<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 488 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 488 页/共 502 页</h1>
    <div class="content">○命按察使衔道员联捷、以四品京堂候补。督办直隶河南山西防河事务。　　

○以营伍晓畅。予甘肃副将定安、以总兵官用。　　

○蠲缓福建汀州、邵武、二府。汀军、邵军、长汀、武平、顺昌、建阳、浦城、甯化、邵武、光泽、沙、将乐、清流、归化、连城、建甯、泰甯、瓯甯、崇安、上杭、永定、二十一厅县。并仁寿、麻沙、泉上里、岚下、峰市、县丞所属被扰各区。本年额赋。　　

○庚寅。谕内阁、著派庆惠、倭什珲布、爱仁、奕山、会同恭亲王奕阅看各旗春季操演。　　

○又谕、玉明等奏、请将拏获邻境盗犯员弁鼓励等语。上年十一月间。盛京义州盗犯王达等、纠夥五百余人。抗官拒捕。围扑城池。经官兵击败。逃至广甯县地方。知县塔清阿、督饬虚顶外委陈泰、率领兵役练勇追捕。格毙三名。捦获王达等三名。解省正法。该员弁缉捕出力。与拏获邻境寻常盗犯不同。塔清阿著以同知知州尽先升用。先换顶带。仍著送部引见。陈泰著赏给六品顶带。并照所请奖励。　　

○谕军机大臣等、奕等奏、挑选兵丁赴恰克图演习火器、并请派大员管带一摺。著照所请、即行知管理圆明园、健锐营、外火器营大臣。每营所挑选兵丁二十名。章京各二员。前赴恰克图。演试俄国运来鸟枪。此次兵丁。谕令色克通额、多尔济那木凯、就近管带演习。并谕令庆昀、派员护送该兵丁至赛尔乌苏地方。再由色克通额等、派员迎护。送至恰克图。以期沿途安静行走。该员弁兵丁。并准其驰驿前往。即由户部给发盘费。至抵恰克图后。每日每员名酌给盐菜实银三钱。由恰克图税务项下支领。并演熟时由管带大臣酌请奖叙。及犒赏俄国教演之人。酬答运送火器之处。均谕令色克通额等、酌量请旨办理矣。将此谕令知之。　　

○又谕、本日据翁同书奏、寿城饷源将绝。请饬河南迅筹接济。并据严树森奏、河南兵饷。改成给发各摺片。寿城饷缺日久。各营兵勇。甚至以野菜草根充食。各省协饷。延不起解。即报解在途者。亦沿途逗遛。该前抚严札催提。置若罔闻。所奏情形。非常紧迫。河南距皖较近。若不速筹接济。恐兵勇溃散。大局不堪设想。著严树森迅速筹拨银二万两。限十日内。派员运交颍州府转运局收明后。即由翁同书设法迎提。不得稍涉迟逾。其山西委员候补知县王致泰、管解寿饷银一万两。已抵通许。并著该抚严催该委员、迅速前赴寿营交纳。以济急需。毋任逗遛。至严树森请将河南省旗绿营各营兵饷俸乾。自本年正月为始按月给发六成实银。其余四成。及咸丰十年以前积欠。暂行停止。系为兵食核实起见。著即照所议办理。惟不得因本省兵饷改放六成实银。致将应解京饷。及各省协饷。藉词推诿。仍当督饬藩司源源起解。毋稍短绌。再本日已降旨。令该抚督办河南剿匪事宜。毛昶熙帮办剿匪。仍督办团练。现在捻匪阑入唐县。纷扰邓州、新野、内乡等处。著即会同毛昶熙、迅速分兵堵御。偪令回巢。毋令蹂躏完善之区。将此由六百里加紧谕令知之。　　

○盛京将军玉明等奏、拏获聚众抗粮要犯。审拟正法。得旨。王达妻子。虽未便照大逆例缘坐。然置之无论。究留祸根。应如何酌定发遣之处。著刑部议奏。　　

○命河南巡抚严树森督办剿匪事宜。顺天府府丞毛昶熙、帮办河南剿匪事宜。仍督办团练。　　

○以贵州石阡、思南、及天鹅＜屯土＞剿贼办团出力。赏副将金太文、参将熊焕章、游击向永达、巴图鲁名号。熊焕章以总兵官用。同知劳文翿、都司衔陈贤元、向明士、守备熊国祥等、花翎。布政司经历衔贺祖尧等、蓝翎。给总兵官沉宏富父母二品封典。同知赵国树等、升叙有差。予阵亡千总蒋连升、祭葬世职。　　

○以带兵约束不严。革署河南南阳镇标游击西尔纳等职。留营效力。　　

○予河南光陈阵亡千总冯起龙、把总赵光先、祭葬世职。　　

○辛卯。谕军机大臣等、本日据克兴阿等奏、移营前进、击贼获胜一摺。朝阳贼匪。窜至波罗赤地方。经官军于水泉接仗。斩杀多名。亟应乘势进剿。一鼓歼灭。惟老虎山木头城子、均有贼匪。必须节节埽除。偪令回巢。方可聚而歼旃。不可徒事分防。致兵力为贼牵掣。贼在朝阳穵濠筑墙。意在负嵎抗拒。现在大炮谅已运到。成明所带西安官兵一千名。业经启程。兵力已厚著即督饬将弁。并约会盛京官兵。四面兜剿。毋令窜逸并将凤凰山一带踞贼。悉数埽荡。不可耽延时日。将来捦获数目。即于讯明确供后。就地正法。不必解赴热河。将此由六百里谕令知之。　　

○又谕、僧格林沁等奏、另股捻匪、窜过运河、现督兵剿办一摺。捻匪另股数万。复由金乡、鱼台北窜。由沈家口迤南沙沟地方。抢渡运河。虽经官兵击毙多名。究未大加惩创。现在大股盘踞东平、汶上一带。著该大臣等、饬令马步官兵。扼要严防。偪令贼匪南趋。并设法防其复扰泰安、青州等处。不可再令北窜。僧格林沁等、前派兵勇。随同德楞额追剿东窜之贼。现存兵力。未免单薄。不敷防剿。惟当联络绅团。招集乡勇。以辅兵力之不足。总期兵民联为一气。可冀同心御侮。力遏凶锋。该匪欲由北面攻扑济甯。西淩阿业已带兵折回。著即督饬文武绅团。实力防守。毋稍疏懈。阵亡官兵。著该大臣等、查明具奏。将此由六百里谕令知之。　　

○予湖北各属阵亡殉难文武员弁绅民妇女一千三百五十四名口。分别祭葬世职旌恤如例。　　

○旌表湖北黄梅县殉难节妇帅洪氏。　　

○壬辰。谕内阁、惠亲王等奏、恭办圣训告竣。出力各员。可否保奏等语。皇考宣宗成皇帝圣训全书。现经武英殿校刊完竣。所有在事出力之提调等官。著惠亲王等、酌量保奏。候朕施恩。　　

○又谕、现在各省军务未竣。亟应简拔人才。讲求吏治。以期康保小民。俾无失所。各该督抚于所属各员。平日立品居官。知之有素。著择其廉洁自爱。任事实心。及素著循声。民情爱戴。堪胜道府者。胪列政绩。出具切实考语。酌保数员。候旨简用。其道员及州县各官。如有出色之员。著一并核实保奏。傥所保之人。查有贪污劣迹。或名实不符。朕惟该督抚是问。其各立除积习。秉公保荐。毋得瞻徇情面。任令属员夤缘幸进。以副朕知人安民至意。　　

○谕军机大臣等、惠亲王等奏、恭办圣训告竣、请旨遵行一摺。皇考宣宗成皇帝圣训。现已校刊完竣。其进呈正本。应否尊藏乾清宫。著恭亲王奕等、详查具奏。如向来不于乾清宫尊藏。即派员敬谨赍送行在。将此谕令知之。寻奏、遵查乾清宫向未尊藏。应即遴员护送行在进呈。报闻。　　

○又谕、文煜奏、营伍紧要。庶务纷繁。拟分别查办一摺。据称直隶营伍。两届未经校阅。命盗案件。未经具题者。愈积愈多。兼之南路戒严。防务吃紧。尤须亲历查看各等语。捻逆窜扰东豫。直隶营伍。亟宜整顿。命盗案件。亦当赶紧清理。文煜著即行回省。先将省标兵丁。认真考校。并清理积案。俟稍有就绪。即赴河间、正定、顺德、广平、大名等府。将各营弁官兵。详加查考。如有缺额废弛等弊。即据实严参。其与河南、山东交界处所。防务尤关紧要。并著该署督体察情形。妥为布置。勿稍疏虞。古北口官兵。著文煜于在口参游内拣派一员。暂行统带。德兴阿勿庸赴口驻防。将此谕令知之。　　

○癸巳。祭先蚕之神。遣王福晋行礼。　　

○谕内阁、孙葆元奏、江苏现办军务、不能考试、恳请回京当差一摺。江苏地方。虽未能全行考试。该学政尚有应办事件。孙葆元请回京当差之处。著不准行。　　

○补铸江西吉安府经历印信。从巡抚毓科请也。　　

○甲午。谕军机大臣等、本日据色克通额等奏、俄国通商人等、不能悉遵条约。请饬总理各国事务衙门。知照遵办各等语。俄夷此次给住京修士固理公文包。并未知照库伦。与条约不符。著奕等、咨行伊格那提业幅。嗣后解送物件。仍应备文知照库伦办事大臣。至贸易二十余人。前往库伦。及京城地方。欲雇蒙古驼只贩运一节。京城地方。是否准该夷通商。自雇驼只。私立驿站。均在条约之外。日久恐多流弊。不可不防。所称张家口难走。欲进独石口。任意往来。尤恐漫无限制。著恭亲王奕等、将色克通额等、摺内所指各节。详细查明。如与条约不符。即行知照伊格那提业幅。据理驳斥。并嘱其晓谕该国人等、务须遵照条约办理。至运送鸟枪一节。本日已谕令色克通额等、俟该国解到时。即在库伦暂停。须候总理各国衙门行知后。再行照办。色克通额等清字摺三件均著钞给阅看。将此由五百里谕令知之。　　

○又谕、色克通额等奏、俄国给住京修士固理。运送公文包。并未知照库伦。又称该国商人二十一名。按照条约。任其行走。欲自雇蒙古驼只。私立驿站。并由独石口一路行走等语。已谕令恭亲王等、查照条约办理。照会伊格那提业幅。务遵条约办理。嗣后该夷如有不遵条约之事。该大臣等、即当据理斥驳。亦不可一味迁就。前谕令将鸟枪择留数十杆。以备京兵在彼演试。所余各件。迅速运赴京城。据色克通额等奏、该国尚未行文前来。该国炮位。由天津海口运送。亦未解到。此项鸟枪运到时。即督率京兵演习。其余暂存库伦。俟总理各国衙门知照运京。再行豫备。此时该国尚未运来。不必豫先备办驼只车辆。以免扰累。将此谕令知之。　　

○又谕、克兴阿、蕴秀奏、官兵三路进剿、不敷分布、请饬西安官兵赴营一摺。贼匪分踞朝阳县街市。并凤凰山等处。克兴阿等、虽于上月三十日。在水泉地方获有胜仗。而担杖沟梁之南路。及老虎山一带。均有分股伏贼。恐其乘虚绕窜建昌。已谕令克兴阿等、先将分股之贼。剿除净尽。令其归并一处。不可先攻中路。致分股之贼。绕窜建昌、现在官兵不敷分布。著成明即将所带西安兵一千名。星夜驰赴波罗赤地方。会同克兴阿并力剿洗。毋得稍涉迁延。致误事机。将此由五百里谕令知之。　　

○又谕、克兴阿等奏、担杖沟梁之南路。及老虎山一带。均有分股贼匪伏匿。克兴阿等拟分三路进兵。即于适中之地。扼要驻劄。先将分股之贼。剿除净尽。或令该匪归并一处。然后官兵合围。庶可聚而歼旃。不可先攻中路。致分股之贼。绕窜建昌。朝阳之贼。如敢出扑。亦即督兵攻击。并严防珠哩克一路。防其抄我后路。西安官兵。计日可到。著即知会盛京官兵。合力剿办。毋得迁延时日。所带官兵应需口粮。均准其照古北口防兵之例。马兵每月领银六两。步兵每月领银三两。饬令热河道、直隶粮台委员。分别支放。直隶粮台。已由总理行营王大臣。札知文煜。移设附近地方。昭乌达、哲里木盟官兵。著克兴阿等、飞催前进。需用箭枝。已令热河都统赶造五千枝。并由武备院调取五千枝。解赴军营。将此由五百里谕令知之。　　

○又谕、前因张亮基、奏参徐之铭任性妄杀。并贪财渔色各款。当经降旨。令刘源灏赶紧驰赴云南。秉公查办。该督接奉前旨。谅可克日赴滇矣。兹据徐之铭奏、克复富民、罗次、禄丰、广通四城。并元、永黑、琅阿陋、草溪六盐井。请将申有谋等奖励。又攻克安甯。收复城池。请将总兵何自清等奖励。又保举督办东路防剿保卫地方出力之参将何有保。又请将已革知府夏家畴、开复原官。该抚所奏克复地方。均系据各路禀报。未将接仗情形。详细声叙。恐贼匪自行退出。捏称克复。任意铺张。有不实不尽之处。所保之申有谋等、是否实在出力。著刘源灏到滇后。逐一详查。据实具奏。参将何有保、请记名以总兵用。亦觉太优。已革知府夏家畴、赴夷寨设措经费。尤属支离。徐之铭有无赡徇情弊。并著该督秉公确查。详细具奏毋许徇隐。原摺片四件。均著钞给阅看。将此由六百里谕令知之。　　

○又谕、前谕胜保即赴行在。毋庸带兵前来。该大臣接奉前旨。谅已克日启程。现在剿办朝阳土匪。兵力尚单。胜保前请调兵前来。著即挑选劲旅一千名。派委得力将弁管带。迅赴热河。听候调遣。将此由五百里谕令知之。　　

○又谕、前因楚军欠饷过多。谕令山西等省迅筹接济。兹据官文等、奏称各省协饷。迄今未据咨解。现在武汉戒严。麻城等属。亦纷纷告警。请饬山西等省协饷。速筹拨解等语。山西、陕西、应解湖北月饷各五万两。广东应解湖北月饷三万两。现在湖北军饷缺乏。关系紧要。著常绩、瑛棨、劳崇光、耆龄、遵照前旨。如数筹拨。星速解往湖北。毋得再事稽迟。致干咎戾。山东每月协济三万两四川每月协济五万两。虽因现办军务。未遑兼顾。亦当设法筹拨。并著清盛、崇实、陆续筹款协济。以应急需。将此由六百里各谕令知之。　　

○又谕、前因逆首陈玉成上窜。楚北告警。谕令骆秉章行抵湖北。会合剿办。本日据官文等奏、逆首李秀成、由广信内犯。围攻建昌。援兵屡挫。抚州亦被贼围。江西省城势甚震动湖北防剿吃紧。更无别军可援江西之急。请饬骆秉章先援江西等语。逆匪上窜湖北。复扰及江西。较四川情形。更为紧迫。自应移缓就急。督兵援应。著骆秉章迅即由荆州顺流而下。助剿楚北窜匪。再分军由九江迅赴南昌。会同曾国藩、毓科等兵。合力剿办。或酌量分兵数千。先行驰赴重庆扼守。俟江西贼势平定。即行率师入蜀。该抚务须斟酌妥善。相机办理。勿稍延缓。将此由六百里谕令知之。　　

○又谕、克兴阿奏、朝阳匪徒。有二三十人。内杂回民。潜赴热河。探听虚实。俱穿深蓝布棉袄。内衬蓝汗衫。背负小包。扮作乡民人样。其顶中辫发翦去一绺。以为暗记。至今尚未回去等语。著春佑、成保、拣派员弁。严密查拏务获。并著饬令承德府严查保甲。缉拏奸宄。该都统等、仍严禁兵役。藉端骚扰。　　

○乙未。谕军机大臣等、本日据清盛奏、驰抵齐河、接仗获胜、并移营进剿一摺。此次捻逆窜至杜家庙地方。该署抚督带兵通迎剿。虽经小有斩捦。究未大受惩创。且捦获奸细。既有欲由济南一路。东窜青口之语。不可不严为之防。本日据杜＜乔羽＞奏称、贼于初二日、窜入历城境内段店地方。虽经败退。距省未远。难保不去而复来。该署抚现拟移营黄山店。著即督饬兵勇。并玉山所带马队。悉力防剿。勿令纷窜。仍须兼顾省城。毋稍疏忽。其前起窜赴东路捻股。盘踞安邱。著严饬明新、会同德楞额、实力剿洗。务须驱出东境。勿留余孽。齐河团练。既经约令会剿。何以临时退避。该处团练。系何员所带。著清盛查明参奏。并查明该处团练。如不得力。即饬令该地方官认真整顿。以收实效。另片奏、请将东省徵收漕米。全数变价等语。本年南粮未能照常起运。京仓需米甚殷。著清盛仍将徵收漕米。赶紧设法运京。毋庸变价。将此由六百里谕令知之。　　

○恭亲王奕等奏、请赴行在。祇问起居。得旨。朕与恭亲王奕。自去秋别后。倏经半载有余。时思握手而谈。稍慰廑念。惟朕近日身体违和。欬嗽未止。红痰尚有时而见。总宜静摄。庶期火不上炎。朕与汝棣萼情联。见面时迥思往事。岂能无感于怀。实于病体未宜。况诸事妥协。尚无面谕之处。统俟今岁回銮后。再行详细面陈。著不必赴行在。文祥亦不必前来。特谕。　　

○署直隶总督文煜奏、永定河凌汛安澜。报闻。　　

○督办山东团练大臣杜＜乔羽＞奏、捻匪窜近省垣。调团堵御。得旨。仍应严防回窜。勿稍疏忽。　　

○以克复安徽休甯县城。赏同知朱声隆花翎。予道员张运兰、以按察使用。记名总兵官朱品隆、唐义训、遇缺题补。余加衔升叙有差。　　

○丙申。内阁钦奉朱谕。大阿哥于四月初七日入学读书。著李鸿藻充大阿哥师傅。　　

○谕军机大臣等、前因翁同书奏、贾臻办理招抚。应驻颍州。当经谕令袁甲三、饬令该藩司迅赴该处。其泗州粮台。另行派员经理。本日据毛昶熙奏、颍州团练。向系苗沛霖办理。近来阜阳太和一带民团。因苗沛霖叛形渐露。练总牛允恭等、赴豫呈诉。不愿与之共事。查解散苗沛霖党与。莫若使阜太团练。与豫省合而为一。现派候补直隶州知州秦笃新、驰往皖豫两省毗连处所。办理团练。若令安徽藩司贾臻督办安徽全省团练。实于大局有裨等语。苗沛霖自与寿州团练构衅。颍州等处团练。恐流为逆党。各守堡寨。自保身家。亟应乘机将颍寿团练。归地方官办理。使人心有所系属。苗沛霖自不得托名办团。肆其诱胁。袁甲三于接奉前旨后。当已饬令贾臻赴颍。著即催令启程。所有安徽全省团练。即著该藩司督办。务与豫省淮鹿沈项新息一带堡寨。及光州各属民团。联络声势。互相援应。以散匪党而顺舆情。将此由六百里谕令知之。　　

○予河南唐县殉难知县彭必达、祭葬世职加等。并于死事地方。建立专祠。教谕张元祚、祭葬世职。并附祀。　　

○豁免四川调赴江南等省阵亡兵丁陈正德等、长支米折银两。　　

○戊戌。谕内阁、严树森奏、请将捕获匪犯之知府奖励等语。投诚捻匪刘中路即刘相清等、溷入汝甯府城。藏匿丁忧候补知州陈学仁家内。句通捻首陈大喜等、约期内应。经知府祁之铨等、带练□□穴□又□获。讯明正法。陈学仁容留匪犯。是否失于觉查。抑有通贼情弊。亟应彻底根究。著即革职拏问。交该抚严行审讯。速为严办以正军法。汝甯府知府祁之铨、将刘中路等、悉数捦获。办理尚属妥速。著以道员用。以示奖励。其余出力官绅。著该抚俟事竣后。择尤保奏。毋许冒滥。　　

○又谕、联捷奏、特参防河不力、贻误大局之邻省州县一摺。山东濮州知州范允中、当河东贼匪抢渡时。并不添勇助防。复申饬团长。以致团勇涣散。该匪乘间渡河。扰及观城。实属贻误地方。范允中著即革职。发往军台效力赎罪。范县知县彭锡龄、虽于羊儿庄地方。派勇驻防。究未能遏贼渡越。亦属疏于防范。著交部严加议处。至邱县、冠县、莘县、先后有匪徒入城焚劫。据联捷奏、系由求缓漕粮。该地方官抚驭无方。以致激生事端。著清盛确切查明。据实参奏。毋稍徇隐。　　

○谕军机大臣等、前据官文奏、逆首李秀成、由广信内犯。围攻建昌。援兵屡挫。抚州亦被贼围。江西省城。势甚震动。当经谕令骆秉章、迅即由荆州顺流而下。助剿楚北窜匪。分军由九江迅赴南昌。会同曾国藩等兵。合力剿办矣。本日据该大臣奏、建昌被围。大股贼匪。既入内地。南昌等府。不可不豫为之防。拟移兵东流建德。防堵下游股匪。抽出鲍超一军。作为游击之师等语。江西军务吃紧。该大臣前奏、飞调鲍超一军。由九江一带驰赴。现在逆匪上窜湖北。骆秉章能否分军驰援江西。尚未可定。所有鲍超一军。即作为游击之师。该大臣体查江西皖北情形。何路紧急。即为何路援应。至该大臣请移劄东流建德。兼顾皖北之处。现在张运兰一军。防剿徽州休甯之贼。是否足资抵御。著曾国藩悉心筹画。不至顾此失彼。方为妥善。将此由六百里谕令知之。　　

○又谕、胜保奏、捻匪渡河北窜。派兵驰赴景州堵剿等语。捻匪扰及山东一带。于本月初五日。扎筏渡河。后队贼众。蜂拥继至。该大臣现饬总兵伊绵阿。酌派官兵遴员管带。先行驰赴景州防剿。并饬天津道孙治、整齐各属团练。协助官兵。严防窜扰。惟贼势猖獗。所派兵力尚单。恐不足以资堵御。著该大臣速饬伊绵阿添派官兵。亲自统带。驰赴景州一带。联络乡团。严密堵截。以期力遏凶锋。毋稍迟缓。将此由五百里谕令知之。　　

○又谕、本日据都兴阿奏、防剿镇扬上下游红单拖罾等船。年久霉烂损坏过多。现当江防吃紧。原配艇船。不敷防剿等语。镇江扬州江面防剿船只。近多损坏。不敷配驾。自系实在情形。著劳崇光、迅调红单拖罾等船四十号。派员星速押解入江。以便将现存损坏船只。分别裁撤。将此由六百里谕令知之。　　

○又谕、前因太湖炮船。不敷防剿。谕令薛焕将京口炮艇六只。迅速拨赴太湖。听总兵王之敬调遣。以固苏浙门户。兹据王有龄奏称、此项炮艇。奉旨业经三月。尚未调到。正月二十九日。贼窜太湖。王之敬迎剿失利。不知下落。以致东山失守等语。太湖地跨苏常湖三府。苏省岂容膜视。现在东西两山。均为贼踞湖州十分吃紧。所有该抚前奏调京口炮船六只。著薛焕即行如数调拨。派委得力将弁管带。前往湖州。以备防剿。毋再迟延。将此由六百里谕令知之。　　

○又谕、严树森奏、请饬张芾选将练兵、并兼筹全局一摺。据称江淮捻贼。及各种土匪。日肆狓猖。豫省军务因循疲敝。请饬陕甘督抚、会同张芾、于提镇各营内、精选马步官兵。由张芾统带来豫。会办防剿。并募勇训练等语。豫省军营。积弊日深。该抚欲改弦更张。力求振作。实属勇于任事。惟陕甘各营兵丁。历年徵调频仍。存营兵数无多。该省与河南毗连处所。现在需兵防堵。若再调拨。必致完善地方。益形空虚。前已降旨。令该抚督办河南剿匪事宜。事权既一。责无旁贷。所有练兵选将事宜。著即破除积习。实力整顿。以期日有起色。并就河南现有兵力。妥筹防剿。以副委任。本日已降旨。令张芾帮办陕西团练事宜矣。将此由六百里谕令知之。　　

○又谕、联捷奏、勇粮不继。请将山西省解送僧格林沁大营、及江北粮台银各二万两。截留应用等语。山东江北军营需饷甚急。若率行截留。必致贻误。所有山西省解送僧格林沁军营、及江北粮台银各二万两。著不准截留。并著联捷加派弁兵。妥为护送。如道路梗阻。亦须绕越解往。至直省防河应发勇粮。仍著联捷自行筹画。不得以经费短绌藉口。稍涉玩误。将此由六百里谕令知之。　　

○命前任都察院左副都御史张芾帮办陕西团练事宜。　　

</div>
    <div class="pagination">
<a href="清实录咸丰朝实录_page487.html">上一页</a><span>...</span><a href="清实录咸丰朝实录_page483.html">483</a><a href="清实录咸丰朝实录_page484.html">484</a><a href="清实录咸丰朝实录_page485.html">485</a><a href="清实录咸丰朝实录_page486.html">486</a><a href="清实录咸丰朝实录_page487.html">487</a><span class="current-page">488</span><a href="清实录咸丰朝实录_page489.html">489</a><a href="清实录咸丰朝实录_page490.html">490</a><a href="清实录咸丰朝实录_page491.html">491</a><a href="清实录咸丰朝实录_page492.html">492</a><a href="清实录咸丰朝实录_page493.html">493</a><span>...</span><a href="清实录咸丰朝实录_page489.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
