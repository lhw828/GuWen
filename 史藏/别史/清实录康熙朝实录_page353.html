<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 353 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 353 页/共 681 页</h1>
    <div class="content">○庚子。上诣皇太后宫、问安　　

○设盛京兵部衙门侍郎一员。理事官一员。郎中二员。员外郎六员。满字堂主事一员。翻译主事一员。满字笔帖式八员。翻译笔帖式四员　　

○先是、理藩院题、臣等与内大臣阿尔迪等议、应于上都河、额尔屯河、两间七溪之地会阅。先期遣人调集左翼喀尔喀诸王、前至上都土尔根伊扎尔交界之地、右翼喀尔喀诸王、前至上都黑棚交界之地、以待。上命大学士、与兵部大臣集议。至是议覆、喀尔喀等、在两处会集。应遣大臣分道先往。各令所在地方蒙古、驻于会阅七溪百里以外议事。驾至之前。檄令前来。其喀尔喀等。已传谕于四月十五日、来会于期约之地。驾发日期。并请于命下之日、谕众知之。奏入。得上□日、四月十二日启行。前行大臣、如何差遣。喀尔喀等、如何分别。何地安插。喀尔喀作何坐次。又前有噶尔丹之警、备发之兵颇多。今噶尔丹远去、其兵应减。尔等会同满洲九卿詹事科道定议。寻议覆、喀尔喀遇乱离散、先后来降。皇上不忍坐视伊等灭亡。安插汛界内外。赈给米谷牲畜。各令得所。又将车臣汗人等、编列旗队矣。应俟会阅既毕。视汛界四周。暂令游牧。至厄鲁特事定后。仍遣往土喇、俄侬等处安插。前所发八旗兵。今应减去。率每佐领护军四名、前锋全队、汉军火器营兵而往。上三旗兵丁随驾。下五旗兵丁、出独石口赴御营。至张家口所备兵、应俟驾发之后、令将军瓦岱等率领。支两月粮、马＜马犬＞轻炮、出张家口、往正白镶白察哈尔游牧之地。随其水草、在彼游牧。会阅既毕。如何措置、该部再行请上□日。至会阅之地、应备器物。俱令各该部院奏遣前行。奏入。得上□日、如议。左翼、著马齐、布彦图、额尔贺图、西拉、纪尔他布往。右翼、著班迪、索诺和、文达、达虎、阿喇尼往　　

○辛丑。以编修张廷枢、徐元正、充日讲起居注官　　

○升山西冀宁道张志栋、为福建按察使司按察使　　

○兵部议覆、甘肃提督孙思克疏言、肃州系边疆要地。请改设总兵官、以壮边势。应如所请。肃州设立总兵官一员。增兵二千一十五名。合协标旧兵、立中左右三营。每营设游击一员。守备一员。千总二员。把总四员。从之　　

○壬寅。上诣皇太后宫、问安　　

○甲辰。万寿节。停止行礼筵宴　　

○遣官祭福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○遣官祭真武、东岳、城隍之神　　

○丙午。策试天下贡士张瑗等、于太和门前。制曰、朕惟自古帝王。抚御方夏。文德聿修。武功克诘。是以遐方率服。庶绩咸熙。川岳效灵。永奏平成之治。甚盛轨也。朕诞膺眷命。式缵丕基。夙夜孜孜、勤求化理。念归怙冒之中、则怀柔远人、所以抚绥安全、俾其永沾德化者、何道而可。至于疆圉敉宁。兵农和辑。慎固封守。王政所先。其广储备、勤训练、以为久安长治至计、抑何术之从也。比年河工修浚、渐底安澜。何以使堤防永固、漕挽迅通。虽有霪潦巨浸、恒无泛滥之虞。运道民生、咸有攸赖。其熟筹之。尔多士离经辨志。学古经术。所有涵养德性、兴起事功、必讲贯淹通、始可措诸实用、汉唐之笺疏、宋儒之训诂、繁简得失、义蕴精微、可得而悉指欤、薄海内外。凡声教暨讫之地。既同入官。盱衡世务。讲求素矣。各抒所见、详著于篇。朕将亲览焉　　

○丁未。上诣皇太后宫、问安　　

○戊申。上自畅春园回宫　　

○己酉。上御太和门传胪。赐殿试贡士戴有祺等一百四十八人、进士及第出身有差　　

○上幸畅春园　　

○庚戌。上诣皇太后宫、问安　　

○壬子。宴衍圣公孔毓圻等于礼部　　

○予出征厄鲁特阵亡前锋参领格似特、祭葬、如副都统例　　

○癸丑。上诣皇太后宫、问安　　

○　　

○甲寅。调兵部左侍郎觉罗舜拜、为盛京兵部侍郎　　

○升直隶通永道孟卜、为浙江按察使司按察使　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百五十


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百五十一　　

康熙三十年辛未夏四月丙辰朔享太庙遣内大臣明珠行礼　　

○丁巳上诣皇太后宫。问安。　　

○兵部议覆古北口总兵官蔡元疏言臣标止步兵六百名臣自带随丁一百五十名、请照宣府镇标例再增兵七百五十名为一千五百名分设左右两营。应如所请。从之　　

○戊午转兵部右侍郎沙穆哈为左侍郎升左副都御史朱都纳为兵部右侍郎。　　

○以故二等阿思哈尼哈畨渣穆巴子色楞达什袭职。　　

○先是革职县丞谭明命叩阍控吏部主事朱敦厚前任潍县知县时婪赃四万余两下山东巡抚佛伦鞫勘佛伦疏言朱敦厚加派婪赃经前任巡抚钱珏鞫审已得实据因朱敦厚浼求原任刑部尚书徐乾学贻书钱珏钱珏徇情檄行布政使卫既齐销案除朱敦厚依律拟罪外徐乾学等并请敕部议处事下吏部及三法司议至是吏部会同三法司覆奏朱敦厚应绞原任山东布政使今升顺天府府尹卫既齐照徇庇例降三级调用原任刑部尚书徐乾学原任山东巡抚钱珏并应革职谭明命系大计被参贪官仍不叙用得上

□日卫既齐著照现任降三级免其调用徐乾学、钱珏、俱革职余如议。　　

○己未上诣皇太后宫问安　　

○旌表江南烈妇范邦佐妻张氏拒奸殒命给银建坊如例　　

○辛酉上诣皇太后宫问安　　

○授殿试第一甲进士戴有祺为翰林院修撰吴昺黄叔琳为翰林院编修　　

○壬戌出征厄鲁特参领萨克星阿创发身故予祭葬如阵亡例　　

○癸亥上诣皇太后宫问安　　

○敖汉多罗郡王额森孟克阿霸垓多罗卓礼克图郡王楮翁喀喇沁镇国公乌忒巴喇等故遣官致祭。　　

○甲子。上奉皇太后自畅春园回宫。　　

○乙丑一等精奇尼哈畨马世泰老病解退以其子吴尔希袭替　　

○丙寅升光禄寺卿。多弼为都察院左副都御史。　　

○丁卯上欲巡察边外蒙古等生计又以喀尔喀地居极北曩虽进贡未尝亲身归顺今土射图汗等亲率所属数十余万人来归特往抚绥安辑命皇长子允禔皇三子允祉随驾是日启行驻跸牛栏山　　

○戊辰上驻跸密云县谕内大臣等、尔等可亲率侍卫等于沿途严约官兵人众勿使践踏麦田　　

○己巳上驻跸石匣城　　

○庚午上驻跸古北口阅总兵官蔡元标下官兵赐蔡元袍褂一袭银五百两马一匹官兵银两有差　　

○壬申孝端文皇后忌辰遣官祭昭陵　　

○上驻跸恩格木噶山　　

○癸酉上驻跸博罗诺地方。　　

○甲戌上驻跸西喇塔拉昂阿地方。　　

○乙亥上驻跸夏克图昂阿地方。　　
</div>
    <div class="pagination">
<a href="清实录康熙朝实录_page352.html">上一页</a><span>...</span><a href="清实录康熙朝实录_page348.html">348</a><a href="清实录康熙朝实录_page349.html">349</a><a href="清实录康熙朝实录_page350.html">350</a><a href="清实录康熙朝实录_page351.html">351</a><a href="清实录康熙朝实录_page352.html">352</a><span class="current-page">353</span><a href="清实录康熙朝实录_page354.html">354</a><a href="清实录康熙朝实录_page355.html">355</a><a href="清实录康熙朝实录_page356.html">356</a><a href="清实录康熙朝实录_page357.html">357</a><a href="清实录康熙朝实录_page358.html">358</a><span>...</span><a href="清实录康熙朝实录_page354.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
