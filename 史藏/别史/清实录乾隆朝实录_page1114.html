<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1114 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1114 页/共 1860 页
  </h1>
  <div class="content">
   乾隆三十四年。己丑。五月。丁酉。内阁、翰林院、带领新进士引见。得旨、新科进士一甲三名陈初哲、徐天柱、陈嗣龙、已经授职。杨寿楠、萧际韶、金蓉、徐烺、刘锡嘏、吴寿昌、姚步瀛、刘湄、陈观光、秦泉、郑际唐、雷轮、朱纫兰、吴典、何德峻、梦吉、郭寅、张运暹、程元基、萧广运、罗国俊、温常绶、王仲愚、左周、莫异兰、李学锦、俱著改为庶吉士。任大椿、鲁用恩、鲍锟、刘烒、成金、魏晋贤、庄寅清、王禄朋、陈庭学、刘之宸、施一桂、丁云锦、汪知松、汪有仁、尹文麒、张隆基、卢镇苑、刘绍锦、周道隆、吴徵士、卫锦、张翙、廖占鳌、鲁兰枝、徐学至、陈朗、戚蓼生、麦佑、奇丰额、张有年、陈本忠、夏璇源、盛嘉祐、戴文声、伊恒瓒、程宗濂、嵩庆、卢耕心、王应遇、顾长绂、刘诏升、特克慎、张宏猷、闻韵、武调元、俞之炎、吴惇、孙家贤、俱著分部学习。王用仪、著以知县即用。余著归班铨选　　

○戊戌。吏部带领分部学习之新进士引见。得旨、此次分部学习之额外主事张隆基、张翙、岁蓼生、张有年、陈本忠、盛嘉祐、顾长绂、刘诏升、特克慎、著派户部学习。鲁用恩、鲍锟、陈庭学、刘烒、汪有仁、尹文麒、吴徵士、廖占鳌、徐学至、陈朗。麦祐、奇丰额、伊恒瓒、吴惇、著派刑部学习。余著分派吏、礼、兵、工、四部学习　　

○又带领会试取中以内阁中书、学正、学录用之举人等引见。得旨、任基振、姚梁、许祖京、金敬身、史梦琦、孙梅、王瑸、潘奕隽、陆瑗、黄瀛元、施光辂、杨世纶、沈启震、陈墉、朱炘、蒋谢庭、邵自昌、王彝宪、张时风、高中、王友亮、叶兰、孙永清、翟均廉、王钟泰、黄轩、孙希旦、金光悌、严福、邱庭澍、潘庭筠、石鸿翥、田尹衡、刘天宠、龚禔身、谭廷栋、张埙、甄松年、范鳌、王学海、俱著以内阁中书用。黄昌禔、吴逢圣、蔡镇、朱攸、卜维吉、邱文恺、徐立纲、李岩、俱著以学正学录用　　

○谕军机大臣等、董天弼奏、查办郭罗克贼番劫掠伤人一案。未免意存姑息。于事理尤不明晰。如那旺老藏、在西宁供有阿玉楚扣之名。自应切实根究。现在案内获犯。已有二十八名。若将各犯隔别研讯。诘以阿玉楚扣之踪迹。则其有无虚实。何难立辨其中如有数人。指供逸犯下落。即可据供向土目索取。彼亦自不敢复事支吾。若其名本属乌有。众供佥同原可置之不问。乃该提督、惟知向该土目根询。因其坚供无有。竟尔朿手无策。似此一味糊涂。岂不转为土目所笑。至此等边外番匪。敢于肆行滋事。皆由地方文武、平日优柔玩忽渐至养痈。及其事发之后。又不严行追缉。尽法创惩。任其将所抢赃物。匿不全交。而未获要犯又信其诡词掩饰。遂欲颟顸了事。何以使此辈黠悍野番。畏惧敛迹。况边人素性不常。惟视临边大吏之控驭得宜。果能执法严明。使之凛不敢犯。自皆望风惕息。若事事曲为宽假彼将效尤无忌。渐至滋生事端。此乃一定不易之理。缅匪一案。实由历任云南督抚、姑息酿成。其明验也。董天弼、久任蜀中昨因其熟悉事情。总兵未久。即特擢为提督。交办郭罗克之事。今办理不过如此。谁则不能。所谓熟悉者安在。岂伊甫经升用。便自以为志足意满。不知奋勉报效。辄希图苟且息事。殊负朕委任之意。董天弼、著传旨严行申饬至阿尔泰、于此事亦不免将就完案之见。该督素称朴诚。何亦迁就若此此案即遵旨。照指示之处。严切确讯。务得实情速行妥拟具奏。并著传谕知之。寻阿尔泰奏、遵旨将各犯隔别严审。始终供称、并无阿玉楚扣之名。其未获逸犯、及未缴赃物。现饬原派督。催土目追献贼赃之员。上紧严拏追缴。如贼犯将赃物花消。即著落土目罚赔。得旨、知道了。看来董天弼、已为提督。心满意足。自然不似先努力矣。此摺与他看。令其回奏　　

○又谕、本日据董天弼奏、查办郭罗克贼番一案。于原抢赃物。任其匿不全交。而于未获之要犯阿玉楚扣。仅向该土目询索。听其捏称无有。遂欲完案。并不知向现获各犯。隔别研求。根寻虚实。未免姑息了事。已传旨严行申饬矣。此等边外夷人。素性悍黠。惟在临边文武、控驭得宜。平日固应实力绥辑。使之怀德畏威。谨遵约束。设有不逞之徒。稍滋事衅。则必须实力严办。尽法创惩。俾皆凛不敢犯。庶足以儆凶顽而安边徼。若遇事存苟且消弭之见。势必无所顾忌。渐至养痈。即如缅匪一事。皆由历任云南督抚、惟事因循。不知随时严办。以致酿成事端。大烦兵力。而近日台湾之黄教。亦因地方文武、前此轻纵。俾得潜踪山谷。煽惑愚民。恣行劫掠。官兵搜剿半载。始得就诛。二者、非纵恶养奸之明验耶。著传谕沿边及苗疆各督抚、嗣后务须加意振作。勿稍优容。间有此等案情。尤须执法痛惩。不得略存化大为小、化有为无之见。以期绥靖边隅。方不负封疆重寄也。倘事发之初。视为无关轻重。希图将就完结。不顾后来贻患。所谓萌蘖不折。将寻斧柯。朕惟于该督抚是问。决不少为宽贷也。将此传谕知之　　

○己亥。夏至。祭地于。方泽。上亲诣行礼　　

○诣畅春园、问皇太后安　　

○幸圆明园　　

○谕、据经略大学士傅恒等奏、守备曾大猷、在军营办事。颇属奋勉。但伊母年老。不便题补云南额缺。请即以福建守备缺出坐补等语。应如所请。著交崔应阶、遇有该省守备员缺。即将曾大猷题补。所有应得廉俸。照例给伊家支领以资养赡。俟军务告竣。再行回任　　

○谕军机大臣等、经略傅恒奏称、云南提督本进忠、或留腾越。或遣往普洱。请旨遵行等语。五福等在普洱办理诸事不妥。擒拏召散。又复迟延是以将伊革职。员缺以本进忠补授。落卓一路进兵。不过藉分贼势。无关紧要。已降旨于阿思哈、伊勒图、二人内。遣派一人。由此路进兵。不必拘泥必令本进忠前往。且腾越大营。需人甚多。著将本进忠留于腾越差委。五福承办事件。著傅恒等、另拣一员派往　　

○山西大同镇总兵九格、老病休致。以山西杀虎协副将阿明阿、为大同镇总兵　　

○庚子。经略大学士公傅恒等奏、上次征缅兵。每人给粮六斗。牛一只。作为三月口粮。自行裹带。牛行既迟。且一牛毙、而六斗之粮。亦归乌有。此次改用驮骡。自为便捷。而裹带之法。尤当酌变。所有驮骡。派武职大员专司于满汉兵役内酌拨牵送。以免另派防护。其粮则数日一支。如遇缺少。则以一二日之粮撙为二三日支领。兵丁裹带。既属轻便。全分军粮。又可视其盈缩而撙节之。实为有益。至大兵所至。尤贵因粮于敌。前次进兵亦有得粮者。售卖之外。辄行抛弃。亦由无官经理所致。今既派员司粮。有获粮者。俱令交官。量加赏拔。再马匹尤应节省。满洲索伦等兵。每名战马二匹。自不可少。其大臣官员祇令足敷乘骑。不必定照分例拨给。所余马匹。亦派专员经管。以备通融接济。得旨、此方是行兵之道。嘉悦览之　　

○辛丑。经略大学士公傅恒等奏、自永昌至腾越五站。现设台马不敷。请照永昌台马数目。每站添足八十匹又腾越之黄菓树、至盏达四站。系铜壁万仞两关总汇。为大兵进剿要路。傅显等、现在关外造船。所设台马亦不敷用。请每站添足四十匹。又万仞铜壁二关。及关内之翁冷一站。均未设马。请各添设二十匹。又芒市至宛顶五站。系进剿猛密之路。原设台马不敷。请每站添足十五匹。得旨、如所议行　　

○壬寅。谕、据方世俊奏、究明传钞谣词案犯串供情节。请将有心隐讳之清泉县知县程梦湘革职。及不能审出实情之长沙府知府陈焱、宝庆府同知江恂、解任分别究审。并自请议处。程梦湘、著革职。陈焱、江恂、俱著解任。交该抚与案内有名人犯。即行研审定拟具奏。此案前经方世俊查审具奏。一任属员讳饰含糊。仅据该犯李坚仁捏供、得自已故李文有遂不追求踪线。及传谕严饬。今始将前后传授各犯究明奏覆。其为草率朦混。咎无可辞。方世俊著交部严加议处　　

○以通政使志信、为左副都御史　　

○癸卯。上诣畅春园、问皇太后安　　

○谕、刑部奏称、审讯健锐营副前锋参领永福等因前锋富山、两次操演未到。板责致毙请将参领永福、佛明委参领扎什、拟杖一百交兵部照例议处等语。富山身系前锋胆敢在京躲避两次操演不到。及差人唤至尚不输服。该参领永福等、按例责处。越旬殒命。如将永福等治罪。恐所属兵丁。易生傲慢日后难以管束永福等、若因私事。将所属之人责打致毙。自应拟抵。既属因公。毋庸置议所有永福、佛明、扎什、及该管大臣等。俱著免其议处。埋葬银两。一并免追　　

○谕军机大臣等、前据旌额理、额敏和卓奏称、巴达克山之素勒坦沙遣使来云。请赴京入觐。并称爱乌罕之爱哈玛特沙、于来年协助布拉呢敦之子起兵。伊力不能支。特请助兵一万。伊等业将素勒坦沙妄为之处。痛加驳斥等语。奏到时。朕曾降旨、以素勒坦沙、欲请来京。不过空谈。不必阻止。伊欲入觐甚善。可丰其馆谷。遣赴京师至请兵一事。从前素勒坦沙、若将布拉呢敦之子执献。何至复来爱乌罕滋事。自贻伊戚天朝岂有助兵之理。即允其请。发兵一万。行李资粮。又岂素勒坦沙所能供给。宜以此等语。恺切晓谕遣回。旌额理、额敏和卓等、宜留心妥为办理。并令随时覆奏。嗣于二月内。据旌额理等奏称、上年十月后。询问拜勒地方之布噜特、及沙尔呼勒居住之伯克回子等。俱云巴达克山。地方宁谧。迄今又隔三月。有无别耗未据奏闻。著传谕旌额理等、此时素勒坦沙、或晏然安居。或与爱乌罕构兵。情形如何。查明具奏。再旌额理等前摺内又称、由叶尔羌拣派明白妥干商人。不露形迹潜由巴达克山。取路前往珲都斯地方贸易。务期将萨木萨克、乘机诱执前来等语。今亦三月有余。此时萨木萨克信息何如。派往之人。曾否回来。亦未奏及。安泰亦并未具奏。著传谕安泰。旌额理、额敏和卓等、速行奏闻　　

○甲辰。孝恭仁皇后忌辰。遣官祭景陵　　

○谕前经降旨令兵部将俸深之满洲副将参将。隔二三年提奏一次今据该部、将各省俸深之员。开列名单具奏此内历俸在五年以上之满洲蒙古副将。著该部行文调取来京引见。所有参将各员著俟历俸七年。再行调取引见。著为令。其贵州都匀副将铁保、俟军务告竣。再行调取　　

○吏部议准、陕西巡抚文绶议覆陕西布政使勒尔谨奏称、邠州属长武一县。应改冲繁难要缺。查长武县、与甘省地界犬牙相错。自新疆开辟以来。商贩络绎最易藏奸。词讼滋繁。民风渐悍。洵非精明强干之员难资整顿。应如所请改为要缺。在外遴员调补从之　　

○旌表守正被戕之湖北宜城县民张士举妻李氏。守正捐躯之河南安阳县民陈希亮妻华氏　　

○乙巳。上御勤政殿听政　　

○谕军机大臣等、据工部覆议东抚富明安奏、滨州城垣。请仍改筑土城。并各处城垣估需银两不敷未免笼统声叙。请令该抚据实具奏三摺。所议具是。已依议行矣。昨因各省修理城垣。已阅数年之久。并未据将已办未办工程。及实用实贮银数。汇核奏闻。曾传谕各督抚、将该省节年办理实在情形。逐一查明覆奏。今富明安所奏二摺。虽在未经奉到询问谕旨以前。但该抚既请将滨州仍改土城。自属因地核实。则其余已估之工。自应一体确勘核办。即未估各处。并当详晰通盘筹画。据实胪陈。乃仅云未估之三十处。非存剩银二十六万所能办理。笼统声叙。未免有豫存希冀续增地步。故尔隐跃其词岂核实办公之道。巡抚如此。则所属各官。孰不以城工为利途乎。著传谕富明安、将两摺内情节。除遵照部驳确切查覆外。并著将该处现办城工。已竣未竣。及尚未兴工者几处。实需银若干。并现贮未动银若干。及未估各城实需若干。逐一确查。分悉据实覆奏。毋得稍有含混　　

○丙午。谕军机大臣等、据永德奏、浙省查获小钱案犯内。有陈茂荣等、系广东潮阳县人。现住县城南门外海边岭口。于上年十二月内。装载小钱。从粤省航海。带至乍浦等语。此等奸徒。存积小钱。运浙消售。至数百千之多其中必有夥局私铸、及销毁官钱镕化改造情事。非寻常转贩搀用者可比。即应密缉严拏。务期要犯尽获。不得稍有漏网。现据永德奏。已咨粤省查办。著传谕李侍尧、钟音、即按各该犯住址。速行缉拏到案。研讯确供。毋任支延狡卸。有应知会浙省者。一面速行知会查办有应解犯质讯者。即遴委妥员小心管解。毋令兔脱自戕。至陈茂荣贩运小钱。多至如许。其中必有私铸窝囤之人。在粤省岂竟无行使犯案。何以从未见该督抚奏及。或案情发觉。该督抚曲为消弭。或潜匿作奸地方官漫无稽察。皆非实力办公之道。著李侍尧等、即行详切查明。据实覆奏。　　

○丁未上诣畅春园、问皇太后安　　

○戊申吏部议准、江宁布政使梁国治奏称、外省题奏案件。题稿发房存案。奏稿系内署密办。向不移交后任。似非敬事奉公之道请嗣后新旧交代时。即奏稿不便宣洩。亦当慎密封交以备查核从之　　

○经略大学士公傅恒等奏、缅匪丑类本属无多。惟恃犭□罢夷养子波竜等、为之羽翼若不豫为宣示。恐夷众终为缅匪所愚。臣等商酌告示一道。拟于进兵前遍行晓谕。使知大兵进讨。罪在缅酋则犭

□罢夷等当有明于利害者。似亦解散党羽之一法。得旨、好。又批、但亦不可太早。使彼有备也　　

○己酉。谕曰、观保现派随往木兰。所有礼部尚书事务。著素尔讷暂行署理　　

○又谕旗丁余米。节年以来。准在通州变卖。以资日用。现在各省粮艘陆续抵通如旗丁于兑足正供之后。尚有多余米石。情愿出售。仍著加恩准其于通州。粜卖。在旗丁等既属便宜。而地方粮石。益加充裕于民食更有裨益。该部遵谕速行　　

○命江西布政使程焘、来京陛见　　

○以广东香山协副将魏文伟、为碣石镇总兵　　

○庚戌。上诣畅春园、问皇太后安　　

○谕军机大臣等。前据经略傅恒等奏称、据莽秃供、从前缅匪在遮放、陇川、抢掠内地民人甚多。将妻孥羁留。令男子假作贩卖咸鱼。潜至内地侦探消息。傅恒现差人沿边密访查拏等语。此时倘有所获。询出缅匪情形。及土司地方若何之处。速行奏闻。朕意缅匪既令此等人等、至内地探听。自因伊等是内地人民易得消息。莫若将计就计。著傅恒等留心查勘如其人诡诈即行看守。如人尚朴诚。言语可信者。先耀以兵威。再详加开导。谕以尔等皆内地民人。被贼掳去。羁留妻子。令汝等潜至内地探听原出无奈。若执而戮之是自戮吾民也。今加恩仍行释回。俟十月瘴退之后。我兵仍由木邦前进。汝等回至阿瓦。即告知被掳之人。及缅子中素苦懵驳之虐者。倘能纠合人众。于大兵到时。作为内应。先来出迎。不惟不加诛戮且各送回原籍。其有杀贼立功者。尤当倍加赏赉如此晓谕后。再行遣回。缅匪闻知。定全力移守木邦。且以大兵十月方进。此时防守必疏。我兵于八月。乘其不备。分路进剿。可以直抵阿瓦。而内地兵民再为内应。于事大有裨益。至我兵八月间。由戛鸠、猛密进剿。及水路尚有舟师之处。不可洩露。反覆思维。此乃计之得者。傅恒等、宜相机办理　　

○又谕、据高晋奏、程焘素患舌肿之症。近更加剧。自难一时就痊等语。藩司为钱粮总汇。全赖精神周匝方能经理无误。程焘如果因病语涩食减。即使力疾办公。亦不能保无弛旷。高晋远在苏州。尚就所闻入告。吴绍诗近与同城。目击其患病情形。何以不早行陈奏。现已有旨、令程焘来京陛见。其是否尚能胜任一经询察。自不能丝毫掩饰也。著传谕吴绍诗、将因何不行具奏缘由。并程焘近日病势如何即行据实覆奏　　

○是月安徽巡抚富尼汉奏、有在扬徽商程扬宗等乐输银六万两。以一半买谷存贮。名惠济仓。以备赈粜。以一半交典生息。迄今十有余年。余息日多商人方承绪等请建男女普济二堂。以收穷民。其动支出纳。听各商自行经理。毋庸官吏过问。惟令徽州府、于所属委任杂一员。为监堂官。不时稽查弹压。得旨嘉奖。　　

○湖北布政使闵鹗元奏、征缅索伦吉林等兵于五月二十二、三、四、等日。陆续抵境。现已过二十四起臣董率台站各员。往来照料。夫马船只均各应用。俱安静遄行。得旨。好。今更趱程行走。益速益妙。勉力妥为之　　

○河南巡抚阿思哈奏、豫省二麦收割。正需翻犁。布种晚秋。五月初三日。臣途次卫辉。遇细雨半日而止。入土虽不深透。田畴已见融洽。得旨、览此似略觉望雨。大田无碍否　　

○山东巡抚富明安奏、本年麦收丰稔。各属民借未还仓谷。请照六斗抵谷一石之例交仓。得旨、如所议行　　

○四川总督阿尔泰奏、准经略傅恒文开、需劈山炮四十位。迅速解滇应用。臣商同提臣等、于各营内如数拣选。并将炮子火药等项配妥。选委员弁、及炮手。雇觅健骡。兼程驮运。限六月内解抵永昌。得旨嘉奖　　

○贵州巡抚良卿奏、经略傅恒路过贵阳时。令臣觅铸炮工匠数名。臣随留心访觅。有黔民王事成、甘闻捷等八名。谙铸大炮。试令铸造验放。实堪应用。现派员带往军前。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百三十五



大清高宗法天隆运至诚先觉体元立极敷文奋武孝慈神圣纯皇帝实录卷之八百三十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。六月。辛亥朔。谕、此次巡幸木兰。著诚亲王、和亲王、大学士刘统勋、协办大学士尚书官保、留京办事。其月选之文员内。通判、州、县、等官。武员内。八旗护军校、骁骑校、及外省送到之补放水手官、骁骑校、并年满千总等官弁。俱著王大臣照例验放。至驻跸热河时。外省督、抚、提、镇、等奏摺。俱著赍摺人前赴行在投递。惟进哨以后。仍照例交留京办事处。如封转交内阁。随本呈进。候朕批示发回。仍于留京办事处。交付赍摺人祇领。该部通行传谕知之　　

○又谕、据崔应阶奏缘事降调之延建邵道杨仲兴、在闽年久。于地方事务颇为熟习。恳恩予以降级留任。以观后效等语。杨仲兴、著加恩改为革职仍留延建邵道之任。其新选延建邵道赵铨、俟引见时。另降谕旨
  </div>
  <div class="pagination">
   <a href="清实录乾隆朝实录_page1113.html">
    上一页
   </a>
   <span>
    ...
   </span>
   <a href="清实录乾隆朝实录_page1109.html">
    1109
   </a>
   <a href="清实录乾隆朝实录_page1110.html">
    1110
   </a>
   <a href="清实录乾隆朝实录_page1111.html">
    1111
   </a>
   <a href="清实录乾隆朝实录_page1112.html">
    1112
   </a>
   <a href="清实录乾隆朝实录_page1113.html">
    1113
   </a>
   <span class="current-page">
    1114
   </span>
   <a href="清实录乾隆朝实录_page1115.html">
    1115
   </a>
   <a href="清实录乾隆朝实录_page1116.html">
    1116
   </a>
   <a href="清实录乾隆朝实录_page1117.html">
    1117
   </a>
   <a href="清实录乾隆朝实录_page1118.html">
    1118
   </a>
   <a href="清实录乾隆朝实录_page1119.html">
    1119
   </a>
   <span>
    ...
   </span>
   <a href="清实录乾隆朝实录_page1115.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
