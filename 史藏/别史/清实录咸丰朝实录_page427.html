<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 427 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 427 页/共 502 页</h1>
    <div class="content">
○科尔沁卓哩克图亲王巴图等五人、乌珠穆沁扎萨克车臣亲王彭苏克纳木济勒、敖汉郡王布彦德勒格哷固鲁克齐、阿巴噶扎萨克郡王阿尔塔什迪、苏呢特扎萨克郡王布达蟒噶拉等二人、四子部落扎萨克达尔汗卓哩克图郡王伊什齐党、喀尔喀贝勒布彦巴达尔呼等四人、郭尔罗斯扎萨克镇国公扬赞巴拉、喀喇沁二等塔布囊三扎西哩等二人、于养心门内瞻觐。　　

○甲辰。谕内阁、查仓御史恩霙、奏参监督有旷职守一摺。北新仓空廒内。有多人在内安锅造饭。经该御史往查。并无住班监督。仅有官役一各。仓廒重地。讵容任听夫役等、在内举火。该仓监督、并不在仓住班。实属有旷职守。著仓场侍郎、查明旷班之监督、交部议处。以示惩儆。其并未住班之兵役。并在廒内举火造饭之夫役。均著一并查明。严行惩办。以重仓储。　　

○又谕、文煜奏、查办烟台厘税、请将正署任知县、分别革职议处等语。山东省烟台海口。近年以来。商贾云集。俱系该地方官私行收税。经文煜委员严查。始据该县知县余梠、将本年所收厘税报出。其上年徵收若干。坚不承认。显有隐匿侵吞情弊。且该处甫议设局。另定章程。辄有商民聚众滋事。尤难保非该县句串指使。亟应彻底究办。以儆官邪。撤任福山县知县余梠、著即行革职。交文煜提省严行审办。署任福山县知县陈寿元。虽甫经接篆。惟于商民滋事。未能豫防。咎亦难辞。著交部照例议处。济南府知府余棨、系余梠之兄。恐有瞻徇护庇情弊。致案情难期核实。著即撤任。听候查办。　　

○谕军机大臣等、本日据乐斌奏、川省不靖。汉中为陕西门户。正宜加紧筹防。署汉中镇文志、有查勘修筑川楚接壤地方关隘堡寨事宜。未便遽令交卸。已咨会谭廷襄查明。如文志尚未启程。其陕省官兵。即改派委署西安城守协副将连庆、驰往统带等语。自系为慎重边防起见。惟四川军情。此时正当吃紧。傥贼匪由嘉定等处扰及省城。办理更形棘手。必须厚集兵力。于该匪未经蔓延之先。迅速扑灭。庶川省完善之区。不致被贼蹂躏。著乐斌仍遵前旨。速令郭相忠、统带甘肃兵一千名前进。其陕西所派一千名。仍令文志、星速管带前往。赴川助剿。以期迅殄贼氛。毋令日久滋蔓。汉中镇总兵员缺。既属紧要。即著该督拣派妥员前往接署。以重地方。将此由六百里谕令知之。　　

○又谕、本日据文煜奏、请将报税不实致滋事变之知县、革职提讯等语。业经明降谕旨。将撤任福山县知县余梠革职严讯。并将署知县陈寿元交部议处矣。因思烟台设局抽厘。先据郭嵩寿、函致该抚。商民并无异言。何以忽有聚众毁局、殴伤绅董之事。固难保无奸徒从中唆拨。而起衅之由。总因办理不善。在籍主事萧铭卣。朕闻其平日不协乡评。其余绅士。亦并非素孚人望。郭嵩焘起身以后。该绅等额外加税。以致忽声载道。激而生变。现经该抚获犯严办。并提集余梠等严讯。该革员如有隐匿侵吞、及指使殴绅毁局等事。不难水落石出。若仍令萧铭卣等、照旧接办。亦恐商民未能相安。并著文煜、将萧铭卣等撤去。即毋庸添派董事。所有抽收厘税。俟该抚酌定章程后。仍派地方贤员、核实经理。并查明从前积弊。严行裁汰。务使商情允协。官民相孚。方为妥善。将此由五百里谕令知之。　　

○命翰林院编修张正椿、提督广西学政。　　

○予积劳病故。广西学政李载熙、祭葬恤荫。伊子学恂、服阕后以六部主事用。　　

○展缓甘肃皋兰、河、狄道、靖远、陇西、静甯、安化、甯、甯夏、甯朔、灵、中卫、泾、崇信、灵台、镇原、十六州县、暨沙泥州判所属、被雹被水被霜地方旧欠额赋。　　

○乙已。谕内阁、瑛棨奏、请将失察擅杀多命、犯未全获之知县、先行议处、撤任留缉一摺。副将李世忠家属。寄居陈州府。遣其亲戚陈继谟、带勇十二人。赴商城原籍。行过淮甯县所属虹石桥地方。该乡民以该勇等、各执器械。疑系捻匪。将陈继谟等十三人、全行杀毙。淮甯县知县李澍、毫无觉察。非寻常疏忽可比。虽经获犯十一名。并未讯出起意为首、及下手人数。并赃物多寡。实属颟顸。李澍、著即撤任。先行交部议处。并勒限两个月。留于地方。协同署任知县、将逃犯弋获。照例惩办。傥限满不获。即著从严参办。　　

○调直隶宣化镇总兵官阿麟保、为大名镇总兵官。大名镇总兵官马得昭、为宣化镇总兵官。　　

○改铸浙江乌程县知县印信。从巡抚胡兴仁请也。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之三百三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。十二月。丙午。孝和睿皇后忌辰。遣官祭昌西陵。　　

○谕军机大臣等、蒋霨远奏、提督蒋玉龙所部兵练。因粮饷告竭。已多溃散。该提督威令不行。致贼匪闻风上窜。已降旨将蒋玉龙先行革职。留营效力。并命田兴恕署理贵州提督矣。贵州军务吃紧。兵心涣散。蒋玉龙原带兵练。又因招集不至。全行遣撤回川。致瓮安股匪。漫入遵义南乡。近省之开州。亦被贼窜。情形万分吃紧。田兴恕业已令其署理提督。著骆秉章催令带同原队兵勇。星驰赴黔。以资统率。并将由黔入川贼匪。悉力堵遏。毋令蔓延。至萧启江一军。曾降旨仍令暂留粤西。著曹澍钟。饬令速赴庆远一带。追剿石逆以保川疆。黔中军务疲敝已极。并饬该署提督力加整顿。复振军威。迅殄贼氛。毋负委任。将此由六百里谕令知之。　　

○两江总督何桂清奏探＜口英＞口□佛兵船到上海数目。并口□佛夷向上海道胁和情形。得旨。该道驳饬梅尔登之语。尚属得体。然此时夷情虽骄。总不可使之远去。抚局难成。但能将偿费撤防两层。暗为消弭。仍应作为口□佛夷并未助逆。先就范围。方为妥善。如能赴昆山面见更好。至＜口英＞夷之狂悖。恐非言词所能化也。　　

○贵州巡抚蒋霨远因病赏假。以布政使海瑛署巡抚。　　

○以贵州三渡关兵溃。革提督蒋玉龙职。拔花翎。留营效力。以候补总兵官田兴恕、署贵州提督。　　

○丁未。孝德皇后忌辰。遣官祭殡宫。　　

○谕内阁、巡视东城御史毓通等奏、储济仓失火、拏获匪徒一摺。本月初三日。储济仓起火。该城指挥等、前往扑救。见有匪徒持械由仓内北墙越出。当将该犯卢宽成拏获。并将引荐该犯入仓之蒋五、一并拏获。仓储重地。岂容匪徒藏匿。难保无别项不法情事。卢宽成、蒋五、均著交刑部归案严讯。卢宽成所供在逃之苏六、及九儿、并同住之三人、著步军统领衙门、顺天府、五城、一体访拏务获。归案讯办。东城副指挥张性渊、汪奎、吏目张坤、著俟刑部定案时、声明请旨。　　

○谕军机大臣等、前因皖豫逆匪。偪近东省。当谕瑛棨、关保、饬黄良楷由永城管带兵勇二千名。迅回山东韩庄等处。随同德楞额防剿。兹据文煜奏、黄良楷带勇多年。上下相信。是以遇仗得力。今黄良机将该勇带回二千名。下余千名。若仍令驻劄永城。恐带勇官不能驾驭。请饬全数带回等语。山东出省会剿兵勇。尚有富新所带一军。留在濉口。现当山东防务吃紧。兵力不敷调拨。著瑛棨、关保、即饬黄良楷将所部诚勇三千名。全数带回防剿。以厚兵力而收实效。将此由五百里谕令知之。　　

○又谕、本日据御史普安奏、风闻滦州牧祁之鑅、失察兵书陈煦扬等、上年兵差过境。挨户攒敛。车价等盈千累万。全肥私橐。所有兵差车价。仍行作正开销。以致小民怨声载道等语。各州县胥役人等、藉差苛敛。侵吞肥己。该管官岂能毫无开见。著恒福提集该州兵书陈煦扬、并经手胥役地保等、研讯确查。按律惩办。该知州祁之鑅、有无知情徇纵情弊。并著分别参处。毋稍徇隐。将此谕令知之。　　

○又谕、御史普安奏、山海关税课。风闻被已满吏捐职之常吕棠、与贴书王亭午、在没沟营、牛庄等处。盘踞把持。串通大关柜书王休荫、应文光、与咸丰五年经部驳捏造免税销册之杨庆、表里为奸。朋隐分肥等语。现当库款紧要。整饬税务之始。岂容不肖吏胥。肆行盘踞。视为利薮。如果属实。大干法纪。著成保、会同该关监督按照所参各情。严密查拏究办。以除积蠹而重税款。原摺著钞给阅看。将此谕知成保、并传谕寿昌知之。　　

○黑龙江副都统关保奏、到豫接办剿务。所需兵饷。积欠日久。请饬下河南抚臣瑛棨、按月拨解实银四万两。其从前积欠饷银。亦令搭解清款。得旨。户部察核该营有无各省欠款。并豫省应拨之款。速行筹画具奏。至该副都统与瑛棨、共办一事。通融拨解。事所常有。若必待请旨饬下。于军营岂不虑其迟误。此摺看来文理通顺。必系该抚致信关保、令其单衔具奏。有旨严催。便可藉口军需。置京饷于不顾。更可暂免处分。殊属取巧。　　

○展缓伊犁新沟、白阳沟、南渠、被旱地亩、额赋有差。　　

○戊申。上御乾清门听政。　　

○以前任山东巡抚崇恩、翰林院侍讲学士依奇哩、叶尔羌参赞大臣庆英、为内阁学士兼礼部侍郎衔。詹事府少詹事广凤、为詹事。　　

○以正白旗满洲副都统照拉布、为京营右翼总兵。　　

○己酉。谕内阁、袁甲三奏、临淮南岸、击剿扑营贼匪获胜一摺。逆匪占踞临淮。经官军于南岸筑营围剿。十一月二十四日。该逆一齐拥出。直扑新营。官军用枪炮连环轰击。立毙悍贼数十名。逆势稍却。我兵奋力砍杀。复毙贼百余名。二十五日。又出马步悍贼数千来扑。官军分三路进剿。先将执旗马贼击倒。马队从旁抄入。逆众惊溃。卷旗狂奔。经万斤大炮并炮船排列轰击。横尸满地。千总徐畹、奋勇扑入贼圩。砍倒数贼。中炮阵亡。总兵张得胜、亲带兵勇。一拥齐进。将墟中贼众、砍杀殆尽。平毁土墟。该逆于东面添设数卡。经张得胜带兵攻入。踏毁贼卡二座。毙匪四五十人。剿办尚属得手。著袁甲三、督饬水陆各军。乘此声威。赶紧攻克临淮。毋任负嵎久踞。　　

○谕军机大臣等、谭廷襄奏、陕西库款不敷。请援照旧案。将各营十年春季俸饷。暨豫借等项银两。及省城满汉各营豫借接济一半银两。一并缓至来年春季。俟库收有款。即行发给。并请饬令西安将军、及陕西提镇各营、一体遵照。自因筹款维艰。不得不量为变通。虽缓至来春。为时无几。然该兵丁等当差情苦。著该将军提镇等、先行妥为晓谕。以安兵心。仍著谭廷襄、迅速筹画。一俟库项稍有收存。即行分期补放。以示体恤。将此各谕令知之。　　

○又谕、前因胜保奏、副都统伊兴额、遇事与人龃龉。军心解体。系因听信劣绅周光岳之言所致。当将伊兴额革去头品顶带。交胜保差遣委用。周光岳并著胜保查明参奏。旋据胜保奏称。周光岳抗不遵提。恃符藐法。请将该员革去主事。拏解赴营审讯。本日据袁甲三奏称、周光岳一案。经胜保饬令宿州知州招告。并查访劣迹。已据该知州裕恭、查明该革员种种劣迹禀覆。惟内称周光岳、因挟袁甲三不准督办团练之嫌。故耸令伊兴额等语。周光岳劣迹。业经裕恭查明。既有与袁甲三挟嫌之事。自未便由该漕督讯结。惟裕恭禀内、有该革员在北乡办团。藉拏土匪。每不送州。擅自杀死等语。情节较重。自应严行究办。务使水落石出。以期折服其心。著何桂清亲提人证。按照该知州所查款迹。秉公审讯。奏明办理。无得稍有不实不尽。致滋宽纵。袁甲三所递裕恭原禀、著钞给阅看。将此由五百里谕令知之。　　

○予安徽临淮阵亡千总徐畹、祭葬世职加等。　　

○庚戌。谕内阁、郭嵩焘奏、请将办理厘税含混之前任巡抚议处一摺。山东海口。办理厘税。自应奏定章程。晓谕商民。妥为办理。前任巡抚崇恩、于奉旨交办之件。仅札行各属。以致州县视为具文。并不实力办理。崇恩久任山东巡抚。于地方情形。必能熟悉。乃于各海口通商繁盛之处。并不据实奏明。殊属玩泄。崇恩已补授内阁学士。著降补太常寺少卿。以示薄惩。　　

○又谕、胡林翼奏、距省较远府属、招解人犯、暂请由道员勘转一摺。湖北郧阳、襄阳、宜昌、施南、四府所属。秋审并寻常遣军流罪、及命案徒罪人犯。定例均不解省。各由该管之安襄郧荆道、荆宜施道、就近审明。移司覆核。分别题咨。现在该省军务未竣。积案愈繁。著照所请。暂将郧阳、襄阳、宜昌、施南、四府所属案件。除情罪较重之凌迟斩枭斩决绞决人犯。仍照常解省审转外。其斩绞监候并命案遣军流犯。同荆州府属寻常遣军流犯命案徒犯。俱照郧阳等府所属秋审等项。解道审报院司核办。俟该省军务告竣。再行照旧例办理。　　

○谕军机大臣等、前因烟台有聚众毁局殴伤绅董之事。降旨令文煜将在籍主事萧铭卣等撤去。毋庸添派董事。兹据郭嵩焘、文煜奏称、烟台厘局。留委员董步云督办。仍派萧铭卣等分管银钱帐簿。自系尚未接奉前旨。办理厘税。虽不能专任地方官。而绅士不得其人。徒滋流弊。著文煜仍遵前旨。遴选廉干委员。会同地方官妥为办理。毋庸添派绅董。务使官民相安。可期经久。将此谕令知之。　　

○热河都统常清奏、遵派官兵往边界兜捕盗贼。并筹经久缉匪章。得旨。著照所拟办理。严饬实力巡缉。勿得稍有疏懈。　　

○以湖北团防出力。赏在籍给事中陈光亨、四品卿衔。余升选有差。　　

○蠲缓直隶开、东明、长垣、三州县、被水村庄、新旧额赋。给贫民一月口粮。　　

○辛亥。谕内阁、玉明、麟兴奏、查勘应修工程、请旨遵办一摺。所有福陵昭陵应修各工。著即派玉明、麟兴、敬谨修理。并著钦天监于明年二三月内、选择吉期。先期知照该将军等。余著照所议办理。　　

○又谕、骆秉章奏、建立专祠、书院、表扬忠义一摺。湖南省自江忠源、罗泽南、王鑫、塔齐布、李续宾等、先后募勇。训练兵丁。百战粤黔江鄂之间。悉成劲旅。其部曲疆场效命者。尤不乏人。忠义之风。照耀区宇。江忠源等、业经优加恤典。备予褒荣。并准其建立专祠。用彰荩节。此次著照骆秉章所请。准其于长沙省城内、再行建祠。其部下员弁兵勇曾经赐恤者。并准其一律附祀。以慰忠魂。至该省带兵出境各官绅。追赠提督湖北郧阳镇总兵瞿腾龙、浙江提督邓绍良、候补副将周云耀、保升游击赵永年、候补同知直隶州知州赵启玉、即选知府刘腾鸿、刘腾鹤、追赠盐运使衔运同丁锐义、训导储玫躬、从九品毛英勃、都司武昌显等、或在邻疆击贼捐躯。或于本省力战殒命。并著照该抚所请。别建表忠祠汇祀。所有该省阵亡员弁兵勇、一律附祠。并准其建立求忠书院。令阵亡各员后嗣、入院读书。所需经费。除地方绅富捐助外。即由该抚率属捐办。以昭激劝而励忠贞。　　

○又谕、骆秉章奏、楚军越剿黔境贼匪、收复镇远府卫两城一摺。贵州镇远府卫两城失陷后。苗匪、教匪、麕聚思州接境各处。其唐家营、风崖、谷定、莺觜、响鼓、五＜屯土＞。尤贼渊薮。倚险抗拒。经骆秉章饬令道衔知府兆琛、会同署贵州粮道韩超、署思州府知府陈岳霖、驻营思州之游击张万书等、各路兵勇。分投进击。先将风崖、唐家营、谷定贼＜屯土＞攻破焚烧。斩获甚多。莺觜＜屯土＞赃。弃＜屯土＞而奔。各军进攻。响鼓＜屯土＞贼。复恃险死拒。并有镇远及鬼计寨苗、另股教匪、会合援应。调补按察使留任道员翟诰、檄饬所部。与兆琛、张万书等军、分投抄击。贼援尽溃。＜屯土＞贼不支。被胁难民。赴营求抚。五＜屯土＞一律肃清。镇远府卫两城之贼。闻风丧胆。都司周洪印、首先进击。楚军各路继至。贼势败溃。府卫两城。同时攻入。城外贼营。一并踏毁。杀贼数百。夺获军械甚多。现将余寨分别剿抚。所办尚属得宜。所有在事出力员弁兵勇。著骆秉章酌核汇案保奏。候朕施恩。地方善后事宜。仍著会督该省文武、妥为办理。　　

○又谕、骆秉章奏、剿办广东禾洞贼匪、大获胜仗、连州连山一带地方肃清一摺。广东连山属禾洞地方。犭□岂匪罗嘉诲、与积年贼首何观保、李荣淑等、合夥久踞该处。经骆秉章密饬都司张广胜等、前往剿办。该逆等于连山禾洞上下门村一带。建木城六所。互为掎角。张广胜督同游击陈青云、参将文恒久、都司易开俊、游击何本高、由白石山安马水口、破卡而入。与知府陈士杰所部、会捣下门村。参将刘松山等、会捣上门村。两路同时攻破卡隘。立将贼巢焚剿净尽。毙贼七八千人。并贼目五十余名。余匪五百余名。此次楚军越境雕剿。将积年巨憝。迅速埽除。实足快人心而昭天讨。所有出力员弁勇丁。著骆秉章核明。汇入剿办广东贼匪案内。一并奏请奖叙。　　

○又谕、满庆等奏、达赖喇嘛之父、敬备贡物、恳请交附巴雅尔堪布恭进一摺。达赖喇嘛呼毕勒罕之父公彭错策旺、呈进贡物。具见悃忱。著准其将贡物、附交巴雅尔堪布恭进。并准其于达赖喇嘛、及辅国公台吉扎萨克、例贡之年。随同进献。　　

○又谕、满庆等奏、喇嘛专差进贡、恳请援案由四川进京一摺。达赖喇嘛呼毕勒罕、于来年七月坐床后。专差巴雅尔堪布、呈进丹书克贡物。具见悃诚。著准其援照成案。仍由四川进京。以示朕怀柔远人之至意。　　

○谕军机大臣等、前谕僧格林沁、于本月中旬来京陛见。兹据奏称、接准何桂清咨、＜口英＞口□佛兵船。已到上海。仍拟驻劄海口。暂缓回京等语。系为慎重边防起见。惟现在天气严寒。河冰冻结。夷船断难北驶。该大臣驻兵海口。眴阅一年。懋著荩劳。朕心实深廑系。僧格林沁著仍于十七日启程。来京陛见。以慰朕念。兼可面授机宜。一切防务。仍遵前旨。交乐善、西淩阿、暂行管理。并著恒福留心会商。所有京兵二千。准其分起轮替。给假回京。以示体恤。将此密谕知之。　　

○壬子。谕军机大臣等、有人奏、李若珠庸钝不知调度。六合被困。溃围而出。只带本营之众。微服潜逃。各营不见主将。一时大乱。为贼所乘。或死或掳。约有五千人。伊祇报阵亡二千八百余人。兵勇生前未领之饷。粮台欲不发给。而营中以为其人生前应得之项。必须发给各等语。李若珠以提督大员。身任帮办。于六合营盘被围时。不能传齐各营。一同杀出。竟有易服潜逃之事。致令兵勇多被伤亡。已属毫无调度。至以伤亡之五千人。只报二千八百余人。非独死者含冤。难邀恤典。且难保非为冒领饷银地步。更出情理之外。当此经费支绌之时。岂容任听各将弁如此营私。毫无觉察。著和春即查明六合一仗、阵亡兵勇、究有若干人数。其报明阵亡者若干人数。如有冒领饷需等事。即著查明严行禁革。以杜弊混。李若珠如果庸懦无能。并有前项情弊。即著和春于各营将弁内、另行选择。奏派一员帮办军务。李若珠即著撤去帮办。又据奏、近来带勇将领。每于勇额中虚报几名。以资津贴。从前营勇八九折不等。今日甚至有五折者。其或以难民充数。贼至即逃。虚糜勇饷各等语。军营壮勇。原期御侮折冲。以补兵力之不足。若如此有名无实。尚复成何事体。著和春查明此等无用之勇。即严行裁汰。并将冒领勇粮、克扣发给之将领。一并查明严参惩办。以除积弊。再前据御史林之望奏、怀远民人胡文忠、呈控胜保、翁同书、贻误军情各节。当经寄谕令和春、会同何桂清、查明具奏。迄今日久。未据奏到。仍著该大臣会同该督、迅速查明据实具奏。将此由六百里谕令知之。　　

○予江南阵亡游击王金发、守备吴支桐、祭葬世职。　　

○癸丑。谕内阁。本日召见刑部郎中庆纲、询以秋审向来堂议、何以分别实缓。该员率奏为酌核案情。斩绞俱有实缓。及询以斗杀之案、亦有斩罪否。又奏云。斗杀多有议绞。似此例文尚未阅悉。不知该部堂官。因何保列一等。想因其奔走勤劳。不过多见堂官几面。即谓其例案熟悉。可见保列一等。并非认真办案者。庆纲著撤销一等。改为二等。刑部原保堂官。暨覆带出考堂官。均著交吏部议处。　　

○又谕、前因宗室长吉供称、闻得喇嘛素特巴、有求德木楚克扎布向理藩院托情等语。因德木楚克扎布假归游牧。经派审王大臣请旨饬令明白回奏。兹德木楚克扎布业已回京。据奏称、咸丰七年冬间、因母病延请喇嘛念经。素特巴亦在其内。曾以章嘉呼图克图投递呈词。求其向理藩院堂官转托毋庸驳斥。德木楚克扎布、并未回答。亦无代为托情之事等语。德木楚克扎布、虽未为该喇嘛请托。惟当其未回游牧之前。早知此案牵涉。何以从前并未具奏。实属不合。德木楚克扎布、著交理藩院议处。　　

○又谕、前因刑部等衙门、具题甘肃狄道州民人杨同居儿等、共殴降服胞兄杨梅身死一案。断语两歧。当交刑部再行悉心核议具奏。兹据奏称、杨同居儿、系杨梅降服大功胞弟。被殴时并不恳求挣避。一经动手还殴。即属有心干犯。至所称、诘非有心致死。系专指非故杀而言。该犯当伊兄□□衾按之时。辄用木车辐条。上向冒殴。已属互斗。并非耳目所不及。与误伤致毙者迥异。杨同居儿、仍照刑部原议。著即处斩。其该省原题勘语。前后两歧。并照该部所请。嗣后各省题本。务将勘语分别叙明。以免牵混。　　
</div>
    <div class="pagination">
<a href="清实录咸丰朝实录_page426.html">上一页</a><span>...</span><a href="清实录咸丰朝实录_page422.html">422</a><a href="清实录咸丰朝实录_page423.html">423</a><a href="清实录咸丰朝实录_page424.html">424</a><a href="清实录咸丰朝实录_page425.html">425</a><a href="清实录咸丰朝实录_page426.html">426</a><span class="current-page">427</span><a href="清实录咸丰朝实录_page428.html">428</a><a href="清实录咸丰朝实录_page429.html">429</a><a href="清实录咸丰朝实录_page430.html">430</a><a href="清实录咸丰朝实录_page431.html">431</a><a href="清实录咸丰朝实录_page432.html">432</a><span>...</span><a href="清实录咸丰朝实录_page428.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
