<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 702 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 702 页/共 848 页
  </h1>
  <div class="content">
   ○谕军机大臣等、刘韵珂奏、筹办归安漕务情形一摺。该县上九区漕粮。前因嵇祖堂创议短纳。以致各粮户纷纷效尤。兹经该抚督属另议章程。宽严并用。各粮户陆续输将。所有未能徵足之粮。或矣下年搭解。或留充兵粮。照议另行筹办。带徵粮米。俟徵足后。一并分别另筹。其中下两区业经徵收漕粮。即行交帮起运。除提郑毛伯等、到省审究外。仍勒拏未获余犯。从严究办。以儆刁风。又另片奏、归安县向来收漕情形。今已连次酌减。并将漕务中杂费裁汰。以归撙节官民已两得其平等语。著照所议妥为办理。嗣后如有不肖官吏。复行加派。即著严参惩办。傥刁民复肆玩抗。亦著执法从事。庶使民无重累官不误漕。以除积习而重仓储。将此谕令知之。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百九十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十三年。癸卯。五月。癸卯朔。谕军机大臣等、据李湘棻奏、河口炮局。各项泥模造成。已开炉鼓铸。李湘棻、现须督押军船北上。起程后有河臣就近督率等语。潘锡恩于铸炮事宜。未能谙悉。且河工诸务较多。所有铸造炮位。著即派委明干可靠之员。责令加工煎炼。务期精益求精。以资利用。仍俟该署漕督回淮后。眼同试放。傥有草率偷减等弊。即将该委员等据实参办。毋稍姑容。将此谕令知之。　　

○又谕、德勒克多尔济等奏、俄罗斯固毕尔纳托尔。递到字据。声称科尔沁喇嘛噶勒桑索特巴。越边诓骗牲畜财物。并携带该国喇嘛三人逃回。请将该喇嘛等解往楚尔海图卡伦质审。该大臣拟请晓谕该国。但将所带喇嘛三人交还等语。该喇嘛噶勒桑索特巴。越边至俄罗斯地界。以念经治病为名。得受财物。实非安分之徒。此次逃归。安知非闻拏窜逸。其所供并无自称呼毕勒罕名目。亦难凭信。若非解往质讯。何以折服其心。所有越边喇嘛噶勒桑索特巴。及带来俄罗斯喇嘛噶勒桑吹喇克。扎勒散。达瓦等三人。并财物驼马等项。著该大臣即照固毕尔纳托尔所请、解往楚尔海图卡伦地方。以便与案内人证质对。俟查明后。照例办理。此系与外夷交涉事件。该大臣等务当一秉大公。不可稍涉偏袒。致启猜疑之渐。是为至要。将此谕令知之。　　

○署漕运总督李湘棻奏、遵旨筹议剔除漕务弊窦。据前署漕臣周天爵原奏内称、苏松二府漕粮。徵兑拮据。各帮被其阻压。请照道光十八年奏案。无论何帮兑竣。即先开行。俟渡黄后再依次序行走。并于过淮例限之外。定以各进抵坝限期。傥有各省州县可以兑开。而运弁借词需索。关津留难逾限者。即行奏参。应如所奏办理。余无庸议。下部议。从之。　　

○调杭州副都统恒兴、为镶红旗汉军副都统。镶红旗汉军副都统固庆、为杭州副都统。　　

○修山东运河、泇河、捕河、泉河、四厅土石堤工。从河道总督慧成成请也。　　

○甲辰。谕内阁、梁萼涵奏、审明撤回兵丁携带幼孩。请将带兵员弁。分别革职议处一摺。此案兵丁乔普云等私带幼孩。所有带兵之太原镇标左营把总李建唐、右营把总梁清城、平阳营把总回兆凤、毫无觉察。统领之署盂寿营游击陆朝福、未能先事查出。又任听各兵参差行走。实属漫无纪律。均著革职。以为带兵不严者戒。潞泽营守备吴勇、管带本营官兵。查无私带幼孩情事。惟系督率之员。未能协查。著交部议处。　　

○调江宁布政使叶名琛、为甘肃布政使。甘肃布政使陆费瑔、为江宁布政使。　　

○乙巳。孝诚仁皇后忌辰。遣官祭景陵。　　

○谕内阁、刘重麟奏、请饬查仓储一摺。各直省州县。设立常平社仓等。原以备水旱缓急不时之需。岂容稍有亏短。其有因霉变等情。不能不出陈易新。亦应随时买补。以归实贮。若如该副都御史所奏。近来州县仓廒。多成虚设。交代之日。即将所短谷米等项。算作价值。辗转移交。以致存价不买。或致那移混抵。虽此项价银。或经该上司提存司道各库。而请领到手。或仍那解别款。虚出仓收。或支吾推卸。不肯领解买补。是现在各省仓储。竟系有名无实。著各督抚即将所属各州县常社诸仓应存谷米实数。确切查明。务令实贮在仓。其有存价未买者。即饬令赶紧买补。不准再以价值移交后任。或其价现已提存司道各库者。亦即饬令具文请领。买补归仓。毋许藉词推诿。其有领价后那解别款。虚出仓收者。即著严行参办。经此次训谕后。该督抚如再有瞻顾徇庇。并不认真查察。以致仍有亏缺。遇有缓急。办理掣肘。除将该州县严惩外。必将该督抚等一并惩处不贷。将此通谕知之。　　

○又谕、德春等奏、盘查中仓米石。并无亏短。开单呈览。前因给事中龚文龄奏、查察中仓张字零廒。应存米石。有亏短掩饰等情。当交仓场侍郎查明具奏。兹据奏称、撤底盘量米石。均属无亏。惟张字廒顶上间有黑黄色之米。除不准作正核计外。难正米数目相符。究系该监督等不能勤加风晾。亦有不合。所有该仓满汉监督。均著交部察议。　　

○谕军机大臣等、壁昌等奏、请将含糊出示之护苏松道撤任一摺。据奏＜?口英＞咭唎船二只。先于二月开去。现又另带一船。同咪唎口□坚船二只。先后驶至。著即咨会耆英、知照口□朴口□鼎喳、查明具覆。其现在逗留船只。即谕令迅速启碇赴粤。仍一面确查严禁内地奸民潜相勾串。别滋事端。所办甚是。至通商章程。自应听候广东议定税则。各处遵照办理。何以该护道颜以燠。出示晓谕。既以俟颁到税则。再行交易为词。复有乘此货物通行。赶紧转运。冀获利益之语。似此含糊不明。实属自相矛盾。恐为该夷所窃笑。且易启奸商愚民藉口交易之渐。颜以燠。著即撤任。仍由壁昌、孙善宝、严行查讯。其措词含糊之处。是何意见。傥有别项情弊。立即据实严参。以期惩一儆百。毋稍姑息。新授道员宫慕久。已催令迅速赴任。其未到任以前。著壁昌等遴选妥员署理。仍俟宫慕久到任时。留心察看。能否熟谙夷务。另行办理。将此谕令知之。　　

○又谕、有人奏、上年十月有文安县回民张得成、张黑等、包放半数千只。在雄县、霸州、大城、文安、地方。缘村牧放。骑马持械。将文安县光周村之李建邦。打伤成废。经该县差缉到案。衙役张太和等受赃卖放。该县并不深究。迨腊月间。该匪等挟讎至该处放火。亦不上紧缉拏。以致日形猖獗等语。回匪结夥持械。伤民放火。必应上紧查拏。随时惩办。若任听胥役等庇凶渔利。有犯不惩。尚复成何事体。著卓秉恬、讷尔经额、陈孚恩、严密查拏。按律惩治。如有受贿卖放情弊。即著据实严参。毋稍徇纵。原摺钞给阅看。将此各谕令知之。寻奏、讯明殴伤李建邦之犯。实系吴可常、刘贵生、张三黑三人。应照例发云贵两广极边烟瘴充军。张得成并未同场共殴。惟从前曾经放羊践食麦功。亦应照不应重律杖八十。吴可常等并无放火。差役亦无卖放情事。现在严饬回民。嗣后牧羊不得过百只。下部议。从之。　　

○丙午。上诣绮春园问皇太后安。　　

○谕内阁、刘韵珂奏、请饬堵缉私盐。并借款给商一摺。两浙盐引。分配江南松江等属行销。总由该处文武员弁。不能实力巡缉。督销官引。以致淮私日充。额引日滞。不可不力加整顿。著江南提督。酌派水师将备弁兵。移驻海门。在各港口巡哨堵缉。遇有枭贩。立即捦捕。以遏淮私侵浙之路。其应如何更替操防。由该提督酌核办理。并著该省督抚严饬各州县会同营汛。一体侦巡。仍各按额引。实力督销。如销不足数。即行严参示儆。至松所商力疲乏。自应量加调剂。著准其于运库外输杂款项下。酌借银四万两。给发各商。饬即收买场盐转运。不准移作别用。仍令按引带输。限一纲半缴清假款。并饬令该运司前往松江。会同该管知府分司。将一切疏销整顿事宜。妥筹办理。　　

○又谕、德珠布等奏、请撙节归补库款。以资应用一摺。京口旗营。济兵官兵马价所需应用之项。著准其在于节省赏借银内。以三千一百七十三两零。拨入济兵项下。并原借未完银六千一百余两。仍归济兵银九千三百五十两原数。以资借济之用。以四千五百四十一两零。拨入马价项下。并买马未完银三千二百余两。共计银七千八百三十两。作为购买马匹之用。　　

○缓徵浙江定海厅甫经复业民户本年正杂赋课。　　

○丁未。旌表守正捐躯直隶肃宁县民齐仓妻周氏。　　

○戊申。以本年乡试。考试应开列试差入员于圆明园正大光明殿。　　

○己酉。上奉皇太后幸慎德堂。进膳。　　

○署闽浙总督刘鸿翱覆奏、遵查厦门夷人。并无干预民事。并要用民船等事。自口□朴口□鼎喳到厦后。嘱留厦夷酋。约束夷众。均极安静。谕军机大臣等、览奏已悉。现在该夷甫经受抚。防范不可稍疏。著怡良等密饬沿海文武员弁。于扼要各口岸。加意巡防。其闽广交界之南澳地方。尤当实力稽查。将来粤东饷税章程议定后。福建厦门等处。即须开关通市。华夷杂处。一切抚驭防维。益宜筹画尽善。该督等务当严饬所属。随时认真稽查。以杜好民勾串之弊。是为至要。将此谕令知之。　　

○又谕、据壁昌奏、勘明鹅鼻嘴、圌山关、及北固山一带江面形势。指定设防处所。绘图呈览一摺。朕详加披阅。所拟尚属周备。惟江面辽阔。处处可通舟楫。炮城孤峙沙洲。能否足资防御。其鹅鼻嘴等处傍山炮城。是否扼全江之险要。可期声势联络。保障沿江城邑。著壁昌会同孙善宝。尤渤。李湘棻。再行详察形势。妥议具奏。总须层层接应。互为声援。傥祇知迎面攻击。而贼众或绕至炮台以后。两面攻我。或弃舟登陆以分我势。又将何以应之。务当处处虑及。有备无患。方不至临事仓皇。其应需炮位。仍著酌量设局开铸。并照三板船式。量为变通。先行试造。如果驾驶得力。再行多为制办。将此谕令知之。　　

○辛亥。旌表守正捐躯河南孟县民吴旦妻郝氏。　　

○壬子。上诣绮春园问皇太后安。　　

○调河南河北镇总兵官昌伊苏。为福建台湾镇总兵官。以山东胶州营副将德建。为河北镇总兵官。　　

○命江西九江镇总兵官李锜、来京。以福建督标中军副将徐捷、为九江镇总兵官。　　

○添设凉州满洲营擡炮二十杆。庄浪满洲营十杆。从副都统文祥请也。　　

○癸丑。谕内阁、禄普等奏、佐领青打误班旗生。经举贡生员联名禀控一摺。此案旗生泰成。因赴学报名补考误班。该佐领以该生未经先向回明请假。加以鞭青。该营举贡生员。乃敢聚至七十余人。联名在学政衙门呈控。且敢以武弁极恶士子。寻陈淩辱等语。妄肆禀讦。此等刁风。实属可恶。必应严加惩创。著禄普等、即查明该举贡生员等。究系何人为首。应斥革者即行斥革严讯。并查明该佐领是否有意淩辱。秉公研鞫。按律定拟具奏。毋得稍存笋庇。致滋枉纵。寻奏、讯得文举人达哈逊等闻泰成被责。列名七十余人禀礼。又有廪生寿福。激怒唆讼属实。泰成误班被责。起意控告。应与达哈逊等一并斥革。余分别罚科戒饬。佐领功额讷、降二级留任。下部议。寻议上。得旨、兵部奏、请将擅责生员之佐领降三级调用。毋庸议抵等语。各省驻防取进生员。嘉庆五年。奉有谕旨。交该佐领约束。可见驻防生员。该佐领已有管教之责。况身当甲兵。尤其职任所辖。此案荆州佐领功额讷。因文生甲兵泰成。误班鞭责。事属因公。并无不合。所有该将军原请降留。及部议降调之处。均无庸议。　　

○甲寅。谕军机大臣等、富呢扬阿奏、官兵捕逐野番情形一摺。据奏周悦胜两次胜仗之后。贼已闻风逃匿。聚集克克乌苏。拥众自固。拟即乘其乌合。一鼓歼除。会商周悦胜。分檄徐华清、站柱、邀截夹击等语。览奏已悉。前有旨谕知该督等。卡外地险路遥。不值窃追深入。务使贼番畏惧兵威。不敢近边滋扰。即可酌量撤兵。现奏情形。自在未奉此旨以前。据称徐华清所带之兵。月底准可接仗。其己未得手。此时当有确信。该督现驻将军台行营。该处为通番总路。足可联络声势。保护粮运。著就现办情形。通盘筹画。仍遵前旨。务令贼番畏威潜匿。不敢复扰边陲。即行撤兵蒇事。慎勿轻听将弁等贪功冒险之言。窃追深入。以致旷延时日。糜饷老师。是为至要。将此谕令知之。　　

○己卯。遣官祭关帝庙。　　

○旌表守正被戕热河建昌县民高美妻张氏。河南郏县民孙大妻姚氏。　　

○修江苏宝山县土石塘工。从署总督壁昌等请也。　　

○丙辰。谕内阁、裕诚等奏、户部银库章程一摺。嗣后外库著隔一年。奏派王大臣盘查一次。其内库及缎匹颜料二库。著隔二年盘查一次。均著会同管理及兼管库务之大臣。认真稽核。　　

○又谕、恩桂等奏、酌议裁减马匹等语。南苑原设六圈。著即照拟裁撤二圈。其由南苑各圈所养蒙古人等进到马内。择出马六十四匹。京圈择出马一百四十匹。著分赏前锋统领护军统领十营兵丁。至该院司鞍、司辔、蒙古医生人等。每月每名领马乾银一分。并该院应领马乾银三十分。仍著照旧支领。毋庸裁减一半。　　

○谕军机大臣等、成刚等奏、夫工以下挑河全竣一摺。据奏挑工四万一百九十余丈。均已报竣。覆验如式。起除界坝。试放积水。一律通畅等语。览奏已悉。此次所放积水。是否即系启放御黄坝清水。能否畅注。俾河道刷深。现在重运经临。大工自难兴筑。能否于重运过竣。回空未到以先。赶办合龙。抑必待霜清水落。回空归次以后。方行堵筑合龙。著潘锡恩、体察情形具奏。成刚、李僡、即著回京覆命。一切应办事宜。交潘锡恩相机妥办。将此谕令知之。　　

○又谕、讷尔经额奏、直隶海防军需杂支各款。请动拨捐输银钱。并捐廉摊补一摺。此次天津筹防海口。动用各款。现经该督核明。统计支银八十九万五千余两。即著在捐输银钱内动拨。其前拨用藩库银十二万两。著即筹议归补。至捐输银五十万三千余两。除新设通永镇建造各工估需银五万五千余两。另案造报外。准其尽数作为军需杂支之用。其不敷银四十四万七千五百余两。准其由司道府厅州县分作十年捐廉摊补。此项用款。既将正项归补。均系捐输捐摊。著免其造册报销。将此谕令知之。　　

○丁巳。谕军机大臣等、耆英奏、中途接受关防。计日可抵广东。并详询广东委员。知夷酋安心静候。极为驯顺。民情靖谧等语。览奏已悉。到省后自当会同督抚海关。督同黄恩彤、咸龄、妥议饷税章程。务当体察情形。酌中定议。期于国计民生夷情。三者皆有裨益。至广东大小文武官员。贤否不一。其于办理夷务。或未能得力。或措置失宜。耆英为钦差大臣。既有见闻。亦应随时具奏。方为克尽厥职。不得谓之越俎也。将此由四百里谕令知之。　　

○以安徽按察使管遹群、为浙江布政使。　　

○戊午。以浙江盐运使常大淳、为安徽按察使。　　

○己未。谕内阁、禧恩奏、查勘各海口善后事宜。校阅兵勇枪箭技艺。并演放新旧炮位一摺。金州现已移驻副都统。所有原设及抽拨兵额八百六十二名。不敷防守。著准其于熊岳额兵九百五十名内。酌拨兵一百三十八名。遇有熊岳甲兵缺出。即在原驻金州满洲汉军佐领下均匀挑补。其应支饷银。及随缺租银。均照前次抽拨章程办理。至盖州之望海寨西套各海口。及云连岛海口。或为海舶必经之路。或为船只停泊之所。现已移驻城守尉。而额兵仅止三百八十名。尚觉单薄。准其在于熊岳官兵内。择其附近盖州者。酌拨防御三员。骁骑校二员。甲兵一百二十名。饬赴盖州差操。听候调遣。至熊岳副都统衙门。原设印务笔帖式二员。准其由该副都统酌带一员。赴金州办理文案。仍留一员。作为熊岳防守尉衙门办事笔帖式。其金州城守尉衙门笔帖式。即令随同金州协领办事。盖州防守尉衙门笔帖式。令其随同盖州城守尉当差。毋庸另行更调。其距城较远之各海口。仍著该将军严饬该旗民地方各官。认真讲求团练。不得稍生懈忽。　　

○庚申上诣绮春园问皇太后安。　　

○仓场侍郎毛树棠、因病赏假。以礼部右侍郎杨殿邦、署仓场侍郎。　　

○辛酉。谕内阁、工部奏、议驳广东军需报销一摺。广东省军需报销。前经祁＜?土贡＞等奏、请照浙江成案。于例价之外。酌加四成。经部核驳。嗣据该督复请将各项价值。斟酌缓急。量为区分。奏恳俯准报销。复批令该部再行议奏。兹据该部奏称、江浙物价腾贵。事属有因。广东情形。大相悬远。何得以事同一律。希冀浮销。所有奏请加价之处。著不准行。该督即查照奏准成案。速将制造各项军械。用过工料银两数目。分晰造报核销。毋稍迟误。　　

○以国子监祭酒吴钟骏、为詹事府詹事。　　

○壬戌。谕内阁、失察漕书雕造漕督关防。及千总钤记之前任漕运总督朱树、著改为革职留任。前署漕运总督周天爵、著改为降四级留任。不准抵销。现署漕运总督李湘棻、于漕书雕造印信。已经行用。亦有失察之咎。惟系自行查出。所有部议降二级留任之处。著加恩宽免。　　

○癸亥。旌表守正捐躯安徽阜阳县民妇张李氏女俊姐。河南光山县民陈大妻张氏。　　

○甲子。上诣大高殿行礼。
  </div>
  <div class="pagination">
   <a href="清实录道光朝实录_page701.html">
    上一页
   </a>
   <span>
    ...
   </span>
   <a href="清实录道光朝实录_page697.html">
    697
   </a>
   <a href="清实录道光朝实录_page698.html">
    698
   </a>
   <a href="清实录道光朝实录_page699.html">
    699
   </a>
   <a href="清实录道光朝实录_page700.html">
    700
   </a>
   <a href="清实录道光朝实录_page701.html">
    701
   </a>
   <span class="current-page">
    702
   </span>
   <a href="清实录道光朝实录_page703.html">
    703
   </a>
   <a href="清实录道光朝实录_page704.html">
    704
   </a>
   <a href="清实录道光朝实录_page705.html">
    705
   </a>
   <a href="清实录道光朝实录_page706.html">
    706
   </a>
   <a href="清实录道光朝实录_page707.html">
    707
   </a>
   <span>
    ...
   </span>
   <a href="清实录道光朝实录_page703.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
