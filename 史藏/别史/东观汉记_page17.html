<!DOCTYPE html>
<html>
<head>
    <meta charset="UTF-8">
    <title>东观汉记 - 第 17 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东观汉记 - 第 17 页/共 61 页</h1>
    <div class="content">      　　〔一〕　“灵帝宋皇后”，章帝宋贵人之从曾孙，宋酆之女，事详范晔后汉书卷一０灵帝宋皇后纪。汪文台辑司马彪续汉书卷一亦略载其事。
      　　〔二〕　“左道”，范晔后汉书灵帝宋皇后纪云：“后无宠而居正位，后幸姬众，共谮毁。初，中常侍王甫枉诛勃海王悝及妃宋氏，妃即后之姑也。甫恐后怨之，乃与太中大夫程阿共构言皇后挟左道祝诅，帝信之。光和元年，遂策收玺绶。后自致暴室，以忧死。”
      　　灵思何皇后〔一〕
      　　长七尺一寸。〔二〕　书钞卷二三
      　　〔一〕　“灵思何皇后”，事详范晔后汉书卷一０灵思何皇后纪。汪文台辑司马彪续汉书卷一亦略载其事。
      　　〔二〕　“长七尺一寸”，范晔后汉书灵思何皇后纪云：何皇后“家本屠者，以选入掖庭，长七尺一寸”。
       
      卷七　　　传二
      　　东观汉记卷七
      　　传二
      　　齐武王縯
      　　縯字伯升。〔一〕王莽末年，天下大旱，蝗虫蔽天，盗贼群起，四方溃畔。伯升遂起兵舂陵。〔二〕范晔后汉书卷一四齐武王縯传李贤注　　伯升进围宛，莽素震其名，大惧，使画伯升像于埻，〔三〕旦起射之。〔四〕姚本
      　　平林后部攻新野，〔五〕不下，宰潘临登城言曰：“得司徒刘公一信，〔六〕愿先下。”及伯升军至，即开门降。〔七〕姚本
      　　伯升作攻城斗车，上曰：“地车不可用，谁当独居此上者？”伯升曰：“此兵法也。”上曰：“兵法但有所图画者，实不可用。”伯升遂作之。后有司马犯军令，〔八〕当斩，坐斗车上。书钞卷一三九
      　　更始遂共谋诛伯升，〔九〕大会诸将，以成其计。更始取伯升宝剑视之，绣衣御史申屠建随献玉玦，更始竟不能发。御览卷八一五
      　　刘伯升部将宗人刘稷，〔一０〕数陷阵溃围，勇冠三军。闻更始立，怒曰：“本起兵图大事者，伯升兄弟，更始何为者耶？”更始闻而心忌之。以稷为抗威将军，稷不肯拜。更始乃收稷，将诛之，伯升固争，并执伯升，即日害之。〔一一〕御览卷四三四
      　　〔一〕　“縯字伯升”，原无此句，据东观汉记传例当有，今增补。齐武王縯，范晔后汉书卷一四有传。又见汪文台辑司马彪续汉书卷二。聚珍本注云：“縯，光武兄，范书本传及太平御览各书俱称伯升，当是以字行。”
      　　〔二〕　“伯升遂起兵舂陵”，原无此句，范晔后汉书齐武王縯传云：“莽末，盗贼群起，南方尤甚。伯升召诸豪杰计议曰：‘王莽暴虐，百姓分崩。今枯旱连年，兵革并起。此亦天亡之时，复高祖之业，定万世之秋也。’众皆然之。于是分遣亲客，使邓晨起新野，光武与李通、李轶起于宛。伯升自发舂陵子弟，合七八千人，部署宾客，自称柱天都部。”今括取范书大意增补。此句虽非原书旧貌，但文义当无相违。
      　　〔三〕　“使画伯升像于埻”，后汉书齐武王縯传王先谦集解引惠栋说云：“太公金匮云：‘武王伐纣，丁侯不朝，尚父乃画丁侯于策，三旬，射之，丁侯病大剧。’莽盖法古为厌胜之术也。吕氏春秋正月纪：‘万人操弓，共射一招，招无不中。’高诱注云：‘招，埻的也。’说文：‘埻，射臬也。’”
      　　〔四〕　“旦起射之”，此条文字又见聚珍本，字句全同。范晔后汉书齐武王縯传云：“王莽纳言将军严尤、秩宗将军陈茂闻阜、赐军败，引欲据宛。伯升乃陈兵誓众，焚积聚，破釜甑，鼓行而前，与尤、茂遇育阳下，战，大破之，斩首三千余级。尤、茂弃军走，伯升遂进围宛，自号柱天大将军。王莽素闻其名，大震惧，购伯升邑五万户，黄金十万斤，位上公。使长安中官署及天下乡亭皆画伯升像于塾，旦起射之。”“塾”，李贤注云：“东观记、续汉书并作‘埻’。”由此可知东观汉记载王莽令天下射伯升像事。姚本、聚珍本所辑即本于范书和李贤注。
      　　〔五〕　“平林”，原作“平陵”，今据范晔后汉书齐武王縯传校改。
      　　〔六〕　“信”，原作“言”，今据范晔后汉书齐武王縯传校改。
      　　〔七〕　“即开门降”，此条文字聚珍本亦有，字句与姚本全同。范晔后汉书齐武王縯传云：“圣公既即位，拜伯升为大司徒，封汉信侯。由是豪杰失望，多不服。平林后部攻新野，不能下。新野宰登城言曰：‘得司徒刘公一信，愿先下。’及伯升军至，即开城门降。”“新野宰登城言曰”句下李贤注云：“王莽改令长为宰。东观记曰其宰潘临也。”姚本、聚珍本所辑即据范书和李贤注。
      　　〔八〕　“后有司马犯军令”，此下三句原无，聚珍本有，御览卷三三六亦引，今据增补。
      　　〔九〕　“更始遂共谋诛伯升”，此句上有阙文，致使文义未为完足。范晔后汉书齐武王縯传云：更始元年“五月，伯升拔宛。六月，光武破王寻、王邑。自是兄弟威名益甚。更始君臣不自安，遂共谋诛伯升”。
      　　〔一０〕“刘伯升部将”，“升”字下原衍“都”字，聚珍本无此字，范晔后汉书齐武王縯传亦无此字，今据删。
      　　〔一一〕“即日害之”，此条下聚珍本尚有以下一段文字：“有二子，建武二年，立长子章为太原王，兴为鲁王。十一年，徙章为齐王。十五年，追谥伯升为齐武王。章少孤，光武感伯升功业不就，抚育恩养甚笃，以其少贵，欲令亲吏事，故试守平阴令。”姚本亦有此段文字。按此条文字辑自陈禹谟刻本书钞卷七０“抚育如子”条。旧本书钞“抚育如子”条注文本作“东观汉记北海王传云：‘北海靖王兴，上抚育如子，每朝廷有异政，辄下问兴。’”陈禹谟删去旧本书钞所引东观汉记原文，补以范晔后汉书齐武王縯传“有二子”至“故试守平阴令”一段文字，文末注曰“补”，又冠以“东观汉记曰”，遂使姚本、聚珍本辑者把范书文字误辑入东观汉记。
      　　北海靖王兴
      　　兴迁弘农太守，〔一〕县吏张申有伏罪，兴收申案论，郡中震栗。时年旱，分遣文学循行属县，理冤狱，宥小过，应时甘雨澍降。〔二〕姚本　　北海靖王兴，上抚育如子，〔三〕每朝廷有异政，京师雨泽，秋稼好丑，辄驿马下问兴。〔四〕其见亲重如此。类聚卷四五
      　　〔一〕　“兴”，范晔后汉书卷一四有传。又见汪文台辑司马彪续汉书卷二。兴为齐武王縯次子，于建武二年封鲁王，二十八年徙封北海王。
      　　〔二〕　“应时甘雨澍降”，此条文字又见聚珍本，字句全同。二本所辑，不知出自何书。范晔后汉书北海靖王兴传云：“兴……试守缑氏令，为人有明略，善听讼，甚得名称。迁弘农太守，亦有善政。”李贤注云：“续汉书曰：‘弘农县吏张申有伏罪，兴收申案论，郡中震栗。时年旱，分遣文学循行属县，理冤狱，宥小过，应时甘雨降澍。’”书钞卷七五亦引续汉书，文字微异。二本所辑，疑出续汉书。
      　　〔三〕　“上抚育如子”，原无此句，姚本、聚珍本亦未辑录。书钞卷七０引，今据增补。
      　　〔四〕　“辄驿马下问兴”，原无“问”字，姚本、聚珍本有，书钞卷七０引亦有，今据增补。此句御览卷一五０引作“辄乘驿马问焉”。
      　　北海敬王睦
      　　北海敬王睦，〔一〕显宗之在东宫，尤见幸。而睦性谦恭好士，名儒宿德，莫不造门。〔二〕永平中，法宪颇峻，睦乃谢绝宾客，放心音乐。岁终，遣中大夫奉璧朝贺，〔三〕召而谓曰：“朝廷设问寡人，大夫将何辞对？”使者曰：“大王忠孝慈仁，敬贤乐士，臣虽蝼蚁，敢不以实？”睦曰：“吁，子危我哉！此乃孤幼时进趋之行也。〔四〕大夫其对以孤袭爵已来，志意衰惰，声色是娱，犬马是好。”使者受命而行。御览卷四二三　　北海敬王睦善草书，〔五〕临病，明帝驿马令作草书尺牍十首焉。御览卷七四九
      　　〔一〕　“北海敬王睦”，范晔后汉书卷一四有传。又见汪文台辑司马彪续汉书卷二。“敬”字原误作“靖”，聚珍本作“敬”，与范书合，今据改。睦为北海靖王兴子。
      　　〔二〕　“名儒宿德，莫不造门”，姚本云：“时法网尚疏，睦性好士，夙夜滋恭，千里人民土地财贿结欢，由是名儒造门者陆沉。”注云：“‘陆沉’，字似有误。”书钞卷七０引云：“时法网尚疏，诸侯通宾客，千里人士财贿结欢，由是宿德名儒造门者沉陆。睦性好士，夙夜滋恭。”
      　　〔三〕　“中大夫”，范晔后汉书北海敬王睦传李贤注云：“王国官也。”司马彪续汉书百官志云：王国大夫，“比六百石，无员，掌奉王使至京都，奉璧贺正月，及使诸国。本皆持节，后去节”。
      　　〔四〕　“此乃孤幼时进趋之行也”，范晔后汉书北海敬王睦传李贤注云：“东观记、后汉书并云‘是吾幼时狂惷之行也’。”聚珍本已据李贤注引改。
      　　〔五〕　“敬”，原误作“静”。
      　　赵孝王良〔一〕
      　　光武初起兵，良搏手大呼曰：“我欲诣纳言严将军。”叱上起去。出合，令人视之。还白方坐啖脯，良复讙呼。上言“不可讙露”。明旦欲去。前白良曰：“欲竟何时诣严将军所？”良意下，曰：“我为诈汝耳，当复何苦乎？”〔二〕范晔后汉书卷一四李贤注　　干私出国，〔三〕到魏郡邺、易阳，止宿亭，令奴金盗取亭席，金与亭佐孟常争言，以刃伤常，部吏追逐，干藏逃，金绞杀之，悬其尸道边树。国相举奏，诏书削中丘。〔四〕范晔后汉书卷一四赵孝王良传李贤注
      　　〔一〕　“赵孝王良”，光武帝叔父，建武二年封广阳王，五年徙为赵王。范晔后汉书卷一四有传。又见汪文台辑司马彪续汉书卷二。
      　　〔二〕　“当复何苦乎”，此条书钞卷一四五引作“光武初起兵，良大怒，叱上，出阁外饮食，令人视之，还白方坐啖脯”。御览卷八六二亦引，字句稍略。
      　　〔三〕　“干”，赵孝王良卒，子节王栩嗣。栩卒，子顷王商嗣。商卒，子靖王宏嗣。宏卒，子惠王干嗣。据范晔后汉书安帝纪，元初三年九月宏卒，干嗣立为赵王当在安帝元初四年。又据桓帝纪所载，干卒于桓帝延熹七年。
      　　〔四〕　“诏书削中丘”，范晔后汉书赵孝王良传云：“元初五年，封干二弟为亭侯。是岁，赵相奏干居父丧私娉小妻，又白衣出司马门，坐削中丘县。”与东观汉记所述不同。
      　　刘弘〔一〕
      　　刘弘，字禹孙，〔二〕年十五，治欧阳尚书，布衣徒行，请诵孜孜。〔三〕书钞卷九八　　弘字孺孙，先起义兵，卒。范晔后汉书卷一四成武孝侯顺传李贤注
      　　〔一〕　“刘弘”，成武孝侯刘顺叔父，事见范晔后汉书卷一四成武孝侯顺传，又见汪文台辑司马彪续汉书卷二。各书皆不载刘弘追封爵谥，故此以姓名立目。
      　　〔二〕　“字禹孙”，范晔后汉书成武孝侯顺传李贤注引云：“弘字孺孙。”
      　　〔三〕　“讲诵孜孜”，此条聚珍本连缀于邓弘传中，不可据。邓弘虽然也喜学讲诵，范晔后汉书邓骘传云邓弘少时也治欧阳尚书，与刘弘颇有相类之处。但不能因此混为一人。此条云刘弘字禹孙，而邓弘字叔纪，两人字绝异。根据二人之字，即可将二人事迹区别开来。
      　　刘梁〔一〕
      　　梁字季少，病筋挛卒。范晔后汉书卷一四成武孝侯顺传李贤注〔一〕　“刘梁”，刘弘弟，事见范晔后汉书卷一四成武孝侯顺传，又见汪文台辑司马彪续汉书卷二。各书皆不载刘梁追封爵谥，故此以姓名立目。
      　　城阳恭王祉〔一〕
      　　初名终，后改为祉。范晔后汉书卷一四城阳恭王祉传李贤注　　刘敞曾祖节侯买，以长沙定王子封于零道之舂陵乡，为舂陵侯。〔二〕敞父仁嗣侯，〔三〕于时见户四百七十六，以舂陵地势下湿，有山林毒气，难以久处，上书愿减户徙南阳，留男子昌守坟墓，元帝许之。初元四年，徙南阳之白水乡，犹以舂陵为国名，遂与众弟钜鹿都尉回往家焉。〔四〕仁卒，敞谦俭好义，推父时金宝财产与昆弟。荆州刺史上其义行，拜卢江都尉。御览卷五一五
      　　敞临庐江岁余，遭旱，行县，人持枯稻，自言稻皆枯。吏强责租。敞应曰：“太守事也。”载枯稻至太守所。酒数行，以语太守，太守曰：“无有。”敞以枯稻示之，太守曰：“都尉事邪？”敞怒叱太守曰：“鼠子何敢尔！”刺史举奏，莽征到长安，免就国。〔五〕范晔后汉书卷一四城阳恭王祉传李贤注
      　　敞为嫡子终娶宣子女习为妻，〔六〕宣使嫡子姬送女入门，二十余日，义起兵。〔七〕范晔后汉书卷一四城阳恭王祉传李贤注
      　　祉以建武二年三月见于怀宫。〔八〕范晔后汉书卷一四城阳恭王祉传李贤注
      　　〔一〕　“城阳恭王祉”，舂陵侯敞之子，范晔后汉书卷一四有传。又见汪文台辑司马彪续汉书卷二。
      　　〔二〕　“零道”，原误作“陵道”，聚珍本不误，今据改正，“舂陵乡，为”四字原脱，范晔后汉书城阳恭王祉传云：“敞曾祖父节侯买，以长沙定王子封于零道之舂陵乡，为舂陵侯。”今据增补。
      　　〔三〕　“敞父仁嗣侯”，此句至“犹以舂陵为国名”诸句原作“敞父仁嗣侯，以舂陵地势下湿，有山林毒气，上书求减邑内徙。元帝初平四年，徙南阳之白水乡，犹以舂陵为国名”。按范晔后汉书城阳恭王祉传李贤注引云：“考侯仁于时见户四百七十六，上书愿减户徙南阳，留子男昌守坟墓，元帝许之。”又文选卷四张衡南都赋李善注引云：“舂陵节侯，长沙定王中子买。节侯生戴侯，戴侯生考侯，考侯仁以舂陵地势下湿，难以久处，上书愿徙南阳守坟墓。元帝许之，于是北徙。”今据范书李贤注、文选李善注增改数句。“初平”乃“初元”之讹，聚珍本不误，范书亦不误，今据校正。文选卷四张衡南都赋李善注又引“考侯仁徙封南阳白水乡”一句。
      　　〔四〕　“遂与众弟钜鹿都尉回往家焉”，此句原无，姚本、聚珍本亦无，书钞卷四八引，今据增补。“众弟”，当作“从弟”。范晔后汉书城阳恭王祉传云：“遂与从弟钜鹿都尉回及宗族往家焉。”
      　　〔五〕　“免就国”，此条御览卷八三九亦引，文字稍略。
      　　〔六〕　“宣”，高陵侯翟宣，汉成帝时丞相翟方进之子。
      　　〔七〕　“义”，翟宣之弟。义起兵反王莽事见汉书翟方进传所附翟义传。
      　　〔八〕　“祉以建武二年三月见于怀宫”，范晔后汉书城阳恭王祉传云：“及更始降于赤眉，祉乃闲行亡奔洛阳。是时宗室唯祉先至，光武见之欢甚。建武二年，封为城阳王。”
      　　东海恭王彊
      　　东海恭王彊，〔一〕光武皇帝长子也。母郭后。建武二年六月，立为皇太子。十七年十月，郭后废为中山太后。自郭后废，彊不自安，数因左右陈诚，愿备藩辅。十九年六月，〔二〕彊废为东海王。二十八年十月，就国，兼食东海、鲁国二郡二十九县，〔三〕租入倍诸王，赏赐恩宠绝无伦比，〔四〕置虎贲旄头云罕，〔五〕宫殿设钟□之悬。〔六〕彊性聪达恭谦，〔七〕临之国，比上书让还东海十九县，又因皇太子固辞。上不许，以彊章示公卿大夫，深嘉叹之。御览卷一四八　　东海王彊薨，〔八〕上发鲁相所上檄，下床伏地，举声尽哀，至长乐宫，白太后，因出幸津门亭发丧。〔九〕文选卷六０任昉齐竟陵文宣王行状李善注
      　　东海王彊薨，追念彊雅性恭俭，不欲令厚葬以违其意，诏中常侍杜岑、东海傅相曰：〔一０〕“王恭谦好礼，以德自终。敕官属遣送，务行约省，茅车瓦器，以成王志。”　御览卷五五三
      　　东海王彊孙顷王肃，性谦俭，修恭王法。〔一一〕永初中，以西羌未平，上钱二千万。元初中，复上缣万疋，〔一二〕以助国费。〔一三〕初学记卷一０
      　　〔一〕　“东海恭王彊”，光武帝子，范晔后汉书四二有传。
      　　〔二〕　“十九年六月”，此句上有“其”字，当系衍文。聚珍本无，今据删。
      　　〔三〕　“兼食东海、鲁国二郡”，原无“兼”字，书钞卷七０两引皆有此字，今据增补。“鲁国”下原有“并”字，系衍文，聚珍本无，书钞卷七０两引皆无此字，今据删。
      　　〔四〕　“绝无伦比”，原无“绝”字。万花谷后集卷七引作“绝无伦比”，今据增“绝”字。此四字姚本、聚珍本作“绝于伦比”，初学记卷一０引同。
      　　〔五〕　“置”，原误作“致”，姚本、聚珍本作“置”，书钞卷七０两次引征、卷一三０一次引征皆作“置”。又初学记卷一０、御览卷六八０、万花谷后集卷七引亦作“置”，今据改正。“云罕”，此二字原无，书钞卷七０两引，其中一处引有此二字，今据增补。
      　　〔六〕　“宫殿设钟□之悬”，类聚卷四四引有此句，字有脱漏。此句下聚珍本尚有“拟于乘舆”一句，各书所引皆无此句。范晔后汉书东海恭王彊传云：“帝以彊废不以过，去就有礼，故优以大封，兼食鲁郡，合二十九县。赐虎贲头，宫殿设钟□之县，拟于乘舆。”可能聚珍本即据范书增入。
      　　〔七〕　“谦”，聚珍本作“谨”，书钞卷七０引同。
      　　〔八〕　“东海王彊薨”，彊卒于明帝永平元年五月，葬于六月，见范晔后汉书明帝纪。
      　　〔九〕　“津门亭”，范晔后汉书东海恭王彊传李贤注云：“津门，洛阳南面西头门也，一名津阳门。每门皆有亭。”
      　　〔一０〕“傅相”，原误作“相传”，聚珍本作“傅相”，与范晔后汉书东海恭王彊传相合，今据改。
      　　〔一一〕“修恭王法”，此句原无，姚本、聚珍本同，书钞卷七０引有，今据增补。
      　　〔一二〕“复”，原无此字，姚本、聚珍本同，书钞卷七０引有，今据增补。
      　　〔一三〕“费”，此字原无，姚本、聚珍本有，书钞卷七０引亦有“费”字，与范晔后汉书东海恭王彊传同，今据增补。此条万花谷后集卷七亦引，文字稍异。
      　　沛献王辅
      　　沛献王辅，〔一〕善京氏易。〔二〕永平五年秋，京师少雨，上御云台，召尚席取卦具自卦，〔三〕以周易卦林占之，〔四〕其繇曰：“蚁封穴户，大雨将集。”明日大雨。上即以诏书问辅曰：“道岂有是耶？”辅上书曰：“案易卦震之蹇，蚁封穴户，大雨将集。蹇，〔五〕艮下坎上，艮为山，坎为水。山出云为雨，〔六〕蚁穴居而知雨，将云雨，蚁封穴，〔七〕故以蚁为兴文。”〔八〕诏报曰：“善哉！王次序之。”〔九〕文选卷六０任昉齐竟陵文宣王行状李善注　　沛王、楚王来朝，皆就国，〔一０〕明帝告诸王傅相，王诸子年五岁以上，皆令带列侯印，〔一一〕复送绶十九枚，为诸王子在道欲急带之也。书钞卷一三一
      　　沛献王辅，性恭严有威，〔一二〕好经书，论集经传图谶，作五经通论。奉蕃以至没，〔一三〕遵履法度，未尝犯禁，称为贤王。初学记卷一０
      　　〔一〕　“沛献王辅”，光武帝子，建武十五年封右翊公，十七年徙为中山王，二十年徙封沛王。范晔后汉书卷四二有传。又见汪文台辑司马彪续汉书卷三。
      　　〔二〕　“善京氏易”，此句原无，姚本、聚珍本有，初学记卷二、卷一０，类聚卷二，御览卷一０、卷七二七，万花谷前集卷一引亦有，今据增补。
      　　〔三〕　“自卦”，玉海卷三五、汉艺文志考证卷九引同。姚本、聚珍本作“自为卦”，初学记卷二引同，御览卷七二七引作“自作卦”。
      　　〔四〕　“周易卦林”，聚珍本同，玉海卷三五引亦同。姚本无“卦”字，初学记卷二、卷一０，类聚卷二，御览卷一０、卷七二七，万花谷前集卷一引亦皆无“卦”字。汉艺文志考证卷九引作“京氏易林”。
      　　〔五〕　“蹇”，原无此字，姚本、聚珍本有，初学记卷二、卷一０，类聚卷二，御览卷一０、卷七二七，万花谷前集卷一引亦皆有此字，今据增补。
      　　〔六〕　“山”，原无此字，姚本、聚珍本有，初学记卷二、卷一０，类聚卷二，御览卷一０、卷七二七，万花谷前集卷一引皆有此字，今据增补。
      　　〔七〕　“蚁封穴”，“穴”字下原有“者”字，从文义看不当有此字，聚珍本无，今据删。
      　　〔八〕　“兴文”，聚珍本同。姚本作“兴居”，类聚卷二引与姚本同。万花谷前集卷一引作“雨居”。初学记卷二，御览卷一０、卷七二七引皆无“文”字。
      　　〔九〕　“王次序之”，玉海卷一二三亦引此条，字句极略。
      　　〔一０〕“皆”，此字聚珍本无，御览卷六八二引同。
      　　〔一一〕“印”，聚珍本作“绶”，御览卷六八二引同。
      　　〔一二〕“恭严有威”，此四字原无，姚本、聚珍本同，书钞卷七０引有，今据增补。
      　　〔一三〕“奉蕃以至没”，“没”字下姚本、聚珍本有“身”字。
      　　楚王英
</div>
    <div class="pagination">
<a href="东观汉记_page16.html">上一页</a><span>...</span><a href="东观汉记_page12.html">12</a><a href="东观汉记_page13.html">13</a><a href="东观汉记_page14.html">14</a><a href="东观汉记_page15.html">15</a><a href="东观汉记_page16.html">16</a><span class="current-page">17</span><a href="东观汉记_page18.html">18</a><a href="东观汉记_page19.html">19</a><a href="东观汉记_page20.html">20</a><a href="东观汉记_page21.html">21</a><a href="东观汉记_page22.html">22</a><span>...</span><a href="东观汉记_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
