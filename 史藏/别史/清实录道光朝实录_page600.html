<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 600 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 600 页/共 848 页
  </h1>
  <div class="content">
   ○甲戌。谕内阁载铨等奏旁支袭爵王公追封三代。应否给册致祭。礼部例文未能赅备等语著宗人府会同礼部妥议章程具奏。寻奏、嗣后凡追封亲王以下贝子以上。王福晋以下贝子夫人以上均给纸册其追封亲郡王。无庸制给宝印。镇国公及镇国公夫人以下均给诰命追封亲王以下辅国公以上王福晋以下贝子夫人以上。均分别给与羊酒纸张。遣官一员致祭亲王至辅国公。王福晋至贝勒夫人。均用祭文。贝子夫人无祭文。镇国公夫人以下不遣官致祭。从之。　　

○又谕、上驷院员外郎兼佐领德春于该领催等回明隐匿钱粮时并不呈堂查办。仅令裁汰。虽讯无分肥情事实属有意姑容德春著交部严加议处。署佐领奉宸苑员外郎经文图、前任骁骑校今升副参领吉安、骁骑校德贵、参领上驷院郎中长润、副参领长庆、均著交部分别议处。敬徵、裕诚、文庆、阿灵阿、失于觉察。著一并交部议处。　　

○贷直隶紫荆关并所属浮图峪、乌龙沟、宁静安三营上年驻劄歉区弁兵仓米。　　

○乙亥。谕内阁、祁寯藻等奏、战船修造草率、及迟延积压各情据实参奏一摺。沿海战船。巡洋缉匪。关系綦重。遇有修造届期。自不得草率从事。已故盐法道王耀辰、承修福厂成字四号大船一只甫经拆造。即致破坏其为从前草率无疑著即令该家属赔补。其承修草率之委员、及滥行收领之营员。著查取职名交部议处。至该省修造战船。向有积压情形现经该大臣等查明自道光六年起至今积压竟有三十只之多亦著该部查取职名分别议处。并著该督等逐案查明。系何员任内之事。分晰核办。其承修领收文武各员。并各衙门书吏有无情弊一并彻底严究。现当洋务吃紧之时水师需船孔亟。所有从前积压及遭风击碎各船。除已经筹款及本无驳查并原驳情节无关紧要者著该督等即饬令赶紧兴办其余驳查未覆及驾厂俟修各船。亦著一并严催赶办。傥复任意迟延。即行指名严参。至水师配兵巡洋之外各船。例应随时操练。著该提镇督令将弁按期操练并更番燂洗毋任停泊海堧日炙风乾。致有朽坏以利驾驶而肃洋政。　　

○又谕、祁寯藻等奏查明漳泉行使夷钱并立限收缴一摺。前据御史杜彦士奏、福建漳泉地方。所用钱文。多系安南土贼伪号内地不应有此。近年以来日积日多兑换无非夷钱沿海奸民。遂多私铸等语。当交祁寯藻等查办。兹据查明奏称、漳泉二府行用夷钱有光中景盛景兴等种。民间私图便利相沿成风遂忘例禁此项夷钱或由外夷流入内地或由广东潮州嘉应州福建漳泉二府奸民私铸著该督抚等严饬沿海各府州县一面杜绝来源。一面设局收缴嗣后海船进口责成地方官严查夹带或有奸商囤积。奸民私铸。立即严拏惩办。并著出示晓谕。立限一年。凡有夷钱赴官呈缴。酌给制钱。俱照所议办理。所缴夷钱均著送局镕铸。该厅县每日收缴若干。按旬结报。以凭查核逾限不缴者。照例治罪。并著广东巡抚严饬潮州府嘉应州等处。查明有无私铸私贩不分畛域一体严禁断不准日久生懈。以重钱法而杜奸弊。　　

○又谕、邓廷桢奏、攻击夷船情形一摺。此次夷船驶至闽洋梅林澳寄泊。经署水师提督程恩高、及陆路提督余步云、督率将领弁兵。两路夹攻。击毙夷匪。毁其篷索穷追远遁。办理尚属认真。程恩高、余步云著交部议叙所有在事出力各员。著该督查明保奏。候朕施恩。兵丁叶国能、著咨部议恤。以昭激劝。　　

○谕军机大臣等、祁寯藻等奏、确查闽省海口烟贩情形。并筹办水陆巡防事宜一摺。据称闽省各属具报夹板夷船多在铜山营辖之布袋澳悬钟、及金门营辖之梅林深沪衙口大坠围头等处洋面游奕。内地奸民。勾结贩烟。为之接济。经该督等访闻晋江惠安等县所属之施姓等犯。或坐庄销售。或贩洋包运。现在设法严拏。期于必获至海防专汛责在陆路。据提督余步云、业经拨派弁兵。赴紧要海口分驻添防。洋面机宜。责在水师亦据署提督程恩高、添派兵船。分作二帮。一由金门镇管带在北洋一带梭巡堵御一面该署提督管带。在南洋梅林等处拦截巡探相机办理。其关津丁役人等。系福州将军专管应由该将军严密稽查。认真究办。仍由该臬司定案时。查明案犯经过地方关津。有无贿纵。切实根究。以清弊源等语。海防之要。首在严办汉奸。汉奸一日不除。则夷船一日不绝。务须一力严拏不除不已该督等即当严饬文武各员弁。一见夷船窜至水师各兵船则奋力追拏如敢拒捕即行开炮轰击毋得稍有疏纵陆路则严谨把守海岸禁止奸民出海踪迹水陆交严。坚持勿懈。总宜猛以济宽禁绝根株为要。又另片奏控制海口之法最重炮台。现在筹议变通莫如易炮台为炮墩为稳妥人出口商船。责成该厅州县于给照时亲诣稽查。渔船责成该管地方官指定埠头。编立字号。责令澳甲按日稽查。如有出海驶近夷船者。即著官兵并力围拏。果能人船并获即将烟土解官烧毁。船只衣物等项全行赏给至汉奸巢穴。既经访得数十乡社。确有主名。尽力捦拏等语俱著照所议办理。将此各谕令知之。　　

○又谕、托浑布奏、山东登州镇总兵富桑阿、于海疆素未阅历。一切督率操防恐难悉臻妥协等语。山东水师兵额较少。现既添用陆路。必须统辖大员熟谙水师情形随时指示。方收实效。富桑阿于洋面事宜既据该抚察看不甚相宜。著托浑布于通省副将内择其才堪胜任者。酌量保奏。务于督率操防。均有裨益。将此谕令知之。　　

○以本年乡试考试应开列试差人员于圆明园正大光明殿　　

○旌表守正捐躯湖北江夏县民张大华女小姑。　　

○丙子以翰林院侍读学士李菡李煌侍讲学士瑞常侍讲何裕承、左春坊左赞善汪振基、充日讲起居注官。翰林院编修程伊湄王广荫、署日讲起居注官。　　

○革前任吉林将军祥康职。赏蓝翎侍卫。为库伦办事大臣。命库伦办事大臣福英来京。　　

○命伊犁领队大臣赛什雅勒泰来京。以二等侍卫珠勒格善、为伊犁领队大臣。　　

○丁丑。孝端文皇后忌辰。遣官祭昭陵。　　

○上诣绮春园问皇太后安。　　

○谕内阁、昨因吉林滥扣兵饷。帮贴京员。降旨将祥康革去将军赏给蓝翎侍卫。作为库伦办事大臣。因思该处兵丁例得饷银。皆关生计。若因帮贴京员。滥行摊扣。恐不免于苦累。著署将军禄普、副都统辑瑞、查明所扣饷银实数。先于库贮项下照数垫发。按名全行给还。以示体恤所垫银两著于祥康名下按数追赔归款。不准延宕。　　

○又谕、宝兴奏审拟亏那俸饷米折。并徇情滥发各将弁一摺。四川已革署邑梅营守备治文譓署绥宁协右营守备许文诏、于署任内任性亏那。已革署绥宁协副将马光宇任听属弁恳求。徇私滥发。现在该弁等虽将亏项全数完缴。仍应从严惩戒。冶文譓、许文诏、马光宇、均仍著革职不准开复。　　

○又谕、耆英等奏请简派大臣勘估工程一摺盛京凤凰楼头层正面西边廓柱。及西面南边廓柱。沉陷二三寸不等。其柱脚下檐檩接栒之处。并插枋木楼板等项均有曹□少朽损裂情形。著该将军等设法先行妥为保护听候简派大臣前往敬谨勘估。再行奏明择吉兴修。　　

○又谕、耆英等奏、查勘工程一摺福陵应修工程既据该将军等查勘情形均关紧要。自应敬谨修理。所有估需工料银共一千六百三十二两零著即由盛京户部库贮内动用。并著钦天监敬谨选择吉期赶紧兴修。以昭慎重。　　

○戊寅。黑龙潭。觉生寺。设坛祈雨上诣黑龙潭神祠拈香遣睿亲王仁寿、诣觉生寺拈香。　　

○谕内阁、成山所出之三等懋烈伯散秩大臣、世管佐领著仍令一人承袭。于年终照例办理。　　

○礼部以繙译会试中额请。得旨、满洲取中二名。蒙古取中一名。　　

○广西巡抚梁章钜奏、象州盗犯吴亚胜、解审免死。发回监禁中途脱逃被获。比例问拟斩决。经刑部改拟发新疆给官兵为奴。此等罪犯。例文既无专条。成案又不足遵请饬刑部明定科条。以免歧误。下部议。寻议、详绎各例。免死盗犯脱逃。问拟斩决。系指已经议结到配。及题解在途、并越狱脱逃者而言。若甫经解审脱逃。既非越狱。又未议结发遣。自不在例拟斩决之内。应通行各直省。如犯系到配后逃走及越狱逃走。并定案后起解在途逃走。均仍于拏获时照例正法。如尚未定案。解审中途脱逃。与吴亚胜案情节相似者。即照拟改之例办理。从之。　　

○己卯。孝全皇后百日大祭。上至观德殿奠酒。　　

○幸圆明园。　　

○命乾清门侍卫布彦泰、在御前行走。　　

○庚辰。谕军机大臣等。昨因吉林摊扣兵饷。帮贴京员。当降旨将祥康革去将军。赏给蓝翎侍卫。作为库伦办事大臣。以示惩儆矣。此项摊扣饷银。据祥康回奏、曾经咨行各副都统衙门等语。当该将军定议行咨时曾否与该副都统商酌会衔。抑系祥康一人私见。辑瑞竟未闻知著辑瑞明白回奏。将此谕令知之。　　

○又谕、前据云南猛缅厅回民马文昭、以回民被杀。文武官员挟嫌不救等情。来京呈递封章。已降旨交桂良提讯核办矣。本日复据都察院奏称、云南顺宁府缅宁厅回民马发科、以挟嫌纠杀等词。赴该衙门具控。又经明降谕旨交桂良亲提严讯。该督甫经到任。无所用其回护。著遵照前旨。务将所控各情。逐一秉公研讯。其呈内所称控经督抚拏究一百余犯。魏知府一味偏袒。竟以汉回械斗。朦详完案一节。是否实有其事。务当查讯明确。据实具奏。不准稍有含混。将此谕令知之。　　

○都察院议奏、给事中汪报原奏、京城钱铺。定例五家互保。请饬顺天府照嘉庆十五年旧设者免报、新开者取保之例。于开设之始取保。不必两县加结。关闭时著落追赔。城内者册咨步军统领。城外者册咨五城御史。一切开闭条例。顺天府始终其事。如有关闭逃走。咨查本籍该地方官不认真查拏。请定处分。得旨、著依议行。至钱铺关闭逃走。咨查本籍。该地方官不认真查拏。亦应酌定处分。著吏部议奏。寻议、该地方官不认真查拏。如系失察差保捏禀。罚俸六个月。如系故意不发。含混咨覆。降一级留任。从之。　　

○以大学士潘世恩、协办大学士吏部尚书汤金钊、刑部尚书祁＜?土贡＞、工部尚书廖鸿荃、都察院左都御史沈岐、刑部左侍郎麟魁、王植、礼部右侍郎冯芝、为殿试读卷官。　　

○辛巳。策试天下贡士吴敬羲等一百八十人于保和殿。制曰。朕寅绍丕基。勤求上理。兢兢业业。夙夜不敢康。二十年于兹矣仰荷昊苍垂佑。列圣诒庥。海宇乂安。黎民康阜。持盈保泰。广益集思。尔多士拜献先资。对扬伊始。冀聆谠论。式赞大猷。三易名于何代。重卦画于何时。乾坤言学。有圣贤之分。泰卦九二。备保泰之道。能陈其义欤。尧典舜典。何人所分。人心道心。何书所引。康诰酒诰。何以疏其职官。多士多方。何以解其篇次。行苇言射。果祭欤。臣工噫嘻。果戒农官欤。长发。禘欤洽欤。出车王命。殷欤周欤。周公作颂。何以有康昭以后之诗。仪礼体解豚解之分。膳酒散酒之用。能详其说欤。周礼乡大夫乡射五物。能证以仪礼欤。月令中星。何以与尧典异。加王于正。岂是好古不作之心。谓一为元。恐非大始正本之意。释春秋者。岂容参以臆见欤。汉书言秦并天下。币为二等。而珠玉龟贝银锡之属不为币。孝武始造白金三品。寻废不行。是上下通行之货。壹皆以钱。未尝用银。唐时有禁断采银之诏。度支岁计。有粟布绢绵及钱而无银。盖银以充贡。不以为赋也。以银为币。始于何时。行于何地。铸银之式。轻重不同。所值亦异。厥后银日贵。钱日贱。民间但以银论价市易。能详其源流迁变欤。周官司市。无征而作布。郑注谓金铜无凶年。因物贵。大铸泉以饶民。说者谓泉始盖一品。周景王铸大泉而有二品。然观单穆公所称子母相权。岂一品欤。论钱法者。若贾谊。若孔觊。若陆贽。能述其梗概欤。昔在神禹。浚浍距川。亦越成周。详田□□遂沟洫之制。沿及后世。河内资漳水之利。关中赖郑国之渠。秦汉以降。代不乏人。我朝定鼎燕京。居高御下。邦畿之内。巨川如滏阳、滹沱、清河、白沟、桑乾、潞河、滦河、支流如滱洺徐白。加之以淀泊水泉。未尝无可兴之水利乃每当夏秋淫潦。膏腴变为污泽。不重可惜欤。稽之元明。若虞集。若托克托。规画若何。邱浚大学衍义补。所讲求者何术。徐贞明潞水客谈。胪陈十四利。厥指若何。时议用之于永平一带。垦田至三万九千余亩。似有成效。而事卒中止。何欤夫水聚之则害。散之则利。弃之则害。收之则利。何以时其蓄洩。俾无旱涝之虞欤。用人之道。在乎知人善任。顾忠诈相似。贤奸易淆。鉴别不精。薰莸杂进。且人之材性。各有攸宜。廉静之儒。每不胜夫繁剧。方正之士。或不达于事机。善御者所以不废覂驾之马也。然僝功非不勤奋。而病在庸违。试可岂无才能。而恶其圯族。口对甚悉。无取捷给之长。敦厚少文。独许大事之属。骥称其德。又在此不在彼矣。夫智力有大小。用过其量则倾。时地有难易。任违其材则蹶。往往同此一人。而前后殊其巧拙。彼此异其功过。今将陶铸群伦。驱策英隽。用其长而去其短。称其分以尽其能。使人无弃材。官无废事厥道何由。夫研经训。以求实用。权食货以阜民生。讲疏浚以利农功。登俊乂以熙治绩。皆经邦之要道。立政之宏纲也。多士学于古训。通知时事。以敷奏为明试。毋泛毋隐。朕将亲览焉。　　

○谕内阁、前据御史石景芬参奏河南省各弊。当降旨饬令牛鉴确查具奏。兹据该抚查明巡抚两司。并无收受陋规之事。所延幕友。亦无收受规仪。祥符县知县邹尧廷、其弟邹廷桂、同在省会。众所属目。不敢有赌博情事。该御史原奏均毋庸议。惟原奏所指开局赌博之幕友地棍七名。除罗小峰查无其人。其余六名。俱已拏获。著牛鉴即督饬属员。分别讯究。按律定拟。务将诱赌窝赌各犯。从严惩办。俾知儆惧。嗣后仍当随时访查。以黜浮靡而励风俗。　　

○壬午。引见戊戌科散馆及补行散馆人员。得旨、此次散馆之修撰钮福保、林鸿年、编修金国均、业经授职。二甲庶吉士沈祖懋、恽光宸、李佐贤、郭沛霖、钱福元、方墉、梁国琮、王壔、刘定裕、丁嘉葆、钟音鸿、徐相、吴嘉宾、陈源兖、吴存义、仓景恬、金畇善、支清彦、段大章、王履谦、田雨公、吴吉昌、晏端书、朱右曾、龙元僖、何桂珍、毛鸿宾、宗室灵桂、曹澍钟、董似谷、戴鸾翔、李道生、俱著授为编修。三甲庶吉士时大杭、王东槐、李临驯、曾国藩、祁宿藻、但钟良、俱著授为检讨。梅钟澍、杨和鸣、著以部属用。宗室崇文、著以笔帖式用。杜浣、周祖衔、著以知县即用。　　

○山西巡抚杨国桢奏、查阅营伍情形。擡炮一项。每炮重五十余斤。一位需兵五名。未免笨重。臣父杨遇春、从前所演擡炮。每炮止需兵三人。甚为便捷。现已筹款制造二百位。每位重三十斤。发给各营演习。又乌枪一项。制造未能如法。现饬拣选如法改造。得旨、务须认真训练。期收实效。不可有名无实也。　　

○福建布政使吴荣光、年老休致。以山西按察使瑞元、为福建布政使。广东盐运使陈嘉树、为山西按察使。　　

○赏会试年老举人叶兰等十二名编修检讨学正职衔有差。　　

○癸未。以故扎萨克图汗玛呢巴咱尔子车林端多布、袭爵。　　

○甲申。上诣大高殿行礼。时应宫拈香。　　

○还宫。　　

○御乾清宫。召读卷官入。亲阅定进呈十卷甲第。　　

○谕内阁、前据御史重豫奏、新疆地方岁需官兵俸饷。请在南北两路每年添铸钱数万串。以资搭放。当经降旨著奕山等体察情形。是否可行。奏明核办。兹据奏称、回疆各城。近因铜苗不旺。设法觅采。未有成效。现在铜斤仅敷宝伊局春卯鼓铸之用。秋卯能否照常鼓铸。尚须查看情形。斟酌办理。实不能添铸钱文。该处近来商贾云集。贸易四通。银两并无壅滞。钱文足资流转。仍不急需添铸等语。所奏自系实在情形。著仍照旧办理。惟该处铜铅。现在既形短绌。布彦泰到任后务当督饬各城委员。留心相度。有可开采之处。实力采穵。以裕鼓铸。　　

○谕军机大臣等、祁寯藻等覆奏御史杜彦士条奏、漳泉械斗。结会毁坟。及私设铳楼一摺。览奏均悉。其应禁革查办各款。并严缉凶犯。分查属员讳匿等情。俱著照所议办理。务须从实从严。毋得迁就。至各乡私设铳楼。名为保守乡村。实则豫备械斗之用。此种恶习。亟应示禁。著邓廷桢分饬严查。一律拆毁净尽。又另片奏、同安县积善里旧有淫祠。著一并拆毁。其长泰县生员王磐等控告毁坟一案。著交该地方官秉公查办。又另片奏、被参知县陈偕灿、与黄爵滋系属同城旧识。著毋庸会讯。仍著祁寯藻等将被参同知龙大惇等各案。逐款查办。定拟具奏。将此各谕令知之。寻奏、讯明署淡水厅同知龙大惇、并无信任书吏胡海等交通舞弊、及添设差役骚扰乡民情事。惟另给差役功单。于乡民送挂匾额。不行禁止。并失察丁役诈赃宿倡。应交部议处。胡海吓诈乡民洋银。应发近边充军。门丁杨三、差役陈和、宿倡属实。问拟枷杖。下部议。从之。　　

○乙酉。上御太和殿传胪。赐一甲李承霖、冯桂芬、张百揆、三人进士及第。二甲殷寿彭等八十七人进士出身。三甲何其仁等九十人同进士出身。　　

○幸圆明园。　　

○诣绮春园问皇太后安。　　

○谕内阁、奉皇太后懿旨。静贵妃博尔济吉特氏、晋封皇贵妃。贵人乌鸦氏、晋封琳嫔。应行礼仪各该衙门按例办理。　　

○又谕、林则徐等奏、筹议添建炮台一摺。广东尖沙嘴一带地方。为夷船经由寄泊之区。又系该省船只东赴惠潮、北往闽浙要道。该督等相度情形。请于尖沙嘴及官涌两处、各建炮台一座。声势既相联络。控制亦极得宜。著照所议、赶紧建筑。以资防制。其尖沙嘴炮台。估需工料银一万七千九百五十一两零。官涌炮台。估需工料银一万四千四十六两零。准其在于商捐前山营生息银内动支给办。免其造册报销。又另片奏、新添靖远炮台兵丁一百五十名。操演大炮、及春秋两次操演。请照虎门所设各炮台一体发给口粮。每年共需银一百二十两。即在原定宽备经费项内按次散给。以示体恤。亦著照所议办理。　　

○谕军机大臣等、林则徐等覆奏曾望颜条陈一摺。览奏均悉夷情狡狯异常总不外牟利之一途。惟在彼之伎俩。百出不穷。而在我之控制。总宜坚定。恭顺者自未便与抗违者一同拒绝。以致良莠不分。现据该督等体察情形。相机妥办。断绝鸦片。实为扼要首图。前此大经惩创。该夷等万不敢明目张胆。运送入口。而私贩潜藏。夹带囤积。种种弊窦。在所难免。该督等务当水陆交严。趁此可乘之机。永将来源杜绝至汉奸接济淡水。或代为包庇运送烟土。尤应严密查办。毋稍疏懈。每年出口大黄茶叶。既据该督等奏称三年通融并计。示以酌中之道。仍当严查偷漏。毋令有名无实。将此谕知林则徐、怡良、关天培、郭继昌、并传谕豫堃知之。　　

○广东布政使熊常錞、因病解任。以陕西按察使梁宝常、为广东布政使。河南粮盐道李星沅、为陕西按察使。　　

○改广东澄海协副将为大鹏协副将。驻大鹏九龙山。澄海协都司为大鹏协中军都司。兼管左营事务。驻大鹏所城。大鹏营参将为澄海营参将。驻澄海协大鹏左营守备为澄海左营中军守备。驻县城。澄海左营守备为左营左军分防守备。仍驻篷州。均作为外海水师题补缺添设大鹏左营把总二员。外委二员。额外外委二员。兵二百九十一名。右营千总一员。把总一员。外委二员。额外外委二员。兵二百九名。拨把总一员。兵七十五名。防右营官涌炮台。把总一员。防九龙山炮台。原驻九龙炮台千总一员。并新设额外外委一员。兵一百三十名。防左营尖沙嘴炮台。外委一员。兵十五名。防前经裁撤之左营红炉汛。从总督林则徐请也。
  </div>
  <div class="pagination">
   <a href="清实录道光朝实录_page599.html">
    上一页
   </a>
   <span>
    ...
   </span>
   <a href="清实录道光朝实录_page595.html">
    595
   </a>
   <a href="清实录道光朝实录_page596.html">
    596
   </a>
   <a href="清实录道光朝实录_page597.html">
    597
   </a>
   <a href="清实录道光朝实录_page598.html">
    598
   </a>
   <a href="清实录道光朝实录_page599.html">
    599
   </a>
   <span class="current-page">
    600
   </span>
   <a href="清实录道光朝实录_page601.html">
    601
   </a>
   <a href="清实录道光朝实录_page602.html">
    602
   </a>
   <a href="清实录道光朝实录_page603.html">
    603
   </a>
   <a href="清实录道光朝实录_page604.html">
    604
   </a>
   <a href="清实录道光朝实录_page605.html">
    605
   </a>
   <span>
    ...
   </span>
   <a href="清实录道光朝实录_page601.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
