<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 92 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 92 页/共 367 页</h1>
    <div class="content">　　○己亥  贞惠安和景皇后忌辰遣遂安伯陈澍祭  陵寝
　　○庚子  上视朝
　　○以年节赐三辅臣及讲官银币有差
　　○以恩诏予巡抚湖广兵部右侍郎陈省南京户部右侍郎王廷瞻南京大理寺卿刘志伊太常寺卿舒化南京光禄寺卿蒋遵箴南京太仆寺卿林景旸应天府府尹游季勋各荫一子入监读书
　　○辛丑大学士申时行以疾辞俸不允
　　○升南京广东道御史林应训为南京尚宝司卿
　　○蓟辽总督吴兑题查议过顺永二府民壮岁该徵银一万八千两又有帮贴家丁银二千二百五十万赔累已极应停免该镇岁支除霸州等州县炤旧办纳及蓟滦等州县本色屯豆并贴丁徭银九千九十七两有奇抵补外仍少银一万一千一百五十二两有奇应于永蓟密昌四处通融计算于岁剩银内拨补其自元年至今未完银两俱系小民拖欠九年系见徵之数仍令炤旧完纳七年以前未完者查例蠲免部覆民壮既罢远戍以宽其力自当取其工食以供军需若将额定银两免徵必累四镇饷银查四镇节年并无积剩必累太仓银库年复一年后将难继合令炤旧徵输为是  上以民壮徵银原非正赋其减徵拨补蠲免等项俱如督抚议以苏畿民
　　○壬寅四川道御史孙继先言自古英君谊辟欲建久安长治之功必重直言敢谏之士前者翰林院编修吴中行简讨赵用贤刑部员外艾穆主事沉思孝刑部办事进士邹元标各以故辅居正夺情一事建言得罪至廷杖遣戍夫  皇上英明天纵岂不知诸臣无罪但以为不如是不足以安居正耳居正亦不请宥其罪而还其职顷见  皇上纳御史李植言斥冯保而没其家纳御史江东之言籍徐爵而寘之法纳御史杨四知言怒居正而追问坏事之人似非有心深罪诸臣者奈之何赐环犹稽使人有遗佚之叹也至于忤触居正被黜如南京给事中余懋学以不与送丧被黜如御史赵应元以申救言官被黜如御史傅应祯南御史朱鸿谟孟一脉以参劾居正被黜如员外王用汲等亦当一体复用以开言路已而吏科给事中陈与郊云南道御史向日红各有言得旨朕一时误听奸言以致降罚失中本内有名建言得罪者俱起用因复郭维贤职王国光以原职致仕
　　○太子少保兵部尚书吴兑辞免都察院兼衔允之
　　○升南京太仆寺少卿张孟男为南京太仆寺卿浙江右参议顾养谦为山东副使
　　○云南副使陈尚伊患病乞休许之
　　○癸卯兵科给事中孙玮劾协理院事左副都御史劳堪倚法作奸杀人媚势神人共坟国法难容国朝大臣未有无故冤死狱中者原任刑部侍郎洪朝选以勘辽藩事得罪居正堪希居正意杀朝选媚之极其惨酷至其子洪兢赴阙控诉堪飞书冯保廷杖几死有臣如此将焉用之  上为罢堪□狭西答石膻哈等族番人劄石革等入贡给赏如例
　　○兵科给事中孙玮＜锍-釒＞论太监魏朝东厂办事官郑如金言二人冯保心腹谋主也凡保专权乱政蠹国害民皆二人赞助之今保已斥而逆党不除内外交通臣窃危之仍释朝不问而下如金诏狱已而给事中田大年复极论朝不宜用弗听
　　○刑科给事中田畴言近日门禁疏虞卫官懈弛每见杂员冗职出入各禁门者前呼后拥不辨其为何官厮贱庸流往来禁地者逐队随行不审其系何役连肩接袂十百为群不曰内府官身则曰里面答应以致奇投淫巧视为渊薮无赖亡命倚为窟宅直军不敢拦阻卫官莫敢谁何平居则假借威势纳贿行私遇便则窜名簿籍钻求官职乞升者升乞俸者俸欺君玩法无所不至如徐爵张大受等可为殷鉴乞敕锦衣卫督令旗尉严加缉访并行兵部严谕守卫官军谨守门禁  上是其言下所司知之
　　○甲辰  上御文华殿讲读○例升吏科都给事中尹瑾为南京太仆寺少卿广东道御史朱琏为云南副使浙江道御史曹一夔为浙江佥事云南道试御史向日红为狭西佥事文选司员外王缄为浙江副使
　　○以工科给事中傅来鹏巡视京营
　　○乙巳改南京户部尚书杨巍为工部尚书
　　○升太子宾客礼部右侍郎陈经邦为吏部左侍郎兼官如故
　　○四川道御史孙继先言自古帝王欲图至治莫不决于去小人急于用君子故虞舜即位即诛四凶收用元恺顷  陛下罢工部尚书曾省吾等以清部署之奸逐司礼监太监冯保等以除左右之慝去恶可谓断矣乃有摧折权奸屏迹山林如听调南京都察院右都御史魏学曾养病户部左侍郎胡执礼都察院右佥都御史宋熏毛纲光禄寺卿贾三近太常寺卿温纯验封司郎中陈有年福建提学佥事赵参鲁给假礼部右侍郎王锡爵听降南京都察院右佥都御史张岳致仕顺天府府尹曹科浙江道御史朱光宇之数臣者品格虽殊要皆才德优隆志行高洁或宜于密勿或宜于部堂或宜于拊循皆海内之正人士林之君子也语云山有猛兽则狐狸藏形国有贤臣则奸邪隐迹愿  陛下及时起用以收进贤之效章下所司
　　○丙午山西道御史魏允贞言吏部为六曹之长得其人则黜陟皆当而庶僚正非其人则黜陟皆私而庶僚慝自  陛下临御以来张翰王国光梁梦龙已三易矣与其显斥于既用之后以坏  陛下之官材孰若精简于未用之先以清  陛下之铨法颇闻往者会推之先吏部皆密受意于阁臣或司礼监掌印太监名氏已定然后会推九卿科道徒取充数未推不闻咨访既推不闻参驭以知厚干请而进者十九以德器才望而进者十一以故铨衡不正仕路不清孟子曰国君进贤如不得已愿今后慎之重之章下所司
　　○广东惠州浙江严州直隶徽州等府各水灾直隶保定府天火延烧四川保宁府地震狭西甘凉地方赤白云气匝绕半天又西北有彗星形如匹练各灾异例礼部类题修省得旨朕寅畏天戒尔中外大小臣工其一体修省恪共职业毋事虚文
　　○丁未  上视朝
　　○吏部引奏大选官员亲决如制
　　○改刑部尚书严清为吏部尚书清＜锍-釒＞辞不允
　　○予原任兵部左侍郎迟凤翔祭葬如例
　　○以湖广都司周印为分守广东雷廉海防参将神枢三营参将管逵干为五军营左副将
　　○戊申大学士张四维等题进万历十年讲过经书及贞观政要一本万几之暇时加观览以求温故知新之益仍乞发下司礼监接续刊行  上从之
　　○予原任礼部右侍郎兼掌国子监祭酒事万浩祭葬如例
　　○工科左给事中萧彦题阅视过延宁甘固四镇如积钱粮则甘宁固为优延镇主饷告匮难以概论修险隘则四镇并优而延宁为最练兵马则四镇标正并优诸路亦称而宁之东路甘之西路次之整器械则四镇不相上下而延宁固稍优开屯田宁为最延次之甘又次之收胡马则延甘为最宁次之固原原无胡马散逆党则固为最延宁次之甘肃又次之因条陈四事一申节省之议以图实政一酌修守之宜以休军力一议入卫之兵以苏积困一宽互市之期以伐虏谋诏著实举行
　　○狭西延安庆阳平凉临洮巩昌各府大饥借延镇主客银四万两充赈○狭西巡抚萧廪题清丈过全狭官地共一千二百八十顷四十七亩零比原额少一顷二十七亩零民地五十万二千二百九十九顷二十五亩零除足额外多地三万九百八十八顷二十三亩零应通融减派均摊足额其鄜州等二十七州县仍少额抛荒民地一万九千五百三十八顷六十六亩零固原镇东河等卫所少额屯地一千五十顷八十七亩零并前少额官地俱系先年虚增抛荒之数应与除豁及将左布政孙坤等纪录擢用华州知州王黉等分别罚治部覆如议行
　　○庚戌敕协守大同副总兵麻贵为镇守宁夏地方总兵官
　　○以山西都司吴国臣为神枢三营参将○辛亥除补分守台涂严参将徐正以延绥游击陈愚闻为分守孤山参将宁塞当守备王鉄块为延绥游击大同右卫守备冯大壮为宁夏兴武营游击庄浪右卫参将刘承嗣为永昌参将五军四营游击孙锦为延绥中路参将  癸丑以军政加摠督京营戎政彰武伯杨炳太子太保炳辞  上不允铸给崇文门通州草场各分司关防  甲寅  上诣  太庙  祧庙  诸陵行  祫祭礼以收回祭设  赐三辅臣
大明神宗显皇帝实录卷之一百三十一
　明神宗显皇帝实录卷之一百三十二
　　万历十一年正月乙卯朔  上御皇极殿百官致词称贺
　　○赐三辅臣上尊珍馔
　　○松江府地震
　　○丁巳  宣宗章皇帝忌辰遣官祭  景陵
　　○己未以御史罗应鹤提督北直隶学政王国提督南直隶学政
　　○改南京兵部尚书潘季驯为刑部尚书
　　○升南京右都御史刘尧诲为南京户部尚书升保定巡抚右副都御史阴武卿为左副都御史协理院事升国子监祭酒周子义为礼部右侍郎
　　○升浙江分守温处参议顾餋谦为杭严副使监督营务○诏录用建言谪戍为民诸臣编修吴中行简讨赵用贤给事中余懋学御史赵应元傅应祯南京御史朱鸿谟孟一脉员外郎王用汲艾穆主事沉思孝俱补原官
　　○辛酉时享  太庙
　　○遣内官祭  司户之神
　　○京师风霾
　　○改宣大中军副总兵朱瀚为大同副总兵白洋口游击马应元为延绥领军游击升兰州管参将事游击常三略为庄浪参将
　　○壬戌谕内阁昨日申初偶尔大风陡作四下昏浊朕甚忧惧既灵台所奏主边兵朕闻奏甚惧兹又遇灯节卿等可传与兵部传示各边将官慎加防备大学士张四维等具＜锍-釒＞仰惟我  皇上翼翼小心克谨天戒兹因风异占主边兵特轸  圣怀今西虏款顺求袭王封东虏虽称弗驯势亦渐涣可虞者年来边政苛烦人心离怨狭西荒旱人不聊生恐有内虞耳臣等即传示兵部谕各边慎加防备
　　○御史张应诏劾南京刑部尚书殷正茂总督两广兵部尚书陈瑞皆列其括取所属官金银珠私馈张居正冯保及居正家奴游七瑞抚楚时往吊居正入门加孝帽痛哭请见居正母时内官向鲸在侧居正母属瑞曰陈公祖看顾向官儿瑞起答只有向公公看顾得陈瑞瑞安能看顾得向公公其奴颜婢膝多类此  上命殷正茂陈瑞致仕向鲸着司礼监挐问
　　○癸亥改刑科都给事中周邦杰为吏科都给事中
　　○甲子命礼部右侍郎周子义兼侍读学士充会典副总裁官复除侍读徐显卿仍充会典纂修官
　　○起原任侍读于慎行仍充日讲官○升狭西游击原进学为兰州参将调蓟辽游击李维原于五军四营大同参将朱永祚为宣大总督中军  大同督抚郑雒等题本镇应修军屯民堡二百五十七座应添敌台一千二十八座今四年之间止修完冲堡四十一座敌台一百六十八座未完者今春当修但工费全藉河南班价今视旧减额更复拖欠工费无资乞行河南巡抚将拖欠班价仍照旧额全扣及议留游兵原为助修村堡今村堡未完似难入卫亦乞再留三年兵部覆七年以后减徵银数既奉钦依难以增复余俱如拟
　　○乙丑  孝恪皇后忌辰遣官祭  永陵
　　○御史陈性学劾江西参政李选广西佥事李宗鲁先备官谏垣结纳游七选取游七妻表妹宗鲁娶游七妻表侄女叙会姻亲飞觞促席故相闻其事叱辱之相继外补二臣不罢斥追夺不足雪衣冠之耻下其章于吏部
　　○御史毛在劾锦衣卫掌卫事都督同知刘守有与同官李延禄指挥张照郭尚文千户庞清冯昕焦兰同恶相济先奉旨著守有封锁徐爵冯保张太受周海等房守有搬运鼠窃报官者十一二耳至房屋田产公行欺隐各犯家属浼张照等转为方便党恶欺君何以自解  上诘责守有逆犯财产还著尽心稽查如再有容隐脱漏定行重治张照等都著革任闲住
　　○丁卯  上御皇极殿顺天府官进春百官称贺
　　○赐三辅臣上尊珍馔
　　○嘉兴湖州各地震
　　○改神枢三营参将吴国臣为大同东路参将升宁夏玉泉营守备董延龄为狭西军门标下游击○狭西总督高文荐题延宁二镇丈出荒田一万八千九百九十余顷招过流移耕种三年起科以充军饷阅视都给事中萧彦驳其＜锍-釒＞俱下户部户部覆开垦荒田永不起科原系旧例二镇地方沙碛领过田数未必处处可耕若屯粮额完自足原派供边之费旱荒相继安能驱待毙余丁领久荒之田认无影之税应听军民告官自垦永不起科从之
　　○甘肃巡抚王土□□会同狭西总督高文荐题肃州屡次失事委因番虏互相窃掠原非背盟犯顺今屡遣通官并调套酋切尽黄台吉差虏使去火落赤帐内传宣朝廷恩威已输情认罪送还人畜约明年有草回去其捉获达虏把歹火落赤哀恳宥还并求讨买卖似应比照先年松山宾兔事例每岁准其牛羊小市一次请发帑银一万两分发买办互市支用待复回原巢即行停止标下游击改移高台随带兵马一千移住肃州协同防御甘州副总兵亦量带兵马移住高台以备应援待虏回原巢即免移住以省行粮切尽黄台吉等宜重加犒赏兵部覆如奏
　　○戊辰御史黄钟劾湖广巡抚陈省重赂居正又为之防护其家设兵数百岁给饷数千荆州旧城尽夷故迹创为新规工未毕居正物故前役告罢至杀戮五开兴师几于偾事  上命禠陈省职为民
　　○御史江东之劾佥都御史王宗载御史于应昌杀人媚人初御史刘台劾张居正禠职讐家诬台赃私下江西巡抚王宗载巡按陈世宝辽东巡按于应昌勘问台按边东实不持一钱应昌捏报虗赃宗载啖世宝曰了此狱政府乃以巡抚处公世宝辱台苦楚万状戍浔州台死于戍所衣衾棺木俱无而人谓讐家诬奏亦宗载嗾之也世宝呕血暴卒宗载应昌宜抵罪宗载上＜锍-釒＞自辩事下所司刑部侍郎刘一儒请会官议拟许之
　　○谪张大受弟张恩张栋徐爵男徐行忠烟瘴地面永远充军何忠弟何志刘忠侄刘应魁刘定儿刘福李忠弟李禄杨舟侄杨景年为民
　　○己巳以元夕令节赐三辅臣酒膳
　　○吏部会同都察院考察天下诸司官才力不及为浙江布政蔡汝贤等不谨为浙江右参议吴哲等罢软为福建副使吴肇东等年老为江西按察使贺邦泰等贪为广东副使唐可封等得旨黜调如例
　　○诏紫荆倒马马水龙固四关并龙泉一带切近山西地方各司道参将严缉盗贼矿徒毋容隐护○诏大同府属各驿马骡头役悉于清丈地土内照粮派徵召募应差不得佥派人户
　　○庚午升神枢九营佐击朱国相为神枢三营参将
　　○工科给事中唐尧卿言往者逆保招权内外为奸荐绅望风趋附今内党已去外党犹未尽去苐情罪有轻重人人攻击将人人疑惧职业日隳及今诚发明诏今平日往来群奸之门者速自省改勉修职业以图将来之效其愿避贤路许以礼去若逢颜易向阴谋报复者容臣等查访劾奏又博访四方人士有爝然行义可表于世与世不合而去者特诏诸臣各举所知一体优叙如此则既有以励廉退之节而又有以寓旌别之权  上曰在前权奸结党行私科道官寂无一言及罪人斥逐却纷纷攻击不已有伤国体且各攀附有显迹的既已处治了其余许令省改修职不必再行搜索以后有怙恶怀奸仍前恣肆的的指实参来重究
　　○御史张应诏列故大学士张居正家奴游七十罪千户范登道士胡守元等诸奸党纳贿济恶得旨范登等俱送镇抚司打问追赃
　　○辛未  英宗睿皇帝忌辰  奉先殿行祭礼遣定远侯郑世栋祭  裕陵
　　○浚韩家口引渠出徐州以河防报竣升砀山知县刘守谦俸一级
　　○壬申朝鲜国王李昖差陪臣郑琢等进贺  皇子诞生表文方物赐宴给赏如例
　　○御史陈性学言惜薪司太监姚忠夹带抄没冯邦定金银首饰伊表侄邓勋强要均分忠喝令较尉马禄等将勋打死南城黄御史关行锦衣卫拘提本卫掌印都督同知刘守有庇护不发因陈守有通赂卖法七大罪得旨马禄等该卫发巡城御史究问奏请发落刘守有著痛加省改遵前旨供职○癸酉南京刑科给事中阮子孝论故辅臣张居正原任吏部侍郎今闲住王篆各子滥登科第乞行罢斥  上令内阁拟旨革黜大学士张四维具＜锍-釒＞言居正诸子所习举业委俱可进惟其两科连中三人又皆占取高第故为士论所嫉以致谤议失实至于王篆二子不知所学如何若一加覆试则堪中与否可以立见伏望  圣慈矜察居正二子在翰林者调别衙门用一子在部属者容其照旧王篆二子令吏部都察院于午门前出题覆试  上不从自批子孝＜锍-釒＞张懋修等都著革了职为民
　　○御史魏允贞劾兵部尚书吴兑附高拱张居正馈冯保金一千两署名摽封宛然尚在又装送兵器火器赂俺答乞正兑欺肆之罪章下所司
　　○诏复户部总督仓场兵部协理京营从工科给事中叶遵请也○甲戌吏部覆科道纠拾方面不谨为冯叔吉等年老为胡定等不及为史槚胡维新等得旨黜调如例
　　○以左军都督府佥书崇信伯费甲金掌南京右军都督府印
　　○升辽东备御韩元功为辽阳车营游击白石口守备马成龙为神枢九营佐击
　　○刑科给事中冯露御史韩国桢各＜锍-釒＞劾总督三边兵部左侍郎高文荐言文荐附逆保馈遗无筭娶王篆侍妾之妹交通纳贿妾传靖虏卫产金索取未遂辄行加粮致回酋聚众据黄河贪鄙若此岂堪重镇之任得旨文荐革任闲住
　　○工科给事中傅来鹏劾操江佥都御史吕藿言藿前掌选纳贿鬻官又常倾害推官赵世卿前巡抚张岳胡嘉谟宜加显斥得旨吕藿革任闲住
　　○乙亥兵部尚书吴兑因允贞论劾乞休不允○升山西道御史帅祥于山东礼科左给事中史继宸于四川各副使兵科左给事中韩绍于广东山东道御楫于四川各参议云南道御史杨寅秋于浙江南京云南道御史徐金星于福建各佥事
　　○诏原任两京四品以上官员才品可用的著科道官从公会举其余吏部酌量起用
　　○丙子御史杨四知言端士习正风俗二事乞行提学官考较之际经书文虽可观而论策曳白必降黜若果博古通今之士即经书义稍疵奖拔必加又严行禁谕士庶人等衣履冠服宫室器用必按礼仪定式为准据大明律令而行其罚如有奢纵僣越即行擒挐究问礼部覆如议
　　○丁丑  上诣内阁朕于闰二月躬诣  天寿山行春祭礼并择寿宫卿等拟旨来行大学士张四维等＜锍-釒＞曰预建  山陵乃古圣帝明王达节后世则讳言之我  太祖  成祖  世祖三圣皆尝预修诚千古之旷举也我  皇上欲因春祀预择  寿宫宏度卓识真与  三祖同符臣等不胜钦仰谨遵旨拟谕一道进呈伏候  圣裁发礼部施行臣等又惟  山陵重事必须详慎今  天寿山吉壤固多未知何地最胜合照  世祖先年事例命文武大臣带领钦天监及深晓地利风水之人先行相择二三处画图贴说进上御览恭候  圣驾亲阅钦定然后营建以为万万年寿藏  上从之乃谕礼部查嘉靖十五年例择日具仪来闻
　　○起原任兵部尚书掌南京都察院事石茂华为兵部尚书兼左副都御史总督狭西三边军务
　　○改南京工部尚书王遴为南京兵部尚书参赞机务○起原任保定巡抚右佥都御史宋纁以原官巡抚保定等处提督紫荆关并管河道升广西巡抚右佥都御史郭应聘为右都御史兼兵部右侍郎总督两广升广东左布政使李江为右副都御史巡抚湖广
　　○戊寅复除云南右参政李文续于云南调广西右参议姜忻为云南左参议降云南左参议李良臣为云南佥事
　　○吏部言考核部寺衙门各差官员但行事已完即查在差有无功过随咨本部以便推升不待其回部回寺致资俸浅者反得越次两京提学御史各省提学副使佥事俱不必另行考核从之
　　○兵部尚书吴兑再陈不职乞罢黜以谢人言不允
　　○己卯  孝静毅皇后忌辰  奉先殿祭祀遣怀远侯常胤绪祭  康陵
　　○升广东右布政使王元敬于本省山西右布政使严大纪于河南云南右布政使魏体明于四川江西右布政使王续之于广西各左布政使
　　○庚辰日讲官侍读学士沈鲤病遣中使赐牲酒等物
　　○复除江西佥事武尚耕为福建佥事山东佥事王民顺为广东佥事降原任浙江按察使李承式为狭西右参议
　　○户部乞停买金珠或量支太仓银两交进库内径自收买不允
　　○辛巳升湖广按察使马文炜于江西广西按察陈应春于广东山西按察使张九一于山西云南按察使徐元气于云南河南按察使董汝汉于本省各右布政使升河南提学副使王象坤于本省江西提学副使孙代于浙江各右参政升兵部郎中任天祚于山东费尧年于山西延安知府党馨永平知府任铠于狭西各副使升兵部员外于达真于山西佥事
　　○赠原任少保兼太子太保礼部尚书武英殿大学士殷士儋为太保谥文通并给诰命○壬午复除原任兵科都给事中戴光启于刑科御史姜璧于河南道
　　○起原任户部右侍郎吴文华为兵部右侍郎兼都察院右佥都御史巡抚广西
　　○升工科右给事中王敬民于吏科户科右给事中顾问于刑科礼科右给事中姚德重于工科各左给事中兵科给事中杨廷相于吏科右给事中
　　○复顺天郧阳二巡抚先裁革御史王国言顺天迩邻北虏郧阳叛乱之区两镇巡抚必不可缺从之
　　○癸未  圣母仁圣懿安康静皇太后万寿圣节  上御皇极门百官致词称贺
　　○赐三辅臣上尊珍馔
　　○升湖广左参政乔懋敬于本省四川右参政杨一桂于河南狭西右参政姚继可于山西江西左参政欧希稷于广西江西右参政王天爵于云南山东右参政孙錝于江西广西左参政彭富于贵州各按察使
</div>
    <div class="pagination">
<a href="明实录神宗实录_page91.html">上一页</a><span>...</span><a href="明实录神宗实录_page87.html">87</a><a href="明实录神宗实录_page88.html">88</a><a href="明实录神宗实录_page89.html">89</a><a href="明实录神宗实录_page90.html">90</a><a href="明实录神宗实录_page91.html">91</a><span class="current-page">92</span><a href="明实录神宗实录_page93.html">93</a><a href="明实录神宗实录_page94.html">94</a><a href="明实录神宗实录_page95.html">95</a><a href="明实录神宗实录_page96.html">96</a><a href="明实录神宗实录_page97.html">97</a><span>...</span><a href="明实录神宗实录_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
