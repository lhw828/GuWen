<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 175 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 175 页/共 523 页
  </h1>
  <div class="content">
   ○庚辰。遣官祭火神庙。　　

○调江南狼山镇总兵官孙廷璧、为苏松镇总兵官。苏松镇总兵官刘芬、为狼山镇总兵官。　　

○以署河东河道总督嵇承志、宣防不力。革去花翎。以四品京堂候补。　　

○辛巳。谕内阁、和宁隆福奏、请将驻防喀什噶尔现报丁忧之凉州永昌协副将夏福、留于防所守制等语。所奏非是。新疆地方驻防各员。与现在军营带兵者不同。遇有丁忧事故。自应饬令回籍。况据称该副将夏福到防以来。训练兵丁尚无贻误。是夏福祇系循分操防。并非该处必不可少之员。何必遽行奏留。此风一开。将来新疆各处、遇有应行回籍守制人员。俱援照此例。纷纷渎奏。成何政体。所有和宁等请将夏福留驻之处。不准行。　　

○壬午。上幸静明园。诣龙神庙拈香。　　

○谕内阁、昨据兵部汇题武职官员寻常事件处分本内。有因失察护军新德纳在道旁叩阍、将护军统领扎郎阿等分别议处一案。此案系本年正月闲事。三五日内、即经刑部讯结。咨交兵部。并经扎郎阿具摺自请议处。降旨交部。该部自应即时查议具题。此内即有查取参领等官职名。该旗营近在同城。何难于数日内查付过部。乃延至半年之久。始汇入承缉盗案等项处分案内一并具题。太属迟缓。可见各部院衙门诸事因循懈弛。案牍久悬。京中尚如此疲玩。无怪乎各直省相率效尤。不知振作。殊非敬慎办公之道。嗣后奉旨特交议处事件。均著改用摺奏。其应行查级议抵等项。吏兵二部、均有册档可稽。无难立限查明声请。其中或有辗转咨查。及查取职名之处。即于摺尾声叙明晰。俟咨覆到日。即行具题。毋得任意迟逾。其寻常事件。应照例汇题者。亦不得过于延缓。所有办理议处扎郎阿一案迟延之兵部堂官、除新调各员。余俱著传旨申饬。仍交部察议。将此通谕知之。　　

○癸未。谕内阁、前据孙全谋奏、伊上年在雷州洋面。探闻盗首郑一乌石二等窜回粤洋。聚泊广洲湾。孙全谋于十二月二十二等日驰赴该处攻剿。击沈匪船三只。毙贼不知其数。缘所带兵船内、有雇觅小料民船九号。配载兵械无多。打仗不甚得力。余船亦多有损坏。仅驾船三十九号。探踪追捕。盗船百余、窜至平海黄茅洋面。胆敢放炮迎敌。官兵奋勇攻击。追至黑夜收泊。查有伤毙千总连旭一员。兵丁四名等语。因倭什布未经奏及。降旨谕令查明覆奏。兹据奏称倭什布自上年檄饬左翼碣石二镇。并札会该提督出洋督捕。迄今一载。祇有黄标、魏大斌、在新安县洋面获盗七十名。其余皆各处文武员弁擒拏捕获。于提镇毫无干涉等语。孙全谋身为提督。带领舟师在洋。经年累月。并未擒获一贼。任听盗踪往来肆劫。以致弁兵多被戕害。不知该提督在何处游衍塞责。所称出洋督捕。全不可信。况近日粤省沿海地方盗匪。频有上岸劫掠之事。甚至石狮炮台。亦被抢夺。外委杨耀等退避失守。可见该省营伍废弛已极。孙全谋所司何事。伊所称千总连旭被戕一节。据倭什布奏、系本年三月二十一日在沥隔洋面之事。检查孙全谋原摺、叙入上年十二月之事。明系故为牵混。以掩饰其督捕不力之咎。实属溺职。且据倭什布奏称、该提督上年所带兵船。本有六十余号。即有损坏。原可赶紧修整。归帮缉捕。而孙全谋概诿之兵船不敷。以为属员卸过地步。无怪通省将弁。怠玩成风。竟不思出洋捕盗、系伊等分内应办之事。此而不加惩办。何以肃军纪而靖海疆。本应即将孙全谋革职治罪姑念伊从前曾经出兵。且于上年办理该省会匪一案。著有微劳。著从宽拔去花翎。降为都司。戴罪效力。留于该省、以水师之缺补用。据奏魏大斌、曾经在洋获盗多名。尚为出力。所有广东提督员缺。即著魏大斌署理。其左翼镇总兵员缺。著该督遴员递署。至倭什布系统辖大员。于提镇出洋督捕不力。即应据实参奏。乃一味因循。迨至降旨讯问。仍不明白参劾。惟于摺内隐跃其词。亦属非是。伊前于失察炮台被劫案内。业经交部议处。仍著传旨严行申饬。此时该省盗风尚炽。倭什布当振刷精神。将一切营伍缉捕事宜。与魏大斌尽心讲求。实力整顿。申明赏罚。自总兵下至将弁等、如有年力就衰。从前曾经出力者。当查明勒令休致。其年老而并未出力。及年力富强。懈弛不职。或惮于出洋捕盗者。即应严参斥革。将弁中果有缉捕实在出力。获盗多名者。即著据实保奏。不妨越次声请。候朕破格施恩。俾知鼓励。至地方官防堵筹办事宜。该督当与孙玉庭妥为商酌。随宜办理。务令文武员弁。和衷相济。力改推诿观望积习。共矢实心。除暴安良。以期地方渐臻宁谧。方为不负委任。　　

○谕军机大臣等、孙玉庭奏粤东防剿洋匪情形一摺。据称舟师终年在洋迄无成效、从古以来治海疆者、论海防而未闻海战、是以此时以严守口岸、添驻兵丁为第一要务等语。此论尚属近理。粤东水师。废弛已久。纪律全无。遂致盗船四出为患。屡有上岸抢劫之事。孙玉庭以洋面绵亘三千余里兵分势单。营员又不得力。是以注意防守。为保护村庄之计。所奏不为无见。但所谓海防者。亦非专事株守。竟置舟师于不用。粤东官运盐船、及贸易船只。俱由海道行走。若无兵船巡护。任令盗匪抢劫。亦不成事。仍应责成营员、于洋面梭织巡查。往来缉捕。与防兵互相接应。设遇近岸之贼。实力捕拏。庶盗船畏惧远扬。沿海地方渐臻宁谧。将此传谕知之。　　

○旌表遇贼捐躯湖北竹山县监生魏正直妻何氏。武生魏兆青妻李氏。　　

○甲申。上诣大高殿行礼。　　

○还宫。　　

○谕军机大臣等、玉德等奏温州镇兵船、追剿蔡牵、被盗匪掷火焚烧、官兵俱遭戕害一摺。览奏不禁发指。蔡牵夥盗。向来不过在洋面游奕。劫掠商船。尚不敢窜入内洋。登岸滋扰。前据该督抚奏、蔡牵盗船驶至鹿仔港。抢夺木栅。已属愍不畏法。今于浮鹰洋面。经官兵追剿。盗匪向前拒敌。并敢将温州镇胡振声坐船。掷火焚烧。该镇及同船官兵均被戕害。实为罪大恶极。前闻蔡牵一犯屡欲投出。经伊妻劝阻终止。兹该犯胆敢伤害总兵大员。罪在不赦。断无招抚之理。即日蔡牵拏获后。当按叛逆律严办。其妻子等亦应问以缘坐。该犯籍隶闽省。陆路地方。谅必有伊近支亲属在彼居住。著玉德等密为查办。分别治罪。温州镇总兵胡振声、在洋捕盗被害。殊可矜悯。著加恩照提督阵亡例赐恤。查明伊如有子嗣。著于服阕后送部引见。此时官兵等见该犯戕害大员。自必同深愤恨。咸思灭此朝食。但不可稍涉大意。轻为尝试。总须谋出万全。持以慎重。以期一鼓成擒。玉德业已亲往督办。所有捕盗舟师。应即派提督李长庚总统。并著知会浙江江南各督抚提镇、派拨弁兵。于所在洋面。一体缉捕。通饬各海口要隘。禁止奸民接济米水柴薪。以清盗源。将此各谕令知之。　　

○上以孟秋时享太庙。自是日始。斋戒三日。　　

○乙酉。谕内阁、常麟本系乾清门侍卫。嗣经＜闲＞放河南河北镇总兵。自到任以后。凡营伍钱粮等事。历经该镇缮摺具奏。前因染患腿疾。恳请解任回旗调理。即应自行入告。乃札致马慧裕据情代奏。逮经降旨允准。并谕令病痊后仍在乾清门行走。该镇尤应专摺谢恩。而本日马慧裕奏到摺内。又有为常麟代奏谢恩一件。提镇本有奏事之责。常麟况系乾清门侍卫。于告病谢恩等事。辄札致巡抚代奏。殊非体制。且该镇近日曾有具奏营伍事宜之摺。并无一字叙及病状。经朕批回询问。伊亦未经覆奏。实属糊涂。伊原由乾清门行走之副都统出膺外任。将来回京病痊。原欲仍以副都统补用。今似此不晓事体。难期胜任。常麟著革去总兵。并退出乾清门。俟病痊后。赏给头等侍卫。在大门上行走。马慧裕系该省巡抚。兼理提督。该总兵非其属员。乃于常麟两次札致时。并不驳令自行具摺。辄为接收代奏。亦有不合马慧裕著传旨申饬。并通谕各督抚提镇一体遵行。　　

○丙戌。谕内阁、近闻畿辅各属地方闲有蝗蝻飞集。正当禾苗长盛之时。急宜赶紧扑捕。除谕知直隶总督、顺天府府尹、饬属上紧督捕外。著派长琇、杨长桂、前赴东路。至山海关一带。广兴、周廷栋、前赴西路。至正定府一带。通恩、陈钟琛、前赴南路。至德州一带。万宁、梁上国、前赴北路。至张家口一带。各督同地方官迅速实力扑捕净尽。毋任稍有滋蔓。致损田禾。以副朕廑念农功至意。所有派出各员。均著驰驿。　　

○谕军机大臣等、朕于本日清晨。在宫内披览奏章。适一飞蝗落于案上。当令捕捉。以示军机大臣。佥称实系蝗虫。续经太监捕获十数个。试思宫禁之中。尚能飞入。则郊外田亩闲。不知更有几何。若非飞蝗竟至御案。朕何由目睹。此乃上苍垂儆、俾朕早为饬办、用以保护田功至意。前因广渠门外、及通州等处。闲有飞蝗。一面派范建丰查勘。一面降旨令颜检查明覆奏。昨据奏现已扑捕净尽。并称飞蝗不伤禾稼。惟食青草。殊不成话。范建丰赴广渠门外时。见田禾被蝗食者已有十分之四。尚得云不伤禾稼乎。颜检不应出此。当于摺内批示、该督平日办事尚为认真。惟于摺内每敷陈吉语。未免近于虚浮。朕勤求治理。惟日孳孳。总以实不以文。即景星庆云。前史所称。朕皆不以为瑞。必果系时和岁稔。家给人足。方为有象太平。岂可稍有粉饰。如颜检之好语吉祥。则属员等意存迎合。偶有地方灾歉。亦必不肯据实直陈。闾阎疾苦。壅于上闻。吏治民瘼。大有关系。顷召见莫瞻菉、章煦、据称顺天府属。每有飞蝗。章煦连日在外扑捕。但顺天府所属印委各员无多。且近畿一带。既有飞蝗。则直隶各州县。自难保其必无。现已派卿员分赴各路督捕。仍著颜检迅派妥员。分投查勘。务期扑捕净尽。如有伤残禾稼、收成稍减之处。即据实查奏。候朕加恩。毋得仍前讳饰。致干咎戾。本日御制见蝗叹一首。并录交颜检阅看。其宫内捕获之蝗虫。一并发往。将此谕令知之。　　

○是月。密谕那彦成知、任官唯才。得人则治。陕甘重镇。外接新疆。非公正廉明。不能率属。非精明强干。不能治民。以诚信驭番回。以清介示僚吏。谳狱不厌精详。练兵必求精锐。汝诚国家柱石之臣。有为有守。惟有稍恃已之聪明不求人之谋议。夫一己之才力有限。仕途之邱壑难穷。务资兼听并观之益。莫为掩耳盗铃之事。汝虽署理。即同实授。莫存五日京兆之见。当体朕用人之苦衷。不可固辞。近日已有旨命汝仍入军机。原无用汝外任之意。孰意此缺忽出。内而大学士尚书。外而督抚。竟不得人。不得已命汝署理。汝应勉力办事。毋负委任。方维甸深可信任。朱勋、蔡廷衡、皆有才干。堪为辅助。庆章才识可用。惟守之一字未可深信。汝密志于心。从容察看。此旨密行抄写。时刻展观。大有益处。朱谕即行缴上。特谕。寻据那彦成奏陈感激下忱。并恳办理善后事宜完竣。换令回京。得旨、每日所行之事。不论钜细。先以毋欺为主。上可以对朕。下可以对民。即可无憾。切勿自以为是。尤须容人讲论。是者力行。非者置之。勉此数端。诸事思过半矣。至于内用一节。自有其时。此时尚早。密之。　　

○直隶总督颜检、奏陈感励微忱。得旨、用人最难。知人不易。须鉴空一切。莫设成见。是非自现。若心有偏袒。徒自乱耳。焉能洞照。逸之。　　

○广东按察使秦瀛、奏报到任日期。得旨、民命至重。务得确情。事务虽繁。不可草率。应正法者莫纵。被屈者一杖不可加。坚持此意。妥协办理。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百三十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆九年。甲子。秋。七月。丁亥朔。享太庙。上亲诣行礼。　　

○谕内阁、永保奏查阅营伍情形各摺据称、将阅过各营官兵技艺优劣、分别等第、并将庸劣官弁等酌量降革、及将古州八寨屯军训练事宜、交总兵武隆阿会同该管道员就近校阅等语。自应如此办理。其所奏贵州苗疆地方、现有修办碉堡事宜。提督富志那熟悉该处情形。请敕令常赴松桃一带督同文员指示办理之处。亦著照所请行。惟据称贵州抚标中军参将珠当阿、永保自滇起程时。琅玕曾言及访闻该员年老近日多病属为查看。永保于校阅时、见该员履历填注五十九岁。实已六旬以外。身体病弱。不能骑射。请旨将该参将勒休等语。即著勒令休致。但该员既系年老患病。琅玕前在黔抚任内。自必早经知悉。何以并不即时参奏。此次自因特派永保赴黔查阅营伍。虑其看验得实。始将该员年老多病之言。向其告知。否则仍必隐默不言。姑容了事。殊属非是。各省武职大员。有营伍地方之责。衰病人员。岂能卧理。上官多一日姑容。公事即多一日废弛。前经叠降谕旨。令各查明具奏。若因此等老病人员内、有从前曾经出力者。亦何妨据实陈明朕自当酌量施恩。或令在京当差。俾资禄养。总不应听其贪恋外任。以致误公。即如前此将军张承勋、提督珠隆阿、总兵孝顺阿、均经朕访闻老疾。谕令来京。迨到京以后。果系龙钟衰病。可见各省似此者必有。外省积习率多容隐。若必俟朕一一访察。则安用封疆大吏为耶。嗣后各宜秉公查察。如属员内有实在老病者。即行分别奏劾。不得仍前徇庇。市私恩而废公义。傥经此次饬谕之后。再不据实陈告。将来该员等遇有陛见及引见来京。经朕看出衰老。必将该督抚提镇等治以容隐之罪。又据另摺奏、分别营伍兵丁技艺缓急、核剔积习、请旨敕交核议一摺。所奏本属可行。有何核议。国家设立武备。所以训练营伍者。惟枪箭最为利器。不独冲锋陷阵。藉资敌忾。即行围肄武。所贵获禽。均当以弓力劲而有准、放枪捷而多中者为上。其马射亦须挽强命中。马上稳实。始堪制胜。原不在进退步伐闲、讲习虚文。我朝东三省之兵。所以素称劲旅、战则必克者。职是之故。今绿营积习。于一切技艺率以身法架式为先。弓力软弱。取其拽满适观。而放枪时、装药下子任意迟缓。中者十无一二。即阵式杂技。亦不过炫耀观瞻。于讲武毫无实效。永保此次校阅。以实甄别。所办甚是。督抚提镇、均有统辖营伍之责。嗣后务当饬知将弁等、平时训练官兵。弓以六力为度。箭靶不得违式暗加宽大。放枪者、装药下子勾火均须迅速。而总以准头为要申明教诫。该督抚提镇等、尤不得养尊处优。自耽安逸。惟应不时亲加校看。以期卒伍皆成劲旅。力挽绿营虚浮结习。方为不负委任将此通谕知之。　　

○谕军机大臣等、玉德等会议勒限严拏蔡牵章程览奏俱悉。蔡牵在洋肆劫多年。罪大恶极。今玉德等请以提督李长庚、为总统。温州海坛二镇总兵、为左右两翼。带兵前往缉捕。自应如此办理。至沿海一带道路辽远。岂能遍设弁兵。并著玉德饬知颜鸣汉、及各总兵等、择要巡防。现在捕盗吃紧之时。水陆各营员内、如有懈弛不职者。即应严参斥革。勿再姑容。以肃营伍。　　

○户部议准、广西巡抚百龄疏报、迁江、天保、二县、开垦水旱田一十五顷五十五亩有奇。照例升科。从之。　　

○戊子。上御乾清门听政。　　

○至吉安所华妃金棺前赐奠。　　

○幸圆明园。　　

○以头等侍卫阿隆阿、为内阁学士。兼礼部侍郎衔。通政使司副使莫晋、为太仆寺卿。　　

○己丑。谕内阁、此案张文观、纠众持械。将王洪中殴辱。现已供证确凿。且有朱平远枪伤可据。乃该委员黄姓、承审五六次。俱以王洪中所控虚诬。转将干证人等、各加掌责。并压杠数次。严刑逼供。将王洪中依诬告十人以上例拟军。业已身死。毋庸置议。而率众滋扰之张文观等、转得概行省释。似此任性偏断。狃于外省救生不救死之恶习。殊出情理之外其中难保无受贿听嘱情敝□大。著颜检查明黄姓委员、系属何官。即将伊革职锁拏。派委妥员押解到部。归案严审。如中途稍有疏虞。惟颜检是问。保定府知府吴兆熊、于覆审时。并不细心研鞫。转因王洪中出言顶撞。辄加掌责。显系被委员朦蔽。甚或有授意枉断之处。皆未可定。吴兆熊、著解任来京质讯。本任束鹿县知县、著颜检查明、如未经派审委审。将来亦有应得处分。傥原经派委审办。并著革职。解京交部审讯。至总督颜检、向来办事尚属认真近日查办飞蝗。即不免心存讳饰。虚词搪塞。而此案任听属员、将人命重案偏断枉纵。率据详咨结完案。看来颜检竟有回护属员情事。非寻常失察可比。除俟定案再行交议外先著传旨申饬。　　

○以左春坊左中允鲍桂星、为河南乡试正考官。刑部主事陈希祖、为副考官。詹事府少詹事万承风、为山东乡试正考官。候补赞善黄钺、为副考官。翰林院编修狄梦松、为山西乡试正考官。陈崇本、为副考官。　　

○旌表守正捐躯陕西武功县民魏廷杰妻李氏。　　

○给安徽无为州被水灾民一月口粮。并房屋修费。　　

○庚寅。引见各衙门保送御史人员得旨、魏元煜、何元烺、杨健、郑士超牟昌裕著记名以御史用。　　

○乍浦副都统喜布禅、缘事革职。以福州协领西龄阿、为乍浦副都统。　　

○辛卯。谕内阁、御史周廷森奏、今岁考差。凡试卷取在前者。如涂以辀第一。卢荫溥第二。陈希祖第三。其余十名前张志绪、张燮、谈祖绶、鲍桂星、周系英等、人人传说。恐启揣摩夤缘之敝□大请加训饬等语。所奏甚是。考试试差。派出阅卷大臣。均应公正居心。慎密从事。其取录之卷。既不宣示。外人自无由知悉。今该御史所奏外闲传述之十名前、惟张志绪不在其内其余俱属相符。实堪惊诧。朕所派之大臣不应如是。朕视如手足。诸臣不以腹心视朕一味瞻徇情面。任意矢口交谈。臣不密则失身。诸臣岂竟忘乎。若非阅卷大臣、于所取各卷、偶记诗句一二联、向人传说。何致外闲揣拟名次。不甚参差。阅卷诸臣皆系大员。若如此不可信任。朕将何以用人乎。此时若将所派阅卷大臣一一究问。必俱不承认。亦属不成事体。朕仰体皇考不为已甚之训。此次姑不深究。诸臣惟当内愧于心。有则改之。无则加勉可耳。嗣后考差之年傥仍有传说名次。经朕查出漏洩确据。必当从严办理。决不稍贷。　　

○谕军机大臣等、本日各该部议覆、富俊条奏、移驻卡伦增设官兵等款、分别准驳。已依议行矣。内如议驳三道浪头卡伦地方、添设兵船一节。所驳甚是。该处叆江之东。即系朝鲜地界。该国臣事本朝。极为恭顺。况溯查旧案。圣祖、世宗、皇考高宗纯皇帝、于该国恳请拆毁兵房、停止设卡贸易等事。无不历邀恩准。并将谕旨载入档册。俾永远遵行。今该将军忽议设船配兵。徒令该国心生疑骇。而营兵等既有船只。即难保无私自越境情事。所有该处添设兵船之处。著永远停止。至三股泉等处四卡伦、汤宝城等二十处卡伦、统议裁彻。虽据该大臣等照覆准行。但奸匪等潜行出入。其往来踪迹。原无一定。该将军以为无关紧要。安知奸匪等不探知该处无兵巡缉。仍复潜踪前往又成出入要路。该将军总应随时巡察。相机筹办。不可拘泥地段。心存懈弛也。将此谕令知之。　　

○命候补国子监司业秦承业、在上书房行走。　　

○以永定河伏汛安澜。遣兵部右侍郎那彦宝、诣河神祠祀谢。并察看河工。　　

○壬辰。谕内阁、穆克登额奏、审讯吉林民人冯荣仪、呈控周殿魁与伊胞叔冯祥之妻田氏通奸、冯祥身死不明一案。据讯冯田氏供、伊与周殿魁通奸属实。因被伊夫打骂。用药毒死。并未与周殿魁同谋。周殿魁亦祇认与该氏通奸。委无商同谋害情事。殊未可信。各省因奸致死本夫之案。或奸夫起意致死。而奸妇并不与闻。尚所时有从未有奸妇将本夫致死、全不与奸夫同谋。而奸夫亦全无知觉者。此案若周殿魁起意同谋。罪犯应死。若止系通奸。并不与谋。其罪名相去悬绝。不可不详鞫实情。致令淫凶漏网。现在冯田氏一犯、虽经自勒身死。其家内必尚有堪以质证之人。皆可传令到案。详加研讯。又该妇所用毒鼠信面。究由何人代买。尤当加意根究。至现据奏称、复讯刑仵人等、均有受贿情事。并该同知司门家人张幅、梁七、亦曾分得银两等语。行贿之人。必是奸夫似非奸妇。从此根追。亦可得实情。该同知家人、既有与刑仵人等受贿分赃情事。或该同知亦有得赃舞敝□大等情。皆未可定。吉林同知舒成、著革职。交该侍郎会同盛京将军富俊、秉公详讯。务得实情。按律定拟。司狱唐惇绪、于冯田氏在狱自勒殒命。毫无觉察。著革职。　　

○癸巳。谕内阁、此项养廉银两。原系赏给礼部衙门办公之用。从前该部堂司各官办理不善。未能撙节。以致费用过多历经移咨户部支借甚至将隔年应领之项。豫行提借实属不合。各部院衙门、亦闲有咨借银两者未闻因本年用项不敷、借领下年之事。似此日复一日。将何厎止。但此项支取银两。祇系该部因公帮贴。并无月报奏销。其豫支之处究不得指为亏空。纪昀原奏、请令历任堂官及经管司员按成摊赔之处。现据户部查明、历次借支。已逾四十余年之久。若将历年堂司各官、按照在任月日、纷纷咨行旗籍追缴未免琐细。所有此项银两著加恩免其按成摊赔。嗣后该部堂官、务须饬令经管司员、酌量支用大加撙节。年清年款。毋滋糜费。傥再有隔年豫行咨借之事。著户部一面驳回。一面据实参奏。　　

○谕军机大臣等、额勒布等奏、筹办衡工放淤情形一摺。并绘图呈览。朕详加披阅。东圈埝一带倒漾之水。其势尚缓。该河督等酌议挖沟建闸。灌注内塘。其事似尚可行。至将大坝迤西、开放进黄沟一节。究属冒险。况进黄沟之名。实属臆造。殊不成话该处大坝费几许工力。始能堵筑完固。若在坝身开放沟渠。万一掣动大溜。全向北趋。岂非自溃其防。朕揆之事理。实觉不合询之在廷诸臣。亦以为冒险难行。额勒布、系特派前往工次之员。今摺内称未谙河务。又称徐端前在曹工邵坝、办有成效。似属防险合宜之策马慧裕、系该省巡抚、兼管河务。仅于摺尾声明意见相同。竟似此事全凭徐端一人主见徐端、冒险轻率。额勒布、马慧裕、含糊推卸均著传旨严行申饬。仍著伊三人会同熟商、将放淤一节。是否事在必行。如察看盛涨时、大溜不致泛溢。则并倒漾处所、议挖沟建闸之处。亦可中止。若必须开放倒沟。祇将东圈埝一带倒漾之水、量为灌挹。其所议开进黄沟之处。或于附近坝工地段。另行设法筹办。将此谕令知之。　　

○加协办大学士户部尚书禄康、太子少保。　　

○户部议准、原任陕甘总督惠龄疏报、靖远、正宁、固原、静宁、环秦、盐茶七厅州县、开垦滩地一顷五十亩。铁地三顷七十三亩。铜地一顷五十亩。山地一十二顷二十一亩。官荒地四十四顷四十亩有奇。照例升科从之。　　

○缓徵湖北天门、沔阳、汉川、荆门、潜江、江陵、监利、七州县、及屯坐各卫、水灾本年额赋。　　

○甲午。工部侍郎刘跃云、以御门误班。降补内阁学士。转工部右侍郎莫瞻菉、为左侍郎。以内阁学士曹振镛、为工部右侍郎。仍兼署吏部右侍郎。　　

○以詹事府詹事茅元铭、为内阁学士。兼礼部侍郎衔。　　

○乙未。谕内阁前因京城广渠门外、及通州等处、闲有飞蝗。一面派范建丰前往查勘一面谕令颜检、将直隶地方有无蝗蝻滋长之处、详悉查明具奏、旋据该督奏称。均已扑除净尽。并称飞蝗祇食青草。不伤禾稼。本不成话。嗣于前月二十九日、朕斋戒进宫。披览章奏。适一飞蝗集于御案。当令捕扑。续经太监等捕获十数个。因思宫禁既有飞入者。则郊原田野。不知更有几何。旋即派卿员四路查勘。并将御制见蝗叹、及宫中捕得蝗虫、发交颜检阅看。复令赶紧饬查。兹据奏、驰赴宛平县属之水屯、八角、二村查看。该处七八十亩之广。谷粟被伤、约有三四亩。复据大兴、宛平、通州、武清、新城、遵化、任邱、容城、涞水、固安、保定、满城等州县禀报、所属村庄。均有蝻子萌生。现在上紧捕除等语。可见如许州县均有蝗蝻。若非特派卿员驰勘。经朕再四严饬。颜检仍未必据实直陈。前此所奏。实不免于粉饰。朕勤求治理。以家给人足、时和岁丰为上瑞。至于前史所奏景星庆云之祥。犹皆鄙斥不言。惟于地方水旱虫伤等事、刻深萦廑。宵旰不遑。勤加咨访。祖考付朕天下。惟期丰年为瑞。岂好言灾祲。实以民瘼所关至重。朕早得闻知一日。即可立时办理。俾民生早得一日安全。督抚等狃于积习。必不肯据实陈奏。是诚何心。若以隐匿不奏。藉此可纾宵旰焦劳。殊不知酿成大患。宵旰焦劳更甚。彼时朕一人承当。隐匿不奏者。转得置身事外。言及此实深畏惧。总之粉饰之习一开。则督抚等惟事敷陈吉语。而属员意存迎合。日久相蒙。必至一切国计民生之事。概不以实上陈。即如今年直隶麦收。颜检早经奏报十分。夫十分乃系上稔。岂可多得。彼时麦田尚未收割。而奏牍已豫为铺张。实未免措词过当。此次蝗蝻萌檗。又不先行入告。直待朕节次垂询。始一一奏闻。计所开村庄有三十余处之多。其中断非尽系降旨查询后具报者。封疆大吏。若事事务求粉饰。其流敝□大必至于欺罔而后已。颜检奏请交部严加议处之处。本属咎所应得。姑念该督平素办事尚属认真。著加恩改为交部议处。嗣后惟当痛改前非。实心任事。遇有地方灾歉事务。尤当一面查办。一面据实陈奏。俾闾阎疾苦不致壅于上闻。方为不负委任。若再有讳匿迟延。经朕查出。必当将该督严行惩处。不能曲为宽贷矣。将此旨通谕中外知之。　　

○额勒登保等奏报、围剿柴扒元岭一带贼匪。歼毙多名拔兵丁徐上才、为把总。　　

○丙申。孝懿仁皇后忌辰。遣官祭景陵。
  </div>
  <div class="pagination">
   <a href="清实录嘉庆朝实录_page174.html">
    上一页
   </a>
   <span>
    ...
   </span>
   <a href="清实录嘉庆朝实录_page170.html">
    170
   </a>
   <a href="清实录嘉庆朝实录_page171.html">
    171
   </a>
   <a href="清实录嘉庆朝实录_page172.html">
    172
   </a>
   <a href="清实录嘉庆朝实录_page173.html">
    173
   </a>
   <a href="清实录嘉庆朝实录_page174.html">
    174
   </a>
   <span class="current-page">
    175
   </span>
   <a href="清实录嘉庆朝实录_page176.html">
    176
   </a>
   <a href="清实录嘉庆朝实录_page177.html">
    177
   </a>
   <a href="清实录嘉庆朝实录_page178.html">
    178
   </a>
   <a href="清实录嘉庆朝实录_page179.html">
    179
   </a>
   <a href="清实录嘉庆朝实录_page180.html">
    180
   </a>
   <span>
    ...
   </span>
   <a href="清实录嘉庆朝实录_page176.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
