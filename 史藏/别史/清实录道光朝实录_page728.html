<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 728 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 728 页/共 848 页</h1>
    <div class="content">
○庚寅。赏哈密办事大臣瑞元、二等侍卫。为驻藏帮办大臣。以驻藏帮办大臣钟方、为哈密办事大臣。　　

○辛卯。谕军机大臣等、海枚奏、履勘官荒地亩。堪以开垦一摺。据称伊拉里克一带荒地。约可垦者有十万余亩。请令就近回子开垦耕种。俟有成效。再行照例量为升科等语。此项荒地。是否可以开垦。于蒙古生计有无妨碍。著布彦泰派委妥员。随同惟勤前往该处查勘情形。据实具奏。将此谕令知之。　　

○又谕、本日据都察院奏、浙江民人潘庭益、呈控柯昌虎纠同柯景兰等杀毙弟侄二命。复枪伤伊族六人。捦去伊侄。叠控巡抚臬司。尚未获犯。该管汛弁郑金墀、与该营周署备等、讹去会营钱五十千。柯其全与周署备素好。未拏一凶等情。案关纠众讎杀。营弁索赃。虚实均应彻底根究。著梁宝常认真严讯。务得确情。按律定拟具奏。并饬缉拏各凶犯务获究办。毋许一名漏网。将此谕令知之。寻奏、署守备周飞熊、外委郑金墀、讯无讹诈情事。柯潘两姓。系因争占山场互殴。各犯均已拏获。按律拟结。下部议。从之。　　

○以办赈出力。予湖北知府夏廷桢等优叙有差。　　

○壬辰。以委散秩大臣景庆、为内阁学士兼礼部侍郎衔。　　

○癸巳。上诣绮春园问皇太后安。　　

○甲午。谕军机大臣等、有人奏、山西太原府属居民。往往无故被人暗中翦割辫发。太谷榆次一带尤多。请饬查拏等语。邪教惑人。行踪诡秘最为地方之害。著梁萼涵遴委干员。严密查访。如有其事。务须获犯惩治。净绝根株。不得任听该地方官规避处分。稍有讳饰。原摺钞给阅看。将此谕令知之。　　

○乙未。以右春坊右庶子朱凤标、充日讲起居注官。　　

○礼部议准、江苏巡抚孙善宝疏报、采访高邮州贞节妇女赵房氏等五百九十二口。湖北巡抚赵炳言疏报、安陆县汪王氏等三百九十五口。各请建总坊旌表。从之。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百六

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十四年。甲辰。六月。丙申朔。谕军机大臣等、前因河北道出缺。当经降旨以龚庆祥补授。因思河北修守事宜。关系紧要。该道龚庆祥是否能胜此任。著钟祥留心察看。据实具奏。不准稍有瞻徇。将此谕令知之。寻奏、龚庆祥才具堪以胜任。报闻。　　

○丁酉。谕内阁、讷尔经额奏、永定河水漫溢驰往勘办一摺。永定河南七工五号堤身。因连日大雨。水势侧注。以致蛰塌十余丈。该道厅各员。未能加意抢护。实属疏于防范。永定河道张起鹓、三角淀通判翟宫槐、南七工东安县主簿王锡震、均著革职留任。翟宫槐王锡震并著摘去顶带。责令随同该道赶紧设法堵合直隶总督讷尔经额、未能先事豫防。亦著交部议处。该督即驰往工次。查勘督办。并著查明被淹村庄。妥为抚恤。毋任一夫失所。至此次添办料物。并堵筑漫口经费。准其将清河道库积存滹沱河息银。动拨三万两解交永定河道库以供支发。事竣核实报销。　　

○修浙江仁和、海宁、二州县东西二塘柴埽盘头从巡抚梁宝常请也。　　

○戊戌。谕内阁、候选主事赵长龄、在籍道员潘仕成、均著交耆英差遣委用。　　

○谕军机大臣等、耆英奏、接见咪唎口□坚使臣大概情形一摺。览奏均悉。该夷使等所呈贸易条款。据该督详阅。尚与新定章程约略相仿。无碍通商大局业经分别准驳。饬令藩司黄恩彤面与会议。阻其北行若复哓哓渎请。但当谕以北省并无通事。内地官员不能通晓该夷言语。且彼处并无专司夷务之大臣。必致徒劳远涉等语。一俟如何定议。即行据实具奏。至该督查看口□德酋、为人似尚明白。即谕以坚守成约。勿稍反覆。其大西洋旧兵头吐唎喴啦口□边哆呈递公文。亦有北上之请。业经该督晓谕阻止。惟口□佛＜?口兰＞哂使臣喇吃呢、据咪夷声称约计一月后可以到粤。似与咪夷通同一气。俟该夷到日。如亦递呈求见。著耆英察看情形。勿使别生枝节。将此由四百里谕令知之。　　

○己亥。上诣绮春园问皇太后安。　　

○予四川捕匪伤亡土兵葛其才等八名。赏恤如例。　　

○庚子。以吏科给事中黄赞汤、为奉天府府丞。兼提督学政。　　

○辛丑。谕内阁、御史乌凌阿奏请严定起运章程一摺。本年江浙两省漕粮。前经各该督抚奏请红白兼收。籼粳并纳。现当抵通交兑之时。诚恐各帮丁舵并经纪人等。恃有奏案。易滋朦混。著仓场侍郎严饬所属认真查验如果米色低潮。即令帮丁挑晾乾洁。再行起运其尚堪收兑者。务令随验随起。不容片刻耽延。傥查有丁舵经纪人等串通舞弊。立即严究并将该管官从重参处。如通坝司漕各官及专司验收起运之员。办理迅速。始终奋勉。著俟全漕告蒇。择其尤为出力者。奏请鼓励。　　

○壬寅。谕军机大臣等陆费瑔奏、耒阳县痞棍聚众抗粮滋事。亲往查办一摺。据称耒阳县西乡叚阳二姓。抗不完粮。并设局敛费。阻截粮户。经该县获犯讯究。胆敢纠众扑城。并拒伤弁兵胡俊等。现尚退匿城外未散等语。匪徒抗粮滋事。纠合至千余人之多并敢持械攻城。拒伤官兵实属罪大恶极必应迅速剿办。净绝根株。现据该抚挑选兵三百名亲带前往并咨永州镇派兵三百名。驰往会剿。即著该抚会同该镇妥速掩捕。克期竣事勿使蔓延。其为首之阳大鹏等及著名匪犯。务须按名捕获。尽法严惩。毋任一名漏网。至该县界连各地方要隘。均著加意严防以免窜逸。石生玉现在谅已抵任著即责成该提督会同剿办。余著照所议办理。将此由四百里谕知裕泰陆费瑔、并谕石生玉知之。　　

○又谕、琦善奏、接据班禅额尔德尼等控诉诺们汗贪黩营私各情一摺。并将所递各呈分缮呈览。该诺们汗噶勒丹锡哷图萨玛第巴克什、现在掌办商上事务。如果实有狂妄贪奸各情。于黄教大有关系。著琦善会同班禅额尔德尼、并率同第穆济咙呼图克图哷徵诺们汗等逐款确查。据实参办。其商上事务。著照议准令班禅额尔德尼暂行兼管第穆济咙哷徵三人。并令随同学习。俟一二年后。由该大臣会同班禅额尔德尼酌保一人掌办商上事务。将此谕令知之。　　

○癸卯。谕内阁、本日据军机大臣会同刑部议奏、贵州军犯拥挤。酌减调剂等语。新疆遣犯。改发内地。恐人数众多。不特约束难周。且于民风大有关碍非若新疆地方辽阔。外遣人犯易于安插。所有旧时改发内地各条。著仍照旧例发往新疆。交该将军设法妥为安插。并严饬所属认真查核。严加管束。毋令滋生事端俾期积久无弊。　　

○又谕、惠吉奏、浙江帮船到淮。盘验米色尚属乾洁可用不至过于潮杂。因天时不齐。米色柔嫩。恐难久贮。请饬另仓存贮。先行搭放等语。著仓场侍郎于验收该省米石时。察看实在情形。随时斟酌妥为办理。　　

○谕军机大臣等、耆英奏、咪唎口□坚夷使呈递文书停止北上。并会议条约情形一摺览奏俱悉。该夷使于北上一节既已停止。而以西洋各国为言豫占地步。天朝抚驭外夷。一视同仁。现既谕阻该国使臣。自无准令他夷入觐之理。该夷志在通商。惟以条约为急。自应相度机宜定议。断不可稍为迁就。别生枝节。该督总须统筹全局。妥立章程。以期经久无弊。将此由四百里谕令知之。　　

○又谕、昨据陆费瑔奏、耒阳县痞棍抗粮滋事。拒伤弁兵。亲往查办已谕令该抚妥速掩捕。暨责成新任提督石生玉前往剿办。并谕知该督矣。兹据裕泰奏称、该匪等现在城外藏匿。近城地方均有匪党拦截。文报不通已饬邻近文武协拏。如仍敢抗拒即亲身驰往督剿等语。此案匪徒阳大鹏等乌合之众。现经该抚会同提镇带兵进剿。自必不致蔓延。此时石生玉计已行抵湖南著即酌带官兵数百名。迅速驰赴耒阳督率剿办。不准稍事迁延。致令裹胁日众以期妥速蒇事。至该督应否前往。著察看事机缓急酌定行止。其该县阳段二姓。据该抚奏称因抗粮纠众。是否实情抑或另有起衅根由。著该督确切查明。据实具奏。将此由四百里谕令知之。　　

○甲辰。缓徵山东馆陶、临清、德邱、济阳、聊城、茌平、齐、东陵、德平、平原、冠、高唐、曹、朝城、阳谷、邹平、临邑、益都、夏津、昌乐、寿张、二十二州县并德州、东昌、二卫被灾村庄新旧额赋。　　

○乙巳。谕军机大臣等、前据裕泰、陆费瑔先后奏到。耒阳县痞棍纠众滋事。拒伤弁兵当经降旨令该抚妥速掩捕。并责成该提督前往剿办矣兹据石生玉奏、接准该抚咨会当即饬挑精兵五百名。派员管带前往。该提督亦即星夜驰赴衡州。亲督剿捕所办极是。此等乌合之众。不难扑灭解散。石生玉驰抵衡州。著即督兵迅速堵剿。毋使日久蔓延。至与该县毗连各要隘。仍遵前旨加意严防勿令匪犯窜逃。务须按名捕获。尽法严惩以儆凶顽。将此由四百里谕令知之。　　

○以兵部左侍郎朱嶟、为浙江乡试正考官。翰林院编修恽光宸、为副考官。国子监祭酒叶觐仪为江西乡试正考官。翰林院编修李佐贤、为副考官。编修仓景恬、为湖北乡试正考官。殷兆镛为副考官。　　

○丙午。四川松潘镇总兵官万福奏谢调任恩。得旨、认真整饬营伍。稍有废弛。朕不汝贷。　　

○丁未。谕军机大臣等、裕泰奏、耒阳匪徒现多解散。酌量留撤官兵等语。该匪徒等于拒伤弁兵后。复纠合攻城。被兵勇放枪击毙多名。业经穷蹙解散。所有石生玉前带兵丁。著即酌量撤回归伍。至耒阳县毗连之各州县。山径丛杂。匪徒易于藏匿。该督务即饬属严防。设法兜捦。毋令窜逸。其首犯阳大鹏、尤须摉拏务获。尽法惩治。勿使漏网。将此由四百里谕令知之。　　

○戊申。谕内阁、敬＜?穆-禾攵＞等奏、驻防官兵房屋被淹一摺。福州省城本年夏雨较多。复因上游溪流灌注。以致河水涨溢。所有省城驻防及三江口水师旗营被水兵丁。业经该将军等随时抚恤。其被淹官兵房屋。并著确切查明。分别办理。　　

○又谕、前据户部奏、各省未经报部各荒地。恐有私垦隐赋各情。当经降旨令该督抚等核实查明具奏。并因甘肃水冲沙压之地。未经垦复者七千五百余顷之多。复令富呢扬阿委员确勘。将应复地亩。随时咨报办理。兹据该督奏请专办招垦。立限升科等语。荒地既多。其间私种者或漏未升科。抛荒者或惮于垦复。若非特派大员。亲加周历。广为劝谕。则委员捏饰。州县迁延。种种弊端。终无实效。所有该省招垦事宜。著即责成邓廷桢专心妥办。其藩司篆务。著杨以增暂行署理。甘肃臬司著富呢扬阿派员接署。邓廷桢曾经历任封疆。此次又弃瑕录用。简任藩司。必能激发天良。仰体朕意。实力讲求。著于接奉谕旨后。亲赴各属。逐一勘明。将堪以垦复之处。设法招徕。一律报垦。其有未经报明私行垦种者。均即勒限照例升科。傥各州县畏难苟安。藉词阻挠。并著指名参奏。务使查办之后。野无旷土。人尽归农。以实边储而足民食。毋得仍照向年旧案。苟且塞责。　　

○以故四川成绵龙茂道属阿思洞寨土千户桑扎孝本子达那笑、袭职。　　

○以福建闽、侯官、闽清、三县被水。命平粜仓谷。　　

○己酉。谕军机大臣等、讷尔经额奏、查勘永定河南七工漫口。现已裹头盘护。应俟水落料齐堵筑一摺。览奏均悉。永定河南七工五号堤身。漫水蛰陷。据该督详细筹勘漫口之水。虽循行旧河。可以因势利导。惟南北两堤之内。村庄不少。居民迁徙维艰。自应堵筑漫口。引归故道。现在存料无多且新河坎刷深。正河淤高。下口凤河。间段停淤尤虞高仰。须俟水落后挑穵深通。堵筑方可得手。自系实在情形。著照所议即饬该道督同员弁赶紧备料。俟秋汛后妥速办理。至下口凤河展宽挑深之处。引河放水时应否再加挑穵。一并勘估具奏无稍迟误。所有永清霸州被水村庄。应否抚恤。著确查漫淹轻重。核实办理。将此谕令知之。　　

○又谕、耆英奏、咪唎口□坚夷使呈出国书。停止北上并议定条约一摺。该夷使请求北上。意在亲递国书经该督反覆晓谕。始据该夷使将国书呈出求为代奏。不复希冀进京。其所呈条约清册。亦经逐款议定。所缴国书。著俟译出后遇便呈览。另片奏、探闻口□佛夷使臣喇吃呢带兵船七只。火轮船一只。在小吕宋停泊。或来粤暂住。或径赴天津。均未可定。夷情狡谲。自当加意严防。但现在尚无端倪。不可先事张皇。转致别生枝节。广东为往来要道。该夷船无论驶往何口。自必经过粤洋。著该督密饬委员加意哨探。见有该国来船踪迹。即行飞速禀报。探其来意。相机办理。如实有北驶情形。即一面奏闻。并飞咨沿海各省一体防范妥为抚驭。务于镇静之中。仍不失豫防之意。是为至要。将此由四百里密谕知之。　　

○以广东布政使黄恩彤办事认真。赏花翎。　　

○以直隶通州协副将来英为江南徐州镇总兵官。　　

○庚戌。旌表守正被戕直隶饶阳县民何锡恩妻程氏。　　

○辛亥。上诣绮春园问皇太后安。　　

○谕内阁、前据讷尔经额等会议东陵后山巡防章程。当交军机大臣议奏。兹据奏称、该督等所议变通四条。添设拨汛编查保甲。禁武弁之滥刑。申巡查之旧制。均属妥协周备。著即照所议办理。风水重地。必当严密守护。以期一律肃清。惟立法固贵周详。奉行尤宜实力。经此次议定章程之后。除责成该总兵按照所议各条。认真督办外。著直隶总督于因公出省时。如相距不远。即亲往周历稽查。察其勤惰。据实具奏。并著遴派干员随时会查。如有巡查不力及消弭了事等弊。即据实禀报揭参。毋得日久懈弛视为具文。以昭慎重而臻安谧。　　

○谕军机大臣等、前经降旨将江宁织造瑞长、交部严加议处。即来京听候部议。该员如行抵山东直隶境内。著讷尔经额、崇恩、传旨饬令迅速趱程来京。听候传讯。毋得迟延。将此各谕令知之。　　

○以内阁学士赵光、署兵部左侍郎。翰林院侍读学士灵桂、为光禄寺卿。　　

○壬子。乌噜木齐提督中福、因病解任。以山东登州镇总兵官玉明、为乌噜木齐提督。闽浙督标中军副将武攀凤、为登州镇总兵官。　　

○癸丑。谕内阁本月十九日。寿皇殿圣容还御。著派王大臣等、敬谨从事。并著惠亲王绵愉、于二十日卯刻恭诣拈香行礼。　　

○又谕、富呢扬阿等奏、筹议派拨青海蒙古番子官兵。协同驻防官兵按季会哨章程一摺。览奏俱悉。海南适中之贡额尔盖地方。有上中下三路。俱能分抵防城。该处乃通番要道。河北咽喉。著照议分班管带防兵。并蒙古番兵。按季定期出巡。前赴贡额尔盖游巡会哨。此项官兵等、所需经费。除照例筹给外其蒙古番子官兵。自应酌给犒赏银两以示体恤。准其将闲款银二千三百两。仍查旧章每年解交青海衙门。移归新定游巡章程项下核明饬发。其每岁收支款目。免其造册报销。经此次议定章程。该督等务当严饬各官弁认真会哨。实力巡防毋得虚应故事。傥试办一二年后。体察情形如有不能得力必须变通办理之处。著该督会同青海大臣随时酌核。据实具奏。　　

○以乌噜木齐都统惟勤、兼署提督。　　

</div>
    <div class="pagination">
<a href="清实录道光朝实录_page727.html">上一页</a><span>...</span><a href="清实录道光朝实录_page723.html">723</a><a href="清实录道光朝实录_page724.html">724</a><a href="清实录道光朝实录_page725.html">725</a><a href="清实录道光朝实录_page726.html">726</a><a href="清实录道光朝实录_page727.html">727</a><span class="current-page">728</span><a href="清实录道光朝实录_page729.html">729</a><a href="清实录道光朝实录_page730.html">730</a><a href="清实录道光朝实录_page731.html">731</a><a href="清实录道光朝实录_page732.html">732</a><a href="清实录道光朝实录_page733.html">733</a><span>...</span><a href="清实录道光朝实录_page729.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
