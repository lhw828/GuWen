<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 373 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 373 页/共 523 页
  </h1>
  <div class="content">
   ○旻宁绵恺奏、本月十五日午刻、突有贼人擅入苍震门、经总管太监擒获、未刻、内右门西又有贼匪越墙入内、旻宁见事在仓猝、取进乌枪撒袋腰刀先用枪将墙上一贼打坠、又有手执白旗之贼在墙上指挥、复用枪击毙、实出无奈大胆等语旻宁系内廷皇子、在上书房读书一闻有警。自用枪击毙二贼。余贼始纷纷潜匿。不敢上墙。实属有胆有识。乃旻宁奏称大胆无奈。词语谨饬。殊觉过当。朕垂泪览之。可嘉之至。笔不能宣。宫廷内地。奉有祖考神御。皇后现亦在宫。旻宁身先捍御。获保安全。实属忠孝兼备。二阿哥旻宁著加恩封为智亲王。于皇子岁支分例、加倍岁给俸银一万二千两。以示优奖。三阿哥绵恺随同捕贼。亦属可嘉。朕于在廷臣工。有功必赏。今皇子能如此忠勇自效。岂容稍靳恩施。此大公之心。内外诸臣当共知感知奋也。　　

○又谕、托津英和现有查办事件。著先行回京。此案贼匪擅入禁门。步军统领吉纶、左翼总兵玉麟、毫无觉察。其咎甚重。吉纶玉麟俱著革职。交与托津等差遣效力。所有步军统领事务。著英和署理。　　

○谕军机大臣等、本日申刻。仪亲王等递到巢□刀办贼匪事已大定一摺。据讯取活贼供词、贼匪共进禁城二百名。现所呈递草单三纸内、细核歼毙及活拏者、共祇三十一名。其余贼匪一百六十九名、究竟作何下落。所奏殊未明晰。再成亲王讯出贼供、地安门外尚有贼五百名。此项贼匪。此时是否伏而未动。抑系查有踪迹。伊等现在如何办法。摺内亦未提及。著仪亲王等即速明白回奏。至摺内请将格布舍等六人、留京巢□刀捕贼匪。事属可行。内苏尔慎格布舍二人、著速迎赴行在。朕面询巢□刀贼情形。其伊勒通阿等四人、留京责令帮同搜捕。俟朕回銮后、再令一同驰赴军营。将此传谕知之。　　

○又谕、此次贼匪突入禁门。并敢潜匿膳房。王公大臣侍卫官兵人等、奋勇擒捕。实为可嘉。内有在内右门以内擒获贼匪者、功绩最优。在禁城内捕贼者次之。著托津等详细查明开单具奏。此内捕贼受伤身死者、列为上等。其受伤重者、列为二等。受伤轻者、列为三等。无论侍卫官兵、即家人闲散等、俱一律归入等第。开单呈览。候朕分别施恩。托津等务须秉公确查。不可稍徇情面。俟朕进宫后、再行呈递。亦不为迟。现在二阿哥躬亲捕贼。忠孝可嘉。已施恩锡封智亲王。著托津等启知二阿哥不必远来谢恩。俟朕进宫时、在内东华门之内道旁碰头谢恩。三阿哥四阿哥等、仍照常在内接驾。将此传谕知之。　　

○又谕、现在查缉匪犯最关紧要。都城满洲蒙古汉军二十四旗、各有所辖地方。著托津等到城后。即传谕满洲蒙古汉军八旗正署各都统、副都统、迅即督率本旗章京兵丁等、各在本管地面严密搜查。八旗正署护军统领、各在本管三旗地面搜查。两翼前锋统领、督同所管官兵、在紫禁城内外详细挨查。勿任一名漏网。亦毋许扰累居民。一有拏获之犯。一面具奏。一面将犯人交与托津等严审。如本管地面实无匪犯潜匿。伊等自信可以出结。即各自具奏。其管理圆明园之大臣。著饬令俱赴圆明园。督率该管章京兵丁等、将御园四面附近村庄烟户、以及清河等处地方逐细访查。香山蓝靛厂等处。著派明亮前往专司查察。各该处如有潜匿匪犯。俱即按名缉获。一面具奏。一面将犯人交托津等严审。所有谕派各大员。饬令各矢天良。尽心查办。不可稍有疏忽。自蹈重谴。托津等于获犯讯供后。随时速奏。再朕于十七日回跸烟郊。十八日驻跸一日。十九日进宫。托津等查明京城现在情形据实驰奏。将此传谕知之。　　

○又谕、昨同兴具奏、据济南府知府凝图禀称、讯据匪犯张建木供出教首刘真空、现住京南二十八里大路边沙河地方、收徒聚众等语。正在降上□日饬办闲。本日据玉麟等奏、十五日未刻。忽有贼匪二百人潜入紫禁城内滋扰。当经王大臣及各营官兵会同擒捕。立时悉数歼毙。并生擒带伤贼匪宋尚忠李二格二名。讯据宋尚忠供称、系天理教约同二百人、于本日巳时动手等语。该逆匪胆敢突入禁门。不法已极。朕闻信后。暂缓谒陵。于十七日即由白涧回銮进京、亲讯此案根由。著温承惠等迅速督兵驰抵该逆匪屯聚处所。尽力巢□刀办。如拏获贼犯。先行严鞫附京一带伊等党与约有若干。开明姓名住址。由五百里具奏。其现获宋尚忠、李二格、是否有名头目。一并声叙。至该督等巢□刀贼。仍先专办抗拒滋事之人。不可扬言巢□刀办邪教。致令闻风蠢动为要。将此传谕知之。　　

○命御前大臣额驸拉旺多尔济、御前侍卫和世泰、御前行走额驸索特纳木多布斋、玛呢巴达喇、回京。　　

○命陕甘总督那彦成、驰驿兼程来京陛见。并酌带勇干将备听候差委。　　

○命江南提督乌尔卿额、赴徐州边界。安徽寿春镇总兵官喀勒吉善、赴颍亳一带。各带兵驻守。　　

○以吏部左侍郎成宁、为工部尚书。转吏部右侍郎文宁、为左侍郎。调礼部左侍郎秀宁、为吏部右侍郎。理藩院右侍郎瑚图礼、为礼部左侍郎。以都察院左副都御史佛住、为礼部右侍郎。内阁学士禧恩、为理藩院右侍郎。总管内务府大臣苏楞额、为户部左侍郎。　　

○调正蓝旗汉军都统庄亲王绵课、为正蓝旗满洲都统。实授英和、为步军统领。兼正蓝旗汉军都统。调镶红旗蒙古副都统福勒洪阿、为镶蓝旗满洲副都统。銮仪卫云麾使长庆、为镶红旗蒙古副都统。调镶黄旗蒙古副都统福珠隆阿、为正白旗满洲副都统。正蓝旗蒙古副都统穆克登额、为镶白旗满洲副都统。以礼部右侍郎佛住、兼镶黄旗蒙古副都统。调镶蓝旗蒙古副都统朱毓瑞、为正蓝旗蒙古副都统。正白旗汉军副都统敬徵、为镶红旗护军统领。正红旗护军统领西拉布、为京营左翼总兵。正白旗满洲副都统英绶、为右翼总兵。　　

○赏驰递奏报司员扎勒杭阿、花翎。琦昂等、蓝翎。并予议叙。　　

○是日。驻跸白涧行宫。　　

○庚辰。颁朱笔遇变罪己诏曰。朕以凉德。仰承皇考付托。兢兢业业十有八年。不敢暇豫。即位初。白莲教煽乱四省。黎民遭劫。惨不忍言。命将出师。八年始定。方期与吾赤子永乐昇平。忽于九月初六日、河南滑县又起天理教匪。由直隶长垣至山东曹县。亟命总督温承惠率兵巢□刀办。然此事究在千里之外。猝于九月十五日变生肘腋。祸起萧墙。天理教逆匪七十余众、犯禁门。入大内。戕害兵役。进宫四贼。立即捆缚。有执旗上墙三贼欲入养心门。朕之皇次子亲执鸟枪、连毙二贼。贝勒绵志续击一贼。始行退下。大内平定。实皇次子之力也。隆宗门外诸王大臣、督率鸟枪兵、竭二日一夜之力巢□刀捕。搜拏净尽矣。我大清国一百七十年以来定鼎燕京。列祖列宗深仁厚泽。爱民如子。圣德仁心。奚能缕述。朕虽未能仰绍爱民之实政。亦无害民之虐事。突遭此变。实不可解。总缘德凉愆积。唯自责耳。然变起一时。祸积有日。当今大敝□大。在因循怠玩四字。实中外之所同。朕虽再三告诫。舌敝唇焦。奈诸臣未能领会。悠忽为政。以致酿成汉唐宋明未有之事。较之明季梃击一案。何啻倍蓰。思及此。实不忍再言矣。予唯返躬修省。改过正心。上答天慈。下释民怨。诸臣若原为大清国之忠良。则当赤心为国。竭力尽心。匡朕之咎。移民之俗。若自甘卑鄙。则当挂冠致仕。了此一身。切勿尸禄保位。益增朕罪。笔随泪洒。通谕知之。　　

○谕内阁、此次贼匪擅入紫禁城。经王大臣侍卫官员等奋力搜捕。擒歼净尽。仪亲王成亲王在紫禁城内亲身督办。昼夜勤劳。甚属可嘉。著加恩将所有未经开复处分、及未完罚俸、悉予开复宽免。又本日和世泰奏称、昨据二阿哥告知、前日贼匪突入禁城。绵志先入大内经二阿哥将自带鸟枪交给点放。绵志于二阿哥枪毙两贼之后。亦用枪毙贼一名。其余贼匪始皆畏惧避匿。绵志为仪亲王之子系朕亲侄。如此奋勇出力。著加恩赏加郡王衔。于岁支贝勒俸银二千五百两外。每年加给银一千两。以示嘉奖。庄亲王绵课、于贼匪奔突之时。亲身持械巢□刀捕。并射伤贼匪一名亦属奋勇著加恩将从前所罚王俸未完者全行宽免。仍交宗人府从优议叙。奕颢、安成、苏尔慎、格布舍、四人各杀毙贼匪。均属出力。奕颢、安成著交宗人府兵部从优议叙。苏尔慎、著赏给副都统衔。仍交部议叙。格布舍、著交部议叙。三等侍卫阿勒罕保、亲军校清福、亦皆歼毙贼匪。阿勒罕保、著升为二等侍卫。清福、著升为三等侍卫。其余出力各员、俟托津等查明再行施恩。至派出捕贼兵丁、经王大臣等带入紫禁城内者。健锐火器两营兵丁、尤为勇锐。著查明各赏给一月钱粮。前锋护军营及八旗步军营兵丁、查明各赏给半月钱粮。　　

○又谕、本月十五日贼匪擅入禁城。系由宣武门入东华门西华门、进苍震门。该管步军统领等门禁懈弛。已将吉纶玉麟革职。是日紫禁城直班、系署护军统领杨澍曾。其咎更重。杨澍曾著革职。即日发往伊犁效力赎罪。至此三门。苍震门系在大内。疏防最重。东华门西华门次之。宣武门又次之。所有该班之官员兵丁等、除受伤身故、及受伤者将功抵过无庸议外。其余著托津等查明、会同刑部分等治罪。据讯取现获贼犯供词。多系直隶固安县及黄村一带籍贯。邹炳泰、李钧＜闲＞、在顺天府尹任内。平日漫无查察。以致养痈贻患。邹炳泰、著以中允赞善降补。李钧＜闲＞、著降为编修。温承惠身任直隶总督。顺天府属地方。皆其所辖。著交部严加议处。刘镮之、费锡章、到任未久。著交部议处。　　

○谕军机大臣等、前同兴所奏首犯刘真空、潜匿离京二十八里之沙河。顺天北路厅同知、即驻劄沙河地方。该处距圆明园不远。著英和派明干可靠员弁、前往密行踹缉有无踪迹。现在刑部监狱朝审人犯不少。又加以逆匪多名著托津等传知刑部堂官留心防范。英和并添派弁兵小心巡察。再现在格毙各尸。除兵役尸首令家属认领、查明再行施恩外。其已毙贼尸。令活贼指明。拖赴外城分地锉尸枭示。不必尽在市口。其现讯逆犯。录供后、如无可再讯者。先凌迟一二名。以后陆续办理。只留为首要犯四名、豫备廷讯。所留逆犯。此时转不必加以严刑。俟廷讯时尽法处治。现已明降谕上□日、将门禁懈弛之官兵分别惩办。著托津等于讯供时、严鞫贼犯未必悉由宣武门入城。如有自他门入者。亦查明将该管官兵一体治罪。再现在紫禁城内既已搜查净尽。无须多兵驻守。著托津等酌留若干在禁城内分设堆拨。彻出若干在皇城内分设堆拨。紫禁城内酌留之数。比之皇城内尚可略少。派定后、先行具奏。至昨降上□日饬令在京都统护军统领等、各查所辖地面。此事非一二日所能办竣。恐草率从事。转属有名无实。著传知该都统等从容详办。其挨查之法。所有王公以下、二品文武大员以上、无庸点查。著传令该本家等自行查明。实无形迹可疑之人令其出具切结。报明该管大臣。如有隐匿情事。发觉后从重治罪。其三品以下官员、以及军民铺户人等、俱著逐户挨查。除妇女不查外。丁男按名点验。勿稍疏漏。如有外来行踪诡秘之人隐匿在家。即行拏究。将此传谕知之。　　

○命陕甘总督那彦成、驰赴军营、接受钦差大臣关防。直隶总督温承惠、专办后路粮饷。　　

○命西安将军穆克登布、挑选驻防马兵一千名。交副都统富僧德管带。随钦差大臣那彦成巢□刀贼。　　

○调户部尚书曹振镛、为吏部尚书。协办大学士。工部尚书潘世恩、为户部尚书。以刑部右侍郎章煦、为工部尚书。湖南布政使陈预、为刑部右侍郎。贵州按察使翁元圻、为湖南布政使。贵州贵西道伊汤安、为按察使。　　

○以镶红旗蒙古副都统长庆、为銮仪卫銮仪使。　　

○缓徵广东镇平县、被水村庄新旧额赋。　　

○是日。驻跸烟郊行宫。翼日如之。　　

○辛巳。遣官祭都城隍之神。　　

○谕内阁、本年九月初六日、豫东交界地方。有乱民戕官滋事。拏获匪犯。供系天理会邪教。并据同兴奏称、会内首逆林姓、又捏名刘林、在近京藏匿。正在降上□日饬拏闲。十五日忽有贼匪潜入紫禁城、持械逞凶。经王大臣及文武官兵协力围捕。歼擒净尽。严究首犯。据英和等选派番役、于近京之宋家庄地方、拏获林清一犯。供称前生姓刘。所有十五日潜入禁城贼匪。均由伊派拨属实。该犯传习邪教。纠众谋逆。罪大恶极。今夥党歼除。首逆旋即就获。仰承天祖恩佑。钦感实深。除将该逆按律惩办外。英和督拏要犯。克日就擒。厥功甚钜。英和著交部从优议叙。其原拏之官员番役人等、著英和分别等第开单呈览。候朕明日进宫再降恩上□日。将此通谕知之。　　

○又谕、据温承惠奏、请将兵丁日需口粮每名折给银一钱五分、并转运军火等项雇用骡头、核实报销等语。直隶省南北各府属粮价昂贵。现在各路官兵起程前赴大名。沿途应支口粮。若照定例折给。恐不敷食用。著加恩每名每日折给银一钱五分。俾资果腹。俟军营粮运到时。再照例支给盐粮。其转运军火银粮、及随营裹带军装等项、雇用骡头。所需价值。准其核实报部开销。　　

○谕军机大臣等、本日据托津等奏、讯据贼犯陈爽供出太监刘得财等、夥同入教等语。览奏实堪骇异。该犯等供役内廷。胆敢习教入夥。并听从逆犯指挥。豫为引路。实属罪大恶极。著托津等将已获各太监等隔别严讯。务令将同夥之犯、遂一全行供出。勿任稍有狡饰隐匿。至该犯等以内监谋逆。悉当问以大逆凌迟。该犯等家属亦应缘坐。著英和等即刻按名查拏。引案入教各太监内刘得财一名、系太监内入教传徒首犯。情节尤为可恶。著留备廷讯。并再留情罪较重者一名。候朕亲加严鞫。尽法处治。所有托津等讯出从逆太监。现据二阿哥奏交五名外。又续交九名。托津等陆续讯出如尚有在逃者。著步军统领、顺天府、五城、及内务府番役、一体严拏务获。现在无论已获未获、先查明系在何处当差之人、开具清单于明日具奏。至林清一犯、系属首逆。托津等审讯时。务令将夥犯人数悉行供出。以便按名根究。林清并备廷讯。无稍疏虞。　　

○又谕、上年因赌案发遣之顾进禄一犯。据太监阎进喜供、听见太监刘得财说、伊亦在教。著传谕富俊、接奉此上□日、即刻查拏到案。将该犯在京时如何入教、及有无与商谋逆情事、严加刑讯。一经审讯明确。一面据实具奏。一面将该犯凌迟处死。并传齐该处在配各太监、环视行刑。以儆凶慝。　　

○又谕、此次教匪滋事直隶长垣县地方。戕官不法。该督温承惠已有失察之咎。本月十五日。忽有逆犯七十余人突入禁门。首逆林清潜匿黄村西宋家庄地方。现据英和等派员弋获。而所获从逆之犯、多籍隶近京固安等处。温承惠在直隶总督任内有年。于所属州县匪徒。潜行习教。酿成大案。平日漫无觉察。厥罪甚重。乃本日温承惠具奏、接奏前次谕上□日闻知此事。竟不自行请罪。实属怪诞。并请将守门章京兵丁查明重惩。可谓祇知责人、不知罪己者矣。现在北路逆匪总头目林清一犯、业经就获。所余夥党。朕自钦派大臣前往擒捕。其东路贼首崔士俊、已明正典刑。所有滋事之天理教。祇有南路首逆、聚众于山东河南边界滋扰。温承惠身系总统。惟当督率将领迅速驰赴贼匪聚集之处、奋力巢□刀办。一鼓扫荡邪氛。庶可稍赎前罪于万一。若再不奋勉。迟延贻误。该督自问当得何罪。将此传谕知之。　　

○加赏看守＜髟了＞髻山白涧烟郊行宫弁兵半月钱粮。　　

○拨京仓小米五万石、运赴大名一带。以备军糈。　　

○壬午。上还宫。　　

○谕内阁、本月十五日、贼匪擅入禁城。经在京王大臣等督率官兵、立时歼捕。连日搜拏净尽。朕本日进宫。一切整肃如常。办理甚为妥协。除格外出力之王大臣官员、先已降上□日分别施恩、及捕贼兵丁、分赏钱粮外。其余进内帮同办事之亲王郡王贝勒贝子公等、俱著赏给纪录八次。文武大臣官员等、各赏加二级。行在扈跸诸王、及拉旺多尔济等、尽心翊卫。亦著赏给纪录八次。庆郡王永璘、前有应罚王俸。著查明如未经扣过。宽免一半。若业经分扣。即将未扣者宽免。军机大臣董诰、托津、卢荫溥、总管内务府大臣桂芳、及军机章京等、昼夜宣劳。均著赏加二级。扈跸武职大臣侍卫官员章京等、俱赏加二级。文职大臣章京官员等、俱著赏加一级。署古北口提督福长安、密云县副都统策丹、口北道廉敬、正定府任衔蕙、及直隶地方文武各官、并调到驻防各满员、俱著赏加一级。其行营原派随围各兵丁、并续经调到满汉官兵、著查明俱赏给一月钱粮。　　

○又谕、本月十五日、紫禁城内擒获突入滋事之逆犯。讯出首逆刘林即林清。前经同兴密奏、该犯在附近京城地方潜匿。英和等派员前往。得以立时捕获。并将其家属全数成擒。此亦同兴之功。著加恩交部议叙。　　

○又谕、托津等查办贼匪潜入禁门一案。请将疏防贼匪进城之右安门正阳门宣武门三处地门该班官员革职。兵丁责革。所议实属过宽。所有该三处城门是日该班之官员、及兵丁等、俱著黜革。发遣吉林黑龙江两处。以示严惩。　　

○谕军机大臣等、前日拏获突入禁城滋事各逆犯。究出首逆刘真空即林清。已在黄村拏获。讯据该逆供系八卦教、今改名天理教、其党与散布各处、磁州头目系赵得一、长垣头目系贾士元、罗文志、钜鹿头目系杨遇山、又饶阳、南宫县、喜峰口、并滑县之大头目刘玉漋、冯克善、各有五百多人等语。长垣滑县贼首、自己随同起事。其磁州、饶阳、钜鹿、南宫、喜峰口、贼匪。仍伏而未动。著章煦即选派妥干员弁、前往密访严拏。务将贼首缉获。讯明由驿速奏。如有抗违拒捕情事。即飞咨温惠派兵巢□刀捕。就地歼除。毋任窜逸勾结。　　

○又谕、首逆林清、现经拏获。讯据供认八卦教、今改名天理教、人数众多、散布各处、山东东昌府一路、系李万成为首曹县一路、系徐安帼为首、德州一路、系宋跃漋璞首、金乡一路、系崔士俊为首、手下各有数百人等语。崔士俊业已正法。徐安帼已在长垣滋事。其东昌之李万成、德州之宋跃漋、尚伏而未动。著同兴即选派妥干员弁、分往东昌德州、不动声色。密访严拏。获犯后、讯供由驿速奏。傥有抗违拒捕情事。即速调兵就地巢□刀捕。毋任窜逸勾结。　　

○又谕、前日据同兴密奏、拏获金乡教匪张建木、讯据供称、传教大头目刘帼明告知、这教山西最多、先收集山西多年、如今续收山东、其收西边的人、系于克敬、系山西人、现在河南滑县等语。又现在拏获突入禁城滋事匪犯之总教首林清供称、八卦教今改为天理教、有艮卦头目王道漋、在归化城传教等语。河南滑县及山东定陶曹县等处教匪滋事。连陷数县。于克敬一犯、虽在河南滑县。此时或潜回山西。其王道漋五犯、现在归化城。著衡龄即速选派妥干员弁、不动声色。密访严拏务获。拏获后、讯取供词由驿速奏。先须密为布置。不可使闻风蠢动。傥有纠约拒捕情事。著即派兵立时扑灭。毋任窜逸勾结。　　

○又谕、本月十五日突入禁城各匪犯。现已歼捕净尽。其总头目林清、业已拏获。讯据该逆供系八卦教、今改名天理教、散布各处、有乾卦头目华姓、现在宣化府。兑卦头目王忠顺、现在潼关、坤卦头目魏正中、现在安庆、著贡楚克扎布、朱勋、胡克家、即速选派妥干员弁、密访严拏务获。拏获后、讯取供词由驿速奏。务须不动声色。将首逆擒获。勿令闻风蠢动。傥有抗违拒捕情事。并著派兵立时扑灭。毋行窜逸勾结。　　

○又谕、贼匪传教滋事。前在长垣滑县等处。距京尚远。曾经降上□日祇令将焚劫滋事者、歼戮务尽。其无知习教者。概置勿问。原悯其无知。宽以一线。乃本月十五日、该教首林清、竟敢遣同教匪徒突入禁城。逞凶滋事。罪大恶极。为覆载所不容。其同教之人天理灭绝。断难望其改过自新。此时不可再存姑息之见。著同兴于戕官滋事匪徒、带兵痛加歼戮。其实系天理教之夥党、查访明确。即按名擒捕审讯。按律治罪。惟严谕派委之员、不可滥及无辜一名。此时东省教匪。俱责成同兴一人办理。该匪在定曹单三县之闲游奕窥伺。奸诈叵测。同兴恐各处窃发内应。所虑其是。该抚当厚集兵力。一鼓歼擒。勿留余孽。将此传谕知之。　　

○以捕贼夺勇。予乾清门三等侍卫伊勒通阿、副护军参领诺木齐、议叙。　　

○以失察匪徒潜匿。革直隶通永道任烜职。　　

○癸未。上诣寿皇殿行礼。　　

○谕内阁、我朝定鼎以来列祖列宗爱民如子。深仁厚泽。洽于寰区。朕缵承大统。保惠黎元。惟恐一夫不得其所。凡食毛践土之伦。纵不能家喻户晓。岂身享太平、亦竟忘其所自。乃本月十五日、忽有教匪七十余众。突入禁门。将至大内。幸皇次子亲执鸟枪、连毙二贼。逆党始退。王大臣督率官兵歼除净尽。仰赖天祖庇佑。渠魁就获。余孽悉平。越三日。朕由行在还宫京城内外安堵如常。事定思痛。此实非常未有之变。寇贼叛逆何代无之。今事起仓猝。扰及宫禁传之道路。骇人听闻。非朕之凉德何以致此。但诸王大臣同国休戚。今使皇子亲执火器御贼于禁籞之中。诸臣其何以为颜。返而思之。更何以为心乎。本日特于乾清宫召见诸皇子及诸王文武大臣、面加训谕令王大臣等各殚忠竭虑。以匡国治勿再因循怠玩。平日文恬武嬉。事至则措置失宜。事过则泄沓如故。素餐尸位。益重朕辜。夫涓涓不塞。将为江河。祸变之来。必有由致。不究其本。患将未已。诸王大臣及各言官、如能洞见致患之原。官常吏治有亟须整饬修明者。各据所知。剀切直陈。朕必衷而行之。若琐琐焉摘一事、改一例、博建言之名。以图塞责。朕甚无取焉。将此通谕知之。　　

○又谕、本月十五日、有贼匪突入紫禁城滋事。次日、朕于行在接据留京王大臣奏报。不能深悉情形。恐贼党众多。潜匿市阛。当降上□日饬令在京都统、前锋统领护军统领、副都统等、各于所辖地面逐户挨查。昨日朕进宫时。见京城内外一切安堵如常。其日前滋事贼匪、早经歼捕净尽。逆匪之总头目林清、拏获审讯。据供伊所遣入城谋逆匪徒、本祇数十人。除现已歼擒各犯。余匪数人闻拏遁归。俱经伊目见。都城实无遗孽。所有各旗都统等挨查地面之处。著即停止自本日奉上□日之后。如有藉口稽查、扰累居民者。该管大臣查参严惩。　　

○又谕、前因贼匪潜入禁城滋事。搜捕未尽。经留京王大臣等调派火器健锐各营官兵、分布禁城。防范严密。并于皇城外通派八旗官兵周布巡察。兹朕已进宫。京城内外安堵如常。余匪捕获净尽。官兵自应酌彻。著派绵恩、哈迪尔、查明原派在紫禁城安卡之内火器营官兵、酌分十分之四、暂留禁城内巡察。彻出十分之六、在皇城内暂时驻卡。其原派在紫禁城外之健锐火器营官兵、均即私回原营。皇城外八旗官兵、著各彻归本旗。又前因捕贼未净。恐其乘闲逃逸。京师内外城各门。经王大臣下令严闭。此时贼氛全净。无须戒备。禁城各门、著全行开启。外九门除已开五门外。其余各门、著于明日全开。照常以时启闭。至稽察出入。门禁本应严肃。著护军统领、步军统领、左右翼总兵、各率所属慎密巡查。毋稍懈弛。　　

○又谕、国家熙绩亮工。岂能以一人获理天下。惟赖大臣等尽心翊赞。无旷厥官。方克收股肱心膂之效。朕眷念耆旧。臣工中宣力有年者多不忍即予屏退而陈力就列。不能者止在臣子则当自权进退之义。古人七十致仕。虽平素才猷卓越者。精力就衰即不肯贻诮素餐。况才具本中平。年齿既迈。仍居高位其职守所在。悉属旷瘝。而贤路转因而阻塞。现当整饬纪纲之时。当先行于贵近。大学士庆桂、刘权之、俱年老多病。于所管事务不能尽职。著均以原品休致。庆桂从乾隆年闲即任军机大臣。朕亲政后、仍赞襄机务。前平三省邪匪。与有勤劳。加恩赏给全俸。以养余年。刘权之曾经获咎。其年齿虽老。在阁臣中资格较浅。加恩给予半俸。礼部尚书王懿修、亦年力衰颓。并著以原品休致。　　

○谕军机大臣等、京城内外、照常肃清。惟讯据该首逆林清供称、伊系天理教。与滑县长垣曹县等处滋扰匪徒、商同谋逆。恐豫东滋事匪徒、有潜遣来京探信之人。或有前日禁城逃出之贼、潜投该处入夥者。不可不严加防范。著章煦即饬沿途地方官员、于行旅往来。严密查察。时刻留心。如有形迹可疑者。盘获讯明。由驿速奏。　　

○建陕西宁陕厅文庙学署。从护理巡抚朱勋请也。　　

○以擒获首逆林清。擢把总田涛、为都司。番役头目张吉、为守备。均赏花翎。番役高铎、徐勇祥、为千总。均赏蓝翎。因赉有差。
  </div>
  <div class="pagination">
   <a href="清实录嘉庆朝实录_page372.html">
    上一页
   </a>
   <span>
    ...
   </span>
   <a href="清实录嘉庆朝实录_page368.html">
    368
   </a>
   <a href="清实录嘉庆朝实录_page369.html">
    369
   </a>
   <a href="清实录嘉庆朝实录_page370.html">
    370
   </a>
   <a href="清实录嘉庆朝实录_page371.html">
    371
   </a>
   <a href="清实录嘉庆朝实录_page372.html">
    372
   </a>
   <span class="current-page">
    373
   </span>
   <a href="清实录嘉庆朝实录_page374.html">
    374
   </a>
   <a href="清实录嘉庆朝实录_page375.html">
    375
   </a>
   <a href="清实录嘉庆朝实录_page376.html">
    376
   </a>
   <a href="清实录嘉庆朝实录_page377.html">
    377
   </a>
   <a href="清实录嘉庆朝实录_page378.html">
    378
   </a>
   <span>
    ...
   </span>
   <a href="清实录嘉庆朝实录_page374.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
