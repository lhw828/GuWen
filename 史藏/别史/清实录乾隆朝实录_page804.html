<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 804 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 804 页/共 1860 页
  </h1>
  <div class="content">
   都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。三月。丙申。谕军机大臣等、近因明瑞来京。朕询以军营情形。知兆惠被围三月。实为劳苦。富德速往应援。甚属奋勉。伊等同心协力如此。深为嘉予。至合兵后未稍为驻候。亦未速往和阗。皆意见不到处。和阗设有疎虞。朕即念前功。不加罪谴。伊等自问。于心安乎。又闻军营绿旗兵病故者、三百余名。围解时。将有病者续行护送。又多致毙。所派守护病兵之索伦等。取其鸟枪。而病兵不肯给与。致有争夺之事等语。兵丁有病。自宜抚恤。非可漠不相关。且此等病人。尚能争夺鸟枪。非不可拯救者。索伦兵虽娴于战阵。而护视病兵。岂能体恤。惟知早取军器交官。便可了事。将军等、于兵丁当一体爱惜。或令病者乘骑而行。而护视者步行相送。方使众心感服。何忍于弃置乃尔。著将此等情节。明白回奏。再我大臣等、方遇艰难。未尝不一心黾勉。至事体既过。则顿生同异。此等习气。最宜深戒。若能遵循朕训。何功不成。可遇便传谕知之。　　

○又谕、据明瑞奏称、二等侍卫璊绰勒图、三等侍卫拜达尔、蓝翎侍卫喀喇等。俱以遇贼阵亡。深可悯恻。璊绰勒图等、著加恩照富绍等议恤。给与世职。其散秩大臣达什车凌、已谕兆惠等、查明旗分子嗣。再行加恩议恤。　　

○又谕曰、舒赫德等奏称、阿克苏回人托克托默特、见有玛哈沁踪迹。告知吐鲁番回人口□赖子、同索伦官兵等往追。俱已收取。供系厄鲁特辉特台吉。为回人默默雅尔所获。明知故纵。仍给以口粮。隐匿不报。业将默默雅尔正法示惩等语。额敏和卓所属回人口□赖子、素能效力。一闻有玛哈沁。即行穷追。深属可嘉。口□赖子、著加恩奖赏孔雀翎。及顶带缎疋。所擒之玛哈沁。即赏给额敏和卓可也。　　

○又谕、乌梁海应进贡物。从前经朕施恩裁减。每户止令进貂皮二张。今年贡物欠缺。而又杂以别项皮张。理应照将军等所奏免赏布。但上年曾擒捕逃走之乌梁海恩克等。今年所欠贡物。尚非无因。著加恩交将军成衮扎布等、今年仍照例合计所贡之物。赏给布。　　

○又谕、据巴尔品、富鼐奏称、阿拉善采买牛羊内、可用者仅二百余只。此时赶赴乌兰察布采买。尚属可及。请降旨该院。即咨行盟长阿喇布坦多尔济、令其多备牛羊。以便会同采买等语。著照所请。行文办理。并按新增价值给与。　　

○命参赞大臣爱隆阿、仍在领队大臣上行走。　　

○丁酉。谕军机大臣等、据吴达善奏、甘省河西之永昌古浪等州县。相继以牛瘟具报。若照例每只借银三两。恐穷民无力添补。有失农业。现饬交地方官。每只以五两出借等语。现经巴尔品等、在鄂尔多斯等处。已购得羊五万三千余只。牛四千余只。可以陆续运送。其羊只一项。合之各属所办。已过十万有余。按次赶赴军营。已属充裕。至所购牛只。正可裒多益寡。令其解至河西各属。仍以五两作价。分给农民以资力作。实为一举两得。著传谕该督、体朕轸念边地耕农之意。妥协经理。设使巴尔品等所办牛只。一时不能即到。已逾耕种之期。而该督增借牛价。又已按户给发。再行奏明停止。盖现在牛既生瘟。即借给牛价。恐亦无从购买。此时为边地穷黎计。不得不曲为体恤。该督固当慎重军糈。亦不可不留心民瘼。一切调剂事宜。随时筹画。一面奏闻请旨。一面办理。毋庸过拘成例。总不使有一夫失所。方足副朕委任也。可一并传谕知之。　　

○又谕、据阿尔泰奏、兰、郯、等县。徵存麦石。运赴临清德州一带粜卖等因一摺。所办甚属妥协。现在京师麦价稍昂。已令豫省采购数万石运京。今东省产麦较多。地方价值尚平。自亦可量为办运。著传谕阿尔泰、酌看该处情形。如麦石尚属充裕。即可购拨四五万石。由水路运至京师。倘因购运稍难。或由德州就近陆运。至景州河间一带。交方观承委员接收平粜。在近京地方。既有此麦石以济民食。则京城麦价。亦可渐平。该抚其留心酌量。督率属员妥协经理。毋勉强从事。转致于本处民食有妨可耳。将此并谕方观承知之。　　

○又谕、从前平定乌梁海之时。曾降旨一切事务。派车布登扎布总理。车木楚克扎布协办。今日成衮扎布奏到、乌梁海贡务摺内。止有车木楚克扎布、莫尼扎布之名。并无车布登扎布。盖因去年前往军营。及回兵后无暇。但莫尼扎布、原系伊等属人。若一体办事。似觉不便。祇令车木楚克扎布一人管理。亦恐不能周到。著令车布登扎布、从塔尔巴哈台回兵后。即行遵旨办理。莫尼扎布、著作为章京。跟随伊等办事。所办事件。仍令呈报将军等。将此寄知成衮扎布。再车布登扎布、领兵巡查塔尔巴哈台。成衮扎布、业经接旨豫备办理奏闻。车布登扎布何尚未具奏。著一并询问。　　

○旌表守正被戕之河南鲁山县民高曰立童养媳毛氏。　　

○戊戌。上诣安佑宫行礼。　　

○谕曰、原任总兵高天喜、随将军兆惠攻剿逆回。奋勇杀贼捐躯效命。已加恩照一品大臣例赐恤。念其家本寒微。自隶行间。以勤劳叠膺擢用。虽跻方镇。历任未久。其妻子之在甘省者。尤宜格外优恤。著总督吴达善、于藩库内赏银一千两。以资养赡。仍不时加意照看。伊子应行引见时。即奏明送部。俟朕酌加录用。以示奖劳劝功之典。　　

○又谕、据巡抚明德奏称、自肃州解送马二万四千余匹。妥协送至巴里坤。分起解往军营等语。此项马匹。俱系进剿官兵乘骑之用。所关甚要。今自肃妥协送至巴里坤。甚属可嘉。著加恩将办理马匹之大臣官员交部议叙。其解送马匹至巴里坤之官员兵丁。著交吴达善、明德查明。将官员送部议叙。兵丁酌量奖赏。　　

○谕军机大臣等、据达勒当阿等奏称、准兆惠咨、令西安满兵在辟展等处暂驻。候续送马匹。再行办给。但解送马匹。必须多人照管。不便留驻。业经报明将军等语。所办甚是。顷兆惠等以此具奏。朕即以西安满兵。兼为解送马匹。仍著照旧前往。今达勒当阿等所奏。与朕旨适相符合。看来兆惠、富德、合兵后。所办事件。前后多自相矛盾。即如伊等昨将巴里坤、哈密、等处存留之索伦、察哈尔兵。逐名查出发往。今又将西安满兵存留。全不计及二万余马匹。应需兵若干解送。朕意与其将西安满兵。留驻辟展。不若截留军营绿旗兵。防守阿克苏。若总不需用。即发往屯田。或竟令其各归营伍。现在总兵扬宁、已领绿旗兵五千名前往。乘其新到。或可得力。可传谕兆惠等、即遵照办理。适据明瑞奏称、健锐营前锋。不待云梯。直薄贼寨。屡次克捷。已奖赏翎顶等语。此等奋勉之人。仍应加恩。著兆惠等将先登陷阵官兵。查出指名具奏。候朕酌赏巴图鲁号。所得和阗信息若何。作速奏闻。　　

○己亥。上诣畅春园、问皇太后安。　　

○谕军机大臣等、明瑞宣力军前。奋勉可嘉。著加恩赐号毅勇。于伊所袭公爵。晋封为承恩毅勇公。　　

○又谕曰、明瑞奏称、二等侍卫玛格、三等侍卫乌勒德克、索伦奖赏蓝翎前锋署参领嘉哈图、奖赏蓝翎领催罗托、在军营奋勉效力等语。玛格、著加恩赐号哈什哈巴图鲁。乌勒德克、赐号格哷勒图巴图鲁。嘉哈图、赐号伊德尔巴图鲁。罗托、著授为蓝翎侍卫。赐号肯特克巴图鲁。照例各赏银一百两。所奏阵亡之二等侍卫克丑巴图鲁宁古礼。著交部照富绍例议恤。给与世职。　　

○又谕曰、散秩大臣祥泰病故。著加恩赏银一千两治丧。著伊弟长福来京、在副都统上行走。将此谕知祥泰之母。　　

○命赏乾清门三等侍卫塔玛鼐、整装银一百两。随参赞大臣明瑞、驰驿前往军营。　　

○庚子。谕、朕今岁将幸索约勒济行围。已于上年降旨。令所司豫备马匹牲畜事宜。嗣因将军兆惠等进剿逆回。相持固守。逆渠霍集占等尚未授首。今年正当厚集兵力。一举剿灭。方欲暂停巡幸。专事军储。迺当宵旰筹维。未颁明旨。而孙灏不知从何处得此信。遂以停止巡幸索约勒济渎奏。夫索约勒济、乃蒙古部落、习劳讲武之地。朕躬巡幸。亦为加恩众蒙古、及简习兵丁、校阅材艺计耳。孙灏不知大体。妄谓劳民动众。往可畏之地。朕转定欲今岁前往者以此。近据科尔沁亲王阿拉布坦奏到、该处围场曾被野烧。因遣额附色布腾巴勒珠尔等前往看视。今据奏称、围场虽有被焚之处。青草蕃芜无恙。蒙古等望幸甚殷。惟围场野兽。不无因火逸出稀少等语。往索约勒济。本为行围。今围场牲畜既少。则转不如木兰之可以肄习搜狝矣。今岁可停往索约勒济。俟一二年后酌量降旨。秋时前往木兰。照例豫备。所省牲畜。用济军需。亦觉有益。此非返顾却虑。依孙灏所奏也。将此通行晓谕知之。　　

○谕军机大臣等、前据兆惠等、以可否令布噜特发兵协剿事宜议奏。今思若需用布噜特人。当遣人往伊等游牧晓示云。大兵初攻叶尔羌时。曾令尔等派兵协助。尔等以冬寒雪盛为词。尚非无故。后大兵虽稍稽捷奏。而剿贼颇多。今复整兵大举。逆贼等无难计日就擒。尔等归顺天朝。蒙大皇帝厚恩。自当派兵协助、以抒诚悃。且为将来受恩之地。或不愿发兵。甚至欲助回人。亦惟尔便。但尔等游牧。距喀什噶尔不远。我兵攻取叶尔羌喀什噶尔后。再行定夺可耳。尔等若仍以力量不足为词。亦并不强尔协助。惟霍集占等、倘被迫投入尔境内。则自当速为缚献。若再漠然坐视。必行根究矣。如此晓示。看其言语情形若何。再筹画机宜具奏。　　

○又谕、昨命车布登扎布、领兵堵截逆回。及搜查玛哈沁等所过之塔尔巴哈台等处。与哈萨克边界甚近。伊等甫经归顺。见大兵压境。妄生疑惧。亦未可定。今哈萨克入觐人等。尚在归途。著成衮扎布、候前次起程之哈萨克使臣。及此次出痘新愈之俄罗斯苏勒统等。抵乌里雅苏台时。告以西路大兵进剿回部。恐逆贼等穷迫。投往俄罗斯。经由尔等游牧。因于北路派兵堵截。若贼首入尔境内。大兵直入追捕。断不惊扰游牧。尔等有能擒献者。将军大臣奏捷叙功。大皇帝必加恩赏。今尔等回抵游牧。可将此情节。告之阿布勒巴木比特。阿布赉等、通行宣示。可传谕知之。　　

○辛丑。谕、京师自三月以来。雨水稀少。农民望泽甚殷。朕心深为轸念。宜申虔祷。期霈甘霖。著礼部即查照定例。敬谨举行。　　

○壬寅。上诣畅春园、问皇太后安。　　

○谕、京师现在米价稍昂。著照上年之例。于京仓内拨米五万石。在五城适中地方。设厂平粜。派侍郎吉庆、刘纶、如松、鄂弼、钱维城、会同该城御史等。亲往督率妥协办理。该部即遵谕行。　　

○又谕、礼部议覆陕西巡抚钟音、题乾州民甯尔强、一家雍睦。八世同居。应如所请。照例旌奖。民风淳厚。伦纪懋敦。朕用嘉慰。宜推旌淑之恩。益广型仁之化。兹亲制诗一章。并书扁额以赐。仍著加赏上用缎疋。用示优异。其给银建坊题碑入祠之处。均如议行。　　

○谕军机大臣等、向例粮艘抵津。或遇水浅起剥粮石。需用民船。是以临期酌量将回空货船。雇觅豫备剥运。近闻杨村一带。竟有将路过载货船只封禁者。客商货物。中途搬卸。以致转运维艰。殊非通商便民之道。现在粮艘抵通。为期尚早。即将来有需剥运。待此等船只抵湾卸货后。再行雇觅。亦未为迟。著传谕方观承、前往查看。如果有此项情节。该督即行禁止。并将现在办理情形。详悉奏闻。再杨村添设巡漕御史二员。本为稽察漕船河道起见。原系本年新设。并非旧例所有。若因此而转滋扰累。殊非设官本意。其果否有裨漕政。并著方观承据实具奏。寻奏、豫东两省漕船。现已全过务关。水甚微弱。漷县马头、及张湾以北。非起剥不可。需用民船较早。所有沿河州县封送船。并巡漕御史封用商船。除起剥拨用外。存九十余只。现泊杨村。巡漕御史等前因漕剥急需应用。行令将客货船只。俱在河西务起卸。以便赶回杨村剥运。该处官弁。遂将重船一概封禁。嗣经坐粮厅以商船不至。税课有亏。呈明仓场侍郎。知会巡漕御史。将已截未卸之麦船六十只。尽令开行。臣又查务关南北。尚有封禁麦子茶叶等船六十七只。亦令开行北上。至杨村新设巡漕二员。督率剥船而外。原奏内称、应于十月内先期派往。督率浚河。查北运河、流沙垫浅。实鲜定形。惟在临时并力刮汰坌沙。今北运之水虽弱。而豫省船只。皆得衔尾前进者。乃临时昼夜爬刮之效。非巡漕御史可以先期督浚者。杨村新设巡漕。似属无禆漕政。得旨、有旨谕部。　　

○又谕曰、兆惠等奏称、军营效力之蓝翎侍卫锡勒图讷等十七人。得伤较重。业经平复。恳请留营剿贼等语。伊等幸获痊愈。仍愤思报效。深可轸念。著加恩将蓝翎侍卫锡勒图讷、授为三等侍卫。索伦署参领喀尔库、准其实授。骁骑校迈勒图、巴尔虎、俱授为防御。健锐营前锋奖赏蓝翎佛保、索伦领催奖赏蓝翎雅喇木保、俱授为蓝翎侍卫。索伦马甲拉尔奇噜、昆济木保、高济保锡敦车、腾固勒图、根敦、俱补放领催。察哈尔领催齐凌旺舒克、著授为骁骑校。厄鲁特奖赏蓝翎都喇勒、哈什哈巴彦、授为蓝翎侍卫。额敏和卓之护卫锡丕、阿雅斯巴图尔、霍集斯所属。奖赏蓝翎阿里木巴图尔、著将军等酌赏银两。　　

○又谕、前谕令来京之副都统玛瑺侍卫老格等。据兆惠奏称、伊等愿留军营效力等语。玛瑺等久在军前。故准其更换。昨富德进兵。玛瑺、老格、奋勉得伤。又令玛瑺先同明瑞前来。可传谕兆惠等、玛瑺仍遵前旨来京。其巴图鲁侍卫老格等。如行走尚能出力。即留营调遣。或有名无实。仍著来京。其革职效力之原任将军锡特库、年已衰老。亦著调回。　　

○又谕曰、兆惠、富德等奏称、伊等两队会合时。官兵俱系步行。并无口粮。彼时欲分兵前往和阗。因从前派往和阗之侍卫齐凌扎布等并无消息。而贼亦派兵前往和阗。又不知彼处有无粮谷。自和阗至叶尔羌。较之阿克苏至叶尔羌虽属稍近。而我处所解兵马口粮。俱在途中。若由彼径往和阗。恐贼匪在阿克苏途中截去。因即迎之。路遇巴禄阿桂、瑚尔起等。在伊等兵丁口粮内。通融拨出米面四百袋。接济兵丁。随令瑚尔起等带兵九百余名。由彼前往和阗等语。细览所所奏显系自知其过。故为掩饰。兆惠等被围三月。口粮马匹。不足是实。即富德等前进之时。力量亦不甚足。此系明知之事。并非明瑞来奏始悉也。即谓途中马匹口粮、恐被截去亦可。但所称齐凌扎布并无消息。显系虗捏。伊等在垒中。所闻固不确实。岂未见舒赫德耶。且舒赫德在阿克苏时。齐凌扎布等即请兵往援。何得谓之不知。而前称齐凌扎布并无消息。后称贼匪亦遣兵赴和阗。不知彼处有无粮谷。前后互相予盾。且既谓贼兵前往和阗。则我尤当急往。方可策援攻取。若谓中途口粮可虞。则何妨分带兵丁。回阿克苏者自回阿克苏。赴和阗者自赴和阗。朕悯伊二队过于勤劳。曾降旨不咎其过。然伊等作此虚语。诚何忍而为此。和阗无事则已。若稍有变故。伊有何颜承受朕恩。再前已奏称、富德前往和阗。此次摺内并未声明已去与否。诸摺内俱有富德、福禄之名。而一摺内又无伊二人之名。舒赫德奏摺内。又称备办富德等、带往和阗兵丁驼一千只等语。看来富德竟似已往和阗。伊等摺内并未奏明。富德究系去否。及伊因何未往和阗之处。即速明白具奏。　　

○礼部议准、江苏学政李因培奏称、江省人稠事繁。生监良楛各别。请仿门簿之法。设立稽讼簿。印发各州县。凡自理词状、及上司批查案件。有事干生监者。无论原被证佐。均摘简明事由、及准驳批语。开注于前。簿尾更将审结谳语登注。季终将簿会学钤印。申详学政衙门查核。从之。　　

○参赞大臣舒赫德等奏、准兆惠等咨称、富德往援和阗。需驼一千只。查阿克苏并无另备驼。惟近准陕甘总督等、办送台站军粮驼一千余。即于此项调拨。但空缺必须拨补。随移咨军营。据覆称、咨取驼一万只。即于数内扣除。伏思内地购骡。较驼为易。气候水土亦相宜。谨酌将所办驼内、用骡一千头抵补解送。得旨、军机大臣速议具奏。寻议、查上年冬季。有解送阿克苏军需驼三千只。又西安满兵、达什达瓦绿旗兵。及节次粮运驼。请令驻劄哈密、辟展、库车大臣等挑选。将军需量为驮载。送到阿克苏。视其膘分。先拨约可得数千只。且内地既送羊十万余只。辟展库车以往。俱已屯田。兵进正值麦熟因粮。稍减运驼无碍。所有补驼之骡。应停办送。现在乌噜木齐牧放骡四百头。即交定长等轻装送往阿克苏应用。仍通行兆惠、舒赫德、定长、吴达善等遵办从之。　　

○阿克苏办事大臣永贵奏、进剿兵丁衣服残缺。必需添补者。移咨陕甘办送。先尽阿克苏等驻防兵留用。余俱解送军营。添补进剿兵。仍造名行知哈密陕甘等处。于应领盐菜银、及本营钱粮扣还报闻。　　

○癸卯。谕曰、御前二等侍卫扎拉丰阿、著加恩赏整装银一百两。令其驰驿前往军营。　　

○甲辰。谕、各省督抚。俱系简任封疆。其优劣朕时刻置诸怀。原不待三年黜陟。然届京察之期。令该部开列进呈。一并甄择。于澄叙考绩之道。不无裨益。此内方观承、尹继善、杨应琚、开泰、白钟山、杨锡绂、高晋、胡宝瑔、阿尔泰、各称厥职。宣理有方。俱著交部议叙。鄂宝、周人骥、俱著实授。余著照旧供职。　　

○定阵亡及从征病故厄鲁特世袭例。谕、附入察哈尔旗分厄鲁特等。原系输诚来归。已加恩赏给二三品官职。并无承袭之例。因皇考体恤伊等。令其子嗣降等承袭。俟降至八品官停止。今陆续投降之厄鲁特等。赏给官职。承袭者亦甚多。其在游牧当差。未曾在军营行走者。自应照例降至八品停止。但伊等有阵亡、及在军营病故者。若亦照此办理。朕殊不忍。嗣后伊等如有此项承袭人员。俟降至八品官时。著加恩亦照八旗恩骑尉例世袭罔替。著为令。此特朕体恤蒙古奴仆之意。令伊等共知之。　　

○军机大臣等议覆、拨往宁夏马驼。应令该督吴达善拣员承收。妥为餧养。得旨、送往宁夏马驼。若令蒙古官兵解交地方官。或因蒙古等所解马匹平常。该地方官藉端勒索。俱未可定。若派内廷行走之侍卫等前往监视收纳。自属两有裨益。著派御前行走喀喇沁公扎拉丰阿、副都统阿兰泰并带领侍卫二员。前往会同该盟长等挑选解送。所有蒙古官兵著加恩量加赏赉。　　

○乙巳。谕、今年京察届期。吏部遵旨。开具内外三品以上官奏请甄别。朕以大学士职长班寮未令与列。第念大学士傅恒等参赞纶扉。且兼领部务。谨慎恪共。克称厥职。宜加优奖。以光钜典。傅恒、来保、史贻直、蒋溥、俱著交部议叙。　　

○江苏巡抚陈宏谋奏、江南蝗患。淮、徐、海、最甚。江宁扬州次之。奉谕以米易蝗。现将入夏。宜广行搜捕。查飞蝗经过。即便下子。飞蝗虽灭。遗孽犹存。凡有蝻子之土。小穴可识。去冬已委员跟踪搜挖。给钱收买。据各属报收。自七八十石、至二百余石不等。或有未尽余孽。再于出土跳跃时。分头扑捕。俾附近穷民。各图得钱。争捕务尽。买价每蝻子一升。给钱十文。照例于耗羡项下开销。此时多挖蝻子数石。将来即少飞蝗无算。是亦除患未然之一策也。得旨嘉奖。又谕军机大臣等、陈宏谋奏搜蝻子情形一摺。所办颇为详细。因念近京所属。如天津一带。地多洼下。数年以来。虽无蝗蝻萌动。但去年雪未沾透。今春雨泽亦稀。凡滨水地方。恐有鱼虾遗子。潜滋为累者。现在节届夏令。地气上蒸。理宜先期体察。防患未萌。著传谕方观承、令其严饬地方官留心查勘。遇有遗种。即行设法搜捕收买。务使根株净尽。以利农功。所有陈宏谋摺、著一并钞寄阅看。　　

○丙午。上诣畅春园、问皇太后安。　　

○谕、吏部开具在京部院三品以上官。请旨甄别以重察典。本内现在办理军务之尚书兆惠、阿里衮、舒赫德、侍郎明瑞、永贵、阿桂、内阁学士五吉、温福等。皆身历行间。勤劳可念。著交部议叙。在内之协办大学士尚书鄂弥达、刘统勋、尚书李元亮、秦蕙田、侍郎署尚书苏昌、侍郎刘纶、于敏中、俱服官勤慎。著一并交部议叙。至侍郎多纶、自补用内部以来。无所短长。又前在山西布政使任内。将贪婪不职之属员杨龙文、滥膺卓荐。现在部议革任。著从宽令其原品休致。侍郎李清芳、伊父年已八旬。亦著以原品休致。俾得回籍侍养。并昭教孝之典。余著照旧供职。　　

○又谕、据将军成衮扎布等奏称、留在军营效力之原任扎萨克头等台吉达什朋楚克。此次缉捕贼匪。尽数擒获。一无遗漏等语。从前达什朋楚克捕贼不力。经将军大臣等参奏。革去扎萨克。留在军营效力赎罪。今已知罪。将贼匪擒获无遗。著加恩仍授为扎萨克头等台吉。　　

○谕军机大臣等、据托恩多奏、连山县拏获挖窖之广西奸民蓝如章、及黄田、黄如珍等犯到案。讯供乾隆十八年间曾有苏有清弟兄三人在家借住。传授符箓书结为师徒。苏有清自称即马朝柱。苏有荣即马朝贵。苏有敬即王朝贵。约会蓝如章、两次赴苍梧县安平司武屯江口朱熙耀家。转引至福田寺会晤等语。逆犯马朝柱等躧缉多年。迄今未获。今蓝如章身藏符箓。以挖窖取银为名。与苏有清等往来交结。行踪诡秘。焉知非马逆等改名易姓。潜匿往苍梧地方。煽惑愚民。所关匪细。现据托恩多、饬委布政使宋邦绥、协同副将阿穆呼朗、兼程飞赴密拏。此事鄂宝曾否得有消息。著传谕该抚、密速严拏。彻底根究。勿使稍有疎漏。以致闻风远扬。并将现在作何办理之处。速行奏闻。将此一并传谕李侍尧、托恩多知之。　　

○又谕曰、定长等奏准兆惠等咨、军营现有绿旗兵、及扬宁所领绿旗兵外。再调屯田兵二三千名。办给军装。以合步兵万人之数等语。昨兆惠等虑马匹不足。令西安满兵。暂驻辟展。今又调取绿旗兵。前后办理。不相符合。且此等兵丁。步行前至军营。力已疲乏。亦不可用。何如即将西安满兵补足缺额。著即遵照办理。其屯田兵丁。不必另派。　　

○以直隶口北道彰宝、为贵州按察使。　　

○丁未谕、军机处行走章京笔帖式。皆系终日内廷供职。著加恩赏挂朝珠。嗣后凡不应挂朝珠官员。挑在军机处行走。亦照此例。　　

○又谕曰、布政使徐垣奏称、原任成都副都统今升将军萨喇善、多领养廉银七百二十一两。调任副都统富僧阿、多领养廉银四百七十一两。原任按察使今升湖北布政使公泰、多领养廉银二千二百六两等语。官员养廉银两。系藩库存贮之项。应按时放给。何得多领。著寄信硕色将公泰多领银严追还项外。其萨喇善、富僧阿、皆系武官。有司若不支给。伊等焉能多领。即著开泰、徐垣、照数代赔。但萨喇善、富僧阿、若令其不还。伊等亦太觉颜厚。著加恩归还一半。　　

○军机大臣等议覆、将军成衮扎布等奏称、饬委总管职衔五十六、将应正法之回匪一名漏网。革去职衔。以蓝翎侍卫留军营效力。近据兆惠等奏、五十六精力过衰。或令往他处。或令其回京。得旨遇便遣回。
  </div>
  <div class="pagination">
   <a href="清实录乾隆朝实录_page803.html">
    上一页
   </a>
   <span>
    ...
   </span>
   <a href="清实录乾隆朝实录_page799.html">
    799
   </a>
   <a href="清实录乾隆朝实录_page800.html">
    800
   </a>
   <a href="清实录乾隆朝实录_page801.html">
    801
   </a>
   <a href="清实录乾隆朝实录_page802.html">
    802
   </a>
   <a href="清实录乾隆朝实录_page803.html">
    803
   </a>
   <span class="current-page">
    804
   </span>
   <a href="清实录乾隆朝实录_page805.html">
    805
   </a>
   <a href="清实录乾隆朝实录_page806.html">
    806
   </a>
   <a href="清实录乾隆朝实录_page807.html">
    807
   </a>
   <a href="清实录乾隆朝实录_page808.html">
    808
   </a>
   <a href="清实录乾隆朝实录_page809.html">
    809
   </a>
   <span>
    ...
   </span>
   <a href="清实录乾隆朝实录_page805.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
