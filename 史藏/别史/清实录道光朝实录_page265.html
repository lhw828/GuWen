<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 265 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 265 页/共 848 页
  </h1>
  <div class="content">
   ○又谕、前据御史安明条奏、嗣后考试八旗文童。请照考试繙译童生之例。无论食三两四两钱粮之人。准其一体与考。当交礼部议奏。兹据奏、请如该御史所奏。准其一体考试。朕思考试文童与考试繙译不同。乾隆年间定例。八旗养育兵。准考试文童。其食三两四两钱粮者不准与考。原因清语骑射。系旗人根本。分应熟悉。该兵丁以其平日当差所学。出应繙译重试。事非两歧。至文艺非兵丁所长。且既经挑补钱粮。即应在各旗营当差。若仍兼习文艺。无论所学未必精通。转致有废差操。殊失教育旗人之意。嗣后著照旧例。不准考试文童。　　

○谕军机大臣等、瑚松额等奏、遵旨派员查办果洛克贼番越境肆抢之案。该委员等自漳腊营。由黄胜关出口。至果洛克边界。尚有二千余里。现值冬令严寒。不能前进。请缓至来春雪化。方可查办等语。四川果洛克贼番。屡经越境肆行抢劫。本月初间。又据杨遇春等奏、西藏贸易番人。于七月间。行至通天河竹古拉山东沟地方。被果洛克贼番强劫货物牲畜。计赃甚多。亦已降旨交瑚松额等派员迅速严缉赃贼务获。此时口外大雪封山。该委员等不能前进。著准其俟来春天暖雪消。乘向例派兵出口游巡之时。添委熟悉夷情、明白干练之员。调集各该管土司。令其将所抢西宁属扎萨克台吉布彦达赖等旗、并玉舒番族及西藏贸易番人等案。正贼正赃。分头侦缉。俾夷犯迅速就获。按律从惩办。以儆凶顽。将此谕令知之。　　

○赏顺天等省乡试年老诸生姚佩等六十六名举人副榜有差。　　

○予催趱漕船遭风淹毙江西千总马琨祭葬恤荫。回疆阵亡马步兵汪得元等赏恤如例。　　

○己酉。圣祖仁皇帝忌辰。遣官祭景陵。　　

○谕内阁、杨国桢奏、革职知县官声素好。民情爱戴。请捐复原官。留豫补用一摺。已革知县高崧、前在河南延津县任内。因收受绅民寿屏。部议革职。尚无赃私款迹。且官声素好。著准其捐复知县原官。刘于河南补用。仍先行送部引见。该部知道。　　

○谕军机大臣等本日有人陈奏、江苏苏松两府属徵收漕粮。各仓俱有官亲及幕友长随。收漕而外。恣为佚乐。或食鸦片烟。狎优聚赌。群饮酣歌。无所不至。其世家大族之粮。无不尽先收兑。而贫户完纳。则故意驳斥。屡次不收。必待额数已敷。概令折价。每石折银四五两不等。就苏松现在市价而论。每米一石。约值制钱二千。每银一两。约易制钱一千三百。今每石折银四五两。是直以三石之米价。完一石之漕粮。畸零小户为累不堪。民情汹汹。咸谓田土所入。仅足纳粮。有以田交官者。几至酿成钜案。该处衿监。向多包揽分肥。州县平日给予漕规。藉以调停消弭。积弊最深。督抚大吏但见州县办漕无误。即以为民情安帖。不知此类大蠹。把持壅蔽。实使民隐不得上伸。及至激成事端。势必科民以罪。本地控告漕弊之案。不出包漕衿监之手。为之弥缝。及经上控。往往百无一直等语。漕务积弊。惟江苏为尤甚。州县浮收。总藉口于兑费不足。然亦何致每石折银四五两之多。据奏该州县官亲幕友长随。视为利薮。藉以佚乐。包漕衿监。把持壅蔽。事所必有。该督抚等岂得以州县办漕无误。民情尚为安帖。即任其掊克而不之禁。现值收漕之时。蒋攸铦等留严饬该州县力除勒折积弊。尽撤衿监陋规。并严行约束官亲幕友家丁及在官人役等。不得向完粮花户。任意刁难。纵情违法。滋生事端。如有于向例外浮勒苦累者。即据实严参惩办。该督抚等务密加察访。不得因其办漕无误。或工于消弭。即以为民情安帖。置之不问。总期公私无所侵渔。闾阎不致苦累。方不负再三申谕也。将此谕令知之。　　

○拨安徽无为州屯米一千二百石。解赴省仓以济兵糈。　　

○上以冬至祀天于圜丘。自是日始。斋戒三日。　　

○庚戌。谕内阁、屠之申奏、营兵殴辱职官。提省审办。此案营兵丁永年、因县丞李宣范查传其父。辄赴署前吵闹。本属应责之人。乃兵丁王宗元等。护庇报复。胆敢闯进县丞衙署。毁坏什物。殴辱官员。实属目无法纪。该管守备等近在同城。是否知情徇纵。并该县丞李宣范采买草束。有无派累别情。均应彻底根究。房山营守备萧廷翼、把总张琪、房山县县丞李宣范、著一并撤任。交屠之申提同案内人证。秉公严讯。按律定拟。断不准稍有枉纵。寻奏、该县丞实系循照旧规。发价买草。并无科派情事。守备把总亦非知情故纵。惟失察兵丁滋事。请交部议处。兵丁王宗元、殴辱职官拟军。李俊等为从拟徒。下刑部议。寻议上、李俊、魏玉、刘昆、王祥、同恶相济。未便分别首从。应改为一体发近边充军。余如所拟。从之。　　

○辛亥。上诣南郊斋宫斋宿。　　

大清宣宗效天符运立中体正至文圣武智勇仁慈俭勤孝敏成皇帝实录卷之一百四十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光八年。戊子。十一月。壬子。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后陵寝。　　

○遣官祭端慧皇太子园寝。　　

○停次日朝贺。　　

○诣皇太后宫问安。　　

○以南郊大祀。瑞雪应时。予御前大臣领侍卫内大臣太常寺堂官并执事官员等加级纪录有差。赏兵丁半月钱粮。　　

○以捐修江苏高浮县书院。予知县许心源、并绅士邢士昕等议叙有差。　　

○癸丑。赏八旗兵丁一月钱粮。　　

○甲寅。谕内阁、顺天府奏、审明世职旗员屡次讦控各情。分别定拟。此案世袭二等轻车都尉那丹珠。以并非己产。辄行减价勒赎。迨州厅传审。抗不候质。仍复屡次捏控狡展。拖累多人。殊属恃符健讼。著交兵部照例议处。其诬控那丹珠之硕格。现患疯病。著交该旗领回。严加管束。毋许复出滋事。　　

○又谕、松筠奏、前锋蓝翎长广麟、哈当阿、委笔帖式禄德、笔帖式伊吉斯珲等、委办事件。俱能勤奋。请遇有应升之缺尽先补用。以示鼓励。前锋蓝翎长广麟等、俱能缮写清汉奏摺。遇有委办事件。均属奋勉。本系伊等分内之事。何至保奏。且该蓝翎长笔帖式等。均系都统所属之员。果有劳绩。该都统尽可量加鼓励。予以升阶。兹据专摺保奏。显系松筠平日遇事。惟于所属之员。市惠邀恩。殊属冒昧。傥该处官员著有劳绩。遽尔希图幸进。转开奔竞之风。有何裨益。松筠所请著不准竽。仍传旨申饬。　　

○乙卯。上诣宣仁庙。凝和庙。拈香。　　

○谕内阁、卢坤奏参、相验率谬、并被控贿嘱改伤之知县吏目。请革职严审一摺。山西平鲁县勒休知县汤可受、代邻封朔州相验尸伤。当时既不将张句氏是否自刎。抑系被杀。细心辨验。事后率将原填尸格。更改伤痕寸数。显有情弊。朔州告病吏目张奕璠、当该县与刑仵道及错填尸格。应行改正。曾在旁听闻。乃于改伤一节。又复诿为不知。现经尸亲控有串通贿嘱情弊。必须彻底根究。汤可受、张奕璠、俱著革职。交新任巡抚徐炘。秉公严讯。务得真情。按律定拟具奏。该部知道。　　

○又谕、屠之申奏、河工来岁豫防秸料。请照成案添备一摺。永定河工近年埽段日增。原设岁抢修钱粮不敷动用。据该护督查明上年添秸料。因本年河水节次盛涨。业已全数用完。请豫添备防秸料二百万束。共需银二万一千两。著准其照数添备。所需料价银两。著于盐斤加价水利欠解息银项下动支。即由长芦运司筹款解工。该护督上年请备秸料。共需价银一万七千八百余两。此次所请料价。较上年多至三千余两。且上年豫添秸料一百七十万束。并前賸五十六万束。俱于本年全数用完。较前年又有加增。必至日渐糜费。该护督务当督饬工员。认真撙节。如来年料有余賸。仍留为下年之用。务期工归实用。帑不虚糜。嗣后请备秸料银数。若再增多。断不能邀允准。该部知道。　　

○又谕、理藩院奏、明年驾幸盛京。恭谒祖陵。请旨饬令哲哩木、昭乌达、卓索图、东三盟之御前乾清门行走蒙古王公台吉等。在山海关外接驾。以便钦派数人随扈等语。土谢图亲王诺尔布林沁等二十六人。若令全行随扈。人数较多。且伊等往返。未免浮费。惟自伊祖父。均系世受深恩。伊等随扈前往。叩谒桥山。亦属理所当然。所有御前行走科尔沁土谢图亲王诺尔布林沁、巴林郡王那木济勒旺楚克、喀喇沁公玛哈巴拉、乾清门行走喀喇沁头等塔布囊布呢雅巴拉等四人。届时著在山海关外接驾。即由彼随扈前往盛京谒陵。礼成后。由盛京回至山海关途次。再行酌令各由就近地方回归牧所。其御前行走固噜扎布等二人。乾清门行走巴图等二十人。著毋庸前来接驾。至锡林郭勒、乌兰察布、伊克昭、西三盟及喀尔喀四部落之牧所。尤为遥远。所有此三盟及喀尔喀四部落之扎萨克蒙古王公等。均著毋庸前来。以示朕体恤至意。　　

○谕军机大臣等、南河建立束清御黄各坝。以时启闭。原为宣洩湖水。刷涤黄流。并不仅为通漕始行启坝。前经降旨令张井等、趁黄水消落之时。相机启放御黄坝。既可减洩清水。保守高堰。又可收刷黄之益。较之畅放智坝旁洩。诚为两便。乃前此仅据张井等奏、黄水尚高。不能开放御坝。其以后黄水消落若何。能否启坝。至今并未续行陈奏。现已节逾长至。黄水断无不减落之理。是否已经畅启御坝。抑或黄水虽减。仍高于清。不能得手。即见现在水势情形。由驿据实覆奏。以慰廑注。将此谕知张井、潘锡恩、并谕蒋攸铦知之。　　

○又谕、本日据卢坤参奏、相验率谬、被控贿嘱改伤之平鲁县勒休知县汤可受、朔州告病吏目张奕璠、已明降谕旨。交徐炘审办矣。此案张句氏死由自刎。抑系被杀。全以咽喉伤痕长短深浅、及起手收手重轻为断。汤可受当场相验尸伤。九寸与四寸。长短悬殊。不难一望而知。何以当时将尸格已填九寸。迨回至寓中。辄复改为四寸。又不将起手收手处辨明轻重。纵令荒谬糊涂。何至若是。且原验该尸咽喉近左。尚有刃伤二处。肩甲胳肘手舜等处。均有垫伤。显有按压情形。何以尸格率填自刎。现经尸亲控告。有串通贿嘱改伤情弊。经卢坤饬令该府访获目睹张句氏身死之婢女环哑子。讯出致死端倪。必须详慎查审。以成信谳。著徐炘亲提犯证卷宗。细心推鞫。务得实情。断不准以汤可受等业经勒休告病。有心开脱。致业案情不实不尽。将此谕令知之。　　

○护直隶总督屠之申奏报得雪。得旨、京师前于十四日得雪三寸有余。十五六七连日云阴。时飘雪霰。朕敬感天恩。深为吾民庆幸也。　　

○丙辰。上诣皇太后宫问安。　　

○调西安右翼副都统布勒亨、为密云副都统。密云都统霍忠武、为西安右翼副都统。　　

○丁巳。谕内阁、刑部将此次恩诏应行减等军流以下人犯。分别议定章程。开单具奏。其单内监守常人侵盗仓库钱粮条下。注明因公那移准减。商船渔船私带违禁军器米谷货物接济洋盗条下。注明仅止图利、无济匪情事准减。及调奸妇女未成本妇追悔自尽条下。注明亵语酿命、并无图奸污蔑之心者准减。三条著仍不准减等。余俱著照所议办理。其另片所请新疆、吉林、黑龙江等处在配官犯。准其一体查办。开单请旨。在配常犯内情节本轻。核与内地军流准减各案相符者。一体准其减等。其余情罪稍重。尚非有干不赦之犯。无论当差为奴。俱酌量情节。分别办理。　　

○准云南前任临安府教授杨嵩、贵州前任浙江同知赵式训、重赴鹿鸣宴。　　

○予回疆阵亡驼马章京兵部员外郎增喜、粮饷章京主事衔全福、祭葬世职如例。　　

○予广东巡洋淹毙把总卢鸿逵、祭葬恤荫。受伤守备黄吉、外委陈进升、胡贵鹏、加级。兵丁徐得龙等一百三十八名恤赏有差。　　

○戊午。旌表守正捐躯直隶定州民张洛兴妻王氏。丰宁县民张瑞妻赵氏。　　

○己未。谕内阁、奕绍等奏、会同严审戴均元带同堪舆相度宝华峪情形一摺。此案戴均元相度福基。自应倍加详慎。乃既未将石毋滴水处所。豫为测量详明。迨目击地盘圹帮滴水情形。仍商同用土拦护。并未据实奏请。及早筹办。仅于会奏摺内。声明间有石块。有意增减紧要情节。现经奕绍等讯明比例拟斩候。实属罪所应得。即减等量予遣戍。亦是从轻宽贳。惟念戴均元尚未始于经手工程。且已年逾八旬。耄不加刑。著加恩免其死罪。并免发遣。即行逐回原籍。用施法外之仁。其子戴诗亨、著革去员外郎。其孙戴嘉秀。著革去知县。戴嘉会。著革去盐大使。戴嘉德、著革去举人。以示薄惩。　　

○又谕、苏崇阿等奏、发往黑龙江之已革塔布囊布里讷什之户口。迄今未到配所。请咨查经过地主。行至某处。饬令赶紧解赴黑龙江等语。从前布里讷什获罪时。即将伊发往伊犁。实属咎所应得。因念黑龙江地方风俗淳朴。将布里讷什之户口。遣往安置。不惟伊不肖性情。渐可格化。且伊骨肉亦得聚首同居。此系朕法外曲体之恩。业非将布里讷什之户口。一并发往。加此时布里讷什、福恩之妻子已到黑龙江。该将军等仍遵前旨。妥为约束。令其一同安静居处。傥并未起程。尚在牧所。著理藩院明白饬谕该扎萨克等。竟毋庸将布里讷什、福恩之妻子遣往黑龙江。即严行约束。著在游牧守分居。毋许任意他往。傥或擅离来京。除将布里讷什之妻子严行治罪外。必将该扎萨克等一件治罪。仍著理藩院大臣等。认真稽查布里讷什之妻子。将来傥或来京。该院即据实陈奏。如该院不行陈奏。或经朕察出。或被他人参奏。不惟将该妇女等照例治罪。必将该院大臣等一并严加议处。决不宽贷。　　

○旌表守正被戕广西龙州民区兆谟妻何氏。守正捐躯河南正阳县民李成妻王氏。　　

○庚申。谕内阁、博启图等奏、驰驿员弁经过首站。请给廪粮一摺。吉林各站。凡遇过往驰驿各项差务。俱照勘合火牌。应付车马廪粮。惟首驿乌拉站。向例仅止应付车马。不给廪粮。事属两歧。著照所请、嗣后凡遇都京及黑龙江驰驿过往吉林首站。即照盛京首驿新定之例。一体给予廪粮。以归画一。如系自吉林城驰驿赴京各项差使。及差竣抵省者。仍照旧毋庸支给廪粮。其每年所需银两。著归入驿站题销钱案内。造册报部查核。该部知道。　　

○又谕、御史慕维德奏、请厘剔积弊以饬官方一摺。各省州县官。有地方之责。原不准一日旷误。近闻各官往往到任未久。即行回省谒见上司。甚至无故在省逗留。夤缘请托。无所不至。于吏治官方。大有关系。著通谕各督抚。于所属地方官。非紧要面询事件。不得辄行檄调来省。各州县官亦不得藉词到省。以重地方而杜奔竞。至属员私充幕友。久干例禁。闻近时仍不免此弊。以候补佐贰丞倅帮办幕务。或专司摺奏。俟有驻省缺出。以之题补。俾仍留署办事。亦有题补省外之缺。听该员倩人代署。遇有应请议叙事件。该员即未身莅其事。亦得开列尽先。有应升之缺。即可不次升擢。该员巧于迎合。借端撞骗。流弊不可胜言。嗣后著严行饬禁。傥有以属员充当幕友者。一经查出。定将该督抚严加议处。并将滥充幕友之员。从重惩办。至州县系正印官员。定例州同州判府经历县丞等官。非曾经卓荐。或历俸五年以上。不准委署正印。其照磨司狱等官。并非应升知县之员。岂可委令代理。著各督抚遇有州县缺出。仍遵定例。不得以佐杂人员滥行代理。并著吏部详加查察。或委署任内得有处分。如系违例滥委之员。即将原委之上司。查明参处。其各省违例升调官员。定例有经部议驳奉旨允准者。吏部注册存案。嗣后著该部存记。凡因劣迹被劾者。如系曾经违例保题之员。即查明原保督抚职名。奏请严加议处。该部知道。　　

○谕军机大臣等、讷尔经额奏、筹办江浙等帮水手章程一摺。江浙粮船水手。屡经恃众滋事。不可不严定章程。力加整顿。据该漕督查照例案。采访舆情。酌拟八条。开单呈览。内各帮老官师傅。查拏解交原籍地方官管束一条。帮船水手。拜师授徒。联结夥党。原应设法查办。但如该漕督所奏。无论曾否滋事。按名拏解原籍。并以水手老官四字剌面。伊等人数众多。若一时遽欲查拏净尽。转恐该水手闻拏滋扰。或致激成事端。亦当豫为筹及。其雇用头舵水手。官为经理一条。近来卫帮止听本船头舵雇用水手。该漕督拟责令重空千总、及协理之闲运备弁。督同旗丁。先尽本地善良水手雇募。如雇不足数。将历年在帮安静之人。选择配用。亦恐有格碍难行之处。著该漕督悉心体察。饬属详慎妥办。固不可使帮船水手。仍有习教名目。养痈贻患。亦不可过事纷更。徒滋扰累。将此谕令知之。　　

○又谕、讷尔经额奏、江广各帮漫越浙江空船。全出瓜洲口。并镇江一带船行水浅情形。现在节逾冬至。镇江一带水浅。船行不能迅速。该漕督拟照陶澍咨会。或改由横闸进口南下。或先行筑坝挑河。俟开坝铺水。再行进口。著即相机妥为办理。总期各军船赶早归次受兑。无误开行。明年四月初十日以前。务将重运新漕。趱至清江。渡黄北上。至浙江帮船阻守坝外。水手人等聚集一方。必应巡防弹压。著该漕督会同陶澍饬属妥办。毋任再滋事端。将此各谕令知之。　　

○命湖南提督桓格留京。以湖北郧阳镇总兵官曾受。为湖南提督。　　

○辛酉。上诣寿康宫前殿行礼。后殿问皇太后安。　　

○谕内阁、奕颢奏、来年巡幸盛京。随营当差及各项需用官兵。查照旧章。酌减数目一摺。朕于来年临莅盛京。所有随营当差及各项需用官兵数目。据该将军查照旧章。分别酌减。著照所请、安设堆拨帐房十八处。共派官三十六员。兵三百六十名。分为两班。轮流昼夜巡逻。其看管道路。派官四十员。兵二千名。亦分为两班。轮流分段站立。从前添派官四员。兵一千二百名。站立管道官兵之后。以资稽查。既有管道官兵。即责成该官兵稽查一切。所有添派官兵一项。著即裁撤。以归节省。至该将军随带官兵。著准其带领前锋章京二员前锋五十名前引。派副都统一员。带领前锋章京二员。前锋五十名作为后扈。此外承修营盘道路、监放车辆等项。需用官兵。著该将军查照上届章程。酌中核定。　　

○又谕、屠之申奏、承办桥工紧要。专员驻工。殊多糜费。请调署知府责成督办等语。所见是。明年朕前诣盛京。跸路所经永平府属青龙河等处桥工。最为紧要。若照向例专派道府前往督办。转多糜费。现任知府王开云不谙桥工。著照所请、以李鹍调署永平府知府。责成督率该州县认真办理。所遗顺德府员缺。即以王开云调署。该部知道。
  </div>
  <div class="pagination">
   <a href="清实录道光朝实录_page264.html">
    上一页
   </a>
   <span>
    ...
   </span>
   <a href="清实录道光朝实录_page260.html">
    260
   </a>
   <a href="清实录道光朝实录_page261.html">
    261
   </a>
   <a href="清实录道光朝实录_page262.html">
    262
   </a>
   <a href="清实录道光朝实录_page263.html">
    263
   </a>
   <a href="清实录道光朝实录_page264.html">
    264
   </a>
   <span class="current-page">
    265
   </span>
   <a href="清实录道光朝实录_page266.html">
    266
   </a>
   <a href="清实录道光朝实录_page267.html">
    267
   </a>
   <a href="清实录道光朝实录_page268.html">
    268
   </a>
   <a href="清实录道光朝实录_page269.html">
    269
   </a>
   <a href="清实录道光朝实录_page270.html">
    270
   </a>
   <span>
    ...
   </span>
   <a href="清实录道光朝实录_page266.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
