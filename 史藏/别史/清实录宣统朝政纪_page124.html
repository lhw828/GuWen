<!DOCTYPE html>
<html>
 <head>
  <meta charset="utf-8"/>
  <title>
   清实录宣统朝政纪 - 第 124 页/共 148 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录宣统朝政纪 - 第 124 页/共 148 页
  </h1>
  <div class="content">
   ○甘肃新疆巡抚袁大化奏、遵筹伊新全局。查马亮、长庚奏、主改设总督以一事权。升允、联魁奏主甘新联为一气。无取更张。臣维新疆当雍乾闲。立军府于伊＜覀之＞■牛。至同光回乱初平。改置行省。自表面视之。巡抚有统治全疆之责。自内容言之将军参赞有专理蒙哈部落之权。夫使画分疆理。明定权限。则责有专归。亦无不可。无如内则练兵察吏。未可纷歧。外则交涉通商。深虞灭裂。况伊塔沿边与俄毗连若我先分其势。必至为人所乘。则长庚等之言诚是也。惟臣查分省之始。左宗棠原议督抚并设。刘锦棠则以新疆孤悬绝域。请统隶甘肃兼辖。资以为援。则升允等之言亦是也。权衡于二说之闲。窃以为不设总督。则一国三公。然改设之后。必将离甘肃独立。又恐徵兵筹饷。呼应不灵。计不如将伊＜覀之＞■牛将军、塔城参赞、新疆巡抚一并裁撤。改设新疆总督。兼管巡抚事。仍以迪化为治所。旗汉并用。凡满蒙旗务。请照马亮原议。裁去领队各员。留伊＜覀之＞■牛塔尔巴哈台两副都统。归总督节制。其甘新两省提镇司道以下各员。仍照旧兼隶甘督辖属。以示联络。既收统一之功。仍不失声援之助。实于吏治财政兵事边情大有裨益。至另设南疆巡抚一层。似应缓议。下内阁会议具奏。　　

○予新疆补用副将李学文优恤。如军营立功后积劳病故例。　　

○己亥。谕内阁、御史麦秩严奏、广东革党窥伺。请严治盗贼以防句结一摺。著张鸣岐按照所奏各节。体察情形。酌派兵队。扼要分扎。严行缉捕。毋任句结。以靖地方。并将办理情形。据实具奏。原摺著钞给阅看。　　

○大学士陆润庠奏。曲阜新设学堂。谅学部大臣。必有提倡正学。埽除异说之举。惟习俗相传。深恐渐入歧径。万一杂聘久人。异言异服。羼居孔氏之门。将来圣教澌灭。亦朝廷之忧也。请饬学部大臣会同山东在京诸大臣。另行妥订专章。奏明办理。下学部议。　　

○庚子。邮传部奏、京奉铁路。展蝱滟戋办法。由工程司孙多钰。会同署奉天交涉使许鼎霖。与日领事在奉会议。拟订协约八条。呈部候核。查其所拟大旨。系南满蝱滟戋与京奉延长蝱滟戋交叉之处。由南满会社将南满铁路提高建桥。南满车辆。由桥上越过。京奉车辆。由桥下平过。京奉铁路。与南满车站联络处。除原有曲蝱滟戋仍留外。仅于交叉之处。添设一联络复蝱滟戋。彼此分界建造管理。惟南满改筑及建桥需费估值日金二万四千圆。应由京奉路局给予补助。至京奉车辆。必须经过南满车站者。则以快车通车为限。一切办法。详核尚无窒碍。因饬许鼎霖。孙多钰在奉签定。总计此案相持数年。在我援据协约。竭力磋磨。在彼要挟多方。丛生枝节。揣其用意。无非藉词延宕。阻我展拓之谋。此次接续商议。自宜抱定宗旨。既不可过让。致损主权。尤不容久延。贻误路务。现在协约已定。从此定限兴修。既得扩交通之机关。亦互收联络之利便。依议行。　　

○辛丑。谕内阁、顺天府奏、拟裁大宛两县。并酌裁霸州、密云、二州县。并归四路厅直辖一摺。著内阁议奏。　　

○又谕、电寄赵尔丰、据电奏、温江、崇庆、双流、仁寿、各州县。匪徒窜扰。并连日官军与匪接仗情形等语该督派出军队。分头击匪。办理尚为得手。仍著赵尔丰严饬各将弁。迅速相机剿办。毋任日久蔓延。赵尔丰身任封疆。剿抚是其专责。鄂黔援军。不日陆续到川。前已有旨均归该督节制调遣。各军到后。声威所树。当不难渐就廓清。仍一面剀切晓谕。妥为解散。以免株连。　　

○又谕、电寄江皖查赈大臣冯煦、据电奏、查勘上江之当涂等五州县。周围六七百里。皆成巨河。巨镇倾圯。庐舍漂荡。下江灾情。以扬镇常所属为重。苏通次之。虽较轻于皖。而产米之地。尽付波臣。至徐之邳睢宿。海之海沭赣。淮之安清桃。皖之泗宿灵。凡十二州县。续有新灾各等语。江皖灾区日广。灾情愈重。情形极为惨苦。殊深悯念。著冯煦会同各该省督抚等督饬员司。加意赈抚。毋任失所。所需赈款。并著各该省督抚与盛宣怀协力通筹。必须广为筹备。以济急赈。惟秋冬以后。灾区尚难耕作。应如何以工代赈之处。著即豫为计画。至江皖与豫东两省交界之区。素称盗薮。近以洊饥。匪徒肆劫。飘忽无常。前已有旨饬张人骏、程德全、朱家宝、孙宝琦、宝棻、会同剿办。仍著认真督饬地方文武切实办理。以靖闾阎。　　

○又谕、孙宝琦电奏、东省灾区太广。需款甚钜。拟就东省官绅劝募捐款。分别请奖。专归本省赈抚之用等语。著度支部议奏。　　

○内阁奏、京员经各直省督抚奏调办学。拟准保奖京职。从之。　　

○壬寅。谕内阁、庆亲王奕劻奏、职任重要。精力难胜。恳恩开去差缺一摺。该亲王虽年逾七旬精力尚健。值此时会艰难。百端待理。又当宪政进行之际。正赖老成硕望。翊赞新猷。该亲王夙著公忠。亦断不能忘怀时局也。所请开去内阁总理大臣管理外务部差缺。著毋庸议。　　

○又谕、电寄端方、据电奏、遵陆前进。计初九日可抵夔州府。鄂军已过巴峡。黔军日内到渝等语。知道了。　　

○又谕、电寄长庚、电奏成县小川镇一带。有团民传帖。纠约播种冬烟。经县拏获团首李练章交差看管。该处刁民。胆敢聚血■乣打毁巡警局绅房屋。拥至县城。拆毁班房。将李练章抢回等语。禁种关系紧要。必须严行查禁。愚民狃于积习。屡次抗违。于禁烟前途。大有妨碍。著即派委妥员驰往弹压解散。毋任滋事。首要各犯。并著严拏惩办。以警效尤。　　

○邮传部奏、川粤汉铁路收归国有。款钜工长。必资借款。此次所订四国银行合同。系照张之洞原定之数。皆在湘鄂境内。而草合同内已允之荆宜枝路。特令删除。留归鄂省商办。腾出此款。以抵鄂境干路。宜昌至夔州一段。极难工筑。川粤两省并未借款。初经会议。因恐商办各省不愿退股。则拒款尤力。故必先尽其附股。而缓借外债。今湘鄂虽附股皆出自愿。张鸣岐来电。粤商似皆愿领现银。并谓不宜即指粤路以借外债。致滋口实。川公司总理李稷勋前次来京面商。欲求全领国家股票。保守桑梓血本。而屡次电商川督。究应如何办法。复电初则专指合同为不然。继则无暇计及路事。其不能即指川路借款。更无待言。此次奉谕旨交议。沈秉＜辶黎＞方■土、岑春火滟宣、先后所请全还现银。四川一省如此。粤湘鄂三省。亦必连类而及。现在会筹。总以符合历次之谕旨为宗旨。仍当附股发银。二者兼筹。各听其便。但必须豫备全数发银一著。以免为难。且此次还款拟请以各该公司所收之股分。为应还实数。不再问其支款。则其所有亏耗倒帐。实已一概认还。惟其股分之外。粤省尚有列收存息路余溢水各杂款银二百三十七万余两。张鸣岐来电。已允剔除以抵亏耗。其实股本以外。本无再有认还之款。川省王人文来电。亦有列收生息及杂收银三百三十余万两。皆在股本之外。似与粤省无异。论理既已照数全还股本。则此外各该公司列收列支。皆不应问。至建造粤路。据报存款垂罄。即须由部筹拨钜款。接续工程。方不延误。其张之洞所借续约之香港英镑。陆续到期。亦应筹的款。分别归还。似此数端。皆万不能缓。不得不一并豫筹。统计至少三千万两。方能应目前之急。度支部邮传部库空如洗。除借款实无他法。傥即以川粤铁路明借外债。该会党愈必藉口鼓惑。臣部与度支部熟商。惟有暂不指明川粤铁路。但以邮传部出名。龙统商借英金四百万镑。仍照五厘九五扣。暂以京奉路余利为实抵。仍由度支部不拘何省。另指进项为虚抵。得此钜款。虽川粤省均不愿领国家股票。皆索现银。亦不致临时贻误。综计借款五厘九五扣科合仅及五厘半。比较国票每年应给商股六厘常息。尚属有赢无绌。且毋庸分红。是将此借款对。抵商股并不吃亏。如蒙俞允。即与银公司银行等妥速筹议。再会同度支部议订合同。请旨办理。得旨、著该部议奏。　　

○护理陕西巡抚布政使钱能训奏、陕省禁烟。现当秋种之期。经订定禁烟切实方法。分派员绅清查履勘。并设禁烟分会。以为之助。严定功过。俾不敢再涉敷衍。致蹈前辙。得旨、著俟杨文鼎到任后。体察情形。妥筹办法。再行具奏。　　

○出使英国大臣刘玉麟奏、上年赴英时。途经新嘉坡槟榔屿等处。见华侨商业甚盛。出品以南洋植物居多。然运往欧洲。未可决其获利者。以仰欧人鼻息故也。今就咨询所及。谨抒管见四条。一、请设大清银行分行于英国伦敦。一、请颁航业奖励补助法。并提倡组织海军义勇队。一、请设中华商品陈列所于各国都会暨通商大埠。一、请设万国博览会于京师。下内阁会议具奏。　　

○赏驻华北方法国军队统带协都统贝拉阁。河南优级师范学堂日本教员饭河道雄宝星。　　

○癸卯。太宗文皇帝忌辰。遣官祭昭陵。　　

○谕内阁、御史温肃奏、官员秋冬俸米。可否饬部提前两月颁发等语。著度支部知道。　　

○内阁奏、内阁属官。一厅四局。前因开办伊始。于裁并各衙门现有人员酌量留用。复添调各项人员。试办三月。尚无贻误。查承宣厅所管事项。原系旧日军机处职掌。又益以办理会议。及全阁文牍会计。从前章京员额无多。势难再减。此外添调通晓计学人员一员。专办会计。制诰局、叙官局、原系旧日内阁吏部职掌。均酌留旧员十分之二。制诰局又有吏部、外务部、陆军部、划拨事项。随送人员。亦分别酌留。统计局。印铸局。原系旧日宪政编查馆职掌。统计局原有兼差人员。多已回原衙门。所余员数。不敷分布。不能不量予调用。印铸局除原有十数员外。酌量添调。并留有礼部随事拨送数员。总计留调人员。尚资得力。拟请留阁任用。再行酌定额缺。分别等第。奏明办理。此次调用各员。俟补缺改官后。开去府官。从之。　　

○以藉词防疫。有意弊混。革直隶候补五品警官傅汝勤职。　　

○甲辰。宣宗成皇帝诞辰。遣官祭奉先殿。　　

○谕内阁、电寄端方、电奏悉。所陈布置情形。尚属周妥。江防最关紧要。著即饬令所派军队。迅赴事机。扼江驻守。严密防范。毋使匪徒乘虚下窜庶剿办易于著手。仍将筹办情形。并确探滇界有无蠢动。随时电奏。　　

○直隶总督陈夔龙奏、直隶绿营。经历任督臣一再裁改。上年复由臣酌裁官弁十分之三。现计各标尚存官弁一千零六十三员。马步守兵一万二千五百七十四名。岁需廉俸饷乾杂支银三十四万八千六百余两。内除马兰。泰甯。两镇内外标兵。及提标昌平营所属汛兵。责任綦重。未便议裁者。应由臣咨会各就原有饷项。将营制设法组识。并将酌留之昌平营官兵。划归泰甯镇管理。此外督标提标。通永、天津、正定、大名、宣化、各镇标。计共存官弁七百一十员。马步守兵六千六百八十名。除提督一缺。另行奏请外。余悉裁撤。每年约节银十万两。现经附片奏明。请拨给古北口添练巡防队两营薪饷等项。下存银两。另储备拨直隶扩充陆军的饷。向来绿营专营之守台换防护饷解犯启闭城门等事。即改归各该处巡警及巡防队担任。拟请以本年九月底为实行裁撤之期。都守以上各官。暂缓两月开缺令办理裁兵后事宜。所裁之总兵以下各官弁。给予一年恩俸廉饷。署事减半。各营兵丁书记人等。亦给一年恩饷。官弁中如有年力富强者。或用之于陆军巡警巡防队。凡经委用各弁兵。即不给恩俸廉饷。所裁官兵恩俸廉饷。暂由司库挪垫。将来由裁缺后节存俸饷项下扣还。所有各营汛衙署操场厂地。及关防钤记军装器械马匹等件。俟裁撤事竣。按册点收造报。附属绿营之在额世职。所有世俸。照旧支给。此后无标可归。由督练公所择派入学堂肄业。或发各防营差委。其部派之武进士武举随营学习期满支俸者。亦一律于九月底裁撤。给三个月恩俸。从之。　　

○又奏、直隶提督姜桂题、秩崇望著。应如何办理。未敢擅拟。所有通永镇总兵官田文烈、天津镇总兵官张怀芝、正定镇总兵官徐邦杰、大名镇总兵官李进才、宣化镇总兵官黄懋澄、原兼统淮练各军。裁缺后应分别专令统带淮练各防营。仍在旧驻处所督理操防事宜。得旨、直隶提督著暂缓裁撤。余照所请。　　

○又奏、直隶淮练巡防各军。择要驻防。历有年所。现既将绿营全裁。所有保＜目辟＞行＜匧心＞口＜韦未＞＜夗贝＞闾阎。弹压地面。巡护铁路。缉捕盗匪各事。皆惟巡防队是赖。一旦裁汰。微论兵力不足镇慑。地方顿形空虚。即同时遣散多人。亦虑失所滋事。惟有请将淮练巡防各营。悉暂仍旧。又奏古北口向为岩疆重镇。该处土著。多系制兵后裔。专恃食粮为业。上年荒歉。人心浮动。聚血■乣至数千人。当经赈粜兼施。幸未滋事。惟边关重要。贫瘠著称。若不豫为筹防深虑游民句结非徒。致为地方隐患。拟于古北口募练巡防队两营。专就土著选充。按照新章编练。其常年薪饷及开办费。即由裁撤绿营节存项下照数拨支。均从之。　　

○乙巳。太祖高皇帝忌辰。遣官祭福陵。　　

○谕内阁、电寄端方、电奏悉。此次军行迅速。尚属可嘉。仍著端方激励将士。督队遄行。并沿途宣布德意。剀切晓谕。早释君■羊疑。　　

○又谕、电寄岑春火滟宣电奏抵鄂。感受风热。触动旧症。万难前进。请开去差使等语。岑春火滟宣著赏假调理。暂缓赴川。　　

○度支部会奏。臣部暂管豫算事项。比照会议政务处奏定宣统三年豫算案分配。应列银七百八十万余两。惟皇室事务隆重。现皇室经费未定。宣统四年豫算。自应宽为筹备。计岁入分配之数。共列库平银八百三十八万三千五十七两。较三年实增五十八万余两。查日本豫算案。首列王室经费。但有总数。不列细数。国会不得置议。本年试办宣统四年全国豫算。自应仿照办理。现由臣部将京外衙门造送暂管豫算表册汇订。计经常临时岁出库平银一千零二十四万六千九百七十四两。较宣统三年增银二百四十四万余两。以岁入分配之数相抵。尚不敷银一百八十六万三千九百十七两。此项均关皇室事务。非臣等所敢擅议削减。谨按原报数目。缮具总册暨比较总表呈览。从之。　　

○两江总督张人骏奏、江甯调查局。系光绪三十四年设立。于本年五月截止。将所办案档移交统计处。厘定办事章程二十二条。全省统计应办法制。即责成该处科长各参事办理。自七月起。每年划定经费银九千六百两。闰月照加。下所司知之。　　

○湖广总督瑞澂奏、鄂省绿营。业经裁汰。所有绿营田地产业。及台垒营房马厂各基地。前准陆军部电开应查明变价。以备扩充新军。惟鄂省各属城治各级审判厅。及府治应设之地方监狱。遵照法部章程。概不建造就裁废官署修改。监狱虽应特建。亦以废署官地拨用。现经各属调查。有可就官署改办者。有须拨营署操场修建者。若营署操场属于军费范围。则须另行购地建筑。为费不资。兹拟先就别项官署官地拨用。如实无相当之处。始酌用营署操场。下部知之。　　

○广西左江镇总兵李永芳因病解职。实授龙觐光为广西左江镇总兵官。　　

○命翰林院编修夏寿田等调归四川差遣。从督办粤汉川汉铁路大臣端方请也。　　

○以延欠公款。已革湖北通城县知县熊家琪籍产备抵。　　

○豁免云南宝甯被旱地方应徵秋粮。蠲缓甯。嵩明。蒙自。建水。四州县被水地方钱粮。　　

○丙午。谕内阁、电寄赵尔丰、据电奏、署重庆府知府钮传善。弹压匪党。动协机宜。练勇筹防。深资得力。拟请暂留署任。俟军事平定。再饬赴滇等语。著照所请。　　

○又谕、沈瑜庆电奏、黔军到川。尚无一定处所。究应驻扎何处等语。著赵尔丰察看匪势。酌定该军驻扎处所。随时相机调遣。　　

○两江总督张人骏奏、参酌外省官制。遵陈管见。查地方官制。东西列国不同。其大别有二。一曰中央集权。一曰地方分权。大抵各因其地势国情历史沿革而异。衡之我国情势。均未恰合。中国疆域之大。为各国所无。俄之大乃兼藩服言之。本土实小于中国。且各国交通便利。故可纯用中央集权。中国则不能。若全国千余州县皆直隶京师。势必涣散无纪。是极端中央集权。不可行也。至西国联邦制度。各邦自有政府。上国仅同盟主。纯乎地方分权。中国仿行之将如唐末藩镇。有尾大不掉之虞。是极端地方分权。亦不可行也。我朝督抚专封疆之任。而一切行政。各部有监察制裁之责。司道府县节制于督抚。而仍考核于部臣。内外相维。上下相应法至善也。今将实行立宪。亦祗宜量加损益。不可过事更张。窃谓今日厘订外官制。所应申明者约有数端。一曰督抚权限我国疆域广远。疆臣奏事。不能直达。必致贻误事机。今应申明一切具奏事件。悉仍旧制通则所拟军政仍责在督抚。然有为中央集权之说者。欲将外省军政。直隶内部。将领不归督抚任用节制。一旦有事。缓不济急。今应申明督抚有调遣兵队。节制进退将领之权。至外交虽统属于外部。然通商游历传教。皆在外省。遇有事端。若在外了结。可免国际交涉。今应申明督抚有办理本省外交之权。二曰司道分合。外省之有会议厅。犹内阁也。司道各本署。犹京各部也。事关全局。不能不聚而合议。事属专司。不能不退而考求。今应申明司道于全局之事。在会议厅合办。专司之事。在本署分办。三曰道府存废。通则无守巡道。有府州县。而其第十七条云。如距省较远之地必须有大员镇慑者。可设兵备道专管督捕盗贼。调遣军队事务。是道亦酌留也现在附府首县业已奏裁。令知府自理民事。今应申明裁去守巡道。辽远者酌留一二。府理民事。仍兼管所属州县。四曰审判办法。行法首重宜民。乡民习知州县衙门。为其本管。若别设法庭。易滋疑虑。如建洋式房屋。尤予藉口。窃谓地方审判厅。皆宜以原有州县衙署改设。别给州县官以屋舍。至州县为地方行政官。虽不应干预司法权。而有地方治安之责。若兼任检察一职。既可省费。亦以安民。此又当申明者也。五曰地方自治实行监督。近日乡民多因自治与士绅为难。仍赖地方官平亭剖决。以习于信向故也。查自治章程。地方官为监督。有纠正检察解散撤销罚办治罪之权。又有执行之权。此又当申明者也。得旨、内阁会议具奏。　　

○又奏、州县为亲民之官。然必有以赡其身家。乃能责其尽职酌拟官俸。似应就地方情形。统筹出入。庶民无扰累。而官免亏赔。此事似小而实大也。下内阁议。　　

○江南提督刘光才因病解职。调甘肃提督张勋为江南提督。以裁缺天津镇总兵张怀芝为甘肃提督。　　

○以延欠公款。已革署河南原武县知县周维清逮追籍产。　　

○予故江西南章滟贡镇总兵邱俊凤优恤。如军营立功后积劳病故例。　　

○丁未。高宗纯皇帝诞辰。遣官祭奉先殿。　　

○遣官祭关帝庙。　　

○谕内阁、典礼院会奏、遵旨编制国乐专章一摺。声音之道。与政相通。前因国乐未有专章。谕令礼部各衙门妥慎编制。兹据典礼院会同各该衙门将编制专章缮单呈览。声词尚属壮美。节奏颇为口滟十和。著即定为国乐。一体遵行。词曰巩金瓯承天帱。民物欣凫藻喜同袍。清时幸遭。真熙皞。帝国苍穹保天高高。海滔滔。　　

○新疆巡抚袁大化奏、新疆人才缺乏。司法行法丞长多不及格。定章民事刑事须由地方审判呈诉。不能判结。再赴高等审判呈诉。如高等审判亦不能判结。须赴京师大理院呈诉。新省去京万里。穷民无此财力。以至积案累累。无可控告。拟请饬部设法通融。遇有各处审判厅不能审结之案。准由提法使就近提审。下所司议。　　

○以醉殴闹署。革新疆署高等检察长张培恺职。　　

○戊申。谕内阁、都察院代递盛京八旗满家汉兵联甲等请就原有随缺伍田妥拟章程以安生计呈一件。著赵尔巽按照所呈。悉心体察实在情形。妥拟办法详细具奏。原呈攻钞给阅看。　　

○又谕、电寄赵尔丰、据电奏、本年九月为咨议局常会之期。照章应行召集。现在省外匪徒扰窜。各路梗阻。军事正当吃紧。议案亦未及豫备。应如何办理。请旨遵行等语。著俟军事稍定。道路通畅。由该署督察酌情形。即行召集开会。
  </div>
  <div class="pagination">
   <a href="清实录宣统朝政纪_page123.html">
    上一页
   </a>
   <span>
    ...
   </span>
   <a href="清实录宣统朝政纪_page119.html">
    119
   </a>
   <a href="清实录宣统朝政纪_page120.html">
    120
   </a>
   <a href="清实录宣统朝政纪_page121.html">
    121
   </a>
   <a href="清实录宣统朝政纪_page122.html">
    122
   </a>
   <a href="清实录宣统朝政纪_page123.html">
    123
   </a>
   <span class="current-page">
    124
   </span>
   <a href="清实录宣统朝政纪_page125.html">
    125
   </a>
   <a href="清实录宣统朝政纪_page126.html">
    126
   </a>
   <a href="清实录宣统朝政纪_page127.html">
    127
   </a>
   <a href="清实录宣统朝政纪_page128.html">
    128
   </a>
   <a href="清实录宣统朝政纪_page129.html">
    129
   </a>
   <span>
    ...
   </span>
   <a href="清实录宣统朝政纪_page125.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
