<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 216 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 216 页/共 1860 页
  </h1>
  <div class="content">
   ○定副将参将保送引见例。谕、各省副将参将。从前曾降谕旨。令督抚提镇会同分别等第。五年举行一次现在陆续咨部。著将所保一等之副将参将。俱送部引见。永著为例。　　

○户部议准。云南巡抚张允随遵议。滇省地方。多深林密箐。兼有新辟夷疆。非内地可比。各衙门所设民壮自四名至四十名不等。均系必需。请照旧存留。从之。　　

○乙酉。上诣皇太后宫问安。侍早晚膳。　　

○丙戌。皇太后五旬圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门行礼。　　

○上诣皇太后宫侍宴。　　

○丁亥。上诣皇太后宫问安。侍早晚膳。翌日亦如之。　　

○己丑。上诣皇太后宫问安。　　

○命翰林院编修沈慰祖、提督广西学政。修撰金德璜、提督江西学政。　　

○庚寅。命督抚学政甄别教官。谕古者党有庠。术有序。民生八岁入小学。十五入大学。不独秀而为士者。群居乐业。天下实无不教之民。是以教化兴而风俗厚。后世设立教官。专以课士。已非先王有教无类之意。而近来教职。多系衰老庸劣之辈。不但不能以道德礼义化导齐民。并其课士之职。亦不克举亦安用此一官为也。朕御极之初。念其俸薄。不足自赡。特命增给。乃望其修举职业。助兴教化非以廪饩为养老之具。各员亦不当以司铎为养老之官也。著该督抚会同学政、严饬所属教官。务以实心实力。劝学兴文。恪尽课士之责。其有年力衰颓。贪念禄位。及庸劣无能。不称师儒之席者。秉公甄别。咨部罢斥。庶训迪得人。而于造士育才之道。庶几其有裨益。各督抚学政、仍当时刻留心。永久奉行。不可苟且塞责也。　　

○浙江布政使安宁奏、浙省审理参革巡抚卢焯等一案。可以结而不结。不当严而过严。督臣、钦差、不能和衷共济。得旨、若此据实陈奏、朕实嘉悦览之。朕早闻其如是。亦已降旨矣。　　

○谕大学士等。德沛、旺扎勒、承审卢焯婪赃一案。种种不协之处。已屡降旨训谕矣。近又闻原任山西布政使吕守曾、已经自缢。此固本人畏罪所致。亦由承审官办理不善故也。又闻初审时甚为严刻。案外拖连多人。案内要犯、监毙数人。且有严刑叠夹。腿骨已碎。尚未招认者。既如此严刻矣。而德沛又将皮绵衣服数十件、送与卢焯家。是又何意。又闻德沛私借盐道库银八千两。捐给书院膏火。此事果有之乎。清正大臣行事。断无擅动公帑以博私誉之理。且德沛以理学自居。刻书太多。夸张传播。亦非真理学之所为也。至卢焯一案。为时已久。彼地审办情由。朕皆得之传闻。何以德沛并未陈奏、况卢焯等自有应得之罪。早应定案。何以稽迟至今。德沛现署巡抚印务。俟新任巡抚到后交代来京陛见。旺扎勒于此事审定之后。即速来京。　　

○署广东布政使程仁圻、以失察钱粮加平。降旨革职。命署安徽布政使托庸、暂署广东布政使。　　

○辛卯。谕曰。护军统领衔阿琳、人甚平庸卑鄙。从前办理怡亲王家务时。闻伊于盐务受贿。将伊发往北路军营效力。兹据怡亲王参奏、阿琳于两淮商人马鸿儒案内。婪索银二万两。赃证确凿。今自军营释回尚心怀怨望。请将阿琳革职等语。阿琳著革职。这所参奏案情。俱系该王家务。阿琳又系王属下之人。其因盐务索取银两等事。著交该王门下办理。　　

○大学士等议奏、调任直隶总督孙嘉淦奏称。独石口外之红城子。开平城、二处。张家口外之兴和城、北城子、二处。地土宽衍。请于该处开垦驻兵。现已奉旨、派令尚书海望等查勘。俟查明到日再议外。再查古北口外热河等处。从前原无熟地。自康熙九年、将八旗官员人等口内熟地。换给口外荒地开垦。其原数作为额地。余地给本人执业。按亩交粮。热河东西。共旗地一万九千九百余顷。又古北口至围场一带。从前原无民地。因其处土脉肥腴。水泉疏衍。内地之民。愿往垦种。而科粮甚轻。故节年开垦升科者。三千余顷。此等民人。如内地本有田亩者。轻去其乡。反致抛荒故业。如系无业之民。而听其出口。五方聚处。旗民交杂。易滋事端。且该处本非民地。与其听游民占业。何如分拨旗人耕种。再热河地方。原驻满兵二千名。如此项民地、分拨旗人耕种。则兵粮充裕。尚可添拨。驻防更为周密。应令钦差大臣、前往独石、张家、二口勘地回转之便。再往古北口外热河等处。逐一履勘。将该处地势情形具奏定议。从之。　　

○宁古塔将军鄂弥达。副都统乌察拉、监察御史关福、奏、吉林乌拉满兵三千余户。穷苦者一千一百八十五户。甚穷苦者六百七十八户。盖因兵丁每月食饷二两。又无米石。值屡次出征。每年两次打围。需费甚多。又扣豫借生息银两。放饷时、除抵扣外。所余无几。贫苦逃走者甚多。今值严冬。生计维艰。请将极穷苦之六百七十八户。每户于资生银内、借支银四两。米四石。于乾隆壬戌年秋季为始按八季扣还归款。其贫苦之一千一百八十五户。尚有口粮。可接续至来年二三月间。俟来春再行斟酌办理。得旨。如所请即行。　　

○热河总管郎中巴图奏、巴克什营至张三营十四处。看守行宫兵丁钱粮。向例分三季遣员赴京支领。恐拨解稽延。支放不便。请于每年十二月分。将明岁应支饷银。一并由户部支领。存贮热河库内。按月分放。得旨。照所请行。　　

○是月。直隶天津镇总兵傅清奏、前以津镇不便营伍之事。公费不敷。马乾不一。墩拨坍塌。偏汛残缺。四条陈奏、部议止将营房修葺迟延、原有严例。应遵例随时催饬修葺。其余三事。概未准行。但此三事实系军营积困。一日不为定规。则有一日之隐忧。部议尚未推原清晰。请仍饬部施行。得旨。汝所论者、一镇也。部所议者、合天下营伍而言也。如此致辨非镇臣之体。戒之慎之。既有难处之势。将此奏交高斌、听其酌量议奏、若此奏、不但不可行。亦且不便交议。看来汝颇自大而自是。如此。则是无福之人矣。寻奏谢恩。得旨。览。不知实心悔过。空言无补也。　　

○两江总督那苏图奏、请于湖北武、汉、黄、德、等府。存备接济邻省仓内。买米一十万石。分发江南庐、凤、颍、泗、四府州属。派拨存贮。以资每年平粜。得旨。如所请行。　　

○又奏、靖江、崇明、二县刁民。罢市胁官。妄希冒赈。已严谕地方官。务将首恶奸棍。尽法严处。以遏刁风。得旨。是。所见甚正。　　

○江苏巡抚陈大受奏、下江本年漕粮。除灾地缓徵外。其报未成灾之地。收成减少。有实因迫困。输纳不支者。请于截留项下扣算。俟明岁秋收徵补。得旨。所办颇妥。　　

○又奏、请令民于冬月豫挖蝻子。每斗给银二钱。得旨。此亦未雨绸缪之一道也。　　

○又奏、阅过松江、太仓、一带营伍情形。会同提臣吴进义、加意整饬军务。得旨。吴进义颇堪任整顿之责。与彼和衷实力为之。　　

○又奏、下江事务殷繁。前抚臣尹继善。乔世臣、顾琮、在于关税例规。每年提解四五千两不等。以备公事之需。又经前抚臣张渠。徐士林。各奏、养廉不敷。请于江安、苏州、粮道、及海关道衙门、平余银内。海年提解二千两。以为公用。俱蒙俞允。今臣调任下江。应得养廉。实觉不足。合无仰恳恩准。照前抚例提解。得旨。照徐士林之例行。　　

○安徽巡抚张楷奏、上江之凤阳、颍州、二府及泗州。连被水灾。本地仓贮无多。地瘠民贫。捐监所纳不敷。请将本年截留漕米二十万石。尽留于凤、颍、泗、三属存贮。除三府州原额漕粮外。其别府州截留之漕米。俟来岁青黄不接时。就于本地照时价粜卖。将价银移交凤阳等处收买。得旨。如所请行。　　

○闽浙总督宗室德沛。副都统旺扎勒、奏、卢焯案内、原任山西布政使吕守曾、畏罪自尽。得旨。虽系如此。亦汝等办理不妥之所致也。且此案今经数月之久。并不将办理情形奏闻。况奏此事。亦未带奏一句。朕实不解汝等具何心胸也。　　

○又奏、会审卢焯案。有百姓数百人。喧言求释卢巡抚。推倒副都统衙门鼓亭栅门。得旨。此固刁民滋事。亦汝等办理不妥所致。屡有旨谕。尚未知耶。且朕早知汝等必有此激出事故也。可早为结案耳。　　

○又德沛奏、会审卢焯百姓鬨闹缘由。得旨。此亦因朕旨到后。始有是奏耳。不意汝亦如此无识见、无决断耶。且众人之激怒。并非为卢焯。若再严究为首之人。是又滋一番扰累矣。但刁风亦不可长。此事本非旺扎勒应办之事。可速结卢焯之案。令旺扎勒赍奏进京。汝留浙完此一案。候旨可耳。　　

○湖广总督孙嘉淦奏、调任督臣那苏图奏称、城、绥、二县。长安五寨。难以驻兵。无庸设协建城。城步县毛田地方。应设一营。令武冈游击移驻。经军机大臣议覆准行。又那苏图奏、苗田甚属有限。经军机大臣议覆、新招堡户。无庸安设。其分授之田。应令附近民苗佃种。臣查张广泗原奏、与那苏图所奏、情势迥异。苗疆要地。安营增兵。招户种田。所关匪细。长安地方。如可驻兵。足扼要害。自当设协建城。如果形势狭隘。道路难通。不惟城堡宜移。一切苗地营汛。皆当减彻。至附近苗田果有民人居住。既可租种苗地。亦可充当堡卒。如本无民人。则止当招苗承种。不可令民人错杂其中。再苗猺蠢动。非因汛单兵少之故。久安之道。当不仅在增兵设汛。臣欲亲历共地。谙其风俗。询其疾苦。立简易之法。使可久行。拟于明春前往查阅。务得确实情形具奏、得旨。是。知道了。　　

○又奏、遵旨销毁湖南督粮道谢济世所著经书、诋毁程朱之处。并俟询查谢济世居官如何。得旨。谢济世著书识见迂左。则有之。至其居官。朕可保其无他也。　　

○荆州右翼副都统札尔虎奏请归葬。许之。　　

○湖南巡抚许容奏办楚省积匪。编查保甲。得旨。所奏俱悉。实力稽察。毋致久而生怠可也。　　

○河南巡抚雅尔图奏、豫省平川旷野。地土广多。所以未能如江广积贮。由粪种未勤。地力不尽。习广种薄收之说。以为固然。查乾隆二年定议。各州县于乡民中。择其熟谙农务。素行俭朴。为闾阎信服者。量设数人。董率农事。然百余里间。所谓老农者。不过三四人。以之劝率。势有不及。臣今现行保甲规条。设立村长。管牌民一百户。年来各村长多能勤慎奉公。伊等皆谙练农务。拟将劝农一事。即责专管。行令地方官、于每岁首春。传集各村长。将劝农规条详加指示。并捐给纸笔。先令将所管百户、各田土脂瘠。向收若干。造册存县。岁底核其功过。若该村长所管地方。人工果劝。收成较胜。即奖以酒体花红。三年无倦。给与扁额。永免本户差徭。以示优异。其化导无术。扰累居民者。即行责革。庶官民交奋。而豫省土产。可日望充裕。得旨。此等事皆当详筹熟酌而为之。若存欲速之心。则利民之举。反为害民之端矣。　　

○又奏、先于乾隆四年、特颁谕旨。开浚省城之乾河涯。以消行潦。又念贾鲁河。原由江南地方全注入淮。命与江南钦差大臣留意疏浚。臣悉心勘议。先开乾河涯。洩省城积水至红沙湾而入沙河。复于中牟县十五里铺贾鲁河之北。创开新河一道。分贾鲁河水势。由沙河会新开乾河涯之水。以达江南之涡河。而汇于淮。绵延六万五千余丈。请锡嘉名。得旨。用惠济名可也。　　

○河南山东河道总督白锤山奏、仰遵圣谕。实力操练河标兵丁并令兵丁兼习腰刀斩马刀等艺。得旨。果如所言。实力训练。又何烦朕谕。若因朕谕而徒为此奏、则为大臣者不宜出此也。　　

○川陕总督尹继善奏遵旨商办郭罗克土司事宜。查郭罗克土番。远处边外。苗性凶悍。每于口外旷僻路迳。伺候番夷行旅。抢劫牲畜名为夹坝。然实无犯顺侵扰之事。臣委熟谙夷情之漳腊营游击马良柱、松潘同知章廷瑎、先往番巢。传集土官番目人等。宣布德威。反覆开导。许以自新。番众颇知畏惧。遵将素为夹坝者。陆续擒献。出具嗣后不敢为匪甘结。数月来已为帖服。应宽其锄剿。谨与抚臣提臣商酌善后之计。一、分设各寨土目。以资弹压。上郭罗克土百户甲喀蚌、庸懦无能。中郭罗克土千户丹增素行奸狡。上郭罗克向有上寨下寨之分。下寨设副土目蒙柯一名。中郭罗克所属奎苏之噶多等寨。向设副土目噶杜他索布六戈、二名。酌给外委土百户委牌。使之各管各寨。易于钳束并于番民内。择诚心向化。擒贼有功者。拔用副土目数人协理。一、颁给打物生号片。以便稽查番民不务耕作。向出口外打牲。以为生计。查其地原有可耕之土。一面劝谕。令其开垦。又案番寨之大小。酌给号片。上书系郭罗克打牲良番字样。用印钤盖。发给土目承领。凡有出外打牲者。查其实非夹坝。则人给一纸。如无号片。立时擒拏。土目徇庇。严行处分。至从前抢劫各案。均应免问罪追赃。每年派拨驻防官兵二百余名。既无弹压之实。徒启玩狎之心。应请彻回。以畜威重。得旨。所办甚妥。仍家因时制宜为之。　　

○西安将军绰勒多奏、查西安八旗兵丁牧场。在武功县所属渭川两河之间。两岸现已耕种。周围虽生青草。不甚茂盛。八旗马匹。未能肥壮。然自四月迄八月。尽可牧放。所有兵丁马匹。每年一匹出青。一匹留养。所有出青马匹。俟草黄后赶回喂养。则估领银粮既足。而马匹亦可肥壮。得旨。知道了。所有派出牧场兵丁。妥为管束。勿令滋事。　　

○甘肃巡抚黄廷桂奏甘省采买事宜。得旨。有治人。无治法。惟在汝因时制宜行之。　　

○又奏、宁夏府属中卫县。旧有七星渠。灌溉民田千余顷。近因山水冲塌。应量建水闸三座。但士民因上年亢旱。不能修补。请动项暂修。嗣后仍照往例、民间自行修筑。报闻。　　

○又奏、前任巡抚元展成奏、将废员效力、与例不符。勒令各回旗籍。得旨。好。如此不顾情面方是。　　

○左都御史管广东巡抚王安国奏、查出粤海关徵多报少缘由。得旨。若非庆复参奏、汝亦不肯为此奏也。一味讨好。岂朕信用之意耶。若再听其隐匿寄顿。不能完项。则汝之咎不可辞矣。　　

○广西巡抚杨锡绂遵旨回奏、逆苗石金元案。供情舛错。俟再审讯。得旨。览。总之边省捏饰之习不改。何由而得平静耶。　　

○又奏、迁江县向止设把总一员。驻劄县城。巡检一员。驻劄县东南之清水司地方。其西北两处。猺獞居多。山险箐密。向无专员弹压。是以奸逆李彩。得以滋事。兹拟于城西四十五里之平阳墟地方。添设理猺巡检一员。专管城西地方猺獞。又城北七十里之北四地方。为马平、来宾、忻城、等县要隘。拟移宾州营千总一员。带兵五十名。驻劄其地。以资防范。报闻。　　

○署广西布政使唐绥祖奏请、增学臣养廉。得旨。待朕斟酌降旨。　　

○署云南总督云南巡抚张允随奏报、十月初七、及二十三等日、石屏州地动报闻。　　

○贵州总督张广泗奏、参将刘宽等、以杨老三误认为戴老四。奉谕旨严饬议处。但该文武等、旋于十月二十七日、在九龙山将正犯戴老四拏获。审究非虚。应否以功抵过。得旨。伊等既已拏获正犯。尚可功过相抵。此奏知道了。　　

○贵州镇远镇总兵崔杰奏谢升任恩。并陈一切事务。实心办理。不敢粉饰。不敢怠弛。不敢心随境迁。不敢以整顿营伍。训练兵丁。遂可告无过。总期文武协和。抚绥得宜。使苗民渐染华风。岩疆咸成内地。得旨。若果如所言。无庸朕谕矣。实力为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百五十五　　


大清高宗法天隆运至诚先觉体元立极敷文奋武孝慈神圣纯皇帝实录卷之一百五十六
  </div>
  <div class="pagination">
   <a href="清实录乾隆朝实录_page215.html">
    上一页
   </a>
   <span>
    ...
   </span>
   <a href="清实录乾隆朝实录_page211.html">
    211
   </a>
   <a href="清实录乾隆朝实录_page212.html">
    212
   </a>
   <a href="清实录乾隆朝实录_page213.html">
    213
   </a>
   <a href="清实录乾隆朝实录_page214.html">
    214
   </a>
   <a href="清实录乾隆朝实录_page215.html">
    215
   </a>
   <span class="current-page">
    216
   </span>
   <a href="清实录乾隆朝实录_page217.html">
    217
   </a>
   <a href="清实录乾隆朝实录_page218.html">
    218
   </a>
   <a href="清实录乾隆朝实录_page219.html">
    219
   </a>
   <a href="清实录乾隆朝实录_page220.html">
    220
   </a>
   <a href="清实录乾隆朝实录_page221.html">
    221
   </a>
   <span>
    ...
   </span>
   <a href="清实录乾隆朝实录_page217.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
