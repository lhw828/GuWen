<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 452 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 452 页/共 523 页</h1>
    <div class="content">
○戊辰。以户部右侍郎卢荫溥、为礼部尚书。调户部左侍郎姚文田、为右侍郎。礼部右侍郎黄钺、为户部左侍郎。以内阁学士汤金钊、为礼部右侍郎。仍留江苏学政任。　　

○是日。驻跸新衙门行宫。　　

○己巳。上还圆明园。　　

○庚午。谕内阁、本月二十二日。朕驻跸旧衙门行宫。晚膳后召见果齐斯欢。并未在宫门祗候。令人至阿哥书房查问。亦未入直。至申刻伊始赶赴宫门。告知因回真武庙寓所。以致失误。当将果齐斯欢交都察院议处。自交议至今。已距六日之久。本日都察院堂官来园奏事。并未将果齐斯欢处分议上。实属迟延。所有都察院堂官俱著交部察议。果齐斯欢无庸令其再议。现在穆彰阿补授侍郎。出有内阁学士一缺。即著果齐斯欢降补。并罚俸一年。仍著在上书房行走。　　

○又谕、御史谢崧奏请速发会试盘费一摺。直省举人起送会试给予水脚银两。原系国家嘉惠士林、优恤寒畯之恩。自应早为给发。俾作长途资斧。乃有延至次年。俟该举子由京回籍。始令补领者。殊乖立法本意。嗣后此项银两。著各该藩司按照定例。于起送会试时。饬令该州县全数给发。其本科未经给领者。俱查明补给。如有书吏克扣勒掯情敝□大。查出严惩。以均实惠而杜侵欺。　　

○又谕、御史谢崧奏、申严匿名揭帖律例、以挽浇风一摺。隐匿姓名告言人罪。律应缳首。立法至为严切。原以此等阴狡之徒。计图倾陷。故重惩以息刁风。然此律久已颁行。而匿名揭帖仍累累不绝。在其人岂尽不知此律。其心以为踪迹诡秘。或可幸逃缉获。遂为此明知故犯之举。朕所以饬令查办者。原欲将作奸之徒设法拏获。按律惩治以儆其余。是以凡经破案者。俱按律治罪。从不宽贷。且有数案祇饬拏投递揭帖之人。并未将所控之人、所控之事、查讯究办者。若事无钜细。一概付之不问。恐亦不能因此即无匿名揭帖之事。人情浇薄。一切奸盗治罪之条。律载甚详。然断狱者甫执法于前。犯科者仍接踵于后。岂独此匿名揭帖一事、遂能朝令夕止。总之察奸正以除慝。使鬼蜮不能幸逃。庶浇风日渐敛戢。未可执一而论也。　　

○调兵部左侍郎禧恩、为户部左侍郎。转兵部右侍郎常福、为左侍郎。以内阁学士穆彰阿、为兵部右侍郎。　　

○以兵部右侍郎曹师曾、署刑部左侍郎。　　

○以礼部尚书卢荫溥、为国史馆总裁官。吏部右侍郎吴芳培、为副总裁官。工部左侍郎王以衔、为会典馆副总裁官。　　

○辛未。协办大学士刑部尚书章煦、因病解任。命吏部尚书戴均元、协办大学士。　　

○调兵部尚书吴璥、为刑部尚书。礼部尚书卢荫溥、为兵部尚书。转都察院左都御史戴联奎、为礼部尚书。以礼部左侍郎汪廷珍、为都察院左都御史。都察院左副都御史王引之、为礼部左侍郎。　　

○以礼部右侍郎廉善、署吏部左侍郎。　　

○以通政使司副使毛式郇、为光禄寺卿。　　

○以山西按察使汪如渊、为顺天府府尹。　　

○以正白旗蒙古副都统安福、为正红旗护军统领。工部左侍郎苏楞额、兼正红旗汉军副都统。　　

○以前任山西河东道承光、为山西按察使。　　

○赠故顺天府府尹费锡章、兵部侍郎衔。予祭葬。　　

○壬申。谕内阁、向来部院遇有议处事件。每因查被议之员有无加级纪录。以致议奏迟延。嗣后著于奉上□日五日之内。即行议上。其例不准抵者。于摺尾声明。即系应以级纪议抵者。亦毋庸先行查计。著于摺尾声叙例系应行议抵之案。可否准其抵销。请上□日遵行。如奉上□日不准抵销。毋庸查计。若准其抵销。再行查明核办。　　

○又谕、本日永锡等奏、阅看左翼前锋营兵丁步射、中五箭者二名等语。业将中箭五枝之前锋萨炳阿、成永、施恩矣。朕本年阅看前锋护军营官兵射箭。现已看毕五营。惟正黄旗护军营有中五箭者二名。其余四营并无中五箭者。王大臣等甫经验看前锋一营兵丁射箭。即奏有中五枝者二人。看来此内不无徇情充数。嗣后王大臣等阅看兵丁射箭。务须将实中箭数核计。仍交都察院于监察御史内奏派二员。会同王大臣等监射。傥有徇情。该御史即行据实参奏。如该御史不行具奏。查出后一并治罪。著都察院于明日即行奏派。　　

○癸酉。上诣大高殿行礼。　　

○还宫。　　

○以刑部右侍郎成格、署户部左侍郎。　　

○以故云南广通县沙矣旧土巡检苏遇禄孙庭桂、袭职。　　

○以常雩祀天于圜丘。自是日始。斋戒三日。　　

○是月。山西巡抚衡龄奏、奉到颁赏御制因循疲玩论墨刻。得上□日、四字是衡龄之考语。汝尚为此奏耶。幕友浮词。览之生厌。　　

○陕西巡抚朱勋奏、奉到颁赏御制因循疲玩论墨刻。得上□日、百篇申儆。尽为君之心。一字不循。失为臣之道。中外皆同。奈何奈何。　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百二十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十二年。丁丑。夏四月。甲戌朔。日食。　　

○享太庙。遣庆郡王永璘恭代行礼。　　

○乙亥。上诣南郊斋宫斋宿。　　

○丙子。常雩。祀天于圜丘。上亲诣行礼。　　

○幸圆明园。　　

○丁丑。谕内阁、御史王耀辰奏、申禁武职违制以重营务一摺。武职官员。统率营伍。训练兵丁。分应习劳戒逸。以励勇敢之气。定例不准乘坐肩舆。私役兵丁。禁令綦严。近来将军都统提镇等、恐又有养尊处优、故违定制者。著再申明例禁。嗣后将军、都统、副都统、提督、总兵官、如有乘坐肩舆者。经人纠参。即行照例革职。城守尉、协领、副将、参将以下等官。如有乘坐肩舆者。著该管将军都统副都统督抚提镇一面参奏。一面即将该员革职。其曾经出兵著有劳绩者。奏明作为兵丁食粮效力。其并无劳绩者。即行革职。至武职应用仪从等项。俱著查照会典遵行。毋得违例妄事华靡。多役兵丁。致干严禁。将此通谕知之。　　

○陕西巡抚朱勋奏、知县办理蔑伦重案错谬、请交部议。得上□日、此案李仁美、李仁潮、商同勒毙伊母。似此逆伦重犯。本应解省鞫审。明正典刑。但李仁美既已绝食毙命。李仁潮又患病沉重。西乡距省千余里。若解至中途病毙。复使幸逃显戮。殊不足以快人心。该县知县伍敏、传齐犯属亲族。立将李仁潮杖毙。并将李仁美戮尸。系属权宜办理。并无不合。伍敏、著免其交部议处。　　

○移山东曹州营参将守备驻东昌。添设曹州镇总兵官一员、游击、守备、各一员、为镇标中营。改东昌营都司为镇标右营。拨钜野、临清、东昌、寿张、梁山、高唐、德州、七营隶之。从巡抚陈预请也。　　

○缓徵陕西榆林、神林、府谷、葭、怀远、绥德、米脂、清涧、吴堡、九州县、上年歉收旧欠额赋。并各项银粮。　　

○戊寅。命都察院左都御史汪廷珍、为上书房总师傅。翰林院侍读学士徐颋、在上书房行走。　　

○己卯。谕内阁、庆祥等奏、热河行宫左近山阳地亩、禁止垦种、并山场余地、可否赏给额鲁特游牧一摺。热河居住额鲁特生齿日繁。畜养马匹增多。著加恩将普宁寺东西山场建庙余剩地面。一并赏给额鲁特游牧。不准私招民人开垦。余俱照所议办理。　　

○辛巳。上幸万寿山。　　

○命皇次子智亲王旻宁皇三子绵恺分诣黑龙潭觉生寺祈雨。　　

○以陕甘督标中军副将杨逢春、为山东曹州镇总兵官。　　

○壬午。谕内阁、十八年九月逆匪林清勾结李文成滋事。经滑县知县强克捷先期访破逆谋。将李文成获案夹讯。刑伤甚重。该逆党因而乘夜在滑城劫狱起事。李文成不能率众北来、与林清会合。及遁出滑城、又不能乘骑行走。得以迅就歼戮。强克捷之功甚钜。其全家被害。尤为可悯。前叠经降上□日褒恤忠荩。强克捷长子强逢泰、以骑都尉世职改授主事。其次子强望泰赏给举人。本科会试。未经中式。强望泰著再加恩赏给进士。准其一体殿试。　　

○赏会试年老举人李俭等五名、检讨学正职衔有差。　　

○癸未。谕内阁、孙玉庭等奏拣员调补元和县知县一摺。朕披阅单开李景峄参罚处分。共有三十六案。多系承审迟延及疏脱罪犯事件。该县现任丹徒。已不能办理裕如。岂复能胜省会首邑剧任。所奏不准行。该督等率行保奏。均著传上□日申饬。仍另选贤员。奏请调补。　　

○以礼部尚书成宁、为满洲繙译会试正考官。刑部右侍郎成格、为副考官。太仆寺卿瑚松额、为蒙古考官。　　

○甲申。上幸静明园。诣龙神庙拈香。幸静宜园。　　
</div>
    <div class="pagination">
<a href="清实录嘉庆朝实录_page451.html">上一页</a><span>...</span><a href="清实录嘉庆朝实录_page447.html">447</a><a href="清实录嘉庆朝实录_page448.html">448</a><a href="清实录嘉庆朝实录_page449.html">449</a><a href="清实录嘉庆朝实录_page450.html">450</a><a href="清实录嘉庆朝实录_page451.html">451</a><span class="current-page">452</span><a href="清实录嘉庆朝实录_page453.html">453</a><a href="清实录嘉庆朝实录_page454.html">454</a><a href="清实录嘉庆朝实录_page455.html">455</a><a href="清实录嘉庆朝实录_page456.html">456</a><a href="清实录嘉庆朝实录_page457.html">457</a><span>...</span><a href="清实录嘉庆朝实录_page453.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
