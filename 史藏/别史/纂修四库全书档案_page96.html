<!DOCTYPE html>
<html>
<head>
    <meta charset="UTF-8">
    <title>纂修四库全书档案 - 第 96 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纂修四库全书档案 - 第 96 页/共 196 页</h1>
    <div class="content">乾隆四十四年二月十五日
都察院等衙门奏，四库全书馆所进各书，该总裁等抽阅书内，俱有错误记过，应将协办大学士 吏部尚书程景伊、户部左侍郎董诰、翰林院侍讲学士朱珪、鸿胪寺卿倪承宽均照不行详查例罚俸六个月，并疎忽之徐立纲、莫瞻菉等各罚俸三个月，注于纪录抵销一疏，奉谕旨：
程景伊、董诰、朱珪、倪承宽俱着罚俸六个月；徐立纲、莫瞻菉俱着罚俸三个月，注于纪录抵销。余依议。（起居注册） 六○二　谕内阁着将明人违碍书籍内匡救时艰诸疏选择编为《明季奏疏》
乾隆四十四年二月二十五日
乾隆四十四年二月二十五日内阁奉上谕：
四库全书馆节次汇进各省送到违碍应毁书籍，朕亲加抽阅。内如徐必达《南州草》所载奸商、奸珰结贿欺君诸疏，俱持论不挠，极为伉直。又如萧近高《疏草》内载其劾大珰潘相等以矿税扰民，宋一韩《掖垣封事》亦有劾东厂及税监李凤、梁永等蠹国病民诸疏，均属详明剀切。又侯震阳《天垣疏略》，以客氏再入禁中，抗章极论，并及于沈（氵隺）之交通内臣，亦能侃侃不阿。虽其间若徐尔一之九八分疏，极口诋斥孙承宗，而于温体仁、霍维华等则曲加赞誉，是非倒置，此外亦不过摭拾陈言，以图荧听，固无足取。其余谠论危言、切中彼时弊病者，实俱无惭骨鲠。前因明季诸臣，如刘宗周、黄道周等，立身行己，秉正不回，其抗疏直谏，皆意切于匡救时艰，忠荩之忱，溢于简牍。已降旨将其违碍字句，酌量改易，毋庸销毁。因复思明自神宗以后，朝多粃政，诸臣目击国势之阽危，往往苦口极言，无所隐讳，虽其君置若罔闻，不能稍收补救之效，而遗篇具在，凡一时废弛瞀乱之迹，痛切敷陈，足资考镜。朕以为不若择其较有关系者，别加编录，名为《明季奏疏》，勒成一书，使天下万世晓然于明之所以亡，亦可垂示方来，永为殷鉴。况诸臣弹劾权奸，指摘利病，至不惮再三入告，实皆出自爱君体国之诚，而其姓名章疏，不尽见于《明史》。朕方欲阐幽微显，又何忍令其湮没弗彰？况诸臣在胜国言事，于我国家间有干犯之语，彼自为其主，不宜深责，非若身入本朝、肆为诋悖者可比。原不妨就其应存诸疏，将触背字面略为改易选录，余仍分别撤毁，于办理违碍书籍，亦属并行不悖。着交该总裁遴选一、二人，详悉校阅，编辑缮录，以次呈览，候朕鉴定。并将此通谕中外知之。钦此。（军机处上谕档） 六○三　军机大臣奏发下明人奏疏遵旨掣出拟选各篇谨将原书呈请销毁片
乾隆四十四年二月二十六日
所有节次发下明人奏疏各书，除将拟选各篇遵旨掣出另办外，谨将原书仍行进呈，请旨销毁。谨奏。（军机处上谕档） 六○四　军机大臣等奏遵旨指驳明颜季亨撰《九十九筹》等情片
乾隆四十四年二月二十六日* 
臣等遵旨将明颜季亨所撰《九十九筹》十卷，附《时务体要》一卷，详加检阅。查季亨出处始末未详，据其书中自叙，盖温体仁门下士也。明季山人墨客多往来塞上，以觊觎进用，故季亨是书亦主于大言耸听，侥幸功名。中如《任用参军》、《搜求隐侠》、《擢用豪杰》三篇，语语皆为游士地，其志趣庸妄，可以考见。其第二篇力诋熊廷弼，第六篇力雪王化贞，第九篇于熊、王功罪恣意颠倒，第十二篇至谓廷弼之不进兵，盖欲存本朝以自重，任情污蔑，变乱是非，知为迎合时局之小人矣。
至其所列诸筹，大抵鄙陋迂愚，不过腐儒策略，而妄谬之处尤多。卽所列拒我诸筹，如第十六篇，称本朝制胜由于善占太乙数，欲求通太乙法者相敌。不知神武睿谟，所向克捷，从未尝藉小术以决胜，季亨乃欲求效于占卜，与儿童之见何异？第二十篇欲以锐兵绕出长白山后，不知长白山灵区奥境，人迹罕通，本朝一统幅员，常时惟循望祭之礼，虽遣人穷历高深，曾至其地，亦未至山之后也。明兵脆弱，安能绕出其后乎？且长白山后去兴京、盛京绝远，卽绕出其后，又何为乎？第二十三篇欲于潮河川多设石墩以碍马足，不知本朝威武奋扬，策骑腾骧，陟险峻如履平地，岂区区数石所能阻耶？第三十四篇欲以舟师泛海，攻我根本，不知登莱之舟，岂能跨越大瀛，溯图们、松花、鸭绿诸江，逆流而抵我国？纵使间关幸达，孱卒孤悬，有坐而受缚耳！尚何能以一矢相向哉！第三十七篇欲用车战，第三十八篇欲用火攻，不知本朝长于骑射，出入若神，既非拘守阵图为车所能御，亦非结聚营寨为火所能焚，实皆梦呓语也。第二十九篇欲修长城，以防我冲突，不知本朝统兵入边，皆其所守之各关隘，如历无人之境，并未由长城残缺处踰越而进，虽修城何益？第四十一篇欲行保甲以杜我间谍，第三十三篇欲获我间谍，饵以富贵纵归，以为彼用，不知本朝用兵不恃间谍，而八旗子弟大义素明，即或偶为所得，亦断非彼富贵所能饵，更见其计之左矣！至于五十六篇欲刊一报雠之帖，徧贴于官民之堂中，使之触目警心，共图恢复，尤不足当一噱也。
至其自谋之术，第五十八篇欲令富民助饷，不知明之乱亡正由于加派，当时有痛切谏止者，黎民皮骨仅存，而更重征以敛怨，其筹若行，不过速天下之叛耳！又第六十七篇欲议海运，不知若由内洋，则胶莱旧河，当明初太平之时屡修复之，尚不能就，岂乱离之世所能？若由外洋，则其时朝鲜久臣服于我，辽渖皆归我版图，而万艘来往，近我藩篱，直谓之为我转输可也，庸有利乎？而其尤谬者，如第五十三篇欲练土兵以自固，不知本朝威捷震叠，旗锋所指，虽连营百万，顷刻皆摧，岂数百凋瘵残黎所能旅拒？甚至欲赦罪人使从军，不知奸猾桀黠之徒，丽（罹）于法网者本非一律，若杀人盗刼重犯，岂可屈法以贷其死？若情轻之犯，率多懦怯，又安能隶籍从戎？且彼素练之营兵，尚不足用，此辈既未训习，又复奸顽，较之驱市人而战之，其失更甚，遇我军锋，惟各鸟兽散耳！如是而腼颜自以为善策，不待有识者知其谬妄也。
总之，季亨此书，不但在本朝为狂吠，卽在明代，亦当受妄言乱政之诛，不得谓之忠于所事，此宜急投水火，更无纤毫疑义者也。所有原书四本，仍行封固进呈销毁，并将指驳各条录呈御览，恭候钦定，卽交部传抄，俾天下共知颜季亨《九十九筹》一书，不特诋斥本朝，理宜销毁，卽其为明季所筹之策，荒唐乖谬，亦不足存，亟应通行禁毁，以正人心而息邪说。
是否，伏候训示。谨奏。
乾隆四十四年二月二十六日奉旨：依议。钦此。（军机处上谕档） 六○五　都察院为吏部奏请议叙四库馆年满各员钦奉谕旨事致稽察房移会（附奏折）
乾隆四十四年二月
都察院知照事。
本年二月初八日，内阁抄出德<保>等奏四库馆效力年满议叙各员请派大臣考验，分别录用，钦奉谕旨一道。相应抄单移会稽察房可也。须至移会者。
计黏单一纸。
右移会稽察房。
乾隆四十四年二月　日 
附　吏部尚书德保等奏将四库馆年满议叙人员严加考试折
臣德保等谨奏，为请旨事。
查四库馆效力年满人员，节经该馆奏明从优议叙，分别铨选分发，仰蒙恩旨允准，遵照在案。但该馆此次议叙人员非别馆可比，人数众多，其间品目不一，材质亦自有不同。至得缺分发时，虽有九卿验看之例，不过徒观外貌，与材具是否可用，身家是否清白，一时断难周至。查正印各官均系职膺民社，责成綦重，卽佐杂等项，亦自有身任地方之责，若不详慎甄核，累示区别，一经议叙，卽概予铨选分发，诚恐不免滥竽，致滋贻误。臣等公同悉心酌议，凡此项年满议叙人员，臣部汇齐人数五十名以上，奏请钦命策题，并特派大臣监试，御史入场严加考试，仍令原出结之同乡京官临场认识，无许混冒。其有考试正途出身者，必须文理通顺，卽由贡监捐纳出身，亦须字画端楷方准入选，注册铨选，验看分发，始于地方有益。倘文义字迹俱不堪录取，卽将该员扣除，其有原班可归者，仍归原班选用，无班可归，只留其出身，不准其滥邀议叙。如考试时无故临场不到，照规避例议处。如此稍为区别，庶民事不致滥膺，而吏治益昭慎重矣。
再，查各项分发人员，俱应随同月官验看，往往有临期不到者，迨出示传唤后，始据以患病呈报，塘塞了事。若不予以惩创，恐致效尤者众，不免渐生规避之端。应请嗣后应行分发人员，无论议叙捐纳，已经验照投结，示期验看，如有患病情事，准其预行赴部呈明，暂停传验，俟报明病痊后，再行补入下次验看。倘有不预为呈明，临期无故不到者，即将该员照违令例谗处。其有五城司坊传唤不到，或以患病等事捏详报部，一经查出，将司坊官一并分别照例议处。
是否有当，伏候训示遵行。如蒙俞允，所有现在业经议叙人员，俟臣部验明人数，奏请考试后，再行照例办理。
为此谨奏请旨。
二月初六日奉旨：吏部奏请将四库馆效力年满议叙人员严加考试，分别核办。所奏是，应如此办理。此项在馆人员，虽系自备资斧效力，而议叙实不免过优，殊非慎重名器之道。朕原因四库全书卷帙浩繁，既办一大事，卽不能计及小节，略予从优，非不知其中有些微小弊也。但恩施固当令均沾，而录取亦不宜太滥，况人多而流品混淆，自当区别。嗣后此项议叙人员，着照部议，汇齐五十名奏请考试一次。惟是伊等写书时，大率倩人代缮，其本人字画未必悉能工楷，将来考试时，着派出阅卷大臣稍为宽取，不必照正考之例过于精核，以示格外体恤之意。其有不到及倩人代作诸弊，仍着照部议严察。钦此。（内阁移会） 六○六　谕着四库馆总裁福隆安等专司考核督催以期迅速蒇事
乾隆四十四年三月初六日
乾隆四十四年三月初六日奉旨：
向来各馆应进书籍俱系按卯稽查，惟四库馆所办之书向无查核。全书卷帙浩繁，不可不设法稽考。该馆总裁福隆安、英廉、金简俱无阅书之事，卽着专司考核督催，以期迅速蒇事。钦此。（军机处上谕档） 六○七　寄谕署湖广总督郑大进速办冯王孙着《五经简咏》一案
乾隆四十四年三月十六日
大学士于<敏中>字寄署湖广总督 湖北巡抚郑<大进>，乾隆四十四年三月十六日奉上谕：
据三宝等奏兴国州候选训导冯王孙呈所著《五经简咏》二本，语多狂悖，并有不避庙讳之处，现在提同应质犯证，严审究拟，俟将刷印各本搜查净尽，同起出板片一并解京。等语。朕初阅时，尚以为不过如李湖前奏陶汝鼐、黎元宽诗集一例，及加细阅，则冯王孙现系捐贡候选训导，且曾在国子监肄业，久为学校教育之人，理应知法守分。今阅签出诗内各句，悖妄狂诞，不可枚举，且有「复明削清」之语，并于庙讳全然不避，悖逆显然，实属可恶。应卽严讯该犯，录取确供，照大逆凌迟缘坐律，迅速问拟具奏，以正人心而伸法纪。并将所有刷印各本尽行查缴，毋使片纸存留，并查此外不法诗文，一并解京销毁，勿以具文了事。计此时三宝应已遵旨驰驿赴闽，图思德尚未到任，此案卽交郑大进速行妥办具奏。此旨着由五百里传谕知之。钦此。遵旨寄信前来。（军机处上谕档） 六○八　寄谕盛京将军福康安将府丞李绶办理磨毁改刻碑碣等事覆奏
乾隆四十四年三月二十一日
大学士于<敏中>字寄盛京将军福<康安>，传谕奉天府府丞李绶，乾隆四十四年三月二十一日奉上谕：
上年谕令李绶将奉天各属所有神祠坟墓碑碣及村堡隘口门扁等项详细查明，如有违碍字样，卽行磨毁改刻。嗣据该府丞陆续奏明应行磨毁改刻者共一百六十六件。并据福康安奏称，接准府丞会办咨文，委员查验，并于巡视城工之便留心询访，亲诣查勘等语。现在曾否通行办完，未据续奏。朕昨岁在盛京，见李绶人尚能事，欲俟其办完此事加恩擢用，并曾命军机大臣传谕及之，想彼办理此事益当奋勉。着传谕福康安，即将李绶曾否办竣之处，详悉具奏。并谕令李绶卽行据实覆奏。钦此。遵旨寄信前来。（军机处上谕档） 六○九　军机大臣等奏阅看尹会一奏议刻本情形并黏签进呈片
乾隆四十四年三月二十三日
臣等将尹嘉铨奏缴伊父尹会一奏议刻本详加阅看，内本未奉有朱批者共四十二件，又奉朱批「览」、「知道了」并发交部议无庸慎密者共三十六件，谨将原书黏贴黄签于下。其钦奉朱批有嘉奖训勉之处者共十三件，究属不因（应）刊刻宣露，谨将原书黏贴黄签于上，一并进呈。似应令尹嘉铨将不应刊刻各折撤去。
是否，伏候训示。谨奏。（军机处上谕档） 六一○　军机大臣奏山西巡抚巴延三解到黄廷桂奏疏缴进销毁片
乾隆四十四年三月二十三日
据山西巡抚巴延三将黄检刊刻伊祖黄廷桂奏疏，从前在山西时曾送给巴延三及河东道叶佩荪，代州知州吴重光各一部，共计十二套，委员解送到京，理合缴进销毁。谨奏。（军机处上谕档） 六一一　谕内阁所有尹嘉铨缴出伊父奏疏及板片仍着发还
乾隆四十四年三月二十三日
乾隆四十四年三月二十三日内阁奉上谕：
前因黄检刊刻伊祖黄廷桂朱批奏疏，殊属谬妄，因谕令将所有板片及刷存之本，或已经分送者，查明解京销毁。并通谕各督抚详悉晓谕确查，如大臣家有似此曾经镌刻者，卽令其子孙将板片书本一并缴出，奏闻送京销毁。原因刊刻奏疏，乃明季陋习，甚至真伪混淆，深为世道人心之害。况自焚谏草，实古来人臣之大谊，必欲存稿以炫其长，已乖正理。然或将曾经采用之疏刻入集中，尚不为过；若已经部驳者，卽不宜复行存刻。至以所奉朱批妄行增减，则尤不可。所降谕旨甚明。
兹据原任大理寺卿尹嘉铨将刊刻伊父尹会一奏疏二本及板片奏缴请毁。朕详加披阅，大率发交部议者居多，原可无庸慎密，卽其中间有训勉之旨，亦不过随事批示，非必不可宣露于外者，与黄检所刻伊祖黄廷桂奏疏擅将皇考朱批删改，且止载嘉奖而不载训饬者不同，不在应毁之列。所有尹嘉铨缴出原书及板片仍着发还。朕办理庶政务期得当，从不肯为已甚之事，此其一端也。恐内外臣工尚未能深喻朕意，着再将此通谕知之。钦此。（军机处上谕档） 六一二　军机大臣奏查明正月至三月所进书籍错误次数请将总校等交部察议片
乾隆四十四年四月初五日
查四库全书馆进过书籍，前经奉旨：将指出错误记过之处，每三月查核一次。其总裁错至三次，分校、覆校错至两次者，均交部察议；其余未及次数者，着加恩宽免，毋庸于下次节（接）算。钦此。又奉旨：现已添设总校，其总裁等不过从中抽阅，伊等所阅之书既少，则处分不应仍照向例。嗣后书内每错一次，卽将签贴之总裁交部察议。钦此。又总校张能照等检阅书籍较多，前经奏明照三次议处之例办理，奉旨允行。各在案。
上年十二月以前所进书籍，错误次数业经按季查核。兹自本年正月起至三月止，四库馆进过全书二次、《荟要》二次，臣等详加查核。总校仓圣脉、胡荣各记过五次，王燕绪记过三次；分校常循记过三次，石鸿翥、李斯咏各记过二次，应请旨交吏部照例察议。其余总校杨懋珩、朱钤，分校王璸、范鏊、张曾炳、朱攸、王钟健、徐立纲、戴联奎、金学诗，各记过一次，均未应交部，应毋庸议。又此次总裁抽阅书内，尚无记过之处，亦应毋庸议。合并声明。谨奏。（军机处上谕档） 六一三　江苏巡抚杨魁奏续缴应毁书籍并再实力妥办折（附清单）
乾隆四十四年四月初八日* 
江苏巡抚臣杨魁谨奏，为续缴应毁书籍，仰祈圣鉴事。
窃照伪妄遗书，钦奉谕旨，饬令实力查缴，江省苏州书局节次收获违碍书一百二十七部、各项重复书一万三千一百六十六部、板片三千四百七十六块，又沈德潜选辑之《诗别裁集》四百八部、王锡侯《字贯》等书三十二部，先后分晰开单，奏蒙圣鉴，并卽解缴销毁在案。
臣复严督地方各官及试用佐杂敎职等分投搜觅，将所有伪妄之书陆续查收缴局。臣与藩臬两司率同局员详加校阅，内有新获违碍书一十四种计七十八本，又重复应毁书二百四十九种共三千五十二部，《诗别裁集》二十部，王锡侯《字贯》等书二十部，《三易集》、《瑶华集》板片二副共六百七十三块，徐述夔《一柱楼》等书十八部、传一本并板片四副共三百八十五块，谨分晰开列清单，恭呈御览。一面委员解交军机处查收，请旨销毁；一面将新获各种书籍目录、人名分咨各省一体查缴。仍再恪遵圣训，务于限内实力妥办，俾犬吠狼嘷根株尽绝，毋致稍有遗漏。
除俟续获之书另行奏缴外，臣谨会同两江总督臣萨载恭折具奏，伏乞皇上睿鉴。谨奏。
乾隆四十四年四月初八日奉朱批：览。钦此。 
附　苏州书局收缴违碍书目清单
江苏巡抚臣杨魁谨奏，今将苏州书局搜违各书目同续缴重复违碍书籍开列清单，恭呈御览。
计开：《澹生堂集》一部，十六本。明末山阴祁承（火业）着。
《耦耕堂集》一部，四本。明末徽州程嘉燧着。《抚吴疏草》一部，二十本。明末东阳张国维着。
《韩文恪集》一部，十本。明末博罗韩日缵着。《燹余藁》一部，六本。明末钱塘陆彦龙着。
《海防纂要》一部，四本。明末太仓王在晋纂。《弹园杂志》一部，三本。明末吴县伍袁萃撰。
《雾唾集》一部，一本。明末金坛张明弼着。《游燕杂记》一部，一本。明末长洲朱祖文着。
《翠娱阁集》一部，一本。明钱塘陆云龙着。《守筌》一部，一本。明末如皋冒起宗辑。
《统揭全抄》一部，四本。明末凤阳李承祚辑。《后场隽永》一部，六本。明末嘉兴项声国辑。
《客燕杂记》一部，一本。抄本。明末平湖陆启浤着。
以上共书十四种，均有谬妄违碍语句，应请销毁。《明通纪辑录》二十七部。
《明通纪辑要》三十八部。《明通纪辑要》十四部。
《明通纪直解》九部。《明通纪续编》九部。
《明纪编年》四十二部。《通纪纂》六十三部。《捷录大成》三十二部。《捷录直解》十部。
《注略》三部。《明从信录》二十七部。
《明法传录》十一部。《神宗大事纪要》一部。
《甲申大事纪》十部。《颂天胪笔》十三部。
《东夷考略》六部。《所知录》四部。
《名山业》八部。《古今议论参》五部。
《广古今议论参》十七部。《台中疏略》二部。
《隐秀轩集》十八部。《七录斋集》十部。
《沆瀣集》一部。《杜曲集》一部。
《已吾集》七部。《拟山园集》八部。
《吕留良家训》四部。《白耷山人集》十二部。
《喜逢春传奇》六部。《两朝从信录》二十四部。
《三朝要典》二十五部。《三大征考》三部。
《嵞山集》二十四部。《后场纪年》六部。
《四夷考》三十部。《白石樵真稿》六部。
《王季重集》三部。《晚香堂集》十一部。
《明职方地图》三部，《陈眉公集》十三部。
《田间文集》四部。《寒支集》七部。
《容台集》一部。《晚村文集》二部。
《卽山集》十三部。《十六朝广汇记》二部。
《避园拟存》二部。《无梦园集》四部。
《辽筹》二部。《今乐府》一部。
《太乙山房集》五部。《兵略》一部。
《壶山集》八部。《曾庭闻集》二部。
《石臼集》二部。《中兴实录》二部。
《南极篇》二部。《邱邦士集》六部。
《求是堂集》三部。《田间诗集》九部。
《寓林集》二部。《宝日堂集》三部。
《翰海》十九部。《二三场开律》三部。
《兴朝治略》一部。《翰林馆课》二部。
《策衡》六部。《环中堂集》一部。
《策类典》四部。《甲申纪事》七部。
</div>
    <div class="pagination">
<a href="纂修四库全书档案_page95.html">上一页</a><span>...</span><a href="纂修四库全书档案_page91.html">91</a><a href="纂修四库全书档案_page92.html">92</a><a href="纂修四库全书档案_page93.html">93</a><a href="纂修四库全书档案_page94.html">94</a><a href="纂修四库全书档案_page95.html">95</a><span class="current-page">96</span><a href="纂修四库全书档案_page97.html">97</a><a href="纂修四库全书档案_page98.html">98</a><a href="纂修四库全书档案_page99.html">99</a><a href="纂修四库全书档案_page100.html">100</a><a href="纂修四库全书档案_page101.html">101</a><span>...</span><a href="纂修四库全书档案_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
