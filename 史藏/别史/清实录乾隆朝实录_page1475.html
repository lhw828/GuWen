<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1475 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1475 页/共 1860 页
  </h1>
  <div class="content">
   ○癸巳。谕、据阿桂等奏。本月十五日。令海兰察、明亮。率同乾清门侍卫、并侍卫章京等。带领奋勇官兵、屯练降番、及阿拉善兵。豫备埋伏。令海禄等带兵策应。舒亮等各由本卡进攻。乘密雨时。出贼不意。将板捆土袋。抛入贼壕。我兵勇气百倍。哈当阿、带领降番。首先跳入壕内。与贼搅杀。并用挠钩钩开土袋板片。一面抛掷火弹。一面踊身而上。剿杀贼众。占得贼卡贼壕。俱经拆毁填满。海兰察、明亮又督率官兵。远则枪箭齐发。近则短兵相接。各路官兵。咸怀振奋。分占磡上贼卡。海兰察、明亮。又拏立木栅。带兵扑入贼营。痛加剿杀。抛射火箭火牌。将帐房板屋。尽行烧毁。夺获贼人刀矛鸟枪无算。贼匪退回华林寺死守。海兰察、明亮。又逼拏木栅。贼人被我兵枪箭击死甚多。除被贼抢去尸身未经割获首级外。共割得贼人首级一百二十余颗。并首逆苏四十三。党恶韩一提巴拉。周阿浑、张怀德。马黑提卜等首级。此外被官兵杀死及带伤者三百余人。现止二百余人。退回华林寺死守。均不过残败贼党。数日内即可剿戮净尽等语。此次围剿贼巢。海兰察、明亮、屡次率众争先。攻夺贼卡。歼戮甚多。实属首先奋勇出力。并哈当阿、著交部从优议叙。其余在事出力之大小各员弁。著阿桂等查明。分别等第。一体咨部议叙。其阵亡之三等侍卫吉尔坦保。著交部照例给与恤典。拜唐阿塔克达那。并著加恩。照蓝翎侍卫例议恤。此外受伤各员弁。及阵亡被伤之官兵等。均著阿桂等查明。照例给与优恤。至此次川省降番。尤为鼓勇先登内受伤者、著阿桂先行赏赉。其余一概再行赏给一月钱粮。以示奖励。其首逆苏四十三首级。并著传示各省俾回民等各知儆戒。再阿桂等奏此次官兵杀死逆党阿浑五人内。查出海朝宗一犯。系四月中旬。伍弥泰、仁和、马彪、公同商酌。遣赴贼营晓示。解散党羽。被贼留住。即称阿浑。与首逆同坐议事。据实参奏等语。伍弥泰等。身任将军提督。均有奏事之责。既经遣人赴贼营晓谕。又复被留未回。何以并未陈奏。直待阿桂等查出。甚属错谬。伍弥泰、仁和、马彪。俱著交部严加议处。　　

○又谕、此次剿灭。撒拉尔贼匪。海兰察、甚为奋勉。著加恩将伊子安禄。授为三等侍卫。以示奖励。　　

○谕军机大臣、此时余党无多。且要犯首犯。已皆歼毙。所余不过败残贼众。何以尚然如此死守。实不可解。但不值复烦我官兵用力攻剿。止须围守严密。或待其饥渴自毙。便可乘机擒捕。惟在扫除净尽。不致漏网为要。至苏四十三。虽已不能生擒槛送。尽法处治。以快人心。但其党恶要犯中。尚有韩黑提卜、马作南。二犯。均系头人。如能设法生擒。解京审办。亦可根究贼人起事的确实情。尽法处治。至苏四十三首级。当照康熙年间。办理噶尔丹之例。传示各省回民居住地方。每处悬示数日。使之共知儆戒。再此时剿捕余贼。自属易办之事。所有由京派往之海兰察、额森特、及侍卫官员等。著阿桂酌量。如将来办理余党。尚须伊等带兵。则仍行暂留。倘已无需多员。或就其中酌令陆续先行回京。并传谕伊等到京后。准其在家休息。俟八月初。再赴热河。以示优恤。　　

○又谕、据福康安等奏、乾隆四十五年分。滇省新旧大小各厂。通共办获铜一千一百二十七万余觔零。核查各厂年额。应办铜一千九十五万余觔。已多办铜三十一万余觔。又奏、将庚子第二运第一起趱运在途。其后五起。亦已办竣发运各等语。滇省铜觔旺产。各厂采获复有盈余。自系该督等、实力办理。整顿得宜所致。各矿产铜。年产年获。于每岁应办之数。稍有盈余。足供转输。较前已有起色。至于天地自然之利。要当留其有余。为每年采获之地。不可专务目前。尽力搜获。以致办理太过。将来采挖。转有盈绌不齐之处。著将此传谕知之。　　

○甲午遣官祭火神庙。　　

○乙未、谕军机大臣、据刘墉奏、接准舒常、郑大进、来咨。派员于扼要处所截拏啯匪一摺。此案啯匪纠约多人。滋事不法。前据舒常等奏报。业经传谕该督等。及四川、贵州、各督抚。严饬所属。上紧躧捕。务期弋获。从严办理。不可稍存姑息。此时各该省。想已将啯匪陆续捕获。著再传谕舒常等、将前获啯匪蔡友应。并续获匪犯。严审根究。伊等于何时、何处、结夥同逃。并欲逃往贵州何处。且意欲何为。详悉研审。定拟具奏。并传谕文绶。将此等啯匪、如何在川省为匪脱逃缘由。一并详悉查明具奏。　　

○工部等部议覆、直隶总督袁守侗疏称。北运河筐儿港减河南堤。近年汛水涨发。屡被冲塌。劳费无益。请将派用民力修筑之例停止。其堤内武清、天津、及津军厅、所属。民地、官地、并苇渔课地。共一千八百七十六顷七十五亩零。每年改照水草则例。每亩止徵银四厘。应减粮银四千七百七十七两零。惟南石坝草土各工以下。酌留民堤二百四十丈。捍卫草坝。饬令杨村通判。归岁修案内估修。天津北仓护堤一道。保障廒座。向系杨村通判管理。应改入南运河岁修案内估修。再天津县境内。有海河叠道五闸等工。向系天津典史、与葛沽巡检分管。势难兼顾。请改令原设之减河主簿管理。其原设筐儿港汛兵二十名。仍拨还该讯千总。均应如所请办理。从之。　　

○予故翁牛特扎萨克镇国公恭格喇布坦、祭如例。　　

○丁酉。谕军机大臣、据萨载等奏、河湖水势加长情形。及筹办魏家庄漫工物料一摺。内称漫口东坝。全河奔注。溜势汹涌。水深三丈以外。现已赶镶八丈。并赶筑坝台、以备进埽。至徐城志桩。水势长至一丈三尺。韩家堂、张家瓦房、旧工。俱溃堤塌埽。现在抢护平稳。其漫口下注之水。归入洪泽湖。有长无消。清口已展宽至八十丈。山旴五坝内。智义、二坝。并经开放。而高堰一带。盈堤拍岸。风浪堪虞。拟于未开三坝内。再开一坝。以资分洩。至南关、车逻等坝。或亦须酌开。或无庸筹及。饬令妥酌办理等语。洪湖水势浩瀚。果至实在不能容纳。自不得不再行酌开一坝。然此乃无可如何之计。至交秋以来。此间天气晴爽。南河水势。或亦可望渐消。所称车逻等坝。仍应坚守之处。自应如此。至高家湾迤下三堡地方。开挖堤工。接筑引渠。既经过水三尺。颇为迅捷。所办亦可。著萨载等。即速详悉绘图贴说呈览。至所称、上游各厅修防吃紧。存工之料。难以分拨。祗有下游水势消落。存料堪以拨济。其进埽堵筑。必俟新料成熟。方能运工等语。河工向俱豫备料物。原为工程急需而设。自应于平日宽余准备。堆贮工所。若必待新料登场。始能供用。则豫备旧料何用。况漫溢之事。每在六七月伏秋汛内。秋熟总在八月以后。若全待新料上场运工济用。则堵筑必稽时日。且此次漫口。逼近上年郭家渡。该处尤应有豫备新工之料。何至必待本年秋禾成熟。从前高晋兼管南河时。闻所备料物充足。并无短少之事。何以近年情形即竭蹙若此。著传谕萨载、李奉翰。即将南河如何豫备料物之处。因何目下存料不敷。详悉查明。据实覆奏。其河东各工。如何豫备料物。是否充足。并著韩鑅、富勒浑。一并查明具奏。至魏家庄新工。萨载等务即熟筹妥办。上紧堵筑。以期迅速合龙。　　

○又谕、本日三法司具题。核覆袁守侗审拟蔚州民陶银、误砸胞叔陶尚义、受伤身死。照例斩决、夹签请旨一本。朕详阅案情。碾框本系公共之物。该犯平日或欲取用。尚应向其叔陶尚义禀明善取。今该犯直欲独自取卖。辄于夤夜往取。其形迹本与偷窃无异。及至伊叔惊醒。查问喝阻。该犯如果畏惧。撩放时、即应输情赔罪。何至即伤及其叔。此明系伊叔追赶时。该犯使性冲撞。用力摔去。致陶尚义受伤。且如果无心砸伤。何至适伤要害。即于次日殒命。其中并恐有有心干犯情事。即如尸亲之子。通知堡长。一同禀报时。尚有求为伊父伸冤之语。若果误伤致死。更有何冤可伸。种种皆有疑窦。法司自应逐加核驳。令该督再行提讯确实。俾死者不致含冤。方得详慎庶狱之道。何竟率行照覆。并为夹签声请耶。除将此本交行在刑部。另行改驳发回外。将此谕令该堂官知之。　　

○戊戍。谕军机大臣、据富纲汇奏、寿民郑昌玺、寿妇陈柯氏等。俱年逾百岁。洵属熙朝人瑞。盛世嘉祥。理合缮摺奏闻等语。寿民寿妇。年逾百龄。为各省常有之事。该抚既经分案具题。何必多此一奏。其意不过以朕万寿节近。以此吉祥之语入告。不知督抚身任封疆。全在办理民事而朕尤以勤政爱民。庶事就理为念。如果各省雨水调匀。年丰民乐。祥瑞孰大于此。岂必以景星庆云、凤凰麒麟、侈陈符瑞耶。将此传谕该抚知之。　　

○己亥。谕军机大臣、据阿桂等奏、贼匪败残余孽。尚思乘夜冲扑。希冀逃窜。实为可恶。然此时我兵拏栅。严密围攻。无虞逃逸。自应待其困渴已极。即可一鼓成擒。此事苏四十三攻犯兰州。被官兵击败后。即死守华林山。不复散往他处。俾我兵得以拏栅环攻。尽数剿杀。益信上天嘉祐之恩。再阿桂等覆奏、查办监粮折色一案。此时既已发觉。断不能置之不办。即结报之道府。亦应查明参奏。至王亶望任内。捐收最多年分。报灾亦较重。其中情弊。自属百喙难逃。阿桂等谅能彻底严查。以成信谳也。　　

○谕、据阿桂等奏、遵旨查明甘肃应行抚恤事宜。请将兰州、河州、地方。照乾隆三十年宁远、伏羌、通渭、三县地震之例办理等语。此次甘肃兰州、河州、等处。猝被逆回焚掠。亟宜加意抚绥。以苏民困。所有该处应徵本年钱粮。著加恩概行蠲免。以示优恤。该部即遵谕速行。其余所奏恤赏各事宜。并著行在户部速议具奏。寻奏、兰州河州被掠贫民。应如阿桂所奏。照乾隆三十年宁远、伏羌、通渭、三县地震之例。倒毙人口。每大口、给葬银二两。小口、七钱五分。生存人口。每口先给粮一斗。初赈不分大小。各给粮三斗。烧毁房屋。每间给银二两。务农民户。每户给器具银一两。被掠牲畜。每一头。给价银四两及二两有差。分作四年徵还。得旨、依议速行。　　

○庚子。谕军机大臣、据萨载等奏、本月十八九日。风暴异常。洪湖浪涌。势若排山。石工多有掣卸。山旴五坝。所存仁礼两坝。业已掣通过水。中河之盐闸。亦普漫过水。淮关上下堤顶。出水不过一二尺。车逻、昭关、二坝。亦应开放。即二套及王营减坝。并应相机酌放。现在萨载在上游一带往来抢护。李奉翰驰往下游督办等语。洪湖水势如此盛涨。自不得不将五坝酌量开放。即车逻、昭关、等处。亦不能不资分洩。第未知目下大局是否已定。且各闸坝俱已开放。则下河民田。自不免被淹成灾。此亦无可如何之事。但其情形实在若何。著萨载等。即行查明速奏。又萨载等另摺所奏。各工旧料。仅敷伏秋抢险之需。此时新生之工。存料不敷抢办。即附近接济。并零星收买应用。颇费周章。前此酌拨以为两坝裹头。已形竭蹷。必待七月二十边。新料成熟。方可采办。约于八月中即可进埽等语。河工所存料物。若果仅供抢险。则年年伏秋汛内。如有疎虞必须迟至秋收。始行堵筑。将何以济急需。前已有旨饬询萨载等。至今岁遇闰五月。立秋在六月中旬。则七月初旬。即往年之六月中旬。秋成自必亦比常年为早。何以萨载等并未计及。尚称八月中旬始能进埽耶。著传谕萨载等。即速查明覆奏。又本日阿桂覆奏、南河连年被决。究恐因九里岗梗阻所致。从前副将徐建功。即有江南河身高仰。若不挑浚。则下游不能畅注之语。似应乘大河见底时。将九里岗一带。再加展宽。并于间段淤浅处所。酌量抽槽等语。所奏似为近理。著将原摺钞寄萨载、李奉翰、阅看。即速通盘筹酌。详晰覆奏。　　

○又谕、据文绶奏、拏获传教惑众之廖景泮等各犯。起出伪造榜文。及佛谕经卷等项。据廖景泮供。系江西赣县人。自幼持斋。从已故堂兄廖景淳。传授三皈五戒。给有佛谕一纸。廖景淳复收同县人邱德伟为徒。亦给佛谕。将榜文一纸。密令誊写。并有刻本经典。俱系传自伊故父廖秀林。及信丰县萧斋公。系古传罗祖三乘正教等语。业批示该督迅速定案具奏。至廖景泮、邱德伟、及已故廖景淳等。俱籍隶江西。著传谕郝硕。派员赴各该犯家内查钞。有无钞存榜文佛谕经本。及别项不法字迹。并提各该犯家属。严切根究。毋致隐匿流传。　　

○又谕、据李本奏、婺川县禀报、拏获川省啯匪彭昌文。讯供首匪系刘老十。毛老九等、共七八十人。因川省查拏。假装行旅。由四川彭水县入婺川境。现赴正安州一带逃窜。随即追至正安之小溪沟。与该州兵役会合截拏。当经拏获钟凤鸣等二犯。杀伤匪徒甚多。贼匪亦持械抗拒。被伤兵役二名。现在并力穷追等语。此案前据舒常、刘墉、先后奏到时。已屡经谕令该督抚等。上紧查拏。尽法处治。匪徒敢于聚集多人。随处抢劫。抗拒兵役。情罪甚为可恶。必当搜获无遗。迅速审办。凡属同行之人。不分首从。概行正法。不可稍存姑息。至贵州、湖广、现在查拏紧急。恐其仍窜回川境。并著谕文绶。务即督饬各属。严密擒拏。毋任一名兔脱。至此等匪犯。踪迹诡秘。到处成群结党。究系起于何处。意欲何为。前此舒常等所奏。既未详晰。即本日李本所奏。亦仍不明白。并著传谕各该督抚。即行查明具奏。　　

○是月。署两江总督萨载、江南河道总督李奉翰奏、查顺黄坝一带。滩面宽广。河水涨漫。离旧堤较远。无所收束。现蒙指示。令从东边木龙边起。至顺黄坝一带。沿河添筑新堤一道。谨按朱笔尖记两头起止。计长二百四十五丈。该处河滩离旧堤。计宽二十一二丈、至三十四五丈不等。臣等相度形势。酌拟量为收进。以资巩固。至溜势既由西南坐湾。不能斜注东北。冲刷滩嘴。今蒙指示。设法保护。惟有于该处用柴土筑做盘头大坝。不使有碍木龙。似更得力。得旨、此非目前急务矣。俟新工合龙后。妥为可耳。　　

○署两江总督萨载奏、魏家庄堤工漫溢。星即驰往。会河臣确勘筹办。得旨、陶庄移河之后。连年冲决。实属不解。目今所急者。速期合龙。使归故道而已。勉之。　　

○江苏巡抚闵鹗元奏、臣在睢宿一带。查察抚恤事宜。途次接崇明县报称。本月十八日。飓风狂烈。海潮汹涌。关厢进水三四五尺不等。官民房屋。间有坍塌。郊外潮深丈余。田园庐墓。亦多漂没。当即饬司先往。加意抚恤。并察看情形。酌量动拨仓谷。平粜煮赈。臣即星赴该县、查勘妥办。得旨、实心详查灾户。实力赈恤勉之。　　

○安徽巡抚农起奏、据凤阳、寿州、凤台、怀远、灵璧、五州县。先后报称。近因雨水稍多。兼之邳睢厅魏家庄堤工漫溢。上游诸河分注境内。以致沿河低洼田亩。村庄驿路。俱有被淹。一时不能迅速疏消。被淹贫民。亟须查明安顿。臣即起程驰赴勘办。得旨。有成灾者。实力赈恤俾受实惠。勉之。　　

○湖北布政使梁敦书奏、闰五月中旬。襄水涨发。沿河堤垸漫溃臣前往各属周历察看。除沔阳、天门、嘉祥、三州县。被水较轻。无需抚恤外。惟潜江、荆门江陵、监利四州县。堤垸溃口甚大。田庐多被淹没。目下正交秋令。补种恐巳失时。现禀请督抚臣饬员。查明田地户口。先行抚恤一月口粮。给与倒房修费。得旨。实力为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十五


大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。秋。七月。辛丑朔。享太庙。遣諴亲王弘畅、恭代行礼。　　

○壬寅。谕、据闵鹗元奏、南河魏家庄漫口。距睢宁县城三十余里。大溜从城北下注。致该县之陶河等二十七社。均被淹没。民房多有倒坍。现在设法安顿。民情宁怗。其邳州、宿迁、境内。亦被黄流旁及。一体先行抚恤等语。此次黄水漫决。睢宁被灾较重。邳州、宿迁、亦间有淹浸。贫民拮据情形。朕心深为轸念。所有睢宁之二十七社、并邳州营地、及宿迁被水较重各处。著加恩无分极贫次贫、一体先行赈恤。其被灾较轻地方。及附近之桃源境内。并著查明成灾分数。分别办理。该督抚务须督率属员、实力妥协抚绥。以副朕加惠穷黎之至意。余著照闵鹗元所请办理。该部遵谕速行。　　

○户部议覆、四川总督文绶奏、前任打箭炉监督福重、及接管同知张依仁、收税短少。请著落该二员照数分赔。谕曰、此案前任监督福重、及接管同知张依仁、少收炉关税银。著加恩照哲成额之例、以任内得过养廉扣抵。余著免其赔补。后不为例。　　

○谕军机大臣等、前据萨载等奏、南河魏家庄漫口。因须俟七月尽新料登场。方可施工堵筑。约于八月中旬进埽等语。今年系闰五月。立秋既早。秋收亦早。何以该督等并未计及。已谕令该督、即行查明覆奏。今日召见刚塔。据奏古北口内。怀柔、密云、顺义、昌平、一带。沿途所见高梁、已间有收割者。南方气候。自应早于北方。何以前此萨载等奏称、江南秋收。尚须俟七月尽收割。著再传谕该督等、查明实在情形。如一有新料收割。即著迅速购买。上紧堵筑。以期早得合龙。　　

○又谕、前月二十九日。热河密雨半日。本日又复阴雨。现未停止。未知京师雨水若何。于田禾有无妨碍。著传谕留京办事王大臣、即速查明奏覆。　　

○又谕、据兴兆等奏、六月十九日。江水盛涨漫溢。灌入荆州府之护城。所有东西北三门。俱被淹浸。沙市一带。至观音寺、泰山庙等处堤垸。均有冲塌。现在督同地方官。设法防护。一面知会督抚办理等语。前据舒常奏、钟祥等四县。垸田滩地。均有冲漫。已批交该督抚亲往察看。有实系成灾者。即善为抚恤。今据兴兆等所奏、江陵一带、又有涨溢之处。著传谕舒常、郑大进、务即督率所属。实力抚绥。加意赈恤。毋使贫民稍有失所。仍将如何查办缘由、迅速覆奏。并谕兴兆知之。　　

○又谕、据闵鹗元奏、接据崇明县县丞马礼禀报、十八日夜飓风狂烈。海潮汹涌。在城关厢、进水三四五尺不等。郊外潮深丈余。官民房屋、及田园庐舍、间有坍塌漂没。现在飞饬藩司巡道。就近先行驰往。督同该县、加意抚恤等语。该抚现在睢宁、宿迁、一带。查办该处被水灾黎。崇明一县。今又猝遇海潮。被灾较重。自应实力详查灾户。妥为赈恤。闵鹗元、务须督同司道等、实心妥协办理。毋致灾黎稍有失所。将此传谕闵鹗元、并谕萨载知之。　　

○又谕、本日据户部奏、议覆打箭炉税务、前任监督福重任内。少收银二千五百余两。接管同知张依仁任内。少收银一千一百余两。请按数追赔一摺。已降旨加恩。照荆关监督哲成额之例。以监督任内得过养廉。缴出扣抵。余著免其全行赔补矣。但打箭炉税务。前以部院司员。派往管理。恐人地生疎。经理不善。易致缺额。是以特旨彻回。交该督派员管理。何以接管之同知张依仁、仍致有短收一千余两之多。打箭炉系通西藏大路。商贩往来不绝。既经设有税口。货物自必不少。如果经理得宜。何致常形缺少。著传谕文绶、此次因该同知、仍系接管前任监督税务。是以特恩宽免。此后务须督饬委员、实力徵收。倘再有亏短。不但不能邀免其缺少银两。仍必按例议罪。　　

○以故广西忠州土知州黄飞熊子璹云南禄丰县南平关土巡检李镇平子东来、各袭职。　　

○旌表守正捐躯河南济源县民冯锡瑶妻李氏。　　

○癸卯。谕军机大臣等、据李奉翰奏、查勘洪湖高堰堤工。被风暴撞击。现在工程保护平稳一摺。内称志桩长水至一丈四尺一寸。临湖砖石各工。塌卸三千五百六十余丈。并有堤顶塌去、仅存后身堤顶二三丈者。有浪过堤顶。从堤坡后身坐塌。顶宽五六丈。仅存二三丈者。砖石各工。虽掣塌残缺。幸得保全等语。看来前月十八九日风暴。高堰一带情形。实属危险。今幸得平稳。览奏为之稍慰。但浪势既从堤顶而过。何以临河堤工无妨。而堤坡后身。转致坐塌。且堰旴堤工。既云掣塌。何以又得保全无虞。是否临湖砖石。虽有塌卸。而堤身尚属坚实。李奉翰摺内所叙。殊未明晰。著传谕萨载等、再将该处切实情形。详悉覆奏。以慰悬注。至所称五坝全行过水。恐高宝诸湖。水日加增。非车逻、昭关、一二坝所能分减。现在察看形势。如果宣洩不及。再将南关、五里等坝、酌启一坝。俾湖河之水、由范堤各闸归海等语。此亦不得不然之计。第闸坝洩水过多。下河民田被淹者。更复不少。不知目下水势已定否。南关一坝。尚未开放否。此时伏汛虽过。而秋汛又届。正当紧要之时。该督等务须督率工员。加意防护。毋稍疎懈。至魏家庄漫口工程。并著即筹办堵筑事宜。以期迅速合龙。至保护高堰之道员、河员。宜加恩叙。著查明奏来降旨。寻奏、洪湖水长。初系东北风。继转西北。堰旴大堤、两面受敌。以致堤坡后身坐塌。幸此段石工、尚属坚实。故得保全。高宝诸湖。虽长水六七尺。及三四尺不等。昭关、车逻、二坝。过水不多。尽敷宣洩。得旨、览奏稍慰。　　

○盛京将军索诺木策凌、熊岳副都统德福奏、向例盛京之蒙古汉军骁骑校。均按旗拣选。惟满洲骁骑校。初系通融拣用。嗣改为本佐领下专用之缺。办理未协。请嗣后将盛京锦州等城、满洲骁骑校五十六缺。照蒙古汉军例、按旗拣选。报闻。　　

○甲辰。谕、前日据闵鹗元奏、六月十八、十九日。崇明县猝被风潮。民田庐舍。间有漂塌。已谕令详悉查勘。加意抚恤。今据萨载奏、太仓州、宝山、镇洋、华亭、上海、金山、昭文、丹徒等县、暨海门厅、同日俱被风潮。塘工多被冲损。近海滨江之沙洲滩地。及房屋户口。亦有塌损淹毙者。现饬逐一确勘。照例办理等语。此次崇明等州县、被灾情形较重。著该督抚等、迅速饬属详悉履勘。妥协赈恤。至所称黄淮涨溢。洼地被淹之淮安、凤阳等、各府州属。并著一体查勘办理。毋俾灾黎稍有失所。其巡江遇风淹毙之游击俊成、及兵丁等、并著照例议恤。该部遵谕速行。　　

○刑部议奏。前奉旨。金川自首逃兵。免其死罪。臣等通照各省。立限出示。今据四川总督文绶咨称、郡县远近不同。奉文先后互异。请以州县奉文日为始。予限一年。限内投首者发遣。限外拏获者正法。所办较他省允协。请饬下各省。均照四川章程核办。至此等逃兵。有潜回本籍者。即有逃往他处者。请无论本省外省。惟以投首减罪办理。从之。　　

○予福建水师提标左营巡洋遭风漂溺把总杜荣则、外委吴埙、郭飞龙、兵丁洪捷升等一百十五名、赏恤如例。　　

○乙巳。谕、前以甘省收捐监粮一案。私收折色。冒赈浮销。上下通同舞弊。既经发觉。不可不彻底查办。因屡传谕阿桂等严切详查。据实参奏。今据阿桂等、将折收银两。在省包办。冒销赈粮。种种弊端。已全行查出。此时即将甘省大小各员。一并革职审究。亦皆罪所应得。但此事总在藩司为政。其次则首道、首府、首县、勾通侵蚀。为弊较多。此外各道府州县、虽弊窦亦皆不免。而此时尚未查明。毋庸遽行办理。所有前任兰州府知府蒋全迪、前任皋兰县知县程栋、自当革职。拏解兰州严审。此外各员。著交吏部查明。其曾任兰州本道、首府、及首县者。著即一体革职。拏解兰州审讯。其余各道府州县、并加恩免其提讯。著该部查明。再降谕旨。至王廷赞前来行在时。令军机大臣传旨、讯以监粮一案。伊坚称并无情弊。后遣令回京候旨。又令留京王大臣、会同刑部堂官覆讯。并传示朱批谕旨。以伊之生死。在实供与否。令其自定。朕不食言。乃伊仍祇供、办灾以少报多。以轻报重。难保必无。而于一切情弊。始终不肯供吐。今阿桂等业已根究明确。弊窦甚多。是王廷赞之罪。更不能复加宽贷。王廷赞、著革职拏问。解交行在。俟王亶望解到时。交军机大臣、一并会同行在大学士九卿质讯。　　

○谕军机大臣等、据阿桂等奏、查出监粮案内、种种舞弊情事。请将王廷赞、秦雄飞、福宁等、现任官二十一员革职审讯。又丁忧事故潘时选等十三员、一并革职、押解赴审等语。此案积弊至于如此。自不可不彻底查办。但人数未免太多。且此事起于王亶望。继以王廷赞。其他曾任兰州本道、首府、首县者。断不能不革职审办。至此外各员、如果能将冒赈分肥各款、逐一供认。据实禀明。毫无隐饰。尚可仰邀格外之恩。如再不实供。是怙终不悛。必当加倍治罪。断难复邀宽减。现已明降谕旨、交吏部查明。再行分别革职解审。传谕各该员原籍、及现任地方之督抚、传讯取供。据实代奏。其现任甘省各员。并著照阿桂等所请。传旨仍以原衔办事。将此案情节。逐一讯问。将朕特恩开其一线之旨。统令据实供吐具奏。若再不供吐实情。则是罪由自取。不能再宽矣。所有单开之秦雄飞等、亦照阿桂等所请之例。此时暂缓开缺。如内中果有与王亶望、王廷赞等、通同舞弊染指之处。统俟阿桂等续行查参。另降谕旨。至另摺请简之苏楞泰等、俟此案审定后。再行酌量请旨补用。将此随报传谕知之。　　

○钦差大学士公阿桂、署理陕甘总督李侍尧奏、华林寺贼党内。投出老教一名。供称营内尚有韩黑提卜、韩六十个、及苏四十三徒弟小木撒等、死守。臣等于六月二十三日。进兵攻扑。贼在卡内。尚以枪石抵御。弁兵间有损伤。是日适当雨后。抛掷火弹。不能延烧木卡。因令兵暂彻。二十六日。又派兵三面进攻。痛加剿杀。将沟卡尽行占据。海兰察等、即将寺旁板棚土屋帐房。全行烧毁。夺获器械无数。余贼窜回华林寺。谕军机大臣曰、贼党垂毙之时。尚敢抵死抗拒。伤我官兵。实堪痛恨。但逆犯自知罪大恶极。自不得不为苟延残喘之计。想官兵四面围攻。且又将华林寺旁板棚土屋帐房。尽皆攻得。进拏木卡。贼仅踞华林寺内。为地无几。想不日亦即可歼灭净尽。惟在防范严密。不使一名乘间窜逸。至现在尚有逆匪头目韩黑提卜、韩六十个、及苏四十三徒弟小木撒等、在贼营率众抗拒。必将此三犯生擒。解热河审办。尽法处治。以彰国宪。再阿桂等前奏、撒拉尔回众。共有十二工。人数自必甚多。此次作逆之苏四十三等、不过其中之二三工。将来事平之后。俱于善后事宜案内。将此数工。归地方官妥协经理。使永远敉宁之处。著传谕阿桂等、详筹妥议。　　

○丙午、谕军机大臣等、据文绶奏、合州界连太平、东乡、开县等处。中有雪泡山。据报有啯匪三十余人。持仗拒捕。当即饬委镇道等、督同营员州县。严行搜捕。果有百余人。闻拏窜逸。经官弁兵役。分路追擒。先后共获首夥匪犯胡范年等五十一名。现饬提省严办等语。此案先据舒常奏报。嗣经刘墉、李本、亦陆续具奏。已节次传谕该督抚等、迅速搜擒。文绶系本省总督。乃直至目下始行奏到。何迟缓若此。文绶、著传旨申饬。至此等啯匪。竟敢百十成群。到处滋事。逞凶拒捕。杀伤兵役。实为不法已极。不可不严加惩治。应严刑问其因何聚集。所谋何事。所有案内帮。同拒捕之人。必须区分首从。一面正法。一面奏闻。即并未拒捕、而随行为匪者。亦当发伊犁给厄鲁特为奴。方足以示惩儆。断不可稍存姑息之见。将此传谕知之。仍著将如何擒捕审办缘由驰奏。　　

○以乌噜木齐都统奎林、为乌里雅苏台将军。四川提督明亮、为乌噜木齐都统。四川川北镇总兵成德、为四川提督。　　

○丁未。谕、敖汉贝子罗布藏锡喇布、内廷行走多年。今闻溘逝。深堪悼惜。著赏银二千两。派乾清门侍卫佛尔卿额往奠。　　

○谕军机大臣等、本日据李国梁奏、查拏川省啯匪一案。匪徒敢于百十成群。到处抢劫拒捕。若不即行擒获。尽绝根株。即可酿成王伦、苏四十三之事。川省向有此等啯匪。文绶早应饬属查拏。何致任其聚集多人。窜入黔楚等省。且舒常、李本等、已早经具奏。而文绶迟至于今。始行奏到。甚属不合。文绶、著传旨严行申饬。至成德、现已降旨升授四川提督。通省缉匪安良等事。尤系提督之责。著传谕成德、务即协同文绶。实力查办。务俾匪犯尽数擒获。遵旨从重惩治。毋得稍有疎懈。李国梁摺。并著钞寄阅看。　　

○又谕、据萨载等覆奏、南河各工堆贮料物。因闰五月内、各处长水。随时抢护。用料已多。以致魏家庄漫口。除宿桃二厅外。余俱不能拨济。近日差查民间新秸。渐次成熟。已在刈获者。约有十分之三四。统计七月中旬。即可全获登场。一俟集有成数。即行进埽趱堵等语。各工所存料物。因本年水势盛长。抢修较多。不能多有余剩。尚属情事所有。至今年遇闰五月。立秋较早。是今年之六月。即往年之七月。收成自亦较早。而南方更当早于北方。乃萨载等总未计及。仍以每年收获时候为言。直待传旨询问。始称渐次成熟。已有十之三四。可见伊等之所云焦急。究不如朕之日夜悬注。今新料已渐可应手。著传谕该督等。即行赶运工次。上紧堵筑。以期迅速合龙。　　

○定京营兵额一万名。兵部等部、会同步军统领、遵旨议奏、酌添京营兵额各事宜。查京师九门外。至直隶州县、界址地方。旧设马兵一千四百七十、步兵三千六百三十。请添兵四千九百、合成一万名之数。旧设南、北、中、三营。共十九汛。请按南、北、左、右、分设四营外。圆明园向称南营。请改为中营。列各营之首。共为五营。二十三汛。每营设参将一、游击一。除旧有参、游、各三员外。各应添二员。旧设南营参将、因管圆明园等处园庭。奏请赏副将衔。今改中营。请实设副将一。缺出时、于别营参将拣补。旧设守备十九员。并无都司。请每营各设都司一。以繁要汛地、与守备分管。其中营都司、为副将中军。东珠市口汛守备、为南营参将中军。安定汛守备、为北营参将中军。河阳汛守备、为左营参将中军。阜成汛守备、为右营参将中军。旧设千总十五、把总三十、经制外委四十、额外外委二十、请每汛定额千总二、把总四、经制外委六、额外外委三、所有裁拨添置分驻各事宜。一、中营副将、应驻海甸。游击、驻四王府。将旧有南一一汛、改为乐善园汛。管西直门外、并迤南地方。将阜成门外南界、拨归右营。圆明园汛、安设都司。其南营管正阳、崇文、宣武等门。旧有参将驻崇文门。游击驻宣武门。即将此两处、令南营参游驻劄。西珠市口以西之西南汛、改设都司。其北营管德胜、安定、东直等门。并朝阳门外北界。参将应驻德胜。游击驻安定。德胜门守备、改设都司。安定、东直、朝阳、俱安设守备。其左营管东便、广渠、左安等门。并永定门外东界。朝阳门外南界。参将应驻朝阳。游击驻东便。其右营管西便、广宁、右安等门。并永定门外西界。阜成门外南界。参将应驻阜成。游击驻广宁。并于左安门外适中之地、设左营都司。右安门外适中之地、设右营都司。而朝阳、东便、广渠、阜成、西便、广宁、各安设守备。其五营千把外委。各按本汛紧要村庄驻守。余仍旧驻辖。一、新添副将一、参将二、游击二、都司五、千总三十一、把总六十二、经制外委九十八、请照例给与俸薪例马名粮。一、旧设新添共兵一万。拟分马兵四千、战兵三千、守兵三千、请照例给与马匹马乾钱粮。一、旧有衙署二十五座。今添参将、游击、都司、共九员。除拆移改建外。应添八座。其千把等、亦应量给衙署。又旧有官厅二十九座。应添十七座。旧有堆拨六百九十四座。应添二百四十二座。一、旧有鸟枪三百杆。应添七百杆。一、提督印篆。系巡捕三营字样。今改五营。应另拟交部铸给。其旧参将关防、系部颁。游守千总钤记、系提督衙门办给。于例未协。应将新旧副参至千总等官、通行换给关防钤记。一、海子四面围墙。应归左右两营都司并千把巡察。旧设守备一员。请裁。其中营系圆明园、畅春园、静宜园、树村、乐善园、五汛。南营系东河沿、东珠市口、花儿市、西河沿、西珠市口、菜市口、六汛。北营系德胜、安定、东直、朝阳、四汛。左营系河阳、东便、广渠、左安、四汛。右营系阜成、西便、广宁、永定、四汛。得旨允行。　　

○命巴林郡王巴图、为昭乌达盟长。敖汉贝子垂济扎勒、协理盟长。　　

○以故云南云南县土县丞杨国臣子天锡、袭职。
  </div>
  <div class="pagination">
   <a href="清实录乾隆朝实录_page1474.html">
    上一页
   </a>
   <span>
    ...
   </span>
   <a href="清实录乾隆朝实录_page1470.html">
    1470
   </a>
   <a href="清实录乾隆朝实录_page1471.html">
    1471
   </a>
   <a href="清实录乾隆朝实录_page1472.html">
    1472
   </a>
   <a href="清实录乾隆朝实录_page1473.html">
    1473
   </a>
   <a href="清实录乾隆朝实录_page1474.html">
    1474
   </a>
   <span class="current-page">
    1475
   </span>
   <a href="清实录乾隆朝实录_page1476.html">
    1476
   </a>
   <a href="清实录乾隆朝实录_page1477.html">
    1477
   </a>
   <a href="清实录乾隆朝实录_page1478.html">
    1478
   </a>
   <a href="清实录乾隆朝实录_page1479.html">
    1479
   </a>
   <a href="清实录乾隆朝实录_page1480.html">
    1480
   </a>
   <span>
    ...
   </span>
   <a href="清实录乾隆朝实录_page1476.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
