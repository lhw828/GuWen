<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1636 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1636 页/共 1860 页
  </h1>
  <div class="content">
   ○谕军机大臣等、现在天气炎热。所有在京派出办理校阅文渊、文源、两阁书籍之大臣官员等、内刘墉、彭元瑞、金简、伊龄阿、四员。著每人赏给纱二匹。葛布二匹。其余看书大小官员、每人各赏给纱一匹。葛布一匹。其管理收发各员、每人各赏给纱一匹。著交六阿哥、八阿哥、分别赏给。以示体恤。　　

○又谕曰、副都统王柄、系王进泰之子。曾任总兵。人尚明敏。现在闽省总兵。调赴台湾进剿贼匪者甚多。署缺需员。王柄、著即驰驿前往福建。交李侍尧、酌量委署。不必来行在请训。　　

○戊辰。两江总督李世杰奏、前据何裕城咨称、江西运闽米石。分起由新城县五福一路运进。又检查旧案海运较为便捷。已咨明江南。豫备海船接运等语。查上海口岸所到闽广船只甚少。现在江浙运米赴闽雇用不敷。若再添运江西米石。恐求速反迟臣飞咨何裕城、令其全由新城陆路运送旋准何裕城咨覆、以新城陆路险阻。运送颇艰必须由海道分运方克迅速随饬司道等、速备船只。俟江西运米到日即行过载。但何裕城来咨。于分运米若干石、及何日开行之处均未声叙。谕曰李世杰素能办事所奏原委始为详晰是此事竟系何裕城办理错误。军需米石关系紧要。何裕城既查明改由海运较为便捷。即应一面将应运米石数目及开行日期。飞咨李世杰等、豫备船只。一面将应运之米。运至海口等候。以便装载开行并应以海口船只、倘属短少。或将江浙米石先行运送。俟江西之米。陆续运赴海口时。再行接运之处。一并咨明。庶李世杰等、可以酌量筹办。乃徒事往返札商并不将运米实数及何日可以运到海口过载开行之处。详晰咨会而又不详晰奏明。是何裕城不但意存推诿。并不知事理轻重。实属糊涂。著交部议处　　

○己巳。湖广总督仍办台湾军务。将军常青等奏、六月初八日。贼匪乘雨直扑大营。臣等令侍卫章京将备带兵迎击。贼众败走初十日、贼复攻营、及府城小南门外桶盘栈臣等分派在营将弁。一面分路截杀。一面飞赴桶盘栈堵御。杀贼一百余人。再鹿耳门洋面贼艘。经将弁带兵追捕。尽行焚灭。又凤山东港、诸罗笨港盐水港、被贼占扰。粮路不通已酌派兵民剿御。又福建陆路提督署台湾镇总兵柴大纪奏、诸罗县南大排竹地方有贼匪千余人来攻。臣亲督兵民追击。杀贼数十人贼皆四散远窜。谕军机大臣等、阅常青等奏到情形是伊等尚劄营驻守。因贼匪乘雨攻扰营盘。督兵堵御。杀死贼匪仅一百余人。不及十分之一。未能乘机进剿。此次添调各兵计粤省先行调拨兵二千。及李侍尧挑备兵二千此时均可前抵台湾。此外添调兵丁。尚需时日。常青等断无坐待株守之理。前曾谕令该将军等、统领侍卫章京将备、径往南潭。擒拏贼首庄大田设余贼奔救。即可聚而歼戮。但贼匪出没无定。甚为狡狯。若因常青等统兵前往南潭。贼匪即纠合夥党。绕截后路亦不可不虑该将军等、务须加意防范。或派奋勉将弁断后使我兵首尾相应。不致被其抄袭方好鹿耳门等处。有贼船骚扰之事。自应严饬官兵。于各口岸梭织往来。巡查防范。毋致稍有疎虞。又贼匪攻扰诸罗。动称千万而官兵剿杀。仅止数十人。总未见大加剿洗。其余匪是否屯聚各处、或遁往山藔之处。柴大纪均未分晰奏及。著柴大纪、务将该处近日打仗攻剿、并道路是否不致梗阻各情形。据实覆奏。　　

○庚午。谕军机大臣等、偶阅通鉴辑览。见魏司马懿、破襄平一事。懿以公孙渊、使其将率步骑数万。屯辽隧。围堑二十余里。乃欲以老师攻之正堕其计。且贼大众在此其巢穴空虚、若直至襄平可期必破。遂多张旗帜出其南牵缀敌势。潜济师出其北。直抵襄平遂大破之。此乃兵家声东击西之法因思台湾贼匪。四处蔓延。若纷纷堵御。处处剿杀。则兵分势单。疲于应接。转恐不能得力。若常青等、于郡城外劄营处所。派拨疑兵。虚张声势。佯与贼牵缀相持。而该将军统领精锐。带同侍卫章京将备或乘夜轻骑直趋南潭。擒拏贼目庄大田使之猝不及备。蓝元枚亦派奋勉将备于鹿仔港亦虚张声势。堵御附近一带屯聚贼匪。而该参赞率领弁兵会同大甲溪义民熟番前捣大里杙贼巢。如此乘虚进剿。出其不意。使贼匪仓皇失措首尾不能相顾。众夥自必惊疑溃散。是亦捣穴擒渠之一策。兵家虚实互用。古人屡有出奇制胜。以少击众者。原不可不随机应变。以防株守力疲也。著常青、蓝元枚、察看情形。如可相机进取。竟即当照此办理。不可坐失事机。以期迅速集事。至漳泉一带、现今缺雨。田禾黄萎。小民秋收失望。恐米价更有增昂。甚关紧要。前因闽省需用米石已早降旨、令浙江等省备办起运。著徐嗣曾、再详晰出示。俾各属通行晓谕。市价不至踊贵。方为妥善。　　

○又谕、据勒保奏、查办旧案邪教子孙。交各该县一体造册。按期点卯。取保管束。仍饬地方各官、不时留心体察等语。自应如此办理。邪教煽惑愚民。最易滋生事端。不可不严净根株。以靖地方。今该省旧案俱已办竣。其匪犯子孙。虽现在尚无持斋念经等事。但必须严加约束。庶免出外滋事。勒保现赴甘省。著传谕郑源璹、严饬各属、不时留心稽查。务令匪徒萌櫱。剔除净尽。方为妥善勿得以具文塞责　　

○辛未。谕军机大臣等、据何裕城奏、碾运闽省米石。全由五福陆路运送李世杰等、前因江西米石。应由海运。业经豫备船只。今江西之米既仍由该省陆路起运。无需江南海船前谕保宁将川米备办二十万石即由川江运至江南正需海船拨运现在江南豫备分运江西米石船只。将来即留为运送川米之用可以星速配渡。岂不一举两得。著将此传谕李世杰、闵鹗元遵照妥办。并著保宁、将应运川米。务即迅速运赴江南。配船接运。以期迅速抵闽。得资接济。并谕何裕城知之。　　

○调太常寺卿德瑛、为光禄寺卿以太常寺少卿多永武、为太常寺卿。　　

○壬申。谕、据太常寺奏称、秋祭双忠祠。出派弘丰行礼等语。各神祠及祭各王等、自应出派宗室等行礼。至双忠祠、昭忠祠、俱系祭功臣之所。理应由各散秩大臣内出派行礼。何必派宗室大臣。德保等见不及此。甚属不晓事体。所有此次派出关帝庙行礼之善明、著与弘丰调换改签外。即著为令。　　

○癸酉。谕、据御史莫瞻菉奏、续办三分书。从前校对生监仅二十余人。又止校过一次恐多讹谬。请将现在详校官所阅书籍签改册档令三分书原校对蔡本俊等、查对挖改并各回避原校之书。以防回护。仍令大臣一二员、总核签档。其挖补填字纸张匠役、及派出各员茶汤等费。均令该校对等承办等语续办三分书止由该生监等校对一次其中讹谬必多。现在文渊文源两阁、业经详校官签改记档。自应将三分书查照挖改。以免舛错著照该御史所奏于文渊阁校对完竣。即令原办三分书校对、在武英殿悉心覆校。逐一更正但该御史请令该校对等回避原校之书。以防回护一节。尚未妥善。三分书既系该校对等承办。即彼此互相阅看。皆系原办之人。仍难免心存回护。所有此项书籍著令该校对等覆阅查改后。仍交现在派出校勘文渊文源两阁书籍之大臣官员等、再行详校。如有看出语句狂悖、及潦草荒谬者。详校大臣即行奏明。将原校对斥革。除书内校出错字。应行填写并抽换篇页应令该原校对自行缮办。及收发书籍等事。交原管提调经理外其纸张匠役、及派出各员茶汤等项。仍著照文渊文源两阁之例。官为办理。至三分书内业经发往江浙各册。著于校勘事竣后。将签改册档。钞寄陆费墀、一体遵照查改。以臻完善。　　

○甲戌。谕、本年热河满洲兵丁、射步把甚好。且平素当差亦皆奋勉。著施恩普赏一月钱粮。厄鲁特兵丁、亦各赏一月钱粮以示鼓励之意。　　

○乙亥。孝懿仁皇后忌辰。遣官祭景陵。　　

○留京办事王大臣奏、审讯西峰寺惑众敛钱之张李氏、及工匠任五、均拟绞立决。谕、此案工匠任五、即任极盛、因修庙图利。起意为张李氏装点画像。妄称该氏为菩萨佛祖转世惑诱远近民人是张李氏之种种不法。皆该犯怂恿所致实为此案罪魁。且骗得修庙工银八百余两。亦应依窃赃满贯例办理。任五著照留京王大臣等所拟。即行处绞。至张李氏、假神画符以烧香治病为名。惑众敛钱固属不法。但乡村愚妇不过为图骗钱财起见究无悖逆词语。张李氏、著从宽改为按例应绞监候。秋后处决。　　

○闽浙总督李侍尧奏、台湾北路之麻豆社、笨港、南路之东港、竹仔港等处被贼攻占。粮路阻绝。现派副将丁朝雄、酌带兵民在沿海一带。巡拏。柴大纪连次打仗甚为奋勉。近因分兵往救盐水港等处兵力益单亟须添兵往援。臣所豫调在泉、厦驻劄兵二千。于六月十三、十五、等日。配渡开洋。粤省先到兵二千。亦于二十四日开驾。此四千兵一到。当可驱剿东港等处之贼。谕军机大臣等、现在贼匪将南北两路运米社港占踞。虽经副将丁朝雄等、挑派官兵义民。前往巡拏。究恐不能痛加剿戮。此时常青或与贼相持。不能分身何不于镇将内、如蔡攀龙之奋勇可恃者。酌派一员。令同侍卫章京一二人。带领官兵。竟往麻豆社、笨港等处。先将占踞社港贼匪。悉力歼除。俾道路肃清。贩运米粮不致阻隔。仍饬该处副将丁朝雄等、实力巡拏海边船只。不使贼匪抢占。此为最要。此等贼匪。四处侵扰。多系胁从。其实贼首贼目不过数人。该将军若能将其渠魁擒获。其余夥匪。自可不攻而溃。且贼首林爽文、与其有名贼目各负一隅。而分遣党羽。四出滋扰。使官兵分路堵御。疲于应接。而贼匪转得暇逸此乃贼人奸狡之计。该将军等、不可为其所愚断无贼匪东至则于东堵御。西至又于西堵御。以一兵抵御一贼之理。若徒事纷纷堵御。稽延一日。则师老一日。恐官兵日久力疲致有挫失。更属不成事体。柴大纪处、兵力亦单。自应添兵助守。但常青处、现在正当相机进剿。难以分兵往援。且道路阻隔。亦属缓不济急朕意蓝元枚现驻鹿仔港。距诸罗较近。且该处现已添拨兵丁。即日可到。此时或令普吉。保驻守鹿仔港。该参赞先带兵数千。前往诸罗。帮助柴大纪。更可保护无虞。著蓝元枚相度情形。随宜酌办。务使柴大纪处、不致稍有疎虞。亦不可有顾彼失此之虑。方为妥善。至现在笨港、麻豆社等处。有贼匪占据。蓝元枚亦应拨派将弁、带兵前往该处。奋力剿散。打通粮路为要。再台湾府、本年应徵钱粮。已有旨豁免。至漳泉二府、前据徐嗣曾奏、春夏缺少雨泽。恐致歉收。且该处有过兵运粮等事亦应酌量加恩。但此时已过徵收之期。其业经完纳者。自未便给还。且恐徒为州县吏胥肥槖。若尚有全行未徵。李侍尧、即可一面传旨出示缓徵。一面据实覆奏。　　

○又谕、现在台湾军务尚未告竣。一切兵食、及平粜抚恤等事。在在急需。不妨多为储备。川省素为产米之区。连岁收成丰稔。积储较裕。著保宁、再行采买米三十万石。如或市粮不敷采办即于附近川江各县常社仓内。碾动谷石以足三十万之数。接续运赴江南。交李世杰等、一并委员运往闽省。以资接济。其碾动仓谷。不妨暇时买补。至此次运闽米数。需用海船较多。著传谕李世杰、闵鹗元、将海船宽为豫备。俟前次川米二十万石抵江起运后。所有续办米石。一经运到江省。即接续配船起运。以期迅速抵闽。毋误要需。　　

○予因公出洋遭风淹毙之福建南澳镇标左营把总林廷贵、祭葬及兵丁三名、赏恤如例。　　

○丙子。谕军机大臣曰、何裕城奏农田雨水情形一摺内称早禾现届秋成。丰穰有象中晚二禾、亦俱长发畅茂。粮价中平等语。是该省各属秋收丰稔。米价自当平减。及披阅所开五月分粮价单。则南昌等十四府州属米价。俱较上月增贵。已于摺单内逐一用朱笔点出矣。何裕城身任封圻。于闾阎口食。粮价增减。自当体访实在情形。据实入告。乃摺内既称丰穰有象粮价中平。而单内所开。又属价增价贵如单内所开粮价属实。则摺内所云丰穰有象等语。即系虚词。若果岁收丰稔。则市集粮价。即不应转至增贵。何自相矛盾若此。岂该抚于办事素乏长策。而陈奏事件。一任庸劣幕友。率意书写。并未寓目耶。著传谕何裕城即将摺单何以互异、及该省秋收实在如何、及粮价何以增昂之处。据实覆奏。毋得稍存回护。　　

○以山西蒲州协副将刘允桂、为陕西兴汉镇总兵。　　

○丁丑。谕军机大臣等、本日据福康安奏、洮州等二十九厅州县、于六月初九至十四五日。各得雨深透兰州省城、于十三四两日。亦得透雨。所种豆麦。早者业已登场迟者亦次第黄熟。至旱壤山区。内有尚能翻种晚秋者。亦俱出土。可望秋成。其不能翻种。歉象已成。及各属内、间有被雹。被水处所现在查明核办等语。前因兰州及陇。西等处。夏间雨泽稀少。田禾被旱。农民不无失望。业经降旨、令勒保于抵兰后。查勘明确。妥为抚恤。兹据福康安奏、六月初九、至十四五日。洮州等属、及兰州省城。已得透雨。但节候稍迟仍恐于大田不甚有济。且有旱壤山区。实不能翻种杂粮。歉象已成。不可不亟为抚恤。著再传谕勒保、于抵兰州后。即将福康安现在查明各属实在被旱成灾地方。及被雹被水处所一并详查抚恤。妥协办理。无使一夫失所。以副朕廑念边黎之至意。　　

○湖广总督仍办台湾军务将军常青等奏、据柴大纪禀称、贼匪攻踞盐水港。现拨兵一千。在彼处驻劄。并于鹿仔草、添驻兵二百。而驻县之兵。为数益少又笨港汛、亦闻贼已攻陷。请速添兵应援等语。臣等当派总兵魏大斌等、带兵一千五百名。前赴盐水港、协力攻剿。再凤山之东港、在鹿耳门左。诸罗之笨港、在鹿耳门右。今俱被贼占扰。则鹿耳门尤宜慎守。臣等已派拨官兵防御。至盐水港、距府城止五六十里。贼众围攻盐水港。固意在诸罗。而实觊觎府城。臣等劄营府城以南。未敢移动。俟添调官兵到齐。相机剿捕。谕军机大臣等、盐水港、在诸罗之南。笨港、在诸罗之北。皆为运粮要路。今俱有贼匪抢占。以绝粮饷。诸罗势甚迫急。所关甚重看来贼人狡计。竟系因大兵俱在府城诸罗一路。兵势单弱。故作窥伺府城。以牵缀官兵。使常青等不能远离该处营盘。而其意实欲断我粮道。攻逼诸罗县城。若诸罗有失。则台湾府城。势更孤悬。四面受敌。大有关系。前曾有旨、令常青等或舍南趋北。直捣大里杙贼巢。或竟往南潭。擒拏贼目庄大田今看此情形。该将军等、不必向南。竟宜先往北路。常青此时、或于总兵副将内。择其奋勇可恃者。酌拨一员。令其固守营盘。而常青等竟拣选精锐。亲自带领。同侍卫章京将备等数人。直趋北路前至诸罗。会同柴大纪、并力擒渠捣穴。或再分派劲旅。将盐水港屯占贼匪。悉力歼除。打通粮道。此为上策。蓝元枚、昨已有旨令即带兵前往盐水港。剿杀贼匪后自南而北星赴诸罗接应柴大纪。或能先将笨港一带屯踞贼匪。乘势扫除。更为妥善。柴大纪处、得此两路兵力接应盐水港、笨港、道路肃清。米粮通运。南北声势连络。人心自定。似于进剿机宜。极为得力。著常青、蓝元枚、酌量情形。迅速筹办。断不可坐失事机。再用兵之道全在先声夺人。现在添调兵丁。不为不多。即日陆续前抵台湾。常青等、不妨再行晓谕军民。以此次添调官兵之外。现又有旨、于广东、及福建本省、添调兵数万。接续前进。俾军民等心胆益壮。兵气益为振作。且使贼人闻之。亦不敢肆意鸱张。此亦先声后实之一法。仍著李侍尧、孙士毅、广为召募数万。多多益善。以备调遣。再台湾府城、官兵粮饷大药等项。存贮甚多。常青于带兵前往盐水港等处进剿时。除将战守官兵、应用粮饷火药。随身携带外。所余粮饷火药。若仍贮积府城。该处系编竹为城。恐易生贼人窥伺之心。不可不虑。莫若悉行携带随行。即使府城万一稍有不虞。亦祇系空城。贼人一无所获。亦不能久占。并著该将军酌筹妥办。但此时该将军等、须密之又密。只可暗为派拨。不得稍露风声。使军民闻之。心中摇动。转多未便。至凤山之东港、为贼占踞。于鹿耳门甚有关系。现已据常青派拨官兵。前往防御。但恐该处官兵。未能分身。尚不能歼除净尽。著李侍尧、于内地总兵副将内奋勇者。拣派一员。带兵一二千。前往剿除占踞东港贼匪。打通粮路。更可得力。　　

○又谕、据常青等奏称、此次征剿台湾逆匪。柴大纪、蔡攀龙、临阵打仗。实属奋勉超众等语。柴大纪、蔡攀龙、在阵打仗。如此超众向前奋勉实属可嘉。著加恩赏给柴大纪壮健巴图鲁名号。蔡攀龙强胜巴图鲁名号。仍照巴图鲁例。由彼处各赏银一百两。以示奖励。　　

○又谕曰、长班校尉二十四名。著施恩每名赏给一月钱粮。　　

○戊寅。谕军机大臣等、据图萨布奏、恶棍谋杀多命一案。审明办理。及收存动支耗羡银数。照例各摺尾、俱以督臣孙士毅、驻劄潮州。不及会衔声叙。但如地方棍徒。谋杀多命。该抚审明办理后。即缮摺具奏。不及与督臣会衔。原属应办之事。至动支耗羡等项。则系寻常按例事件。并非如命盗要案。必须急办者可比。况孙士毅驻劄潮州。距省亦不甚远。即稍迟数日。与该督会衔具奏。亦无不可。有何迫不及待。而图萨布亦一例以不及会衔声叙耶。看来竟系图萨布、有意与孙士毅不和。非关孙士毅之事矣。此虽小事。但因此心存嫌隙。必至遇地方紧要事件。亦有意龃龉。则断乎不可况孙士毅、在总督中系能实心任事之人该抚正宜推诚相助公同办事乃似此心怀私见岂和衷共事之道图萨布著传旨申饬该抚若不知改悔因小及大致有贻误之事。朕不责备孙士毅惟该抚是问恐不能当其咎也。将此谕令知之并令寄与孙士毅看。　　

○又谕、据陈步瀛奏、勘明亳州被水情形一摺。内称该州涡河、上接豫省商邱鹿邑等境。因豫省漫水下注。涡河不能容纳。以致该州东北西北各乡田禾俱被淹没。房屋亦多坍塌现在委员分赴各乡逐一查勘等语该处各乡、既被水淹。所有抚恤事宜。自当妥为查办。前已谕令书麟、由漫水下注之亳州、蒙城、一带查勘被水情形顺赴睢州工次商办堵筑事宜。著传谕该抚即将亳州涡河一带被淹各乡。查勘是否成灾如有应行抚恤之处。一面奏闻一面即交该藩司陈步瀛、督饬所属、实力妥为抚恤。务俾灾黎均沾实惠毋使一夫失所。将此传谕书麟、并陈步瀛知之。　　

○又谕南路贼匪。四处屯聚。现在将军参赞、俱在一处府城外所立营盘自属宽阔若常青带领官兵。前往北路。兵力较分营盘宽敞。照应不易常青应于起身时先将营盘酌量收小以便随时堵御。可保无虞。然此皆朕于数千里外。思虑所及。随宜指示用兵机要倐忽变换。其是否可以如此办理之处惟在该将军等、悉心筹画随机应变不必过于拘泥节次谕令常青等、晓谕附从贼匪民人。令其投诚归伍。各安耕种。但恐该民人等、未能尽加晓谕。常青等竟当刊刻誊黄令各处遍贴。或射入贼巢。通行晓谕。则从贼民人自当纷纷投出。不但贼党可以解散且使贼众彼此自相猜疑。生心内溃。实属不战可胜之良策。常青、蓝元枚、即当妥速办理一面仍奋勉攻击。不可坐视。　　

○又谕曰、福建陆路提督署台湾镇总兵柴大纪、自剿捕逆匪以来。督率官兵义民。奋勇杀贼。一切调度深合机宜。著授为参赞。协同将军常青等悉心筹办。以期迅奏肤功。　　

○又谕、据舒常、姜晟奏、湖北省早稻丰收。秋成可卜大有。现在动支仓谷二十万。碾米一十万石。遴委妥员。分别四起。由江西一路运往闽省。舒常并往湖南与浦霖酌议动谷碾米运闽。以资备用等语。现在台湾剿捕逆匪。尚未蒇事一切军粮、及抚恤平粜等事。所需粮石较多。不妨宽为豫备。该督等、能不分畛域。先事豫筹。殊属急公舒常、姜晟、俱著交部议叙。　　

○又谕、此次湖北所碾米石。亦由江西运赴闽省。著何裕城、即将江西米石于何时可以运竣。其湖北米石。接续由该省运闽、道路便捷之处。一面酌定。一面飞咨舒常、令其速将碾就米石分起拨运。由江西五福一路前进。不可似前次推诿。以致迟延。如江西实有碍难办理之处一面飞即知会舒常等、令其将米石装载拨船由水路运往江南。交李世杰等、由上海出口运往闽省。但前经先后降旨、令保宁豫备米五十万石。陆续由川江载赴江南。备船运闽。为数较多。恐江苏船只骤难添雇。转恐有误要需。莫若即由五福旱运为是。　　

○闽浙总督李侍尧奏、闽省额兵。除调往台湾剿匪外。余兵不敷差防。应酌量募补。查水师提镇协。及陆路提标、兴化、长福、省城、福宁、所辖各营。均沿海要地。请照调往轮戍台湾兵数。先挑补十分之三。其汀、邵、延建、各营。挑补十分之二。谕、据李侍尧奏、酌补营兵一摺。所办未免拘泥。前已屡经有旨、令该督广行召募。不必拘定额数。如恐经费不敷。即行奏请。再行拨解应用。现在正须多兵接应之时。内地亦当操防备用。如果募得多兵。既可备拨军营以助声势。即内地巡防调拨亦为宽裕。著李侍尧、即广行添募毋庸拘定原额。并著常青、蓝元枚、各就台湾处所。一体迅速召募。　　

○己卯。免江苏南汇县、本年分坍没田荡一十三顷九十三亩额赋有差。　　

○庚辰。中元节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○福建水师提督参赞蓝元枚奏、现在鹿仔港、四面受敌。又彰化淡水交界之大甲溪、岸里社、等处。亦被贼滋扰。官兵分路堵剿。不敷调用。请添拨闽兵二千。粤兵三千再查鹿仔港至斗六门六十余里。至诸罗、九十余里。沿途皆有贼匪屯聚。臣即日带兵由东螺、西螺、等处。直攻斗六门。并与柴大纪、订期会剿。谕军机大臣等、前已有旨、令李侍尧将添调兵一万一千名。内拨粤兵二千名与蓝元枚。又据李侍尧奏、豫备漳州有眷属兵二千。亦有旨令派赴鹿仔港。今该参赞既请添兵五千。著孙士毅、再于广东挑拨兵一千名。速赴闽省。并著李侍尧、于漳泉等处。速行召募兵一千。接济调拨。若漳泉召募之兵。于粤兵未到之前。业经召募齐集。即将募兵一千。拨往鹿仔港应用。以足所请添兵五千之数。其余一千。著李侍尧。即由五虎门配渡。竟赴淡水接济徐鼎士。再贼匪南北四出扰攘。意在牵缀官兵。而常青、蓝元枚等、堕其术中竟有应接不暇之势。用兵之道合。则势盛。分则势弱。今贼首林爽文、贼目庄大田等明知重兵俱在常青、蓝元枚两处。而林爽文牵缀北路。庄大田牵缀南路。使我兵分投堵御。奔走不暇贼匪得以乘间蹈隙。将南北两路紧要各港社隘口。任意抢占。贼势转得联络狡计显然乃常青等为其所愚。止知结营自守。分兵防备遇贼匪击东应东。击西应西譬之奕棋使贼人著著占先通联一气。而官兵止办。接应并无制胜之策转致疲于抵御何时方可竣事该将军等、自当统领大兵舍南趋北。与柴大纪会合蓝元枚、亦应即带兵前往诸罗。与常青、柴大纪、会合一处。使我官兵声势联络军威壮盛其间阻隔屯聚贼众即可顺便乘势剿杀。使南北道路相通。侦探林爽文现在何处。即以大兵全力。前往搜捕。但能将渠魁擒获。则其余贼目如庄大田、陈泮吴领等自无难迎刃而解。势成破竹。即使林爽文穷蹙窜入内山而贼目匪夥失其首逆。势必纷纷奔溃彼时我兵将贼党痛加剿洗。乘此得胜兵威。再向生番、令其献出。想逆首林爽文、即有翼亦难遁也。此乃擒渠制胜之策。该将军等、当勉力相机筹办。不可坐失事机况现在添调各兵。俱系生力。正当乘此新到锐气。及锋而用。若再因循又致疲弱。仍与不添无异。又节次降旨令常青、蓝元枚、各就近广为召募无论从贼与否一经应募投到即令食粮充伍此固为增添兵力解散贼党之计但贼匪狡狯异常其自行投到者不可不留心防备。当择素能管束兵丁之将备令其统辖。或分隶各营。令官兵箝束。庶可免肘腋之患此为最要。至北淡水一路。现既有贼匪滋扰蓝元枚、应饬令副将徐鼎士、加意堵御奋力剿杀毋致稍有疎虞。现在沿海口岸俱有贼船潜伏。内地解往台湾等处粮米饷银火药铅弹等项。著李侍尧、严饬文武员弁加意小心防范。再该参赞所请添兵五千名现已有旨如数发往但到彼尚需时日此时岂有株守坐待之理。今蓝元枚约会柴大纪订期。亲带官兵。直趋斗六门。奋力攻剿。此举略见奋勇。自应如此办理。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百八十四


大清高宗法天隆运至诚先觉体元立极敷文奋武孝慈神圣纯皇帝实录卷之一千二百八十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。七月。辛巳。谕、据德成奏、京通各仓收兑、新漕之际。易滋弊端。派员前往分查有新旧相搀、及虫蛀之米。将米样包封进呈又据苏凌阿等奏、本年南粮各帮米色原有参差不等。现在验系米粒坚实者。随即起卸运进京仓令帮船及早回空。乃侍郎德成派委工部光禄寺司官笔帖式等三十余员。进仓监收。混分等第。有误兑收时。日各等语前因闵鹗元、琅玕具奏、江浙两省、上年秋成之际霜信早寒。米质间有青腰白脐。未能一律纯净。因谕令毓奇、验明通融收运。于抵通仓后并令仓场侍郎等、分别收贮。酌量支放原因江浙二省、上年被霜较早。米质未能纯净是以准该抚等所请。俾小民易于输纳。且因今岁系全漕抵通之年。特令该仓场侍郎等不必过事苛求。随到随收。以便及早回空无误冬兑乃德成于上年即误听人言。奏称各帮漕船所载之米。多不足额于抵通后。采买陈米交仓。以致京城米价昂贵。当经钦派大臣、会同德成、在通州、及德州、安陵、一带查验。并无情弊。即德成亦不能指出实在情弊。今又欲实其前言。分派司员。前往通仓监收米石。过为区别。此项南粮漕米。如果有弊窦。自当由本省地方交兑时暗中舞弊。但闵鹗元、琅玕、身任封疆。且有漕运总督、及仓场侍郎等、盘验兑收。伊等俱身为大臣。岂肯任其朦混自担干系之理。乃德成因一时误听。必欲实其前言。虽亦为公事起见。但有意吹求。强为分别。必致抵通漕米。兑收迟滞。有误回空况胡季堂、金简、与德成俱系查仓大臣若通仓收米。果有弊窦。胡季堂、金简、岂有不联衔具奏之理。自系伊等见此事无弊。不肯会衔。且朕之信德成。亦在胡季堂金简之次。而乃欲实前言。固执纷挠贻误公事。甚属非是德成著交部严加议处。其派出司员等、监收查验。究系该堂官指使。尚无不合。著德成即行掣回。仍著该仓场侍郎等、将抵通漕米。秉公迅速收兑。俾得及早回空。以副朕恤丁利运之意。　　

○又谕、各省理事同知、通判、各缺有例应在外拣补者。有应由部中请旨简放者。今勒保奏请、将该省理事同知、通判、遇缺先尽试用人员补用。俟补完后。再由部臣请放。实于铨政未协。部中自应照例议驳。但念该省现有试用者四员。未免守候无期。嗣后该省遇有缺出。著由部中请放一人后。再于试用人员内请补一人。如此分缺间用。庶在部记名人员。不致无缺可补。而分发人员。亦得及时自效至现在阿明阿等四员、补完后。即应照旧由部请放。不得援以为例。且该抚既称该省理事同知通判试用人员。得缺无期。嗣后并不准再请拣发。以重铨政。　　

○谕军机大臣等、盐水港、笨港、麻豆社。等处。被贼匪抢占。已节次谕令常青等、迅速剿杀。今披阅台湾全图。澎湖一处。正与笨港、盐水港、鹿仔草、等处相对。且相距不远。该处原驻有官兵。李侍尧自应饬令驻劄澎湖将弁、带兵就近配渡。前往鹿仔草、笨港、盐水港、一带接应会攻。如澎湖驻守兵丁。为数不多。该督亦应于内地派拨官兵。由澎湖前往协剿。庶内外夹攻。屯踞各港社贼匪。自可迅速剿杀。肃清道路。使官兵声势联络。于剿贼机宜。方为有益。况贼既占踞沿海各港社。保无滋扰。澎湖之事。亦应豫为筹备。常青李侍尧、蓝元枚等总未言。及今因观图甚为廑念著传谕李侍尧、并将图发交阅看。酌筹妥办。迅速覆奏。寻奏、盐水港、鹿仔草、两处。俱有将弁带兵驻守。而笨港被贼抢掳之后。臣已拨缯船二只。水师兵二百。前往防护。至澎湖原设兵一千八百名。除调赴台湾堵御外。尚存四百。臣前拨豫备调遣之汀州兵五百。在彼防范。近又于新募水师兵内。酌派六百。于澎湖及各港口。往来梭织巡防。得旨嘉奖。　　

○免山西代州、五台、崞县、繁峙、定襄、等五州县。乾隆五十年分、被水淤坍地一百七十四顷四十四亩额赋有差。　　

○壬午。谕军机大臣曰、德成分派司员。前往各仓。强分米色。过事吹求。是其执拗性成。纷扰公事。固有应得之咎。但胡季堂、金简、与德成俱系查仓大臣。若通仓收米。果有弊端岂。有不联衔具奏之理。自系伊等见此事无弊。德成所办琐碎。不肯会衔。胡季堂、金简、俱系尚书。虽与侍郎无所统属。但职分较大。即系长官。若知德成所办。事不可行。即应劝阻。劝之不从。即将德成参奏。亦无不可。乃既不会衔又不劝阻劾奏。朕揆伊二人之意。在金简平素与德成、本属意见不和。明知德成所办。事涉纷扰。断难办理。而置之不问。任其率行陈奏。此语公否明否。自蹈愆尤。在旁笑视。胡季堂则袖手旁观。置身局外。漠不相关者然德成既经查出米色新陈搀杂。兼有虫蛀。即应查明来历。究问实于何处收买陈米弊端。乃又不能指出实在证据。是德成有心固执。不过欲实前言。而非本心除弊。固不能逃朕洞鉴。而胡季堂、金简。身为大臣。朕特派与德成同办查仓事务。又各怀私见。任其所为并不若苏凌阿刘秉恬、尚能将德成纷扰情节据实具奏。胡季堂、金简、居心如此。岂大臣实心任事之道。而金简明知其不可行。挟平日之私忿。有心笑观其败。朕转薄其为人矣。将此传谕胡季堂、金简、令其将何以既不会衔又不劝阻参劾之处。据实覆奏。并著将此旨交德成阅看。　　

○癸未。谕军机大臣等、昨图萨布、呈进贡物。内有镶金嵌珠等物。殊属无谓已将各件全行驳回矣。从前遇有督抚呈进贡物内镶嵌金珠等件。屡经降旨饬谕。不准再行进献。今图萨布又复以此呈进。岂任土作贡之道。况此等金珠物件。尤非古雅玩器。尚可供陈设之用。实觉鄙俗可厌。图萨布何以侈靡相尚若此。著传旨申饬。嗣后该抚毋得再以此等无用之物进献。将此谕令知之。　　

○又谕、据留保住等奏称将互相争斗、致殴伤人命之凶恶番子贡觉策旺登住札什、审明后即行正法。将不行严加约束之噶布伦伊什旺堆等议罪一摺。留保住等、将藏内殴伤人命凶恶番子。即行正法。所办甚是噶布伦伊什旺堆等、俱系愚蒙止不过未能严加约束下人。尚无重罪。不必将伊等交部。但饬令嗣后各宜善自督率下人外。仍令庆麟等、嗣后遇有此等事件。照伊番地之例完结。不必拘泥内地之例办理。　　

○又谕曰、镶黄旗蒙古都统奏、德勒克多尔济、所出公爵。照例请旨等语。此公爵非由勋劳而得。特因额驸策凌、公主、施恩赏给者。出缺后。若即行裁除朕心不忍。罗布藏尼玛、又系苏布锡里之子著施恩命罗布藏尼玛、带公爵衔。作为头等台吉承袭。　　

○甲申。谕军机大臣等、现在睢州下汛十三堡、黄水漫溢。已命阿桂前往河南。会同兰第锡等、商办堵筑事宜。因思兰第锡等、前奏漫口渐次塌宽。大溜全注口门。正河存水仅止一分等语。是大溜全掣。正河此时早已断流。固应相度机宜。赶紧堵筑。但近年大河溜势。日趋于南。以致南岸堤。工倍形著重。今该处李六口引渠。前经兰第锡等开放时。据称刷去旧土山六七十丈。则所开引渠。较为得势或从此可引溜北趋。未必非极好机会。现在正河既经断流。何不趁此时将李六口引渠。再行挑挖。倍加宽深。将来睢州十三堡堵合后。俾大溜顺势逼入李六口引渠形势既为径直。且可引溜北趋。南岸堤工。不致著重岂不甚善。其旧土山既经冲刷六七十丈。土性自松。亦应趁此断流之时。将未经冲刷者全行刬去。使将来合龙之后。溜势直趋。去南岸益远。更当畅顺得力。再南河云梯关外海口淤高。曾经阿桂、李世杰等、酌量情形。将二套地方。开挖引河。嗣经开放未能得力。现据李世杰等奏、洪泽湖、自豫省睢州十三堡漫溢之后。由淮入湖。日渐加长。现将束清御黄两坝。全行启拆。俾由清口畅出归江并将山旴五坝。全行开放。此时黄河全系清水等语。洪湖水势。既经盛涨。自应即令由二套引河归海。但前此所开二套引河较窄。若能挑挖深通。并照原拟堆筑子堰之处。一律展宽。俾资容纳。而引河头亦可展向西首。于就下之势。较属顺当。使河内清水顺注。由二套引河入海既可宣洩湖水或能将二套引河。渐加冲刷。走成熟路。则将来豫省合龙。大溜仍归正河之后。清黄汇合竟可从二套引河下注归海更为便捷。倘溜势未能全行逼入或再于三套旧走地方。酌量建筑拦黄坝一道。约拦水势。使大溜全趋二套引河。自更得力已于二图内、皆用朱笔标志。此亦先事豫筹之一法。朕偶因想及随时指示。其是否可以如此办理之处著传谕阿桂等、于抵工后。会同兰第锡等、熟筹妥办。并著李世杰、李奉翰、趁此闲空。亲往二套查勘引河。酌量办理。一并据实覆奏。将此各谕令知之。并著将朱笔原图二张、发交阅看。　　

○又谕、据明兴奏微山湖。自五月二十五日起。至七月十五日止共长水五尺八寸。量验志桩、现深一丈一尺。实已收符定志。一俟重运过完。再将上游之南阳昭阳、独山等湖、水口单闸。悉行开放。俾诸湖之水。源源畅达。加以新挑各坡河内。通流无阻。层递灌输。约计微山湖、于定志尚可多收一尺等语。微山湖、为东省水柜。收蓄济运。最关紧要。前因东省支干淤垫。来源不能下注兼之雨泽稍稀。坡水微弱以致湖水不能增长。特发帑金。令明兴等会同将该湖上游坡水河渠。通行挑浚俾支干各河之水。下注归湖以符定志。现在储蓄充盈。本年全漕重运北上回空南下。俱可无虞匮乏。但此等坡水河渠。原以引支干各河、及沟塍畎浍之水源源下注。必须一律通利方无阻滞。若此次大挑一二年后。地方官不能留心。听其淤垫。日复一日。仍复壅塞。岂有逾时未久复兴大工挑浚之理。著传谕兰第锡、长麟、嗣后于新挑各河渠。每年留心查勘如有淤垫之处即随时疏浚。毋致日久淤垫。又费周章。并著每年于霜降后。将有无淤垫、及如何疏浚之处具奏一次。或另差大臣往勘。亦未可定明兴摺、并著钞寄阅看。　　

○吏部议直隶总督刘峨奏、山东学政刘权之眷船。于静海县内河地方。被盗行劫。应将该处疏防文武各员弁、分别议处谕、此案刘权之眷船被盗。系天津府静海地方。该处地近畿辅竟有此等肆行劫盗之事该管地方文武各员。漫无查察非寻常失察疎防可比。知县刘以观、把总王崇书、均著革职。都司刘法程、著降三级调用天津道玉成、天津镇总兵托宾泰均著照部议降调。仍著该二员、留于地方。勒限一年务将盗犯缉获。尚可加恩录用。如限满不获。再行核办。按察使托伦、自升任臬司以来。上年即有大名府段文经等滋事等案。今内河地方。复有盗劫官船之事。系该司之责。难以留任托伦前在热河道任内。尚为熟谙。著降补热河道。所有直隶按察使员缺。即著富尼善补授。至总督刘峨系统辖大员。平日不能整饬亦难辞咎。著改为革职从宽留任。署提督李奉尧、署事未久。且随从热河尚有可原著改为降三级从宽留任。
  </div>
  <div class="pagination">
   <a href="清实录乾隆朝实录_page1635.html">
    上一页
   </a>
   <span>
    ...
   </span>
   <a href="清实录乾隆朝实录_page1631.html">
    1631
   </a>
   <a href="清实录乾隆朝实录_page1632.html">
    1632
   </a>
   <a href="清实录乾隆朝实录_page1633.html">
    1633
   </a>
   <a href="清实录乾隆朝实录_page1634.html">
    1634
   </a>
   <a href="清实录乾隆朝实录_page1635.html">
    1635
   </a>
   <span class="current-page">
    1636
   </span>
   <a href="清实录乾隆朝实录_page1637.html">
    1637
   </a>
   <a href="清实录乾隆朝实录_page1638.html">
    1638
   </a>
   <a href="清实录乾隆朝实录_page1639.html">
    1639
   </a>
   <a href="清实录乾隆朝实录_page1640.html">
    1640
   </a>
   <a href="清实录乾隆朝实录_page1641.html">
    1641
   </a>
   <span>
    ...
   </span>
   <a href="清实录乾隆朝实录_page1637.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
