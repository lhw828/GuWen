<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 476 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 476 页/共 1860 页</h1>
    <div class="content">○乙巳。谕曰。邓廷相著来京。其亏缺闽海关额税银两。并数目舛错各情由。著将军马尔拜、总督喀尔吉善、会同确查具奏。　　

○谕军机大臣等、户部议奏福州左翼副都统邓廷相、亏缺闽海关税银一案。已降旨令邓廷相来京。其亏缺情由。交马尔拜、喀尔吉善。会同查奏。关税久经定额。即盈绌不齐。亦何至大相悬殊。今邓廷相接管关务。仅一百八十一日。遂缺额一万三千余两。其中必有情弊。岂可但以行查登答故套。含糊了事。著传谕马尔拜、喀尔吉善、令其遵照前旨。严行确查。如邓廷相因暂管关务。有意侵渔。徵多报少。其营私作弊之处。自难掩人耳目。马尔拜等、务须彻底穷究。据实奏闻。即或邓廷相不谙关务。为属员书役所欺朦。串同侵蚀。以致短缺。抑或该年果因少雨歉收。货物稀至。亦自有确实情形可据。不容丝毫假借。马尔拜等、办理此案。各宜一秉大公。固不得因有此旨。而有心从严。坐邓廷相以侵欺。亦不得因循故习。依违瞻徇。希图草率完结。即能幸免一时。终亦难逃洞鉴也。　　

○大学士等议覆、广西巡抚舒辂奏称、前任龙胜通判杨维清、侵冒城工银。请著落各上司赔补。又杨维清赔修龙胜城银。经前抚臣鄂昌、奏明著落督理此案城工之上司分赔。今除将前署抚托庸、前署藩司杨廷璋、酌赔十分之三外。其委勘城工之现调天保县知县康世德、听从署府出结。应赔十分之四等语。应如所奏办理。又署桂林知府金荣、受贿勒结。情罪较重。虽据直督那苏图、覆称并无家产。仍应移咨严查。其应赔银数。即著各上司均赔还项。得旨。前任广西龙胜通判杨维清、侵冒城工一案。应著失察疏纵之各上司分赔。经该抚舒辂、分晰奏请于前任巡抚、按察使、道、府、知州、等按分赔补。而天保县知县康世德、应赔银数至五千余两。据称康世德委勘城工。应即据实揭报。乃畏势听从。殊难辞咎等语。查原案讯系该府金荣、委康世德查勘工程。康世德因知工程草率。禀请另委。金荣得受杨维清贿赂。逼勒赴勘。康世德不肯出结。金荣吓以捏款架祸。康世德畏惧。含糊出结。金荣复亲改发换。据此则其罪全在金荣。而康世德以属员遭上司抑勒。初意尚不肯瞻徇。后以畏祸曲从。情在可悯。乃责其不实揭报。著赔多金。夫知县官卑职微。养廉有限。岂能按限措交。设完缴不前。势必复成悬宕。该抚办理此案。宁不虑及。而著赔至十分之四。明系欲为他人名下匀减数目。故不论其情罪之当否。勉强坐赔。将来不过以无力清偿。保题豁免。此外省督抚向来积习。不能逃朕洞鉴者。办理此案之各上司。甚属不公。且有情弊。康世德著免其分赔。所有应赔银两。即著现派康世德赔银之巡抚舒辂、布政使李锡秦、按察使钟昭、等照数代赔。于年内即速清缴。其前任巡抚鄂昌、托庸、及司道等应赔之项。亦宜严催完项。不得仍循故套。一任迁延观望。庶外省积弊。藉此稍知警惕。其令各督抚知之。余依议。　　

○正黄旗蒙古子拜灵阿、缘事革爵。　　

○赈贷福建台湾、凤山、彰化、三县。乾隆十三年被灾贫民。应输额赋。并予缓徵。　　

○免湖南新宁县、乾隆十三年水灾田亩额赋。并分年带徵应纳银粮。　　

○丙午。定凯旋致祭堂子典礼。谕、堂子之祭。乃我朝先代循用通礼。所祭之神。即天神也。列祖膺图御宇。既稽古郊禋。而燔柴典重。举必以时。堂子则旧俗相承。遇大事及春秋季月上旬。必祭天祈报。岁首最先展礼。定鼎以来。恪遵罔怠。且不易其名。重旧制也。考诸经训。祭天有郊。有类。有祈谷祈年。礼本不一。兵戎国之大事。故命遣大将。必先有事于堂子。正类祭遗意。而列纛行礼。则祃也。我祖宗于行营中。或别有征讨。不及归告堂子。则望祭而列纛行事。其诚敬如此。朕思出师告遣。则凯旋即当告至。乃天、地、宗、社、俱已祝册致虔。且受成太学。而堂子则弗之及。祠官疏略。如神贶何。祀典攸关。彝章宜备。著议政王大臣等详悉具仪。朕亲为裁定。载入会典。特谕、寻奏、谨按会典。崇德间大兵凯旋。太宗文皇帝率众拜天。大设筵宴。宴毕。躬率凯旋王、贝勒、贝子、公、大臣等、恭谒堂子。行三跪九叩礼。请嗣后凯旋。致祭于天、地、太庙、奉先殿、社、稷、陵寝、如常仪外。皇帝告祭堂子。由礼部请旨。钦天监择吉。届期卤簿大驾全设。礼部堂官奏请皇帝诣堂子行礼。凯旋将帅大臣、及诸王、贝勒、贝子、公镇国将军、都统、尚书等官俱随行。皇帝进堂子上香毕。礼部堂官恭导就位。凯旋将帅等依次排立。鸣赞官赞跪叩兴。皇帝行三跪九叩礼。将帅等随行礼毕。礼部堂官奏请驾还宫。乐作礼成如仪。得旨。是。依议。　　

○谕军机大臣等、据尹继善奏称、王镗领过乾隆十二年熬茶夷货。应变还帑本十四万六千余两。定限一年交还。因上年运到时。已过发卖之期。未能依限清完。请照伊九年所领夷货。分限三年完纳之例。准其于三年内陆续完纳等语。前因王铛世受国恩。罔思急公报效。承办夷使交易。积欠陕甘库帑十万四千余两。经该部参奏。是以降旨、著照数加倍罚。补还欠项。仍加恩准其分十年完纳。今此次所领乾隆十二年夷货。该督复请援九年之例。分限三年归款。该员现在捐输四川军粮。且伊办理夷货。亦历有年所。著传谕尹继善、准其分限三年交清库帑。至此后办理夷货之处。不必令王镗承领。该督可查照旧例。或另行招商承办。或应官办。妥酌奏闻。至王镗于此项夷货。既已展限。倘仍不能如期完楚。帑项攸关。王镗亦必有应得之罪。决不姑贷。　　

○又谕、金沙江一事。现差尚书舒赫德、总督新柱、查勘。尚未覆奏。但朕看来金江巨石层滩。湍流奔激。铜沉船损。难收利济之功。即所称节省运费。亦大概有名无实。该督张允随身当其任。于建议开工之始。不能确见其难成。豫为力阻。致历年糜费帑项。咎所难辞。然自大学士鄂尔泰、首倡其说。而庆复在川。力为赞成。又复奉旨交办。该督欲以独力挽回中止。此大臣持正不挠之风节。难以责之该督者。该督在滇年久尚属干练。将来即查出工程。未能实有禆益。亦不忍遽加重谴。今日见该督奏摺。未免有畏葸观望之意。可传谕该督、令其安心守职。绥辑苗疆。事事实力报效。以副朕施恩宥过之意。朕办理庶务。一秉大公。功过各不相掩。误由众人者。必不令一人独蒙其责。该督谅必允服。若因此而置诸事于不理。贻误封疆。是自速其咎也。　　

○又谕曰。图尔炳阿覆奏、金沙江工程一摺。据称虽未得侵冒情弊。其不能据实处颇有。然无确据可指等语。图尔炳阿此奏。未免因系本省督臣经手。稍有瞻顾。又未知钦差尚书舒赫德等、将来作何查办。是以为浮游不定之辞。不肯切实指陈情弊。即就所称司道等、详明豫留银两。以备部议核减。其办理不实之大端。已即此可见。然其过尚不专在张允随。该抚如此存心。殊非秉公持正之道。著传谕申饬。　　

○又谕、金沙江一事。近据图尔炳阿奏到。其所指情形。尚不无回护。然所称滩险难行。铜沉船损。终归无益之处。已属显然。大概山川形势。天险非人力可施。亦犹金川碉楼奇峻。欲以兵威所至。刬而平之。徒劳何补。此是一定之理。沙江工役。将来查勘确实。亦不出此。但其事始末。朕知之甚悉。盖其初不始于张允随。倡其说者大学士鄂尔泰。率先赞之者庆复。而朕亦因铜运艰难。诸臣备陈开江之利。期于一劳永逸。降旨交办。令勿畏难中阻。张允随身临其地。若果见为无益。自当抗议力争。以为不可。然此乃大臣秉正不挠之节。张允随承望风旨。依违迁就。咎所难辞。但尚属人情所不免。今大学士鄂尔泰、物故已久。朕眷旧加恩。保全终始。岂肯因此事而追斥前愆。罚及后嗣。即张允随虽系承办总任之员。将来查出工程不实。亦不必革职查产。祗须令伊及在工人员。如宋寿图等照数著赔。便可完结。盖伊在滇数载。办事尚属妥协。且一时未得更代之人。姑令在任弥补。较易为力。而从前工程糜费帑金。终于毁废。如楚省舵杆洲之类。亦不一而足。固非贻误军国。罪不容逭者可比。朕办理诸务。一本大公至正。已另旨传谕张允随、伊亦必中心允服。图尔炳阿摺。著寄舒赫德、新柱、令其知悉。舒赫德自川省奏报起程之后。许久未见奏摺。途次佳否。节物数种寄赐。新柱亦已起程。未知何时至叙州会合同行。遇便奏闻。　　

○定经略大将军仪注。议政王大臣会同兵部议奏、出师告捷典礼。臣等考究前史。参采现行事例。并大学士公傅恒、原奏区别四款。曰命将、曰徂征、曰专阃、曰奏凯、又于四款中酌定授敕以迄劳师。计仪注十有二则。一、授敕印。经略大将军出师。皇帝临轩。王公文武百官朝服侍班。颁敕印于太和殿。经略大将军、率随征诸将。于丹陛上跪受。行礼如仪。二、祓社。经略大将军出师。先期告祭奉先殿。及启行日。皇帝率经略大将军随征诸将。诣堂子行礼。鸣角吹螺。祭纛于门。三、祖道。经略大将军启行。乘舆亲饯于长安门外。赐卮酒。佩弓矢。上马。文武大臣。承诏送至郊外。有司具祖帐及燕。礼兵二部堂官奉茶。望阙谢恩。乃行。四、整旅。凡随征参赞大臣。均奉钦简外。护敕印官内阁学士一人。中书翰林院笔帖式各二人。记室官四人。户兵二部司官各一人。刑部理事官一人。如蒙古地方。则委理藩院官一人。应随侍卫。仍候钦定。经略大将军前队。列上赐军械。次列令箭十二枝。次列敕印。护敕印官随行。经略大将军乘马。后建大纛。参赞大臣、及司官侍卫等随纛行。又次以十二标旗。大队军旅殿。五、守土官相见。经略大将军所过地方。守土官将军、督、抚、文官司、道、以下。咸蟒袍补服。武官总兵以下披执。率兵列阵跪迎。提督、副都统、近前问安。经略大将军升厅正坐。将军、督、抚、旁坐。文官司、道、武官提督、副都统、以下行庭参礼。至起行时。将军、督、抚、以下各官候送如前仪。六、封章拜诏。凡封奏。营门鼓吹声炮。在营弁丁两旁肃立。记室官奉奏函置案上。经略大将军行三跪九叩礼毕。兵部司官奉函。由中道授台站赍驰。若诏书至营。鼓吹声炮如前仪。兵部司官接箧置案上。经略大将军行三跪九叩礼。受箧启阅。如钦差大臣到营。经略大将军率在营大臣等、离营三十里迎候。请圣安。守营官导引。并马进营。钦差大臣宣旨毕。经略大将军正坐。钦差大臣按品级坐。钦差大臣回京。经略大将军率所属离营候送。请圣安如前仪。七、升帐接属。凡军营设大幕。惟经略大将军近侍官、暨办理军机有职掌者。准令出入。余官均幕外祗候。议事时经略大将军正坐。参赞大臣、及一品官佥坐。有问则起立致词。提镇等官禀事。由传宣官转达。令入则引进。令坐则向上佥坐。凡参赞大臣、一品官、入见。于营门内下马。余官于营门外下马。由角门出入。如经略大将军下设有将军者。相见照参赞大臣一品官仪。若外藩部落谒见。幕外官均进幕肃立。直班弁兵按汛肃立。军门鼓吹声炮。经略大将军升坐。外藩跪禀辞毕。即引出。各官兵咸退。八、简阅。凡简阅营伍。经略大将军起行。军门鼓吹声炮。守营大臣、及官弁离营里许候送。首队赍敕印前行。十二标旗随后。周巡提、镇、等官屯营之处。每至一营。官兵离营一里外迎候。经略大将军阅过。提、镇、等率所属弁兵随行。离本汛乃止。九、献俘。经略大将军告捷。解俘至京。钦天监择吉。献俘于太庙社稷坛。至期。兵部率解俘官兵。以白组系俘颈。由长安右门入。进天安右门。至太庙街门外。向北立。候告祭大臣至。令俘向北跪。告祭大臣进太庙行礼毕。兵部率解俘官兵。押俘至社稷街门外。令俘仍向北跪。告祭行礼如前仪。献俘次日。皇帝御午门楼。王公百官朝服侍班。铙歌大乐。金鼓全作。兵部堂官跪奏请旨。有制宣刑部。刑部堂官跪领旨。押俘出天安右门。王公百官庆贺。听赞引礼。十、受降。凡经略大将军受降。飞章入告。得旨允降。乃大书露布。传示中外。筑受降坛于大营左。坛方、南向。距百步树大旗。书奉诏纳降字。降者至。兵部司官引立旗下。经略大将军出营。鼓吹声炮。参赞大臣各官随行。降者于旗旁向北跪。匐伏。候经略大将军登坛。参赞大臣、及一品官、分翼佥坐。队伍将领等官、分翼立。其余官兵分班排立。兵部司官、引降者抵坛前匐伏。乃宣谕德音。酌加赏赉。声炮鼓吹。降者泥首伏谢而退。十一、告成凡奏凯告成。致祭天、地、宗庙、陵寝。释奠于孔子。勒碑太学。群臣恭进贺表。并请编纂方略以垂奕禩。十二、劳师。凡师旋将入城。遣廷臣出郭迎劳。经略大将军还朝谢恩。皇帝御殿。设卤簿。王公百官齐集如仪。鸿胪寺官。引经略大将军、从征各官。于丹陛下缴敕印。行三跪九叩礼。毕皇帝还宫。翼日赐燕。颁赏焦爵有差。以上各条。应请饬交会典馆纂入军礼。从之。　　

○云南巡抚图尔炳阿奏、滇省加运京铜。前经升任抚臣张允随等、议给陆运脚价。嗣承运各官。以铜觔交接。须赁房收贮。添役稽查。无项可动。因于每百斤外加运五斤。即以此项节省脚价。供应各项之费。解贮粮道库。应用报明给发即盐井、罗星、两渡。并金江水路各运。亦有此节省之项。第思此项节省。与其暗留外用。不如明定章程。查滇省从前各铜厂。除收正课外。每百斤又抽充公铜五斤。变价济用。奏明将每年动用数目。造册报销。今此项加运节省银两。亦应照五斤充公铜之例。仍留运铜公用。每年报部查销。如余听部拨用。报闻。下部知之。　　

○丁未。谕户部、嗣后查报各省收成分数。应以八分以上为丰收。六分以上为平收。五分以下为歉收。　　

○兵部等部议覆、署湖广总督新柱奏称、宜昌镇后营。俱属上游所设五板船。足供河面驾驶。其前营上下两游。俱有汛地。惟所设头二号战船二十只。较五板船宽大。不能利涉川江。请将前营战船。照式改造五板船十只。以便上游与后营官兵轮流会哨。仍留原船十只。于下游长江地面。以备巡防调遣等语。应如所请。行令该督照例分别大修。先后改造。届期估报查核。从之。　　

○山东巡抚准泰奏、据布政使卫哲治查覆、除历城等八十二州县卫。仓贮可敷。无庸筹补外。惟邹平、常山、新城、齐河、济阳、临邑、长清、新泰、莱芜、肥城、海丰、乐陵、滋阳、宁阳、泗水、日照、蒙阴、博兴、益都、临淄、诸城、临胊、胶州、等二十三属。不通舟楫。挽运艰难。现存仓谷无几。又邹县、滕县、鱼台、嘉祥、邱县、济宁、及济宁卫等七属。虽近运河。而仓贮缺少。现在二麦丰收。请俟民间余麦减价出粜。照一麦二谷例。每属酌买数千石。再本年麦熟后。应徵民借各谷。若概令籴谷还仓。辗转未便。如愿交麦者。并准照一麦二谷之例徵收。得旨。如所奏行。　　

○是月。钦差户部尚书舒赫德奏、臣自黄螂所前往昭通、威宁、二镇。阅视弁兵马步弓箭。生疏者多。鸟枪竟有不能过火者。随饬该镇将勤加训练。查昭通乃新辟苗疆。地界川滇。最关紧要。今奉有岳钟璜调补之旨。殊为得人。惟威宁镇总兵曾长治、年力就衰。虽老于营伍。而习气颇滑。或调补内地。似为相宜。批。曾长治系张广泗所保。彼时即不满意。因一时无人姑用者。今仍系无人。只得缓俟酌量。朕意彼即内地。亦属勉强。又奏、臣自叙州府至那比渡。数百里间。虽山路崎岖。而雨水调匀。即山田亦俱葱茂。又批。今年各省奏报。皆系丰收景象。京师雨旸。甚觉应时。麦收七八成。数十年所无也。朕近来甚觉舒畅。而益加敬畏耳。　　

○直隶总督那苏图奏、本月十七日节据清苑、唐县、完县、满城、蠡县、定兴、详报得雨。入土一寸四寸不等。虽未沾足。然风燥已解。土膏滋润。麦禾稍为有益。得旨。京师左近则皆透足。一切麦禾。皆可望有收。似保阳一带。略成旱象矣。然有沾足者。则可知为地不广。其待雨恐将来致成灾者几州县耶。速行查奏。应行筹办者即为妥办。　　

○两江总督黄廷桂奏、江省岁有拖欠。多由大户花分。寄庄无著。以及衿监营兵书役。恃势抗欠之故。现饬道府设法厘剔。得旨。诸凡皆悉。惟在汝等督抚善为之。岁终有积欠之奏。朕亦得知汝等所办得法否也。　　

○江西巡抚唐绥祖以奉谕训诲。奏陈办理情形。得旨。今用汝为湖北巡抚。此亦系要区。汝宜勉力。总督乃一诚实之人。朕所深知。但恐短于才。汝宜佐其不逮。若因此旨而不与之和衷。致有争强之意。则是自速其咎也。　　

○浙江巡抚方观承奏仁和县江塘迤东。至章家庵一带土堰。并自章家庵至尖山一带石柴草塘。加筑土堰工程。经臣等奏准给发半价兴修。今据土堰内外认垦各户呈称、情愿不领帑银。合力修整。分作三年完工等语。似应如其所请。至原估给发半价之处。应请停止。报闻。　　

○又奏、查浙省杭、嘉、二属各县官塘。即系驿路。界于田荡间。已多坍塌。现有仁和县章家庵土堰工程。经部覆准于留工备用引费内、动给半价银六千四百余两。如将此项改拨修塘。不须另议筹款。得旨。如所请行。　　

○福建巡抚潘思榘奏、福郡城外西湖周二十余里。建闸蓄水。可溉田数万亩。现湖身日淤。当饬知府勘估。即以清出寺田租银、并捐凑添给。毋庸另筹款项。又福清县法海埔一处。海滩淤地。可辟成田。再筑长塍。内设陡门蓄洩。现据民认垦。可得田一千三百五十余亩。次年可种。又郎官港一处。并据认垦。可成田八百二十亩。臣仍督属亲勘。依限完竣。得旨。劝课耕农。务民之本也。知道了。　　

○湖南巡抚开泰奏、查雍正九年间。分别冲繁苗疆。于常德、辰州、长沙、衡州、永州、岳州、永顺、宝庆、并靖、澧、郴、等十一府州。分贮银一十万两。惟沅州、桂阳、二府州。未经拨贮。缘沅州系乾隆元年改设。桂阳系雍正十年改设。是以未拨。查桂阳距省较远。沅州更属苗疆要区。尤宜豫筹贮备。请将分贮长沙银八千两。全数改拨沅州府分贮。衡州、澧州、分贮银内。各拨二千两归桂阳州分贮。仍照例寄贮衡州府库。得旨。览奏俱悉。　　

○陕甘总督尹继善奏、军前回兵。马骡俱足应付。但驰骤往来。必更番轮替。是以酌量兵皆给马。跟役折价。现出潼关者八起。约四月望后全出陕境。至陈宏谋咨称、台马有余。官兵即五百名一起全行。亦可应付之处。殊未妥协。自应仍照原奏。无论五百名四百名者。皆分两起。报闻。　　

○又奏、凯旋京兵。约五月望前可全数抵京。所过地方。均极宁谧。臣已飞行各属。将台站卷彻。其军需钱粮。现设总局。遴员确查造报。得旨。军需查核。固应详妥。而军兴之后。民气之凋敝。亦宜加意休息也。　　

○甘肃巡抚鄂昌奏、河东之兰、巩、平、庆、秦、阶、六府州属。及河西之西宁府属。雨水俱足。其甘、凉、肃、三府州属。及安西等五卫。田亩藉渠灌溉。入夏亦各得雨。惟宁夏府属总未得雨。得旨。览奏俱悉。宁夏总未得雨。所称为入夏乎。抑自入春乎。若自春总未得雨。而今始奏。岂非漫视民瘼。所奏殊不明晰。目今得雨否。一切禾稼无碍否。速奏以慰朕怀。　　

○四川总督策楞、提督岳钟琪奏、查大朗素系有罪之人。非小朗素可比。现染疯疾。无庸另筹安插。当将伊并番徒安置于省城喇嘛寺内。给粮养赡。严行约束。再前请于小金川要隘。修补被毁碉房。并孙克宗、占固、二处设兵驻守。今奉廷议停止。始觉前办。似属偏于小金川。使莎罗奔生疑。随遵照调彻。又梭磨、竹克基、党坝、各土司土舍。前请加衔奖励。止计及欲分杂谷之势。竟未虑轻重失宜。应遵照侯一二年后酌量筹办。又嗣后内地民田。不得向番民私售。其从前业经售卖。不复追求。至番民交易。概难禁绝。惟有寄防范于调剂之内。寓稽查于镇静之中。得旨。览奏俱悉。祗可如此办理。　　

○云贵总督张允随覆奏金江疏凿以来川省商船。可直抵上游之滥田坝等处。惟江路一千三百余里。每年冬春额运铜觔。需船四百五十二只。若俱从川省泸州包空雇募。千里溯洄。恐误严限。因于上下游安设站船二百七十只。往回济运。较之远雇川船。力省而运速。至商船回空。仍雇令装铜。由滥田坝直达泸州。长站兼运。并非专恃站船。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百三十九


大清高宗法天隆运至诚先觉体元立极敷文奋武孝慈神圣纯皇帝实录卷之三百四十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年。己巳。五月。戊申朔。上奉皇太后幸万方安和。侍膳。奉皇太后还畅春园。　　

○诏斋宫致斋勿鸣鼓角。谕、朕于两郊大祀。先御斋宫。以齐一思虑。闻之记曰。斋者耳不听乐。孔子曰。三日斋。一日用之。犹恐不敬。二日伐鼓何居。言不敢散其志也。今斋宫宵漏下。鸣画角严鼓以为节。虽异于官悬合奏。而吹角鼓鼜。军中之容。岂所谓专致其精明者欤。此盖相沿前明敝典未更。后此严更鼓角。不当用之斋次。大学士其会同该部定议以闻。载入会典。寻奏、谨按鼓为乐节。兼用于军。周礼夏官凡军旅夜鼓鼜是也。角本军乐。唐乃以备卤簿。有长鸣中鸣大角三部。明制并以鼓角施于卤簿。而于斋坛之次。亦遂吹角严鼓。犹仿前世警严遗意。与礼意实属未协。请遵旨停止。再查卤簿内。画角陈设不用。并无考据。请敕乐部、按其声音。或与钲鼓等器。同一施用。从之。　　

○又谕、稽古虞书秩宗典朕三礼。周官宗伯掌邦礼。而首以吉礼事邦国之鬼神示。春官典祀。职莫重焉。乃者郊坛宗庙。以太常为专司。而礼部堂官。不莅其事。非古也。治神人。和上下。敬服乃职。其所有事者何在。大学士会同该部并会典馆总裁官详议以闻。寻奏、谨按周礼。大宗伯、凡祀大神示。治其大礼。小宗伯、相祭祀之小礼。此今礼部尚书侍郎之职也。肆师立国祀之礼。以佐大宗伯。此今太常寺之职也。今两郊大祀。皇上先诣坛位亲阅。而礼臣未与赞襄。前期五日。遣王公一人视牲。前期二日。遣礼部尚书一人看牲。皆由太常寺题请。而宗庙社稷。及各坛庙牺牲笾豆。亦太常寺阅看。礼部祗于祭日委官会御史监视。于典礼未协。请嗣后皇上诣郊坛省阅。礼部尚书、侍郎、皆陪从侍仪。宗庙、社稷、暨朝日、夕月、先农等坛、历代帝王、先师孔子庙祭。前期看牲。及祭日看陈笾豆。亦派礼部堂官一员。率太常卿等将事。再坛庙内、例用御史四员侍仪。而与陪祀王公百官行礼之处。用御史监礼无别。嗣后用礼部堂官二人。都察院堂官二人。分立侍仪。以隆体制。又祭日请送神牌。向用太常寺官恭捧。嗣后应派礼部堂官一人上香行礼。并请送太庙神位。仍用宗室觉罗官恭捧。其上香行礼。即于派出朔望上香之王公内。每祭以二人将事。又查会典、凡祭祀。礼部于每岁九月中。劄钦天监选期送部。转劄太常寺、于前期具题等语。现在径由太常寺移监。于正月自行题达。嗣后应由礼部选期具题。奉旨后交太常寺、按时豫行题请。再查礼部满尚书。现在兼管乐部、太常寺、鸿胪寺事。嗣后满尚书职衔内。即加兼管乐部、太常寺、鸿胪寺、字样。著为成例。从之。　　

○谕军机大臣等、前经降旨传谕那苏图、阿里衮、俟金川告捷。巡行畿辅。展礼台山。后于春仲因班师迅速。庆典维殷。尚未举行。今思太原系晋省都会。前此未经巡历。而豫省亦中州名胜。近在三辅。朕意欲于明岁春间。巡幸五台。回銮取道太原。由豫省之卫辉府一路进京。则直隶、山西、河南、三省。沿途民风土俗皆可周览而知。至于办理差务。那苏图向称谙练。本属妥协。惟鄂容安初历外任。尚未经办。阿里衮则未免过求齐备。即如去岁东巡。其盖造行宫。修葺寺庙。更觉失之糜费。伊等养廉有限。岂能多为赔垫。既无开销正项之体。则必取之商捐。殊非朕省方观民之本意。此次巡幸晋豫。所有驻跸之处。行幄帐殿。皆自京带往。不必豫备行宫。至五台一路御道。前岁已有章程。自可仍由旧路。其五台至太原、由太原至豫省。一切安营除道。不过略为脩整。所过通都大邑。可以问俗观风。周知民隐。不得专趋径捷。其间或有名山胜迹。古刹丛林。距御路不远。足备观览者。稍加整葺堂宇两三楹。可供憩息而止。不必过于华饰。致蹈东巡时浮费之弊。著传谕那苏图、阿里衮、鄂容安、三人接到此旨。即速密为商酌。不必声张。商酌既定。将经由之州县。道里之远近。及驻跸处所。并将来如何办理之处。详悉具摺奏闻。候朕降旨。至上年办理过当之处。朕于将来颁发谕旨中。亦必明白宣示。俾共知朕意。寻据那苏图奏、事关三省。必待面议。庶为详慎。拟与阿里衮、鄂容安、密订于直隶豫晋联界处。先为面商。俟大局定后。具奏请旨遵办。得旨。好。知道了。又据阿里衮奏、现即札商那苏图、鄂容安外。其应如何办理。俟会勘妥议奏闻。得旨。览。又据鄂容安奏、豫省有应豫筹事宜。查布政使富明、办事谙练。当与密酌。其余属员俱未告知。俟直晋督抚商覆到日。再详核具奏。得旨。知道了。富明人果去得。汝所言不错。记得系由江西知府来京陛见。而识得特用者。并无一人在朕前荐扬也。是其人否耶。　　

○又谕、云南永昌守刘樵、前据图尔炳阿、以贪黩卑鄙。私税勒借题参。今又据爱必达、将该员前在古州同知任内。侵帑误公续参。已降旨令该督严审究追。查此案城工。原估三万二千八百余两。而刘樵现在应行追赔之项。多至二万九百余两。外省劣员贪黩侵渔。肆无忌惮。乃至于此。诚国法所难容。著传谕总督张允随、速行究讯。按律定拟。入于本年秋审册内具题。毋得姑纵迟延。俾此等劣员。侥幸漏网。如此旨到日。秋审册已经题出。即行补题。　　

○署河南巡抚鄂容安疏报、宜阳、嵩县、郏县、三县。乾隆十二年分。劝垦旱地五顷八十四亩零。应徵银两。照例升科。　　

○己酉。上诣畅春园、问皇太后安。　　

○谕军机大臣等、辰垣具奏米粮复税以后。价值转觉平减。可知米价之低昂。全不在米税之免徵复徵等语。此事经朕熟筹数载。免税于贫民无益。复税亦于市价无增。固一定不易之理。朕早灼见其然。不待辰垣之奏也。至所奏偏灾例应赈恤者。当多委干员。及道府确查。若非真正乏食贫民。不许滥给。官员邀誉市恩。查报不实者。即行揭参。刁民幸灾冒赈。吏役串通作奸者。从重治罪等语。此乃偏灾赈恤定例当然。即朕宁滥毋遗之旨。亦正指乏食贫民而言。令其加意赈恤。辰垣所陈诸弊。自由该地方官办理不善所致。朕初不谓官员查赈。可浮开滥给。而刁民胥吏。可冒领营私。任其作弊也。设如辰垣所奏。江省现在民风情形。当略为变通撙节办理。乃似新定条例。令督抚遵行。在督抚等误会其意。必至倚于一偏。遇有偏灾。过于拘泥。俾泽不下究。所关匪浅。且如黄廷柱、或以帑项为重。一意撙节查办。将不免于过严。而雅尔哈善好名之徒。必以辰垣此奏为刻薄。而辰垣则以业经奏明为得计。将来偶值歉收。抚藩办理各持意见。龃龉不合。殊无裨于赈务。著将辰垣原奏。钞寄该督抚、并详细传谕伊等三人。俾知和衷共济持平酌中之道。　　

○吏部议奏、先经覆准调任安徽巡抚潘思榘条奏亏空。该管道府。俟州县离任。始揭参者。将道府均议降四级调用在案。查道员有盘查知府、直隶州、之责。知府、直隶州、亏空。道员失察。原定有降四级调用处分。若州县亏空。又一例降调。殊无区别。嗣后止应将该管道员不豫揭参者。降一级留任。从之。　　

○遣内阁学士世臣、致祭长白山等处。内阁学士陈邦彦、致祭医巫闾山。内阁侍读学士明德、致祭东岳泰山等处。翰林院侍读学士文保、致祭西岳华山等处。翰林院侍读学士顾汝修、致祭中岳嵩山等处。翰林院侍讲学士塞尔登、致祭南岳衡山。翰林院侍讲学士龚渤、致祭北岳恒山等处。詹事府詹事裘曰修、致祭南镇会稽山。都察院左副都御史富德、致祭南海。都察院左副都御史叶一栋、致祭太昊伏羲氏等陵。大理寺少卿陈世烈、致祭炎帝神农氏等陵。太常寺少卿鄂鼐、致祭女娲氏等陵。太常寺少卿钟衡、致祭黄帝轩辕氏等陵。太仆寺卿阿兰泰、陵祭少昊金天氏等陵。孔子阙里。太仆寺少卿朱士伋、致祭颛顼高阳氏等陵。鸿胪寺卿伊拉齐、致祭夏禹王等陵。光禄寺卿赫赫、致祭辽太祖陵。　　

○庚戌。孝诚仁皇后忌辰。遣官祭景陵。　　

○上至静安庄孝贤皇后梓宫前奠酒。　　

○诣雍和宫行礼。　　

○还宫。　　

○辛亥。谕曰、吏部将铨升汉兴道之胡国楷带领引见。朕看其人年力就衰。不胜道员之任。已降旨扣除留部。夫材力或不可以貌取。至于龙钟疲惫。一望可知。此等人员。该堂官从前何以保其能胜繁缺。著明白回奏。　　

○调河南按察使严有禧、为山东按察使。以署山东按察使直隶天津道王师、署河南按察使。　　
</div>
    <div class="pagination">
<a href="清实录乾隆朝实录_page475.html">上一页</a><span>...</span><a href="清实录乾隆朝实录_page471.html">471</a><a href="清实录乾隆朝实录_page472.html">472</a><a href="清实录乾隆朝实录_page473.html">473</a><a href="清实录乾隆朝实录_page474.html">474</a><a href="清实录乾隆朝实录_page475.html">475</a><span class="current-page">476</span><a href="清实录乾隆朝实录_page477.html">477</a><a href="清实录乾隆朝实录_page478.html">478</a><a href="清实录乾隆朝实录_page479.html">479</a><a href="清实录乾隆朝实录_page480.html">480</a><a href="清实录乾隆朝实录_page481.html">481</a><span>...</span><a href="清实录乾隆朝实录_page477.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
