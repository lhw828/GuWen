<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 48 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 48 页/共 216 页
  </h1>
  <div class="content">
   ○谕靖逆将军富宁安。军兴以来。已经数载。尔在军前效力。小心谨慎。提督路振声、系初次派往之人。在边地效力已久。现今策妄阿喇布坦之事未完。又不便撤兵。若以兵丁久戍之故。即令更换。转令伊等军前数年劳绩。有初鲜终矣。但尔等在外年久。甚廑朕怀。今特赏帑金二十万两。内给将军二万两。提督五千两。其余按弁兵效力年分、以为赏赐之等次。绿旗兵丁、向系轮班行走。伊等作何赏赐之处。尔会同路振声商酌。所赏银两、著行文年羹尧、动西安库帑。派贤能官员解送赏给　　

○乙酉。谕各省督抚提镇等。凡司道知府副将参游等官、出京之时。奏请训旨。朕或言及地方之事。间有与督抚提镇谕旨中、批示所不能尽者。向伊等谕及。今各省督抚提镇、往往有奏称某属官、口传上谕、臣即遵奉施行等语。如此、则大非朕竟矣。督抚提镇等、闻属官口传旨意。必当再行奏闻。俟批准之后、方可奉行。若地方有应行事宜、朕自谕部传旨。或摺批密谕。岂有命微员随便口传之理。况伊等奉朕面谕时、亦有不能明晰领会。传宣错误。而督抚提镇覆奏时、竟与原旨不符者甚多。此等皆大有关系。且伊等至彼处传旨时。只应在衙署内、密向本人传宣。若于大庭广众。以属员而传旨与上司。亦属非体。皆非朕本意也　　

○镶红旗蒙古都统兼右翼前＜釒夅＞统领吉当阿、缘事革职。以宁夏将军苏丹、为正红旗满洲都统。兼管右翼前＜釒夅＞统领。升步军总尉加副都统衔席伯、为陕西宁夏将军　　

○贵州巡抚毛文铨疏言、贵州山高多雨。积贮米石。恐致潮湿霉变。得旨、积贮仓粮。特为备荒赈济之用。南省地气潮湿。贮米在仓。一二年便致霉烂。实难收贮。著改贮稻谷。似可长久。应否改折稻谷收贮之处。著九卿详议具奏。寻议、南方诸省、土脉潮湿。兼有岚瘴。积贮仓米。易致浥烂。不若稻谷可以耐久。嗣后江南、浙江、福建、湖广、江西、四川、广东、广西、云南、贵州等省。存仓米一石。改换稻谷二石。加谨收贮。需用之岁。碾旧贮新。尤为尽善。从之　　

○旌表山东曹县烈妇。张坦妻沙氏、拒奸不污。被殴殒命。给银建坊。入祠致祭如例　　

○丙戌。遣官祭历代帝王　　

○裁江南清江浦理事同知一员　　

○丁亥。上亲耕耤田。诣先农坛致祭毕。更服。至耕所。仍行四推礼毕。上御观耕台。命裕亲王广宁、怡亲王允祥、庄亲王允禄、行五推礼。吏部尚书隆科多、户部尚书张廷玉、礼部尚书赖都、兵部尚书卢询、刑部尚书励廷仪、工部左侍郎萨尔纳、都察院左都御史尹泰、通政使司通政使图兰、大理寺卿觉罗常泰、行九推礼。各以次耕如仪。上御斋宫。顺天府官员、率耆老农夫行礼毕。至耕耤所。农夫终亩。王以下各官行庆贺礼。赐茶。停止筵宴　　

○戊子。命修广宁门外石路　　

○镶白旗护军统领宗室汝福、缘事革职。升正蓝旗汉军副都统济星、为镶白旗护军统领　　

○己丑。谕兵部。前条奏议行各省赍送本章、一日限行四站。定限以来、闻驿站时有苦累者。盖各处驿站、平险不一。远近不齐。或遇阴雨连绵。河水暴涨途路泥泞。急驰其艰。不能一概日行四站者有之。国家定法、必宽严得中。始可永远遵行。嗣后赍送平常本章其难行四站者。应将途路艰难情由声明、稍为通变。至黑龙江平常本章、著照将军陈泰所请、以三站为限　　

○谕抚远大将军年羹尧。据岳钟琪奏称、青海郡王额尔得尼厄尔克托克托柰所属部落穷困流离。资生窘乏。亲王戴青和硕齐、察罕丹津等、所属部落。虽稍能存活。亦属贫穷。尔身为抚远大将军。凡西陲军务。调发粮饷。绥辑远人。皆尔之责。理应酌量事势缓急。人口多寡。尽心筹画办理。乃仅发银一万两赈济。此诸部落流离失所之众、岂万金所能遍给。是知尔于诸务、皆未实尽其心矣。托克托柰等、遭叛贼抢夺。投命来归。全赖安插得所。俾其衣食有资。今尔既不能筹画于未然。又不克拯济其现在。如诸部落内、或有一二人窘急、万难自存。潜逃远匿。窜入策妄阿喇布坦之地者。朕必重治尔罪　　

○升索伦副总管外三、为正蓝旗汉军副都统　　

○科尔沁扎萨克镇国公图努满尔故。遣官致祭　　

○庚寅。谕内阁。礼部。钦惟皇考圣祖仁皇帝德禀生安。功隆参赞。光被四表。协和万拜。集千圣之大成。超百王而首出。鸿猷骏业。史不胜书。今景陵大礼告成。应择吉恭建圣德神功碑。备纪耿光大烈。以昭垂万世。永永无极。著敬谨会议具奏。寻议、圣祖仁皇帝德业崇高。蟠天际地。允宜建立圣德神功碑。昭垂万世。其应办事宜。照例交与各该衙门、敬谨办理。得旨、是。依议　　

○辛卯。清明节。遣官祭永陵、福陵、昭陵、昭西陵、孝陵、孝东陵、景陵　　

○以翰林院修撰王世琛、充日讲起居注官　　

○予故太子太傅文华殿大学士吏部尚书张鹏翮祭葬。加祭一次。赠少保。谥文端。礼部尚书张伯行祭葬。加祭一次。赠太子太保。谥清恪　　

○壬辰。谕河南巡抚田文镜。据奏、欲以存司耗羡。弥补州县无著亏空。既以填实仓库。又省案牍之烦。固美属举。果如此行、本内或作承追督催各官。代为完结。仍将该犯照例处分则可。若直将通省公用耗银。明为贪劣参员抵补亏项。是只以钱粮为重。而国家惩贪瘅恶之法转轻矣。如何其可。无论谨饬廉员。闻之心不甘服。宁不大启一切贪员希冀之念乎。斯乃创始之举。当审酌而行　　

○工部左侍郎金世扬、缘事革职。以原任工部左侍郎郝林、为工部左侍郎　　

○户部议覆、漕运总督张大有疏言、漕艘挽运。全用本军子弟驾运。应先令头舵水手数名教习。自雍正三年为始。一年内、能教成本军十分之六七者。记功一次。不能教习、过淮时、查验仍用雇募水手五分以上者。笞责。并记大过一次。运弁以上参处等语。应限八年。以次更换。头工舵工、须俟本丁娴熟。方可更替。从之　　

○又议覆、八旗家奴。或自行赎身、冒于旗民之间。或随伊主仕宦、私立产业、钻谋赎身者。俱查明归于本旗。如果伊主念其累世效力、情愿令其赎身为民。档案可查。以后不得借端控告。庶定例遵行。讼端可息矣。从之　　

○兵部议覆、直隶总督李维钧疏言、京卫岁考、取入武童共一百名。燕山等六卫地丁、编属顺天、保定、河间、正定四府。卫学武童、亦应分归四府。请于顺天大宛二县。各取进二十名。归入顺天府武学。其余六十名、于保定河间二府。各取进二十名。惟正定府、又分设直隶州。应于正定府取八名。赵州、冀州、各三名。定州、晋州、深州、各二名。俱拨入本府本州儒学。庶人材相埒。额数均平。应如所请。从之　　

○癸巳。谕大学士等。进巢□刀青海桌子山等处兵弁、其人材可观。技勇优长者。著将军岳钟琪、拣选保奏守备二员。千总二员。把总二员。马兵四名。总兵官黄喜林、王嵩、纪成斌、宋可进、孙继宗、每人保奏守备一员。千总一员。把总一员。马兵四名。文到、限三日书名报部。候旨调来、引见录用　　

○颁示工部制造盔甲式样、每旗各一副。又令工部收贮二副。永为定式　　

○增湖北省各学取进文童额数。江夏、武昌、兴国州、黄冈蕲水黄梅、黄陂、京山、景陵、沔阳州、孝感、江陵、公安、石首、监利、襄阳、十六州县。向系大学。照府学额。各取进二十名。大冶、云梦二县。向系中学。升为大学。各取进十五名。应山县。向系小学。升为中学。取进十二名　　

○裁安徽凤阳右卫。归并中卫管理　　

○甲午。孝昭仁皇后忌辰。遣官祭景陵　　

○江西巡抚裴＜彳率＞度遵旨摺奏、查广信府之封禁山。相传产铜。旧名铜塘山。明代即经封禁。其中树石充塞。荒榛极目。并无沃土、可以资生。亦无顽民盘踞在内。此山开则扰累。封则安宁。历有成案。康熙五十九年、铅山匪类擒获之后。此山搜查二十余日。并无藏匿。据实奏闻。得旨、当开不得因循。当禁则不宜依违。但不存贪功图利之念。实心为地方兴利除弊。何事不可为也。在秉公相度。时宜而酌定之　　

○增四川省各学取进文童额数。嘉定州。向系大学。照府学额。取进二十名。成都崇庆州、简州、阆中、南部、遵义、眉州、卭州、雅州、泸州、十州县。向系中学。升为大学。各取进十五名。温江、新繁、新津、郫县、巴县、江津、南充、宜宾、富顺、奉节、绥阳、洪雅、遂宁、十三州县。向系小学。升为中学。各取进十二名　　

○乙未。谕户部。云南、四川、鼓铸钱文。听其流通各省以便民。不必禁止出境　　

○一等公鄂伦岱、缘罪革退。以其弟领侍卫内大臣夸岱、袭爵　　

○丙申。以翰林院检讨卫昌绩。署日讲起居注官　　

○户部议覆、云南巡抚。杨名时条奏。一、滇省丁银、有民丁军丁之分。民丁请照直隶例。摊入田粮完纳。至军丁之额。自二钱八分起、有重至六钱二分者。难与轻额民丁。一概均摊。应俟查出吴逆平后、隐匿田土。量加增摊。一、民间田产。先由吴逆赋重差繁。减价绝卖。今承平垦熟之后。指定原价。告找告赎。争控不休。应通饬永禁。一、云南府属、旧有三泊县。在万山之中。先并入昆阳州。远至二百余里。请改归相近十余里之安宁州。势方联属可以便民。一、粮储道、为通省道员之首。请改为守道。永昌道、辖迤西数郡。有稽察地方之责。请改为巡道。均应如所请。从之　　

○添设河南开封府南北两岸、管河同知各一员。怀庆府、管河同知一员。从副总河嵇曾筠请也　　

○丁酉。上召诸王满汉文武大臣等入、谕曰。朕因贝子允禟、行事悖谬。在西宁地方、纵容家下人、生事妄为。特发谕旨、著都统楚宗、往彼约束。今据楚宗摺奏、臣至西大通、允禟并不出迎请安。良久、始令臣进见。允禟气概强盛。形色如前。并无忧惧之容。臣令出院跪聆谕旨。允禟并未叩头。即起立向臣云、谕旨皆是。我有何说。我已欲出家离世、有何乱行之处。其属下人等、亦毫无敬畏之色等语。朕遣楚宗到彼传旨。约束其属下之人。原恐其生事骚扰。且冀其改悔前愆。遵守法度。曲为保全。乃允禟肆行傲慢。全无人臣事君之礼。且称出家离世等语。其意以为出家则无兄弟之谊。离世则无君臣之分也。荒诞不经如此。朕弟兄中、如允禔、允禩、允禟、允＜礻我＞、允禵等、在皇考时。结党妄行。以致皇考圣心忧愤。日夜不宁。皇考宾天时。允禵从西宁来京。并不奏请太后安。亦不请朕安。反先行文礼部、问其到京如何行礼仪注。及在寿皇殿。叩谒梓宫后。见朕、远跪不前。毫无哀戚亲近之意。朕向前就之。仍不为动。彼时拉锡在旁、掖之使前。伊出、遽将拉锡骂詈。复忿然至朕前云、我本恭敬尽礼。拉锡将我扯拽。我是皇上亲弟。拉锡乃掳获下贱。若我有不是处、求皇上将我处分。若我无不是处、求皇上即将拉锡正法、以正国体等语。朕亦不意其咆哮无礼至此也。及梓宫奉移山陵时。朕因允禵倨傲不恭。且与拉锡、佛伦争闹。降旨训诫。而允禩忽从帐房中出。劝令允禵跪。而允禵即跪。是事事听从允禩之言。为其指使。此其明验也。又允禵妻病故。朕厚加恩恤。乃伊奏摺中、有我今已到尽头之处。一身是病。在世不久等语。朕思允禵恭代朕躬奉祀景陵。任至重也。又以贝子加封王爵。有何屈抑。而出此怨望之语乎。又允禵身为大将军。将不应支用之钱粮、滥支数万、以市恩邀誉。而不知有违定制。例应赔补。此皆国帑所关。何得任意侵取乎。至若允＜礻我＞、奉旨送泽卜尊丹巴胡土克图、至张家口外。乃托病不行。又私与允禟暗相往来。馈送马匹。允禟回书、有事机已失、悔之无及之语。悖乱已极。允＜礻我＞又私行禳祷。将雍正新君字样、连写入疏文之内。甚属不敬。盖由允禩等、私结党援。牢不可破。朕若一经讯诘。则国法难容。朕居心宽大。不忍为此。务欲保全骨肉。不事深求。仰体皇考之心为心也。阿灵阿、鄂伦岱二人。原系允禩等之党首。罪恶至重。从前怀毒逞奸。上费皇考无限慈怀。屡干圣怒。当日因允禩得罪。在遥亭地方。将伊门下太监审讯。供云、阿灵阿、鄂伦岱、乃我主子之党。问此二人便知。彼时阿灵阿、鄂伦岱在傍。无言可辩。颜色改变。但随口支吾抵餙。岂能欺君父与众耳目乎。戊子年、拏问允禩。既而宽赦。次年春、皇考从霸州回銮。自行宫启行。至南红门。言及鄂伦岱等结党之事。皇考震怒。沿途切责鄂伦岱。行至三十里。而圣怒未解。鄂伦岱悍然不知畏惧。亦无一毫爱君之心。朕在傍悚惕不安。向娄徵额云、圣躬初愈。今又震怒。于风沙中。行三十里。若少顷圣驾出。又复动怒。尔先行奏劝。我当随同奏垦。及圣驾出。而鄂伦岱仍悍然向前迎立、以触圣怒。致皇考复严加切责。娄徵额进前奏劝。朕遂泣奏云、皇父圣体初愈。此等悖逆之人。何足屡烦圣心。乱臣贼子。自有国法。若交与臣。便可即行诛戮。恳奏再三。皇考之怒方解。又在热河时。皇考圣体违和。大臣侍卫等俱请安。求瞻仰圣颜。惟鄂伦岱并不请安。且率同乾清门侍卫等、每日较射游戏。鄂伦岱悖恶多端。每事干犯圣怒。皇考行围哨鹿时。曾悉数其罪。令侍卫五哥鞭责之后。令其前往边地料理驿站。伊到彼处。并不抚恤驿站之人。反将驿站事务败坏。致蒙古等不能存活。朕即位后。闻知其事。特加恩赏赉数万金。另遣员前往料理。以苏蒙古之困。鄂伦岱种种罪恶。俱行宽免。从驿站调回。仍令为领侍卫内大臣。又为都统。伊之父祖、朕皆厚加恩典。鄂伦岱并无感激报效之念。在朕前并无一语奏谢。鄂伦岱引见本旗袭职人员。明知罪人之子、例不得承袭。乃违例带来引见。朕亦宽免其罪。伊身为火器营统领。乃于操练兵丁之处、并不亲到一次。去年伊从鄂罗斯回来。奏请将苏尼特为贼之台吉数人、调来京师披甲。朕谕以不如仍留本处。交扎萨克王等、自能管束。令其悛改。如不能悛改。再依尔等所奏行。鄂伦岱并不遵照朕旨。乃自行缮写。内有云皇考时、调来披甲。朕心不忍等语。其意以为皇考欲行之事、朕不忍行。欲将归过皇考之名、加之于朕也。朕有朱批谕旨、降与阿尔松阿者。令鄂伦岱转交。乃鄂伦岱于乾清门众人前。将朕谕旨掷之于地。且极力党护阿尔松阿。将其死罪承认在身。此等顽悍之状、有是理乎。朕每召诸王大臣等、颁发谕旨。鄂伦岱从未有一次点首心服。前召旗下大臣面谕云、近日大臣等办事。将从前积习、已改十之七八。若再整顿一二年、便可全改。朕尝虑向来恶习、恐非诛戮一二人、不能挽回。今看来可不用诛戮矣。为此朕心甚喜。诸臣无不点首、喜动颜色。惟鄂伦岱略无喜容。俯首冷笑。昨因办理旗下之事。在众人前、将一原当侍卫之人问鄂伦岱。鄂伦岱并未认识。妄奏云、此人平常。朕责以欺罔。鄂伦岱奏云、我信口回奏。含忿摇头。故激朕怒。由此观之。总因伊私相依附之人、未遂其愿。故将怨望皇考之心、怨望于朕。鄂伦岱之罪、与阿灵阿等。虽置极典、不足以蔽其辜。朕念系皇祖妣皇妣之戚属。其父又经阵亡。不忍加诛。从宽发往奉天。令与阿尔松阿、一同居住。伊既远离京师。庶不致遇事生波。煽惑朝政。嗣后大小臣工、若有怙恶不悛、暗附其党者。朕必明正其罪。置之重辟。使伊等党援解散。无附会济恶之人。正所以典为保全之计。总之朕兄弟中、积习沉锢。既不能慑之以威。使其迁改。而加意施恩。又终不能使之感化。朕衷深为抱愧。不过竭尽朕之心力。晓谕内外臣工。令伊等不能为害于国家。若必尽拔根株。朕心实有所不忍。宁可使天下后世、议皇考及朕优容寡断。过于姑息耳。不得议皇考与朕见不及也。朕种种苦心。上天垂鉴。皇考在天之灵照察。惟欲尔等满汉文武大臣、共知朕心。天下后世、亦共知朕心耳　　

○升户部左侍郎李周望、为礼部尚书　　

○以正黄旗蒙古副都统费雅思哈、署镶蓝旗护军统领　　

○戊戌。兵部议覆、凡文武大小官员、兼世职并参领佐领。获罪革去本职者。如因贪污不端获罪、无论所兼之世职、参佐领。俱行黜革。若因有玷官箴而获罪、革退所兼之参佐领。其世职应否承袭。令该旗请旨。其部院官员、因病告休者。兼职、及世袭之俸。暂行停给。文员俟病痊补授。武员具呈当差之日。仍行给俸。再由世职、佐领、挑为侍卫者。若实系贫乏不能行走。著领侍卫内大臣、奏革侍卫、令以原官回该旗行走。若因懒惰＜矢见＞避、品行不端参革者。将世职、佐领、俱行革退。令应袭之人袭替。请永定为例。画一遵行。从之　　

大清世宗敬天昌运建中表正文武英明宽仁信毅大孝至诚宪皇帝实录卷之二十九



大清世宗敬天昌运建中表正文武英明宽仁信毅大孝至诚宪皇帝实录卷之三十　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保

兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正三年。乙巳。三月。己亥朔。增山东省各学取进文童额数。历城、章邱、泰安州、莱芜、德州、武定州、滨州、滋阳、滕县、济宁州、鱼台、单县、曹州、曹县、东平州、沂州、四氏学、聊城、高唐州、濮州、益都、寿光、安邱、诸城、掖县、胶州、蓬莱、莱阳二十八州县。向系大学。照府学额。各取进二十名。新城、济阳、长清、阳信、海丰、乐陵、商河、利津、沾化、宁阳、邹县、城武、定陶、钜野、郓城、汶上、东阿、阳谷、堂邑、茌平、馆陶、临淄、昌乐、莒州、日照、高密、即墨、栖霞、宁海州、文登三十州县。向系中学。升为大学。各取进十五名。峄县、费县、观城、高苑、蒙阴五县。向系小学。升为中学。各取进十二名　　

○庚子。兵部带领左右两翼军政卓异官员引见。上谕曰。保举卓异。乃该旗大臣之要务。非升进官阶可比。必将汉仗好、曾经效力、应保之人荐举。方为合宜。其人平常不应保者。伊等或受请托。入于其间。朕必将徇情荐举之人治罪　　

○调正白旗汉军都统希尔根、为正蓝旗汉军都统。以领侍卫内大臣公夸岱、为正白旗汉军都统。仍兼管领侍卫内大臣事务　　

○镶白旗汉军都统杨宗义、缘事革职。升西安巡抚范时捷、为镶白旗汉军都统　　

○考试翰林及部院进士出身等。员于太和殿。以备学政典试等差也
  </div>
  <div class="pagination">
   <a href="清实录雍正朝实录_page47.html">
    上一页
   </a>
   <span>
    ...
   </span>
   <a href="清实录雍正朝实录_page43.html">
    43
   </a>
   <a href="清实录雍正朝实录_page44.html">
    44
   </a>
   <a href="清实录雍正朝实录_page45.html">
    45
   </a>
   <a href="清实录雍正朝实录_page46.html">
    46
   </a>
   <a href="清实录雍正朝实录_page47.html">
    47
   </a>
   <span class="current-page">
    48
   </span>
   <a href="清实录雍正朝实录_page49.html">
    49
   </a>
   <a href="清实录雍正朝实录_page50.html">
    50
   </a>
   <a href="清实录雍正朝实录_page51.html">
    51
   </a>
   <a href="清实录雍正朝实录_page52.html">
    52
   </a>
   <a href="清实录雍正朝实录_page53.html">
    53
   </a>
   <span>
    ...
   </span>
   <a href="清实录雍正朝实录_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
