<!DOCTYPE html>
<html>
<head>
    <meta charset="UTF-8">
    <title>钦定续通志 - 第 152 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 152 页/共 284 页</h1>
    <div class="content">　　汝述字明可商王七世孙曽祖士说从二帝北迁临河骂敌而死汝述登淳熙十一年进士第调南劔州顺昌尉嘉定六年诏主管官告院自是常兼宰士八年除起居郎蒹宻院都承防俄迁兵部侍郎改刑部侍郎迁尚书知平江府卒汝述为尉应诏上封事论议恳恻立朝荐引多知名之士然为时相所亲躐跻通显人亦以此少之
　　越文恵王元杰字明哲初名徳和太平兴国八年出閤改今名授检校太保同平章事封益王端拱初加蒹侍中成都尹劔南东西川节度使淳化中改封吴王真宗即位加检校太尉兼中书令徐州大都督歴镇武宁防宁改封兖王咸平中再郊祀皆为终献加守太保六年七月薨年三十二元杰頴悟好学善属词工草飞白建楼贮书二万卷及为亭榭逰息之所尝作假山既成置酒召僚属观之翊善姚坦独頫首不视元杰强之坦曰坦见血山安得假山语见姚坦中及薨真宗闻之震悼赠太尉尚书令追封安王后改邢王治平中改陈王徽宗即位改越王无子仁宗以恭宪王之孙允言子宗望为之后宗望终右武卫大将军舒州防御使赠安化军留后高宻郡公子仲郃嗣熙宁三年封陈国公官陈州观察使卒子仕闗【东都事畧作仕开】嗣
　　镇恭懿王元偓字希道端拱元年出閤授检校太保左卫上将军封徐国公至道二年拜镇南军节度使真宗即位加同平章事封彭城郡王徙镇静难彰化进封宁王郊祀东封悉为亚献三年文武官诣阙请祠后土元偓以领节帅亦奏请诏许之改封相王真宗自即位以来屡以学术朂宗子元偓首冠藩戚益自修励上谓宰相曰朕每戒宗子作诗习射如闻颇精习将临观焉因幸元偓邸第宴从官宫僚元偓奉觞上寿如家人礼累拜太尉兼尚书令天禧元年徙镇成徳镇宁进封徐王二年薨年四十二赠太师尚书令邓王改封宻王又改苏王治平中追封韩王徽宗即位改镇王子允弼仁宗时累迁武宁军节度使兼侍中判大宗正事封北海郡王英宗时拜中书令徙王东平神宗即位拜太保熙宁二年丁母忧悲痛不胜丧固辞起复母有日而允弼病笃頋诸子以不得终大事为恨薨赠太师尚书令兼中书令追封相王谥曰孝定子宗缋袭封韩国公赠南康郡王子仲黁嗣
　　楚恭恵王元偁字令闻七嵗授检校太保右卫上将军泾国公乆之领鄂州都督武昌军节度使真宗即位加同平章事安定郡王迁宣徳保宁两镇进封舒王累加兼中书令歴镇南宁国军节度使拜太保自景徳后每有大事皆为终献大中祥符七年薨年三十四赠太尉尚书令追封曹王改华王治平中封蔡王徽宗即位改楚王子允则右千牛卫大将军先是诸王子授官即为诸卫将军余以父官及族属亲踈差等天禧元年令宗正卿赵安仁议定制安仁请以宣祖太祖太宗孙初廕授将军曾孙授右侍禁元孙授右班殿直内父爵髙者聼从髙廕其事縁特防者不以为例诏中书门下枢宻院参定行之允则无子以平阳懿恭王允升子宗达为后熙寕三年袭封蔡国公累武信军留后卒赠髙宻郡王子仲约嗣
　　周恭肃王元俨少竒頴太宗特爱之不欲令早出官期以年二十始就封真宗即位授检校太保左卫上将军封曹国公明年为平海军节度使拜同中书门下平章事封广陵郡王进封荣王歴镇安静武信加兼中书令坐侍婢纵火延燔禁中夺武信节降封端王寻拜镇海安化军节度使封彭王改通王泾王仁宗即位拜太尉尚书令兼中书令封定王天圣七年封镇王明道初拜太师改封孟王歴永兴凤翔京兆尹封荆王景祐二年授荆南淮南节度大使行荆州掦州牧元俨严毅不可犯天下崇惮之名闻外夷事母王徳妃孝妃每有疾躬侍药晨夕盥洁焚香以祷至忧念不食平生寡嗜欲惟喜聚书好为文词仁宗冲年即位章献皇后临朝自以属尊望重恐为太后所忌因阖门郤絶人事谬语阳狂不预朝谒及仁宗亲政益加尊宠尝问翊善王涣曰元昊平未对曰未也曰如此安用宰相为闻者畏其言庆厯三年疾甚帝亲临问所对多忠言赐白金五千两固辞不受【按邵氏闻见録周恭肃王数取金钱于有司积数百万有司以闻诏除之御史沈邈言其不可帝惨然曰太宗子八人惟王一人在耳朕当以天下为养数百万钱不足计也与本所载异】明年薨赠天策上将军徐兖二州牧燕王治平中改封吴王徽宗即位改周王【按元俨治平中改封吴徽宗即位复改封周宋史所载未悉今据东都事畧补辑】子十三人允熙允良允迪允初余皆早卒熙寕中以允良子宗绛嗣封允熙终右监门卫将军滁州刺史赠博州防御使博平侯允良歴五节度领宁海平江两军封华原郡王改襄阳允迪累官耀州观察使居父丧不哀制降右监门卫大将军絶朝谒【按东都事畧允迪为安静军节度使以居父丧不哀责授右监门衞大将军乆之迁宻州观察使复镇安静卒赠永嘉郡王与传互异】允初累迁宁国军节度使同中书门下平章事治平元年卒赠中书令博平郡王无子以允成孙仲连为后
　　崇王元亿早亡追赐名封代国公治平中封安定郡王徽宗时改封






　　钦定续通志卷一百八十九
　　钦定四库全书
　　钦定续通志卷一百九十
　　宗室传
　　宋【一】
　　真宗诸子
　　悼献太子祐
　　仁宗三子
　　英宗诸子
　　呉王颢　　　益王頵
　　神宗诸子
　　呉王佖　　　燕王俣　　　楚王似
　　哲宗一子
　　徽宗诸子
　　郓王楷　　　肃王枢　　　景王
　　济王栩　　　徐王棣　　　沂王防
　　和王栻　　　信王榛
　　钦宗诸子
　　皇太子谌【训】
　　高宗诸子
　　元懿太子旉　　信王璩
　　孝宗诸子
　　庄文太子愭　　魏王恺
　　光宗二子
　　宁宗诸子
　　景献太子询　　镇王竑
　　真宗六子章穆郭皇后生太子祐【文献通考作祐】章懿李皇后生仁宗温王禔昌王祗信王祉钦王祈不详其母氏温王禔蚤薨徽宗时赐名追封
　　悼献太子祐咸平初封信国公生九年而薨追封周王赐諡仁宗即位赠太尉中书令明道二年追册为皇太子
　　昌王祗
　　信王祉
　　钦王祈皆蚤薨徽宗时赐名追封【按原史不载信王祉蚤薨事今依东都事畧补辑】
　　仁宗三子俞才人生杨王昉苖昭仪生雍王昕朱才人生荆王曦英宗以濮安懿王子为子
　　扬懐靖王昉生未逾月而薨追封褒王赐名及諡后封魏王治平中封周王徽宗时追赠
　　雍悼穆王昕封夀国公三嵗而薨追封豫王赐諡改封魏王治平中封唐王徽宗时追赠
　　荆悼懿王曦庆厯三年生五年赐名封卾王未及宣制而薨赐諡改封陈治平中封燕王徽宗时追赠【以上三王并据东都事畧补】
　　英宗四子神宗呉王颢润王颜益王頵皆宣仁圣烈高皇后生
　　呉荣王颢字仲明初名仲糺自右内率府副率为和州防御使封安乐郡公转明州观察使进祁国公赐今名【按东都事畧仲糺封祁国公后瑛宗始赐名颢今据补】拜保宁军节度使同中书门下平章事封东阳郡王治平三年出閤神宗即位进封昌王改岐王【按颢先改封岐复改封雍史称岐嘉二王本传不载封岐事今据神宗本纪及东都事畧补】复徙王雍哲宗即位加太保移成德横海二镇封扬王元丰末移镇京兆鳯翔【按续通鉴长编作移镇永兴鳯翔事在元祐元年与此互异】自熙宁以来颢屡请居外至元祐初乃赐咸宜坊第一区榜曰亲贤与弟頵对邸拜太尉诸子皆命赐官徙封徐王宣仁祔庙累拜太师徙王冀改镇淮南荆南封楚王薨年四十七赠尚书令兼中书令封燕王陪葬永厚陵徽宗即位改封呉王颢天资頴异尤嗜学神宗每得异书亟驰使以示尝赐方团玉带俾服而朝颢辞乃为制玉鱼以别之自后亲王遂踵为故实初居英宗丧丐解官终制慈圣光献太后之服易月当除颢请如心丧礼须上禫除即吉従之子孝骞嗣终宁国军节度使晋康郡王孝锡终嘉州团练使赠永国公
　　润王颜蚤薨徽宗时赐名追赠
　　益端献王頵初名仲格【东都事畧作仲恪】封大宁郡公进鄠国公改赐今名进乐安郡王徙封高宻【按頵徙封高宻郡王本传失载今据神宗本纪补】熙宁四年进嘉王歴武胜山南西保信保静武昌武安武宁镇海成德荆南十节度徙王曹累拜太尉元祐三年薨年三十三赠太师尚书令魏王徽宗即位改封益王子九人孝哲右骁卫将军早亡孝奕彰化军留后赠司空平原郡王孝参终武胜军节度使豫章郡王孝永邢州观察使赠司空广陵郡王孝诒孝隲孝悦孝頴孝愿皆至节度使【按东都事畧无孝永即以孝哲为邢州观察使广宁郡王据此则与九人之数不符当以宋史为正又孝诒作孝怡孝悦作孝忱亦与传互异】
　　神宗十四子钦成朱皇后生哲宗楚王似钦慈陈皇后生徽宗宋夫人生成王佾邢贤妃生惠王仅冀王僩徐王倜宋媫妤生唐王俊向夫人生褒王伸邢婉仪生豫王价武贤妃生呉王佖郭夫人生仪王伟林媫妤【文献通考作贤妃】生燕王俣越王偲
　　成王佾
　　惠王仅皆蚤薨徽宗时赐名追封
　　唐哀献王俊熙宁七年封永国公十年薨赠兖王徽宗时追封
　　褒王伸蚤薨徽宗时赐名追封
　　冀王僩熙宁八年封景国公是嵗薨徽宗时追赠豫王价熙宁十年封建国公元丰元年薨赠卫王徽宗时改封
　　徐冲惠王倜早薨赠郓王徽宗时改封【以上七王据东都事畧及文献通考增辑】
　　呉荣穆王佖初授山南东道节度使封仪国公哲宗即位封大宁郡王进申王拜司空帝崩佖于诸弟为最长以有目疾不得立徽宗即位加太师歴京兆真定尹荆扬太原兴元牧徙王陈崇宁五年薨赠尚书令兼中书令燕王又加赠侍中改封呉王子有奕武信军节度使和义郡王燕王俣越王偲同母俣初授武定军节度使封成国公偲初授武成军节度使祁国公哲宗朝俣封咸宁郡王偲永宁郡王是后累换节钺歴任尹牧俣进封莘王偲封睦王徽宗即位俣改封卫王魏王燕王偲改封定王邓王越王靖康元年同迁太师俣授河东剑南西川节度使成都牧偲授永兴成德军节度使雍州真定牧上皇幸青城父老邀之不及道遇二王哭曰愿与王俱死徐秉哲益兵卫送于金营至庆源境上俣乏食薨偲至韩州而薨
　　仪王伟蚤薨徽宗时赐名追赠
　　楚荣宪王似初授集庆军节度使封和国公进普宁郡王元符元年出阁封简王似于哲宗为母弟哲宗崩皇太后议所立宰相章惇以似对后曰均是神宗子何必然乃立端王徽宗即位徙封蔡拜太保歴镇鳯翔雄武以王府史语言指斥送大理寺验治似上表待罪左司谏江公望上疏极谏帝罢公望知淮阳军然颇思其言止治其左右崇宁中徙镇荆南武宁崇宁五年薨赠太师尚书令兼中书令韩王改封楚王子有恭定国军节度使永宁郡王
　　哲宗一子献愍太子茂昭懐刘皇后所出三月而夭追赐名封越王諡冲献徽宗时改諡献愍
　　徽宗三十一子显恭王皇后生钦宗显仁韦皇后生高宗明达刘皇后生益王【文献通考作济阳郡王】棫祁王模信王榛明节刘皇后生建安郡王楧嘉国公椅英国公橞诸姬生兖王柽郓王楷荆王楫肃王枢景王杞济王栩邠王材莘王植仪王【文献通考作华原郡王皆従其始封也】朴徐王棣沂王防郓王栱和王栻汉王椿安康郡王楃广平郡王楗陈王【东都事畧作陈国公】机相国公梴【大金国志作梃东都事畧次于陈王机之前与此互异】瀛国公樾温国公栋仪国公桐昌国公柄润国公枞兖冲僖王柽建中靖国元年九月生一夕而殒追赐名赠王及諡【据东都事畧补】
　　郓王楷初名焕封魏国公进高宻郡王嘉王歴奉宁镇安镇东武宁保平荆南宁江剑南西川镇南河东宁海十一节度使政和八年拜太傅改王郓仍提举皇城司出入禁省不复限朝暮于外第作飞桥复道以通往来北伐之役将以为元帅防白沟失利而止钦宗即位改镇鳯翔彰德军靖康初与诸王皆北迁
　　荆悼敏王楫崇宁间封楚国公进南阳郡王改王乐安薨追赠及諡【据东都事畧补】
　　肃王枢初封呉国公进建安郡王肃王歴节度六镇靖康初金兵围京城要帝子弟为质于是遣宰臣张邦昌从王使斡喇布军【按钦宗纪及高宗纪载靖康元年命张邦昌副康王使金军斡喇布留之肃王至康王始还邦昌留质是邦昌先从康王使金也与传互异】为金人所留挟以北去
　　景王初授武安军节度使封冀国公大观二年封文安郡王政和中进封王靖康元年歴镇荆南镇东累迁太傅二年遣诣金营充贺正旦使既归又从帝幸青城及上皇出郊日侍左右衣不解带食不食肉上皇制发愿文述祈天请命之意以授顿首泣及北行须髪尽白
　　济王栩初授镇洮军节度使封鲁国公大观二年封安康郡王政和中进封王靖康元年歴镇防国宁海累迁太傅同景王为贺金人正旦使既还又与何防为请命使金帅绐栩曰自古有南即有北不可相无今所欲割地而已栩归言金帅请与上皇相见帝曰岂可使上皇防尘遂自出以栩从行
　　益王棫大观元年封杨国公进淮南郡王徙济阳后以横海军节度使进封
　　邠冲穆王材大观二年封魏国公薨加封及諡
　　祁王模大观二年封镇国公进乐安郡王歴武胜兴宁军节度使进封王靖康元年改镇清海庆源
　　莘王植大观二年封呉国公进信安郡王授宁江军节度使进封王靖康元年改镇保平崇信【以上四王并据东都事畧补】徐王棣初授镇江军节度使封徐国公宣和中徙镇镇南封高平郡王寻改山南东道河阳三城节度使进封王从帝北迁
　　沂王防初授横海军节度使封冀国公宣和中封河间郡王歴徙剑南东川威武军节度使迁太保进封王从帝北迁后与驸马刘彦文告上皇左右谋变金遣人按问防彦文气折金人诛之【谨按通鉴辑览】
　　【御批防身为俘系固难责其誓志枕戈而值邦家倾覆亦当怀生还故国之念乃无端告变图害父兄金人按闻而正其罪深合春秋乱臣贼子之诛不特为宗族除枭獍而已也然颠沛流离至此而尚有操室中之戈者则其家教人心从可知矣非徽钦之罪其谁之罪乎】
　　郓冲懿王栱政和元年封定国公二年薨追封及諡【据东都事畧补】
　　和王栻初授静江军节度使封广国公宣和中封南康郡王靖康元年歴徙瀛海安化军节度使加检校太傅进封王从帝北迁
　　信王榛初授建雄军节度使封福国公宣和末封平阳郡王靖康元年歴徙庆阳昭化军节度使加检校太傅进封王后从帝北行至庆源亡匿真定境中时马广与赵邦杰聚兵保五马山砦隂迎榛归奉为主两河遗民
　　闻风响应榛遣广诣行在奏愿总大军与诸砦乡兵约日大举广既至黄潜善汪伯彦疑其非真上识榛手书遂除河外兵马都元帅潜善伯彦终疑之广将行宻授朝防使察榛复令广听诸路节制广知事不成遂留大名府不进金人恐广以援兵至急发兵攻诸砦断其汲道诸砦遂陷榛亡不知所在或曰后与上皇同居五国城
　　汉王椿政和二年封庆国公薨追封
　　安康郡王握政和二年封卫国公复改封郓靖康元年进封
　　广平郡王楗政和三年封韩国公靖康元年进封陈王机政和五年与瀛国公樾同封
　　相国公梴政和四年封
　　建安郡王楧政和五年封惠国公宣和中进封
　　嘉国公椅政和八年封
　　温国公栋宣和元年封
　　英国公橞宣和二年封
　　仪国公桐宣和三年封
　　昌国公柄宣和四年封
　　润国公枞宣和七年封【以上十三王并据东都事畧补】
　　钦宗二子仁怀朱皇后生太子谌次子训不详其母氏【按宋史自徽宗以上俱标某宗几子自钦宗以后俱不列标题今据东都事畧文献通考补辑以符史例】太子谌政和七年生为嫡皇孙徽宗喜蔡京奏除检校少保常德军节度使封崇国公从之防王黼谋倾京言其以东宫比人主遂降为高州防御使靖康元年迁昭庆军节度使大宁郡王进检校少傅宁国军节度使四月立为皇太子帝幸青城命孙傅谢克家辅太子监国称制未几金人胁二帝谕太子出城统制呉革力请留欲以所募士防服卫太子溃围以出傅不许乃谋匿民间别求状类太子者并宦者二人杀之绐以宦者窃太子欲投献都人争之并伤太子迟疑不决者五日呉开莫俦督胁甚急范琼恐变生遂拥太子与皇后共车以出百官军吏奔随号哭太子呼云百姓救我哭声震天已而北去
　　训北地所生有砀山人留遇僧者金人见之曰全似赵家少帝遇僧窃喜绍兴十年三京路通诏求宗室遇僧自言少帝第二子守臣遣赴行在过泗州州官孙守信白其守请于朝诏守信劾治遇僧伏罪后有自北至者曰渊圣小大王训见居五国城
　　髙宗一子太子旉潘贤妃生信王璩孝宗皆以宗室子为子
　　元懿太子旉建炎元年生于南京拜检校少保集庆军节度使封魏国公金人侵淮南帝幸临安防苗傅刘正彦作乱逼帝禅位于旉改元明受既而傅等伏诛帝复位以为皇太子从幸建康薨
　　信王璩字润夫初名伯玖太祖七世孙秉义郎子彦子也生而聪慧初伯琮以宗子被选入宫高宗命鞠于媫妤张氏呉才人亦请于帝遂以伯玖命才人母之赐名璩除和州防御使时生七嵗矣伯琮以建国公就傅璩独居禁中俄拜节度使封呉国公宰执赵鼎刘大中王庶等坚持之命不果行防秦桧专政遂除保大军节度使封崇国公绍兴十五年进封恩平郡王出就外第时伯琮已封普安郡王璩官属礼制相埓号东西府逾年改镇武昌子彦卒璩去官持服终丧还旧官显仁太后崩普安郡王立为皇太子璩因加恩称皇侄名位始定判大宗正事孝宗即位授少保改镇静江判西外宗正司璩累章乞闲改醴泉观察使淳熙中进少傅【朝野杂记作进少保】高宗崩奔赴得疾逾年薨追封信王累赠太师子四人师淳歴永州防御使师灏师瀹师路并武翼大夫【按朝野杂记载师淳绍熙初换南班师瀹真除刺史师路作师潞以通州团练使奉祠与传所载详畧互异附识于此】
　　孝宗四子太子愭魏王恺光宗邵王恪皆成穆郭皇后所生
　　庄文太子愭初名愉补右内率府副率寻赐名愭除右监门卫大将军荣州刺史孝宗为皇子时愭拜蕲州防御使及即位除少保永兴军节度使封邓王故事皇子出閤封王兼两镇然后加司空愭自防御使躐拜少保异数也乾道元年立为皇太子三年薨年二十四子挺生甫晬除福州观察使封荣国公乾道九年卒追封豫国公宁宗时命宗子希璂为太子后希璂太祖九世孙也赐名搢歴忠州防御使后更名思正
　　魏惠宪王恺初补右内率府副率转右监门卫大将军贵州团练使孝宗即位拜雄武军节度使封庆王庄文太子薨恺次当立帝意未决既而以恭王英武类已竟立之加恺雄武保宁军节度使封魏王判宁国府命宰执设祖于玉津园王登车顾谓虞允文曰更望相公保全比至镇奏朝天申节许之府长史上言欲与司马分治郡俾王受成恺奏曰臣被命判府今专委长史司马是处臣无用之地况一郡置三判府臣恐吏民纷竞不一徒见其扰长史司马宜主钱谷讼牒俾拟呈臣臣依而判之庶上下安事益易治又请增士人贡额朝廷悉从之恺究心民事筑圩田之隤圯者帝手诏嘉劳之淳熙元年徙判明州辍属邑田租以赡学加荆南集庆军节度使行江陵尹寻改永兴成德军节度使杨州牧七年薨年三十五赠淮南武宁军节度使州牧兼徐州牧子二人摅早卒柄封呉兴郡王领昭庆军节度使开禧三年薨封沂王子垓早夭诏立宗室希瞿子为其后加福州观察使即镇王竑也
　　邵悼肃王恪早薨追封及諡
　　光宗二子挺宁宗皆慈懿李皇后生
　　挺保宁军节度使蚤薨
</div>
    <div class="pagination">
<a href="钦定续通志_page151.html">上一页</a><span>...</span><a href="钦定续通志_page147.html">147</a><a href="钦定续通志_page148.html">148</a><a href="钦定续通志_page149.html">149</a><a href="钦定续通志_page150.html">150</a><a href="钦定续通志_page151.html">151</a><span class="current-page">152</span><a href="钦定续通志_page153.html">153</a><a href="钦定续通志_page154.html">154</a><a href="钦定续通志_page155.html">155</a><a href="钦定续通志_page156.html">156</a><a href="钦定续通志_page157.html">157</a><span>...</span><a href="钦定续通志_page153.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
