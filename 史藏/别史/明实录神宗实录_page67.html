<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 67 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 67 页/共 367 页</h1>
    <div class="content">　　○巡抚都御史胡执礼巡按御史田乐奏勘苏松二府所属太仓吴江等十州县灾各有等除存留钱粮照例蠲免尚欲于漕粮尽数改折见徵五分蠲免五分及钞关赃罚银两悉留赈恤部覆照嘉靖年事例将今年额派存留钱粮如数蠲免从之
　　○己巳授庶吉士庄履豊陆可教杨德政冯琦杨起元为翰林院编修顾绍芳何雒书沈自邠余继登为翰林院简讨张鼎恩史继辰张养蒙费尚伊高尚忠万象春为六科给事中王国甘雨李植马象乾汪言臣曹一鹏张文熙为各道御史
　　○河南提学副使李向阳以巡按御史苏民望劾其狥情玩法任气作威命革任回籍
　　○以原任河南提学副使衷贞吉补河南副使
　　○升宣府龙川所守备路登云铨注大寍都司佥书
　　○兵部题推京城巡捕右参将刘印量升副总兵职衘分守辽东锦义地方得旨锦义地方见有虏警刘印巡捕屡次失事又经住俸捕贼不许
　　○辛未  上御文华殿致斋赐三辅臣上尊珍馔
　　○苏松等属邑水灾田荒赋逋诏减各驿马价十之四并停徵以前未完者
　　○赐云南巡抚右都御史升兵部右侍郎王凝祭葬如例
明神宗显皇帝实录卷之九十一
　明神宗显皇帝实录卷之九十二
　　万历七年十月癸酉朔
　　上御皇极殿颁万历八年大统历特赐元辅张居正次辅张四维申时行及讲官何雒文等有差
　　○以分守宣府南路等处右参将栗卿改充分守辽东锦义地方右参将
　　○命贵州道御史陈世宝巡视京营
　　○以密云游击王诏充分守蓟镇参将
　　○升江西运粮把总戴应麟铨注江西都司佥书
　　○乙亥泗州等七州县水灾巡抚江一麟请于本年应免漕粮通行改折且分作三年徵解部覆从之令以二年解完○以淮安府属盐城等十州县照旧改属营田道令见任佥事史邦直充之仍给敕以便行事
　　○丙子以  中宫千秋节百官行庆贺礼赐元辅张居正次辅张四维申时行等上尊珍馔
　　○土鲁番速坛阿卜纳西儿呵黑麻袭立为王援例特遣头目卯剌纳等备方物马匹谢恩求贡命差贡使及所进方物悉照先年额数不许过多仍照五年一贡期限不得违例奏渎
　　○调五军七营练勇参将黄元忠充分守宣府南路地方参将以河南都司佥书魏孔与充密云游击
　　○己卯  上御文华殿讲读
　　○先是蓟辽总督梁梦龙塘报虏酋土蛮大举寇辽东辅臣张居正以警报闻命居正等拟旨谕兵部议驱剿之策居正入奏言九月初间有北虏俺答部下头目恰台吉差人于土蛮中侦知土蛮欲纠众向辽讲求贡市臣即驰语总督梁梦龙令其再侦核实多方设备传示辽东李成梁巡抚周咏虏若纠大众至勿轻与战但坚壁清野使野无所掠虏气自挫又使梁梦龙亲率师东行发往兵二枝出山海关为辽东声援令蓟镇总兵戚继光选精锐乘间出塞或捣其巢或邀其归以挠之今据报各官具如臣指梁梦龙已东驻永平遣参将许如继杨栗出关截杀戚继光移驻一片石伺间邀击辽东收保已毕虏以十月初二日至寍前向中所地方此中地窄人稀虏众无所掠势不能久旦夕必已退遁今敕兵部始议驱剿已后事机徒骇听闻耳且彼中戒备颇严谅无疏失上嘉慰之
　　○总督仓场尚书汪宗伊＜锍-釒＞轻赍折蓆及给军羡余等三事轻赍银两随粮徵解原以备完粮之用例不得别项那移今当扣筭余银解纳太仓银库折蓆者因兑米二石该蓆一领折银五分交纳太仓库备用今当另开类解不许混入轻赍之内以滋他弊旧例以二分羡余给赏官军今运官俱称旗军南回不敢冒领已经扣留贮库不得别项那支宜咨户部议处给散务使旗军各沾实惠户部覆奏如议
　　○庚辰  上御文华殿讲读
　　○协理京营兵部尚书扬兆会同巡视京营给事中李廷仪奏核山东中都司各卫所掌印官完军完粮者照例奖赏其不及格者罚各有差
　　○调分守江西南赣等处参将尹湘充五军七营练勇参将升大同阳和守备翟景荣诠注河南都司佥书
　　○辛巳  上御文华殿讲读
　　○以苏松水灾赐减明年牲口药材等银十之五并暂停徵以前逋欠者○刑科初覆奏请旨行刑命今年暂免辅臣张居正等上言  圣德固云好生但庆赏刑威乃朝廷大政去岁因  大婚庆典故暂免行刑今岁何名又欲停止若以刑杀于  圣心有所不忍则各犯有杀父母杀兄弟及劫夺殴杀者彼死者含冤不尤为可怜乎若不忍尽诛乞命再加详审拣其情罪尤重者＜锍-釒＞名上请量决数十人则好生之仁惩恶之义并行而不悖矣  上纳其言
　　○以四川按察使兼右参政吴善补四川右参政整饬建昌兵备兼管分巡粮储
　　○癸未原任都清兵巡道今调广西副使彭富贵州巡抚何起鸣劾其因循不振宜调简僻有旨命速赴任供职以劾之非实也
　　○诚意伯刘世延犯禁辄坐肩舆户科给事中傅作舟劾其骄纵灭法命闲住罚禄米一年
　　○朵颜等卫夷人头目阿里麻等九十四员赴京补贺  万寿圣节并长至令节赐宴赏如例
　　○巡按山东监察御史安九域勘核养善地方功次以李平胡等一千九百四十五员各炤款目升赏报可
　　○升统领井大民兵游击崔经充分守南赣地方参将
　　○甲申  上御文华殿讲读
　　○升山东副使赵睿为四川右参政
　　○乙酉虏酋土蛮等统四万余骑从前屯锦川营等堡深入攻掠敕蓟镇总督梁梦龙并辽东镇总兵李成梁等严加哨备酌发兵赴援并力逐剿
　　○升江西都司朱家将以参将职衔管统领井大民兵游击事
　　○丙戌兵部题覆巡抚贵州右佥都御史何起鸣奏所辖将禆郭成张奇峰等二十员应升赏李鸣凤等四员应革罚各有差如议  晋王慎鋷薨辍朝三日○旧制于太医院中碾磨药末送圣济殿修合丸散今提督御药房太监刘阳欲于内殿碾磨非制也礼部覆照旧规从之
　　○蠲苏松二府叚疋军器等十之四仍于旧逋者暂行停徵以水灾异常故也
　　○升礼部精膳司郎中王廷诗为山东副使
　　○丁亥江西解丝绢原徵本色但非地产买解实难抚按官会题本折中半部覆自八年以后俱准本色六分折色四分相兼起解着为额
　　○吏科给事中杨言奏塞  皇陵旁开孔道谓  陵寝重即樵牧有犯法亦森然乃于  陵寝之侧大开孔道践踏驰驱恐损  祖宗之龙脉洩山陵之旺气况黄花镇密迩边塞若私道渐开防御未备意外之变更属可虞宜尽塞径道以保万全＜锍-釒＞入然之
　　○戊子以河南都司佥书江昌国充神枢十营游击以湖广行都司佥书袁日章铨注江西都司掌印以狭西都司佥书许登瀛铨注山西都司掌印
　　○命沂莒二卫所等班银自万历四年秋班起至五年秋班止其应追春秋二班工价名粮银两悉与蠲免以苏军困
　　○停武学生纳监事例以武官子弟视为捷径异省生儒诈冒籍贯故命停之
　　○广西郁林等处巢贼流劫杀虏无数该督臣调发两广官兵攻破贼巢斩获甚众总督侍郎刘尧诲叙大小文武官王原相朱汝贤等共四十三员奏升赏纪录有差得旨以面授方略功在总督同心调度功在巡抚仍厚赏刘尧诲张任等银币
　　○己丑主事林乔楠管临清仓失火延烧数多被劾关防不谨降二级管事
　　○有议欲开复故河巡抚周鉴巡按苏民望等题谓开复新集议有三难财用不敷其难一民力不堪其难二且时浚时淤其难三至于北陈一带＜锍-釒＞浚难于措手惟当各守堤防设官于豊砀徐沛会山东河南协修行缕二堤俾茶城以北无冲决之虞而浊河小浮桥听其分流无妨济运部覆依拟行
　　○总督两广侍郎刘尧诲上言迩来贼盗繁兴皆由官箴不饬上下相仿贿赂公行查问刑条例凡卫所职官卖放正军包揽月粮至二十石以上者罢职发边卫守御凡沿边地方总副参游守备都司卫所官员但有科歛及扣减入已赃私至二百两以上者发边卫永远充军四百两以上者斩首示众事例一体通行沿海地方以后总参等官有犯此赃数者俱照例究处兵部覆奏允其议
　　○庚寅  诚孝昭皇后忌辰祭  献陵遣新寍伯谭国佐行礼
　　○辛卯升山西老营堡守备王佐铨注狭西都司佥书○朵颜等卫夷人入朝有福余卫头目伯忽五更入朝迷误走至崇文门被捉伤及守者门官奏闻得旨以夷性素蠢宽之量革半赏用示稍惩仍罚督馆主事乔岩以为疏于防简之戒
　　○户部议处边关银库以便收放如宣大蓟永密辽延甘等八镇银库俱以本部郎中同府县正官定期收放其出入封锁悉照太仓搜简库例不得止同库官自收自放如寍夏固原等二镇官库俱系各道委官收放移文郎中知会但司道多不亲临至通判库官侵扣诸弊难以查简宜令司道官亲临收放郎中不时巡历清查不得止取空文回报如山西镇库先在代州治内主事亲往收放近移过通判衙内与州绝不相关宜行抚按官查照旧例如昌平镇库旧在分司旁宜改昌平州治内易州库旧在州治内宜查修原库添设厅房俱以管粮官同州官收放其河西务许墅临清九江等钞关原无库设每日同委官收□税船料暂贮本厅节解库州县库收贮季终公同验解以上开款条奏悉如议  甲午升应天巡抚右都御史胡执礼为户部右侍郎
　　○吏部核各省直提学官职业论次奏闻其升级供职俱以循资擢用
　　○巡按御史张宪祥奏固原镇并咸阳等县城垣缮修既完钱粮无滥本镇督工守备蒋松有劳宜赏报可
　　○乙未广西獠猺盘据八寨肆毒几载叛服无常抚按张任顾钤等会同总督刘尧诲奏议进剿仍以贮解盐银五万七千二百余两留充兵饷报可
　　○丙申  上御文华殿讲读
　　○以昌平镇坐营官钱国用充本镇标下右骑营游击○丁酉  上御文华殿讲读
　　○升河南副使孙光祐为右佥都御史巡抚应天等府地方
　　○巡抚都御史胡执礼巡按御史田乐董光裕等上言常州镇江应天太平等四府属邑灾伤不等欲援苏松二府事例蠲免如数部覆谓苏松赋额甚重又加以灾伤异常宜从厚蠲赈应天等府赋额既轻水灾不重缓徵别赋已为不宜改折漕粮尤难轻议今据各官奏勘宜酌议应徵应免应折应停以灾之轻重为次其浙江抚按官吴善言谢师启亦以杭嘉湖三府之灾为言酌量蠲免数亦如之
　　○广西抚按官张任等＜锍-釒＞言柳州府所属五州县旱灾饥民当赈欲以贮库银一千四百五十余两留以赈荒并协济武宣粮银二百九十六两暂与停缓部覆从之○兵科左给事中李选题参狭西巡抚右副都御史傅希挚原＜锍-釒＞极言陇右矿贼猖獗又自任以督兵驱捕事寍具＜锍-釒＞既奉明旨谆切责成夫何时经半载寂无一言不知前项矿贼曾否剿除地方官员有无失事今已升户部右侍郎离任矣希挚本以庸才缪膺重寄背违  明旨旷废官常即其罔效于三秦奚取并联乎九列所当究治以惩玩怠奉旨傅希挚慢令旷职着革任闲住
　　○朵颜泰寍福余等卫夷官俱以进贡报事勤劳加赏币服有差
　　○升浙江提学佥事乔因阜为太仆寺少卿添注
　　○晋王慎鋷梦二子方孩以寍河王知□操守端谨命给敕摄国保孤但不预该府钱粮候嗣子袭封日还政
　　○女直夷人都督佥事等官八汗等各奏讨金带金顶大帽职事衣服译无违碍及覆查明白俱各给赏如例○  上以两河工成赏总督河道官潘季驯江一麟等银币有差仍差科道官勘实以闻
　　○起原任山东左参政严大纪复除山西左参政升狭西右参议刘东星为浙江提学副使
　　○庚子
　　上御文华殿讲读
　　○虏酋土蛮等频年窃犯每遭挫衄于十月内拥众五万余骑突犯前屯总兵李成梁戚继光参将杨栗等并力拒斩虏贼始遁有旨以总督梁梦龙巡抚周咏张梦鲤等督率有方赏赉文武大小官员银币各有差
　　○以浙江总兵官署都督佥事黄应甲充镇守广东总兵官
　　○先是隆庆六年恩诏蠲免海内共沾而苏州松江常州安庆等四府完解在先未蒙抵蠲今抚按官胡执礼田乐董光裕等议以万历元年起解牲口银两内扣除三分以抵隆庆六年蠲免之数报可○狭西巡抚傅希挚＜锍-釒＞总兵陈守义参将梁文等共十三员当循资擢用参将魏璋等三人当革任回卫覆奏如议
　　○兴济县有强盗籍金等二十余名聚劫旅宦县官毛充学匿不以报抚按官劾奏并及府捕同知杨廷感兵备副使赖廷桧等降级罚俸有差
　　○户部奏减额外重大粮差以苏倒悬先是襄阳卫屯地共一千六百八十顷四十七亩八分零岁纳米麦一万四千五百八十七石有零后又清出余地共六千一百七十四顷二亩九分零增米麦一万三千四百石有奇照地增粮自当尽数全徵但所加之粮既倍原数而有不急之费尤非正供经抚按官酌议将各项冗费概从节缩共减徵米麦五千六百二十六石有奇裒益公平公私两便奏上报可
　　○壬寅  上御文华殿讲读
　　明神宗显皇帝实录卷之九十二
明神宗显皇帝实录卷之九十三
　　万历七年十一月癸卯朔应天巡抚吴执礼直隶巡按田乐董光裕等题常镇府属江阴靖江金坛等州县水灾议以协济各驿递马价自万历五年以前未完者三县俱暂停徵部覆从之
　　○以原任镇守镇守贵州总兵官吴国充镇守浙江地方总兵官
　　○甲辰祭  三皇于  景惠殿
　　○以狭西行都司佥书姜珂铨注狭西都司掌印
　　○丙午  上御文华殿讲读
　　○丁未升山东盐运使赖嘉谟为四川左参政升狭西佥事桑维高为狭西右参议
　　○己酉  上御文华殿讲读○以  圣母慈圣宣文皇太后万寿圣节赐元辅张居正白金五十两彩叚四表里次辅张四维申时行各四十两三表里讲官何雒文等五员各二十两二表里仍赐万寿字金篆字金书黄符黄绫符各有差
　　○以浙江副使张希召为狭西太仆寺卿
　　○以原任河南佥事调简张应福补狭西佥事升河南左参议徐大任为狭西副使
　　○巡按广西御史顾钤题称镇守总兵官王尚文可备五府之任又举参将倪中化等劾都司韩文启等奉旨总兵官职任至重概同文武官举劾是旧例否且举荐总兵堪任五府亦非事体还会同都察院查明具奏部覆得旨着改正行
　　○庚戌  上御文华殿讲读○辛亥升光禄寺寺丞周弘祖为南京尚宝司卿以原任湖广左参议冯时雨复除河南左参议升广西右参议李一迪为浙江副使
　　○壬子  上御文华殿讲读
　　○四川抚按王廷赡等题为照建昌地方被番烧劫站军杀虏人口已经奉旨率督该道剿抚但雕剿大渡河南番河北番必然助逆而河北官兵原非该道所辖调遣不便若使暂听节制事权归一庶可慑北番之心而孤南番之势剿抚易为成功但云暂听终属携贰至用兵讨贼尤难互分彼此以后通南北各道如或番贼扰乱遇有调遣兵马策应防守追捕不分南北悉听主兵该道节制功罪同之永为定例部覆允行
　　○甲寅升工部都水司郎中徐儒为广西副使○丁巳辅臣张居正等题工科都给事中王道成等请酌减织造叚疋臣等看得岁造叚疋原有定额
　　祖宗朝计一岁所造供费有余至嘉靖年间赏赉无时间以缺乏增织非可为常例也万历三年该库已称缺乏岁造外添至九万有余时以大婚赏赐浩繁该部不得已遵旨设处各地方库藏搜括已尽经今四年方得织完而添织之旨又下计开七万三千疋所费须银四五十万索之库藏则库藏已竭加派小民则民力已疲今岁南直隶浙江一带水灾顷蒙特恩蠲赈又取回织造太监罢民稍得安生乃又重复加派非  圣慈所以爱养元元培植邦本意也该库偶因三卫夷人赏赐叚疋缺少虎豹一样服色及北虏俺答款贡赏赉岁增故请添织至于上供御用等项则近年南京太监许坤苏杭太监孙隆织进者已自足用不必又取办于岁造矣惟复俯从科臣之言一概减半织造其支费银两敕下户工二部酌处免复加派小民奉旨东南地方既有灾伤叚疋准减半织造其支费银两着户工二部措处毋得加派小民
　　○以庶任镇守寍夏总兵官张杰仍充镇守寍夏总兵官
　　○宽奠参将徐国辅革任行巡按御严提究问以贪黩起衅致夷人怀愤抢窃为督抚梁梦龙所论劾也
　　○戊午以山东都司佥书张守成协守寍夏西路广武营地方
　　○己未兵部题覆总督两广侍郎刘尧诲题剿除八寨徭贼事宜已奉  明旨惟称广西巡抚咨请加兵四营与全军所用器械火药等项俱委东省处办所费不赀今江右岁歉米贵必增籴广储方克有济容督行广东布政司及监军道量支解发调处给用今据征剿徭贼大兵克期进举并候命下行彼处巡按令风官一员随营纪验功次勿得委官虚应以致枉滥报可
　　○命清宣大等镇主客兵粮并将各省直军饷定为经制岁终奏报如边镇例
　　○癸亥以山东都司王秩充神机八营游击
　　○甲子四川杂谷安抚司都纲头目更哈监藏等赴京进贡给赏如例
　　○丙寅冬至  大祀  天于  圜丘遣公张溶恭代公徐文璧伯毛登大学士张四维申时行分献
</div>
    <div class="pagination">
<a href="明实录神宗实录_page66.html">上一页</a><span>...</span><a href="明实录神宗实录_page62.html">62</a><a href="明实录神宗实录_page63.html">63</a><a href="明实录神宗实录_page64.html">64</a><a href="明实录神宗实录_page65.html">65</a><a href="明实录神宗实录_page66.html">66</a><span class="current-page">67</span><a href="明实录神宗实录_page68.html">68</a><a href="明实录神宗实录_page69.html">69</a><a href="明实录神宗实录_page70.html">70</a><a href="明实录神宗实录_page71.html">71</a><a href="明实录神宗实录_page72.html">72</a><span>...</span><a href="明实录神宗实录_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
