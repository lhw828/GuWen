<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 507 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 507 页/共 523 页</h1>
    <div class="content">
○上诣奉先殿行礼。　　

○御太和殿。王以下文武大臣官员。蒙古王、公、外藩使臣、四川土司等、行庆贺礼。作乐宣表如仪。　　

○御乾清宫。赐皇后及皇子皇孙宴。　　

○丙申。上诣大高殿行礼。　　

○幸圆明园。　　

○御同乐园。赐皇子皇孙及王以下文武大臣、蒙古王、公、外藩使臣、四川土司等食。至戊戌皆如之。　　

○命大学士戴均元、户部右侍郎那彦宝、驰往河南查看河工。并命那彦宝留驻马营坝督办大工。　　

○丁酉。上御正大光明殿。赐皇子皇孙及王以下文武大臣、蒙古王、公、外藩使臣、四川土司等宴。并赏赉有差。　　

○谕军机大臣等、吴璥等奏武陟大工、现已盘护坝基、估挑上段引河并赶办导沁归黄等工一摺。吴璥等、现在赶筑坝台。大坝工程。已有端绪。惟开挖引河。关系全河大局。必当一律畅顺。若少有高仰之处。壅遏堪虞。据称、兰仪漫口以下河身。淤垫较厚。且有滩与堤平者。虽估计挑费较重。然总须设法挑令宽平。将来启放引河、方能顺流下注。现已谕令那彦宝留驻武陟。与吴璥等会办大工。所有挑挖引河事宜。著即专交李鸿宾前往确勘妥办。将来引河通畅。是伊之功。如有阻遏。是伊之过。至另摺所奏、豫省南北两岸各漫口、因本年黄水异涨普律平漫。高过堤顶。各缺口均在无工处所。自属实在情形。叶观潮业已革职枷号。仍发伊犁。其摊赔漫工例价银两、于应赔二成外。再加赔一成。著即照所议办理。其余疎防文武各员弁。照例分别参处可也。将此谕令知之。　　

○以江南江宁城守协副将王占鳌、为徐州镇总兵官。　　

○戊戌。上御山高水长。赐皇子皇孙及王以下文武大臣、蒙古王、贝勒、额驸、外藩使臣、四川土司等食。　　

○己亥。皇后千秋节。宫内行礼如仪。停止筵宴、及在外公主福晋命妇行礼。　　

○庚子。谕内阁、吴璥等奏从前历届大工、均有投效之例、或认办工段、或交纳捐赀、此次武陟大工、请援照成例准令各省投效人员、赴工捐输、交纳豫省藩库、除准分发四省三河外、其连界之山西、陕西、安徽、湖北、浙江等省、并准分发、自道员至佐杂分别授职等语。现在武陟大工需费浩繁。著照所请、准令各省人员投效。其如何按捐输之多寡、分别授职及分发之处。仍著吴璥等、查照上届成例、妥议具奏。　　

○以兵部尚书戴联奎、署吏部尚书。　　

○以刑部左侍郎帅承瀛、为顺天武乡试正考官。翰林院侍读学士方振、为副考官。　　

○辛丑。上诣安佑宫行礼。　　

○谕内阁、董教增奏、遵查闽省官垫民欠各款、分别办理一摺。福建省额徵钱粮。历年徵收不足者。该州县等回护处分。临时挪垫。辗转交代。现将该省积欠银粮全行豁免。不能再向民闲徵纳。该州县等催徵不力。本有应得处分。第念官非一任。事阅多年。且垫解完公。尚与侵蚀入己者不同。著照该督所请。将垫解未补银一十二万一千七百余两。米一万八千八百余石。按照追赔例限。加严勒追。其存留项内时宪书工价等八款银三万八千九百余两。亦于未经声明民欠各员名下、一律追赔。至进士牌坊等五款银八万二千九百余两。并驿站银一千九百余两。未经徵完。是否报部有案。著户部查明具奏。再降谕上□日。寻奏称、此项银两。业由州县官将徵存之银、垫解起运。以致存留之项。尚欠在民。该督已请勒追。应一并著落赔补。毋庸再向民闲徵收。得上□日、如所议行。　　

○壬寅。上诣大高殿寿皇殿行礼。　　

○还宫。　　

○谕内阁、朕本年六旬万寿。曾经降上□日、不许建设经坛。嗣臣工等再三吁恳。由圆明园至西直门、分段设坛讽经、藉伸其祝厘之悃。不得已姑允所请。各衙门并于道旁添设点缀屏蔽。闲以音乐。因而都人士女。车马游观。几至填街塞巷。朕殊不以为喜。乃昨据都察院具奏、有陕西革生杨钟岳、陈递奏章。谓京师西北山内有伏藏之贼。觊觑皇会。欲乘机萌动。人以皇会为可欣可乐。彼以皇会为可忧可惧。此等狂惑之词。固人人知其诞妄。然使彼得以藉口。亦缘诸臣踵事增华。有以启之。都察院于初四日接收此呈。即初五六两日未能具奏。初七日何以仍不奏闻。延至十一日具奏。仍系彩衣期内。亦与初七何异。实属迟延。都察院堂官俱著交部议处。本日朕由御园进宫。天气晴和。诸凡顺遂。各衙门所办经坛。业已建设多日。成事不说。所有经坛十三处。著每处仍赏银一千两。由广储司给领。将来朕七旬万寿时。著军机大臣存记。前一年提奏、不准各衙门复行恳请建设经坛。以杜繁文而崇实意。　　

○癸卯。命刑部右侍郎文孚、左侍郎帅承瀛、驰往山东审案。　　

○甲辰。试中式武举何明德等四十三人于太和殿前。　　

○乙巳。谕军机大臣等、本年豫省武陟兴办大工、节据吴璥等奏请拨解工需银九百六十万两。连次奏报。止于勘定坝基。尚未兴工进占。昨又据奏请暂开投效事例。亦经允其所请。合计给发工银几及千万。又有投效人员捐赀。尽足敷大工之用。将来如有赢余。工竣仍当核实奏缴。不准再请分毫。慎之。朕闻向来兴举大工。每于工次搭盖馆舍。并开廛列肆。玉器钟表缎皮衣、无物不备。市侩人等趋之若骛。且有倡妓优伶争投觅利。其所取给者。悉皆工员挥霍之赀。而工员财贿。无非由侵渔帑项而得。此种恶习。历次皆有。惟十九年睢工较为谨约。此次吴璥等、务当严禁浮靡。将所发帑项实归工用。不特吴璥、那彦宝、李鸿宾、琦善、四人应一尘不染。所有在工文武员弁。俱当严行约束。勿以国家重大工程、为伊等渔利行乐之地。如有违背。小者枷示。大者正法。法在必行。朕言不再。戴均元现在赴工查勘。如有前项陋习。伊回京时、自必据实奏闻。即戴均元回京以后。此数月内、朕或再派员前赴工次。或令人改装易服。密往察访。一经查出敝□大端。不但将工员等从重治罪。吴璥等恐亦不能当此重咎也。此时工需银两。计已陆续到工。吴璥等著即克期兴工进占。定于明年桃汛前合龙。如届期不能蒇事。亦必将吴璥等治罪不贷。将此谕令办工大小官吏知之。　　

○丁未。上诣时应宫昭显庙拈香。　　

○御紫光阁。阅中式武举马步射。　　

○谕内阁、李鸿宾奏不胜河督重任、请另赐＜闲＞放一摺。李鸿宾由京员出身。于河务本不谙习。但既自揣不胜河督之任。则于简放时、即当据实陈明。兹已视事两月。忽奏请辞职。显系因吴璥等办工迟缓。恐将来一同获咎。豫为诿谢地步。伊既不谙河工。即留任河督。亦属无益。李鸿宾著革去河东河道总督、给予郎中衔、留于河南专司大工钱粮。伊曾任大员。傥工需内有冒滥支应之处。准其直揭部科。如果慎司出纳。办理核实。工竣时、交吏部带领引见。候朕施恩。若不认真稽核。定行治罪不贷。　　

○又谕、叶观潮前因疏防漫口革职、枷号工次、已足示惩。现在李鸿宾降调。一时＜闲＞用乏人。叶观潮平日尚谙河务。加恩著即疏枷、补授河东河道总督。毋庸给予顶带。如能奋勉出力。速蒇大工。再酌量赏给降等顶带。傥不愧奋。则发遣不足蔽辜。必当从重治罪。　　

○谕军机大臣等、吴璥由驿递到奏摺。朕以必系奏报开工日期。及披阅所奏、乃称现在立限趱挑引河。仍以料物未能应手为词。欲缓至出月、方始择吉进占。太觉疲玩矣。朕宵旰焦劳。无一日不以大工为念。即本月初六日庆节正辰。犹与军机大臣等筹议河工情形。期于桃汛前合龙。乃吴璥等历次奏报。总以购料惟艰。迁延观望。夫兴工以购料为急。原在大吏认真督催。有延玩者。即当严参示惩。吴璥虽属年老。然以钦差驻工督办。已不得诿之呼应不灵。琦善系本省巡抚。通省官员。皆其所属。尤应上紧严催。迅速购运。乃亦任听所属延缓。毫无振作。伊前此疏防漫口。本应革职。朕特予宽贳。不加谴责。何竟不知感奋。吴璥、琦善、俱著先行拔去花翎。带罪图功。如果知愧知奋。迅速蒇工。再当量予恩施。傥再延玩。必当立予严谴。不稍宽贷。现在给发工需银两。几及千万。尽足敷大工之用。不准丝毫再行渎请。吴璥等接奉此上□日。务令月内择吉兴工进占。趁此天气晴和。人力易于趱办。若延至出月。一遇冰雪。又将藉口耽延。总之桃汛以前必须合龙。吴璥等择定日期。先行具奏。以后进占情形。仍遵前上□日、进占至一百丈、绘图具奏一次。二百丈、再绘图具奏一次。二百丈后、每得数十丈。即具奏一次。庶可按期计算合龙。吴璥等当奋勉督办。不可再涉因循。有负委任。将此谕令知之。　　

○除江苏宝山县、筑塘占废地一顷六十二亩有奇额赋。　　

○戊申。上御箭亭。阅中式武举技勇。　　

○御乾清宫。引见中式武举。亲定甲乙。　　

○谕内阁、朕本日阅试中式武举弓石。内张元英、郭建章二名。俱不能开弓。且昨日马步射亦属平常。俱著罚停殿试一科。其原围监射大臣绵课、戴联奎、穆克登额、曹师曾、及覆试大臣永锡、英和、和宁、文孚、俱著交部议处。　　

○谕军机大臣等、此次马营坝漫口、夺溜下注。横截山东运河。由大清河入海。直隶境内、亦因水势漫入长垣老堤。以致东明、长垣、开州、均有被淹处所。马营坝大工未合龙以前。非特漫浸民田、不能涸出播种。明年新运北来。东省运道。尤关紧要。近日吴璥等在工办理延缓。甚属疲玩。其意似闻朕欲派戴均元、那彦宝前往、遂有意迁延观望。昨已降上□日。将吴璥琦善二人拔去花翎。以示薄惩。再那彦宝前在衡工时。声名平常。所领帑项。不能全归实用。其时工次奢侈挥霍。开廛列肆。玩好声色。无所不有。方受畴曾任河南巡抚。谅亦备知。现亦有上□日申饬那彦宝、谕令此次务持清慎。核实办工。豫省与直隶接壤。著方受畴密选诚实精细之人。改装易服。前往工次察访。伊等此次因何迁延时日。不肯兴工。在工大小官员。能否勤慎办工。抑或侵渔帑项。仍似前次任意奢靡。以致商贾云集。视为利途。方受畴当密之又密。不可稍露风声。一俟探闻真确。遇奏事之便。据实直陈。不可代为隐讳。将此密谕知之。　　

○己酉。上御太和殿传胪。赐殿试武举一甲秦钟英、武进士及第。二甲杨录之等五人、武进士出身。三甲陈大魁等三十五人、同武进士出身。　　

○谕内阁、昨日酉刻文颖馆不戒于火。当经二阿哥、三阿哥、及王大臣等、督率官员兵丁。上紧扑救。刻即止熄。办理迅速。维时诸王大臣官员、赶至西华门外甚多。经内廷直宿大臣、因时至夜分、门禁宜严、未经放进。所办亦是。旋奉上□日、将西华门关锁。是以诸王大臣等、未能进内一同扑救。均毋庸议。除阿哥等无庸给予议叙外。所有在内救火之礼亲王麟趾、郑亲王乌尔恭阿、肃亲王永锡、庄亲王绵课、定亲王绵恩、永鋆、奕绍、奕颢、永玉、托津、英和、和世泰、常福、常英、廉善、穆彰阿、博启图、阿克当阿、色克精额、索特纳木多布斋、赛冲阿、托恩多、福克津、哈迪尔、载铨、裕恩、百顺、安福、苏冲阿、富僧德、舒明阿、福泰、阿那保、巴彦巴图、富永、阿彦托克托、那苏巴图、盛福、瑞盛、吉祥保、盛桂、博克顺、阿勒精阿、博多欢、桂轮、容照、俱著加恩交部议叙。内务府护军统领德升、堂郎中福宁、俱著赏戴花翎。并赏加二级。大缎各一匹。步军统领衙门员外郎海忠、主事讷苏铿额、委署主事兴昌、鸣谦、宝和、笔帖式奎凝、景昌、重豫、刑部委署主事普年、内务府笔帖式万保、协尉秋前保、委协尉田宝、副尉爱兴阿、步军校博清阿、凤林保、珠林泰、常通、雅清阿、捕盗官哈淩阿、俱著以应升之缺。尽先升用。并各赏加二级。海忠、秋前保、田宝、爱兴阿、博清阿、凤林保、珠林泰、常通、雅清阿、哈淩阿、俱赏戴花翎。并赏给大缎各一匹。讷苏铿额、兴昌、鸣谦、宝和、奎凝、景昌、重豫、普年、万保、俱赏戴蓝翎。并赏给小卷缎各一匹。护军祥玉、著赏给蓝翎长。火班校尉吉升、著赏给顶子达。其救火出力之太监等、俱由内给赏。以示奖励。　　

○又谕、本日朕御太和殿。内安设火盆过多。后面三槽隔扇俱开。又遇风吹。火星满地。经御前大臣侍卫等、纷纷踹灭。并不御寒。竟为开销地步。徒费无益。此皆内务府大臣、漫不经心所致。嗣后每遇保和殿筵宴。太和殿受贺筵宴。及御太和殿。俱在地平二层两角安设炭火二盆。盆内炭火用灰掩盖。两边隔扇。俱不准开。仅开中隔扇。每遇看祝版。中和殿、太和殿、勿庸安设火盆。两边隔扇亦不准开。永著为例。并著内务府大臣一人、每次查看。如有违例多安火盆、不掩两边隔扇者。司官革责。本日查看之内务府大臣。即时降级不贷。　　

○庚戌。谕内阁、本月二十日朕御太和殿。专为武殿试传胪。其应行谢恩人员。尚系附于是日行礼。乃胪唱时、一甲一名武进士徐开业、一甲三名武进士梅万清、均未到班。当经都察院鸿胪寺参奏。交兵部查询。据称、徐开业、梅万清、寓居西城、是夜先至西华门、因门未开启、绕至东华门、以致迟误等语。各武进士分住东西城。是夜多有由阙门进内者。一甲二名秦钟英等、均未迟误。何以徐开业、梅万清、二人独未到班。所言殊不足信。事关典礼。非寻常失误可比。本应全行斥革。念其究系草茅新进。徐开业、著革去一甲一名、并头等侍卫。梅万清、著革去一甲三名、并二等侍卫。施恩俱仍留武进士。再罚停明年殿试一科。俟下届武会试时。再同新中式武举一体殿试。其本科一甲一名武进士。即以秦钟英拔补。授为头等侍卫。一应宴赉。兵部照例给予。一甲二名三名。均无庸再补。　　

○又谕、吴邦庆奏、承差自京回省。呈出周汝桢、带寄同乡给事中石承藻、进士汪灿、书信一封、不敢壅于上闻、谨将原信呈览等语。吴邦庆所办甚为公正。周汝桢、系周系英之子。辄敢私寄信函。内外交通。干与讼事。甚属藐玩。周汝桢、著查明有何顶带。即行斥革。周系英并著解任。即日押赴刑部。交军机大臣会同刑部堂官审讯。　　

○又谕、本月十九日、文颖馆不戒于火。当派军机大臣会同刑部、提集在馆供事人等讯问。系因该馆前堂中间、旧设煤炉。灰砖酥脱。火焰透出板壁。延烧书柜内废纸而起。煤炉之设。虽非始于近日。然失火延烧。实由厨役李海元、不慎所致。李海元、著交刑部治罪。至该馆总裁曹振镛、戴联奎、不能督率提调官、先事豫防。均有疎忽之咎。著交部分别议处。收掌官例应在馆直宿。是夜该班之文路。并未在馆。无庸交部严议。著即革职示惩。其治河方略一书。该馆另行咨取例案。即在翰林院衙门纂辑缮录。文颖馆烧毁房闲。此时暂停修造。交内务府大臣、将墙垣葺整。归并咸安宫等处管理。　　

○又谕、御史佟济奏、请严查仓库、以杜牵混一摺。各直省仓库。不容稍有亏缺。侵盗挪移。罪名迥异。总应核实办理。但如该御史所奏、初参时即指定为侵为挪。该督抚未经查审。安能豫为拟议。惟在各督抚、平日严查所属州县。不准擅动公项。遇有亏缺。查系侵盗、治以侵盗之罪。查系挪移、拟以挪移之条。秉公核办。自无避重就轻、庇护属员之敝□大矣。　　

○谕军机大臣等、本日御史袁铣奏、兴筑大工、暂开投效各敝□大端。并钦差驻工、糜帑营私等情。此摺著发给吴璥、那彦宝阅看。此次马营坝大工。尚未择吉兴办。投效亦尚未议定章程。该御史已有此奏。其摺内所称虚报浮开供应馈送侵帑冒销等敝□大。向来亦实有此事。朕所素知。此次吴璥等、当各矢天良。慎之又慎。有则改之。无则加勉。不可再招物议。如有仍前各敝□大。朕必能知之。科道等亦必据实入奏。彼时勿自贻后悔也。将此谕令知之。　　

○予福建出洋缉捕遭风淹毙外委饶成瑛、王庆云、把总张文燿、欧得龙等、祭葬世职如阵亡例。额外外委施兆龙、兵丁周兴宝等一百五十二名。水手洪天寿等二十三名。漂没无著兵丁周武略等十六名。恤赏如例。　　

○辛亥。谕内阁、二阿哥长女、著追封为和硕格格。该衙门照例办理。　　

○又谕、本月十九日、文颖馆不戒于火。王公大臣官员等、前来扑救。西华门偏吉栅栏。该班官兵、一概不准放进。甚至将救火激桶、一并阻止。太不晓事。禁城失火。定例大小官员、俱应进内扑救。即谓时届昏暮。稽察闲杂人等、不令溷入。若王公大臣官员兵丁、则一望而知。何得概行禁阻。至激桶为救火所必需。俱令阻于门外。是何肺肠。岂欲延烧乎。尤属糊涂悖乱矣。嗣后当权其轻重。虽不可漫无稽察。亦不可一概拦阻。再是夜关门过早。总须火熄、方准关门。著为定例。至紫禁城内所贮激桶。分隶各处。傥有急需。均应调齐备用。亦不准划分地址。致东西不能越界。并著该管大臣查明、紫禁城内额设激桶若干。如不敷用、奏明酌量增添。以昭慎重。　　

○又谕、周汝桢、系副榜贡生。不知读书安分。乃因湘潭土民客民互殴一案。致信在籍给事中石承藻等。干与公事。总由周系英、前曾寄信吴邦庆、以致伊子效尤。其失于约束。咎无可辞。周系英、著即革职。周汝桢、著交军机大臣会同刑部定拟具奏。寻奏上。得上□日、周汝桢、著照部议杖六十徒一年。周系英、轻听浮言。于召对时屡次面陈。又复致书本省巡抚。以致伊子效尤。因而获罪。周系英业经革职。不准在京逗遛。著即勒令回籍。安分家居。闭门思过。如到籍后再有干与公事之处。定行治罪不贷。　　

○又谕、紫禁城内直班前锋护军统领。专司门禁。各门官员兵丁。皆听其约束。十九日苏冲阿直班。既已奉上□日开西华门。必应在西华门明白晓谕。将应放进者放进。应阻止者阻止。何至守栅官兵等、自出主意。漫无区别。将王公大臣官员、用刀背混打。一概拦阻。但知空手扑救。不以本任为念。太不晓事。苏冲阿、著彻回议叙。仍交部议处。嗣后傥有急要。该班之护军统领。当亲在禁门稽查出入。不得轻离职守、以专责成。寻议上。得上□日、苏冲阿、革去护军统领、副都统。仍留侯爵。赏给头等侍卫。在大门上行走。　　

○壬子。旌表守正捐躯安徽泗州民郭泳年妻邱氏。　　

○缓徵甘肃狄道、静宁、成、宁夏、四州县、水灾雹灾本年及上年额赋。　　

○癸丑。谕内阁、朱勋奏、渭南县知县徐润、因委赴华州查勘被水村庄、乘马踹浅、堕入潭内、经差役捞救出潭、半日始苏、次日仍亲往设法疏导、并将居民妥为安抚、可否量加鼓励等语。徐润前在军营。著有劳绩。此次查办水灾。复能不辞劳瘁。甚属勤奋。著加恩赏换花翎。即以同知直隶州知州尽先补用。　　

○又谕、庆保奏参纵妻责兵之都司、请上□日革职一摺。此案兵丁查得胜等、本不应将秽亵纸扇。携入官署。都司张安和、时值公出。其妻不候其归。即令马兵刘代宗、将查得胜、陆绍楚、各责十棍。并未逾制滥刑。该都司之咎。止于平日不能约束妻室。若因此遽行革职。恐启兵丁藐视本官之渐。张安和、著降等以守备用。千总陈国连、因张安和向其呵斥。将钤记置放。径赴永州申诉。亦与无故擅离汛地者不同。著降等以把总用。　　
</div>
    <div class="pagination">
<a href="清实录嘉庆朝实录_page506.html">上一页</a><span>...</span><a href="清实录嘉庆朝实录_page502.html">502</a><a href="清实录嘉庆朝实录_page503.html">503</a><a href="清实录嘉庆朝实录_page504.html">504</a><a href="清实录嘉庆朝实录_page505.html">505</a><a href="清实录嘉庆朝实录_page506.html">506</a><span class="current-page">507</span><a href="清实录嘉庆朝实录_page508.html">508</a><a href="清实录嘉庆朝实录_page509.html">509</a><a href="清实录嘉庆朝实录_page510.html">510</a><a href="清实录嘉庆朝实录_page511.html">511</a><a href="清实录嘉庆朝实录_page512.html">512</a><span>...</span><a href="清实录嘉庆朝实录_page508.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
