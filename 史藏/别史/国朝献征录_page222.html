<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 222 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 222 页/共 245 页
  </h1>
  <div class="content">
   李东阳 
　　都督郭公讳鋐彦和字也上世出庐之合肥曾祖得国初内附累功授广阳卫指挥佥事祖瑄嗣考震又嗣进指挥同知以材勇闻封平阴武愍王成国朱公简于京营遂妻以女后累升同知中军都督府事佩征西将军印充总兵官镇大同于是厥祖考皆荣禄大夫中军都督府都督同知公初嗣指挥嗣注彭城卫成化乙酉以广西荔浦功进都指挥佥事己丑中武举进同知月加俸二石赞画团营方略掌旗鼓号令名遂起丁酉领五军营右哨戊戌备倭扬州诸府政尚镇静海道以宁丙午充漕运参将弘治戊申寄禄锦衣卫壬子充副总兵镇广西永安诸路獞贼流劫府江公首议用兵分路进剿俘斩甚众乙卯进署后军都督府都督佥事佩漕运印充总兵官镇淮安以广西功实授俄复进都督同知降勑奖励赐白金彩币给诰命阶荣禄大夫自复入淮熟练漕政悉官兵利病条贯便不便曲区画借京仓粮银般剥费以代市息浚通州官河二十余里置减水坝用浅船般运以代陆挽岁各省数万缗故虽专且久而官士爱戴不少替正德丁卯召还京师奉朝请佐理都督府事踰年乃卒昔人以转输功上战伐谓兵食必相须乃充有济公先兵后食历试皆效其所谓食虽非赴急应变然持恒保大国家远久计功实倍焉而论者犹歉其弗克尽用以没此其人亦可知巳公事母孝谨迎养岭南桴鼓之暇不废定省自奉简约雅好慕士大夫下上论议围碁雅歌阅古书名画萧然如书生云 

　　○后军都督府都督同知刘景祥传 

　　后军都督府都督同知刘景祥正德五年六月卒景祥以瑾兄赐葬祭加等公卿以下吊赙惟恐后车马日填塞于东华私第至不能容将葬又往设祭重致钱帛谓之辞灵瑾败之夕密旨封瑾门景祥柩曳出弃于路既而追削其官焚其尸闻者快之初京师里巷私语藉藉谓八月十五日倾朝送葬瑾巳与二三同恶定计欲变是时夜禁甚严犯者至死星出后寂然无鸡犬声有中夜窃听者闻兵甲声铮然相继及瑾败先景祥葬期二日云 

　　○右军都督府都督同知杨英传 

　　右军都督府都督同知杨英湖广武陵县人初袭升万全都司都指挥佥事寻充独石右参将转协守宁夏副总兵会庆寘鐇叛遣其党撤黄河渡船英方以警出屯杨显堡遂率将士夺之不克走灵州于是升右府署都督佥事充总兵官发延绥官军一千五百人隶焉未几游击将军仇金戊谋执寘鐇英密约内应及宁夏平其部下斩获功最多乃实授都督佥事累升今职挂平蛮将军印镇守湖广地方正德十二年八月卒赐祭葬如例 

　　○中军都督府都督同知张俊 

　　中军都督府都督同知张俊宣府人以宣府前卫指挥使升都指挥佥事守备葛峪堡寻升大同游击将军虏数万寇边俊领游兵往御之据高埠列营虏悉众来攻俊力与鏖战自辰至酉虏不能冲突遂解围遁去俊先遣子澄设伏要害虏兵过伏发果斩首数十级捷奏俊遂佩印充总兵镇守大同寻调宣府后以虞台岭之败落职正德间以畿内贼刘六等猖獗复起领兵贼平升都督同知寻致仕正德十四年二月卒俊有谋勇而能自守家无余赀以名将称 

　　○广西副总兵右军署都督同知张君佑神道碑（湛若水） 

　　湛若水 
　　可兰子名佑字天佑公族在河南河内县有祖曰祥者洪武永乐间以武功显官至都指挥佥事调江西卒于从征交趾之阵再世曰宁府仪宾雯三世曰南昌左卫指挥使应隆改广州右卫守御石门以卒遂广州之始祖四世曰昭勇将军广州右卫指挥使翱五世曰某而得可兰可兰生于邑之宾贤里六岁而孤鞠于王太夫人依于舅氏颕悟超常儿稍长能脱去绮纨之习师事东所张先生得闻心学大义弘治戊午袭广州右卫指挥使守卢包永年十九随征丰湖十三村先登斩首百余级贼势披靡大军从之尽歼其凶丁卯累前功擢署都指挥佥事守备德庆泷水威信渐着先声猺獞负险狠骜者稍稍遁去不敢来犯都御史林公廷选甚奇之引梧州坐营军事无大小必咨焉辛未移守备惠潮时潮惠之间程乡有王管诸峒龙川有野鸭诸巢其盗贼如潮之刘文安惠之李通宝诸寇啸聚患可兰谈笑麾之直捣其穴以次削平积功六千三百余级癸酉擢广西右江右参将分守柳庆先是朝议惩思田土官岑猛逆残之酷欲郡县其地流官韦林等因复起□□可兰承檄抚处诱诸元恶二十九人追杀其党千八十级因进剿修仁富贺诸处又斩获八百五十四级都御史陈公金荐于朝曰读书养性绝绮纨之骄奢清介持身饱战攻之韬略可当大将廵按御史曹君珪荐曰志正守定戎务久废而复兴劳息困苏士气始作而方振戊寅迁副总兵广西镇守寻进右军署都督佥事于是饬兵政缮守备三军作气庚辰古田诸处流贼煽乱郡邑骚然议抚与剿未决可兰上使宜欲照景泰间降勑激劝土官令遵调度　上可之仍命之给赏果致用命讫底戡定寻以总理五哨功进署都督同知镇守如故以手足顽痹之疾上疏乞休　上曰张佑杀贼有功偶有疾其令善加调理以副委任所辞不允冬督兵进讨洛容蛮贼斩首六百十级辛巳春复督兵讨肇庆平乐蛮贼克之是年五月特旨升俸一级荫子侄一人世袭百户兼白金文绮玉带之赐嘉靖改元八月丁太夫人忧哀毁骨立夙疾复作累疏乞致仕辞甚恳切得旨以都指挥原卫带俸调理既得请即扶榇东归初在镇时上思州土目黄镠作乱可兰密策悬赏购之于是土官黄廷宝生缚镠至麾下总督张都御史岭忌其功以其不先禀命也至是劾其怀奸避难逮系德庆狱　上察其诬合照旧带俸自是有终焉之志矣丙戌田州叛兵既翦复炽祸连思恩都御史姚公镆谓必得谋略如张佑者乃有济时起之赴军府以客礼相待每咨访之多所裨益新建伯阳明王公守仁继至首询以抚捕之宜可兰曰以夷治夷可不烦兵而下王公纳之疏于　朝复叛裔岑氏一人以抚其众设十九廵检以携其党既而土目卢苏王受等果乞归顺愿立功自效因命可兰部分其众以便宜设阴计略八寨之贼若干人遂奏复其原职留镇其地绥来有方未朞月民夷安堵己丑剿封川石砚山贼盘古子等斩首二百级辛卯剿广东会宁剧贼丘区长等一千二百级勒录大隆山而还壬辰春西山寇赵林花攻破高州城池势□猖獗兵部右侍郎都御史陶公谐总兵咸宁侯仇公鸾会委调左右两江土官五万余以癸巳春正月抵梧中军险深入抵阳春参峒云廉诸处贼巢斩首六十级时疾剧犹扶惫处分军事不辍以是月二十日卒将士哀号如丧父母可兰身长八尺智识绝人裁决如流军旅刑名之事咸不习而能慕伏波武侯之风过乌蛮滩谒伏波祠徘徊未息曰殁不俎豆其间非夫也题诗其上后死于高凉之役田人立祠横山祀之此其兆欤尤笃志文学喜赋诗读书积至千余卷所至辇以自随暇即延儒生相与论难虽军务倥偬不废历官四十余年位至一品未尝营家室卑隘仅可容马驭士严明威爱兼济在广南时有卒取民束蔬者立斩以狥至于均甘苦结士心古名将不过也以此所向成武功兵骑所至老幼妇女不惊市贾不变田园蔬果下无一迹思田德庆之民至今德之其在右江发御史朱之赃贪以抵于法然亦用是时所忌今大学士西樵方公尝疏荐以可当大任且曰才兼文武学有师承将举之挂印总镇两广人沮止不究大用赍志以殁惜夫距生成化癸卯十月十八日寿五十有一 

　　○南京中军都督府都督同知杨公宏墓志铭 

　　嘉靖辛丑十一月二十六日南京中军都督府都督同知致仕杨公卒讣闻　天子追悼辍朝一日赐谕祭六坛命有司营圹事恩至渥也公讳宏字希仁容堂其自谓云淮安海州人也有讳珪者胜国末从　高皇帝征战有功授燕山右护卫中所镇抚公之高祖也珪生斌以功升兰州卫指挥同知斌生贤袭父职贤生政改金吾右卫伐缅有功升都指挥同知掌陜西都司事遂家长安公之父也公生而丰颐龙颡音吐洪亮双目烱然甫七岁都阃公谢世华夫人随其受学于孝翼谢先生所即日托数百言诸童子嬉戏乃独危坐朗诵谢先生奇之曰千里驹也十有二岁入西安郡庠踰数载精通书史才气浡浡逼人一时英俊相与颉顽以科第可唾手取也然荫叙及之乃袭西安左卫指挥使云成化乙巳关中大饥人相食公献救荒策于廵抚都御史郑公郑公善而□之赖以全活者无筭寻擢掌卫事于是平差力限钱榖练兵马抑豪强严禁令鲁台有失马者愬之公公曰去盗□汝马矣盗闻而惧明日果遗马空屋中人咸以神至于檗之操凛不可犯陈百户者公姻尚也以斛麦瓶酰馈公厄于情受而寘之外室示悬鱼之意云葢自是无敢馈者抚廵诸公谓公文武才疏荐于朝弘治己未以公守红城庚申守备固原于是缮甲兵修城堡谨烽堠修置塘马尚书绛州陶公时兵备固原公复协同陶公清府库之藏查监苑之马廵按石御史谓公恃才越职而忌之当是时北虏不入寇者有年矣一旦出其不意大入压境公虽捍御有功然人畜不无少损石御史乘此劾奏公廵抚都御史江西周公素器重公然亦不容无奏以问公曰杀其数可乎公曰不可失事罪小欺君罪大矣周公益重之然公竟由此罢官既归闭门读书疏食菜羹晏如也尚书山东秦公总制三边闻公之才而贫令其执牌瞰军于甘肃其意有在而公不知也廵抚甘肃都御史毕公知此意赠公白金二百两公却而不受秦公闻而贤之乃首荐公未几事白升都指挥仍守固原当是时邃庵杨公总制于斯公献策以红古城乃北虏入寇必由之路宜筑城凿池募众屯田庶几无患甫阅月军士云集邃庵公喜乃闻于朝赐大红彩币六袭邃庵公遂议筑边墙凡几百里赞画调度公之力多正德己巳掌陜西都司事是时汉南盗起廵抚都御史檄公往剿之公迎贼于西乡大战杨柳山贼遁追之巴县蒙坝三官堂斩首八百余级贼遂平庚午充右参将备小河辛未充总兵官镇松潘番酋雪郎王大肆虏掠久无能制者公至集将吏于前厉声言曰诸军不闻兵法乎杀人安人杀之可也雪郎王不杀可乎众齐应曰可杀公乃督众往薄其族擒雪郎王斩之以狥百姓大悦事闻诏赐彩币白镪壬申蜀盗鄢本恕等数万人声势汹汹追于汉中庙堂集议以公受制勑充总兵官节镇巴蜀公谓总帅洪公曰逋诛之寇潜伏山野实无异图但巢穴深邃地里辽远耳若四省夹功势蹵必散洪公深以然是时贼侵清徽公遣部兵先进自统大兵继之贼奔溃公追之营山县战于黄河渡斩首五百级又遣裨将吴宏等分兵阻遏斩首千七百余级贼夜遁公曰保宁仪垄悉有官军御独巴县乏人耳若贼由南江寺而下其谁御之未几贼果至巴巴人不战而溃然贼实惧公乃遣人诣军门乞降言我辈□民寒饿不得巳至此明公威德远播愿悔过自新公察知其诚许之于是投戈解散者二万人事闻　上嘉悦赐勑谕劳之贼有廖麻子者其党甚众骋其骑力莫敢与敌公曰彼骑我步破之难宜益骑□主者不听其后竟以马胜人皆服公之见云贼有投降者廵抚都御史高文明信之不疑将报功邀公署衔公曰此伪也不从未几贼果叛诸附功者私相谓曰愧先见不如杨公耳惟时按部者咸忌公遂罗织公罪公不辩而归都指挥徐勇者公部下也尝受知于公至是具黄金百两赆公怒叱之去勇退而叹曰今日乃复见杨伯起邪乙亥以大臣论荐召至京迁南京右军都督府都督时　武宗春秋鼎盛储位尚虗公上书言宜早定以系天下之望事虽未行亦不罪丙子召回京坐后府三千营管操丁丑　武宗大祀南郊备宿卫东天门赐大红织金蟒罗服三袭明日预宴庆成得坐奉天殿当是时外夷亦不剌侵处西海吐鲁番回夷煽乱匈奴亦复入套朝议难之公议曰兵少敌众宜通贡哈密专意套贼贼出套乃事河西所谓易以计破者众论始定辛巳改南京后府坐大教场其年　上用大臣议以公充总兵官受制勑节镇淮扬总督漕运嘉靖壬午　今上皇帝即位赐彩币三表里白金二十两漕运旧规岁久废坏至正德极矣公至昼夜经画剔抉弊蠧清查迯逋增造浅船常盈广运二仓额运不充军士告饥公请民运之水次户部监兑官给之军民称便遮洋总水军八卫派隶江南别上下两江置把总就便兑运江南直隶一总补入遮洋兑于河南改山东等总新船亦听清江厂主事监造徐左泗州二卫缺运军尽本卫与淮场京操补之归德武平不谙运事者仍还京操每岁运船至通州车运太仓岁费四十万缗公考元故道建闸蓄水设官置役由朝阳门直至京师又疏赵皮寨渠以杀水势建洲新闸往年故事漕司额外耗米折征轻赍纲吏随便益裒渐至那移弊不可言公曰厚敛于民复削于军既非正税而令军民俱怨朝廷四海之富岂赖于此奏请余耗给军报可先是权要多索运席诸物事虽微细积累不赀公禁止踰五七年所积者运银以二十万两计席银以九万计车脚银以二十万计省造船银以三万计尚书陶公都御史高公前后疏荐于朝诏升公都督同知仍掌漕事云戊子淮安大饥公上四事曰节民力宽商税弛盐禁减漕粮复请金煮粥存活万人己丑赐明伦大典庚寅诏同南京中府濒行军民父老倾城攀泣拥舟不行先是公尝累疏乞归谕留之在南京三年复具疏恳　上重其雅志许之武臣都督致□曰□始于是文武大臣下至百执事形诸诗歌张筵□饯如二疏故事人咸以荣癸巳正月过淮老穉踊跃挽舟五七十里泣涕而别公去淮三年淮人思之不巳乃之生立祠提学副使江都赵叔鸣文具述政绩勒诸贞石曰去思之碑云寿七十有九岁公好读书至老不辍发诗文可追古作所著有漕运志容堂杂稿容堂奏议自考录藏于家 

　　○后军都督府都督同知谥隐怀却公永墓志铭（孙世芳） 

　　孙世芳 
　　荣禄大夫后军都督府都督同知却公以嘉靖戊申正月廿六日卒寿七十有八公讳永字世延别号龙泉裔出春秋晋大夫縠世序绵蔓不可详逮我　高皇帝起凤阳讳聚者仗剑往从之建奇绩历阶指挥公高祖也聚生璟承遗业以死勤事晋指挥使璟生清补荫调直隶金山卫清弟暹调宣府遂龙门人暹乏胤弟艾亦蚤世今赠荣禄大夫都督同知文配魏氏赠夫人生子海实公父文甫成童幼不可官文弟玹姑嗣之累以功晋都指挥同知父海止袭指挥使今以公贵赠荣禄偕母夫人陈受诰命云公生十岁失怙然警敏有大志稍长游庠校读孙吴兵书秉藻鉴者业巳器之弘治壬戌任行伍遇贼辄奋勇献馘晋佥都指挥事乙丑贼寇虞岭官军困七日夜公出奇解围当道交荐声称煜煜焉正德己巳晋都指挥同知视万全都司篆擢阳和独石参戎寻转游击将军辛未京辅盗兴氓鲜宁宇　上用廷议征公兵公感愤敌忾靡出弗摧斩获二千降散殆数万众凡追回掠物给主无主始给军秋毫不巳私一日得女媛同事文吏欲之公毅然曰毋亟遣人物色其父母而归焉过郡邑搜阅志图务稔知夷险俾从事弗迷军中得家音知母氏平安辄喜不者其余初公受命止燕幽齐鲁及贼南将兵蹑之昕夕战不休时有客谓公盍守界需功成公曰吾岂越境哉第贼骑入深如病切心腹除恶不务本吾其阶鴈矣人臣在征战义得专安可袭常故也客惭退追至镇江擒元憝殪余醴而大难卒襄迄今江淮间咸戴却将军矣当是时捷音上　毅皇帝嘉悦褒之玺书锡之金币擢都督佥事屯镇河间甲戌佩征西前将军印镇朔将军□镇上谷逾三月虏侵宁夏孔棘移佩征西将军印往镇之旌旗所至倐尔改观若华暨夷胥用慑服丁丑土番忠顺王入寇　上命公佩平虏将军印督三秦兵剿抚之公集将校谂曰兵法攻心上故善国者不师也若知所以即戎乎乃多出文告布于边徼以警惕之云兹役讨不庭也今巳誓番汉兵百万众某将可某地某师某将可某师某地毋怯毋贪毋虐毋纵罔克有勋毋贷义正词严声赫灵濯虏谍知祈哀入贡焉既振旅旋廷臣列疏上擢左军都督府左都督云己卯再受命开府三关权将逆彬忌之中以事系干理赖汪给事中捄章获免焉巳佩征虏前将军印镇辽左时开原封守废公会抚监城之相与提兵境上防护一日既结寨时将晡公占象察形以移垒言抚监不可公再言之竟迁一舍许无何暴雨如注旧寨水盈丈抚监逊谢曰微公蚤见我师鱼鳖矣嘉靖壬午　上恩礼内外重臣使行人来锡公命旌城□绩成也癸未贼寇宁静众二十万耄倪戄号曰贼众我寡势不相恪然主客劳佚利在我也乃徧喻诸将坚壁遏冲躬帅精骑往敌之沉谋英识悬合玅中计斩四十首辎重无筭捷奏　上降勑褒赉焉丙戌以疾恳辞方就间廷臣更荐之再佩镇朔将军印镇上谷扶疾视事出塞风闻虏众惊曰天朝将却太师矣戊子疾转剧累辞俞允三月甫痊即起佥左军都督事又东厅督军又督京城内外廵捕都人宴肃癸巳贼逼三晋羽檄日驰　上拊床思大思兵之朝臣佥谋推公复佩平虏将军印总制宣大偏保虏闻之中宵北走乃云中师奸纪公偕少司马刘公源清问罪焉于是谋殄渠魁罔治胁从审机用间悬赏待勋地方宁辑然有未尽知公者以师老财费言因被黜归里公于于也癸卯闲住肘后再佩镇朔将军印镇上谷公惟虏年来我轻宜示强乃毁垣许入贼疑惧无犯越岁始纠众寇渡口公躬擐甲冑指挥将佐斩首五十贼气索然　上闻复劳赏然公年且暮尚矍铄不自倦于勤也塞垣未饬烈怀忧悒用峙糗粮平版干议远迩揣厚薄不愆于素屹成岩险即谓公长城非邪乙巳数上章以老辞归怡泉在亩乐融融矣乃三载病弥留进二子诀曰而父官六十年简书受三十统缙绅荐扬六十疏战大小百有奇即诸将未而父优而父何憾也但念世受国恩而曹幼罔知能识而父言毋忘而父有子矣言毕目瞑　上闻之震悼遣官谕祭下太常议谥隐怀可谓君臣之义克协终始矣 

　　○都督同知谥忠愍前协守大同地方左副总兵林公椿墓志铭（谢淮） 

　　谢淮 
　　林公讳椿字永年别号南山其先淮安府安东县人始祖戍大同右卫曾大父而上悉世其业乃兹以武功封昭信校尉大父盛封昭勇将军父丛历官至都指挥镇国将军其族渐着移居大同镇城遂家焉适母任氏母王氏南山公将诞母夫人梦二龙交悬于室门寤乃生公甫三岁知孝让状如成人礼十三镇国公得风疾月余衣不解体病革水浆不入口祈诸神愿捐寿益亲居丧哀毁骨立葬祭皆如礼岁时伏腊来诸子姓拜扫风雨不避袭右卫指挥佥事团操管队见官府靡不礼重寻擢把总统部众遏敌斩获贼首十颗升指挥使由此韬略益闲声望益着维意所向目无劲敌推升右卫城守备甫岁值大庙湾之变身披重创不克视事乃乞休老穉遮道罗拜画像脱靴至今犹然寻愈守备朔州维持虏众南下岢岚系腹里剧郡乃特选改其任公至极力经营百费具修岿然壮于边陲值夜分公宴坐吏人怀金投帐下无语而出公速招之入叱令持去旦自集诸吏鸣鼓以攻其事且誓之曰官暮夜受金贫耳比与尔军辈贫且奈何哉由是无不感泣二十三年春公拜协守大同副总兵年纔三十余壮怀忠志益肆激发每读岳武穆词至飱肉饮血处愤惋叹曰人臣怀仁义以事其君岂容旦夕忘此与人接谈必以捐躯殉国自许居家遇祀事则斋戒独宿临事戒惧每用□□尤精灵棋经稽验不爽性好修合医药岁每捐俸济人多所全活凡军中婴疾者即仆视脉药用是军深德之营修塞垣与士卒同苦即饮食莫之或辨防秋夜遇雨雪端坐营帐子侄辈或劝饮遣怀止之曰士众且冻馁直卫吾尚敢他纵乎丁卯秋提兵右卫瞻恋先茔欷歔泣下曰万物本乎天人本乎祖椿有今日皆先人所遗也报本返始可无表着乎乃立石墓表碑文二通事母孝每食必亲荐母或不与即废食不自废享处兄弟殷睦细大不留子侄辈各教以耕读家门辑和频年公尝梦与贼战叱咤之声虽寤犹壮烈每提兵出必拜别老母若永诀意卒之前日虏势剧寇边公衷甲将跃马重与母氏叩首不觉泣下恋恋然意属后事于子观者骇异公率寡弱至挑坡墩猝与贼遇自巳至申鏖战虏势少却乃传阅张总兵官罹所不虞公顿足大声誓不与贼俱生转战而西维时贼众并力四集重围夹门矢尽势孤遂流矢额伤即气微几绝而目尚瞋裂齿尚咋切兵溃贼合余威慑袭犹交相骇愕而不敢近者久之维时事闻廷论交扬有曰具折冲之勇负同仇之义心甘进死义重舍生有曰见危授命委身狥国称将士之独难励臣节于匪懈特蒙　俞旨洊拜　殊恩庙祀边庭恩荫后裔诚近时所未有者 

　　○后军都督府都督同知赠左都督俞公大猷行状（赵恒志） 

　　赵恒志 
　　公姓俞氏讳大猷字志辅别号虗江始祖讳敏从高皇帝征伐有功授百户隶泉州卫其后大宗绝公父讳原瓒以支曾孙嗣前职母杨氏以弘治癸亥六月十四日生公公生而颕异过人长而忼慨以豪杰自命折节读书无所不窥攻古文词思致深远家故贫甚意豁如也尝授易一臞王先生宣云衢林先生福得虗斋先生之传最后闻虗舟赵先生本学以易椎衍兵家奇正虗实之权著书韬钤内外等篇复从授业故公之学深于易而精于兵尝谓兵法之数起五犹一人之身有五体虽将百万之兵可使合一人也父殁弃诸生嗣官应嘉靖甲午武闱入高等登乙未会闱第五人除正千户守御金门用儒饬治读法赈饥嚚俗之一变癸卯虏寇三晋　诏选天下将材公跃然喜曰此吾灭胡报国时也装如京师绍介中丞集斋丘公以书投大司马求试于边复以书投大总制谓北虏自　成祖北伐后未尝以大□胜之犬羊之性无所惩创猖獗日甚今当以节制之□合一大阵破之则莫如辨马步以家长技教技艺以倡勇敢重正兵以防冲突幸当天下全盛而兵寡食乏非所虑也书入面对公折其素号强兵者弱号坚营者虗不卑意毁见以求合也总制公壮其言然大同当事者方以客兵冗费忧上疏言之公亦察总制意不在远书语所知祭酒松溪程公曰猷观今世皆幸一时目前之安而未有欲宗社长久之计者也属有以公南人不宜北用移公守备汀漳大阵破虏之志既不遂而东南山海之祸无宁岁公身系重轻席不暇暖者几三十年自兹始矣丙午海寇康老等作乱公发舟连破之尽夺其器械俘斩共三百余进广东都司佥书署都指挥佥事新兴恩平峝贼谭元凊等屡招屡叛民岁苦之公请于制府约庵欧阳公曰贼分剧易治有缓急愿无中制也欧阳公许之于是修保甲增营堡使良民自战守备而公单骑遍历诸峝推至诚陈祸福以晓之至亲教以剑术贼见公剑术劲捷变化如神莫不骇服有苏青蛇者手格猛兽峝所推公料其负固绐至墟市斩之明日诣何老猫峝令尽还所侵民田数十顷其诸巨魁以次服罪抚处其众与之更始良民不畏贼新民不畏兵而二邑平己酉安南范子仪拥众二万入寇羽书交驰议者咸谓当备之陆公□抗论防之于海是时调兵未集公计缓之而后以所□舟□大□寇头岭贼意我无备直犯钦州伏兵出其后袭之尽夺其舟追至永安万宁连战破之擒其弟范子流俘二千一百级子仪跳追及海东云也□君交人函子仪首诣镇南关乞降交州定初公出廉时廉守饯公举酒曰即如将军筴可几时班师公笑曰吾行四十日当与公会巳与言符二十九年黎人符钦文叛公提兵讨定之俘获千三百遂昼处黎之筴因夷俗而行汉法黎人感悦建祠祀公进实授都指挥会事守琼州等处参将其冬倭人入寇浙东尤甚移公参将浙东至则上方略谓攻□长技当以福建楼船破之而苍沙诸船非足恃也□□惠质王公亟大调福建舟师分布诸岛澳小□□剿大而合战于是松门普陀烈港昌国临山观海诸处连捷凡俘千五百甲寅进提督南直隶副总兵公始至见在之兵不三百而所征诸道兵未至倭盈□万众寡悬绝公与制府半洲张公议权刷河船集土兵扼险守要防遏内突至乙卯乃得以所征永顺保靖兵与倭战平望桥王江泾破之以闽兵战六金坝秋母亭英德湖被之凡斩九百六十余级而倭之据村镇者气夺矣会监军某者求货于张不得谗之论死而公亦以始至时建用兵难易之议或持以语华亭公不知也分宜谓公故略巳嗛之褫公职公以候代未至犹提兵战吴淞江再战营前沙又截之茶山洋擒斩五百余级捷上诸公卿乃会请以公充事宫镇守浙直总兵官复公祖职百户寻升前军都督府佥事旧倭之盘据舟山者有年所我师相守巳老公佯不战而密授裨将张四维夜纵火袭之斩一百四十级乙卯进都督同知新倭入沈家门与公水兵遇俘五十二又战小姑渡斩二百四十级徽贼王直倭向导朝议必欲得直甘心公议与卢帅不合制府是卢帅后虽得直杀之而倭之被诱来者焚舟殊死战逸入闽地默林胡公以不听公言悔又患闽人怼巳因论公违节制不穷追以自解己未逮赴诏狱锦衣东湖陆公力救得免令立功北边自赎至则与制府同野李公论胡马利在冲突而中国静以制之莫如车于是议制兵车独木轮用人推挽翼以步卒佐以游骑庚甲卒与虏遇安银堡以所练兵车百辆步骑三千纵击虏万计追奔逐北数百里同野公因以其制讲于朝置兵车营也时湖广总制黄公雅知公材特疏荐之复公参将分守镇筸辛酉广贼张琏聚众数万攻陷江闽诸州县改公参将南赣从三省将校会剿时琏巳离巢寇掠众咸谓宜引兵击之公曰法在攻其所必救乃疾引兵万五千登栢嵩岭俯捣其巢琏果归巢纵击之斩首千余琏据险自固间诒琏出战擒之广人争功篡取琏首以去公不憾也乘胜遂诛贼林朝曦等诸巢帖然进公副总兵镇守南赣汀漳惠潮加祖职世袭实授副千户壬戌倭陷兴化城都指挥欧阳深力战死之进公署都督佥事充总兵官镇守如故是时闽兵大挫公私匮竭几无措手闽人汹惧督抚移节福清刘将军驻兵江口皆莫敢战戚将军提浙兵制府二华谭公夺情起用俱未至公以次年正月从南赣疾驰入闽时贼据城而守以逸待劳我师初至饥疲甚公度战未可速则按兵毋动而布营列栅堑谷清野调遣舟师密布海外贼进不得食而遁不得出固巳困矣及谭公莅镇诸道兵毕集乃会戚刘二将军兵分道并进贼饥困仓皇尽陷堑中歼之初公未至莆人谓公必迫城决战以幸一胜及公故持久众论嚣然至飞语闻于都下公意气自如也制府在道闻而是之甲子倭寇二万海贼吴平船百余山寇蓝松三等满惠潮间陈绍禄掠延平梁道辉抄汀州伍端叶丹楼亦各聚众万余尤慓悍善战公单骑入绍禄营谕而杖之责使驱道辉归峒出江斩之遂会兵进讨斩余大春李春文刘万清苏阿普温七款蓝松三叶丹楼遣伍端杀倭自赎凡得千三百四十惟吴平扬帆海上以遁时广中舟师未集而闽师快于速战竟不得平公坐论免丙寅制府自湖吴公自于朝请留公讨河源翁源峝贼二峝皆绝壁峭岭不可步骑公分处裨将密授机□进兵仰攻斩亚元于云溪擒廷凤于东峝杀永清于碓砍山乘□□□□□□□巢贼遁追及红沙塘擒元□□□峝未下者传檄缚其酋以献二县平隆庆丁卯惠州贼王西乔紏众兴李元立等合党四千执府佐杀百户公督裨将魏宗瀚移兵淡水凡三战斩元立杀永清生缚西乔惠州定吴公上其功诏进公都督同知佩征蛮将军印使征古田己巳海贼曾一本犯广州覆军杀将诏公以所佩印先平曾贼公始建洗海之策议船与兵异论纷沓久之卒从公议乃得与闽广将校南征于是铜山柘林连澳之战一月三捷首恶授首俘四百余进右都督辛未去五羊经理古田古田桂林属邑也自弘治间猺獞所据出入肖会袭杀将吏无敢问公建议讨之调兵十万督七将军三十八校分道进剿凡三月俘获七千四百六十六复其县处其民而还以功授世袭指挥同知进南京右军都督府佥事寻改镇守福建总兵以不候代免公至是年踰七十矣朝议犹幸公之矍铄可用也召后军都督府佥事时京师虽置□营而其制□□□安银堡之巳事属公提督设法教阅公因□制而酌损之大而不重轻而不虗进退纵横涉险渡水无往不宜陈列十干营分奇耦进攻退守各有成法京营遵之推之宣大山陕诸边车制今其有司丙子加都督同知戊寅以老疾乞归者三赐致仕己卯归至家以其年八月二十六日卒寿七十七讣闻　上遣奠六坛赠左都督命有司营葬事公四参戎七总戎皆将别将一入坐府一督京营得入直预朝议腰玉者三印新铸者九其所佩者特旨故非勋臣不得佩者也领勑十五道制勑一道历官四十余年大小百十余战得功三万五千余级曾祖齐祖广父原瓒赠皆都督曾祖妣何氏祖妣黄氏妣杨氏赠皆夫人配陈氏封夫人子男三公性宽大而有容谦逊而□伐起家儒者以至大将诵法圣贤慎战好谋非欲以智名勇功斩首捕虏闻也临敌制胜算无遗策什围任攻计必万全阅历日深功名愈盛此处有警方以公请彼处有急复乞其留然或因以成事者公不必巳出也或因以蔽罪者公不屑自明也治军行师纪律严明苦乐与共人畏而爱是时尺籍虗兵无素练一经鼓舞皆成精强公初入莆驻兵平海迫贼而营与贼相持山无竹木而兴泉二郡供给不至仰粮于海而运亦绝兵中脱巾告饥者二日公令毁烬屋营采野麦而食众心以定莆人以怨公第仰叹曰自吾将三十年未尝扰人一草一木岂今日种孽父母之邦哉轻财乐施周贫恤亲故人宾客随力济助情意浃洽童时侍父濠市见人病涉跪言儿必复梁斯桥父曰儿毋忘及其以事过家首捐俸金五百竟践夙愿往来德之立碑道左以志永久诸如此类多矣所著书有正气堂集及伍法剑经射法战车续武经总要百余卷皆传于世读公集者知公之学莫非兵而其论兵莫非易也 

　　○征蛮将军都督俞公大猷功行纪 

　　俞氏之先出自凤阳霍丘始祖敏从　高皇帝驱驰天下四十载始百户于泉历五世六袭而大宗绝今赠都督佥事原瓒其支之曾孙也念先世勋庸不忍殒谢竭赀忍苦四如京师而俞氏之勋赖以复世今征蛮将军都督大猷公者其子也公生而颕异倜傥甫髫龀时出语辄欲推倒一时洞视千古以豪杰自命人或诧人则艴然作于词气以举世皆缩蓄柔曼无复烈丈夫之风家酷贫日不再爨太夫人杨氏刺发网未就公诵读不辍就乃鬻米以归益克志攻举子业时泉中名师一臞王先生宣云衢林先生福虚舟赵先生本学俱博雅方正受易于叶虚斋先生者也王先生常即易以论古今治乱兴衰之迹林先生常即易以明心性仁义之奥赵先生常即易以衍兵家奇正虚实之权公皆师之而其默契神会尤能总统融贯于三师之意而阐之所来论爱松公薨袭其官始学骑射指能知簇辄命中从李良钦击荆楚长剑法既得艮钦故批公手公还与鬬良钦释剑谢曰公异日剑术天下无敌者公既尽剑术益悟常山蛇势以兵法之数起五犹一人之有五体虽将百万兵可使合一人也嘉靖乙未会举第五升正千户视篆金门金门嚚松难治公既至导以孝让中以诗书民有讼者虚心听之不入束矢各得其平复以朔望聚民于乡约所申白其是非与众共之在金门五年人无以讼闻于司府司府亦不闻发一牒于金门勾摄某人也丙申大饥殍死相望有司发赈县官多议审户则里胥墨施不当饿尽召赴州郭则离乡舍次不可旦夕得食死者转众矣公所领赈同安东偏也速出教令民各按其乡每诣一乡令民敷地而坐公徧行坐间审其饿者也以药识其额就授以票使得受谷于官葢三日之内凡骨立色菜无不得榖者又得以其数日之粮资贸贩兴艺作而自食其力其瘠惫者亦得以其票资于有力者给赈以归其尤急者得以片纸贷升合之粟于乡邻葢所活者万余人其秋有司发兵捕官澳盗顾扰民公率兵欲往止之率与遇而两发刃以鬬公亟令我兵坐彼兵乃不鬬竟治其兵长无敢扰民者时闽广海寇乘风游刼上书佥宪伍山论其事陈呵之曰若武人何以书杖之夺其篆金门人流涕作生祠其秀士从公授易者追随至郡中其丁壮习剑法者给役其家不肯去癸卯虏寇三晋张甚诏选天下负将材者御史南湖徐公宗鲁集诸司博选武臣无敢应者□独整冠扶带趋跄而前慷慨而言曰台下奉明诏选边帅无踰于俞大猷者大猷于□边形势虚实无所不知古今兵法韬略无所不究朝廷大用之大効小用之小効计可以塞明诏矣御史心奇之乃尽鬻其家游京师公夫人陈氏内理丝纴公弟志弼外治生事以奉大夫人于家意甚愉也公至京师主于中丞集斋丘公养浩者久之丘公叹曰光霁之怀敏练之识社稷之器也上书于兵部尚书东塘毛公侍郎联峯翟公其大意谓今虏所以匪茹者以自　大宗北伐后未尝以大阵胜之也今欲以节制之师一大阵以破之则莫若办马步以定战胜之长技教技艺以倡边方之勇敢重正兵以备虏马之冲突书入召入对公取其素号强兵者而折其弱指其素称坚营者而指其虚不卑意毁见以求任也翟公叹曰南人乃谙战阵勇士复识诗书吾不当以武弁目之大惊一军然终不以国家大计决于一策士之口矣乃以公奉勑守汀漳驻武平公治武平如治金门也作读易轩与博士弟子文会日教士击剑间于四方林箐盘结逋寇一且悉平至今武平人最号精悍贼不敢迩而士人犹能传公易会海寇作公发海舟大破之尽夺其器械俘斩三百人自贼行海上未尝有此挫衂也督府秋崖朱公东崖虞公侍御和庵赵公交章奏公可将遂以公广东都司武平人思而祠焉时新兴恩平之贼屡招屡叛有司不能制督府约庵殴阳公必进移檄曰当此盘错正见才识若复委诸有司终归画饼俞大猷懋阐才猷尽心所事开诚抚谕终当有成耳公躬到界中以猺贼化外之人也治之宜缓浪贼治地之民也治之宜急单骑持糗遍诣村陌以保甲联民教以战陈令民得自战守且言于督府以保妻子顾身家之念虽盗贼亦有之苟治之有道信以致其来威以制其畔旬月之间可使编民也复遍诣诸峝以数人从峝贼张刃出迎公谕以祸福且教之击剑剑术劲捷变化如神峝人所异也有苏青蛇者能手格猛兽峝贼所推公至其门乃出迎公集诸酋谕之曰苏青蛇久横界中使若辈丧其生人之乐而且罹锋镝之患若与苏青蛇虽不爱其身奈妻子何众皆泣曰惟公命因目其酋梁伯清由袖中牒授之令之他所发焉葢以众授伯清也由是伯清稍稍目诸酋散去公因令青蛇前行至墟市数其罪杀之悬其首旋函献督府明日诣何老猫峝令尽归良民田数十顷适有云贼在某村刼民者公立命数兵往杀之持数贼首而还巨魁数辈俱以次伏罪自愿就僇乃缓其新附开诚示愫与民更始教敦睦课农桑劳来不怠良民不畏贼新民不畏兵而二邑平矣迨淛福督府朱公纨以福建海寇张甚奏公迁福建都司而欧阳公以两邑命悬于公不可其去竟奏留公及安南入寇钦廉甚急又谓非别将所胜也使者趣公行新恩人遮道留者数千父老皓发皤须夺公舆肩之以归数日不得发曰且留公数日亦遗我数日之安耳公畏督府命单骑夜半从间道去门闻之悲号如失怙恃焉先是安南巨贼范子仪欲篡其幼主莫宏瀷之位乃教莫登庸别子莫正中走钦州控于天朝云宏瀷巳其民阮敬所弒夺其位矣诏抚臣核实以闻久不报范子流范子仪乃伪置官封拥众三万戮官破县以匡复莫正中辞时诸司巳议选募陆兵公独以贼由海来当以海舟破之若我专备于陆贼舟舍此击彼我不胜其备贼不胜其击逸在彼而劳在我非计也宜多集海舟击之便欧阳公曰事无大小悉以委君矣公驰至廉州则贼具临冲梁厉昼夜攻城而当事诸公委其事于俞将军以去者数人矣公曰今兵未集且当有以缓之遣帐下陈子萃王仕擢奉檄驰入贼营呼云我天朝钦命俞大将遣我赍谕书谕汝国人若了仪悔祸偕我诣军门乞降便不加兵尽赦尔数万人之命且尔处分不者大兵压境无噍类矣贼惧是夕散去五月公所调舟师至伏于冠头岭贼以我久无兵复率众犯钦州白勒公以舟师遮贼之后尽夺其舟虽斩获寡溺水饿死者众矣七月复入寇公率水陆师追至永安万宁连日与战大破之擒范子流斩俘千二百人独范子仪走安南公追至海东云屯移檄责莫宏瀷捕之涵其首以献莫宏瀷与其臣阮敬躬诣镇南关听天朝指挥舞蹈而退交州大定初公出师时廉州守出劳公曰即如将军计当以何日峻事公笑曰后四十日当复与公相见于此耳及是果然是役也不多费赀粮久獘士马而匡夷尊夏功足多焉捷闻严公不悦降内批责诸臣防御无状今日之功差足掩过俞大猷有功无罪坐赏白金五十两初严公以其孙効忠寄于欧阳公希封赏也欧阳公不与故公功虽中律不得侯焉值黎反公率大兵平之一战而定公上书督府云黎民亦人也率数年一反一征岂上天生人意哉宜行善从策建城郭设墟市稍因汉夷人俗杂治之可使数十年无反督府善其策公单车入峝坂中与黎人约法黎人争持牛酒劳公图公像佛祠中呼公俞佛而祷焉欧阳公请于朝以公海南右参将从公处黎之议也壬子东倭入寇陷城池坏村镇去还莫谁何千里萧然朝命以思质王公忬督淛福以公左参戎淛江王公遣使者从琼速公公即图上方略谓攻贼长技当以福建楼船破之则蝘蜒之丑不足平而苍沙诸船非足恃也王公善之大调福建舟师分布诸岛澳公至温遂入海击之斩俘数千徽人王直者亡命入海据烈港勾倭贸易公然逋逃主时假官兵杀贼请赏公以贼直不杀终大患发兵击之贼矢石俱尽而飓风大作我舟几覆贼因走日本定海故倭人入贡关也故定海最贼冲自公至贼无敢迩关军屯秋毫无犯公又廉靖不扰士民弦诵耕织如故浙东西底宁民甚德公独松江柘林贼盈二万连年不可讨乙卯诏升公南直隶副总兵官民请以衣冠留者数十袭竟不可却则相与谋立祠祀公遂往提督金山甫至数日兵不满三百总督尚书张公经檄公出战公不赴张公大怒公曰某可杀岂可使击不胜哉乃整□河船四傍遮板藏蔽兵木峝周行河湖迎贼之来尾贼之去初□公计柘林之贼必得胜兵三万乃　以破之会朝廷遣侍郎赵文华监其军文华严氏义儿也要张白金二万不得乃益批格张所狼兵八千甫至赵即欲张公击之张公召公谋曰今永保二万之兵旦夕且至柰何以欲速坏大计哉赵怒遂构张通倭以　闻数日贼出狼兵邀击之不利贼至嘉兴保兵击之又不利张公与公驰入苏州催永兵以公将之迎至平望大破之保兵由嘉兴战而北永兵由平望战而南斩三千余级赵乃揭于朝以贼浙中投毒死也张公之功竟所掩而置之戮悲哉五月贼由昆山入姑苏屯于六金坝公将河船布伏于沙河中贼抬船渡坝将尽济乃麾兵击之斩首千余而柘林之贼遂空矣初公论柘林用兵十难人持以示国国徐公严公怪公之不以关白已而以关白徐公也唫亍之八月张公论死督府诸公人人自危贼来如飞蓬纷絮在在而是东扑西炽水陆战败争以其罪委公庙堂诸公□俞帅一身岂能在海复在陆哉严公欲遣中校逮公诸公谓严公曰俞帅自□所将兵俱漳人漳人受其拊揗久矣今遽召之漳人必有不安之心不如先散漳人而后可俞帅也严公乃止公坐落职夺其祖官而东南之祸日亟　上怒曰南北两欺不可怠视本官若不知者于是命内外公卿大臣台谏杂议长策以　闻章疏数十　上咸言东南之祸非公无以巳之者丙辰五月以公镇守浙直总兵官与贼战于吴松江口营前沙茶山连破之斩首千五百余级直平独舟山之贼积岁不能诛九月移军定海灭之浙又平进署都督佥事丁巳海上无警五月进署都督同知大都东南杀贼无虑数万籍楼船多耳公尝言海战无　法只在知风候齐号令以大胜小以多胜寡耳公往击王直大风遽作我舟几覆贼舟负山顾无事余从公过普陀山大洋追贼及之风遽作公引舟去几入于礁赖月明须臾得避礁夜泊大洋中如冲枓欺踢书曹俱反逆眩乱不可起独公在舟中指使余能戏谑饮食耳又公行马迹风作公急断纟聿船不覆他舟解纟聿则覆又公在列港舟几覆乃以刀断桅得不覆仅籍他小舟以济则海上飘忽尤与江涛不类葢亦危哉时　天子必欲得直督府默林胡公宗宪以赵之议欲遣办士蒋洲陈其可愿之其国诱之来副总兵卢公镗揭陈静倭之策谓宜与通市兵部郎中荆川唐公顺之之请于朝云镗老将也其策可用独公奋议以　太祖　太宗知倭奴徤悍终后患故深拒其贡献严其通舶将以废其水道耳方今来寇是通之之罪非绝之之过也今诚大治战舰贼来则击贼去则追又来又击又去又追行之数年可复治安之旧若复与之通市东南之祸无巳期矣且倭人仅一刀一扇无他产非若东南诸岛直腊口哇犹有椒木奇货可资中国用也　祖宗绝之不得忍复开之乎王直在海岛则能以缯物诱倭之来在彼国则一逋逃之夫耳倭之来不来非关王直诛不诛也置之度外最得策若诱之使来听其互市是国家生事矣后必悔之若宣谕其国王则　祖宗以来有故事亦或可行胡公卒遣人诱之来则要中国市且言入贡也胡公自松江召卢帅入海洋诱之而令俞帅盛陈兵威直舟入公欲出击之胡公檄公曰敢与卢帅争功俞帅论死卢公竟诱贼直入见则　天子必欲杀直矣不杀直则违明诏杀直则失信倭人胡公恚曰吾俞帅所笑矣有旨必欲尽歼来者倭人怒曰吾□若若贼者招我来许我市又以我贡也竟不许我而又杀我耶天朝诏令何以信速哉遂焚舟走柯梅人殊死战而我师之气老矣夜乘小舟走闽中会有云樊御史将论胡公者胡公惧遂论公违节制不穷追有旨召公赴诏狱闻命之日囊不满百金妻子客于明州傫如也二华谭公公恤之士民军校工旅奔走喧问如何于市陌庠路村落海峤之间嗟叹之声相闻士大夫富人争致馈赠至都下盈数千金陆武惠公柄阴出千金助五鼓抵严府中叩阍而入阍人曰太尉诣何早耶太师侍郎当昕正睡非内旨无敢传告者太尉宜归且复来耳太尉曰吾数夜不睡矣吾斋宿焚香既卜且筮谓今早见太师侍郎必允所请也阍人入者久之侍郎乃出搔睫欠伸而言曰姻长来何早耶吾方睡耳太尉曰炳不睡数日矣斋宿焚香既卜且筮谓今早见太师侍郎必允所请也侍郎曰谁太尉曰俞帅耳侍郎曰公何党俞帅哉俞帅徒负空名违制无功轻篾政府厚交徐武英而不及愚父子何也太尉曰俞帅知误矣始白徐武英以武英松人告以松事耳今自知获谴太师不可解故阴有致于炳炳敢请于太师侍郎以炳德也时太尉典法司权既重　上信之严氏亦乐其与巳同污也心巳许及太师出则语太尉如侍郎语太尉告太师亦如告侍郎者太师亦悦太尉出疾呼俞帅人去谒侍郎侍郎亦令俞帅人往谢太尉太尉明晨复驰入太师府中数十顿首而起严氏父子之动容刑部尚书淡泉郑公侍郎方赵公公穆卜左都御史崦山周公见公入避正堂出教云有敢索将官金钱者配公囚首跣足立狱门外台中诸公羣来唁之且云公之功高　明主所知必从宽贷即有不测我台官当不畏诛谴　上言之武英公国惜体其独运用密勿人不及知者亦不使人之闻之也公上疏自明不一语干胡公胡公深悔且致书于严公其乞贷其疏略曰军门胡宗宪奏臣不追前贼故违节制奉旨逮问军门行臣陆路催督参将刘显等截杀水路催督参将张四维等兵船剿杀只令臣境内催督不曾责臣亲自越境穷追也既而令副使谭纶会拨船只预给米银交委张四维计料□□埋伏大木坑俟其遁去截追则是穷追之责又□明属之张四维矣臣于军门节制未尝敢违也□恩臣自百户起家历至今官与贼接刃于山林山绝之区大海汪洋波涛汹跃之际滨死复苏何啻数十冲锋擒斩夷贼之功见之章报者盈万数臣复思世受国恩发身武科仕有报国救民之至愿非但刻志剿平东南之残寇期效尺寸破灭北虏以慰　圣心实臣夙志军门御史时荐臣疏二及军门荐臣疏五去岁惩前虑后等事该科道总督抚按荐臣疏十余皆目覩臣之素志者也伏　望皇上怜臣平日血战功多察臣从何故违节制准臣自赎发臣北边立功庶捐犬马之躯图报　圣恩于万一臣无任激切吁天哀恳之至　天子览而悯焉下其奏会停封未及上拘幽且再阅月矣解印符之重谢衮玉之美偃息狱床晨夕安寝无吁怼之声其与思质王公忬武河汤公克宽寒松邓公城同系皆宿昔所稔其事者也相与赋诗讲理慷慨如平时及诏释公公谓诸公曰人生聚散各有天也况死生贵贱哉乃东出蓟门西入云中谈天下事于诸公卿之前犹运之掌也总督同野李公闻公至辍兵书以侯公来出迎公抵掌曰微胡公之论吾岂得与公复相见于此哉晨夕欢议其契无伦公卓出新见制兵车营独木轮以人推挽可以上下山堑挥指如意而无壅滞之患强弩神铳击坚及远簟笰龙盾而虏之弓矢不能及也葢以马隆之战车兼李陵之步卒而参以卫青之纵骑最谓备筭后有作者弗能易矣曾以其车百辆步骑三千挫虏十余万众于安银堡虏救死扶伤追奔逐北数百里自入寇以来未有此衂同野公以其制请于朝置兵车营葢自公始也时在位者固不喜公公亦不欲以巳长技夺边将即佩一年之间章疏贤公者二十上带川刘公以福建急则请之福建夔峯黄公以湖广急则请之湖广镇自参将之命又下矣诸苗皆承昔时调遣从公征伐者也闻公至皆相戒不敢动岁辛酉广东叛民张琏聚众数万人攻陷江闽诸州县僣名张官朝廷出师二十万往讨之分道并进朝议以公威望素着于闽广诚一任之如郭子仪之于吐蕃耳诏以公南赣参将胡公移公儌曰贼弃巢突出自投死地诸将速出兵击之公召诸将谓之曰贼虽出巢其妻子财宝在焉岂弃巢去哉我若以师追之必悉众自救大兵乘之如压卵耳奈何以数万之师从一夫浪走哉虎方捕鹿熊据其穴而抟其子虎安得不致鹿而还还则碎于熊明矣时诸道兵皆未集四月十九日公疾引兵万五千人先登栢嵩岭岭俯阚琏巢如高尾建瓴诸巢作大皆可知之贼果归保巢公连破之斩俘千余级贼惧公遣陈其可说其党曰朝廷购张琏赏万金爵万户若何不早自择福欲从琏就脔碟耶俞将军威震天下事坚金石录人之功忘人之过可不乘此时执□□赎哉若渧泣诣璧门自诉公稍赏慰之则相与说琏出率贼与官兵格战从其阵后执之其党有欲市劳于两广军门者疾驰报之两广人发兵扶之而去人有告公发兵争之者公曰贼恶其不灭何必功归于巳五月十四日也念庵罗公有诗曰暗投奇计无坚垒早缚名酋却让功时人以诗史翌日班师不复杀一人以示恩信于贼今饶人巳构祠祀公矣遂乘胜诛林朝曦杀千二百人而还诸巢帖然　上悦赐白金升副总兵官赐玺书加节钺以公总制江湖闽广四道兵马加祖官一级公以五岭之间林箐蒙密藏奸伏慝后终患莫若众建县治使县官之政治常有余而奸雄之伏藏常不足方可百年无事今议行于朝设平远一县矣令其议尽行则岭表戌兵虽尽彻可也其年严公罢相世蕃戌雷州胡公两被逮公发书唁之闻其讣也悲哀数日且云胡公功勋在东南　主上所念也纵对簿必从末减又安知不如汉宣帝赦萧望之故事乃遽至是岂不痛哉壬戌□中山海寇无虑数十万督府游公震得请以公控制全闽江广湖数道兵马命未至而兴化城陷事闻　上怒督府诸司青战益急都司欧阳深战于崎岭死焉癸亥正月公自赣昼夜兼程驰至平海驻军秀山都督刘公驻明山距贼营三四里都督戚公提浙兵未至公度未可战星布兵营画地凿沟东西通海列栅其上贼屡挑战公按兵不动移檄速戚公兵作灭倭议其略曰今贼且万余人殊死鬬官兵之数仅仅相当约日列阵以合战胜负之形犹相半也若迫城而攻之彼实我虚彼饱我饥彼逸我劳万一受挫东南之祸何日而巳不若列营以困之彼欲攻栅以遁则彼虚我实彼劳我逸彼饥我饱纵有突遁秀山明山二营之兵又截之于前可使无孑遗矣且速战贼之利也贼得一战胜亦可遁负亦可遁迟战我之利也兵日益多守日益固贼日益困矣敌以战守我以守攻攻守之机微乎微乎至于无形会新督府二华谭公至得议甚喜且移书于公曰万勿速战以四月十九日抵师明日以三将军分道并进减之城□马跃走尽陷沟中无一漏时闽中诸公责战急至以逗遛语于朝公不动平海山无竹木营材不办公命毁残屋营兴泉二郡既无以供军仰粮运数日不至公令军采麦食之兴化人多怨公公曰吾将三十年不扰民一草一木今乃种孽于父母之邦耶捷书入谭公进副都御史戚公进都督同知刘公加秩公赏金币而已谭公贻公书云论功疏末行而前捷疏巳覆公止受金币之赉而巳大抵世人知公者少至于知公则惟纶乃不众楚所咻然又不能重今纶向人又有说矣节制精明公不如纶信赏必罚公不如戚精悍驰骋公不如刘然此皆小知而公堪大受葢诚如霍子孟任如诸葛亮大如郭子仪忠似文文山毅似于肃愍可以托孤寄命知及仁守当今之世舍公其谁惟公幸甚自爱此点精诚想不以老而衰因时而变也时潮州倭寇二万与吴平相犄角久横界中积五六岁而闽中新倭绎错南下天子悯恤东南屡敕江广闽三镇抚臣偕公平之诏公移镇其地　天语峻切而诸峝山寇尽松三余大春李春文刘万□苏阿普各拥众数千刧捉县令陈招禄刼延平梁道辉刼汀州伍端温七叶丹楼有众万余尤轻剽善战时出刧数百里外毁村破堡迄无宁日惠潮之间几无民矣五月公自泉中遣把总洪道谦持节钺往督陈绍禄归峝令无得复扰民公至上杭遂单骑入绍禄营中稍责谕之绍禄匍伏愿受鞭杖杖之遂统以行令驱梁道辉归峝过汀其党遂散乃令乡民杀之陈绍禄归其党亦散佥宪徐镜湖杀之八月公至惠州时督府百川张公泉方聚兵讨伍端别将与战不胜乃诈言俞家军伍端大惧驰出阵前驱诸酋以归公果至乃遣人乞降公遣王鸾俞尚志许之遂俘贼首温等七人以出故有府幕某伍端所执在系缠久遽具仆从骑卫奉之以归而不留公所遣去者一人公乃遣翁思悔俞尚志持节钺将伍端兵二千人由惠来往潮杀贼自赎不取人一蔬一菓途有言公将诱之潮以坑之者伍端遽白二将斩之至邹塘夜斩倭数十人十二月公由河源程乡往潮蓝松三叶册楼俱以次欵之乃遣人诱吴平吴平率众来谒公单骑往见之平见公渧泣愿以身投于公其诸酋长尚多不甚听平故平不能自决然犹公杀倭百余级而吴平遂与倭人绝平故梅岭人也公使居其地遂请于督府自湖吴公桂芳曰闽中浙兵二万与贼战则遁入潮今潮兵驱贼益急则贼入益深益深则益鬬非若达贼之以出边生路山贼之以归巢生路也将安所遁哉诚当大集精兵使其片甲不返乃有成功若兵力呰窳不能取胜又令遁去迁旷日久糜费愈多数年之潮事然也可复蹈之乎吴公然之遂调漳兵二万贼分□戎水芦清相犄角欲专攻戎水又虑芦清贼出兵之后公乃一阵以当芦清益严军令进攻戎水贼闭门乃引兵佯却诱贼出巢击之贼走复入兵追击之斩首一千四百芦清贼惧穷日夜行二百里走至九龙山公既有狼兵堵其前自率参将汤克宽王诏追及大破之擒斩千三百余级捷闻得赐金先是潮州海兵以粮不给叛扰广州城外烬广州非公所辖地吴公请于朝以公平之公谓吴公曰今贼在海中若露其攻之之形彼有扬蓬以去耳大海汪洋难再及矣且当欵之控纵有渐未可以旬日必也乃厚集舟师多行间谍以疑贼之言冏者巳而俱不然众益信不备分财而竞公傎得之遂麾诸海舟兵乘夜击之无一脱者吴公喜曰何其成功于计事之初不爽也时广中经用益竭不足以供军公部下尽散去不百人留公每叹曰虎无爪牙与常兽等耳吴平不戢诏必欲得之公移书于福建督府汪公总戎戚公曰吴平必诛之寇当时欵处以潮倭数万姑分其势耳闽中水陆之兵顷刻可至而广无一兵一船何以御之须三月之后广兵船俱集彼此合势尽焚其巢穴令独坐穷山公攻而南仆攻而此成擒必矣若其机先泄使得山海而遁则未可图也贼遁广中舟兵久不至竟不得平御史所论坐免官归时吴公方请于朝以十万之师兴二源之彼分兵五道各以臬宪统之而属公总其军公闻罢即彻油幢归将印于吴公吴公患之乃属诸司勉留使相属于道且抗言于朝曰六月间俞大猷自请不费斗粮但假以半载生缚平贼乃闽师果于一战以得贼而闽人方以往岁招平大猷罪故大猷亦随众傅咻而巳前岁叛卒若不计欵之而但与角力于大海茫洋之间则叛卒至今存也今两省会剿平贼广费五六万闽复倍之令大猷计行何至费此大抵士之当事有所行出于人情之所共骇而实有济于地方之重计要在臻其成而后人翕然信之其不成则人以罪而当事者亦无以自解俞大猷之所以蒙重诟者其以是欤芳林壑之想旦夕惟勤非故将官饰罪以自持固特念与人共事知其实非推避退却而不以达是不忠也庙郎诸公多然之者二源诸山环裒千里悬峭山敛巇贼据峝圉夺如蜂房水窝互相唇齿介三郡六县之间李亚元拥据云溪环巢皆河环河皆竹竹内栅栅内时聚众万余尤称劲悍君服诸巢伪置官封三郡之兵环视数年而莫何闻大兵且至多谋出刼者公曰当诱而聚之乃遣王鸾盛驺从充偏裨入统东贼人王鸾素机敏吾挑弄贼得鸾遂自喜他巢闻之争投附焉葢万七千人公日发兵击诸巢之不下者所诛杀千余人贼据碓砍碓砍山如笋立突坑百仞鸟道如线构楼悬石数天守之可以俯制万众也公遣游击将军魏宗瀚往击之游击多选鸟铳火矢前锋麾把总王可兴从其山后以进遂焚其巢贼多压崖死者俘贼将李爵李贼侄也缚归李贼且让之曰既输诚降附柰何又潜入他巢盗耶亚元益感信公乃令贼出数人乡导引兵以诛李明率诸兵过李亚元巢前去云溪里许若将向李明者公自引兵由溪西以入其途陟仄贼不虞我兵之由之也忽见兵至错愕欲出鬬王鸾绐之曰此必移师诛李明左路耳乃出牛酒劳兵须臾诸兵悉集巢下围之数匝巢固不可破公乃斩其不用命者以狥悬赏金三千把总黄处林乔钺遂总兵杀数贼中军陈其可鼓之益力铳刨两下伐竹拔栅以藤牌遮矢石四面仰攻而进烈焰涨天贼烧死无数斩俘四千余级生擒李亚元王鸾竟与一贼首偕出公乃赏先登酬死间因乘灭云溪之威发兵击东峝贼率众下鬬如高山转石我兵竞仰战拾级连步而上蚁附至山巅铳矢雨下遂获邓廷凤等斩二千余级初公之击东峝也令上杭兵殿后上杭兵皆公□所抚贼人颇难驭以东峝形险非彼莫敢先登者故迟迟不即发不知公故欲其迟迟使无功以愧之也及是匍伏自请击黎永元以赎愤气如沸乃以把总翁思诲将之公意丛簿中有伏先□遣人往古见之黎永元果率千人伏焉而以五百人出康道诱我师觇者以告翁思诲白诸游击总兵击其后黎永元率骁贼与我兵力战稍却翁思诲出阵前督兵疾战遂杀黎永元入其巢尽歼之五月进攻伍元吉于五峝伍峝连络险崎公令把总林友李君素发兵击之贼势方张郡邑骚动林友李君素执锐前驱身率士卒战而犇之火矢煽乱尽焚其巢穷追至白沙塘遂擒伍元吉斩贼千余级其诸小巢公昔各令人统束之者徧移檄令缚其酋长以献诸峝悉平吴公上公功于朝曰俞大猷行师以律算计如神董五哨十万之全师如奕棋着着先手剪三郡六县之妖逆如振落次次刬平充国厚重之风方叔元老之猷宜复其兵权当有伟効制曰是余谓是役也束诸巢如圈猛虎战高山如履平地名酋悉执旁近不惊将军之功信足伟矣吴公首定兵谋厚任将军兼统五路权不多分机无遥制克咸厥功固其所也迨乎朝议异同乃独杭言正论以将军可以将别将别将不能将将军则知人善任上将之道臣之断断者也尤其难哉时王西乔纠众二千执郭同知杀百户御史以闻诏杀之王西乔乃与李元立并众四千掠东筦之北以赖时清众二千掠东筦之南御史小川王公谋公歼之公曰今兵巳老当再调其壮者兵集乃进驻淡水扼贼归路且便粮饷也遂一战而杀李元立再战而杀赖时清三战而生缚王西乔四战而尽王之党赖李残党尽降乞农民一方以宁吴公以广西猺獞错良民以居数作乱自弘治□陷古山县杀总兵参政近复越会城刼者□□自威风知力□者弗克胜乃奏公镇守其地给事中欧阳公一敬复以梧镇大帅佩将军印绶皆世勋之冑不闲夷□上疏除其任朝廷乃以征蛮将军印绶属公佩之领敕十五道制勑一道行当大布威惠怀格蛮方以恢宏圣化未有既也公每未事之先必周万全之算既事之后每垂悠久之虑其计万全底成绩则古之名将葢多有之其垂悠久之虑以戡乱兴治则其用心非儒者不能也公儒者也于安南琼黎东倭北虏三苗五岭皆有善后之策可百世因之葢得易先康后康之意文正之所以治蛊者也所谓立马读易者信哉直截易简洒乐快阔不町畦畔岸卑巳而尊人有容而善忍视死生若寄兴赞若环横逆不能干忧患不能入也轻财利好施与重忠信笃亲亲功则称人罪则称巳宁人负巳无巳负人力以忠孝自任有雄成明作之心而绝无斤弛解嫚之容历官三十年禄赐之入尽付其弟不一问焉近分产业不加厚其子谆谆数千言以明俞氏之宗宅心公而虑事详矣曩赴诏狱史玉阳以数百金来唁闻其友邓君城亦被逮命守者藏以遗之此其大者葢公所以就大业之本也其它嘉言善行岂易悉述哉今天下人人知公之所矣而犹未知其所以则以公特异于今之将者耳今撮其大者表而出之俟论世者考焉 

　　○荣禄大夫锦衣卫管卫事后军都督府都督同知赠右都督从兄剑峰公钰行状（孙矿） 

　　孙矿 
　　孙氏之显自忠烈公忠烈公余姚人讳燧父曰大使公讳新祖曰处士公讳溥其上世则自睦州徙也初徙者曰三司使公讳岳在后唐明宗时至忠烈公十有七世矣忠烈公仕于弘治正德之间历官右副都御史廵抚江西会宁庶人反抗节不屈被害　肃皇帝即位谄赠礼部尚书谥忠烈推及祖考考皆赠礼部尚书妣皆赠大人巳又荫一子锦衣卫千户世□于是我伯考孝子公应诏至京师而孙氏遂着籍锦衣卫矣忠烈公葢三子长即孝子公讳堪武举第一仕至前军都督府都督佥事赠都督同知旌孝行次符卿公讳墀仕至尚宝司卿次我考文恪公讳升进士第一甲第二仕至南京礼部尚书赠太子少保谥文恪皆别有传志剑峰兄孝子公子也讳钰字文鼎剑峰其号初孝子公娶潘夫人无子乃置侧室宋徐夫人久之竟无子忠烈夫人甚忧焉一日晨起诣忠烈府君□主前告曰大兄堪孝顺儿也奈何不以一儿乎夜夫人遂梦忠烈公衣冠如平生从者持一盘盘中盛一儿傍携一女曰吾堪送儿子来此玉桂也是岁徐宋皆孕及免身宋生一男徐生一女故名兄曰钰名姊曰銈从梦兆也兄生而淳朴不嬉戏在童年有成人之志弱冠以应袭补京卫武学弟子每试辄高等嘉靖三十一年举会举第九明年孝子公都督佥事年七十二以忠烈夫人丧乞休南归兄嗣职锦衣千户其秋中武举第五迁署指挥同知而孝子公竟以不胜哀卒于钱塘之北阙舟中矣今例列武阶者有丧第服丧不得解职而兄痛巳不得送亲之终也甚悔恨急愿还乡葬父母乞恤典疏奏之　天子怜其意准焉后二年　天子采御史议旌都督孝子是岁兄至京师晋南镇抚司管事兄虽以武奋迹然不废文业雅好读书又喜歌诗时时招四方骚人墨客结社友宴饮之间篇章烂然其诗法陶孟有冲淡之味见者称之以即今世之词卿不能绝也嘉靖三十六年三殿灾　天子大营宫室赐兄以廵督之勑明年大朝门成迁署指挥使后二年内殿成迁署都指挥佥事其冬晋锦衣卫管事后二年皇极殿成迁都指挥同知又后二年奉旨提督街道其秋以平治道路功迁署都指挥使　庄皇帝改元奉勑提督廵捕提督廵捕者西司房也卫中葢有两司房其督察诸不法者号东司房□卫事者领之权最重其次则西司房初西司房之缺也资当及兄而后进者争欲得之或媚事要人以求搀越兄独退然有以自守泊如也人闻以谓兄兄曰才而迁不才而淹固其职耳终不一往谒会　天子明圣□臣守义竟用兄其春以　裕府宿直劳迁后军都　府都督佥事管卫事提督廵捕如故其治以不□务卫中政清隆庆三年以奏最迁都督同知又三年而当今　天子御极以奉最实授兄自以承世爵之重惧有失坠恭谨自守尝曰夫爵非吾有是祖宗之遗荫也得保此爵以传及子孙即祖扬休衍庆至无穷矣设奇树誉非吾事也其素志如此故其居官也循守矩度弗踰尺寸未尝更一法造一事即有所建立辄掩其迹惟恐以材能自着招人忌也人仁厚出于天性遇宗族故旧有恩穷迫者时时周恤弗望其报人多德之者自兄晋实授都督同知推恩褒及三世曾祖祖礼部尚书皆加赠荣禄大夫妣皆加赠一品夫人考都督同知仍赠荣禄大夫二妣加赠一品夫人于是兄泣曰呜呼我祖考忠烈府君矢忠殉国不顾一身之死功存王家而赠爵不至一品及我考都督府君至一品矣而不得推及于先岂非恨哉今予以非才承祖职无纤发之劳沐兹殊宠是天所以报忠烈府君之功欲有益其未足也敬之哉无何以疾卒时万历元年八月十八日距生嘉靖二年十一月九日得年五十一诏赠右都督赐祭五坛命有司治葬所著有思则堂稿四卷行于世呜呼我兄立朝二十年余奉法守职小心周密智不察察而有持重之望从容侍卫之间竟以令名终是足以嗣美于先人而庇赖其后矣即秺侯之忠信富平之善慎何以过哉 

　　○荣禄大夫南京中军都督府都督同知万公表墓志铭（澹园集） 

　　澹园集 
　　古名将功在社稷者多矣至以文学饰勋名如杜预韦孝宽者葢间有之若夫镕裁九流挈其要眇以修身而缮性者古今未有也嘉靖中唐应德王汝中罗达夫三先生者以理学名于时而闻鹿园万公与之相颉颃心窃异之退而考公之平生与其议论然后知公殆方驾三先生而不啻过之非独能不愧而巳公殁属汝中状而应德铭之亡何应德亦殁迨今四十有七年子达甫晤余京师命补应德之阙谓余庶能知公也余则曷辞按状公讳表字民望别号鹿园居士世居定远　高庙起淮甸始祖国珍首率义兵归之赐名斌充万户下滁和濠泗诸州县授武略将军滁州字御副千户北伐改永平卫副千户征沙漠力战死赠明威将军指挥佥事斌生锺授龙骧卫副千户未命傋倭宁波有功赐第因家焉以年劳诏授明威将军宁波卫世袭指挥佥事锺生武无嗣弟文继文生全全生禧禧生龄椿即公父也仁厚儒雅脱略世故家贫以文史自娱斌迄龄椿七阅世而积德于公公生有异相玉色方颐额有三文风神烱烱慷慨多大节相者奇之曰异日当名高天下读书一日数行下性孝友父早世母恭人王内训斩斩每事规以义方公奉教唯谨居官昼出治事夜侍恭人尽启以日所行事有一善恭人色喜公乃喜卒卧苫枕块者三年斋阁中悬一小像晨昏出入必谒或他往亦奉以行至老长子孙未尝忘蓼莪之痛也姊归郡诸生张芳芳食贫恭人忧之公慰曰恭人生儿一人幸有女兄当甘苦共之每宦游奉母就禄家产所息尽以付姊从弟襄贫授赀娶室比卒抚两孤儿教之相继诸生尝十得佳地即以与弟曰使他日大吾门也年十七嗣世职志在鹊起不事家人业昼习骑射夜烧烛读书揭孔明宁静澹泊四言座右曰大丈夫当经营天下如武侯然何能俯首作求田问舍计乎庚辰武举中式石学士阅公卷以奇置第一众以所对多忤时语稍抑之寻授都指挥督全浙粮运晋视浙江阃篆南都坐营锦衣巳漕运参将者二漕运总兵挂印者二及南京中军都督府都督佥书皆以宿望当轴所推毂公历漕既久国计诎赢河渠通塞　祖制及时弊当复当厘靡不明习嘉靖庚子二洪水湎漕舟并阻议者谓黄河改流公着论折之力言漕河惟用洸汶沂泗诸泉足以济正统十二年黄河决荥阳入漕河溃沙湾入海景泰四年都御史徐有贞塞之乃分流自兰阳东至徐入漕必疏浚而黄水始来稍稍与清合至正德六年黄始盛来漫漫冲决方黄河来冲时清河狭浅水涸易盈沿河设浅铺每年转运无滞也今二洪旧堤宛然可见但向者黄河漫漫一旦水落石出清河浅涸人心乍见不能无异其实则故河也葢自洪达济自会通至卫河一路堤防原备河冲入漕害今二洪以下反用黄河之水而忘其故及水不来至疏浚以引之此所谓以病药也涡河在淮之南商船皆自淮入涡至祥符铜瓦箱以达阳武去卫河六七十里议者欲凿而通之直至白河则会通河可罢公议会通河之塞自济宁至临清计三百八十里尚书宋礼发山东丁夫十五万凿河建闸费不赀以彼弃七十里之易而事三百八十里之难此无异故葢凿而通之则黄卫二水合二水合则冲决非常谁能障之此会通之运诚永利不可易也若以卫辉置仓岁以凤阳诸卫之卒部凤阳诸郡之粮令由涡河达阳武历七十里输于卫辉其势甚易如昔山东流贼之变运道中梗又可备变一策海运虽极险远第浙中海船于远番皆能通之松江与太仓通泰州有沙船淮安有海雕船尝由海至山东蓬莱贸易云离天津不远若以松江太仓近海岁粮厚与雇直量运三四万石使海道渐谙事变之备又一策也太仓则例每粮一石耗七升至槩斛若轻赍之羡以还运卒故卒有余力运无愆期后官悉收之朘削四出人不聊生公愤曰此其患不独在贫军而且移之国计矣大者疏小者议累累百千万言详具国史漕运志中且极陈本未通融国长利而又欲开河北山东圻内一带荒田重农薄赋渐减岁漕之地尤根本至论识者韪之岁甲寅海上倭乱起公散家财募死士奋欲往击会以都督佥书南京中府道经姑苏与倭遇娄门杨泾桥公率所募及少林僧躬冒矢石挫贼锋身中流矢不止遗书于子曰我家世以战功死王事乃我独持文墨议论身不任兵今晚年增一箭痕不亦美乎时贼据七团八团巢我军数战不利公谓廵抚周公珫贼据内地久近贼处民不得力田逋负日多催科敦迫相率去而贼是驱之以助其势也宜亟请蠲积逋悬赏格使就中作计以携其党兼下募兵令土著之饷等客兵则人人乐归如得士千即贼减千人也以校用他兵孰利议行归者寝众贼寝衰乃进兵贼惧夜遁歼之海上焚艅艎若干内地稍苏因作海寇议所筹划甚具贼方蜂屯诸岛而歙汪直者以骁雄魁其曹公策其疏卤可诱而缚也荐鄞人蒋洲张惟远使间两人雅善直其家坐通番逮约获直以赎且以上赏许之日强聒当路前□及行而公卒后总督胡公宗宪卒遣洲使丰后山□诸岛渠魁立致东南晏然一时谓奇功不知皆公本谋也公策夷情洞如指掌而论北虏尤人所未发尝曰古夷狄侵中国未有中国人不之用而能突入者夫华夷异类居处寝食绝不相同岂甘心弃衣冠犬羊役哉不得巳也比年虏入太原杀掠惨毒上廑　九重之忧中外章疏类多击截之计所荐用者犬都善战善阵之人而于筹边固本之道则置而勿论夫善战善阵之人急于截杀乃一时救变之事如医家所谓急治其标者也每督诸镇之兵日幸一击虏以功而他不暇顾然卒不如御如病者屡投逐邪发表之剂而□卒不去元气不其所伤乎古方制参苏□□□□邪□用人□固本者深有谓也且诸边自将权移而边政日废矣自屯田盐法坏而边储□不充矣边储不充而士卒殍死者众矣殍死者众而士心日益离矣士心日离叛亡日众凡叛亡之卒虏皆厚遇之与妇生子给以牛马孳息土俗渐宜心无变反而后用向导故地里之迂近兵力之强弱货财盈虗人心离固将帅勇懦事势难易皆得预知之而诸边饥馁劬瘁之卒闻先叛亡者幸少须臾无死也辄相继以亡而不亡者亦无固志是则深可忧耳夫虏之来也不测而我之御也无时诸边日夕营营以目前事何暇邦本计乎此所谓决陂以取鱼图一朝之利者也先是庚戌虏阑入塞内传大都公闻之日夜束装行计曰吾世受国恩今忧及君父岂臣子安卧时耶寻事定乃巳夫倭变作众汹汹无所出当事者恨不即引去公不难以身代之北虏内讧则公林居日耳而闻一边警未尝不慨然义形于色也闻一时事未尝不精思其后也而卒未竟其用以殁然公则可谓鞠躬尽瘁死而后巳者巳公少嗜玄学巳而阅内典独契于心关西释自然者以苦行炼磨得悟绝学公与语大悦之自是参究不辍一日披衲入伏牛山晓行见日升乇大悟尝言学贵悟语言精切不离见解又言世论克巳浅之乎其论□子也夫视听言动而溺焉巳也视听言动而止焉巳也视听言动而不溺不止焉亦巳也礼者中也即吾之性也仁之体也不可丝毫容意于其间也是故无思无感而遂通不识不知顺帝之则克之至也一日与达夫论道于临江达夫跃然而归遗书云自闻教后舟中终日忻忻若出樊笼见大世界若入巨海见龙宫藏举手动脚无非道玅其相契如此公虽超诣独往而谆谆导人以实行谓夫子教人文行忠信至命与仁则罕言之吾曹抗手谈性命而自愧于伦物得无跖者口耶文敏给疏畅直写胸臆所著有学庸志略论语心义孟子摘义道经赘言九沙杂言玩鹿亭稿及纂经济文录灼艾集玩鹿亭诗抄济世良方玄门入道资粮山中集诸书行于世公薄田仅供饘粥诸德于乡如建桥赈饥不可指数故历官四十年家无余财缾钵萧疏与野衲偕游见者不知其名将也喜靖丙辰正月二十六日无疾端坐而逝是夕大星陨于庭尤射数十丈云距生弘治戊午八月二十二日享年五十有九嗟乎公晰理穷微细入毫芒而临阵出□有贲育不可夺之气指挥三军风走电击不可狎视而禅榻茶烟至与缁流共某岑寂枯形灰心于物不留而褁尸狥国之志则至死不能忘也迹而论之三先生若武不外究而公文不内施总之其名理之精风槩之伟有足相发者杜元凯云若道德则吾岂敢立功立言或庶几焉公葢加元凯一等矣是可铭铭曰维浙之西以海池喷雪撼山万恠千奇哲人崛起濯缨其湄玄宗释部是究是追褰裳归儒孔孟我师域中二大维虏与河岂无谋臣莫敢谁何公纾石画既富且多厥维鲸鲵东海弄波公遇苏门擐甲挥戈以一枝伯矢死靡他贼气以折保此危城人曰壮哉公心靡盈驱民予敌寇是用张何如收之以弱强奇谋一试海若安澜谁实尸之公其滥觞文经武纬乃施乃流演迤茫洋小大毕浮用止于斯公则何尤文藏于家子衍厥泽可以此窥公所自得日月有丘其下冥冥昭公无穷太史之铭 

　　焦太史编辑国朝献征录卷之一百七终 

　　●焦太史编辑国朝献征录卷之一百八 

　　都督府三（都督佥事） 

　　◆都督佥事 

　　前军都督府佥事胡通传 
　　中军都督府佥事刘谦传 
　　后军都督府都督佥事高显传 
　　左军都督府佥事何德传（朱睦木挈） 
　　中军都督佥事徐司马传 
　　左军都督佥事王珪传 
　　右军都督府佥事袁义传 
　　前军都督府都督佥事耿瓛传（忠节录） 
　　都督佥事吕毅传（实录） 
　　右军都督佥事赵清传 
　　前军都督佥事谢公彦神道碑（李景隆） 
　　都督佥事崔聚传（实录） 
　　左军都督府都督佥事王公瑜神道碑（杨士奇） 
　　骠骑将军左军都督府都督佥事许公亨神道碑（杨荣） 
　　骠骑将军南京后府都督佥事张公通墓志铭（刘定之） 
　　左军都督府都督佥事董公穴良墓志铭（杨守陈） 
　　征西将军镇守宁夏后军都督佥事周公玺墓志铭（李东阳） 
　　中府都督佥事都胜传（陈镐） 
　　右军都督府佥事彭伦传 
　　骠骑将军后军都督府都督佥事李公铭墓志铭（程敏政） 
　　骠骑将军右军都督府都督佥事李公日永墓志铭（程敏政） 
　　左军都督府都督佥事前挂印充总兵官□（安神道碑） 
　　副总兵都督佥事冯桢传 
　　征虏前将军左军都督府都督佥事西溪刘□准墓志□（岳伦） 
　　骠骑将军南京右军都督府都督佥事杨公□墓志铭（陈沂） 
　　南京前军都督府都督佥事刘公玺神道碑（杨麒） 
　　昭德录序略（王暐） 
　　欣慕编 
　　征西将军镇守宁夏地方总兵官右军都督府（都督佥事王公缙墓志铭） 
　　伯兄都督佥事堪行状（孙升） 
　　左军都督府署都督佥事山西副总兵田公世成墓志铭（朱睦木挈） 
　　镇朔将军镇守宣府总兵官中军都督府都督佥事赵公崇璧墓志铭（于慎行） 
　　都督佥事呼公良朋行状（叶向高） 
　　后军都督府都督佥事尹公凤墓志铭（澹国集） 
　　署都督佥事挂印总兵官提督漕运镇守淮安等处福公时传 

　　○前军都督府佥事胡通传 

　　胡通合肥人至正乙未　太祖驻师和阳通挺身来附从渡江拔采石取太平攻溧阳小花圩等处丙子破蛮子海牙水砦克建业定京口以功授总管从攻毘陵下之寻取宣徽戊戌十二月从　上取金华己亥克诸暨攻越州升镇抚庚子闰五月伪汉陈友谅陷太平遂犯龙湾从击败之辛丑八月从征友谅破江州伪都狥下南昌自是战彭蠡平武昌升指挥副使甲辰八月从征赣州乙丑正月熊天瑞出降遂平赣州改赣州卫指挥副使洪正元年二月壬戌会征南将军廖永忠等征广东率师由韶州直据德庆四月率师略定英德清远晋江连州肇庆等郡邑进攻德庆遂引兵会永忠于广州降元守将卢左丞升指挥使升佥大都督府事改前军都督佥事数年致仕而卒
  </div>
  <div class="pagination">
   <a href="国朝献征录_page221.html">
    上一页
   </a>
   <span>
    ...
   </span>
   <a href="国朝献征录_page217.html">
    217
   </a>
   <a href="国朝献征录_page218.html">
    218
   </a>
   <a href="国朝献征录_page219.html">
    219
   </a>
   <a href="国朝献征录_page220.html">
    220
   </a>
   <a href="国朝献征录_page221.html">
    221
   </a>
   <span class="current-page">
    222
   </span>
   <a href="国朝献征录_page223.html">
    223
   </a>
   <a href="国朝献征录_page224.html">
    224
   </a>
   <a href="国朝献征录_page225.html">
    225
   </a>
   <a href="国朝献征录_page226.html">
    226
   </a>
   <a href="国朝献征录_page227.html">
    227
   </a>
   <span>
    ...
   </span>
   <a href="国朝献征录_page223.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
