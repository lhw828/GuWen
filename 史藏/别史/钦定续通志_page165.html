<!DOCTYPE html>
<html>
<head>
    <meta charset="UTF-8">
    <title>钦定续通志 - 第 165 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 165 页/共 284 页</h1>
    <div class="content">　　大臣裁可否今崇亟言奈何不一省察帝曰我任崇以政大事吾当与决至用郎吏崇顾不能而重烦我邪会力士宣事至省中为道上语崇乃安由是进贤退不肖而天下治开元四年【按旧书本纪三年四年皆有崇奏请捕蝗事通鉴亦分载之新书并入四年盖承旧传之误】山东大蝗民不敢捕崇奏诗云秉彼蟊贼付畀炎火汉光武诏曰勉顺时政劝督农桑去彼螟蜮以及蟊贼此除蝗义也且蝗畏人易驱又田皆有主使自救其地必不惮勤请夜设火坎其旁且焚且瘗乃可尽乃出御史为捕蝗使分道杀蝗汴州刺史倪若水上言除天灾者当以徳昔刘聪除蝗不克而害愈甚拒御史不应命崇牒报若水曰刘聪伪主徳不胜祅今日圣朝祅不胜徳古者良守蝗不入境若其修德可免彼岂无徳致然坐视不救因以无年刺史其谓何若水惧乃纵捕得蝗十四万石时议者喧哗帝疑复以问崇对曰今蝗满山东日渐蕃息河南河北家无宿藏一不収获则流离相踵安危所繋何可不图纵使除之不尽犹胜飬以成灾帝然之卢懐慎曰杀虫太多恐戾和气愿公思之崇曰昔椘王吞蛭而愈疾叔敖断虵以致福今蝗幸可驱若纵之谷且尽如百姓何杀虫救人祸归于崇不以诿公也蝗害讫息于是帝方躬万几朝夕询逮它宰相畏帝威决皆谦惮唯独崇佐裁决故得专任会懐慎卒崇病痁移告凡大政事帝必令源乾曜就咨焉乾曜所奏善帝则曰是必崇画之有不合则曰胡不问崇乾曜谢其未也乃已帝欲崇自近诏徙寓四方馆日遣问食饮起居尚医尚食踵道崇以馆局华大不敢居帝使语崇曰恨不使卿居禁中此何足辞乆之紫防史赵诲受夷人赇当死崇素亲倚署奏营减帝不悦时曲赦京师特敇杖诲流岭南崇惶惧上还宰政引宋璟自代乃以开府仪同三司罢政事帝将幸东都而太庙屋自坏帝问宰相宋璟苏颋同对曰三年之防未终不可以行幸壊压之变天所以示教戒陛下宜停东巡修徳以答天谴帝以问崇对曰隋取苻坚故殿以营庙而唐因之木乆当毁偶与行会何足异也且陛下以关中无年输饷告劳因幸东都百司供拟既具不可失信臣以为旧庙难复完可奉神主于太极殿更作新庙以申诚敬车驾依前进发帝曰卿言正契朕意赐绢二百疋诏所司如崇言天子遂东因诏五日一防入阁供奉八年授太子少保以疾不拜明年卒年七十二赠州大都督諡曰文献遗令诫子孙薄葬勿用浮屠法十七年追赠太子太保崇尤长吏道处决无淹思三为宰相常兼兵部故屯戍斥士马储械无不谙记宗初立宾礼大臣故老雅尊遇崇每见便殿必为之兴去辄临轩以送它相莫如也时承权戚于政之后纲纪大坏先天末宰相至十七人台省要职不可数崇常先有司罢兄职修制度择百官各当其材繇是天子责成于下而权归于上矣然资权谲始为同州张说以素憾讽赵彦昭劾崇及当国说惧潜诣岐王申欵崇它日朝众趋出崇曵踵为有疾状帝问损足乎对曰臣心有忧痛不在足问以故曰岐王陛下爱弟张说辅臣而密乗车出入王家恐为所误故忧之于是出说相州魏知古崇所引及同列稍轻之出摄吏部尚书知东都选知古憾焉时崇二子在洛通宾客馈遗凭旧请托知古归悉以闻他日帝召崇曰卿子才乎皆安在崇揣知帝意曰臣二子分司东都其为人多欲而寡慎是必尝以事干魏知古臣未及问之帝始以崇必为其子隐及闻乃大喜问安从得之对曰知古臣所荐也臣子必谓其见徳而请之帝于是爱崇不私而薄知古欲斥之崇曰臣子无状挠陛下法而逐知古外必谓陛下私臣乃止然卒罢为工部尚书崇始名元崇以与突厥叱刺同名武后时以字行至开元世避帝号更以今名【谨按通鉴辑覧】
　　【御批崇之改名真所谓不通经义夫开元乃年号非讳名可比且尊号有嗣世递加者势必至无名可取又岂直韩愈二名嫌名之讥足以尽之】三子彛异奕皆至卿刺史
　　弈少修谨崇欲使习知吏道故自右千牛进至太子舍人皆平迁开元中有事五陵有司以鹰犬从弈曰非礼
　　也奏罢之请治剧为睢阳太守召授太仆卿后为尚书右丞子闳【按旧书以闳为彛子新书世系表以为异子本又以为奕子未知孰是】居右相牛仙客幕府仙客病甚闳彊使荐奕及卢奂为宰相仙客妻以闻闳坐死奕贬永阳太守卒曽孙合朂【按世系表以朂为彞之曽孙合为崇弟元素之曽孙与本异】
　　合元和中进士及第调武功尉善诗世号姚武功者迁监察御史累转给事中奉先冯翊二县民诉牛羊使夺其田诏美原主簿朱俦覆按猥以田归使合劾发其私以地还民歴陕虢观察使终秘书监
　　朂字斯勤长庆初擢进士第数为使府表辟进监察御史佐盐铁使务累迁諌议大夫更湖常二州刺史为宰相李徳裕厚善及德裕为令狐绹等谮遂擿索支党无敢通劳问既居海上家无资病无汤剂朂数餽饷问不傅时为厚薄终防王傅
　　宋璟邢州南和人七世祖弁为元魏吏部尚书璟耿介有大节好学工文辞举进士中第调上党尉为监察御史迁凤阁舍人居官鲠正武后髙其才张易之诬御史大夫魏元忠有不臣语引张说为騐将廷辩说惶遽璟谓说曰名义至重不可陷正人以求茍免縁此受谪芬香多矣若有不测吾且叩阁救将与子偕死说感其言以实对元忠免死璟后迁左台御史中丞会飞书告张昌宗引相工观吉凶者璟请穷治后曰昌宗已自言于朕璟曰昌宗事露始自陈且谋反大逆无容首免请正国法后温言解之璟声色愈厉曰昌宗分外承恩臣知言出祸从然义激于心虽死不恨后不怿姚璹【旧书及通鉴俱作杨再思】遽诏令出璟曰天顔咫尺亲奉徳音不烦宰相擅宣王命后不得已遣昌宗诣台璟庭立而按之事未毕特诏原之昌宗诣璟谢璟不见曰公事公言之若私见法无私也叹曰不先击竖子脑裂负此恨矣【新旧书俱云収按易之等通鉴考异云璟止鞫昌宗占相事耳无縁及易之今据改】尝宴朝堂二张列卿三品璟阶六品居下坐易之谄事璟虚位揖曰公第一人何下坐璟曰才劣品卑卿谓第一何邪是时朝廷以易之等内宠不名其官呼易之五郎昌宗六郎郑善果谓璟曰公奈何谓五郎为卿璟曰以官正当为卿君非其家奴何郎之云自是易之等积怨常欲中伤后知之得免尝诏按狱扬州辞曰此监察御史职也又诏按幽州都督屈突仲翔璟言御史中丞非军国大事不出使仲翔罪止贜今使臣往此必有危臣者旣而诏副李峤使陇蜀璟复言陇右无变臣以中丞副李峤非朝廷故事终辞易之初冀璟出则劾奏诛之计不得行俄二张死乃免【按新书云二张伺璟家婚礼将遣客刺杀之有告璟者璟乗库车舍他所刺不得发此事旧书不载盖出御史台记通鉴考异云若实有其迹璟安得不自陈于太后若无其迹则人妄言耳今不取】神龙初为吏部侍郎中宗嘉其直令兼諌议大夫内供奉仗下与言得失迁黄门侍郎武三思怙宠数有请于璟璟厉答曰今复子明辟王宜以侯就第安得尚干朝政独不见产禄事乎后韦月将告三思乱宫掖三思讽有司论大逆不道帝诏诛之璟请付狱按罪帝怒璟曰人言后私三思陛下不问即斩之臣恐有窃议者请按而后刑帝愈怒璟曰请先诛臣不然终不奉诏帝乃流月将岭南会车驾还西京诏璟权检校并州长史未行又检校贝州刺史时河北水嵗大饥三思封邑在贝州専使督其租璟拒不与故为所挤歴杭相二州政清毅吏下无敢犯者迁洛州长史睿宗立以吏部尚书同中书门下三品宗在东宫兼右庶子先是崔湜郑愔典选为戚近干夺至预用二年员阙犹不能给更置比冬选流品淆并璟与侍郎李乂卢从愿澄革之铨总平允太平公主不利东宫尝驻辇光范门伺执政以讽之璟昌言曰太子有大功宗庙社稷主也安得异议乃与姚崇白奏出公主诸王于外帝不能用贬楚州刺史歴兖冀魏三州河北按察使进幽州都督以国子祭酒留守东都迁雍州长史宗开元初以雍州为京兆府复为尹进御史大夫坐小累为睦州刺史【按通鉴开元三年璟坐监朝堂杖轻贬睦州刺史四年始内召旧书本为开元初即召拜刑部尚书非也】徙广州都督广人以竹茅茨屋多火璟教之陶瓦筑堵列邸肆越俗始知栋梁利而无延烧患召拜刑部尚书四年迁吏部兼侍中帝幸东都次崤谷驰道隘稽拥车骑帝命黜河南尹李朝隠知顿使王怡等官璟曰陛下富春秋今始巡守以道不治而罪二臣繇此相饬后有受其敝者帝遽命舍之璟谢曰陛下向以怒责之以臣言免之是过归于上而恩在下姑聴待罪于朝然后诏还其职进退得矣帝善之累封广平郡公广人为璟立遗爱颂璟上言臣之治不足纪广人以臣当国假之光宠成彼谄谀欲革此风望自臣始有诏许停帝尝命璟与苏颋制皇子名与公主号遂差次所封且诏别择一美称及佳邑封上璟奏言七子均飬诗人所称今若同等别封或母宠子爱恐伤鸤鸠之平臣不敢奉诏帝叹重其贤皇后父王仁皎卒将葬用昭成皇后父窦孝谌故事坟髙五丈一尺璟与苏颋请如着令帝已然可明日复诏如孝谌者璟还诏曰孝谌逾制当时无人极言其失岂可今日复踵而为之贞观时嫁长乐公主资送欲倍长公主魏徴不可太宗欣纳而文徳皇后降使厚谢韦庶人追王其父擅作鄷陵而祸不旋踵今以后父之尊欲髙大其坟何足为难而臣等再三进言者欲成朝廷之政中宫之美尔帝曰朕常欲正身率下况于妻子何敢私之然此乃人所难言公等乃能之即可其奏又遣使赉防绢四百匹会日食帝素服俟变録囚多所贷遣赈防灾患罢不急之务璟曰臣闻日蚀修徳月蚀修刑亲君子逺小人止女谒放谗夫此所谓修徳也囹圄不扰兵甲不凟官不苛治军不轻进此所谓修刑也君子耻言浮于行愿陛下推至诚行之无事空文帝嘉纳后以开府仪同三司罢政事京兆人权梁山谋逆敇河南尹王怡驰往按牢械充满乆未决乃命璟为京兆留守复按其狱璟至惟罪元谋数人其余縁梁山诡称婚集因假贷得罪及胁从者悉奏原之十三年东巡泰山【新书本作十二年误】璟复为留守帝将发谓曰卿国元老别方歴时宜有嘉谋以遗朕璟因极言得失手制答曰所进当书之坐右出入观省以诫终身赐赉优渥进兼吏部尚书十七年为尚书右丞相而张说为左丞相源乾曜为太子少傅同日拜有诏太官设馔太常奏乐会百官尚书省东堂帝赋三杰诗自冩以赐二十年请致仕许之仍赐全禄退居洛乗舆东幸璟谒道左诏荣王劳问别遣使赐药饵二十五年卒年七十五赠太尉諡文贞璟风度凝逺人莫涯其量始自广州入朝帝遣内侍杨思朂驿迓之未尝交一言思朂自以将军贵幸诉之帝帝益嗟重璟为宰相务清政刑使官人皆任职圣厯后突厥黙啜数窥邉九姓拔曵固斩之其首与入蕃使郝灵佺诣京师灵佺自谓还必厚见赏璟顾天子方少恐后干宠蹈利者夸威武为国生事故抑之逾年才授右武卫郎将灵佺恚愤死张嘉贞后为相阅堂按见其危言切议未尝不失声叹息六子升尚浑恕华衡升太仆少卿尚汉东太守浑与李林甫善歴諌议大夫平原太守御史中丞东京采访使在平原暴敛求进至重取民一年庸租使东京时薛稷甥女郑寡而美浑使河南尉杨朝宗聘而已纳之荐朝宗为赤尉恕以都官郎中为劒南采访判官数贪纵不法隂飬刺客天寳中浑恕尚并以贜败浑流髙要恕流海康尚贬临海长史华衡亦皆坐贪得罪广徳中浑起为太子谕徳物议秽薄之昆弟皆荒饮俳嬉而衡最险悖广平之风衰焉









　　钦定续通志卷二百二十九
　　钦定四库全书
　　钦定续通志卷二百三十
　　列
　　唐三十
　　苏瓌【颋　诜干】张説【均垍】
　　苏瓌字昌容雍州武功人隋尚书仆射威之曽孙父亶台州刺史【旧书云父朂按世系表朂乃瓌之伯父旧书误】瓌擢进士第补恒州参军居母丧哀毁加人左庶子张大安表举孝悌擢豫王府录事参军歴朗歙二州刺史时来俊臣贬州参军人惧复用多致书请瓌瓌叱其使曰吾忝州牧高下自有体能优待小人乎遂不发书俊臣未至追还恨之由是连外徙不得入乆之转州大都督府长史州据都防多名珍怪产前长史张潜于辩机赀取钜万瓌单身襆被自将徙同州刺史歳旱兵当番上者不能赴瓌奏宿卫不可阙宜月赐増半粮俾相给足则不阙番又请却进献罢营造不省时十道使括天下亡戸初不立籍人畏搜括卽流入比县旁州更相廋蔽瓌请罢十道使专责州县豫立簿籍天下同日检正尽一月止歳一括实以免劳弊武后铸浮屠立庙塔役无虚歳瓌以为縻损浩广又天下僧尼滥伪相半请并寺着僧常员数缺则补后善其言神龙初入为尚书右丞封怀县男【旧书云封进阳县子进淮阳县侯与此异】瓌眀晓法令多识台省旧章一朝格式皆所删正再迁戸部尚书拜侍中留守京师郑普思以妖幻位袐书员外监支党徧岐陇间相煽訹为乱瓌捕繋普思穷讯普思妻以左道得幸韦后出入禁中有诏勿治瓌廷争帝犹依违司直范献忠进曰瓌为大臣不能前诛逆竖而报天子罪大矣臣请先斩瓌于是仆射魏元忠顿首曰瓌长者用刑不枉普思法当死帝不得已流普思于儋州余党论死累拜尚书右仆射同中书门下三品进封许国公帝南郊祝钦明建白皇后为亚献安乐公主为终献瓌以为非礼帝前折愧之帝昏懦不能从时大臣初拜官献食天子名曰烧尾瓌独不进及侍宴宗晋卿嘲之帝黙然瓌曰宰相爕和隂阳代天治物今粒食踊贵百姓不足卫兵至三日不食臣诚不称职不敢烧尾帝崩遗诏皇太后临朝相王以大尉辅政后诏宰相议禁中宗楚客曰太后临朝相王有不通问之嫌不冝辅政瓌正色曰遗制乃先帝意安得辄改楚客等怒卒削相王辅政事瓌称疾不朝是月韦氏败睿宗即位进左仆射景云元年老病罢为太子少傅是冬卒年七十二赠司空荆州大都督諡曰文贞遗令薄塟布车一乗瓌治州考课常最为宰相陈当世病利甚多韦温始为汴州司仓参军以赇被杖及用事惮瓌正卒不敢伤开元二年赐其家实封百戸长子颋固辞乃擢中子乂左补阙六年诏与刘幽求酌享睿宗庙廷文宗太和中录旧德官其四代孙翔【按世系表无翔名】瓌六子颋诜尤显
　　颋字廷硕少敏悟一览千言辄覆诵第进士调乌程尉武后封嵩高举贤良方正异等除左司御率府胄曹参军吏部侍郎马载曰古称一日千里苏生是已再迁监察御史长安中诏覆来俊臣等寃狱颋验发其诬多从洗宥迁给事中修文馆学士拜中书舍人时瓌同中书门下三品父子同在禁筦朝廷荣之宗平内难书诏填委独颋在太极后閤口所占授功状百绪轻重无所差中书令李峤曰舍人思若涌泉吾所不及迁太常少卿仍知制诏父丧起为工部侍辞不拜终制乃就职帝问宰相有自工部侍得中书侍乎对曰陛下任贤惟所命何资之计乃诏以颋为中书侍帝劳曰方美官缺辄欲用卿然宰相议无及者朕为卿恨陆象先殁紫防侍郎未尝补朕思其人无易卿者颋顿首谢明日加知制诏给政事食给食自颋始时李乂对掌书命帝曰前世李峤苏味道文坛当时号苏李今朕得颋及乂何愧前人哉俄袭封许国公吐蕃盗边诸将数败虏益张秣骑内侵帝欲自将兵讨之颋谏曰古称荒服取荒忽之义非常奉职贡也故来则拒去则勿逐远夷左袵不足以辱天子虽然兵法先声后实陛下如班亲征之诏而勑虓将谋夫投防济师则吐蕃不日崩破亦无待躬致天讨也臣谓岐陇凋弊积年若千乘万骑供亿不涯诚恐徭役内兴宼掠外虞斯人不堪一也戎虏之性骤徃倐来败不耻奔胜不让成若大军一临边怖震乌防彼出多方我受其悮二也太上皇闻陛下身对宼埸不能无忧烝烝之思何以自安三也帝不省颋复上言王者之师有征无战不当屈万乘之尊为一日之敌愿稍迁延以须西音防薛讷大破吐蕃俘获不赀由是帝止不行时诏立靖陵碑命颋为之词辞曰前世帝后不志碑事弗稽古谓之不法若靖陵独建即袓宗诸陵皆须追造帝乃止【按旧书及防要并云帝欲建碑因颋言而止新书云帝不纳其言非也】开元四年进同紫微黄门平章事修国史与宋璟同当国璟刚正多所裁决颋能推其长在帝前敷奏璟有未及或少屈颋辄助成之故帝未尝不从二人相得欢甚璟尝曰吾与苏氏父子同为宰相仆射长厚自是国器若献可替否事至即断尽公不顾私则今丞相为过之八年罢为礼部尚书俄检校益州大都督长史按察节度劒南诸州时蜀雕攰人流亡诏颋収劒南山泽盐铁自赡颋尚简静重兴力役即募戍人输雇直开井置鑪量入计出分所赢市谷以广见粮时前司马皇甫恂使蜀檄取库钱市锦半臂琵琶捍拨玲珑鞭颋不肯予因上言遣使衔命先取不急非陛下以山泽赡军费意或谓明公在逺巨得忤上意颋曰不然明主不以私爱夺至公我可以逺近废忠臣节邪巂州蛮苴院与吐蕃连谋入宼获谍者吏请讨之颋不听移书还其谍曰毋得尔苴院羞悔不敢侵邉从封防山诏颂朝觐坛世咨其文还分主十铨事卒年五十八帝犹视朝起居舍人韦述上疏曰贞观永徽时大臣薨辄置朝举哀成终始恩上有旌贤录旧之德下有生荣死哀之美故礼部尚书颋累叶辅弼奉事轩陛二十余年今奄忽不还邦人痛嗟帷盖之旧股肱之戚宜节废朝明君臣之谊帝曰固朕意也即日帐次哭洛城南门不朝诏赠右丞相諡曰文宪日帝游咸宜宫将猎闻之半道而还颋性亷俭奉禀悉推防诸弟亲族储无长赀自景龙后与张説以文章显称望略等故时号燕许大手笔帝爱其文曰卿所为诏令别录副本署臣某撰朕当留中后遂为故事其后李德裕著论曰近世诏诰惟颋叙事外自为文章云
　　诜字廷言举贤良方正高第补汾隂尉迁秘书详正学士累转给事中时颋为紫微侍郎固辞帝曰古者内举不避亲今朕自用诜卿何辞顷之出徐州刺史治有迹卒赠吏部侍郎【世系表诜封魏县男】诜子震【按世系表震为颋之六世孙盖旁行之误】以防补千牛十余歳彊学有成人风颋曰吾家有子累迁殿中侍御史长安令安禄山陷京师震与尹崔光逺杀开逺门吏弃家出奔会肃宗兴师灵武震昼夜驰及行在帝嘉之拜御史中丞迁文部侍广平王为元师以震为粮料使二京平封岐阳县公改河南尹九节度兵败相州震与留守崔圆奔襄邓贬济王府长史起为綘州刺史进戸部侍郎判度支为泰陵建陵卤簿使以劳封岐国公拜太常卿代宗将幸东都复以震为河南尹未行卒赠礼部尚书
　　干瓌从父兄也父朂武德中为秦王谘议典籖文学馆学士尚南康公主拜驸马都尉迁魏王防府司马博学有美名防重之劝开馆引文学士撰括地志歴吏部侍郎太子左庶子卒干擢明经授徐王府记室参军王好畋每諌止之垂拱中迁魏州刺史河朔饥前刺史苛暴百姓流徙干检吏督奸劝课农桑由是流冗尽复以治称拜右羽林军将军迁冬官尚书来俊臣素忌之诬干与琅邪王冲通书击狱发愤卒
　　张説字道济或字説之其先范阳人后徙洛阳永昌中武后防贤良方正説所对第一后署乙等授太子校书迁左补阙【旧书作右补阙】久视中后避暑三阳宫汔秋未还説上疏曰宫距洛城百六十里有伊水之隔崿坂之峻过夏渉秋水潦方积道坏山险不通转运河广无梁咫尺千里扈从兵马日费资饟连雨弥旬即难周济陛下太仓武库并在都邑红粟利器蕴若山丘柰何去宗庙之上都安山谷之僻处是犹倒持剑防示人鐏柄臣窃为陛下不取夫祸变之生在人所忽故曰安乐必戒无行所悔此不可一也宫城褊小万方辐凑填郛溢郭并锸无所排斥居人蓬宿草次风雨暴至不知庇托孤惸老病流转衢巷陛下作人父母将若之何此不可二也池亭竒巧荡诱上心削峦起观堨流涨海俯贯地脉仰出云路易山川之气夺农桑之土延木石运斧斤山谷连声春夏不辍劝陛下作此者岂正人邪诗云人亦劳止迄可小康此不可三也御苑东西二十里外无墙垣扄禁内有榛丛谿谷猛兽所伏暴慝所凭陛下往往轻行警跸不肃歴蒙密乘险巇卒有逸兽狂夫惊犯左右岂不殆哉易曰思患豫防愿为万姓持重此不可四也今北有胡宼覻边南有夷獠骚徼関西小旱耕稼是忧安东近平输漕方始臣愿及时旋轸深居上京息人以展农修德以来逺罢不急之役省无用之费天下幸甚后不省擢凤阁舍人张易之诬陷魏元忠也援説证其事説廷对言元忠实无后言乃易之诬构耳忤后防坐流钦州中宗立召为兵部员外累迁工部兵部二侍以母丧免旣朞诏起为黄门侍固请终制祈陈哀到时礼俗衰薄士以夺服为荣而説独以礼终天下高之除丧复为兵部兼修文馆学士【旧书作文馆按防要神龙元年改文馆为昭文馆二年又改为修文馆此当作修文为是】睿宗卽位擢中书侍卽兼雍州长史谯王重福死东都支党数百人狱久不决诏説徃按一昔而罪人得乃诛张灵均郑愔余诖误悉原帝嘉其不枉直不漏恶慰劳之宗为太子説与禇元量侍读尤见亲礼逾年进同中书门下平章事监修国史景云二年帝谓侍臣曰术者言五日内有急兵入宫为我备之左右莫对説进曰此谗人谋动东宫耳陛下若以太子监国则名分定奸胆破蜚祸塞矣帝悟下制如説言明年皇太子卽皇帝位太平公主引萧至忠崔湜等为宰相以説不附已授尚书左丞罢政事为东都留守説知太平等怀逆乃因使以佩刀献宗请先决策帝纳之至忠等已诛召为中书令封燕国公实封二百戸始武后末年为泼寒胡戏中宗尝乗楼纵观至是因四夷来朝复为之説上疏曰韩宣适鲁见周礼而叹孔子会齐数倡优之罪列国如此况天朝乎今四夷请和使者入谒当接以礼乐示以兵威虽曰戎夷不可轻易焉知无驹支之辩由余之贤哉且乞寒泼胡未闻典故祼体跳足汩泥挥水盛徳何观焉恐非干羽柔逺樽爼折冲之道纳之自是此戯遂絶素与姚元崇不平罢为相州刺史河北道按察使坐累徙岳州停实封说旣失执政意内自惧雅与苏瓌善时瓌子颋为相因作五君咏献颋其一纪瓌也候瓌忌日致之颋览诗呜咽未几见帝陈说忠謇有勲不宜弃外遂迁荆州长史俄以右羽林将军检校幽州都督入朝以戎服见帝大喜授检校幷州长史兼天兵军大使修国史勑赍稾卽军中论譔朔方军大使王睃诛河曲降虏阿布思也九姓同罗防野固等皆疑惧说持节从轻骑二十直诣其部宿怅下召见酋豪慰安之副使李宪以虏难信不宜渉不测驰状以谏说报曰吾肉非黄羊不畏其食血非野马不畏其刺士当见危致命亦吾効死秋也由是九姓遂安晙后讨兰池叛胡康待賔诏说相闻经略时党项羌亦连兵攻银城说将歩骑万人出合河关掩击破之追北至骆駞堰羌胡自相猜夜闘待賔遁入铁建山余众奔溃説招纳党项使复故处副使史献请尽诛之説不从奏置麟州以安羌众召拜兵部尚书同中书门下三品让宋璟陆象先不许明年诏为朔方节度大使亲行五城督士马时庆州方渠降胡康愿子反自为可汗掠牧马西渉河出塞説进讨至木槃山禽之俘获三千余人乃议徙河曲六州残胡五万余口于唐邓仙豫间始空河南朔方千里之地以功赐实封三百戸故时邉鎭兵赢六十万説以时平无所事请罢二十万还农天子以为疑説曰边兵虽广诸将但欲自卫及杂使营私尔若御敌制胜实不在多且以陛下之明四夷畏威不虑减兵而招宼也帝乃从之时卫兵贫弱番休者亡命略尽説建请一切召募彊壮优其科条不问色役不旬日得胜兵十三万分补诸卫以彊京师后所谓彍骑者也帝自东都将还京因幸并州説见帝曰太原王业所基陛下巡幸振耀威武以申永思繇河东入京师有汉武脽上祠此礼废阔歴代莫举愿为三农祈谷诚四海之福帝纳其言过祠后土乃还进中书令説又倡封禅议受诏举诸儒草仪多所裁正帝召説与礼官学士置酒集仙殿曰朕今与贤者乐于此当遂为集贤殿乃下制改丽正书院为集贤殿书院而授説院学士知院事东封还为尚书右丞相兼中书令诏説撰封禅坛颂刻之泰山以夸成功初源乾曜不欲封禅説固请乃不相平及升山执事官当从者説皆引所厚超阶入五品从兵唯加勲而无赐物众怨其专宇文融先献防括天下游戸及籍外剩田置十道劝农使分往检察説畏其扰数沮格之至是融请吏部置十铨与苏颋等分治选事毎有论请皆为説所抑于是铨综失叙融恨之乃与崔隐甫李林甫共劾奏説引术士夜解及受等状其言丑惨帝怒诏乾曜隐甫刑部尚书韦抗卽尚书省鞫之发金吾兵围其第説兄左庶子光诣朝堂割耳称寃帝遣高力士往视还奏説蓬首垢面席稾于瓦器中食惶惧待罪帝意怜之力士因言説有功于国帝以为然乃止停説中书令在集贤院专修国史又乞停右丞相不许然每军国大务帝辄访焉隐甫等恐説复用巧文诋毁素忿説者又着疾邪篇帝闻因令致仕始为相时帝欲事吐蕃説密请讲和以休息鄣塞帝日朕待主君防计之説出告源乾曜日君防好兵以求利彼入吾言不用矣后君防破吐蕃于青海西説策其且败因上巂州鬬羊于帝以申讽谕【按开元十五年正月王君防破吐蕃于青海西九月州陷新书献闘羊在瓜州未失之前见説先事纳忠之意旧叙在瓜州失守后非是】曰使羊能言必将曰鬬而不解立有死者所赖至仁无残量力取劝焉帝识其意纳之赐防千匹后州失守君防死十七年复为右丞相迁左丞相上日勑所司供帐设乐内出醪馔帝为赋诗以修谒陵仪注功授开府仪同三司十八年十二月卒年六十四为停元正朝会太师諡曰文贞帝为自制碑文説敦气节立然诺喜推借后进于君臣朋友大义甚笃帝在东宫所与秘谋密计甚众后卒为宗臣朝廷大述作多出其手帝好文辞有所为必使视草善用人之长多引天下知名士以佐佑王化粉泽典章成一王法天子尊尚经术开馆置学士修大宗之政皆説倡之为文属思精壮长于碑志既谪岳州而诗益凄婉人谓得江山助云常典集贤图书之任间虽致仕一嵗亦修史于家始帝欲授説大学士辞曰学士本无大称中宗崇宠大臣乃有之臣不敢以为称固辞乃免中书舍人陆坚【旧书作徐坚误】以学士或非其人而供儗太厚无益国家议白罢之説闻曰古帝王功成则有奢满之失或兴池观或尚声色今陛下崇儒向道躬自讲论详延豪俊则丽正乃天子礼乐之司所费细而所益者大陆生之言盖未逹邪帝知遂薄坚説尝自为其父碑帝为书其额曰呜呼积善之墓説殁后帝使就家录其文行于世开元后宰相不以姓著者曰燕公云大厯中诏配享宗庙廷子均垍埱
　　均亦能文自太子通事舍人累迁主爵郎中中书舍人开元十七年説授左丞相校京官考注均考曰父教子忠古之善训王言帝载尤难以任庸以嫌疑而挠纪纲考上下当时亦不以为私后袭燕国公累迁兵部侍以累贬饶苏二州刺史乆之复为兵部侍郎自以己才当辅相为李林甫所抑林甫卒倚陈希烈冀得其处既而杨国忠用事希烈罢而均为刑部尚书坐垍贬建安太守还授大理卿居常觖望不平禄山盗国为伪中书令肃宗反正兄弟皆论死房琯闻之惊曰张氏灭矣乃见苖晋卿营解之帝亦顾説有旧诏免死流合浦建中初赠太子少傅子蒙事徳宗为中书舍人
　　垍尚宁亲公主时説居中秉政均为舍人诸父光为银青光禄大夫荣盛冠时宗眷垍厚即禁中置内宅侍为文章珍赐不可数均供奉翰林而垍以所赐夸均均曰此妇翁遗婿非天子赐学士也帝尝幸垍内宅顾垍曰希烈辞宰相孰可代者垍错愕未得对帝曰无逾吾爱壻矣垍顿首谢既而不果用垍始怨望【新旧书并云希烈罢相国忠举韦见素代之垍深觖望按天寳十三载三月禄山还镇垍因国忠之譛贬卢溪司马八月韦见素乃知政事而云垍为此觖望非也今从通鉴改正】天寳十三载禄山入朝帝欲加同平章事国忠曰禄山有军功然不识字与之恐四夷轻汉乃止及还范阳诏髙力士饯浐坡力士归曰禄山意怏怏若伺知宰相之命不行也帝以语国忠国忠曰必张垍告之【新旧书并云禄山以破奚契丹功求帯平章事按禄山若有是请而宗不与则禄山之怏怏固宜不待张垍告之而始觖望也通鉴以为出自帝意于情事较合今据改】帝怒尽逐其兄弟以均守建安而垍为卢溪郡司马埱自给事中为宜春郡司马嵗中还垍为太常卿帝西狩至咸阳惟韦见素杨国忠魏方进从帝谓力士曰若计朝臣当孰至者力士曰张垍兄弟世以恩戚贵其当即来房琯有宰相望而陛下乆不用又为禄山所器此不来矣帝曰未可知也后琯至召见流涕帝抚劳且问均垍安在琯曰臣之西亦尝过其家将与偕来均曰马不善驰当继行然臣观之恐不能从陛下矣常嗟怅顾力士曰非若所料也垍遂与希烈皆相禄山垍死贼中







　　钦定续通志卷二百三十
<史部,别史类,钦定续通志>
　　钦定四库全书
　　钦定续通志卷二百三十一
　　列传
　　唐【三十一】
　　魏知古　　　卢怀慎【奂】　　　　李元纮杜暹【鸿渐】　　张九龄【仲方】　　　韩休【滉臯泗】
　　魏知古深州陆泽人方直有雅才擢进士第以著作郎修国史累迁卫尉少卿检校相王府司马神龙初为吏部侍郎以母丧解服除为晋州刺史睿宗立以故属拜黄门侍郎兼修国史防造金仙玉真观虽盛夏工程严促知古谏曰臣闻古之君人必时视人之所勤人勤于力则功筑罕人勤于财则贡赋少人勤于食则百事废故曰不作无益害有益又曰罔咈百姓以从己之欲礼季夏之月树木方盛无有斩伐不可以兴土功今为公主造观将以树功祈福而地皆百姓所宅卒然迫逼今其转徙扶老防剔椽发瓦呼嗟道路乖人事违天时起无用之作崇不急之务羣心震摇众口借借陛下为人父母欲何以安之且国有简册君举必记言动之防可不慎欤愿下明诏顺人欲除功役收之桑榆其失不逺不纳复上疏言今风教頺替日甚一日府藏空屈人力劳敝营作无涯吏员寝増诸司试补员外检校官已赢二千太府之帛为殚太仓之米不支臣前请停金仙玉真讫亦未止今前水后旱五谷不立繇兹向春必甚饥馑陛下欲何方以赈之又突厥于中国为患日乆其人非可以礼义诚信约也虽遣使请婚恐豺狼之心弱则顺伏疆则骄逆月满骑肥乘中国饥虚讲亲际防窥犯亭鄣复何以防之帝嘉其直以左防骑常侍同中书门下三品宗在春宫又兼左庶子先天元年为侍中从猎渭川献诗以讽手制褒答明年封梁国公窦怀贞等诡谋乱国知古密发其奸怀贞诛赐封二百户宗恨前赏薄手勅更加百户是冬诏知东都吏部选事以称职闻优诏赐衣一副自是恩意尤渥由黄门监改紫微令【宰相表失载】与姚元崇不恊除工部尚书罢政事开元三年卒年六十九宋璟闻而叹曰叔向古遗直子产古遗爱兼之者其魏公乎赠幽州都督諡曰忠所荐洹水令吕太一蒲州司功叅军齐澣右内率骑曹叅军栁泽密尉宋遥左补阙袁晖右补阙封希顔伊阙尉陈希烈后皆有闻于时文宗太和二年求其曽孙处纳授湘阳尉与魏徴裴冕后擢任之
　　卢怀慎其先范阳着姓祖悊仕为灵昌令遂为县人怀慎童丱时父友韩思彦见之叹曰此儿器不可量及长第进士厯监察御史神龙中迁侍御史中宗谒武后上阳宫后诏帝十日一朝懐慎谏曰昔汉髙帝五日一朝太公于栎阳宫以起布衣登皇极子有天下尊归于父故行此耳今陛下守文继统何所取法况应天去提象才二里所骑不得成列车不得方轨于此屡出万有一犯属车之尘虽罪之何及臣愚谓宜遵内朝以奉温凊无烦出入不省迁右御史台中丞上疏陈时政曰臣窃见比来州牧上佐及两畿县令多者一二嵗少者三五月遽即迁除不论课最使人皆争求冒进不顾亷耻尚何暇为陛下宣风化恤人瘼哉人知吏之不久不率其教吏知迁之不遥不究其力媮处爵位以养资望虽明主有勤劳天下之志然侥幸路启上下相防共为茍且而已汉宣帝综覈名实兴治致化黄霸良二千石也加秩赐金就旌其能终不使迁前代之美政也臣请都督刺史上佐畿令任未四考不得迁除察其治效尤异者或赐车裘或加禄秩或降使临闻玺书慰勉须公卿阙则擢之以励能者其不职或贪暴者免归田里以明圣朝赏罚之信又窃见今京诸司员外官所在委积多者数余十倍近古以来未之有也奉禀之费嵗巨亿万徒竭府藏岂致治意哉方今仓库空虗民力敝极河渭漕挽不给京师公私耗损不可胜计况邉隅未静兵革犹兴一旦水旱成灾租税减入军国急务何以济之臣请诸司员外官有才能器识堪为州牧县令及上佐者并加迁擢使宣力四方责以治状有老病若不任职者一废省之使贤不肖较然殊贯此济时之切务也又窃见内外官有赇饷狼籍鞫按非虗刑宪已及者虽坐流黜旋复旧资还为牧宰或江淮岭碛粗示惩贬夫以犯罪之吏作牧遐方是谓屈法惠奸恤近遗逺凡左降之人鲜能省过必怀自弃长恶滋深则小州逺郡蛮陬夷落何负圣化而独受其政乎况邉徼之地夷夏杂处凭险恃逺易扰难安官非其才凌虐侵剥小则黎庶流亡大则起为盗贼由此言之不可用凡才而况于猾吏乎臣请内外官犯赃论废者并削迹裾不数十年不赐齿录疏奏不报迁黄门侍郎赐爵渔阳县伯与魏知古分领东都选开元元年进同紫防黄门平章事三年改黄门监【通鉴作二年】薛王舅王仙童百姓宪司按得其罪有诏紫微黄门覆实怀慎与姚崇执奏仙童罪状明甚若御史可疑则它人何可信由是狱决怀慎自以才不及崇故事皆推而不専时议为伴食宰相四年兼吏部尚书以疾乞骸骨许之卒赠荆州大都督諡曰文成遗言荐宋璟李杰李朝隐卢从愿帝悼叹之怀慎清俭不营产服器无金玉文绮之餙虽贵而妻子犹寒饥所得禄赐予故人亲戚随防辄尽赴东都掌选奉身之具止一布囊既属疾宋璟卢从愿之见敝箦单借门不施箔防风雨至举席自障日晏设食蒸豆两器菜数柸而已临别执二人手曰帝求治切然享国久稍倦于勤将有憸人乘间而进矣公第志之及治防家无留储帝时将幸东都四门博士张晏上言怀慎忠清以直道始终不加优锡无以劝善乃下制赐其家物百段米粟二百斛帝后还京因校猎鄠杜间望怀慎家环堵庳陋以缣帛赐之值怀慎大祥为罢猎经其墓碑表未立停跸临视然流涕诏官为立碑令中书侍郎苏颋为之文帝自书子奂奕
　　奂早修整为吏有清白称厯御史中丞出为陜州刺史开元二十四年帝西还次陜嘉其美政题赞于听事曰専城之重分陜之雄亦既利物内存匪躬斯为国寳不坠家风寻诏为兵部侍郎天宝初为南海太守南海水陆都防物产瓌怪前守刘巨麟彭杲皆以赃败故以奂代之污吏敛手中人之市舶者亦不敢干其法逺俗为安时谓自开元后四十年治广有清节者宋璟李朝隐奂三人而已终尚书右丞奕见忠义传
　　李元纮字大纲其先滑州人后世占京兆万年本姓丙氏曽祖粲仕隋为屯卫大将军炀帝使督京师之西二十四郡盗贼善抚循能得士心髙祖与之厚及兵入闗以众归授宗正卿应国公赐姓李后为左监门大将军以其老听乘马按视宫禁年八十余卒諡曰明祖寛髙宗时为太常卿陇西公父道广武后时为汴州刺史有善政突厥契丹防河北议发河南兵击之百姓振扰道广悉心抚定人无离散迁殿中监同凤阁鸾台平章事封金城侯卒赠秦州都督諡曰成元纮早修谨仕为雍州司户叅军时太平公主势震天下百司顺望风指尝与僧寺争碾硙元纮断还僧寺长史窦怀贞大惊趣改之元纮大署判后曰南山可移此判不可动怀贞不能夺改好畤令迁润州司马以办治得名开元初为万年令赋役称平擢京兆少尹诏决三辅渠时王主权家皆旁渠立硙潴堨争利元纮敕吏尽毁之分溉渠下田民頼其恩三迁吏部侍郎防户部杨玚白知慎坐支调失宜贬刺史帝求可代者公卿多荐元纮帝欲擢为尚书宰相以资薄乃为户部侍郎条陈利害及时政得失帝才之谓可丞辅赐衣一称绢二百疋明年遂拜中书侍郎同中书门下平章事封清水县男元纮当国务峻涯检抑奔竞夸进者惮之五月五日宴武成殿赐羣臣袭衣特以紫服金鱼锡元纮及萧嵩羣臣无与比是时废京师职田议者欲置屯田元纮曰军国不同中外异制若人闲无役地弃不垦以闲人耕弃地省馈运实军粮于是有屯田其为益多矣今百官所废职田防在诸县弗可聚也百姓私田皆力自耕不可取也若置屯即当公私相易调发丁夫调役则业废于家免庸则赋阙于国内地为屯古未有也恐得不补失徒为烦费遂止初左庶子吴兢为史官譔唐书及唐春秋未成以防解后上书请毕其功诏许就集贤院成书张説致仕诏在家修史元纮因言国史记人君善恶王政损益褒贬所系前圣尤重今国之大典分防不一且太宗别置史馆禁中所以袐严之也请勒説等以书就馆叅防譔录诏可后与杜暹不协数辨争帝前帝不怿皆罢之以元纮为曹州刺史徙蒲州引疾去后以户部尚书致仕复起为太子詹事卒赠太子少傅諡曰文忠元纮再世宰相有清节当国累年未尝改治第宅僮马敝弱得封物赒给亲族宋璟尝叹曰李公引宋遥之美黜刘晃之贪为国相家无留储虽季文子之徳何以加之
　　杜暹濮州濮阳人父承志武后时为监察御史怀州刺史李文暕为人所告诏承志推验无实文暕宗室近属也卒得罪承志坐贬为方义令迁天官员外郎见罗织狱兴移疾去卒于家自髙袓至暹五世同居暹尤恭谨事继母孝擢明经第补婺州叅军秩满归吏以纸万番赆之暹为授百番众叹曰昔清吏受一大钱何异哉为郑尉复以清节显华州司马杨孚公直士也每咨重暹防孚迁大理正暹适以累当坐孚曰使若人得罪众安劝乎以状言执政繇是擢为大理评事开元四年以监察御史覆屯碛西防安西副都防郭防瓘与西突厥可汗阿史那献镇守使刘遐庆更相讼诏暹即按暹入突骑施帐究索左验虏以金遗暹暹固辞左右曰公使絶域不可失戎心乃受焉隂埋幕下已出境乃移文令收取之突厥大惊度碛追之不及去迁给事中以母防解防安西都防张孝嵩迁太原尹或言暹往使安西虏伏其清今犹慕思乃夺服拜黄门侍郎兼安西副大都防明年于阗王尉迟朓约突厥诸国叛暹觉其谋发兵讨斩之支党悉诛更立君长于阗遂安以功加光禄大夫守邉四年【按暹以开元十二年三月起为安西都防十四年九月入相首尾仅三年耳新旧书皆云在邉四年疑误】抚戎练士能自勤励为夷夏所乐十四年召同中书门下平章事遣中使往迎谒见赐绢二百马一匹第一区与李元纮不相得罢为荆州都督长史厯魏州刺史太原尹帝幸北都进户部尚书许扈跸还复东幸以暹为京留守暹率当番卫士缮修三宫増浚城池督役不少懈帝闻嘉之数赐书褒劳进礼部尚书封魏县侯二十八年卒赠尚书右丞相太常諡曰贞肃右司员外郎刘同升等以暹行忠孝諡有未尽博士裴总谓暹徃以墨衰受命安西虽勤劳于国不得尽孝其子列诉帝更敕有司考定卒諡贞孝暹友爱抚异母弟昱甚厚其为人少学术当朝议论时失浅薄然能以公清勤约自将自弱冠誓不通亲友献遗以终身既卒尚书省及故吏致赙其子孝友一不受以行暹素志云暹族子鸿渐鸿渐字之巽父鹏举与卢藏用隐白鹿山以母疾与崔沔同受医于兰陵萧亮遂穷其术厯右拾遗宗东行河因游畋上赋以风终安州刺史鸿渐第进士解褐延王府叅军安思顺表为朔方判官禄山乱皇太子按军平凉未知所适议出萧闗趣丰安鸿渐与六城水运使魏少游节度判官崔漪支度判官卢简金闗内盐池判官李涵谋曰平凉防地非屯兵之所灵武兵食完富若奉迎太子西诏河陇北结回纥收其劲骑与大兵合鼓而南雪社稷之耻此大计也即具上兵马招辑之势且録军资器械储廥凡最使涵诣平凉见太子太子大悦防裴冕至自河西亦劝之朔方而鸿渐与漪至白草顿迎谒説曰朔方天下劲兵处也今回纥请和土蕃结附天下列城坚守以俟兴复殿下治兵灵武按辔长驱移檄四方收揽忠义则逆贼不足屠也太子喜曰灵武我之闗中卿乃吾萧何也既至灵武鸿渐即与冕等劝即皇帝位以系中外望六请见听【通鉴云牋五上太子乃许】鸿渐明习朝章采旧仪设坛壝城南先一日草其仪上之太子曰圣皇在远冦逆方结宜罢坛塲它如奏太子即位授鸿渐兵部中知中书舍人事俄为武部侍郎迁河西节度使两京平又节度荆南乾元二年襄州大将康楚元等反伪称南楚霸王袭荆州鸿渐弃城遁人皆南奔争舟溺死者甚众澧朗复郢等州闻鸿渐出皆窜伏山谷俄而商州刺史韦伦平其乱久之乃召鸿渐为尚书右丞太常卿充礼仪使泰建二陵制度皆鸿渐综正以优封卫国公又建言周官凶荒杀礼今承大乱民人夷残其婚塟卤簿非于国有大功及二等以上亲皆不许给诏可代宗广徳二年以兵部侍郎同中书门下平章事寻进中书侍郎崔旰杀郭英乂据成都卭州牙将栢贞节【通鉴作柏茂林】泸州牙将杨子琳劔州牙将李昌巙以兵讨旰蜀劔大乱命鸿渐为宰相兼成都尹山南西道劔南东川副元帅劔南西川节度副大使往镇抚之鸿渐性怯懦而晚节溺浮图道畏杀戮及逾劔门惩艾张献诚败且惮旰雄武先许以不死既见礼遇之不敢加谯责反委以政因荐旰为成都尹而授贞节卭州刺史子琳泸州刺史【通鉴茂琳子琳昌巙各为本州刺史】各罢兵大厯二年还朝盛言旰威略可任宜为留后议者疾其长乱进门下侍郎仍知政事三年兼东都留守河南淮西山南东道副元帅辞疾不行又让山南劔南副元帅听之四年疾甚辞宰相罢三日卒年六十一赠太尉諡曰文宪鸿渐自蜀还食千僧病甚令僧剔顶髪遗命依浮图塟不为封树张九龄字子寿【旧书一名博物】韶州曲江人七嵗知属文十三以书于广州刺史王方庆方庆叹曰是必致逺防张説谪岭南一见厚遇之居父丧哀毁庭中木连理擢进士始调校书郎以道侔伊吕科防髙第为左拾遗时宗即位未郊见九龄建言天百神之君王者所由受命也自古继统之主必有郊配盖敬天命报所受也不以徳泽未洽年谷未登而阙其礼汉丞相匡衡曰帝王之事莫重乎郊祀董仲舒亦言不郊而祭山川失祭之序逆于礼故春秋非之陛下绍休圣绪于今五载而未行大报考之于经义或未通愿以迎日之至升紫坛陈采席定天位则圣典无遗矣又言乖政之气发为水旱天道虽逺其应甚迩昔东海枉杀孝妇天旱久之一吏不明匹妇非命则天昭其寃况六合元元之众县命于县令宅生于刺史陛下所与共治尤亲于民者乎若非其任水旱之繇岂唯一妇而已今刺史京辅雄望之郡犹少择之江淮陇蜀三河大府之外稍非其人繇京官出者或身有累或政无状用牧守之任为斥逐之地武夫流外积资而得不计于才刺史乃尔县令尚可言哉古者刺史入为三公郎官出宰百里今朝廷士入而不出其于计私甚自得也京师衣冠所聚身名所出从容附防不勤而成是大利在于内而不在于外也智能之士欲利之心安肯复出为刺史县令哉臣愚谓欲治之本莫若重守令守令既重则能者可行宜遂科定其资凡不厯都督刺史虽有髙第不得任侍郎列卿不厯县令虽有善政不得任台郎给舍都督守令虽逺者使无十年任外如不为此而救其失恐天下犹未治也【按通鉴开元二年正月制选京官有才识者除都督刺史都督刺史有政绩者除京官使出入常均永为恒式新书选举志以为从九龄之请也】又古之选士惟取称职是以士修素行而不为侥幸奸伪自止流品不杂今天下不必治于上古而事务日倍于前诚以不正其本而设巧于末也所谓末者吏部条章举赢千百刀笔之人溺于文墨巧史猾徒縁奸而奋臣以为始造簿书备遗忘耳今反求精于案牍而忽于人才是所谓遗劔中流锲舟以记者也夫吏部尚书侍郎以贤而授者也岂不能知人如知之难拔十得五斯可矣今胶以格条据资配职故时人有平配之诮官曹无得贤之实臣谓选部之法敝于不变今若刺史县令精覈其人则管内嵗当选者使考才行可入流品然后送台又加择焉以所用众寡为州县殿最则州县慎所举可官之才多吏部因其成无庸人之繁矣今嵗选乃万计京师米物为耗岂多士哉盖冒滥抵此尔方以一诗一判定其是非适使贤人遗逸此明代之阙政也如知其贤能各有品第每一官缺不以次用之岂不可乎朝廷以令名进人士亦以修名获利利之出众之趋也不如此则小者得于茍求一变而至阿私大者许以分义再变而成朋党矣故用人不可不第其髙下髙下有次则不可以妄干天下之士必刻意修饰而刑政自清此兴衰之大端也俄迁左补阙九龄有才鉴吏部试拔萃选人及应举者常与右拾遗赵冬曦考次号称详平改司勲员外郎时张説为宰相亲重之与通谱系常曰后出词人之冠也迁中书舍人内供奉封曲江男进中书舍人防帝封防山説多引两省録事主书及所亲摄官升山超阶至五品九龄当草诏谓説曰官爵者天下公器先徳望后劳旧今登封告成千载之絶典而清流隔于殊恩胥史滥加章韨恐制出四方失望方进草尚可以改公宜审计説曰事已决矣悠悠之言不足虑既而果得谤御史中丞宇文融方事田法有所闗奏説辄建议违之融积不平九龄复劝説为备説不听俄为融等痛诋几不免九龄亦改太常少卿出为冀州刺史以母不肯去乡里故表换洪州都督徙桂州兼岭南按察选补使始説知集贤院尝荐九龄可备顾问説卒天子思其言召为袐书少监集贤院学士知院事防赐渤海诏而书命无足为者乃召九龄为之被诏趣成迁工部侍郎知制诰数乞归养诏不许以其弟九臯九章为岭南刺史嵗时听给驿省家迁中书侍郎以母丧解毁不胜哀有紫芝产坐侧白鸠白雀巢家树是嵗夺哀拜中书侍郎同中书门下平章事固辞不许明年迁中书令始议河南开水屯兼河南稻田使上言废循资格复置十道采访使李林甫无学术见九龄文雅为帝知内忌之防范阳节度使张守珪以斩可突干功帝欲以为侍中九龄曰宰相代天治物有其人然后授不可以赏功帝曰假其名若何对曰名器不可假也有如平东北二虏陛下何以加之遂止又将以凉州都督牛仙客为尚书九龄执曰不可尚书古纳言唐家多用旧相及歴内外贵任有徳望者为之仙客河湟一使典耳使班常伯天下其谓何又欲赐实封九龄曰汉法非有功不封唐遵汉法太宗之制也邉将积谷帛缮器械职耳陛下赏之金帛可也不宜裂地以封帝怒曰岂以仙客寒士嫌之邪卿固素有门阅哉九龄顿首曰臣荒陬孤生陛下过听以文学用臣仙客擢胥吏目不知书韩信淮隂一壮夫羞绛灌等列陛下必用仙客臣实耻之帝不悦翌日林甫进曰仙客宰相材也乃不堪尚书邪九龄文吏拘古义失大体帝由是决用仙客不疑九龄既戾帝防固内惧恐遂为林甫所危因帝赐白羽扇乃献赋自况其末曰茍効力之得所虽杀身而何忌又曰纵秋气之移夺终感恩于箧中帝虽优答然卒以尚书右丞相罢政事而用仙客自是朝廷士大夫持禄养恩矣尝荐长安尉周子谅为监察御史子谅劾奏仙客语援防书帝怒杖子谅于朝堂流瀼州死于道九龄坐举非其人贬荆州长史虽以直道黜不戚戚婴望惟文史自娱乆之封始兴县伯请还展墓病卒年六十八赠荆州大都督諡曰文献九龄体弱有蕴借故事公卿皆搢笏于带而后乘马九龄独常使人持之因设笏囊自九龄始帝虽罢九龄毎用人必曰风度得如九龄否初千秋节王公并献宝镜九龄上事鉴十章号千秋金鉴録以伸讽谕与严挺之袁仁敬梁升卿卢怡善世称其交能终始者及为相谔谔有大臣节当是时帝在位乆稍怠于政故九龄议论必极言得失所推引皆正人武惠妃谋防太子瑛九龄执不可妃密遣宦奴牛贵儿告之曰废必有兴公为援宰相可常处九龄叱曰房幄安有外言哉遽奏之帝为动色故卒九龄相而太子无患【按九龄以二十四年十一月罢政事太子瑛以二十五年四月废故云卒九龄相而太子无患文义甚明事实甚合而吴缜纠谬妄下訾议以为似实而虚殊不可解】安禄山初以范阳偏校入奏气骄蹇九龄谓裴光庭曰乱幽州者此胡雏也及讨奚契丹败张守珪执如京师九龄署其状曰穰苴出师必诛庄贾孙武习战犹戮宫嫔守珪法行于军禄山不容免死帝赦之九龄曰禄山狼子野心有逆相宜即事诛之以絶后患帝曰卿无以王衍知石勒而害忠良卒不从帝后在蜀思其先见为泣下且遣使祭于韶州厚卹其家开元后天下称曰曲江公而不名云建中元年徳宗贤其风烈复赠司徒【事见旧书徳宗本纪与新书本合旧传云上皇幸蜀诏赠司徒非是】子拯居父丧有节行后为伊阙令禄山盗河洛防焉终不受伪官贼平擢太子赞善大夫九龄弟九臯亦有名终岭南节度使其曽孙仲方
　　仲方生岐秀父友髙郢异之曰是儿必为国器使吾得位将振起之贞元中擢进士宏辞为集贤校理以母丧免防郢拜御史大夫表为御史进累仓部员外吕温等以劾奏宰相李吉甫不实坐斥去仲方以温党补金州刺史宦人夺民田仲方三疏申理卒与民直入为度支郎中吉甫卒太常諡恭懿博士尉迟汾请諡敬宪仲方挟前怨建议驳之其言丑讦宪宗恶之贬遂州司马稍进河南少尹郑州刺史敬宗立李程辅政引为谏议大夫帝时诏王播造竞渡舟三十艘度用半嵗运费仲方见延英论诤坚苦帝为减三之二又诏幸华清宫仲方曰万乘之行必具葆卫易则失威重不从犹见慰劳鄠令崔发以辱小黄门系狱逄赦不见宥仲方曰恩被天下而不行御前乎发繇是不死大和初出为福建观察使召还进至左防骑常侍李徳裕秉政以太子宾客分司东都徳裕罢复拜常侍李训之变大臣或诛或系翌日羣臣谒宣政牙阖不啓羣臣错立朝堂无史卒赞乆乃半扉启使者传召仲方曰有诏可京兆尹然后门辟唤仗于时族夷将相髗足旁牙仲方皆密使识其尸俄许收塟故胔骸不相乱已而禁军横恣仲方不能有所防劾宰相郑覃更以薛元赏代之出为华州刺史召入授秘书监封曲江县伯卒年七十二赠礼部尚书諡曰成仲方确正有风节既驳吉甫諡世不直其言卒不至显既殁人多伤之
　　韩休京兆长安人父大智洛州司功参军其兄大敏【按世系表大敏乃大智之弟】仕武后为鳯阁舍人梁州都督李行褒为部人告变诏大敏鞫治或曰行褒诸李近属后意欲除之无列其寃恐累公大敏曰岂顾身枉人以死乎至则验出之后怒遣御史覆按卒杀行褒而大敏赐死于家休工文辞举贤良宗在东宫今条对国政与校书郎赵冬曦并中乙科擢左补阙判主爵员外进至礼部侍知制诰出为虢州刺史虢于东西京为近州乘舆所至常税廐刍休请均赋它郡中书令张説曰免虢而与它州此守臣为私惠耳休复执论吏白恐忤宰相意休曰刺史不能救百姓之敝何以为政虽得罪所甘心焉讫如休请以母防解服除为工部侍知制诰迁尚书右丞侍中裴光庭卒帝敕萧嵩举所以代者嵩称休志行遂拜黄门侍郎同中书门下平章事休直方不务进趋既为相天下翕然宜之万年尉李美玉有罪帝将放岭南休曰尉小官所犯非大恶今朝廷有大奸请得先治金吾大将军程伯献恃恩而贪室宅舆马僭法度臣请先伯献后美玉帝不许休固争曰细罪且不容巨猾岂得不问陛下不出伯献臣不敢奉诏帝不能夺初嵩以休柔易故荐之休临事或折正嵩嵩不能平宋璟闻之曰不意休能尔仁者之勇也嵩寛博多可休峭鲠时政所得失言之未尝不尽帝尝猎苑中或大张乐稍过差必视左右曰韩休知否已而疏辄至尝引鉴黙不乐左右曰自韩休为相陛下殊痩于昔何不逐之帝曰吾虽痩天下肥矣且萧嵩每启事必顺旨我退而思天下不安寝韩休敷陈治道多讦直我退而思天下寝必安吾用休社稷计耳后以工部尚书罢迁太子少师封宜阳县子卒年六十八赠扬州大都督諡曰文忠宝应元年赠太子太师子浩洽洪汯滉浑洄皆有学尚浩万年主簿坐籍王鉷家赀有隠入为尹鲜于仲通所劾流循州洪为司库员外郎与汯皆以累贬洪后为华州长史浑大理司直安禄山防京师逼以官浩与洪汯滉浑出奔将走行在浩洪浑及洪四子复为贼擒杀之洪善与人交有节义借甚于时见者为流涕肃宗以大臣子能死难诏赠浩吏部郎中洪太常卿浑太常少卿汯上元中终谏议大夫洽终殿中侍御史
　　滉字太冲以防补左威卫骑曹叅军至徳初避地山南采访使李承昭表为通州郡长史改彭王府谘议叅军初汯知制诰当草王璵诏无借言衔之及当国滉兄弟皆斥冗官璵罢乃擢殿中侍御史三迁吏部员外郎性强直明吏事莅南曹五年簿最详致再迁给事中知兵部选时盗杀富平令韦当贼北军鱼朝恩庇之请原死滉执奏卒伏辜迁右丞知吏部选以户部侍郎判度支自至徳已后所在军兴赋税无艺帑司给输多务因循滉清勤检辖吏下及四方输将犯者痛拫以法防嵗数稔兵革少息故储积谷帛稍丰实然覆治案牍深丈钩剥人亦咨怨大厯十二年秋大雨害稼京兆尹黎干言状滉恐有所蠲贷固表不实代宗命御史行视诸县凡损田三万余顷始渭南令刘藻附滉言部田无害御史赵计按验如藻言帝又遣御史朱敖覆实害田三千顷帝怒曰县令职在养民而田损不问岂卹隐意耶贬南蒲员外尉计亦斥为丰州司户员外叅军方是时潦败河中盐池滉奏池产瑞盐帝疑遣谏议大夫蒋镇亷状镇畏滉还乃贺帝且请置祠诏号宝应灵庆池徳宗立恶滉掊刻徙太常卿议者不猒乃出为晋州刺史未几迁浙江东西观察使寻检校礼部尚书为镇海军节度使【唐防要建中二年六月置浙江东西节度使寻改为镇海军以团练为节度徙理润州】绥辑百姓均租调不逾年境内称治帝在奉天淮汴震骚滉训士卒分兵戍河南既狩梁州又献缣十万匹请以镇兵三万助讨贼有诏嘉劳进检校尚书右仆射封南阳郡公李希烈防汴州滉遣禆将王栖曜李长荣栢良器以劲卒万人进讨次睢阳而贼已攻寜陵栖曜等破走之漕路无梗完靖东南滉功居多自京都乱即于所部闭闗梁禁牛马出境筑石头五城穿井近百所缮馆第数十修坞壁起建业抵京岘楼雉相属以备车驾渡江且申儆自守也自徳宗出狩及还京师军用既繁道路又阻闗中饥馑加之蝗旱江南两浙转输粟帛府无虚月军国皆仰给焉李晟屯渭北滉运米百艘馈之临江顾僚吏曰天子防尘臣下之耻也乃自举一囊将佐以下争负之湏防而毕船置十弩手有防则扣舷相警贼不能剽时闗中斗米五百及滉米至价减十之八贞元元年加检校左仆射同中书门下平章事江淮转运使封郑国公以缮治石头城人颇言有窥望意虽帝亦惑之防李泌间闗辨数帝意乃解二年更封晋是嵗入朝献羡钱五百余万缗诏加度支诸道转运盐鐡等使右丞元琇判度支也以闗辅旱请运江南租米西给亰师帝委滉专督之而琇畏其刚愎难共事请自江至扬子滉主之扬子以北自主之滉由是衔琇防琇以京师钱重货轻发江东监院钱四十万缗入闗滉绐奏运钱至京师率费万致千不可从帝责谓琇琇曰千钱之重与斗米均费三百可致帝以谕滉滉执不可至是诬劾琇馈米与淄青李纳河中李怀光帝怒贬琇雷州司户叅军左丞董晋白宰相刘滋齐映曰昨闗辅用兵琇不増一赋而军兴皆济可谓劳臣今被谪无名刑滥人惧且令权臣逞志公胡不请三司鞫之滋映不能用给事中袁髙抗疏申执滉指为党与寝不报刘佐不朝帝密诏滉讽之及过汴佐素惮滉修属吏礼滉结为兄弟入拜其母置酒设女乐酒行滉曰宜早见天子不可使夫人白首与新妇子孙填宫掖也佐泣悟滉以钱二十万缗为办装又以绫二十万犒军佐入朝滉荐可任邉事时两河罢兵滉上言吐蕃盗河湟久近嵗寖弱而西迫大食北抗回鹘东抗南诏分军外战兵在河陇者不过五六万若朝庭命将以十万众城凉鄯洮渭各置兵二万为守御臣请以本道财赋馈军给三年费然后营田积粟且耕且战则河陇之地可翘足而复帝善其言因访佐佐请行防滉病甚张延赏奏减州县冗官收禄俸募战士西讨佐虑延赏靳削资储辞尖戎未衅不可轻进因称疾延赏知不可用乃止滉寻卒年六十五赠太傅諡曰忠肃滉防有美名所与游皆天下豪俊性节俭衣裘茵袵十年一易甚暑不执扇居处陋薄取庇风雨门当列防以父时第门不忍壊乃不请堂先无挟庑弟洄稍増补之滉见即彻去曰先君容焉吾等奉之常恐失坠安敢改作以伤俭徳居重位不为家人资产自始仕至将相乘五马无不终枥下好鼓琴书得张旭笔法画与宗人干相埒以非急务故自晦不传于人善治易春秋着通例及天文事序议各一篇初判度支李晟以裨将白军事滉待之加礼使其子拜之厚遗器币鞍马后晟终立大功其在浙右政令明察然颇苛惨晚节尤甚诛杀残忍一判辄数十人尝遣官分察境内情渉疑似必寘极法婺州属县有犯令者诛及邻伍坐死数十百人及入朝自以宿齿早逹稍薄后进丞郎卿佐接之简倨人以此怨之【按李泌称滉公忠凊俭请以百口保之而滉亦卒能以臣节始终不媿其语特其刚强刻急取怨于众故一时议论无右之者石头之役谤语沸腾而本传载其耀武海上防兵金山与陈少游以金缯相饷遗追还李长荣以亲吏卢复为宣州刺史等事皆微文刺讥疑是当时秉笔者媒蘖之辞而新旧书相承载之不及致察耳今皆削之以祛后世之惑】子羣臯羣终国子司业
　　臯字仲闻资质重厚有大臣器由云阳尉策贤良方正异等拜右拾遗累迁考功员外郎父丧徳宗遣使吊问俾论譔滉行事号泣承命立草数千言以进帝嘉之服除宰相拟考功郎中帝为加知制诰迁中书舍人御史中丞兵部侍郎号称职俄拜京兆尹奏署郑锋为仓曹叅军锋苛敛吏乃説臯悉索府中杂钱折籴粟麦三十万石献于帝臯悦之奏为兴平令贞元十四年大旱民请蠲租赋臯府帑已空内忧恐奏不敢实防中人出入百姓遮道诉之事闻贬抚州员外司马未几改杭州刺史入拜尚书右丞王叔文用事臯嫉之谓人曰吾不能事新贵从弟以告叔文叔文怒出为鄂岳蕲沔观察使叔文败即拜节度徙镇海入为户部尚书厯东都留守忠武军节度使以简俭为治所至有绩召拜吏部尚书兼太子少傅荘宪太后崩充大明宫留守穆宗立以旧傅恩加检校尚书右仆射俄为真又进左仆射长庆四年复为东都留守卒于道年七十九赠太子太保諡曰贞臯貌类父既孤不复视鉴生知音律常曰长年后不愿听乐以门内事多逆知之闻鼓琴至止息叹曰美哉嵇康之为是曲其当晋魏之际乎其音主商商为秋秋者天将摇落肃杀其嵗之晏乎晋乘金运商又金声此所以知魏方季而晋将代也缓其商与宫同音臣夺君之义知司马氏之将簒也王陵母邱俭文钦诸葛诞继为州都督咸有兴复之谋皆为司马懿父子所杀康以州故广陵地陵等皆魏大臣故名其曲曰广陵防言魏防亡自广陵始止息者晋虽兴终止息于此其哀愤躁蹙防痛迫胁之音尽于是矣永嘉之乱其兆乎康避晋魏之祸托以鬼神以俟后世知音云洄字防深防补文生满嵗参调吏部侍达奚珣以地望抑之除章怀太子陵令安禄山乱家七人遇害洄避难江南蔬食不听乐乾元中授睦州别驾刘晏表为屯田员外郎知子留后召拜谏议大夫与补阙李翰数上章言得失擢知制诰坐与元载善贬邵州司户叅军徳宗即位起为淮南黜陟使复为谏议大夫晏被罪天下钱谷归尚书省而省司失职久无纲纪莫总其任乃擢洄户部侍郎判度支洄上言江淮七监嵗铸钱四万五千缗输京师工用运转每缗度二千是本倍于子今商州红崖冶产铜而洛源监乆废请凿山取铜即冶旧监置十鑪铸之嵗得钱七万二千缗度费毎缗九百则得可浮本矣江淮七监请皆罢又言天下铜鐡冶乃山泽利当归王者请悉盐鐡使从之复罢省胥史冗食二千人积米长安万年二县各数十万石视年丰耗而发敛焉故人不艰食洄与杨炎善炎得罪不自安无何臯上疏理炎罪帝意洄教之贬蜀州刺史兴元元年入为兵部侍郎转京兆尹贞元十年终国子祭酒赠户部尚书

　　钦定续通志卷二百三十一
　　钦定四库全书
　　钦定续通志卷二百三十二
　　列传
　　唐【三十二】
　　张嘉贞【延赏靖】　　源乾曜【光裕】　　萧嵩【华复】裴耀卿【佶】　　　李适之
　　张嘉贞本范阳旧姓高祖子咤【世系表作咤子】仕隋终河东郡丞遂家蒲州为猗氏人以五经举补平乡尉坐事免长安中侍御史张循宪使河东事有未决病之问吏曰若颇知有佳客乎吏以嘉贞对循宪召见咨以事嘉贞条析理分莫不洗然循宪大惊试命草奏皆意所未及及还武后以为能循宪对皆嘉贞所为因请以官让后曰朕宁无一官自进贤邪召见内殿嘉贞仪止秀伟奏对偘偘后异之拜监察御史擢循宪司勲郎中醻其得人累迁兵部员外郎时功状盈几郎吏不能决嘉贞为详处不阅循廷无稽牒进中书舍人厯梁秦二州都督并州长史政以严办吏下畏之奏事京师宗善其政数慰劳嘉贞自陈少孤与弟嘉祐相恃以长今为鄯州别驾愿内徙使少相近冀尽力报死无恨帝为徙嘉祐忻州刺史突厥九姓新内属杂处太原北嘉贞请置天兵军绥防其众即以为天兵使明年入朝或告其反【旧书云或告其在军奢僭及贿御史大夫王晙因劾奏之】按无状帝令坐告者嘉贞辞曰国之重兵利器皆在边今告者一不当即罪之臣恐塞言路且为未来之患遂得减死天子以为忠且许以相嘉贞因曰昔马周起徒歩谒人主血气方壮太宗用之能尽其才甫五十而没向使用少晚则无及已陛下不以臣不肖必用之要及其时后衰老无能为也帝曰第往行召卿及宋璟等罢即以为中书侍郎同中书门下平章事迁中书令居位二年善敷奏敏于裁遣然彊躁论者恨其不裕帝数幸东都洛阳主簿王钧者为嘉贞缮第防以赃闻有诏杖之朝堂嘉贞畏蔑染促有司速毙以灭言秘书监姜晈得罪嘉贞希权幸意请加诏杖已而晈死会广州都督裴伷先抵罪帝问法如何嘉贞复援晈比张説曰不然刑不上大夫以近君也士可杀不可辱晈官三品且有功若罪应死即杀独不宜廷辱以卒伍待也况勲贵在八议乎事往不可咎伷先岂容复滥哉帝然之嘉贞退不悦曰何言事之深也説曰宰相时来则为非可长保若贵臣尽杖正恐吾辈及之渠不为天下士君子地乎初嘉贞在兵部而説已为侍郎及皆相説位其下议论无所让故説不平未几嘉祐拜金吾将军兄弟要近人颇惮媢帝幸太原嘉祐以赃闻説訹嘉贞素服待罪不得入谒遂出为豳州刺史【旧书通鉴俱作幽州】説代其处嘉贞衔悔谓人曰中书令幸二员何相廹邪逾年为户部尚书益州长史判都督事诏宴中书省与宰相会嘉贞衔説不已于坐慢骂説源乾曜王晙共平解乃得去明年王守一死坐与厚善贬台州刺史俄拜工部尚书为定州刺史知北平军事封河东侯及行帝赋诗诏百官祖道上东门久之以疾丏还东都诏医驰驿防视卒年六十四赠益州大都督諡曰恭肃嘉贞性简疏与人不疑内旷如也或时以此失有嗜进者汲引之能以恩终始所荐中书舎人苗延嗣吕太一考功员外郎员嘉静殿中侍御史崔训皆位清要日与议政事故当时语曰令君四俊苖吕崔员其始为中书舎人崔湜轻之后与议事正出其上湜惊曰此终其坐后十年而为中书令嘉贞虽贵不立田园有劝之者答曰吾甞相国矣未死岂有饥寒忧若以谴去虽富田产犹不能为也近世士大夫务广田宅为不肖子酒色费我无是也引万年主簿韩朝宗为御史卒后十余嵗朝宗以京兆尹见帝曰陛下待宰相进退皆以礼身虽没子孙咸在廷张嘉贞晚一息寳符独未官帝惘然召拜左司御率府兵曹参军赐名曰延赏
　　延赏虽蚤孤而愽渉经史通吏治苖晋卿尤器许以女妻之肃宗在凤翔擢监察御史辟署闗内节度使王思礼府思礼守北都表为副入迁刑部郎中始元载被用以晋卿力故厚遇延赏荐为给事中御史中丞大厯初除河南尹诸道营田副使河洛当兵冲邑里墟榛延赏政简约轻徭赋疏河渠筑宫庙数年流庸归附都阙完雄有诏襃美时罢河南山南等副元帅兵屯东都诏延赏知留守以兵属居五年治行第一召还会李少良劾元载阴罪载斥其狂下御史台治讯而延赏适拜大夫不满所私出为淮南节度使嵗旱民它迁吏禁之延赏曰食者人恃以活拘此而毙不如适彼而生茍存吾人何限为乃具舟遣之敇吏为修室庐寛逋债已而归者更増于旧歩舟舻津凑而遥系江南延赏请度属扬州自是行无稽壅会母丧免服除累拜荆南剑南西川节度使建中中西山兵马使张朏袭成都为乱延赏奔鹿头戍朏酣乱不设备延赏谍知之遣将叱干遂捕斩朏复成都自杨国忠讨南蛮三蜀疲罄及乘舆临狩糜用百出后更郭英乂崔宁杨子琳乱公私萧然延赏事为之制薄入谨出府库遂实徳宗在奉天贡献踵道及次梁倚劒蜀为根本即拜中书侍郎同中书门下平章事帝还诏入秉政初李晟总神策军戍成都及还以营妓自随延赏遣吏夺取故晟衔之【谨按通鉴辑览】
　　【御批延赏憸邪原不可相然晟为大将不宜取妓又以私憾酿成衅端则取祸不得谓无因自不待尚结赞之反间耳】至是镇鳯翔帝所倚重表陈宿憾帝不得已罢延赏为尚书左仆射然雅意决用之以晟尝为韩滉识擢命滉移书道意及俱入朝滉从容邀晟平憾且使荐延赏于帝于是复拜平章事既而宴禁中帝出瑞锦一端分系之以示和解晟因为子请防延赏不许晟曰吾武夫虽有旧恶杯酒间可解儒者难犯外睦而内含怒今不许防衅未忘也先时吐蕃尚结赞请和晟奏戎狄无信不可许滉亦请调军食峙边无听和帝疑将帅邀功生事议未决会滉卒延赏揣帝意遂罢晟兵奏以给事中郑云逵代之帝曰晟有社稷功俾自择代者乃用邢君牙而拜晟太尉兼中书令奉朝请是夏吐蕃背约劫浑瑊将校多没如晟等策故事临轩册拜三公中书令读册
　　侍中赞礼或阙则宰相摄事晟当拜而延赏薄其礼用尚书崔汉衡刘滋代摄【唐会要兵部尚书崔汉衡读册左散骑常侍刘滋奏礼毕宰相不亲行事自此始】时议遣刘佐复河湟延赏因建言今官繁费广宜并省其员悉收禀料粮课输京师赏战士帝许之即诏上州留上佐録事参军司户司兵司士各一员余参军留半中州减司士上县令尉具中县省尉京兆河南府司録判官赤县丞簿尉各省半余府凖上州诏下内外始怨佐辞西讨延赏更用李抱真抱真怨延赏夺晟兵不肯行由是功臣解体是年除吏千五百员当省者千余道路訾谤浸滛闻于帝延赏惧请诏州县或考先满或摄掌遇停限而官见乏者听在所择省员有干誉者权补以才不以资而大臣马燧白志贞韦伦表言省官太甚不可行会延赏疾宰相李泌一切奏复卒年六十一赠太保諡曰成肃延赏更四镇所至民颂其爱及当国饰情复怨不称所望然帝待遇厚称其奏议有宰相体专属以吏事而以军食委李泌刑法委柳浑时以为任职子靖
　　靖字元理【世系表初名调】雅厚信直以荫为河南参军杜亚辟佐其府亚疑牙将令狐运劫饷绢靖直其枉亚怒斥出府裴延龄为徳阳公主治第欲徙靖先庙上疏自言徳宗异之擢监察御史累迁戸部侍郎陜州观察使徙河中节度使元和九年拜刑部尚书同中书门下平章事呉少阳死其子元济擅总留务宪宗欲诛之靖请先遣使吊赠待不恭乃加兵诏可进中书侍郎封髙平县侯武元衡遇害贼未得王承宗邸厮卒张晏被告诏付御史台劾验有状靖疑御史傅致宴罪言之帝不听遂诛宴并讨承宗靖曰戎事并兴鲜有济不如悉力淮西已乃治河朔议再迕乃归政以检校吏部尚书同平章事为河东节度使未及镇诏伐承宗靖自以谏不听思自効乃大阅兵请身讨贼诏许出军毋亲往既王师无功帝忆曩言下诏褒美靖亦遣使间道喻承宗承宗款附【是时布衣柏耆奉裴度书往説承宗事见度耆二传非特靖力也】召拜吏部尚书徙节宣武宣武承韩虐政代以寛简民便安之长庆初刘总举所部内属请靖为代进检校司空仍同中书门下平章事充卢龙节度使始入幽州老防夹道观河朔旧将与士卒均寒暑无障葢安舆靖素贵肩舆而行人骇异俗谓禄山思明为二圣靖惩始乱欲变其俗乃发墓毁棺众滋不悦旬一决事賔客将吏罕闻其言委成于参佐韦雍张宗厚【通鉴作张宗元】又不通大体朘刻军赐专以法拫治之官属轻侻酣肆夜归烛火满街前后呵止其诟责士皆曰反虏尝曰天下无事而辈挽两石弓不如识一丁字军中以气自任衔之总之朝诏以钱百万缗赉将士靖取二十万充府杂费有怨言会雍欲鞭小将蓟人未尝更笞辱不伏靖系之是夕军乱囚靖蓟门馆掠其家赀婢妾执雍等杀之判官张彻始就职【按韩愈作彻墓志称彻先在靖府中牛僧孺表为御史而靖宻奏留之发半道诏还镇数日军乱新书云始就职旧书云自逺使归皆未核其实】得不杀与靖同被囚寻畏其谋欲迁别馆彻大骂曰汝何敢反行且族灭众怒系杀之数日吏卒稍自悔诣馆谢靖愿革心事之三请不对众曰公不赦我矣军中可一日无帅乎遂取朱克融主留后诏贬靖太子賔客分司东都再贬吉州刺史明年出幽州改抚州刺史稍迁太子少师卒年六十五赠太子太保靖少有令问杜鸿渐杜佑皆器许厯台阁显级人以为有辅相才及居位简黙自处无所规拂幽苏初效顺不能因俗制变故范阳复乱家聚书画侔袐府先第在东都思顺里时号三相张家子文规次宗裴度秉政引文规为右补阙度出襄阳贬温令度奏置幕府累转吏部员外郎右丞韦温劾文规父昔被囚逗留不赴难不宜任省署出为安州刺史终桂管观察使子彦逺博学有文辞干符中至大理卿次宗开成初为起居舎人文宗始诏左右史立螭头下记宰相奏对既退帝召见审正是非故开成时事为最详以称职兼集贤院直学士文规左迁改国子博士史馆修撰李徳裕再当国引为考功员外郎知制诰出沣明二州刺史卒孙茂枢【据世系表茂枢乃次宗之子未知孰是】字休府及进士第天佑中累迁祠部郎中知制诰坐柳璨事贬博昌尉
　　源乾曜相州临漳人祖师民隋刑部侍郎父直心高宗时太常伯流死岭南乾曜第进士神龙中以殿中侍御史黜陟江东奏课最迁諌议大夫景云后公卿百官上已九日废射礼【按防要麟徳元年三月三日展大射礼自后遂不行至景云二年乾曜上此疏新书谓景云后始废非也】乾曜以为古之择士先观射礼所以别邪正观徳行中祭祀辟冦戎古先哲王莫不递袭比年以来射礼不讲所司恡费而旧典为亏请依故事举行开元初邠王府吏犯法宗敇左右为王求才长史太常卿姜晈荐乾曜自梁州都督召见神气爽澈占对有序帝悦之擢少府少监兼邠王府长史累进尚书左丞四年拜黄门侍郎同紫微黄门平章事逾月与姚崇俱罢防帝东幸以京兆尹留守京师治尚寛简人安之居三年政如始至仗内失白鹰诏京兆督捕获于野絓榛死吏惧得罪乾曜曰上仁明不以畜玩寘罪茍获戾尹专之遂入自劾帝不问众伏其知体而善引咎八年复为黄门侍郎同中书门下三品进位侍中建言大臣子并求京职使俊乂之士率任外官非平施之道臣三子俱在京师请出二补外诏可乃以子河南防军弻为绛州司功太祝洁为郑尉诏曰乾曜身率庶寮既请外其子又复下迁传不云乎范宣子让其下皆让其令文武官父子昆弟三人在京师者分任于外繇是公卿子弟皆出补帝甞自较其考与张说偕赐时议者言国执政所以同休戚不崇异无以责功帝乃诏中书门下共食实戸三百堂封自此始东封还为尚书左丞相仍兼侍中久之罢侍中迁太子少师避祖名更授少傅封安阳郡公帝幸东都以老疾不任陪扈卒赠幽州大都督乾曜厯官皆以清慎恪敏得名为相十年与张嘉贞张説李元纮杜暹先后同秉政事未尝廷议可否晩节唯唯聨署而已务为寛平惇大故鲜咎悔初因姜晈荐及晈为嘉贞所排至得罪讫不申救君子讥焉
　　族孙光裕亦有名居官号清愿抚诸弟友义为中书舍人与杨滔刘令植同删着开元新格厯尚书左丞防选诸司长官为刺史光裕任郑州为世良吏卒官子洧以雍睦保家士友推之天寳中为给事中襄州刺史安禄山犯河洛为江陵大都督长史以御贼卒赠礼部尚书諡曰懿
　　萧嵩特进宋国公瑀从曽孙也祖钧博学有才望永徽中厯谏议大夫文馆学士左武侯别驾卢文操盗库物高宗命杀之钧曰文操诚不可赦但恐天下谓陛下重财轻法任喜怒杀人帝曰真谏议也诏原死太常乐工为宫人通问遗特诏杀之且附律钧言工所犯在未附律前不应死乃流工远裔终太子率更令父瓘渝州长史居母丧以毁卒嵩貌伟秀美须髥始娶会稽贺晦女僚壻陆象先宰相子时为洛阳尉已有名而嵩汩汩未仕善相人夏荣谓象先曰君后十年贵冠人臣然不若萧郎位重年高一门皆贵人未之许神龙元年始调洺州参军事桓彦范为刺史待以异礼河北黜陟使姜师度表为判官【旧书景云元年为醴泉尉时陆象先已为中书侍郎引为监察御史及象先知政事嵩又骤迁殿中侍御史】开元初擢中书舍人时崔琳王邱齐澣皆有名以嵩少术学不以辈行许也独姚崇称其远到厯宋州刺史迁尚书左丞十四年以兵部尚书领朔方节度使既赴军有诏供帐饯定鼎门外宗赋诗劳行防吐蕃大将悉诺逻恭禄及烛龙莽布支陷州执刺史田元献回纥又杀凉州守将王君防河陇大震帝择堪任边者徙嵩河西节度使判凉州事封兰陵县子嵩表裴寛郭虚已牛仙客置幕府以建康军使张守珪为州刺史完树陴坞懐保边人于时悉诺逻恭禄威憺诸部吐蕃倚其健噬边嵩乃纵反间示疑端赞普果诛之使悉末明攻州守珪拒甚力虏引郤防鄯州都督张志亮【旧书本纪及吐蕃传作张忠亮实録唐厯作志亮】破贼青海西嵩又遣副将杜宾客率彊弩四千与吐蕃战祁连城下自晨鬭迄晡乃大溃斩一将虏哭震山谷露布至帝大悦授嵩同中书门下三品又官一子恩顾第一十七年进兼中书令自张说罢相令缺四年嵩得之然常遥领河西节度在公慎密人莫见其际子衡尚新昌公主嵩妻入谒帝呼为亲家仪物甚盛俄封徐国公初裴光庭与嵩数不协光庭卒帝委嵩择相嵩推韩休及休同位峭正不相假至校曲直帝前嵩慙乞骸骨帝慰之曰朕未厌卿何庸去乎嵩伏曰臣待罪宰相爵位既极幸陛下未厌臣得以乞身有如厌臣首领且不保又安得自遂因流涕帝为改容乃授尚书右丞相与休皆罢是日荆州进黄甘帝以紫帉包赐之擢子华给事中久之进太子太师而幽州节度使张守珪坐赂中人牛仙童得罪李林甫素忌嵩因言嵩尝以城南墅遗仙童贬青州刺州寻复拜太子太师固请老见许嵩退修莳园区优游自怡而华为工部侍郎衡以尚主位三品就养年逾八十士艳其荣天宝八载卒赠开府仪同三司
　　华谨重方雅有家法嗣爵天寳末为兵部侍郎禄山乱陷贼逼守魏州郭子仪攻安庆绪于相州华间道奉表欲举魏以应为贼所执防崔光逺得魏州破械出之魏人得华庇免争来诣光逺乞留有诏即授刺史史思明反子仪惧复失华乃表崔光逺代之而召置军中相州兵溃华还朝犹以汚贼降试秘书少监稍迁尚书右丞擢河中晋绛节度使上元初以中书侍郎同中书门下平章事李辅国用事求宰相华拒之辅国怨防肃宗大渐矫诏罢华为礼部尚书引元载以代载助辅国贬华为峡州司马卒二子恒悟恒子俛悟子仿自有复字履初衡子生戚里婣从豪汰以服御舆马相夸复常衣垢弊以清操显力学非名士夙儒不与游华毎叹曰此子当兴吾宗推主防为宫门郎广徳中嵗大饥家百口不自振议鬻昭应墅宰相王缙欲得之使弟纮説曰以君才宜在左右胡不以墅奉丞相取右职复曰鬻先人墅以济孀单吾何用美官使门内馁且寒乎缙憾之由是废数嵗乃厯歙池二州刺史【旧书云自常州刺史为潭州刺史与此异】治状应条迁湖南观察使改同州刺史嵗歉州有京畿观察使储粟复輙发以贷人有司劾治诏削阶停刺史或吊之复曰苟利于人胡责之辞久乃拜兵部侍郎普王为襄汉元帅进复戸部尚书统军长史旧制为行军长使徳宗以复父讳更之未行扈狩奉天帝恶庳隘欲西如鳯翔依张镒复曰鳯翔乃泚旧兵今泚悖乱当有同恶者虽镒臣畏不免帝曰朕业行留一日以騐尔言俄而镒为李楚琳所害以是拜吏部尚书同中书门下平章事复尝言艰难以来始用宦者监军权望太重是曹正可委宫掖事兵要政机叵使参领帝不聼又言陛下初政清明自杨炎庐柄用滓秽盛徳播越及兹今陛下深革睿思臣敢不尽力若使臣依阿偷免不敢当宰相【谨按通鉴辑覧】
　　【御批徳宗纵宦官袒卢几于好人所恶故其后虽能克复还都而播迁至再亦已灾及其身萧复抗直虽云不董凿而正枘然比之当时朝臣可谓鐡中铮铮者矣】对帝或谄谀阿匼复厉言词
　　不正帝色眙谓左右曰复慢我因诏复充山南江淮湖南领南等道宣抚安慰使兴元初进门下侍郎初淮南陈少游左附李希烈而张镒判官韦臯杀邠陇叛卒不应楚琳复还执政建言陛下反正功臣已贵矣唯甄善汰恶为未明少游位将相首臣贼臯名浅官下独挺挺抗忠如以臯代少游则天下了然知逆顺之理帝许之复出中官马钦绪揖宰相刘从一附耳语既而从一宻谂复曰有诏与公议向所奏不欲李勉卢翰闻知复曰朝廷大事正当谋及公卿如勉等非其人当罢去既曰宰相而谋议可独避之乎今与公行此或可第恐寖以生常政由是敝从一以闻帝不悦复辞疾上政事许之弟升尚部国大长公主肃宗女也升早卒主以奸蛊事再得罪废诸子悉逐丑地帝衔曩忮故复坐是检校太子左庶子废居饶州贞元四年卒年五十七复望阀髙华厉名节不通狎流俗及为相临事严方数咈帝意故居位亟解性孝友既贬晏然口未尝言所累复子湛湛子寘咸通中位宰相无显功史逸其传寘子遘有传裴耀卿字焕之宁州刺史守真次子也数嵗能属丈擢童子举稍迁秘书省正字相王府典籖与椽邱悦文学韦利器更直偹顾问府中号学直王即帝位授国子主簿累迁长安令旧有配戸和市法百姓厌苦耀卿一切责豪门坐贾预给以直絶僦欺之弊及去人思之为济州刺史济当走集地广而戸寡防天子东廵耀卿置三梁十驿科敛均省为东州知顿最封禅还次宋州宴从官帝欢甚谓张説曰前日出使廵天下观风俗察吏善恶不得实今朕有事岱宗而懐州刺史王邱饩牵之外一无它献魏州刺史崔丐供帐不施锦绣示我以俭济州刺史裴耀卿上书数百言至曰人或重扰即不足以告成朕置书座右以自戒此三人者不劳人以市恩真良吏矣俄徙宣州【通鉴作定州】前此大水河防壊诸州不敢擅兴役耀卿曰非至公也乃躬防作役未讫有诏徙官耀卿惧功不成弗即宣而抚廵饬厉愈急隄成发诏而去济人为立碑颂徳厯冀州入拜戸部侍郎开元二十年副信安王祎讨契丹又持帛二十万赐立功奚官耀卿曰弊渉冦境不可以不偹乃令先与期而分道赐之一日毕突厥室韦果邀险来袭而耀卿已还迁京兆尹明年秋雨害稼京师饥帝将幸东都召问所以救人者耀卿曰陛下既东廵百司毕从则太仓及三辅积贮可遣重臣分道赈给计可支一二年自东都益广漕运以实闗辅待稍充实则乗舆西还事蔑不济且国家帝业本在京师当百代不易但秦中地狭谷少水旱易匮往贞观永徽时禄禀数少嵗漕粟二十万略足今用度寖广漕运数倍犹不能支故数东幸以就敖粟为国大计臣愿广陕运道使京师常有三年食虽水旱不足忧今天下输丁约四百万每丁支出百钱为陜洛运费又益半为营窖用分纳司农及河南陜西又令粗米悉输东都从都至陜河路艰险既用陆运无由广致若广漕路变陆为水则所支有余动赢万计且河南租船水始进吴工不习河漕处处停留易生隠盗请置仓河口以纳东租然后官自顾载分入河洛度三门东西各筑一仓自东至者东仓受之三门廹险则旁河凿山以开车道运数十里西仓受之度宜徐运抵太原仓趋河入渭更无留阻可减费距万天子然其计拜黄门侍郎同中书门下平章事充转运使于是置河隂集津三门仓【详郑氏食货略】引天下租繇盟津泝河而西三年积七百万石省运费三十万缗或曰以此缗纳于上足以明功答曰是谓以国财求宠其可乎敕吏以为和市费迁侍中二十四年以尚书左丞相罢封赵城侯夷州刺史杨濬以赃抵死有诏杖六十流古州耀卿上言刺史县令为人父母风化所瞻今决杖赎死恩则已优而解体受笞事颇为辱恐非崇守长劝风俗之意请凡刺史县令于本部决杖特乞停减从之是时特进葢嘉运破突骑施还诏为河西陇右节度使因令经略吐蕃嘉运以新立功日酣遨未赴屯耀卿言于帝曰嘉运精劲勇烈诚有余然臣见其夸言骄色窃忧之恐不足与立事今盛秋防边日月已薄当与军中士卒相见夫兵未及训不能知法士懐未惠不可共心纵使幸而有功非师出以律之义且万人之命倚于将军今酣呶朝夕胖肆自安恐非爱人忧国者苟不易帅宜严诏申约以督其行帝乃促嘉运诣部卒无功还天寳初进尚书左仆射俄改右仆射而李林甫代之【旧书作改为尚书右仆射寻转左仆射与新书互异】上日林甫至本省具朝服剑佩博士导郎官唱按礼毕就耀卿聼事乃常服以賛者主事导唱林甫惊曰班爵与公同而礼数异何也耀卿曰比苦不堪重衣又郎博士纷泊非病士所宜林甫黙然慙居一嵗卒年六十三赠太子太傅諡曰文献子综吏部郎中综子佶
　　佶字正防能文第进士补校书郎判入髙等授蓝田尉徳宗诏发畿县民城奉天严郢为京兆政刻急本曹尉韦重规妻乳且疾畏郢之暴不敢免佶请代役无愆程当时称其义帝幸梁佶奔见幸在授补阙李懐光以河中叛佶建议请讨帝深器之诏用卢杞为饶州刺史与谏官执不可厯迁谏议大夫黔中观察使韦士文为夷獠所逐诏佶代之部夷安服厯同州刺史中书舍人迁尚书右仆射李巽以兵部尚书领盐鐡将迁使局就本曹经构已半防佶至以为不可巽虽怙恩而彊犹撤之时重其有守改吏部侍郎以疾为国子祭酒工部尚书卒赠吏部尚书諡曰贞佶清劲明鋭所与友皆第一流郑余庆尤厚善既没余庆为行服士林美之
　　李适之恒山王承干孙也始名昌神龙初擢左卫郎将开元中迁累通州刺史以办治闻按察使韩朝宗言诸朝擢秦州都督徙陜州刺史河南尹为政不苛细吏民便之宗患谷洛嵗耗徭力诏适之以禁钱作三大防曰上阳积翠月陂自是水不能患刻石着功进御史大夫二十七年兼幽州长史知节度事适之以祖被废而父象见逐武后时故有阙至是丐陪瘗昭陵阙中诏可襃册典物焜照都邑行道为咨叹迁刑部尚书适之喜賔客饮酒斗余不乱夜宴娱昼决事案无留辞天寳元年代牛仙客为左相累封清和县公与李林甫争权不协林甫隂贼即好谓适之曰华山生金采之可以富国顾帝未之知适之性疏信其言他日从容为帝道之帝喜以问林甫对曰臣知之旧矣顾华山陛下本命王气之舍不可以穿治故不敢闻帝以林甫为爱已而薄适之不亲于是皇甫惟明韦坚裴寛韩朝宗皆适之厚善悉为林甫所搆得罪适之惧不自安乃上宰政求散职以太子少保罢欣然自以为免祸俄坐韦坚累贬宜春太守防御史罗希奭隂被诏杀坚等贬所州县震恐及过宜春适之惧仰药自杀【旧书以李季卿为适之子新书作李适子别见文苑传按世系表适之一子名霅别无名季卿者新书为是】



　　钦定续通志卷二百三十二
　　钦定四库全书
　　钦定续通志卷二百三十三
　　列传
　　唐【三十三】
　　蘓珦【晋】　　　尹思贞　　　毕构
　　李杰　　　　解琬　　　　裴漼【寛谞胄】
　　郑惟忠　　　王志愔　　　卢从愿
　　李朝隐　　　王邱　　　　严挺之【武绶】
　　蘓珦雍州蓝田人中明经第调鄠尉时李义琰为雍州长史鄠多讼日至长史府珦裁决明辨自是无诉者义琰异之顾听事曰此公坐也恨吾齿晩不及见垂拱初为监察御史武后将杀韩鲁诸王付珦宻牒按讯珦推之无状或言珦与韩鲁等同情后诘之挺议无所挠后不悦曰卿大雅士此狱不足诿卿即诏监军河西五迁右司郎中御史王义附来俊臣为酷世畏疾莫敢触其锋防督伐材于虢笞督过程丁夫多死珦按奏义坐免迁给事中进左肃政台御史大夫后营大像白司马坂糜用亿计珦上疏切谏见纳中宗将斩韦月将珦执据时令不可以大戮忤三思意改右台俄出为岐州刺史复为右台大夫防节愍太子败诏株索支党时睿宗居藩为狱辞牵逮珦宻啓保辩亦防宰相开陈帝感悟多所含贷擢户部尚书封河内郡公以检校太子詹事致仕卒年八十一赠兖州都督諡曰文
　　子晋数歳知为文作八卦论吏部侍郎房颍叔秘书少监王绍宗叹曰后来之王粲也举进士及大礼科皆上第先天中为中书舍人宗监国所下制命多晋及贾曽为之屡献谠言天子嘉允出为泗州刺史以珦老请解职奉飬珦卒歴户部侍郎袭爵迁吏部时宋璟兼尚书事晋与齐干更典二都选既糊名校判而晋独事赏拔当时誉之及裴光庭知尚书有过官应批退者就籍以朱笔点头而已晋因榜选院曰门下防头者更拟光庭以为侮已出晋汝州刺史迁魏州终太子左庶子始晋与洛人张循之仲之兄弟善而二人以学显循之上书忤武后见杀仲之神龙中谋去武三思为宋之愻【通鉴作宋之逊】等所发死晋厚抚其子渐为营婚宦晋卒渐丧之若诸父云
　　君思贞京兆长安人弱冠以明经第调隆州叅军事属邑豪蒲氏骜肆不法州檄思贞按之擿其奸赃万计卒论死部人称庆刻石以纪其事迁明堂令以善政闻擢殿中少监检校洺州刺史防契丹孙万荣乱朔方震惊思贞循抚境内独无扰武后玺书褒慰长安中迁秋官侍郎忤张昌宗意出为定州刺史召授司府少卿时卿侯知一亦厉威严吏为语曰不畏侯卿杖秪畏尹卿笔加银青光禄大夫其家坎地获古防十二俄而门树防时人异焉神龙初擢大理卿雍人韦月将告武三思大逆中宗命斩之思贞以方发生月固奏不可乃决杖流岭南三思讽所司加法杀之复固争御史大夫李承嘉附三思而以他事禁思贞不得谒思贞谓承嘉曰公为天子执法乃擅威福慢宪度谀附奸臣图不轨今将除忠良以自恣邪承嘉慙怒劾思贞出为青州刺史治州有绩蚕一歳四熟黜陟使路敬潜至部叹曰是非善政致祥乎表言之睿宗立召授将作大匠封天水郡公仆射窦懐贞护作金仙玊真观广调夫匠思贞数有损节懐贞让之答曰公辅臣也不能宣赞王化而土木是兴以媚上害下又听小人谮廷辱朝士今不可事公矣乃拂衣去阖门待罪帝知之特诏令视事懐贞诛【按金仙玉真二观作于景云二年懐贞伏诛乃开元元年事旧书云其年懐贞诛误】拜御史大夫累迁工部尚书请致仕许之开元四年卒年七十七赠黄门监諡曰简思贞前后为刺史十三郡其政皆以清最闻毕构字隆择河南偃师人六歳能为文及冠擢进士第补金水尉迁九陇主簿居亲丧毁棘甚已除犹屏处邱园武后召为左拾遗神龙初迁中书舍人敬晖等表诸武不宜为王构当读表抗声析句左右听者皆歴然可晓三思疾之出为润州刺史政有惠爱徙卫同陜三州迁益州府长史景龙末召为左御史大夫防平诸韦治其党衣冠多坐构详比重轻皆得其情时李杰为河南尹与构皆一时选世称毕李封魏县男复为益州长史按察劔南振弊柅私号为清严睿宗嘉构修洁独行有古人风其治术又为诸使最乃赐玺书袍再迁吏部尚书并遥领益州长史徙广州都督宗立授河南尹进户部尚书久之移疾帝手疏医方赐之当时以户部为凶官遽改太子詹事冀其愈防卒赠黄门监諡曰景始构丧继母而二妹襁褓身鞠飬至成人妹为构服三年弟栩以太府主簿留司东都闻疾驰归哀毁如大丧虽变服未尝笑天下称其友悌终荆州司马构子炕天寳末为广平太守拒安禄山城防覆其家赠户部尚书炕生坰始四歳与弟増以细弱得不杀为赏口河北平宗人宏赎出之后举明经为临涣尉徐州节度使张建封髙炕节闻坰笃行表署幕府摄符离令后调王屋尉以谨亷闻喜宾客家未尝以有无计及殁无赀以治丧云李杰本名务光相州滏阳人后魏并州刺史寳之裔孙少以孝友着擢明经第解褐齐州叅军事迁累天官员外郎为吏详敏有治誉以采访使行山南时户口逋荡细弱下户为豪力所兼杰为设科条区处检防亡匿复业者十七八神龙中为河东廵察黜陟使课为诸道最先天中进陜州刺史水陆发运使置使自杰始改河南尹杰既精听断虽行坐食饮省治不少废繇是府无淹事人吏爱之寡妇有告其子不孝者杰物色非是谓妇曰子法当死无悔乎答曰子无状寜悔乃命市棺还敛之使人迹妇出与一道士语顷持棺至杰命捕道士按问乃与妇私不得逞杰杀道士内于棺河汴之交旧有梁公埭废不治南方漕弗通杰调汴郑丁男复作之不费而利入代宋璟为御史大夫尚衣奉御长孙昕皇后妹壻也素恶杰遇于道与所亲杨仙玉共殴辱之杰诉曰败发肤痛在身辱衣冠耻在国帝怒诏杖杀昕等于朝堂以谢百官降书慰杰以护作桥陵封武威县子初杰引侍御史王旭为护陵判官旭贪赃杰将绳之未及发反为所构出衢州刺史迁州大都督府长史复为御史劾免开元六年卒帝悼之特赠户部尚书
　　解琬魏州元城人举幽素科调新政尉后自成都丞奏事称防超迁监察御史以丧免武后知琬习边事夺服徃抚羌夷琬固乞终丧后嘉许之诏服除赴屯迁侍御史安抚乌质勒及十姓部落以功擢御史中丞兼北廷都防西域安抚使琬与郭元防善宗楚客恶之左授沧州刺史为政引大体部人顺附景龙中迁御史大夫兼朔方行军大总管前后乗边积二十年大抵务农习战多为长利华虏安之景云二年复为朔方军大总管分遣随军要籍官河阳丞张冠宗肥乡令韦景骏普安令于处忠料三城兵省其戍十万人改右武卫大将军兼检校晋州刺史济南县男以老丐骸骨不待报辄去优诏以金紫光禄大夫听致仕准品给全禄玺书劳问防吐蕃骚边复召授左防骑常侍诏与虏定经界因谐辑十姓降户琬建言吐蕃不可以信约请调兵十万屯秦渭间防遏其奸是冬吐蕃果入宼为秦渭兵撃走之俄复请老不许迁太子宾客年八十余开元五年终同州刺史
　　裴漼绛州闻喜着姓父琰之永徽中为同州司户参军年甚少刺史李崇义轻之镌谕曰同三辅吏事繁子盍求便官母留此琰之唯唯吏白积案数百崇义让使趣防琰之曰何至逼人乃命吏连纸进笔为省决一日毕既与夺当理而笔词劲妙崇义惊曰子何自晦成吾过耶由是名动一州号霹雳手后为永年令有惠政吏刻石颂美以仓部郎中病废漼侍疾十余年不肯仕琰之没始擢明经调陈留主簿迁监察御史时崔湜郑愔典吏部坐奸赃为李尚隐所劾诏漼按讯而安乐公主上官昭容阿党湜等漼执正其罪天下称之累进中书舍人睿宗造金仙玉真二观时旱甚役不止漼上言春夏毋聚大众起大役不可兴土功妨农事若役使乖度则有疾疫水旱之烖此天人常应也今自冬徂春雨不时降人心憔然莫知所出而土木方兴时暵之孽职为此发春秋庄公三十一年冬不雨是时歳三筑台僖公二十一年夏大旱是时作南门陛下以四方为念宜下明制令二京营作和市木石一切停止有如农桑失时户口流防虽寺观营立能救饥寒敝哉不报迁兵部侍郎以铨总劳特授一子官开元五年为吏部侍郎甄拔佳士为多拜御史大夫漼雅与张説善説方宰相数荐之漼长于敷奏天子亦自重焉擢吏部尚书家世俭素而晩节稍畜妓妾为奢侈事议者以为阙改太子宾客卒赠礼部尚书諡曰懿从祖弟寛
　　寛性通敏工骑射弹棊投壶畧通书记景云中为润州参军事刺史韦诜有女择所宜归防休日登楼见人于后圃有所瘗藏者访诸吏曰参军裴寛居也召问状荅曰寛义不以包苴污适有人以鹿为饷致而去不敢自欺故瘗之诜嗟异乃引为按察判官许妻以女归语妻曰常求佳壻今得矣明日帏其族使观之寛衣碧瘠而长既入族人皆笑呼为碧鹳雀诜曰爱女宜为贤公侯妻何可以貌求人卒妻寛举拔萃为河南丞迁长安尉宇文融括天下田奏为江东覆田判官改太常博士礼部建言忌日享庙应用乐寛自以情立议曰庙尊忌卑则作乐庙卑忌尊则备而不奏中书令张説是之请如寛议迁刑部员外郎万骑将军马崇白日杀人而王毛仲恃贵幸将鬻其狱寛固执不从河西节度萧嵩表为判官歴兵部侍宰相裴耀卿领江淮运列仓河隂奏寛为户部侍自副迁吏部出为蒲州刺史州乆旱寛入境辄雨徙河南尹不附权贵河南大治繇金吾大将军授太原尹帝赋诗褒饯天寳初由陈留太守拜范阳节度使时北平军使乌承恩虏酋也与中人通数冒贿寛以法绳治檀州刺史何僧献生口数十寛悉归之故夷夏感附三载用安禄山守范阳召寛为户部尚书兼御史大夫裴敦复平海贼还广张功簿寛宻白其妄帝素重寛防河北部将入朝盛誉寛政且言华虏犹思之帝嗟赏腃倚加厚李林甫恐其遂相又恶寛善李适之乃漏寛语以激敦复先是寛以所善请于敦复林甫趣敦复发之敦复未及闻扈幸温泉宫而其下禆将程藏曜曹鍳自以他事繋台寛捕按之敦复谓寛求致其罪遽以金五百两赂贵妃姊因得事闻于帝由是贬寛睢阳太守及韦坚狱起寛复坐亲贬安陆别驾林甫任罗希奭杀李适之也亦使过安陆将怖杀寛寛叩头祈哀希奭乃去寛惧终见杀丐为浮屠不许稍迁东海太守徙冯翊入为礼部尚书卒年七十五赠太子太傅寛兄弟八人皆擢明经任台省州刺史性友爱于东都治第八院相对甥侄亦有名称常撃鼓防饭其为政务清简所莅人爱之世皆冀其得宰相天寳间称旧徳以寛为首然惑于佛喜与桑门游习诵其书老弥笃云子谞谞字士明擢明经调河南参军事性通绰不好苛细累迁京兆仓曹参军虢王巨表署襄邓营田判官母丧居东都防史思明乱逃山谷间思明故寛将徳寛旧恩且闻谞名遣捕骑迹获之喜甚呼为君伪授御史中丞贼残杀宗室谞隂缓之全活者数百人又尝疏贼虚实于朝事泄思明恨骂危死而免贼平除太子中允迁考功中数燕见奏事代宗幸陜谞徒歩挟考功南曹印赴行在帝曰疾风知劲草信矣将用为御史中丞为元载沮抑故拜河东租庸盐鐡使时闗辅旱谞入计帝召至便殿问酤利岁出内几何谞久不对帝复问曰臣有所思帝曰何邪谞曰臣自河东来渉三百里农人愁叹谷菽未种诚谓陛下轸念元元先访疾苦而乃责臣以利孟子曰仁义而已何以利为故未敢即对帝曰微公言朕不闻此拜左司中数访政事载忌之出为防州刺史歴饶卢亳三州除右金吾将军徳宗新即位以刑名治天下百吏震服时大行将蒇陵事禁屠杀郭子仪家奴宰羊谞列奏帝谓不畏彊御善之或曰尚父有社稷功岂不为庇之谞笑曰非君所知尚父方贵盛帝新即位必谓党附者众今发其细过以明尚父威权不足畏上尊天子下安大臣不亦可乎时朝堂别置三司决庶狱辩争者辄撃登闻鼓谞上疏曰谏鼓谤木之设所以逹幽枉延直言今诡猾之人轻动天听争纎防若然者安用吏治乎帝然之于是悉归有司谞恶法吏舞文或挟宿怨为重轻因献狱官箴以讽坐所善僧抵法贬阆州司马俄召为太子右庶子进兵部侍至河南尹东都副留守凡五世为河南谞视事未尝敢当正处以寛厚和易为治不鞫人以赃卒年七十五赠礼部尚书
　　寛弟子胄字叔擢明经佐李抱玉鳯翔幕府不得意谢归更从宣歙观察使陈少游抱玉怒劾贬桐庐尉时李栖筠观察浙西幕府皆一时髙选判官许鸣谦名知人见崔造及胄噐之白栖筠取胄为支使代宗恶宰相元载怙权召栖筠为御史大夫欲以为相栖筠引胄殿中侍御史尤为载所恶防栖筠卒胄防丧归洛阳人为危之胄屹然不沮惴少游复表为淮南观察判官载诛始拜刑部员外迁宣州刺史杨炎当国为载复讐穷摭所恶防胄部人积胄杂奉为赃炎遣员防蔓劾峭诋贬汀州司马稍迁京兆少尹以父名不拜换国子司业迁江西观察使初李兼尝罢南昌卒千余人收资禀为月进胄白罢之樊泽徙襄州宰相议所代徳宗雅记胄才遂拜荆南节度使是时方镇争剥下希恩制重锦异绫名贡奉有中使者即悉公帑市欢胄待之有节献饷直不数金宴劳止三爵是时武臣多粗暴待宾介不以礼少失意则以罪中伤之胄亦劾斥其管记梁易从世恨胄之流于俗卒年七十五赠尚书右仆射諡曰成郑惟忠宋州宋城人第进士补井陉尉天授中以制举召见廷中武后问举者何所事为忠对皆不合防惟忠曰外君之美内正君之恶后曰善擢左司御胄曹参军事迁水部员外郎后还长安复以待制召后曰非尝于东都对忠臣者乎朕今不忘迁鳯阁舍人中宗立擢黄门侍时议禁岭南酋户不得畜兵惟忠曰善为政者因其俗且吴都赋所谓家鹤膝户犀渠此民风也禁之得无扰乎遂止进大理卿节愍太子败守卫诖误并拟配流诸韦党请悉诛之帝欲改推惟忠奏大狱始判复改讯恐反侧者不自安且失信天下有诏百司参议卒论如前所全贷为多俄授御史大夫持节赈给河北道且许黜陟守宰还奏称防封荥阳县男迁太子宾客卒赠太子少保
　　王志愔博州聊城人擢进士第中宗神龙中为左台侍御史以刚鸷为治人吏畏詟呼为皁雕迁大理正尝奏言法令者人之隄防不立则无所制今大理多不奉法以纵罪为仁持文为苛臣执刑典恐且得谤遂上所着应正论以见志因规帝失帝嘉之景云初以左御史中丞迁大理少卿时诏用汉故事设刺史监郡于天下剧州置都督选素威重者授之遂拜志愔齐州都督事中格复授齐州刺史河南道按察使徙汴州封北海县男太极元年兼御史中丞内供奉实封百户出为魏州刺史改州长史所至破碎奸猾令行禁信境内肃然开元十年帝幸东都【按本纪十年正月幸东都本博作九年误】诏留守京师京兆人权梁山与左右屯营官谋反夜犯长乐门入宫城将杀志愔志愔逾垣走而屯营兵悔更斩梁山等自归志愔慙悸卒
　　卢从愿字子龚六世祖昶仕后魏为度支尚书自范阳徙临漳故从愿为临漳人擢明经为夏尉又举制科髙第拜右拾遗迁监察御史为山南黜陟廵抚使还奏称防进累中书舍人睿宗立拜吏部侍吏选自中宗后纲纪耗荡从愿精心澄叙伪牒诡功擿检无所遗铨总六年平允称最帝异之特官其一子从愿请赠其父敬一为郑州刺史制可初髙宗时吏部号称职者裴行俭马载及是从愿与李朝隐为有名故号前有裴马后有卢李开元四年宗悉召县令防于廷考下第者罢之从愿坐拟选失实下迁豫州刺史政严简奏课为天下第一寳书劳问赐绢百匹召为工部侍迁尚书左丞中书侍以工部尚书留守东都代韦抗为刑部尚书数充校考使升退详确御史中丞字文融方用事将以括田户功为上下考从愿不许融恨之乃宻白从愿盛殖产占良田数百顷帝自此薄之目为多田翁后欲用为相屡矣卒以是止十八年复为东都留守坐子起居郎论输籴入官有剰利为宪司所纠贬绛州刺史迁太子宾客二十年河北饥诏为宣抚处置使发仓廥赈饥民使还乞骸骨授吏部尚书致仕给全禄终身卒赠益州大都督諡曰文
　　李朝隐字光国京兆三原人明法中第调临汾尉擢至大理丞武三思构五王而侍御史郑愔请诛之朝隐独以未经鞫实不宜轻用法忤防贬岭南丑地宰相韦巨源李峤言于中宗曰朝隐素清正一日逺逐恐骇天下帝更以为闻喜令迁侍御史吏部员外时政出权幸不闗两省降墨敇授官斜封付中书即宣所司朝隐执罢千四百员怨诽讙腾朝隐胖然无避屈迁长安令宦官闾兴贵有所干请曳去之睿宗嘉叹后御承天门对百官及朝集使褒谕其能进太中大夫一阶赐中上考绢百匹以旌刚烈成安公主夺民园不酬直朝隐取主奴杖之由是权豪敛伏为执政所挤出通州都督徙绛州刺史开元初迁吏部侍铨叙明审与卢从愿竝授一子官久之以防县令有下第降滑州刺史徙同州宗东幸召见慰劳赐以衣帛擢河南尹政严清奸人不容息太子舅赵常奴怙势横闾里朝隐曰此不绳不可为政执而搒辱之帝赐书慰勉入为大理卿【按通鉴开元六年宋璟请以李朝隠为大理卿而以陆象先为河南尹帝皆从之旧书作十年误】武彊令裴景仙丐赃五千匹亡命帝怒诏杀之朝隐曰景仙曽祖寂有佐命功载初时家为酷吏所破诛夷畧尽而景仙独存且承嫡籍当死坐犹将宥之使私庙之祀无馁魂可也帝不许固请曰生杀之柄人主专之条例轻重有司当守且赃惟枉法抵死今丐赃即斩后有枉法抑又何加且近发徳音杖者听减流者给程岂一景仙独过常法有诏决杖百流岭南朝隐更授岐州刺史母丧解召为州大都督府长史固辞见听时年已衰而笃于孝自致毁瘠士人以为难明年诏书敦遣始就职还为大理卿封金城伯代崔隐甫为御史大夫天下以其有素望每大夫阙冀朝隐得之及居职不争引大体惟先细务由是名少衰进太常卿出为岭南采访处置使兼判广州卒于官赠吏部尚书官给车槥北还諡曰贞
　　王邱字仲山同皎从兄子也父同晊终太子左庶子邱十一擢童子科它童皆试诵经邱独属文繇是知名及冠举制科中第授奉礼郎气象清古行修洁于词赋尤髙族人方庆及魏元忠更荐之自偃师主簿擢监察御史开元初迁考功员外考功异时多请托进者滥冒歳数百人邱务覈实材登科才满百议者谓自武后至是数十年采録精明无邱比其后席豫严挺之亦有称然出邱下迁紫微舍人吏部侍典选复号平允其奬用如山隂尉孙逖桃林尉张镜微湖城尉张晋明进士王泠然皆一时茂秀久之为黄门侍郎防山东旱饥议以中朝臣为刺史制诏臯陶称在知人在安民今长吏或未称苍生谓何深思循良以革頽敝宜重刺史之选自朝廷始乃以邱与中书侍郎崔沔等竝爲山东刺史【按通鉴开元十二年六月帝以山东旱命防阁名臣以补刺史旧书作十一年误】而邱守懐州尤清严为下畏慕入知吏部选改尚书左丞以父丧解服除为右防骑常侍仍知制诰裴光庭卒萧嵩与邱善将引与当国邱固辞盛推韩休行能及休秉政荐为御史大夫邱讷于言所白奏帝多不喜改太子宾客袭父封宿预男以疾徙礼部尚书致仕邱更履华剧而所守清约未尝通馈遗室宅童骑敝陋既老药饵不自给帝叹之以为有古人节下制给全禄以旌洁吏天寳二载卒赠荆州大都督諡曰文【旧书无諡按防要諡文者有宿预县公王邱是邱尝进爵为公史亦阙载】
　　严挺之名浚以字行华州华隂人少好学姿质轩秀举进士并擢制科调义兴尉号材吏姚崇为州刺史异之崇执政引为右拾遗睿宗好音律每听忘勌先天二年正月望夜胡人婆陁请然百千灯因弛门禁又追赐元年酺帝御延喜安福门纵观昼夜不息阅月未止挺之上疏谏以为酺者因人所利合醵为欢也不使靡敝今暴衣冠罗伎乐杂郑卫之音纵倡优之玩使有司跛倚下人罢剧州县坊曲课赋苛严呼嗟道路贸壊家产营百戯之资扰方春之业欲同其乐而反遗之患乃陈五不可诚意恳到帝纳焉侍御史任正名恃风宪至廷中责詈衣冠挺之让其不敬反为所劾贬万州员外参军事开元中为考功员外郎累进给事中典贡举时号平允防杜暹李元纮为相不相中暹喜挺之而元纮善宋遥用为中书舍人遥校吏部判取舍与挺之异言于元纮元纮屡诘谯挺之挺之厉言曰公位相国而爱憎反任小人乎元纮曰小人为谁曰宋遥也繇是出为登州刺史改太原少尹初殿中监王毛仲持节使太原朔方籍兵马后累年仍牒太原取兵仗挺之不肯应且以毛仲宠幸久恐有变宻启于帝俄改濮汴二州刺史所治皆严威吏至重足胁息防毛仲败帝以挺之言忠召为刑部侍郎迁太府卿宰相张九龄雅知之用为尚书左丞知吏部选李林甫与九龄同辅政以九龄方得君谄事之内实不善也户部侍郎萧炅林甫所引不知书尝与挺之言称蒸尝伏腊乃为伏猎挺之白九龄省中而有伏猎侍郎乎乃出炅岐州刺史林甫恨之九龄欲引以辅政使徃谒林甫挺之负正陋其为人凡三年非公事不造也林甫益怨防挺之有所诿于尉州刺史王元琰林甫使人其语禁中下除洺州刺史徙绛州天寳初帝顾林甫曰严挺之安在此其材可用林甫退召其弟损之与道旧谆谆款曲且许美官因曰天子视绛州厚要当以事自解归得见帝且大用因绐挺之使称疾愿就医京师林甫已得奏即言挺之老疾幸闲官得自飬帝恨咤久之乃以为员外詹事诏归东都挺之郁郁成疾乃自为文志墓遗令薄葬敛以时服挺之重交游许与生死不易嫁故人孤女数十人当时重之然溺志于佛与浮屠惠义善义卒衰服送其丧已乃自葬于其塔左子武
　　武字季鹰幼豪爽母裴不为挺之所答独厚其妾英武始八歳怪问其母母语之故武奋然以鐡锤就英寝碎其首左右惊白挺之曰郎戏杀英武辞曰安有大臣厚妾而薄妻者儿故杀之非戏也父竒之曰真严挺之子然数禁敕以防调太原府参军事累迁殿中侍御史从宗入蜀擢谏议大夫至徳初赴肃宗行在房琯以其名臣子荐为给事中已收长安拜京兆少尹坐琯事贬巴州刺史【旧书武拜京兆少尹不之官乃出为绵州刺史与新史异】乆之迁东川节度使广徳二年合劔南为一道【按方镇表广徳二年合两川为一道是代宗时事非上皇诏也新旧书俱作上皇误】擢武成都尹劔南节度使还拜京兆尹为二圣山陵桥道使封郑国公迁黄门侍郎与元载厚相结求宰相不遂复节度劔南破吐蕃七万众于当狗城遂收盐川加检校吏部尚书武在蜀颇放肆用度无艺或一言之悦赏至百万蜀虽号富饶而峻掊亟敛闾里为空然虏亦不敢近境梓州刺史章彝始为武判官因小忿杖杀之琯以故相为廵内刺史武慢倨不为礼最厚杜甫然欲杀甫数矣永防初卒母哭且曰而今而后吾知免为官婢矣年四十赠尚书左仆射
　　挺之从孙绶【旧书云蜀人按绶既为挺之从孙亦当是华隂人疑旧史误】绶父丹尝为劔南盐鐡青苖租庸使以武在蜀辞不拜绶擢进士第以侍御史副刘赞为宣歙团练使赞卒绶总留事悉库物以献召为刑部员外郎幕僚进奉由绶始河东节度使李説病军司马郑儋总其政説卒授儋节度使时徳宗务姑息镇帅死不它命即用军司马代之以和厌众情至是帝颇忆绶所献故擢为河东司马明年儋卒即检校工部尚书节度河东宪宗立杨惠琳反夏州刘辟反蜀绶建言天子始即位不可失威请必诛选鋭兵遣大将李光顔助讨贼二贼平检校尚书左仆射封扶风郡公进司空在镇九年尚寛惠治称流闻士马孶息尝大阅旗帜周七十里回鹘梅録将军在防闻金鼓震伏入为尚书右仆射绶既名胄吏事有方畧然鋭进趋素议薄之始就廊下食在百官上帝使中人赐含桃绶见拜之为御史劾奏绶慙惧待罪诏释绶而贬中人出为荆南节度使封郑国公溆州蛮张伯靖杀吏据辰锦州连九洞自固诏绶进讨绶勒兵出次遣将赍檄开晓羣蛮悉降吴元济反佥以绶明恕可大事乃徙山南东道节度使加淮西招抚使绶引师压贼境多出金帛赏士厚赂中人招声援闭屯弥年不战宰相裴度谓绶非将才以太子少保召还检校司徒判光禄卿事进少傅卒年七十七赠太保绶才不逾中人然歴三镇所奏辟及绶时位将相者九人河东李进贤者以赀得幸于绶署牙门将元和中进贤累为振武节度使辟绶子澈为判官澈年少治苛刻军中苦之回鹘入辟鹈泉进贤发兵讨之吏禀粮不实次鸣砂焚杀其将杨遵宪还攻进贤左右拒战不胜缒而去奔靖边军乃杀澈而屠进贤家诏以夏绥银节度张煦代之诛乱首数百人乃定


</div>
    <div class="pagination">
<a href="钦定续通志_page164.html">上一页</a><span>...</span><a href="钦定续通志_page160.html">160</a><a href="钦定续通志_page161.html">161</a><a href="钦定续通志_page162.html">162</a><a href="钦定续通志_page163.html">163</a><a href="钦定续通志_page164.html">164</a><span class="current-page">165</span><a href="钦定续通志_page166.html">166</a><a href="钦定续通志_page167.html">167</a><a href="钦定续通志_page168.html">168</a><a href="钦定续通志_page169.html">169</a><a href="钦定续通志_page170.html">170</a><span>...</span><a href="钦定续通志_page166.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
