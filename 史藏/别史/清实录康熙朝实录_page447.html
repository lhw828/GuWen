<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 447 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 447 页/共 681 页</h1>
    <div class="content">○甲寅。以翰林院编修凌绍雯、为四川乡试正考官礼部员外郎刘谦、为副考官。翰林院编修胡润、为广东乡试正考官兵部郎中刘凡、为副考官。翰林院检讨姜承＜火鼎＞、为广西乡试正考官。刑部员外郎陈宗彝、为副考官。翰林院检讨阿金为福建乡试正考官。工部主事潘鹏云、为副考官。　　

○乙卯。谕大学士等、黄河、运河、关系紧要。今值伏汛水涨之时、应拣选贤能官员、各处分守。见随于成龙效力官员甚多。令其酌量拣选奏闻。将河工危险之处、分给看守。　　

○正红旗蒙古都统一等公彭春、以老疾乞休。允之。　　

○丙辰。上诣皇太后宫、问安。　　

○以故云南猛卯安抚使衎瑄子衎珌袭职。辛酉。谕大学士等选授云南、贵州、四川、官员故违限期处分解任希图另补善地其续选之员不能一时即至每致员缺久悬。嗣后将此辈计月多寡革职留原任效力则不肖之徒知有处分、赴任自速矣　　

○理藩院题盗马贼犯图萨应拟正法上曰、往者塞外多盗。近朕遣人教养蒙古、申严法禁盗贼屏迹。四十八旗各获生理。风俗稍醇。而图萨独先犯禁、决不可恕且此法非朕创之也。太宗文皇帝时、因蒙古等无房舍墙垣、法令若轻、则马匹难养。故尔定法以警匪类。嗣后有犯此者、杀无赦。　　

○九卿遵上□日、议覆、刑部尚书傅腊塔等、察审原任狭西巡抚布喀、控告四川狭西总督吴赫等侵蚀籽粒一案、应将原任总督今升尚书佛伦、降四级调用。总督吴赫等、革职。其籽粒银两、应免追徵百姓。令在事官员赔偿。上谕大学士等曰、朕详阅此案、甚不明晰。以布喀控告、而处分吴赫。若吴赫控告、又将处分布喀乎。况此案每奉批驳、但拟加重、有是理耶。籽粒事、及吴秉谦叩阍一案、并仓米事、仍著傅腊塔张鹏翮、赴狭西详审。　　

○壬戌。上诣皇太后宫、问安。　　

○以镇国公普奇、为正红旗蒙古都统　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百九十三


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百九十四　　

康熙三十八年。己卯。秋。七月。戊辰朔。享太庙遣领侍卫内大臣公福善、行礼。　　

○谕兵部、近闻直隶各省经制额兵、虚冒钱粮者甚多。殊干法纪。嗣后须痛加省改、严行禁止。如有仍前滥行冒支扣克者、事发定行从重治罪。又直隶各省自副将以下、把总以上官员、督抚提镇、当不时严察。如有衰老庸劣、不谙骑射之员、即行题参。若互相徇隐、或差官察出、或经引见罢斥。或经该部纠参、该管各官、一并严加处分不贷。　　

○庚午。谕河道总督于成龙、朕观河图、要紧应修者两处。前在南方、曾面谕尔、将人字河、芒稻河急行挑挖。闻至今尚未动工、甚属迟误。又河图内。归仁堤、便民闸等口俱已堵塞。毛城铺迤下各口、尚未堵塞。既将便民闸等口堵塞、则毛城铺等口所出之水、由何处洩出、必致散漫各处、民大受害。此处关系紧要。宜速议奏。　　

○以故三等阿思哈尼哈番额圣格子进宝寿、袭职。　　

○壬申。赠云南阵亡新?营守备张廷柱、为都司佥书。予祭葬如例。　　

○癸酉。户部尚书马齐、审理山西巡抚倭伦、布政使齐世武、互讦一案、回京复命。得上□日、所审事情、著九卿会议具奏。　　

○刑部尚书傅腊塔、江南江西总督张鹏翮、因差狭西覆审散给籽粒等案、奏曰、前布喀状内干连尚书佛伦。应带往总督吴赫、请解任与佛伦对质。上曰、吴赫著解任。佛伦年老、且系尚书、不必带往尔等此行、务须从公审理。勿更听人言、徇情面。　　

○甲戌。裁广州将军标左营游击一员。设中军副将一员、兼管左营事　　

○丁丑。孝懿皇后忌辰。遣官祭陵　　

○戊寅。上诣皇太后宫、问安。　　

○己卯。旌表河南烈女刘氏、拒奸守贞、惨伤殒命、给银建坊如例。　　

○庚辰。命兵部尚书席尔达、署理四川陕西总督事。　　

○四川提督岳昇龙疏言、打箭炉原系本朝版图、竟被乌思藏强行侵占。康熙三十五年、钦差兵部郎中金图等、会同四川巡抚于养志查勘后、仍霸踞如初、吞占蛮地数千里、侵夺番民数万户。又在木鸦、私造铳炮、屯聚粮草。臣因化林营兵单汛广、移参将驻防。不意彼处喋吧昌侧集烈等、擅发蛮兵数千、占住河东擦道、若仪等堡、不放客商来往。臣一面禁阻茶烟米布。一面密遣臣标中营守备李成瑛、带领官兵五百名、前往化林营贴防。臣已备咨督抚会商。乃抚臣于养志、私遣笔帖式额尔济图等、往来调停、不使臣与闻。并擅止臣所遣防兵。益见私通外番情迹。得上□日、此所奏所情、亦著罗察等、一并察审具奏　　

○旌表湖广烈妇、任仲嘉妻尤氏、逼奸不从、捐躯自尽、给银建坊如例。　　

○壬午。中元节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○甲申。河道总督于成龙疏报、邵伯更楼、高邮九里等处、被水冲决。上谕大学士等曰、朕虑各处闸坝、俱已闭塞、大水一至、必至泛溢、屡谕于成龙、作速挑浚芒稻、人字、两河今竟未挑浚卒如朕言。著速行文巡抚宋荦、令亲赴扬州、淮安、收养被水百姓。江西巡抚马如龙、前奏、江西地方、连年大熟。今岁亦有秋。著行文马如龙、令速运米十万石、至扬州、淮安、交与宋荦。或煮粥。或赈济。相机行事。　　

○乙酉。裁宗人府满员外郎二员。汉经历一员。内阁、满侍读三员。满撰文中书五员。满办事中书八员。蒙古撰文中书一员。蒙古办事中书二员。汉军撰文中书一员。办事中书四员。汉撰文中书二员。汉办事中书六员。吏部、汉军员外郎四员。户部、蒙古郎中四员。蒙古员外郎五员。汉军郎中二员。汉军员外郎六员。汉主事四员。礼部、汉军员外郎二员。兵部、蒙古郎中一员。满员外郎一员蒙古员外郎一员汉军员外郎四员。督捕满员外郎二员汉军员外郎二员。汉主事二员刑部、汉军员外郎八员。工部、满员外郎一员。蒙古员外郎一员。汉军员外郎四员。汉员外郎二员。理藩院、汉院判一员。汉知事一员。汉副使一员。满司务一员。蒙古司务一员。都察院、汉军御史三员。汉军都事一员。通政使司、汉参议一员。大理寺、汉寺丞一员。汉寺副一员。汉军评事一员。起居注、满字主事一员。汉字主事一员。詹事府、汉中允一员。汉赞善一员。司经局、汉正字一员。汉录事一员。太常寺、汉协律郎一员。汉赞礼郎二员。汉司乐二员。光禄寺、汉少卿一员。汉寺丞一员。鸿胪寺、汉序班四员。行人司、汉行人四员。　　

○九卿议覆、户部尚书马齐疏言、臣遵上□日察审山西布政使齐世武、与巡抚倭伦互讦一案、革职太原府知府孙毓璘、原任大同府知府郑润中、亏空库银仓米等项俱实、巡抚倭伦、并不查明题参、将布政使齐世武详文驳回、反令知府李成龙、代孙毓璘捐补亏空。又原任汾阳县知县李联、亏空案内、有民欠银两、经汾州府通判韩开藩、将民欠徵解、巡抚倭伦、反指为科派。以布政使齐世武等、隐讳不报、擅行题参。应将巡抚倭伦、降三级调用。布政使齐世武、详报孙毓璘等亏空、经巡抚驳回、后并不再报。又于李联亏空案内、并未声明民欠。应将布政使齐世武、降一级调用。俱应如所题。从之。　　

○叙西路出征噶尔丹功。归化城副都统阿毓玺等二十员、各给一拖沙喇哈番世职。　　

○以两淮白驹等十四场灶户、屡被水灾、免康熙三十七三十八两年、应徵银三万三千六百两有奇。　　

○丙戌。上诣皇太后宫、问安。　　

○丁亥。工部侍郎罗察、内阁学士布泰、奉差往审四川巡抚于养志、提督岳昇龙互参一案、请训上□日。上曰、尔等往审之事、甚为紧要。宜从公审理。勿得偏私。此事发端甚少、而参劾浸大。若竟据所参究治、事必滋蔓矣。倘所参是实、不必拘拏。止著离任议罪。　　

○己丑。以内阁学士噶礼、为山西巡抚。　　

○以翰林院侍读学士史夔、为浙江乡试正考官翰林院检讨觉罗满保、为副考官。翰林院编修查昇、为江西乡试正考官。吏部郎中黄宫柱、为副考官。翰林院编修陈梦球、为湖广乡试正考官。中书科中书舍人苏伟、为副考官。　　

○庚寅。以故四川酉阳宣慰使冉永沛子冉元龄、袭职。　　

○工部议覆、河道总督于成龙疏言、运河各坝堵闭全河之水、俱由金湾三闸、入人字河、芒稻河、下江。水势湍急、宣洩不及、以致漫溢。目下上流水势、俱各消退。独高邮、邵伯、日见盈满。请于凤凰桥起、至王家庄止。疏浚深通、直达湾头河。又自董家沟起、至朱家桥止。旧有河形、亦疏浚深通直达八港口、则漫涨之水可以渐消。应如所请。从之。　　

○辛卯。以故一等阿思哈尼哈番巴颜图子巴尔度三等阿思哈尼哈番顾穆亲叔之孙马尼岱、各袭职。　　

○管理钱法户部右侍郎鲁伯赫疏言、宝泉局中现今收贮废钱、搀铸四年、尚属有余。且红铜钱、铅多铜少、以致折耗甚多。请将红铜钱、小钱、停其交送宝泉局。得上□日、著户部堂官亲往验看。议奏。寻户部尚书马齐覆奏、臣等亲至宝泉局、将红铜钱销毁验看、果系铅多铜少。应如所请。停其收买。从之。　　

闰七月。丁酉朔。升詹事特默德、为内阁学士兼礼部侍郎仍管詹事事。　　

○戊戌。谕礼部、妃张雅氏、性行温良克娴内则久侍宫闱敬慎素著。今以疾逝。深为轸悼。其谥为敏妃应行礼仪。尔部察例行。　　

○庚子。吏部尚书熊赐履、以老乞休慰留之　　

○四川提督岳昇龙疏言、巡抚于养志、疏参臣为打箭炉生事发兵。并列款诬陷。臣查打箭炉各处地方。向系藏人霸占抚臣从前查勘、受贿通同、不问侵占地方。止议贸易。目今诡谋密计买嘱藏番彻兵仍将经制弁员、送与藏番为质。臣又查打箭泸通商卖茶抚臣行私自便。每年发茶八十余万包私受茶税数万两。现有荣经县私票、并各茶商可证得上□日、此事亦著罗察等、一并察审具奏　　

○壬寅。山西巡抚噶礼陛辞上谕曰、凡巡抚赴任朕俱有训上□日然遵谕而行者甚少山西地方被温保科派、迄今百姓受困倭伦居官虽无甚劣处、而于科派不肖之员、不行题参、是以大失民心尔到任后务要勤劳爱民居官若好、朕即超擢。否则即行罢斥惟尔自取。朕断无所瞻徇也　　

○谕大学士等、内阁学士恩丕为人乖张徒事奔竞。并不勤劳公事。著革退。　　

○以右春坊右庶子陈元龙为狭西乡试正考官。翰林院检讨海宝、为副考官。翰林院侍读张廷枢、为江南乡试正考官。户科给事中姜橚、为副考官。　　

○湖广提督林本直疏报镇筸一协、逼近苗巢、而红苗尤称悍野、夹于蜀楚黔三省之中、出没不常、每潜聚伏草、擒窃人畜勒银赎取。官兵巡防严紧则抵死格斗。本年六月初四等日、截陷护粮游巡兵丁六十余名。臣随令中军参将朱绂等、统率汉土官兵、追擒首恶、以靖边疆下部知之。　　

○癸卯。三等阿思哈尼哈番祁兰布、因年老解退。以其孙继寿、袭替　　

○甲辰升工部郎中满都、为山西布政使司布政使。　　

○戊申。上诣皇太后宫、问安。　　
</div>
    <div class="pagination">
<a href="清实录康熙朝实录_page446.html">上一页</a><span>...</span><a href="清实录康熙朝实录_page442.html">442</a><a href="清实录康熙朝实录_page443.html">443</a><a href="清实录康熙朝实录_page444.html">444</a><a href="清实录康熙朝实录_page445.html">445</a><a href="清实录康熙朝实录_page446.html">446</a><span class="current-page">447</span><a href="清实录康熙朝实录_page448.html">448</a><a href="清实录康熙朝实录_page449.html">449</a><a href="清实录康熙朝实录_page450.html">450</a><a href="清实录康熙朝实录_page451.html">451</a><a href="清实录康熙朝实录_page452.html">452</a><span>...</span><a href="清实录康熙朝实录_page448.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
