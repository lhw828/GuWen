<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1340 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1340 页/共 1860 页
  </h1>
  <div class="content">
   ○谕军机大臣等、据英廉奏、现在京师钱价日增。纹银一两。止易大制钱八百八十五文。较之四月。少换制钱七十文。恐有狡狯商民。囤积钱文。乘间射利。现在严密访查。仍出示晓谕。并请敕下顺天府、五城、一体查办等语。市肆钱价。随时长落。亦属常有之事。何至数日之间。骤长至七八十文。且恩赏钱粮。尚未支放。何以自五月以来。即行增价。其中必有奸商。囤积居奇。藉词射利。止须将倡言为首者。访拏重治数人。自皆闻而知畏。钱价定当渐就平减。庶为正本清源之道。若交五城通行查办。必致迹涉张皇。至于出示晓谕。尤恐奸民、自幸其计已售。益复肆为蛊惑。于事转属无益。著传谕英廉、选派妥干兵役。于京城内外。严密访查。并交袁守侗、蒋赐棨、一体设法密查。如确访有倡言擡价之徒。即行严拏。从重治罪。以示惩儆。仍将查办情形。及现在钱价有无增减之处。据实覆奏。　　

○丁酉。谕、热河引见吏部月选等官。著仍照往年之例。派福隆安、一体带领引见。　　

○谕军机大臣曰、孙嘉乐奏考试情形一摺。据称、岁考各属诸生。每多疵颣之卷。不敢妄邀虚誉。严定等第。统计两迤劣等。较前多至数十人等语。其说固是。但只可用之江浙。不宜用之滇省。已于摺内批示。滇黔粤西。地处边陲。其人文原不及内地。学政按试各学。只须严切训谕。俾各生恪守卧碑。祇遵功令。遇有唆讼滋事者。随时究治。至考试生童。惟当秉公甄拔。并严查枪冒撞骗之人。勿使滋弊。自足以昭劝惩而饬士习。其文风高下。只宜因地取材。量为培养。若必求全责备。去取从严。且欲经解诗赋。事事淹通。此于江浙等大省则然。边方士子。见闻浅陋。未必尽能领会。绳之太过。大率欲从末由。转不能使其心皆诚服。孙嘉乐、锐意求精。未免过当。所谓知其一。不知其二也。将此传谕该学政。并令广西、贵州、学政知之。　　

○戊戌。旌表逼嫁捐躯山东单县民程学曾妻张氏。　　

○己亥。谕军机大臣等、据英廉等覆奏、京城钱价。略为稍减。每银一两。多易小制钱十余文。是必奸狯之徒。稍闻查拏之信。心知警惧。故渐行减价。现在严密访拏等语。所办是。已于摺内批示矣。奸商敢在辇毂之下。倡言擡价。以致数日之间。骤长至七八十文。及一闻查拏。即渐次稍减。是钱价之长落。由于市侩之把持。其情甚属可恶。不可不拏获一二人。惩一儆百。以靖刁顽而安市肆。著传谕英廉、会同袁守侗、蒋赐棨、一体设法。上紧严密访查。务得数人。讯究确实。从重治罪。毋致日久生怠。仍将现在有无查获缘由。据实覆奏。　　

○是月。两江总督高晋、江南河道总督萨载、会奏、臣高晋在工二十余年。历经黄流倒灌。河道停沙。通塞靡常。变迁莫定。不惟海口茫茫万顷。无可施工。即黄河坍涨。亦难疏治。惟有将清口内、通湖引河。设法挑挖。使得畅流。汇黄东注。并力刷沙。则黄河不浚自深。海口不疏自治。补偏救弊。此或一法。向来洪湖志桩。存水九尺。是湖水未能畅出。遇黄盛涨。必有倒灌之虑。则黄运两河。淤垫在所不免。臣等再四熟筹。必须于冬春水落时。照依各引河宽长丈尺。两头煞坝。大加挑挖。并将清口东西坝基址。移下一百六十丈。使清水畅流有力。批、此系治本之论。宜实力为之。又奏、清口之西。所建各架木龙。原以挑溜北趋。冀刷陶庄积土。使黄不逼清之意。历年虽著成效。但骤难尽刷。若于陶庄迤上积土之北。开挖引河一道。使黄水离清口较远。清水益得畅流。至周家庄会黄东注。不惟可免倒灌。而二渎并流。河海淤沙。渐可攻刷。即堰、旴、工程。亦可资稳固。所谓治淮即以治黄。舍此别无良法。批、此亦一法。勉为之。又奏、现在伏汛将届。情形不定。请于霜降后。相机酌办。得旨、此奏皆合机宜形势。是治淮黄一大关键。届时妥为之。　　

○江苏巡抚杨魁奏、臣于五月初四日。到苏任事。苏城烟户浩繁。民食最重。目下粮价虽平。究系青黄不接。现饬禁海口透漏。并察富商囤积等弊。至刑名案件。加紧赶办。仓库钱粮。彻底清厘。断不敢少有因循。得旨、好。诸事勉为之。要之以久。转不必以新到任、见更张风利也。　　

○江南河道总督萨载奏、高堰、山旴、二厅。砖石要工。向遇风浪撞掣塌卸。始随时购办。动经数月。只得暂将柴草。先为缕护。稍不坚实。续掣堪虞。请照沿海石塘、豫办工料之例。在库贮项下。酌发二厅石料银、各一千两。桩木银、各一千两。勒限购办。运工备用。遇有修防动用。就款开销。仍照数买还。以足额贮。得旨嘉奖。　　

○署湖广总督湖北巡抚陈辉祖奏、两湖弁兵。近年从征川省。由军营拔擢、咨回本省补用者。当时止按得功先后。不拘远近。遇缺即补。今凯旋归伍。有拔补之缺。距原籍在二千里内外者。共计六七十员。既于操防巡查情形。未能熟悉。且有亲老子幼。难于携带。情殊可悯。请将远补各弁。互调各归近处。以示体恤。从之。　　

○山西布政使黄检奏、前因臣护抚篆、奏请拣发州县、升署道员二摺。于抚臣起程后。办理过急。奉旨训饬。惶惧实深。嗣后当虚心谨慎。不敢稍有骄纵。得旨、总之不可躁进。躁进适所以自迟。慎之。不可孤朕教训期望之意。朕即忘汝。肯忘汝祖父乎。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千九


大清高宗法天隆运至诚先觉体元立极敷文奋武孝慈神圣纯皇帝实录卷之一千十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。六月。庚子朔。置文渊阁官制。谕昨四库全书馆。呈进裒集永乐大典散篇内。有麟台故事一编。为宋时待制程俱撰。具详当时馆阁之制。所载典掌三馆秘阁书籍。以执政领阁事。又有直秘阁、秘阁校理等官。颇称赅备。方今搜罗遗籍。汇为四库全书。每辑录奏进。朕亲加披阅厘正。特于文华殿后。建文渊阁弆之。以充策府而昭文治。渊海缥缃。蔚然称盛。第文渊阁、国朝虽为大学士兼衔。而非职掌。在昔并无其地。兹既崇构鼎新。琅涵环列。不可不设官兼掌。以副其实。自宜酌衷宋制。设文渊阁领阁事总其成。其次为直阁事。同司典掌。又其次为校理。分司注册点验。所有阁中书籍。按时检曝。虽责之内府官属。而一切职掌。则领阁事以下各任之。于内阁、翰詹、衙门内兼用。其每衔应设几员。及以何官兼充。著大学士会同吏部、翰林院、定议列名具奏。候朕简定。令各分职系衔。将来即为定额。用垂久远。至于四库所集。多人间未见之书。朕勤加采访。非徒广金匮石室之藏。将以嘉惠艺林。启牖后学。公天下之好也。惟是镌刊流传。仅什之一。而钞录储藏者。外间仍无由窥睹。岂朕右文本意乎。翰林原许读中秘书。即大臣官员中。有嗜古勤学者。并许告之所司。赴阁观览。第不得携取出外。致有损失。其如何酌定章程。并著具议以闻。寻议、请参仿宋制。置文渊阁领阁事二员。以大学士、协办大学士、翰林院掌院学士、兼充。总司典掌。置文渊阁直阁事六员。以由科甲出身之内阁学士、由内班出身之满詹事少詹事、侍读侍讲学士、汉詹事、少詹事侍读侍讲学士等官、兼充。同司典守厘辑。置文渊阁校理十六员。以由内班出身之满庶子、侍读、侍讲、洗马、中允、赞善、编修、检讨、汉庶子、侍读、侍讲、洗马、中允、赞善、修撰、编修、检讨、及由科甲出身之内阁侍读等官、兼充。分司注册点验。以上皆为定额。仍仿宋代馆职结衔例。一切章奏文移。令其系衔于本衔之上。如遇缺员。领阁事、直阁事、由翰林院具疏请简。校理、由领阁事大学士、会同掌院学士遴员引见。如遇出差。照日讲官例请署。再管钥启闭。内府司存。亦宜参仿宋制。置提举阁事一员。以内务府大臣兼充。如遇缺员。即由内务府具疏请简。再排次清厘。似非内府员役所能。亦宜参仿宋制。置文渊阁检阅八员。以由科甲出身之内阁中书兼充。如遇缺员。由领阁事大学士遴员奏补。至阁中书籍。若概许开函繙阅。不无黦损。请俟全书告竣后。各藏副本于翰林院。如大臣官员、欲观秘书。准其告之领阁事。赴署请阅。有愿持笔札就钞者亦听。不许私携出院。如遇有疑误。须对正本者。令其识明某书某卷某页。汇书一单。告之领阁事。酌派校理一员。同诣阁中。请书检对。从之。　　

○辛丑。谕曰、高晋奏、审明两淮运使大堂失鞘一案。解员陈文栋、库大使宋炎、知事刘天焘、私自赔银。捏报捞获。陈文栋业经革职。请旨将宋炎、刘天焘、革职审问。并将两淮盐运使边廷抡、交部严加议处等语。宋炎、刘天焘、俱著革职。交该督提同案内人证、严审分别定拟。边廷抡、著交部严加议处。　　

○谕军机大臣曰、高晋奏、审明两淮运使大堂失鞘一案。将盐运使边廷抡附参。已有旨交部严加议处矣。边廷抡、身为运使。本署大堂有失鞘之事。即应一面严缉赃贼。一面将解员、库使、据实揭参。乃仅责令库官等速缉赃贼。迟则揭参治罪。空言饬吓。已属非是。及该解员等、通同赔银、掷入檐前井内。妄称捞获。该运使又不能究出实情。辄尔颟顸禀报。其咎实无可逭。岂堪复胜运使之任。至高晋奏、虽有该运使等揭报前来之语。乃复狃于外省陋习。欲为边廷抡宽免处分。其实此事。系高晋查出。与边廷抡何涉。岂容妄为开脱耶。著传谕舒赫德、阿桂、于议处此案时。查明定例。将边廷抡、或予降调。或予革职。即行妥议具奏。并不得援揭报免议之例。　　

○又谕曰、高晋奏、审明两淮。运使大堂失鞘一案。解员等私自赔银。捏报捞获。已有旨交该部办理矣。此项饷银。据称于二月十二日装齐。堆贮运使大堂。至次日天明查点。已失去一鞘。当时运使边廷抡闻知。即应将该解员、并库大使等揭参。何以仅令速缉赃贼。迟则揭报。空言饬吓。至解员陈文栋、批领饷银。疎防失鞘。出银赔偿分所当然。彼时若据实禀明。尚可原宥。乃与库官、知事、商同凑银。装入剩鞘。乘夜抛掷井中。捏称捞获。装点欺诈。其咎实由自取。而边廷抡、以近在署中之事。既不能豫为防范。复不能早为觉察。其人尚堪胜运使之任耶。至此案赃犯。前据伊龄阿奏、系王天荣、钱玉所窃。朕以其情节支离。难成信谳。谕令高晋另行审办。著传谕高晋、仍遵前旨。彻底根究。务获正贼。起出原赃。审明定拟具奏。至摺内所称、据该运使等揭报前来之语。殊属非是。此事乃高晋查出。并非边廷抡举发。何由揭报。高晋加入此语。不过狃于习套。欲为边廷抡开脱。冀免处分耳。高晋不宜出此。著饬行。　　

○吏部议准、贵州巡抚裴宗锡疏称、大定府属水城通判。管理福集厂铅运。每年额解二百二十余万斤。该厅管辖地方。仅常平、永顺、二里。本处夫马不敷。查水城厅外。有隶宁远州之时丰、岁稔、崇信、三里。距州甚远。请就近拨归水城通判。夫马雇觅较易。实于运务有益。该三里额徵秋粮一千九百余石。应改令赴厅完纳。该州旧辖九里。额定进学十五名。今既以三里归厅。亦应裁州额三名。拨添该厅。附入府学。从之。　　

○壬寅。上诣皇太后行宫问安。　　

○癸卯。谕军机大臣等、昨据富明奏报、五月二十六日。正定等处。得有透雨。今日又据达齐奏报、五月二十六日。宣化等处。得有透雨等语。正定、宣化等处。此时始据奏报得有透雨。则前此未透可知。前据周元理于五月内。奏报雨水情形。虽云各属均已沾足。未经详悉分叙。不知正定、宣化、两处从前所得之雨。是否足资沾润。该处田禾。曾否及时耕种。或得此次透雨。始行补种齐全。著传谕周元理、即将正定、宣化、二府属雨水田禾。实在情形。查明据实迅速覆奏。寻奏、得雨沾足。杂粮畅发。晚禾布种齐全。得旨、览奏欣慰。　　

○甲辰。旌表守正捐躯江西新昌县民吴身端妻李氏。　　

○乙巳。谕军机大臣曰、英廉等覆奏、查办京城钱价顿贵一事。查获经纪马成骐、勾通商人高擡时价。现在设法研讯。仍将擡价之奸商铺户。上紧访查等语。已于摺内批示。此事既经查出经纪马成骐、希图用钱。暗中增价。供认不讳。即系倡议增价之人。止须将该经纪、照例治罪。其余铺户人等、俱可不必深究。但恐奸商等、妄以为法不及众。日久仍复效尤。著传谕英廉、袁守侗、蒋赐棨等、即遍行出示晓谕。以此次尚系初犯。且一闻查拏。钱价即日就平减。是以止将为首之人惩治。嗣后如有不法商侩。仍然商通擡价者。定行严加穷究。一并拏获治罪。决不再为宽贷。于京城内外。及钱市铺门。黏贴多张。俾奸商猾侩。触目警心。庶不敢逞其故智。　　

○又谕曰、伊勒图奏、据安插巴里坤之安南厂徒内。有祁山昆、祁盛小等、三十三人呈称、伊等原籍。俱有父母妻子。恳请行文本省。查明送至巴里坤。一同居住。其伊犁、乌噜木齐等处。现在一体查询办理等语。所奏可准行。祁山昆等、原籍既有亲属。情愿搬移同住。若遣送前往。伊等得以团聚安居。即可借以羁绊其身。免致在配脱逃滋事。于口外安插匪犯事宜。亦属有益。从前发遣时。原应询明各犯、有无愿带家口者。奏闻分别同遣。此即熊学鹏办理不善之处。著传谕李侍尧、俟伊勒图等移咨到日。即按单查明、各该厂徒原籍家口。办给口粮车辆。咨明经过各省。递送巴里坤等处安插居住。至此案厂徒。江苏、安徽、浙江、河南、四省。均有分别安置之犯。并著传谕各该督抚、查询各该犯等。如有情愿将原籍家属、搬至配所一同居住者。即咨明本省。一体办理。并著附便奏闻。　　

○又谕、据伊勒图奏、安插厂徒一摺。另单内开、发遣乌噜木齐、巴里坤等处厂徒。九百零三名。除沿途患病留养、脱逃、已故、一百四十二名等语。此等厂徒。私越边境滋事。逃回内地。其罪本无可逭。因其人数太多。是以酌量情节轻重。发往新疆。及各省安插。屡经降旨沿途督抚、严饬各属小心管解。毋致疎虞。如有脱逃。即于就获处所。照改遣人犯例。立时正法。乃自分起押解以来。经过各省地方甚多。惟湖广、江西、奏到三案。其余各省。并未报有中途脱逃之事。即湖广、江西、已奏三案。除赖鹏万、杨德万、业经拏获正法。其巫朝龙一犯。迄今未报弋获。可见各省督抚、于要犯脱逃。全然不以为事。所谓派役严缉者。亦不过以空文塞责。毫无实际。此等陋习。牢不可破。其何以惩奸顽而肃吏治。俱著传旨申饬。仍著将此案发遣新疆厂徒、经由之各省督抚、查明各犯在何省脱逃几名。因何不行具奏。并曾否弋获之处。即行覆奏。　　

○军机大臣议覆、成都将军明亮奏称、通藏要路之硕板多、石板沟、巴塘、里塘、四处。道里辽阔。间有夹坝。请于各营汛明干都司、守备内。拣派四员分驻。以资弹压。又请于里塘地方。添驻土马兵一百。以资巡哨。均应如所请。从之。　　

○丙午。谕军机大臣等、连日召见正定镇总兵嵩安、及建昌镇总兵灵山、二人俱在军营著有劳绩。人亦明白去得。因降旨列入后五十功臣。将原拟之福珠里、倭昇额、二人换去矣。灵山尚在热河。已令军机大臣。将伊带兵出之处。询明具奏。嵩安于初二日召见后。即令回京。束装赴任。计其到京后。自尚有数日居住。著传谕舒赫德等、将嵩安劳绩。询明覆奏。至嵩安、灵山、俱应画像。并著阿桂、丰昇额、传至造办处。为伊等绘画。　　

○又谕、据毕沅奏、甘省本年入夏以后。雨泽缺少。各属禾苗受旱。业已成灾。除被旱稍轻之处。统领秋成勘办。其被旱较重之兰州、巩昌、平凉、凉州、甘州、西宁、肃州、秦州等、各府州所属。节候已迟。不能补种秋禾。现饬道府亲往查勘等语。甘省盼雨已久。今虽于十二、十四日。两次得雨二三寸。于田禾未必有济。看来旱象已成。被灾州县。约二十余处。所有乏食贫民。亟须及早抚恤。勒尔谨、此时自己回任。善为妥办。著传谕该督、即将被旱各处。切实查勘。所有应行抚恤之处。即董率各属实心妥协经理。务使闾阎均沾实惠。毋致稍有失所。仍将如何查办情形。据实覆奏。并谕毕沅知之。　　

○又谕、据文绶奏称、新设成都将军衙署。应需添建。拟将副都统衙门。改为将军公署。无庸修补。其副都统衙署。另行添建等语。自应如此筹办。但副都统衙署。非将军可比。止须酌盖二三十间。足敷居住。毋得过事宽宏。致滋糜费。将此传谕知之。　　

○又谕、据文绶覆奏、军需赏号一项。现在饬查分别赔缴。至总督出口。需用赏号。应于养廉内自行支给。所有相沿赏号名色。永远裁革等语。自应如此办理。又据称、新设之成都将军。所定养廉较少。每年拟添公费银。或二千三千之数。以资赏犒。恭候钦定等语。将军每年出口两次。抚绥弹压。赏号在所必需。自应酌添公费银两。俾敷应用。著每年给银二千两。即于余茶息银内。照数开支。以资用度。　　

○又谕、据绰克托奏称、将阿克苏、赛哩木、拜城回丁。共查出二千六百十八户。现据禀称、情愿将初定官租。与旧住回人。均摊交纳。并可略增。请将阿克苏回人。交纳粮石。毋庸折交红铜。另将红铜作为加增之项。每年令其解送伊犁等处等语。从前雅德等、具奏喀什噶尔回子、生齿日繁。请移住伊犁。令其耕种交租。朕以其所办妥协。降旨允行。并传谕各回城。有似此者。一体办理。特因该回人等生计起见。并非令其多纳官租也。今绰克托等、查出阿克苏赛哩木、拜城回人余丁。但当将初定之租。令其与旧住回众等、均摊交纳。若复加增。令其交纳红铜。转非朕抚恤回人之意。著传谕绰克托、此项查出之回丁。只令照纳官租。不必另交红铜。其应解送伊犁之铜。仍照旧办理。并着绰克托、传谕阿奇木伯克鄂斯满、密尔普拉特、阿布都尔满等知之。　　

○成都将军明亮、参赞大臣舒常、四川总督文绶、四川提督桂林等会奏、自桃关出口。至巴朗拉。计十四塘。请每塘安兵五名。于内地额兵内酌拨。并于适中之卧龙关。酌派千总一员。带兵十名驻劄。各汛文报。俱令稽察。其自巴朗拉以外。自松林口、至鄂克什官寨。共五站。于留驻儹拉屯防兵内拨设。仍归美诺新营管辖。报闻。　　

○丁未。谕曰、王杰现出学差。所有刑部侍郎事务。着钱汝诚署理。　　

○谕军机大臣等、据文绶奏成都将军拟添公费摺内夹片声称、成都副都统。每年亦须出口。盘费赏犒。在所必需。可否量为加增公费之处。恭候钦定等语。成都新设将军。控驭番地。兼辖文武。其体制即与总督无异。是以令其每年出口两次。抚绥弹压。理应酌添公费银两。以备赏犒之用。至副都统、本属旧有之员。与将军同驻省城。亦有应办事件。若令其出口巡查。地方官、自不能照将军统属之体相待。未免呼应不灵。于控驭番境之事。未必有益。且两金川新设营汛之处。既有将军一年两次巡查。又有提督桂林、常驻镇抚。毋庸复令副都统出口巡查。其所请酌添公费之处。亦不必议给。将此传谕知之。　　

○又谕、前因大功告竣。各路军营、存贮火药太多。谕令明亮等、于各镇协营汛。宽为储备外。余送口内营协较大之处。收贮备用。今日据明亮等覆奏、以火药五年后。类多发变。须搀合新鲜硝磺。尚可搭配。但运赴口内。脚价甚钜。除美诺等处、所存火药。分散各营备用外。其大板昭局内、火药铅丸十二万余。即收该局存贮等语。火药运送口内。核其脚价。既较内地制造。为费较多。自应即存原处备用。但火药存贮日久。尚恐霉变。而铅丸则虽历年久远。其质不至损坏。而每年操演。铅丸非所常用。其存积更多。著传谕明亮等、即饬各将弁、将各处所有铅丸。收贮妥密之地。派拨弁兵。小心看守。仍不时派员稽查。毋致稍有疎失。其大板昭多余火药。并著一体严密收贮。以备将来搀合制造之用。　　

○以詹事沈初、为礼部右侍郎。通政使申甫、为左副都御史。　　

○戊申。上诣皇太后行宫问安。　　

○谕军机大臣等、今日召见河南卓异知府陈锡钺、询及伊由山安河务同知卓异。升任怀庆府知府。该员既由河工人员升任。在工曾否有出力之处。于河务一切情形。是否熟谙。将来能否堪胜河工道员。著传谕高晋、即行据实覆奏。　　

○又谕、今日户部奏覆、福建南安县、历年徵收陈万策入官田地谷石、多寡不同一案。请委道府大员、勘明酌定租数等语。已派蒋允瀄、奇宠格、前往查核矣。此项田亩。从前既收至二百数十石。何以近年徵收。渐次减少至一百八十余石。必系年久因循。胥役等不无。侵蚀漏瞒。未必能尽收尽解。蒋允瀄、奇宠格、往彼履勘确核。自可得其实情。著传谕钟音、余文仪、于该司道查覆到时。即行核明。据实具奏。　　

○己酉。谕、前据正白旗满洲都统裕亲王等奏、郎中图桑阿、因在云南大理府知府任内。分赔代赔各项。除已完银二万一千六百九十八两零外。尚未完银二万一千九百六十三两零。无力完交。请将图桑阿、现报出住房田产。变价入官抵项。其余银两。于图桑阿、及伊子伯起、孙永安、所得俸银钱粮。全行坐扣一摺。因令军机大臣、将伊应赔各项。查开清单呈览。兹阅单内。其自赔银两。为数不及一万四千。余俱分赔摊赔之项。且已完交银二万一千余两。计其应赔之数。业已过半。是图桑阿尚有良心。顾惜颜面。非若诺穆亲、全未完缴者可比。其单内所开、摊赔公阿里衮名下、分赔餧养马匹疲瘦银、三千六百五十余两一项。丰昇额此时虽以户部尚书署兵部。将来自当仍回户部。所得分例。较为宽裕。可以陆续完交。毋庸复令图桑阿摊赔。至其余分赔摊赔各项。自可于同案各员内。摊赔归款。所有图桑阿名下、未完银二万一千九百六十三两零。著加恩宽免。其报出田房等项。仍著给还。伊本身及子孙俸饷。亦不必坐扣。　　

○又谕、据杨景素奏、招远令朱承烈、年力渐衰。办事拙滞。请改补教职一摺。已批交该部矣。细阅摺内。该员系举人出身。从前曾任教谕。会试下第。拣选分发等语。因思教职升用知县人员。似此拣发者少。而由现任教职。经督抚学政、保举堪膺民社、在吏部铨选者多。从前曾因保举教职得缺后。仍复改教者。降旨吏部、将原保之督、抚、学政、定以处分。但行之日久。恐督抚等、于保奏时。不甚经意。而于改教时。不将其曾由教职保举之处。详晰声叙。含糊混过。亦未可定。著交该部、嗣后遇督抚题奏知县改教人员、摺奏到部。留心察核。如有曾任教职之人。除由下第拣选分发。及举人、进士、本班截取选授知县者。毋庸查议。若原保之督抚升调他省。见所保之员。难胜民社。不肯回护前非。据实奏请改教者。自应免其处分。止将原保之学政议处。其余保举堪膺民社之教职。有仍改教者。所有原保之督、抚、学政、均应照例议处。若该督抚于改教摺内。不将原系教职保举之处声叙。经部查出。将该督抚、严加议处。倘该督抚瞻徇原保之上司情面。任意姑容。经朕察出。或经科道纠参。必将该督抚、重治其罪。其如何分别定例之处。并著该部详议具奏。寻议、原保之学政。或有升转。与该员同省。能据实查办。免其处分。止将原保之督抚议处。其原保之藩臬以下各上司。悉视此例。分别查办。至该督抚、于奏请改教时。含糊声叙。经臣部查出。随本查参。照徇情例、降二级调用。倘该督抚瞻徇姑容。查出将该督抚、革职治罪。从之。　　

○庚戌。谕军机大臣等、据毕沅覆奏、甘肃兰州省城。于二十四日。续得雨三寸。附近州县。亦同日均沾。俱二三寸不等。虽土脉久乾。不能透足。而受伤未甚之禾苗。颇足以资长发。其被灾处所。现在确查妥办。并先行酌借仓粮。使贫民口食有资等语。前以甘省土瘠民贫。今岁被灾较重。朕心深为廑念。已传谕勒尔谨、速行回任。统率各属、切实查勘。善为抚恤。今日据勒尔谨奏到、接奉此旨。星驰回任。已于摺内批示勉力妥办矣。今年甘省被旱处所较多。且系积歉之区。闾阎生计。不无拮据。必须及早抚绥。俾免失所。著传谕勒尔谨、将应行抚恤各事宜。督饬各属、妥协经理。至办理灾赈地方官、自不敢藐法侵蚀。但不肖吏胥里长人等、克扣中饱。想所不免。该督自宜饬属严加查察。如有此等蠹役。即从重处治。惩一儆百。务使贫民均沾实惠。以副朕轸念灾黎至意。将此由五百里传谕知之。　　

○以正黄旗蒙古副都统普尔普、兼署正白旗满洲副都统。　　

○辛亥。谕军机大臣等、据阿桂等奏、绘画功臣图像。正在陆续进呈。并将已画、未画、及行文查取小像各员。分别开单呈览。自应如此办理。至另片所奏、行文明亮处。咨取各土司土舍等图像一单。其事殊有关系。番人素性多疑。忽见将军处。令伊画取小像。必心生猜惧。妄意以为图形镇压。甚或疑天朝于平定两金川后。又将办及绰斯甲布等土司。致令传布惊惶。各怀顾虑。于安辑蛮陬之道。大非所宜。且此等土司。列在后五十功臣。非若前五十功臣。另须汇画成卷。亲书像赞者可比。其画像与否。本属无关紧要。阿桂、丰昇额、在彼统兵已久。伊等面貌。皆所熟识。而番人形状。彼此相仿者多。即当就在京所有番众内。择其约略相似者。指示画工。令其绘像备数足矣。又何必远道求图。致生疑畏。且番境传神。未必即能酷肖。复经摹写。更至失真。其与仿佛拟画者。又何以异耶。或此时暂行写得。俟伊等轮班朝觐时。再行改定。使其见内地将军大臣等、皆有画像。彼亦得厕身图列。必以为荣。而不以为惧。不过迟早之间。而事之可否。相去判然。阿桂等平日办事精细。岂于此等处。竟未计及耶。经朕指示。阿桂等谅必心服。亦必自笑其疎也。所有行文明亮咨取土司土舍图像一节。如尚未行文。即行停止。若已经发去。著阿桂等、由六百里寄信明亮。迅速将原文赶回。不必传知土司。　　

○增定解运铜铅开行迟延处分。吏部议奏、铜铅各运。定例二八月开行。各运员自滇、黔、赴泸州、重庆、以及开行抵通。俱有例限。及迟延处分。而未开行以前。该员恃无限例。竟有迟逾数月者。自应增定处分。以重责成。请嗣后、将委员在泸州、重庆、耽延不按限开行者。逾限不及一月、降一级留任。上司罚俸一年。逾限一月、降一级调用。两月以上、降二级调用。三月以上、降三级调用。四月以上、降四级调用。五月以上、革职。上司各降三级留任。从之。　　

○壬子。谕、据闵鹗元参奏、定远县知县倪存谟、于英山县任内。审理僧广明、因奸致死杜得正一案。不能审出实情。转将尸子杜如意、刑吓。误认杀父重罪。又缘犯案已久。希图规避处分。删去尸亲两次呈词。捏作访闻详报。以致案情颠倒。几成冤狱。请旨将倪存谟革职等语。倪存谟、著革职。　　

○谕军机大臣等、昨据勒尔谨奏、途次接奉谕旨。知甘省各属被旱情形。随即兼程驰回甘肃。率属实力查办。兹复据王亶望奏、皋兰等二十九州县。禾苗被旱。业已成灾。五月二十二三、至二十八九等日。各处有得雨五六寸、至深透者。虽夏禾不及接济。于秋田大有裨益等语。已于摺内批示。一切妥为之。以救穷黎矣。勒尔谨回任。自必督同王亶望、饬属确勘妥办。但竭伊等心力。不过就灾办灾。恃有国家帑项。董率地方官、详慎勘查。实心赈恤。严禁吏胥等、扣克侵肥。使灾黎得以均沾实惠。此虽足卸牧民之责。何尝通盘筹画。计及久远之计哉。如甘省捐监。收粮贮仓。原以备赈赡粜供之用。其法仍不离乎丰敛而歉散。现在被灾之处。夏禾既已无望。其粜价自必加昂。若再令买谷交仓。则市中粮食。价必更长。闾阎日籴糊口。倍觉艰难。自应将此成灾之二十九州县厅、暂停捐监。多留市米。以供民食。其余不被灾各属、粮充价平之地。又当多为收捐。运至办灾处所。以资接济。此亦酌剂盈虚、转移利便之一法。不知勒尔谨等、现系如此筹办否。至甘省地瘠民贫。灾歉几无虚岁。惟将赈济周给。赖以生全。年复一年。究非长策。在朕念切痌瘝。惟恐一夫失所。原不惜岁费帑金。而为地方大吏者、目击民艰。岂可不早为悉心规画。必待其既荒。始藉赈恤以为补救乎。即如乌噜木齐一带。地皆沃壤。可耕之土甚多。贫民果能往彼垦艺。不但可免于饥窘。并可赡及身家。此乃天地自然之美利。供民取携。昔为外夷地。固不可行。今幸入我版图。近在边地。百姓自当咸就乐土。共享丰饶。是以屡谕该督等、善为劝导。俾其群往谋生。自求乐利。而历任督臣、总未有办及者。大率以为人情安土重迁。难以勉强。此固愚氓之昧于自计。亦由大吏之心存畏难。若云小民惮于远涉。则山东之距塔子沟等处。较之甘肃至乌噜木齐。其道里约略相仿。何以每岁山东出口之人。扶老挈幼。不可数计。虽禁之亦不能止。而甘肃之人。独不闻有赴新疆之事。甚且劝之仍噖足不前乎。盖百姓可与乐成。难与图始。如知有利可图。自皆趋之若骛。直隶各口外。即其明验。甘肃督藩等、何独不能设法劝民。俾之闻风鼓舞。而徒听其终岁嗷嗷待哺乎。从前招徕之民出边。曾有办过之案。督臣等、每因资送需费。不肯多办。此在常时则然。若当被灾之余。抚恤赈济。每户原不无所费。设以十年而计。每年每户。约须赈恤若干。若合五年之费。为资送之需。亦当足用。虽现在所费较多。而算至十年。则已省其半。且此时多送一人、往边外耕作。将来边内、即少一待赈之人。如此远筹。其省更不知凡几。在国家为一劳永逸之计。在闾阎为去苦就乐之图。而出边户口日多。家计日益饶裕。边鄙穷黎。自皆闻风趋赴。并可不再烦官为劝谕。一举而兼数善。该督等、又何所畏而不为乎。著传谕勒尔谨、王亶望、即照此旨、实心熟筹。善体朕意。妥为经理。毋负朕谆切委任之意。仍将作何酌定妥办之处。迅速详悉覆奏。将此由五里传谕知之。　　

○癸丑。以盛京开原城守尉恒山保、为镶黄旗汉军副都统。
  </div>
  <div class="pagination">
   <a href="清实录乾隆朝实录_page1339.html">
    上一页
   </a>
   <span>
    ...
   </span>
   <a href="清实录乾隆朝实录_page1335.html">
    1335
   </a>
   <a href="清实录乾隆朝实录_page1336.html">
    1336
   </a>
   <a href="清实录乾隆朝实录_page1337.html">
    1337
   </a>
   <a href="清实录乾隆朝实录_page1338.html">
    1338
   </a>
   <a href="清实录乾隆朝实录_page1339.html">
    1339
   </a>
   <span class="current-page">
    1340
   </span>
   <a href="清实录乾隆朝实录_page1341.html">
    1341
   </a>
   <a href="清实录乾隆朝实录_page1342.html">
    1342
   </a>
   <a href="清实录乾隆朝实录_page1343.html">
    1343
   </a>
   <a href="清实录乾隆朝实录_page1344.html">
    1344
   </a>
   <a href="清实录乾隆朝实录_page1345.html">
    1345
   </a>
   <span>
    ...
   </span>
   <a href="清实录乾隆朝实录_page1341.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
