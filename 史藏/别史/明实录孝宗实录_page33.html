<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 33 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 33 页/共 128 页</h1>
    <div class="content">　　○给宁府故革爵临川王之女并其夫之随居凤阳者眷属五人月米各六斗柴一百二十斤岁冬衣一事
　　○癸卯
　　○给内府供用库幼匠三百人岁各布一疋绵花一斤从太监张韶等请也
　　大明孝宗敬皇帝实录卷五十五
大明孝宗敬皇帝实录卷五十六
　　弘治四年十月甲辰朔孟冬享  太庙
　　○遣驸马都尉蔡震杨伟分祭  长陵  献陵  景陵  裕陵  茂陵
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○遣内官祭司并之神
　　○初有旨命给内府上衣监匠役米馔光禄寺卿胡恭言此辈俱有本等月粮又曰支直米可无复与  上命姑依旨送用工完即止
　　○丙午○升詹事府詹事兼翰林侍读学士费阁为礼部右侍郎南京都察院左副都御史李益为南京户部左侍郎河南布政司使王宗彝为都察院右副都御史巡抚狭西
　　○辽王宠涭奏镇国将军恩鑡恩鏎恩枪奉国将军恩稠中尉恩＜釒危＞恩炼恩钢等听仪宾袁镛招集恶少夺人财产棰死平人  上恶其不道命镇守湖广左监丞刘雅密启辽王拘恩鑡等幽之其所集凶徒即遣人往捕并袁镛等皆问拟明白以闻不许疎漏
　　○辽东盖州卫地震有声如雷
　　○丁未
　　○兴王以卫辉瘠洼河水泛滥不可立府请改封于湖广之安陆州从之
　　○升户部左侍郎刘璋为南京礼部尚书巡抚甘肃都察院右副都御史王维为南京兵部右侍郎
　　○广西遣远府八寨等峒贼首韦柒旋等攻劫宾州等处杀虏人众守备都指挥佥事贾浚哨守指挥同知方圆坐守备不设各降三级带俸差操分守左参将陈皞及哨守指挥刘锐等四员命巡按御史逮治
　　○戊申
　　○南京广西道监察御史李善丁忧服阕复除浙江道
　　○己酉  命逮问守分宁夏西路左参将刘纪指挥李璋周冕坐虏入寇失于防御且符同隐匿也
　　○赐韩府乐平王徵铔庶第二子名曰偕泆西德王偕瀞庶第六子曰旭木□篙镇国将军范□土ㄩ□几□庶子曰徵铸徵鈱第六子曰偕溟辽王宠涭嫡长子曰致禾□＜满-氵＞庆成王府辅国将军钟鈇第三子曰奇汮第四子曰奇浙奇漖长子曰表棚代府乐昌王嫡长子曰俊福镇国将军成鑅庶子曰聪□氵兀虫□成敝□金庶长子曰聪濑成镕嫡长子曰聪＜氵累＞晋府义宁王长子表槻嫡长子曰知爀镇国将军钟锭第五弟钟铬第六子曰奇瀍钟鑸庶第十子曰奇冱奇演庶长子曰表木□布奇涢嫡长子曰表櫰辅国将军均＜釒犬＞嫡第三子曰荣随奉国将军荣于嫡第三子曰显秘第四子曰显署  命武平伯陈纲调扬威营坐营仍不妨侍卫永顺伯薛勋五军左掖坐营
　　○庚戌
　　○升山西布政司左布政使冯续为都察院右副都御史巡抚甘肃  命故辽东都司署都指挥佥事何忠之弟恕袭原职广宁后屯卫指挥使
　　○辛亥
　　○升尚宝司少卿沈瑜为南京大常寺少卿  命造寿汝泾荣申五王及王妃仪杖器用等物
　　○壬子○周府安定王安弥薨王周府庶第十子母高氏成化九年生弘治二年册封至是薨年十九讣闻辍朝一日赐祭葬如制谥曰怀简
　　○陛山西布政司右布政使李蕙为本司左布政使
　　○改注金吾左卫带俸都指挥佥事为兴金吾右卫带俸都指挥佥事杨英于狭西都司专在宁夏领军听用
　　○庆府仪宾路昇私造应禁军器托所亲狭西都指挥佥事房怀发卖事觉巡按监察御史李兴拟上昇罪都察院覆奏命革职为民
　　○癸丑
　　○户部会议总督漕运及巡抚官所奏事宜一军民买田地收割税亩者亩出粟谷二斗贮之本处仓以备赈济一禁约顺天府所辖人户不许投充军匠一并山东益都县青杜递运所于精壮马驿昌乐驿小舟河店递运所于舟河马驿掖县城南递运所于城南驿黄县城西递运所于龙山马驿一四川成都等府县并建昌等卫额徵茶课积累数多久将陈璞而松茂地方常苦缺粮支给自弘治四年为始准三分之一徵本色以备赏番支用其二分及弘治二年三年拖欠未徵之数每斤徵银二分折给官军俸粮一两淮运司景泰五年至天顺八年逋负盐课通免之成化元年至二十年原拟徵价银二钱及二钱五分者止各徵其半一请令南京太仆寺岁差官印烙南直隶各州县马匹如太仆寺例一湖广各府州所属兑军粮米岁二十五万石每石旧加耗米七斗今后每石止加耗米四斗以备折耗余三斗每斗兑与银五分半备沿途用度庶军民两便一九江安庆镇江及河南鲁山等处旧设有抽分竹木厂近有司及王府亦有以修造为名私自抽分者巡按监察御史严禁从之  命衡州卫指挥使王震守备永道等处平溪卫指挥使洪福守备靖州等处俱以都指挥使体统行事
　　○刑部都察院会官审录重囚共九十五人情真无词者处决诉冤者许重鞫情有可矜者免死发边远充军家小随住不孝而父母息词者杖而释之
　　○甲寅
　　○升河南布政司左参政陆渊之山西左参政陈清俱为本司右布政使河南按察司副使张晓为本司按察使
　　○乙卯  命狭西西安后卫指挥使马隆守备环庆以都指挥体统行事
　　○丙辰以  皇长子生颁诏天下诏曰朕承  祖宗鸿业君主华夷于今四载深惟德有未修泽下究无以安养元元恕负  祖宗之付托用是夙夜忧勤勉图化理罔敢怠遑兹者荷蒙  上天锡祐福庆骈臻  祖考垂休本支茂衍乃于今年九月二十四日  皇后正宫诞生元子神人胥庆遐迩同欢上有以慰  圣祖母  母后之心下有以副中外臣民之望惟人心之和辑世道斯隆惟  宗社之灵长国本愈固诏告天下咸使闻知
　　○大学士刘吉等言前日蒙发下经牌令作赞语臣等已撰写进上今日又蒙发将封号令改拟臣等亦已改拟进呈但此等事  皇上圣德清明素不听信今忽连有此举意者近因  圣躬欠安  皇后产育有进祈神保佑之说者  皇上姑从其言而有是也臣等切思  皇上为  天地百神之主福庆嘉祥皆自天何预于彼此等邪说若信以为然是役彼将希求不已或请降者舍旛或请塑像盖庙一或从之外人必将惊骇建言烦渎  圣听有言不从又未免为  圣德之累似此不经之事乞勿再听其言  上纳之赐益王顺天府望军台地五百亩  命南京太仆寺卿张谦之子瑶为国子监生从其请也
　　○兵部疏上四川禽剿邻境野王刚功过以闻得旨以按察司副使董龄等八人功多过少俱复职主簿李鉴等六人功过相等罚俸三月指挥胡铠过多功少降一级通判戴琚等八人有过无功降二级知县钱润降四级典史蒋杰冠带闲住以镇守太监林槐巡抚都御史邢表巡按监察御史欧阳旦有督厉功各赏银币二表里都指挥刘昇参政郑龄佥事宋德有督捕功各一表里其余官兵人等有功及阵亡者给赏有差
　　○夜月犯天阴下星
　　○丁巳  圣慈仁寿太皇太后圣旦  上率亲王上寿免命妇朝贺
　　○赐百官宴于午门
　　○赐各王府庆贺官员人等钞币有差
　　○河南光山县有红光如电自西南往东北声如鼓久之入地化为石大如斗是日光州及商城亦见火星飞其红光有声如光山所见者
　　○戊午
　　○黄河溢命有司量赈开封怀庆二府及归德宣武睢阳三卫被灾之家
　　○己未
　　○升山西布政司右参议王盛西安府知府徐政叙州府知府张珏俱为布政司左参政四川左参议刘道为右参政监察御史邓庠为按察司副使盛本司政庠河南珏贵州道福建
　　○实授都察院理刑行人于茂为云南道监察御史
　　○庚申○南京监察御史朱德等上言比者灾异迭见而南京一路尤甚旱涝不常军民告病甫及秋收之际蝗蝻骤生禾稼伤残继又地震不宁屋宇摇动伏乞慎思灾异之由善应天地之戒循名责寔因事纳言遂条陈五事曰省力役曰宽征赋曰治赃顽曰稽实用曰务远图命下其章于所司
　　○虏寇甘肃杀掠颇众分守右参将都指挥佥事彭清领兵蹑之获其马匹器杖并所掠人畜镇守太监傅德请治失守之罪  上以清有追获功特贷之
　　○辛酉  诚孝昭皇后忌辰  上祭  奉先殿
　　○遣驸马都尉周景祭  献陵
　　○云南布政司左参政董旻丁忧服阕复除四川布政司
　　○升南京户部郎中李俨为山西布政司右参议刑部员外罗昨为贵州按察司佥事
　　○广东万州地震有声如雷○礼部奏冬至节例赐百官宴  上命免宴赐以节钱钞
　　○甲子
　　○赐晋府辅国将军奇泻诰命冠服如制  敕吏部太子太保礼部尚书丘浚兼文渊阁大学士  入内阁参顶机务浚以老辞  上曰卿历年深特兹擢用所辞不允浚复辞曰人臣竭忠以报国必于少壮之时苟时过然后用之则年力衰耋虽有可用之才决为之志亦末如之何巳臣生长荒陬非有适用之才循资累考幸致极品今年七十有一古人所谓钟鸣漏尽之时也所以恳求辞免非故为矫徼以徼虚名盖反己内省自知不足以当朝廷之重任耳况内阁之任虽专掌词翰实兼论思辅弼之任臣诚不才自幼亦有志用世于凡古今典章政务无不蓄于心而笔于书正以待  朝廷万一之用今幸不为  圣明所弃正摅所学以报国之秋也顾乃累辞宠命夫岂本心哉盖时不待人死期将至虽欲陈力就列不能也已是以捧读手敕感激之极不觉涕零伏望  皇上察由里之词非虚伪之让免其职任放归田里不胜感戴  上复曰朝廷以卿学行老成特加任用所辞不允
　　○丙寅
　　○夜东方流星大如盏色青白自五诸侯行丈余发光如盌东北行至鬼宿
　　○丁卯
　　○修大庙及神宫监
　　○升锦衣卫副千户樊琦为正千户舍人樊瑶为百户琦瑶广德长公主子也
　　○戊辰
　　○贵州苗贼七千余人攻围杨安屯堡都指挥刘英领兵往觇之卒与贼遇互有杀伤为贼所困贼声言秋成时直欲率众杀占七司地方事闻命镇守等官率兵往援之○己巳
　　○赐秦府商河郡君并仪宾高廷弼晋府宜阳郡君并仪宾田朴奉节郡君并仪宾张恺诰命冠服如制
　　○礼部都给事中林元甫等言各处乡试所请考试所请考试官多不得人致去取悉从
　　甚至为监临等官所斥辱甚非宾礼儒臣之意今后请令巡按监察御史各会同京府并布按二司先期移文各处提学宪臣择有学行者应聘御史等官以礼相待除私弊紏察外其文章纯驳悉听去取不许巧立帘外五经官以夺其权如考官取士不足服人并罪其原请者礼部覆奏宜如所言  上曰今后乡试务遵依定制事该帘内官管理者帘外官不许干预
　　○庚午  命都察院右都御史白昂之侄垣为南京国子监生从其请也
　　大明孝宗敬皇帝实录卷五十六
大明孝宗敬皇帝实录卷五十七
　　弘治四年十一月癸酉朔钦天监进弘治五年大统历  上御  奉天殿受之赐给文武百官颁行天下
　　○晋府革爵方山王钟铤奏乞复爵前后凡五十余疏不允至是复援赵府南乐王例以请礼部覆奏  上曰钟铤革爵为紊乱宗支重事与上王所犯不同难准复爵况又曾给米养赡何得累次奏扰仍已之
　　○甲戌
　　○降江西监察御史邹鲁李华为外卫经历坐监试岁贡生员于内廷阶下南向坐也鲁狂诞无礼其谪官人皆快之
　　○升湖广按察司佥事张锐为本司副使整饬衡郴等处兵备
　　○真定府星陨西北红光烛天俄天鸣西南声如鼓又若奔车良久方正
　　○乙亥○太子太保礼部尚书丘浚复具疏辞曰臣历官二十余年久循常调  陛下嗣位未经两月即超升礼部尚书掌詹事府臣进所纂大学衍义补又蒙有补致治之褒既而纂修  宪宗皇帝实录命臣充副总裁官臣以年老乞休致复蒙今朔皇朝参以终吏事史成升太子太保臣三上章乞归未赐俞允今命入内阁治事臣再上章辞免叠蒙勉留仰惟  陛下惓惓于臣如此岂不知感激图报第以禁密论思之地天下治乱安危所系非优老养疴之所臣方年少气锐之时亦欲奋发有为今则阅世久而历事多始知天下之事思之非不烂熟但恐做时不似说时人心不似我机务之来一言失当一事误行或行害于无穷况章奏字画细眇有非心志催颓目力昏耗者之所能辩若不反己自揣而冒昧以尝试之岂不负朝廷之委任哉臣所进大学衍义补之书平生精力尽在于是万一或为  圣明所取每因一事輙检一类采于十百之中用其一二之见则虽不用臣身而用臣言受恩多矣苟徒富贵其身而舍弃其言则是臣徒窃名器冒恩典为身家计有臣如此复何用之伏望察臣血诚悯臣衰病收回成命放归田里使得为圣世之全臣不胜幸甚  上曰朝廷用人已有敕旨卿当勉图报称毋得固辞
　　○升监察御史陆渊为按察司副使钮清杨琎赵进俱为佥事渊广东清琎山东进山西
　　○以水灾免苏松常镇太平宁国应天六府所属并苏州太仓镇海三卫浙江嘉湖杭三府所属并杭州前右二卫湖州守御千户所弘治四年夏秋粮税有差  宪庙惠妃郭氏薨灵柩在坟所未葬太常寺以是月冬至妃当有祭请所用品物  上命祭用素品以后循此例行
　　○丁丑  恭让章皇后忌辰遣内官祭  陵寝
　　○南京后军都督府经历周广荣以考满至京上升陈七事一曰尚节俭二曰公刑赏三曰奖言官四曰劝大臣五曰择将材六曰清军伍七曰翌武无命下其章于所司
　　○虏驻牧服古北口分守少监田亮连遣牒者调之前后被杀者七人射伤走回者五人兵部言亮及把总指挥佥事张锐轻率寡谋请按其罪  命宥之令亮戴罪杀贼锐罚俸两月
　　○晋府宁化王钟鈵狎眤太原左卫军马健遂与其妻妾通凡军妇之有色者健每引与钟鈵奸因留不遣其后军人郝俊等不从钟鈵提金骨朵棰杀之以此死者八人以他事死者又九人恶少张斌□金等十一人皆附之又收父妾李素真为宫人与弟镇国将军钟錥不相能潜令人毁其府第门钟錥乃尽发钟鈵诸不法事钟鈵亦讦钟錥不孝嫡母僭服蟒衣奸通乐妇诸事又托舍余李恺窃写钟錥所讼词令教授张珊造词奏辨俱下山西巡抚等官鞫之得实诏以钟鈵奸收父妾强夺人妻又残酷棰死人命数多革去冠带禄米令戴头巾闲住钟錥奸凌乐妇不能奉母蔑礼僣分革去禄米三之二仍俱降敕切责马健张斌□金等十一人俱处死千户阎忠等五人亦坐不能止救何奉任使降一级调贵州都匀卫带俸食粮差操李恺并家属清平卫充军教授张珊等二人下按察御史逮治之
　　○晋府庆成王长子奇浈代理府事狎眤太原右卫指挥佥事李学等盗关军粮并银绢等物军人刘珏金荣陈贤与小旗沈清谋讼之百户黄玺嗾学执珏等下狱诬珏等尝盗发河东郡君冢各杖之百珏等越狱逃窜等捕之获陈贤及其党朱进总旗汪脱王伦扑杀之学以清与贤共谋亦诬清盗  祖庙祭器清逃匿捕其妻齐氏并佣人郝朗妻傅氏炮烙之仍以竹签钉其指爪傅氏死清与其子诉于朝学复嗾庆成王诬奏清从京师执以归棰其子死别令人缢杀清金荣越狱以出与其弟通奏学等诬杀人命及其家子弟与王府婚配失伦诸不法事学执通下狱棰死至是死者之家各诉于官所司具实以闻诏以奇浈听人拨置棰死无辜七人革去冠带令带头巾读书不许理府事并庆成王婚配失序俱降敕切责李学等十一人俱依拟处决其效尤暴横侵盗钱粮吓抢其财物仪宾等官项伦等三十一人纳米完仍革去冠带闲住百户臧縺等七人各降一级调四川茂州卫食粮差操总旗陈子成等十人各降一级与军人周敬等十三人俱押发狭西凉州卫转发沿边墩台守哨
　　○己卯
　　○升尚宝司司丞杨泰为本司少卿  命南京江阴卫带俸署都指挥佥事耿麟守备河南归德等处
　　○庚寅
　　○赐秦府保安王诚潢庶长子名曰秉＜木彝＞辅国将军诚＜木资＞庶第四子曰秉槢庶第五子曰秉楧诚阝□悉庶第三子曰秉柷奉国将军秉楶嫡第四子曰惟熯故庶人公钳子曰诚汶岷府黎山王膺鉖第四子曰彦淮晋府镇国将军钟鑸庶第八子曰彦须□水嫡第九子曰奇氵□弄奇翰庶长子曰表枱庆成王镇国将军奇氵□冕长子曰表楪奇浣长子曰表椌钟铂第十子曰奇氵□吏辅国将军成既庶长子曰奇渎奇氵□鲜长子曰表桯灵丘王府辅国将军成金□屁庶长子曰聪淠韩府辅国将军徵钉嫡第二子曰偕氵□临徵铁庶子曰偕潪代府镇国将军仕塿第三子曰成镣仕垩第二子曰成录辅国将军成鍏长子曰聪淂成鉐长子曰聪汐
　　○巡抚南直隶都御史侣钟言江南今岁水旱相仍苏松等处低田伤于水而徽宁等处高田伤于旱将各府岁纳纻丝纱罗绫绢绒线等件及皮＜石猎-犭＞朱密青绿铜铁银箔等物暂且停止其苏湖二府今岁兑军粮米请以五十万石折价收银石止折银七钱军民有愿纳银入粟量给散官冠带或纪名于籍建坊牌以表之名府县有罪应赎者俱令纳米于被灾处所以备赈济并许墅钞关所收三年四年未解银钱以助之
　　○户部覆议从之
　　○辛巳
　　○詹事府少詹事兼翰林院侍读学士谢廷谢赐其母故宜人邓氏祭葬特许之不为例
　　○壬午
　　○巡抚河南都御史徐恪言自古有国家者多轻东南备西北然汉之刘潭唐之庞勋元之方国珍辈往往起于东南致成大患今东南民力已竭加水军马灾去冬又彗祲天津在东南分野此正  陛下体天心惜民隐之日伏望如即位初诏令苏杭嘉湖等处织造内外官员匠作人等一一取回凡内府近日派出织造花样各行停止仍令巡抚巡按等官咨询舆情凡可以轻徭薄税息民养兵及防微备患之计悉听举行不作无益与民更始庶几应天以实而灾异可消  上令工部通查所取回内臣以闻工部覆请已而竟不行○甲申
　　○兵部疏上狭西官军剿野王刚功过以闻命罚同知宋钦千户萧仪照磨黄福俸各三月指挥胡瓒千户刘英各两月降百户郭武官一级前住俸杀贼副使朱汉参议翟通等支俸如旧赏都指挥周玉参政王哲参议耿文浚各纻丝一表里其余有功官军并阵亡阵伤人等各给赏有差
　　○乙酉
　　○冬至节遣驸马都尉游泰黄镛分祭  长陵  景陵  裕陵  茂陵文武衙门各分官陪祭遣仪宾周钺祭  景皇帝陵寝遣内官祭  恭让章皇后陵寝  上诣  奉先殿  奉慈殿  太皇太后  皇太后宫行礼毕出御  奉天殿文武群臣及四夷朝使行庆贺礼  太皇太后  皇太后  皇后俱免命妇朝贺
　　○卒忠山后人宣德四年袭父职为羽林卫指挥同知以功累升后军都督佥事正统十四年守备偏头关成化间调南京前军都督府管事弘治初致仕至是卒赐祭葬如例
　　○戊子
</div>
    <div class="pagination">
<a href="明实录孝宗实录_page32.html">上一页</a><span>...</span><a href="明实录孝宗实录_page28.html">28</a><a href="明实录孝宗实录_page29.html">29</a><a href="明实录孝宗实录_page30.html">30</a><a href="明实录孝宗实录_page31.html">31</a><a href="明实录孝宗实录_page32.html">32</a><span class="current-page">33</span><a href="明实录孝宗实录_page34.html">34</a><a href="明实录孝宗实录_page35.html">35</a><a href="明实录孝宗实录_page36.html">36</a><a href="明实录孝宗实录_page37.html">37</a><a href="明实录孝宗实录_page38.html">38</a><span>...</span><a href="明实录孝宗实录_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
