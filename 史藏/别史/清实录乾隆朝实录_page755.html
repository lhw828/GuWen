<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 755 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 755 页/共 1860 页
  </h1>
  <div class="content">
   ○以翰林院侍讲朱圭、充日讲起居注官。　　

○丙戌。谕、据塔永宁所奏、山西各属亏空摺内。称知州朱廷扬、新旧两任。侵亏帑项。至二万有奇。又称武职中之守备武琏、亦侵亏营项一千余两。由此类推。其恣意侵蚀而未经查出者。更不知凡几。该省吏治、尚可问耶。乃塔永宁奏称、若遽行盘查。恐通属惊惶。必致贻误地方政务。一面剀切晓谕。速行完补等语。殊不免有畏首畏尾之意。且据刘统勋、塔永宁、另摺所奏。蒋洲案内。道府勒派情节。于杨龙文署内。查出派单一纸。而太原府知府七赉、复连名作札。向各属催取。明目张胆。竟如公檄。视恒文之授意派买。更有甚焉。以致各属中之素有侵亏者。皆无所顾忌。如朱廷扬、周世紫、皆盈千累万。此又与蒋洲之勒派无涉。吏治至此。尚不为之彻底清厘。大加整饬。何以肃官方而清帑项。此等劣员。被勒者情在可原。不过如滇省被勒诸属处分而止。至如杨龙文、七赉、朱廷扬等。则罪无可逭。一经审究盘查。自可立见底里。塔永宁何所瞻顾。而为此调停之奏耶。七赉并著革职拏问。交与刘统勋、一并严审究拟。看来清查一事。非塔永宁所能独任。即著刘统勋、会同该抚。严行查办。不得稍存姑息。　　

○又谕、前任山西巡抚明德。与蒋洲共事经年。蒋洲侵亏狼籍。明德岂毫无所知。今复据刘统勋等奏到、晋省州县中、侵亏库项。竟有至盈千累万者。是该省风气。视库帑为可任意侵用。已非一日。明德身为巡抚。察吏是其专责。乃一任属员侵帑营私。至于此极。实为深负委任。明德即著都赉传旨、革职拏问。遴委妥员、解赴山西。交刘统勋等、一并审拟具奏。任所赀财。并即查封。永贵在军营效力年久。著回至西安。署理巡抚印务。永贵未到之前。著吴士功护理。永贵所办军营粮务。著定长服满后、前往接办。　　

○又谕曰、德明额为人庸懦。著革退公爵。详阅实录。伊曾祖特尔瑚。亦不过随众行走而已。有何劳绩。即如归宗一事。亦因谄事睿亲王得之耳。将此公爵、径行革除。　　

○谕军机大臣等、伯格里之属下、男女三百六十余名。现派理藩院章京索诺穆、解送保定。著传谕方观承、将解到人口。分给保定、天津、青州、驻防满洲官兵为奴。但伊等向不安静。若令聚族而居。恐或滋事。方观承当酌量分给。除伊等夫妇不必拆分离居。其余兄弟女侄。或系亲眷。俱当查明分置各处。令各该管官兵、留心约束。　　

○又谕、前据刘统勋、鹤年奏、东省运河挑浚修筑各事宜。鹤年与张师载、定议举行。俟刘统勋回工接办等语。运河应挑应筑工程。现今水落归槽之时。正当迅速兴举。刘统勋一时尚不能即回工次。著鹤年即会商河臣。查勘既确。速行动工。不必俟刘统勋到日。始行办理转致迟误也。　　

○又谕、前据硕色奏、辰沅靖道黄凝道、到任三年。诸事毫无整顿。难胜监司之任。今该员来京引见。看来年力未衰。或为人未必可信则有之。尚非不堪驱策之员。且引见时面询。据称到省见该督时。该督好言劝慰。并无申饬之语。黄凝道是否在任废弛。抑或别有劣迹。著传谕该督、据实奏闻。不可有意瞻徇。亦不得稍存回护之见。寻奏、辰沅靖道所辖地方。多系苗疆要地。黄凝道于兴除利弊。从无禀陈一件。询其属员贤否。苗地情形。俱茫然无知。臣曾面加申饬。并无好言劝慰。又该道所辖之绥宁县、耙冲地方。出产铜沙。居民呈请开采。前抚臣陈宏谋、饬该道查勘。竟不留心慎重、议准开采。嗣因有伤田禾。经臣查明、严加封禁。似此平庸粗率。实难胜任。报闻。　　

○又谕、山西平定州知州朱廷扬、亏帑至二万余金。现据该抚奏、行文直隶、查封家产。但闻该犯本籍、系浙江绍兴人。可传谕杨廷璋、速即访察该犯家居所在。将伊所有赀产。严行查封以补帑项。不得稍有洩漏。以致藏匿寄顿。　　

○又谕、明德身为巡抚。与布政使同事许久。蒋洲任意妄行一至于此。何至毫无觉察。此必有分肥之事。且该省守令。视亏帑为寻常。吏治实不可问。已有旨将蒋洲、明德革职解交山西、严审定拟。刘统勋等、秉公严讯不可稍为回护。其蒋洲案内各犯。并现在查出之侵亏各员。一并令刘统勋等、彻底清厘。所有各犯监禁晋省。均须留心防范。严行看守。倘有疎懈。令自戕灭口。不得明正典刑。责有攸归。慎之　　

○又谕、昨谕成衮扎布、兆惠、富德等来京请训。今计算伊等往返日期。须无误进兵之时方为妥协。著传谕伊等、将现在驻兵何处何时到京及请训回营能与进剿之时、适相符合否一面奏闻。一面速行来京如恐稍有迟误。现在雅尔哈善、驻劄济尔哈朗军营。或令其就近带兵前进。伊等再自京驰赴。料可追及。即与雅尔哈善、公同筹议具奏。　　

○又谕、前谕将伯格里之妻、送京安插。所有属人一百六十余口。交直隶总督方观承、分给天津青州保定、等处。驻防满洲为奴。著传谕各该将军城守尉等。此等厄鲁等。俱系获罪之人。若不遵约束。即正法示众。毋得任其脱逃。　　

○吏部等部议覆、调任河南布政使刘慥奏称、各省守巡各道、及同知通判等官。原有兼司水利之责。即或向无兼衔者。亦请概兼水利。凡有干支河渠。于冬令水落时。责令地方官、逐一查勘。河身有无淤浅阻塞。堤埝有无汕刷残缺。报明该管厅道。亲往勘实。督率州县。于春融拨夫修浚。河渠一律宽深。堤埝补筑坚固。或工段绵长。民力不继。酌定请旨。动项办理。倘不实力查办。一经水发。淹及田庐。先将地方官及厅道查参。分别议处。再或因循玩忽。积久不办。致河身阻塞。堤埝残废。除参处外、并令分认出资修浚。应如所请行。令各省督抚、查明守巡各道、及同知通判等官原兼水利者。毋庸再行兼衔外。如该地方有水利而尚未兼衔者。分别具题。到日再行办理。但各省事件。责成全在大吏。凡一切勘修工程。该督抚应揆度地方情形。随宜办理。不得徒委厅道等官。仍至有名无实。将该督抚一并交部议处。从之。　　

○礼部奏、十一月二十五日。恭遇皇太后圣寿节。厅行庆贺礼。得旨、是。照例行礼。奉皇太后懿旨。今年停止筵宴。　　

○丁亥。谕曰、彭家屏之子彭传笏。刑部拟入情实。请旨勾到。此案彭家屏孽由自作。罪所应得。彭传笏焚毁所藏野史。实因苍黄畏惧。迫于一时。而子为父隐。情理尚有可原。彭传笏著从宽免勾。决囚重典。凡有一线可生者。朕无不准情酌理。曲加宽宥。总之刑名所系。务期情实允协。杀之宥之。一归于至当而已。　　

○钦差侍郎裘曰修等奏、豫省应浚之大干河。贾鲁、惠济、涡河、巴沟、共四道。逐段河底高低不一。上下游承接处所。审度地势。量为加深。统计自底至岸。深六七尺至一丈五六尺不等。俱分段细估。其支河应浚者。北沙、洪沟、两河。为支中之干。此外大小支河。共三十余道。统照干河一律办理。图注呈览。谕军机大臣等、据裘曰修、梦麟、胡宝瑔等会奏、开浚豫省支干各河一摺。其于河南一省。自属通盘筹画。但阅所绘图内。冯家水口、毛城铺、二处。仍有堤岸缺口。黄水入湖之处。朕已朱笔圈出。在胡宝瑔此图。或专就豫省绘画。与江南情形。原属无涉。就此图内、两路现似过水。则与堵闭毛城铺之原议不符矣。或胡宝瑔约略为此图。而河堤情形。本不若是。亦未可知。可将此图寄与白钟山、嵇璜、令就朱笔圈出之处。详悉查明。现在是否堵闭。或果过水。逐一于图中注明。签贴具奏。原图仍缴。再伊等所办一切河务。今工程有几。何不随时具奏。以慰悬切。寻据白钟山奏、查黄河进水之处。向由蒋家营、傅家洼、两道支河而入。距毛城铺二三十里。今蒙指示。将两道支河、改为倒勾。形势更为纡折。又遵旨、本年毛城铺坚闭未开。借以束水攻沙。现在蒋家营、傅家洼、二支河。俱一律堵闭坚实。并无堤岸缺口。亦无过水之处。至图内所绘冯家水口。系在黄河大堤以内。毛城铺东南二十里之地。坐落洪沟河西岸。并非通连黄河。谨另绘图注呈览。得旨、览奏始慰怀矣。　　

○又谕曰、纳木扎勒奏称。进剿哈喇哈巴等处、藏匿之明噶特、乌梁海等。喀尔喀公品级齐巴克扎布。带兵前至阿尔呼特等处。将贼众尽行剿杀。齐巴克扎布、被枪伤腋阵亡等语。似此奋勇捐躯。深可悯恻。著实封公爵。令伊子承袭。将其佐领属人。另编一扎萨克。仍赏银三百两。其阵亡带伤官兵。查明恩恤。此次杜尔伯特汗车凌等之属人。亦有奋勉者。并酌量赏赐。其效力得功官兵。交部议叙。仍将头等得功之人。优加赏赉。　　

○戊子。上诣奉先殿、寿皇殿、行礼。　　

○谕曰、阿里衮所出正白旗蒙古副都统员缺。著永庆署理。明瑞所出镶白旗汉军副都统员缺。著达桑阿署理。莽古赉所出正蓝旗满洲副都统员缺。著永福署理。额勒登额所出正蓝旗汉军副都统员缺。著伯成署理。鄂实所出镶蓝旗满洲副都统员缺。著公永璥补授。梦麟现在出差。其镶白旗蒙古副都统员缺。著鄂岱补授。　　

○谕军机大臣等、蒋洲勒派属员。弥补亏空。又将寿阳县木植、卖银补项一案。昨据刘统勋奏到、已于杨龙文署中。查出勒派银数清单。并于经过各州县中。提取七赉等连名书札。是蒋洲勒派之事。已确有证据。但讯之蒋洲、杨龙文、七赉三人。即可速为审拟、具奏正法。其各属缴银数目。或有与原单不符者。与此案定罪之处。无甚关系。若必待各员一一到案。质讯明白。转致稽延时日。至于山西通省亏空。昨已有旨、令刘统勋会同该抚查办。此又在蒋洲勒派本案之外。不妨于完结后详悉办理。可将此即行传谕知之。　　

○又谕、今日刑部进情实官犯本内。将原任参将迈斯汉、拟以情实。去年雅尔哈善等。派出迈斯汉、带兵往探兆惠信息。伊并非中途遇敌。不能前进。乃迁延道路。竟自回营。因命拏解审讯。拟斩监候。复命查其先世、有无阵亡之人。据该部将伊叔曾祖阵亡查奏。夫阵亡之子孙。从宽免死者。原指寻常罪犯而言。并非军法可比。今迈斯汉带兵数百。同往之高天喜。亦已杀贼百余。收其牲只。迈斯汉何难奋力前行。乃听俘贼虚词。即恇怯不进。尔时若不另派官兵。接应兆惠。必至偾事。则迈斯汉之罪。虽伊祖父阵亡。亦难稍逭。是以予勾正法。八旗世仆等、若恃祖父阵亡。派往军前。并不效力。于习俗大有关系。果其情有可矜。朕亦必加原宥。若似迈斯汉失机畏怯。岂能屈法加恩。可传谕两路将军大臣等。通行晓示军营官兵等知之。　　

○军机大臣等奏、八旗满洲蒙古、每旗有旧营房一处。每处屋二千间。每营房派章京一员。骁骑校五员。马甲三十名。专司稽察。满蒙各派参领一员。轮班稽查。该旗大臣内。派一员总理。设立多年。未免视为故常。不甚留心约束。又派员尚少。管辖未能周到。臣等酌议、满蒙各派大臣一员管理。每月派参领。拣选能办事者二员。拟定正陪。带领引见。补授营总。专司其事。再每营房添派章京一员。骁骑校二员。马甲五名。严行约束。倘兵丁有不安本分者。查出呈报该管营总大臣等。量加惩儆。如事关重大。照例治罪。章京骁骑校等。三年无过。给纪录一次。六年无过。该管大臣咨行该旗。于应升之处列名。若兵丁滋事。隐匿不报者。分别严加议处。该管大臣。或查办未周。亦请交部议处。至新营房、每翼只派大臣二员稽查。亦属不敷。请每营房派大臣一员管理。从之。　　

○是月。直隶总督方观承奏、地方有司编查保甲。城乡十户立一牌头。十牌立一甲长。十甲立一保长。给用印门牌。开写本户姓名口数。年齿生业。如有故绝迁移。及外来无稽之人。随时呈报。即口外地方。亦设立牌头乡长。逐户悬挂门牌。责成道厅并武员、巡查会哨。乃地方官奉行不能切实。甚至日久懈怠。缘户口迁移存殁。以及生计经营。每多更易。州县不能数数亲查。稍涉因循。即成故套。查州县保甲。原有底簿。向来直隶系按各府州属。遴派能事佐贰教职数员。会同各该州县。以次编查。臣请于来年正月为始。仍照此法。至编查既确之后。应设立循环二册。一存州县。一交乡保凡村庄户口。生故迁移。改习行业。以及外出流寓。分别开注。季底将循册缴送印官。查对环册。改注、发交乡保。于下季之底。将环册缴送查对。一循一环。按季更换。仍出具并无容留匪类甘结。自不至有藏奸捏结之弊。至身充甲保。即属官役。一切事件。地方官悉惟该役是问。责惩多而奖赏少。且往来城邑。不无劳费。是以稍能自给。爱惜颜面者。不愿承充。请照义仓设立仓正仓副例。择其诚实者。联名公举点充。三年内果能实心稽察。或优给扁额。酌加奖赏。户口册籍。需用纸笔。于办公项内酌给。以免借口派累。如州县果能实力奉行。司道核详记功。遇有升调。声明保荐。其奉行不力者。记过揭参。得旨、立法止可如此。行之又在得人。妥协勉为之可也。　　

○钦差侍郎裘曰修等奏、查得山东应行疏浚之处。兖州为要。曹州次之。其故皆原于微山一湖。积水不消。以致宣通无路。相度地势。惟伊家河形势最顺。臣等勘议兴工。将原估十丈河头。再行展宽数丈。并日赶办。总期于十一月上旬完竣。将来此河告成。微湖积水建瓴而下。则济宁、金乡、鱼台、滕县、峄县、以及江南之丰、沛、二邑。普行涸出。即伏秋盛涨。不致壅阏。臣等再详求原委。水消之后。更有应办者。在兖府言之。鱼台县有旧运河一道。在今运河之西。沦入湖中。几及二载。查此河故道、界微湖西面。上接济宁之牛头河。金乡之涞河、柳林河。由沛县安家口斗虎店。至铜山县之玉皇庙。出茶城十字河。至荆山桥。入邳州之彭家河归运。若微湖稍退之后。疏通此河。并牛头河、涞河、柳林河、一并挑浚。在下游言之。则直接茶城河头。脉络贯通。在上游言之。则济宁、金乡、各州县之水。皆有去路矣。又泗河发源陪尾山。经曲阜、滋阳、邹县、入济宁州境。自姚安庄以下。河身愈下愈窄。至张家桥等处。不及四分之一。淤阻泛溢。迄今未消。又白马河自邹县入济宁。中段之董家口。与泗河相接。泗河旁溢。漫入白马合流。愈致淤塞。请于二水并将河尾挑浚。各行故道。则两河分流。消纳亦易矣。至商河系泗水分支。向有金口闸。建涵洞二座。由涵洞穿入府城。至济宁东关之杨家坝。一出天井闸入运。一会洸水入马场湖。今涵洞淤垫。来路既壅滞。杨家坝又用土堵筑。去路复隔断。每岁有暴涨之虞。若将涵洞改建减水闸一座。杨家坝亦改建石闸一座。用板启闭。则上下通流。且有节宣之制。洸河会流入马场湖之处。每多旁溢。查自济宁之兴文镇以下。旧有河形。一半入运。一半入马场湖。年久淤塞。应请挑浚。则两河交治矣。至曹州府、则应分二道言之。西南一道。自豫省之延津、滑县、封邱、直隶之长垣、东明、等处。坡水漫溢而来。明代建筑顺堤河。使顺轨东流。由曹、单、等县。入江南丰沛境。以达于微湖。自微湖水涨。此河不能下达。以致每岁为灾。此亦应办之工也。东北一道。则曹、濮、范、郓、寿张、阳谷、上承＜氵菐＞州、定陶、各坡河之水。俱从沙河、赵王河、二处入运。由东岸之三空桥、五空桥、及平水闸。洩入大清河归海。而坝底过高。宣洩不及。直督臣方观承、前抚臣鹤年、奏请于八里庙添建滚水坝一座。奉旨俱放低、放为七尺。以便过水。应钦遵办理。总使平槽之水。济运有余。而泛涨之时。消减亦易。则曹州东面一带水患可除矣。向来入运之水。无所宣洩。泛溢于上。则濮州、范县、朝城、莘县、阳谷、寿张、等处。先受其患。泛溢于下。则钜野、嘉祥、济宁、金乡、鱼台、诸县。亦为所波及。今沙赵二河既治。则水从东入大清河归海。不复从钜野以下。南灌金济。亦止火息薪之一术。至东省地势。安山以南。东高西下。安山以北。则西高东下。东堤之外。势皆顺利。无虞倒漾。若马颊、徒骇、四女寺、哨马营、等处。皆为东洩入海之路。前后奉旨遣员分导。诸水皆有所归。东省数千里。从此可免积潦之患。再查沂沭二水。皆为干河。沭水至江南。经沭阳县入海。山东境内。尚属安流。沂河正支入江南之骆马湖。旁支从卢口入运。顷因入运太多。臣等议于卢口建坝。不使多洩。以疏运河水势。今闻沂河入骆马湖之正支。多有淤阻。恐夏秋水涨之时。兰山、郯城、易致泛溢。臣等仍咨明江省。将沂河入骆马湖之正支。再行疏通。增入下江水道工程案内办理。得旨、览奏俱悉。朕正虑及沂州府属。每被水灾。摺内有疏通骆马湖之语。宜速行妥协相度。　　

○又奏、查宿州上承豫省。及下江萧砀诸水。又洪河受毛城铺减洩之黄水。来源甚多。臣等查濉河冲出之南北两段。既经估挑。其上段正身。地居中央。并加开浚。三河并行。分途下畅。不致汇为巨浸。拟于三河相连之处。于南北两头。各建石闸一座。如遇黄水下注时。尽闭二闸俾专走中央。既过后启放。洩清水以刷黄淤。清黄均有所受。可减淤垫之患。再此河正当驿路。北面旧有七孔石桥。以备骤涨之水。今量为展宽。南面添建石桥一座。以垂久远。至符离集、向设浮桥。因淤垫日久。河形全失。应请复旧制。上下驿路。一体修整。以通往来。又宿州旧有运粮沟二道。约四十余里。大半淤阻。一律疏浚。并于护城堤添建石闸一座。以时启闭。由浍入淮米粮船只。均可直达宿城。民田积涝。由此分洩。俱有利赖得旨、刷淤非弃之河外也。仍归洪湖而已。总不若前谕之为得。但朕非固执己见。尔等善思之。若得一不入湖而自入海之策。则甚善。妥协办理可也。　　

○又奏、查颍属地势。北高南下。河道沟渠。均以淮河为归宿。而达之洪泽湖。积年上下淤阻。遂有漫溢。今豫省上游河道疏浚。安省应一体办理。查亳州之两河口。上承豫省之安家溜、怀家溜、急三道河。上连鹿邑。下达宋汤河。太和县之茨河、明河、皆与鹿邑接壤。又商邱县之大沙河。西接毫境之武家河。亳州之淝河。上承鹿境之清水河。凡属两省毗连河道。俱宜挑浚淤沙。增培堤岸。臣等谨悉心酌议。克期兴工。得旨、览。其接豫省之河。自应较豫省量加宽。方可容受也。　　

○钦差侍郎梦麟等奏、查洪湖水势。原以清口为经由故道。至山盱五滚坝。亦属洪湖宣洩之路。而以江海为归。现将归江归海诸河。赶紧办理。务使节节通深。惟是淮水盛涨。全赖堰盱一带石工捍御。本年猝被风暴多有冲缺。现在勘估补修。从前卑矮石工之上。镶以柴工。名曰马鞍。势难经久。风浪掣卸。徒滋糜费。请改砌砖工。从前大堤之上。间筑子堰。约阑湖浪。本年风暴。子堰处所、保护无虞。著有成效。应请一律补筑。得旨、及早宣洩。疏通去路、乃要务。保护堤工。终属下策。尔等宜知之。　　

○江南副总河嵇璜奏、高邮南关、连逻、二坝。常年开放。必须坝下河道宽深。遂其就下之性。如高邮之官河。北澄子河。南澄子河。应加挑浚。以导两坝过水之路。至运河西岸。宝应湖下之小新河、庙基港。蒋家坝下之金钗涧。高邮湖下之越河、王家港。俱应量加疏挑。庶冬春水小时。得以递相灌输。腾空湖面。多留山盱五坝过水之地。请敕督臣尹继善等、汇入急工案内办理。得旨、朕今年南巡时。所见正与此同。此时最要之策。无有过于此者。又批、甚好。具见留心。应妥速为之。　　

○闽浙总督杨应琚奏、臣奉谕旨赴浙。查办海关贸易事宜。伏查粤省现有洋行二十六家。遇有番人贸易。无不力图招致。办理维谨。并无嫌隙。惟番商希图避重就轻。收泊宁波。就近交易。便宜良多。若不设法限制。势必渐皆舍粤趋浙。再四筹度。不便听其两省贸易。现议浙关税则。照粤关酌增。该番商无利可图。必归粤省。庶稽查较为严密。得旨、所见甚是。本意原在令其不来浙省而已。非为加钱粮起见也。且来浙者多则广东洋商失利。而百姓生计亦属有碍也。　　

○四川总督开泰奏、川省旧开矿厂。向系藩司兼管。其新开荣经县吕家沟等厂。经前督臣策楞、奏委川北道周琬、专司其事。该员旋由臬司升授藩司。历任皆兼厂务。其应归何衙门专管之处。未经明定章程。兹周琬升授贵州巡抚。布政使徐垣、业经到任。所有新旧各处矿厂。应请统归藩司总理。以昭画一。至各厂距省遥远。地方官以为无关考成。未免泛视。应责成各该道府直隶州。督率各州县。不时稽察。有侵隐透漏、扰累商民情事。立即揭报。倘扶同不报。一并严参。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百四十九


大清高宗法天隆运至诚先觉体元立极敷文奋武孝慈神圣纯皇帝实录卷之五百五十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。十一月。己丑朔。谕、朕令刑部查奏、直隶审题富山故杀七十、迟延一案。该犯于乾隆十七年六月、患噤口痢。岂有至二十年二月始行病痊之理。而病痊后又患血症。直至二十一年二月、方行题结。明系各承审官。因循耽误。屡过限期。饰词捏报。怠玩至此。大非慎重刑名之道。将此案承审审转迟延之该督及司道有司等。交部严加议处。案犯报病。不得过三月。该部去岁虽定有成例。现在如有逾限者。该部即应查参。其在未定例以前之案。如迟至二年者。俱照此案议处。看来直隶既有此怠缓积习。谅必不止一案。而各省似此者。亦复不少。著该部于半月内、通行查明具奏。嗣后每年秋审时。并著九卿该部、留心查看。有捏报犯人患病。以致迟延案件者。即为举出。该部即行参奏若九卿及该部不能举出。尚待朕阅册查问。则责有攸归矣　　

○谕军机大臣等览兆惠、雅尔哈善等奏摺。现在军营办理情形。总以明春进兵为要。著成衮扎布等、遵旨来京。至办理沙喇斯玛呼斯贼众已命阿里衮哈宁阿等。陆续前往。惟扎哈沁巴哈曼集等。叛逃之后乘隙抢掠台站。据雅尔哈善等奏。捉生询问。知巴哈曼集、为得木齐哈勒拜所败。逃入乌勒郭苏山内之沙扎海地方等语。虽未可全信。而贼众究属潜匿。台站终有疎虞。今雅尔哈善已派端济布前往。著传谕成衮扎布、将哈宁阿调回令其协助端济布。若前行已远即于济尔哈朗军营。派兵一二百名发往。倘端济布等。未能剿灭贼众。则成衮扎布等、起程来京。沿途搜剿。以清台路。又叛逃之珲齐、额琳沁达瓦等。已谕富德归途之便。就近搜剿。并传谕哈宁阿等知之。　　

○庚寅。上诣皇太后宫问安。　　

○谕军机大臣等、据雅尔哈善奏称、巴哈曼集属人藏匿乌勒郭苏山。有逃往阿尔台之信。此事容亦有之。伊等或投俄罗斯或合乌梁海。均未可定。可传谕车布登扎布、纳木扎勒等。即行文科布多军营。速交唐喀禄等令其沿途侦探。协同剿杀。其车木楚克扎布、所办乌梁海情形若何。作速奏闻。　　

○署定边左副将军车布登扎布奏、臣奉旨、于明年前往西路军营。请派出土谢图汗部落之公品级扎萨克三都布多尔济。协理头等台吉齐旺扎布。赛音诺颜部落之扎萨克达什。协理头等台吉敦多布。四等台吉库尔奎。扎萨克图汗部落之协理台吉旺舒克等。并调取喀尔喀兵二百名。于达什达瓦、扎哈沁、厄鲁特兵内。挑选一百名。将有马之索伦兵。挑选一百名。若进剿时无需多兵。即将现在军营官兵之乏弱者彻回。如蒙俞允。请照例豫支整装银。先行起程。得旨、军机大臣速议具奏。寻议车布登扎布、请调取喀尔喀等兵更替军营乏弱者。事属可行。但喀尔喀灾后。生计颇艰多调不无劳费至厄鲁特等、新经安插。复令从军。未免惊扰。且伊等性多贪狡。军前有违纪律。于事无益。应停调。请将所奏兵四百名。减为二百名。派索伦兵一百五十名。喀尔喀兵五十名。再于达什达瓦属人等、熟悉路径者。酌带数人。作为向导。至所奏派喀尔喀公台吉等。应准带往。所有派调官兵。俱照例赏给整装银。从之。　　

○赈恤江苏清河、桃源、铜山、丰县、沛县、萧县、邳州、宿迁、睢宁、海州、沭阳、赣榆、山阳、安东、高邮、兴化、宝应、砀山、淮安、大河、徐州等二十一州县卫。秋禾被灾贫民。蠲缓本年漕粮漕项有差。　　

○辛卯。谕、各部院司员。皆有应办之事。不宜以龙钟衰迈者处之。若因其无甚劣迹。遂为勉强优容。其于政务。必致废弛。且亦非整饬官方之道。除保送记名御史。繁简缺道府。直隶州知州及历俸未满三年者外。所有现任之郎中员外主事各官。年逾五十五岁者。俱著各该堂官、详加甄别。或精力虽衰。尚能办事。及行走年久。熟谙部务者。分别应留应去。通行带领引见。该堂官之秉公甄择。与姑息从事。亦于是观之。　　

○谕军机大臣等、据豆斌奏称、端济布将向道巴雅尔等、送至巴里坤。并声明伊等俱奋勉效力。请遵旨照情有可原之例。分赏官兵。并行文黄廷桂等语。所办甚属拘泥巴雅尔等、身在军营。较不从逃叛、前来送信之人。尤为出力。非但情有可原而已。可传谕黄廷桂、即晓示巴雅尔等。办事大臣、请将尔等分赏官兵。大皇帝念尔等俱系效力之人。恩旨送入内地。即将伊等、派员解送来京。　　

○又谕曰、吐鲁番贝子额敏和卓、遣人前往哈喇沙尔。探取沙喇斯玛呼斯信息。即领兵前往托克三守候。后因贼人未至哈喇沙尔。又遣往和尔米斯和喇探听。相机进剿。似此感激朕恩。诚心效力。甚属可嘉。著加恩给与贝勒品级。明岁办理叶尔羌、喀什噶尔等处。令为参赞。昨已降旨。其益加奋勉。以膺恩赏。　　

○兵部议准刑部左侍郎于敏中、请定巡查汛地之法。应通行各省凡通衢驿路及荒村僻径墩铺倾颓兵丁缺少者。按额添整。仍饬专汛千把总等官。按季巡查从之。　　

○壬辰。谕军机大臣等、据原任辰沅靖道黄凝道面奏、凤凰营驻劄镇筸、似可照永绥乾州二厅之例。将镇标左游击移驻。与通判一员驻劄足资弹压。其总兵巡道。仍可照旧移驻沅州。并请将三厅改归沅州府管辖。较为近便等语凤凰一营。从前驻劄镇筸。想因新辟苗疆。用资弹压。今承平日久。情形不同。或可因时制宜。酌量办理著将黄凝道所奏钞寄富勒浑令其详悉查勘。或应行改移。或应仍照旧制。据实奏闻请旨。总期于该地情形、实有裨益不必因有此奏拘泥迁就也。将此传谕知之　　

○又谕、据黄廷桂奏称、应送巴里坤马匹。业经分起节次起程。俟成衮扎布咨到。照数送往等语。昨曾传谕成衮扎布、兆惠等。令于军营现存马内。选出二千五百匹。加意牧放。以备征进。则黄廷桂办送之马。祇需五千五百匹。伊等定议后。即行文知会。今黄廷桂既经奏报起程著成衮扎布兆惠等速行定议知会。不可再迟。此际伊等现在何处。即速奏闻。亦传谕黄廷桂知之　　

○癸巳。谕、据刘统勋、塔永宁、审拟蒋洲亏空勒派一案。自认不讳。蒋洲乃原任大学士蒋廷锡之子。由部属擢用。任至抚藩。不思洁己奉公乃恣意侵亏。数盈钜万。又复勒派通省属员。以为弥补之计。其贪黩狼籍玷辱家门。实出情理之外。杨龙文身为监司。曲意逢迎。侵帑勒派。不法已极其情罪实无可宽宥。蒋洲、杨龙文、俱依拟即行正法。以昭炯戒。七赉作札催取但以知府而迎合司道。较之杨龙文、罪尚稍轻。著依拟应绞监候。秋后处决。其余应行拟罪议处各官。仍著刘统勋、塔永宁等。逐一查明分别定拟具奏另摺所奏、明德收受蒋洲及各属古玩金银等物。现已有旨革职拏问。解赴山西。著刘统勋等一并审明定拟至拖穆齐图、与蒋洲结纳关通。携取蒋洲古玩。收受银物。甚属贪污无耻。著革职拏解来京治罪。山西一省、巡抚藩臬。朋比作奸。毫无顾忌。吏治之坏。至于此极。朕将何以信人。何以用人。外吏营私贪黩。自皇考整饬以来。久已肃清。乃不意年来如杨灏、恒文等案。屡经发觉。而莫甚于蒋洲此案。若不大加惩创。国法安在。朕为愧愤。蒋洲之罪。重于恒文、杨灏。则郭一裕之派属买金。虽亦不能无罪。而恒文之事。实由郭一裕举发。尚属彼胜于此。郭一裕前在部呈请赎罪未准。然恐将来各省督抚。或有簠簋不饬。而同官中以事相干涉。惧于已有碍。转不据实入告。将无由发觉。其何以明国宪而儆官邪耶。郭一裕著加恩准其纳赎。刘统勋等摺并发。　　

○又谕曰、蒋炳审拟杨灏、侵扣婪赃一案。拟入缓决。希图朦混。今刑部审讯蒋炳、拟以斩监候。实属罪所应得。但蒋炳办理此案。虽营私沽誉。尚无受贿情弊。著从宽免其斩候。发往军台效力赎罪。　　

○又谕、甘肃提镇标营。每年应支兵米。向例止给四月本色。其余月分。俱给折色。年来西路用兵。兼之口外地方。今岁偶被风灾。商贩之出口者多。内地米价。未免稍昂。所支折色。不敷买食。兵丁生计。未免拮据。著加恩将甘提、凉肃二镇所属标营无论马步兵丁。每兵赏借小麦一石六斗。于本年十一月起。分作四月。按月支领。以济口食。各照本营额定折色之例。自来年春季起。分作四季扣还。其安提各营兵丁。前因灾歉。业经赏给一月口粮。但安西地处口外。兵丁之差使较繁。亦著一体借支。连前所借一月口粮。一并分季扣缴。以示体恤边兵之意。该部即遵谕行。
  </div>
  <div class="pagination">
   <a href="清实录乾隆朝实录_page754.html">
    上一页
   </a>
   <span>
    ...
   </span>
   <a href="清实录乾隆朝实录_page750.html">
    750
   </a>
   <a href="清实录乾隆朝实录_page751.html">
    751
   </a>
   <a href="清实录乾隆朝实录_page752.html">
    752
   </a>
   <a href="清实录乾隆朝实录_page753.html">
    753
   </a>
   <a href="清实录乾隆朝实录_page754.html">
    754
   </a>
   <span class="current-page">
    755
   </span>
   <a href="清实录乾隆朝实录_page756.html">
    756
   </a>
   <a href="清实录乾隆朝实录_page757.html">
    757
   </a>
   <a href="清实录乾隆朝实录_page758.html">
    758
   </a>
   <a href="清实录乾隆朝实录_page759.html">
    759
   </a>
   <a href="清实录乾隆朝实录_page760.html">
    760
   </a>
   <span>
    ...
   </span>
   <a href="清实录乾隆朝实录_page756.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
