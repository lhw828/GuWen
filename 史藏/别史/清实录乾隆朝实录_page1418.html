<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1418 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1418 页/共 1860 页</h1>
    <div class="content">
○甲寅。谕军机大臣等、户部议覆、李侍尧等奏请、停止滇铜逾折之例一摺。自应如此办理。已依议行矣。铜觔非米麦可比。途中运送。本不应有折耗。且日久渐多。自系不肖之员。盗卖贵价。而以贱价买补。其弊实所不免。可见滇省铜政之病。非但产铜短少。前此各督抚等、实有办理不善之处。今李侍尧既将逾折一项。奏请永行停止。此外或尚有相类者。务须留心体察。剔除积弊。前因李侍尧等、核实覆奏。业将无著欠项。降旨加恩宽免。将来铜务。自当日有起色。李侍尧等、益当实力整饬。令此后办铜。务须年清年款。严饬厂员等。毋蹈从前故辙。如有弊混侵亏情弊。立即严参治罪。毋稍徇纵。将此由四百里传谕李侍尧、裴宗锡知之　　

○又谕、前据勒尔谨、奏请陛见。已准令来京。并著将总督印务。交毕沅暂署。批发奏摺。至今已二十余日。尚未据该督、奏报起程日期。或因伊赍摺家人。回程未能迅速。昨留保住奏、班禅额尔德尼。于本年六月内。即自西藏起程。至塔尔寺、留住过冬。于明年由青海、西宁、一带行走。陕、甘、两省。有应行豫备事宜。即须该督来京。面谕妥办。著传谕勒尔谨。接奉此旨。即速兼程来京。将此由五百里谕令知之　　

○旌表守正捐躯河南息县民王伟妻刘氏　　

○是月。直隶马兰镇总兵保宁奏、前因昭西陵大红门西。尚有民居。于两旁设拨汛、红桩、分别内外。乾隆十年。圈禁西峰口。将此内居民。另赏房地移居。西峰口至昭西陵一带。久为禁地。其右边自围墙、至天台山下。原设红桩四十。请彻交石门工部存用。并将右首北边头、二、三、堆拨。移设陵西南天台山一带要地。其陈东堆拨。南边仅二汛。请将北边连近之头、二、三、推拨。酌彻一汛。移南边二汛中间空旷处安设。得旨、好如所议行　　

○调任闽浙总督杨景素奏、明年巡幸。浙省应备差马。请豫动来岁大报马价银七十。委员赴宣化、大同、张家口、古北口等处。买马五百匹。差竣、分拨各标营兵。即补该年倒马应买额。按额销价清款。报闻　　

○又奏、前因闽省盐商本薄。奏准、拨道库溢额盈余银十三万。分贮道、府库。发场员、养灶收盐。配商领销。帑本、随配随收。奉行以来。商灶两益。但前奏银数。系统计一年应发之项。盐则陆续煎晒。祇按季、先发帑收买。当发春季时。夏秋、冬、三季银。即间贮在库。请酌借本薄小商。春初、动秋应发帑。夏初、动冬应发帑。秋初、冬初、俱以半年、更番转运。其借帑、秋季于夏季底缴还。冬季于秋季底缴还。取息一分。为修仓公用。并于领借时。令众商具连环保结。一商误。众商公完。无保结者、不准借。报闻　　

○湖北巡抚郑大进奏、湖北上年被灾较宽。其本年满汉各营官兵俸饷等项。除将司库存剩银。尽数供支。尚不敷银五十四万三千六百七十余两。请于恩拨来楚部库银、一百万两内。如数动支。作正开销。下部知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千七十九


大清高宗法天隆运至诚先觉体元立极敷文奋武孝慈神圣纯皇帝实录卷之一千八十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。夏。四月。乙卯朔。享太庙。遣礼郡王弘＜日为＞恭代行礼　　

○上御演武厅、阅火器营操。奖赏有差　　

○丙辰。刑部议准、原任福建巡抚黄检疏称闽省民俗刁顽。无赖棍徒。诡立花会名色以赌输赢。多者至一二百人。向来遇此等案件。办理太轻。请嗣后拏获花会。讯明为首之犯。照造买赌具例、发边远充军。同夥开设。辗转纠人之犯。照贩卖为首例、杖一百。流三千里在场帮收钱文等犯。均照为从例、杖一百。徒三年。仍依赌博本法。先于该处枷号两个月。被诱入会之人。枷号三个月。满日杖一百如匪徒另立名色诱赌。聚众至三十人以上者。均照此例办理。地保汛兵贿庇。照为首之犯问拟。赃重者、仍从重论。即仅知情容隐。亦科以为从例。或甫经开设。实止失查者比照造卖牌骰、保甲知而不首例、杖一百。革役失察之州县。革职留任武职降二级留任。旬日内拏获首从各犯。免议。倘讳匿不报。及有心纵容。别经上司访拏。将该管官严参治罪。从之　　

○予故大学士陈宏谋入祀乡贤祠　　

○旌表守正捐躯广东始兴县民萧良才妻谢氏　　

○丁巳。上还宫　　

○谕军机大臣等、安肃道陈之铨、纵令家人袁炳堂、回城贩玉渔利一案。已降旨将陈之铨革职。令该督提袁炳堂到案审拟嗣因该督月余未经审结具奏。复传谕饬催。迄今又将一月尚未据该督奏覆。殊属迟缓。著传谕勒尔谨、将此案因何不即查审缘由。迅速覆奏。此时勒尔谨自己起程来京。即著署总督毕沅、速行严讯明确。按律定拟具奏。毋稍延缓。将此由四百里谕令知之寻毕沅奏、途次迎见勒尔谨、询悉业于在兰时。提集犯证。审明具奏。其袁炳堂一犯。亦经起解来京报闻　　

○刑部议覆。升任贵州巡抚觉罗图思德疏称、安化县民牟仰用。因与张大盈互争田界被殴。适牟仰用之子牟占祖、闻闹趋视。枪毙张大盈。牟占祖、应依斗殴杀人律。拟绞监候。声明救父情急。援例双请。得旨、向例救父情切之案。许于疏内声明双请。此指父母无故被人殴打。势在危急。其子救护情切者而言。今此案牟占祖之父牟仰用。因占界搭棚起衅。理本不直且与张大盈争殴。辄举铁枪柄还击。及扑跌倒地。致被张大盈乘机按殴。而牟占祖即闻声趋往。拾取铁枪、连戮毙命。此乃子帮父殴杀人。岂得谓之救父。本不当援双请之例。况杀人者死。其罪本应抵偿。而此等案情。即拟以绞候。亦不至入于情实数年后、或改可矜。或议减等。原不在秋审应勾之例。何如将该犯圈禁数年。以消其桀骜不驯之气。何必急于曲贷乎。且宽例过多。愚民益无畏忌轻于犯法。是以近年斗殴杀人之案愈多。是此例实无当于辟以止辟也。著交刑部另行定拟。嗣后如遇父母实系无过。被人殴打。其子趋往救护。因而伤人致死者。该部即照减等之例。定拟具题。若有父子帮助殴毙情形即不得谓之救护。止当照斗殴律问拟。毋庸议减。所有声明双请之例。竟宜删除。著该部另行定拟具奏。此案即照新例行　　

○戊午。御书华岳庙匾曰、金祇载福　　

○谕军机大臣等、据沈初奏、请将御制新乐府、及全韵诗。自行刊刻。宣示诸生一摺。事属可行。从前刘墉亦有此请。曾谕令听其自行刊刻流传。但不必通行各省。一体刊布。今沈初既因曾经赏给二种诗篇。愿自行校刊。传示闽省诸生。即听其自行酌定式样。镌刻宣示可也。将此谕令知之　　

○又谕曰、李侍尧奏、据宣慰土司刁士宛禀报。在猛嵩隘口。盘获内地民人陈文清等五人。自南掌地方。擕带象牙、犀角、鹿茸、孔雀尾等货。连人一并解究等语。刁士宛新复土司世职。即知感恩奋勉。将越境贸易民人。留心盘获。禀解讯究。甚属可嘉。著传谕该督。量为奖赏。以示鼓励。至所称、拟将陈文清五犯、照例发边远充军之处。尚未妥协。陈文清五犯。系两广及云南人。若照例发边远充军。不过仍发于此数省。距各犯本籍不远。既不足以示惩。并恐日久乘间窜逸。此等奸徒。胆敢私越边境。逗留贸易。殊属不法。竟应解交刑部。酌其情节。改发乌喇、及新疆等处。以昭炯戒。此案已交刑部另行定拟具奏。并著传谕李侍尧、裴宗锡、及两广、四川、贵州、各督抚。嗣从遇有此等案犯。俱遵照此旨办理　　

○又谕、前经降旨。令杨魁于宝苏局、现在洋铜内。动拨十万斤。作速解京以供应用。嗣据该抚奏称、业经动拨。委员起解。于本年正月十六日、自苏起程。何以至今尚未到京。著传谕杨魁、即行檄催该委员。上紧督运。解京备用毋稍迟缓。并著传谕山东、直隶、督抚。饬令沿途催趱。迅速赶运。毋许逗留迟误　　

○军机大臣等议准、库车办事大臣常喜奏称、叶尔羌等处商贩私玉。有自首一项。前经高朴奏准、凡商民回人、埋藏隐匿者。如自行首报。一体给与照票擕带售卖。闻此项玉石尚多。恐奸商影射渔利。应令叶尔羌大臣查明给过照票若干。觔重块数若干。如已擕带起身传知口里口外。于验票时截留。照票追缴。未起身者。查出入官。俟官玉起解时搭解。从之　　

○又议准、原任宁夏将军扎什扎木素等奏称、驻防官兵。出差帮项自乾隆三十五年赏银一万两。作为定额。除红白事件。进京引见。操演炮位。及修理军器兵房等五款。尚敷用外。至如进京奏事。操练行围。牧放马匹。将军、副都统、陛见。随带官兵等四项。细核原数。实属不敷。查宁夏厂地。陆续开垦。每年租银。除公用外。余一千二百二十二两零。空闲衙署。每年租钱。除公用外。余五百余串。合此二项。足给一年官差应请添入。从之　　

○是日起。上以常雩。祀天于圜丘。斋戒三日　　

○己未。谕军机大臣曰、李奉翰奏、查勘扬河等厅工程、水势情形一摺。据称上游洪泽湖内。旬日来水势。有消无长。高堰志桩、现存水九尺九寸等语。初阅时、以为必系豫省开放新挑引河。掣动大溜之故。及阅李奉翰此摺。于三月二十六日拜发。尚在阿桂等二十九日开放引河之前。何以上游水势。有消无长。或系桃汛后。黄河水势本小。是以漫下入淮之水无多。果尔则仪封堵筑口门。施工必更易为力。该处自开放引河。已曾否将大溜全行掣动。其拦黄坝进埽。施工若何。著传谕阿桂等。即将现在情形。迅速覆奏。再昨据阿桂等奏、四月初七八日以内。即可合龙。此旨到时。自己如期合龙。全工告竣。伫盼喜音尤切。将此由六百里加紧谕令知之。仍即迅速覆奏　　

○军机大臣等议覆、乌什办事大臣永贵、乌噜木齐都统索诺木策凌奏称、额敏和卓之子色伊普拉。因伊兄素赉璊获罪。请将所属回众拨出。另派员管束。应如所请。除将哈喇和卓、及罗布诺尔一带二百数十户。仍令色伊普拉管束外。其邻近吐鲁番之数百户。应令原设之伯克管束。又据称、种地兵丁。由内地调拨。修城兵丁。由嘉峪关调拨。驻防满兵。由乌噜木齐余丁内派往。并请设领队大臣一员统辖。亦应如所请。将辟展办事之大臣。作为领队大臣。移驻吐鲁番。其领队大臣员缺。或以伯忠补授。或另行简放。请旨遵行。得旨、补放领队大臣。另降谕旨。余依议　　

○庚申。上诣南郊斋宫斋宿　　

○谕曰、军机大臣等、议准永贵等奏、请裁改辟展办事大臣。作为领队大臣。移驻吐鲁番。或即派伯忠或请旨另派等语。伯忠在辟展办事有年。想于彼处情形。自能熟悉。但吐鲁番地方。系初建城垣。驻防满洲绿营兵丁。事务繁多。未知伯忠能否办理。著传。谕永贵、索诺木策凌等。令其料度吐鲁番地方。或应即调伯忠。或应另派人前往。酌量情形。据实奏闻。到时另降谕旨　　

○又谕、川省军需银报销正案。现已全数题报完竣。其经部驳查各款。该督文绶、自可详悉登覆。所有办理奏销之尚书富勒浑。前已降旨。令即回京。其熊学鹏、现今尚在该省。并无应办之事。且年力亦已衰老。著即令其来京候旨　　

○谕军机大臣等、刑部奏驳、文绶将金刅杀人之案。定限问拟情实。咨部请示一摺。所驳甚是。已交该部、仍照上年秋审办理矣。杀人者死。情罪本应拟抵。况斗殴而用金刅伤人。其凶恶尤甚。更属无可矜原。乃向来于此等凶犯。入于缓决者多。致愚民无所惩儆。犯法日众。殊非辟以止辟之义。是以前经降旨。令各督抚出示晓谕。定以限期。使僻壤穷乡。咸知儆凛奉法。化民之道。止能如此。原难期其果有效也。是以上年办理秋审时。令刑部将金刅伤人之案。于情实册内。夹签声明。朕于勾到时。仍核其情节较重。或勾或缓。计夹签各案。未经勾决者不过十分之二。今年秋审。刑部自应仍照上年办理。即各省督抚。并有上年办定之式。均可遵照妥办题达刑部夹签之处。亦有昨岁章程可仿。至朕于各犯等之应否予勾。反覆详阅。临时自有权衡。毋庸督抚等之过虑也。今文绶定期咨请部示之处。殊属非是。著传旨申饬。文绶既有此咨。恐各省督抚未能领受朕意者。亦所不免。著传谕各督抚。将秋审册内金刅杀人之犯。均照上年之例办理。刑部亦仍照上年核办现今将届秋审题本之期。著将此旨。分别各省远近。由驿发往。传谕遵照。并谕刑部知之　　

○又谕、前据阿桂等奏。于三月二十九日、开放引河。不势畅达。计自月初七八日以内。可以合龙等语。日内谅可如期合龙。盼望喜音甚切。昨又传谕询问矣。至合龙工竣。该处一切善后事宜。尚须阿桂在彼。妥为筹画。为时约需四五日。并有南北两岸应否修补。及自贾鲁河至涡河一带、河身沙土停淤之处。作何勘估疏挑。曾经谕令阿桂等、于合龙事毕。亲往会同履勘筹办。以期妥善。似未必能克口蒇事。现在英廉、暂署直隶总督印务先经谕令三宝、即驰驿赴闽。换杨景素、驰驿前来直隶。换英廉进京。今日据三宝覆奏。于三月二十二日、自楚起程。按日而计。杨景素约须五月中方得到直。恐英廉未必能于朕启銮前回京。虽启銮后、京城无应办要务。但留京办事。亦不可无熟手晓事之大臣。著传谕阿桂、自行酌量如仪封合龙后。能将应行勘查事务。妥速办毕。于朕启銮前到京。固属甚善。如工多路远。不能赶紧办竣。又不可因趱辨。致有草率。阿桂可将堤岸河身。各择其最要者。会同袁守侗等、勘办数处。已可得其大概。余亦可类推仿照。阿桂办定数处。即与袁守侗、详悉面为讲论。袁守侗谅亦能领会照办。阿桂即可起程。于朕起銮前到京。尚不致迟误阿桂回京后。其事尤袁守侗专责。应即会同姚立德、及陈辉祖闵鹗元、逐段悉心履勘。切实估计。绘图贴说。先寄阿桂核定。如有未协。阿桂仍可驳正。再行会奏。亦不虞有率略歧舛。及浮冒糜费之弊。将此由六百里加紧谕令知之。仍将现在合龙情形。及奉谕旨作何办理之处。迅速覆奏。若实在不能如期至京。亦即据实奏来　　

○辛酉。常雩祀天于圜丘。上亲诣行礼　　

○幸圆明园　　

○协办大学士署直隶总督英廉奏、陕省拨麦五万石。由河南转运赴京。原因初春以后。京师雨少麦贵于平粜仓麦外。又以此为有备无患之举。今畿辅及豫东各处。春雨优沾市间面价平减。前项陕麦、运交仓场接收后。请暂留通仓似可少节糜费。即或京仓有需支应。亦可量用分拨毋庸于此时全行运京。得旨嘉奖　　

○壬戌。谕、据李奉尧参奏、江南提标左营游击杨宗豹年力就衰。弓马软弱。又后营游击田法。年逾七旬。骑射艰难。均请旨勒令休致一摺。已批交该部矣。游击有表率训练之责。岂得任衰老之员。因循贻误。李奉尧甫经到任。即将该二员据实劾参。从前历任提督。何以竟未办及。陈杰在任数年。迺容其恋栈至今。实属姑息著交部严加议处。俞金鳌虽到任未久。但该二员俱近在同城其衰老情形。一望可见并未据实参奏。亦难辞咎、著交部察议　　

○谕军机大臣等。据农起奏、查勘涡河水势情形因黄水倐长倐消。尚难遍勘确估。俟豫省漫口合龙。黄水全消。始得估勘准确等语。自应如此办理。又据称、涡河水势湍急。建瓴而下。河道深宽。现在水流通畅。毫无阻滞。间有新旧沙淤坍缺。系在河岸两旁。无碍水道等语。则将来勘估疏挑。更易为力著将农起原摺。钞寄阿桂等阅看。俟合龙事毕。前往各该处会同履勘时查核该藩司所奏情形。是否确实一并核办再昨谕阿桂。或将堤岸河身择其最要者。会同袁守侗等勘办数处。定其大概。交袁守侗照办。即可起程。于朕启銮前到京。抑或必须亲往严勘。不能如期至京之处。迅速覆奏此旨谅已接到著传谕阿桂即将奉到谕旨。作何办理之处。据实速奏。现在正当前奏约计合龙之期。计坝工堵筑全竣。即可星速驰报。是以连日盼望喜音尤切。将此由六百里加紧谕令知之。仍著据实速奏　　

○癸亥。谕军机大臣等、前据阿桂等奏、仪封河工。计初六七以内。可以合龙。连日盼望喜音甚切。现就拦黄坝堵筑合龙。施工较易。其南岸口门。只须俟合龙后补还原堤。便无他患。但此处虽足资巩固。而通身堤岸甚长。设或夏秋大汛。复值盛涨。遇堤身松薄处所。难保其必无漫溢。今此次大兴工作。所费不赀。虽不能为一劳永逸之计。而查勘险要堤工。豫为补葺。实属善后急务。即费用稍多。亦不可靳惜。前已谕令阿桂、袁守侗、于工竣后。确核妥办。此时想已筹及。自应即行具奏。及早办理。看来豫省堤岸。近来办理。实不及前。使何煟尚在。未必有去岁叠次漫决之事。皆由徐绩、姚立德、不能实心经理致有贻误而姚立德为河防专责。其过尤大。至每年培补堤岸。费用作何开销。何煟任内。每年动用若干。徐绩、姚立德、每年动用若干。及因何不能妥协之故。并著阿桂、袁守侗、逐一查明。据实覆奏。将此由六百里传谕知之　　

○军机大臣等议覆、西安将军伍弥泰等奏称、接准伊犁将军伊勒图咨覆。该处建筑城房。两年完竣。且仓粮甚多。足敷支用。请将前项派拨眷兵三千名。陆续拨送。西安汉军拨换之兵一千五百名。于本年秋间起程。陕、甘、二省裁拨兵一千五百名。于次年秋间起程等语。初次兵数。应分派抚标五十名。提标四百名。延绥镇标三百七十名。兴汉镇标二百六十名。固原镇标四百二十名。抚、提、两标。固原一镇。路属通衢。从本营派往。延绥、兴汉、两镇。各营。山路崎岖。挈眷难行。所派眷兵六百三十名。照移驻新疆等处眷兵例。由甘省河西各标营。就近代派前往。共足一千五百名之数。即将汉军顶补额缺。至二次派往眷兵。原议由陕、甘、两省。均匀裁拨。但西安汉军兵丁。共二千三百三十二名。除拨补绿营兵缺外。尚存八百余名。若俟绿营缺出拨补。未免需时。请于明年移驻兵内。将应行改补之汉军兵丁八百余名。全数改补。其余绿营兵六百余名。作为裁缺。毋庸另募。以符营制。从之　　

○旌表守正捐躯湖南攸县民刘辉五妻洪氏　　

○甲子。谕、前因刑部议覆、升任贵州巡抚图思德审拟安化县民牟占祖、戳伤张大盈身死一案。将牟占祖、依斗杀律拟绞监候。并声明救父情切。援例两请。朕阅案情。因其子助父殴。戳毙人命。不得谓之救父。不宜援例双请。办理未为允协。是以降旨令该部另行定例具奏。今据覆奏。原例载称人命案内。如父母被人殴打。实系事在危急。伊子救护情切。因而殴死人者。于疏内声明两请。其或与人角口。故令伊子将人殴死。或父母与人寻衅斗殴。其子助势。共殴毙命。俱仍照例科罪。不得概拟减等等语。向例原属分明。今牟占祖戳伤张大盈一案。正与子助父势。共殴毙命之条相合。本不应双请。刑部于图思德所拟双请之处。未经查照定例驳正。遽为声明双请。自属错误。牟占祖、著改拟绞监候。秋后处决。此条旧例。既已分晰详明。嗣后内外问刑衙门。惟当按例妥办。毋庸另行改定　　

○谕军机大臣等、连日盼合龙喜音。昼夜悬切。兹据阿桂等奏、口门之水。深至五丈以外。每下一埽。须迟至三四日。始能著地坚实。现在尽力赶做。约计十五日前后。方可合龙等语。盼望虽殷。亦实无法。已于摺内批示矣。据称引河虽有二三分溜势。尚未能掣动全溜等语。自系新挑引河。仍未宽深之故。然业已放水又难再施挑浚之工。所称东岸添筑兜水坝一道。以冀回溜北趋。亦属帮助之一法。至称每进一埽。须加镶培厚。著地坚实。方敢更进一埽。当此工程吃紧之际。不得不慎重。以图蒇事等语。自应如此办理。此次工程。总以稳固为要。断不可欲速而稍浚草率、据称日内风势较顺河水源源下注。自可期就深通。朕惟默吁天祐神助。以冀及早成功耳。至上年十二月内高晋等曾奏请于十六堡、捐建河神庙一座。朕阅图内十六堡。原有大王庙。自当向现有之庙。诚心乞恳。望其效灵。何必有一新工。即建一新庙。是以未经允行。今思现筑拦黄坝进埽之处。其地在十二堡。距原漫之口门较远。如果河神灵应。速助工成。原可于合龙后。即在该处建庙。以答神贶。著阿桂等、一并妥酌行之。此旨著由六百里加紧发往。如有合龙喜音。仍即加紧驰奏　　

○又谕、据吴虎炳奏、桂平县奸民李万春、李逢春、邀结匪类。假扮天师。妄言祸福。哄骗愚民。各处银钱。建醮免灾。该县知县杨联榜。前往查拏搜检。李万春已挈眷逃往贵县。李逢春先期外出。现在分委干员。上紧严拏等语。奸民李万春等敢于聚集匪类。妄言祸福。哄骗愚民。敛取银钱。情节甚属可恶。不可不严拏务获。尽法惩治。据称挈眷逃往贵县。其地系广西所属。且有逃往地名。无难踪迹。况系挈眷同行。更未必即能远扬。传谕吴虎炳、速饬署臬司王懿德、选派妥干员弁。星飞查缉。务将李万春。并其眷属、及李逢春、一并弋获。严讯倡造邪说。哄诱愚民实情。首夥共有几犯。起自何时。从重定拟具奏。并恐该犯等行踪诡秘。所称逃往贵县。亦未足尽信。粤西与粤东、境壤毗连。恐奸民窜入广东地界藏匿。亦未可定。并著传谕李质頴、派委妥干弁员。一体躧缉务获。毋使兔脱漏网。将此由五百里谕令知之。仍著将曾否获犯审讯缘由。迅速覆奏　　

○以故克勤郡王庆恒从祖父雅朗阿袭爵　　

○命署协办大学士刑部尚书德福、充经筵讲官　　

○以太常寺少卿达敏、为太常寺卿　　

○予故喀喇沁固山贝子多罗额驸瑚图灵阿祭如例　　

</div>
    <div class="pagination">
<a href="清实录乾隆朝实录_page1417.html">上一页</a><span>...</span><a href="清实录乾隆朝实录_page1413.html">1413</a><a href="清实录乾隆朝实录_page1414.html">1414</a><a href="清实录乾隆朝实录_page1415.html">1415</a><a href="清实录乾隆朝实录_page1416.html">1416</a><a href="清实录乾隆朝实录_page1417.html">1417</a><span class="current-page">1418</span><a href="清实录乾隆朝实录_page1419.html">1419</a><a href="清实录乾隆朝实录_page1420.html">1420</a><a href="清实录乾隆朝实录_page1421.html">1421</a><a href="清实录乾隆朝实录_page1422.html">1422</a><a href="清实录乾隆朝实录_page1423.html">1423</a><span>...</span><a href="清实录乾隆朝实录_page1419.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
