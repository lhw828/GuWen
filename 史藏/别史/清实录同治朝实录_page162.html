<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 162 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 162 页/共 505 页</h1>
    <div class="content">○丁丑。以甘霖渥霈。上诣大高殿行礼报谢。　　

○遣恭亲王奕?诣时应宫。惇亲王奕誴诣昭显庙。钟郡王奕詥诣宣仁庙。孚郡王奕譓诣凝和庙。豫亲王义道诣觉生寺。礼亲王世铎诣黑龙潭。拈香。　　

○谕议政王军机大臣等、李鸿章奏、官军击退湖州援贼。遂克长兴县城。并将胡溇等处贼垒蹋毁各摺片。长兴一城。为苏浙要冲。此次援浙各军竭力攻克。实属异长奋勉。惟长兴贼首是否刘官方。曾否歼毙。逆众有无逃窜他处。李鸿章拟亲赴长兴察看。著即前往督饬诸军□□穴□又□剿余匪。查明匪首下落覆奏。仍将广德四安之逆首江姓等歼除。潘鼎新一军在湖溇等处获胜。恐其兵力尚单。著即添派劲旅助之。务将湖州协力攻克。以期苏浙肃清。殄除巨寇。另片奏、叠奉谕旨。助攻金陵。并叠准曾国藩、曾国荃、咨催会商攻剿。本不敢有畛域之分。亦更无嫌怨之迹。惟湖州贼股甚众。附城数十里内。面面贼垒。堵辅等逆。百战狡悍。浙军仅能扼东南两面。其西北滨临苏常。湖城未克。牵掣兵力不少。今若弃湖州而赴金陵。恐贼匪乘闲内窜。窥伺苏境。若会攻金陵。复须协剿湖州。兵力实有不给。炮队现未练齐。将来尚须雇用洋人教习。现拟日内由太湖驰赴长兴前敌。察看军情贼势。相机调拨。仍即折回苏城。候旨酌夺等语。所筹亦系实在情形。前窜江皖之贼。其势甚张。左宗棠兵力未免为所牵掣。者李鸿章于到长兴后。即督军助攻湖州。严饬水陆诸军防贼内窜。俟湖州克复。苏常无警。再行亲统全军助攻金陵。湖州贼多且悍。左宗棠务即督饬各军。会同李鸿章助剿各军同心努力。约期进攻。期于一鼓攻拔。此城为苏浙关键。若旦晚克复。则一劳永逸。不独李鸿章可以全力协克全陵。即左宗棠兵亦可直注皖南江西。东南全局。转移大有把握。即著左宗棠、李鸿章、悉心妥筹。共奏肤公。以慰朝廷殷盼。曾国藩仍即督令曾国荃就现有兵力认真防剿。如其机有可乘。仍督率诸军奋力图攻。即或一时不能得手。亦必妥慎严防。毋令窜突。俟合兵后。再图克期攻拔。以期事出万全。该督抚等均为朝廷所倚畀。本日览李鸿章所奏。知该督抚等志切同仇。毫无成见。为之欣慰。更须勉益加勉。和衷共济。有厚望焉。李鸿章另片奏尽先参将孙家烺讹诈降众马文彪银洋。并□□穴□又□抢难民江义和财物。掯勒使女等情。实属目无法纪。孙家烺著即革去参将。从严审讯。审明后即于军前正法。以昭炯戒。嗣后如有似此劣弁。并著从重办理。毋稍姑息。将此由六百里各谕令知之。　　

○又谕、劳崇光、张亮基奏、克复古州厅城。请留周洪印协剿。并劳崇光奏、克复中甸等厅城。叠获胜仗各摺片。云南逆回杜汶秀等、分踞中甸等处。经马如龙等进剿。将中甸维西思茅威远各城次第收复。并攻克石膏井磨黑等处贼巢。剿办尚为得手。思茅威远既克。则普洱已成孤立。中甸维西既克。则大理之贼益蹙。著劳崇光檄饬马如龙、岑毓英、及田仲兴等、各率所部。将普洱大理等城迅图克复。捦斩首逆。以期肃清疆圉。古州收复情形。与前恽世临所奏略同。该逆由古州苗峝。绕出独山州之霸街八蒙。进踞已赖旁寨中寨和寨。扰及荔波县之三峝地方。经杨廷桂等军迎剿叠胜。贼欲向独山州属中安一路直上鸡场。该处为上窜贵州定广下窜广西南丹必由之路。亟应严密堵御。以杜贼踪纷窜。全祖凯一军已抵独山。著劳崇光、张亮基、饬令该总兵扼要驻扎。会同湘粤两省官军实力埽荡。以遏该匪纷窜定广南丹之路。并著恽世临、张凯嵩、严缴派出之周洪印、杨廷桂各军。联络声援。合力夹攻。迅歼丑类。周洪印因军粮无从采办。药铅亦甚缺乏。拔营撤回楚边。惟现在正当攻剿吃紧之际。李逆尚在漏网。贵州仅有全祖凯一军。兵力甚单。杨廷桂孤军深入。亦难兼顾。若非添拨劲旅。即无以收聚歼之效。著恽世临饬令周洪印等仍统湘军。星速驰赴荔波独山一带协同剿洗。毋误戎机。该营所需粮米药铅等项。著劳崇光、张亮基、设法采办。源源接济。恽世临亦当竭力筹措。随时解济。以收饱腾之效。将此由六百里各谕令知之。　　

○以镶黄旗蒙古都统明庆署正黄旗蒙古都统。镶红旗蒙古都统景寿暂署镶黄旗汉军都统。正红旗汉军副都统裕瑞署正红旗护军统领。正红旗满洲副都统基溥署镶白旗蒙古副都统。　　

○以江苏官军克复浙江长兴县城。予提督杨鼎勋遇缺先行＜??闲＞放。赏副将于奇泮、参将张正全、都司程祖旺、巴图鲁名号。余升叙有差。予阵亡参将向大鹏、游击周金才、守备王福兴、千总刘兴隆、祭葬世职加等。　　

○以贵州克复普安等城出力。赏知州孙清彦、守备徐遇恩等花翎。千总龙汝驹等蓝翎。余升叙有差。　　

○予浙江湖州阵亡把总陈顺昌等祭葬世职。　　

○戊寅。上诣奉先殿寿皇殿行礼。　　

○谕内阁、恩麟奏、甘省道府均系请旨＜??闲＞放之缺。所有拣发道府各员到省。遇有请旨缺出。可否酌量奏请补用等语。此次拣发道府各员到省后。如果差委实在得力。人地实属相宜。即准其随摺声明。候旨＜??闲＞放。此系为现在甘省军务需人起见。嗣后不得援以为例。　　

○谕议政王军机大臣等、恩麟奏、陕西败匪。句结甘省东路回匪。围攻庄浪静甯等城。请饬陶茂林迅速援剿一摺。庄浪隆静等处贼匪充斥。恩麟派出防剿各军尚形单薄。自应厚集兵力迅埽逆氛。前据雷正绾奏称平凉业已攻克。拟偕陶茂林分路进捣莲花城张家川贼巢。先通隆静大路。兼顾兰垣。现在静甯等城待援迫切。曹克忠不能赴甘。陶茂林一军。应即驰赴安会遏贼西窜。援剿隆静等处。力解城围。著都兴阿、雷正绾、会商妥办。恩麟严饬成桂等协力固守。以待援师。一面将省城防守事宜尽心筹画。毋稍大意。南路军情。责成林之望相机剿办。甯夏回务。责令梁生岳妥为布置。均不可有名无实。其萧永祥所部勇丁。因何溃散。著恩麟查明具奏。将此由六百里谕知都兴阿、雷正绾、并传谕恩麟知之。　　

○又谕、恩麟奏、甘省军饷异常支绌。请饬陕省赶紧协饷。以济急需等语。陕西欠发提属驻甘各营兵饷。已至七季之多。兵情困苦万分。现在回匪滋扰秦州等处。军情吃紧。万一兵饷不继。致各军有哗溃之虞。所关非细。陕省现已渐次肃清。所有筹解甘省兵饷。岂容稍缓。著刘蓉督饬藩司。无论何款。赶紧筹措若干两。派员解赴甘肃省城。以济要需。毋稍延误。将此五百里谕令知之。　　

○又谕、平瑞奏、库车汉回滋事。派兵救援一摺。依奇哩奏、汉回变乱。及库车失守。请派大员统兵会剿。并匪窜布古尔地方各摺片。览奏不胜詑异。库车居南路之冲。此次汉匪逆回。仓卒起事。遽将库车城池窃踞。杀害官民。其蓄意谋叛。决非一朝一夕之故。何以该处办事大臣。平日毫无觉察。临时又无备御。以致酿成变乱。实堪痛恨。平瑞现派领队大臣文永、统带旗绿各营前往援救。并筹备军械粮饷。以速其行。所办尚属认真。文永本日已＜??闲＞放库车办事大臣。即著带领援兵。迅速前赴库车一带相机剿办。惟文永带兵无多。必应添拨劲军。方足以资策应。乌噜木齐提督已＜??闲＞放文祥。平瑞可传知文祥迅赴新任。并再拨兵数千。即由文祥带往喀喇沙尔库车等处。会同文永一军认真剿办。所有旗绿各营官员兵丁。均归文祥调遣。文祥未到以前。著暂归文永调遣。惟当乘贼匪初起之时。迅图扑灭。规复库城。不准稍有稽延。致滋延蔓。喀喇沙尔与库车接壤。此时贼匪既踞库城。复有马队数百名窜至布古尔地方肆扰。喀境边防。其关紧要。著依奇哩督饬兵弁严扼要隘。实力防堵。毋令东窜一步。所调之土尔扈特和硕特两游牧蒙古兵二千名。并著依奇哩迅催调集。来城助剿。依奇哩奏已咨平瑞调银二万两。口粮面三万斤。据平瑞奏仅措解银一千两。面一万五千斤。为数较少。仍著平瑞将应解喀喇沙尔银两口粮。设法源源解济。俾不至有停兵待饷之虞。从前新疆用兵。回子台吉伯克等、率能效命前驱。为国出力。此次库车爱王被执不屈。致被戕害。实属深明大义。可嘉可悯。依奇哩可将其子台吉阿密特善为拊慰。勉其招集所部。随同官军。杀贼报仇。庶人人乐为我用。此次启衅根由。并萨灵阿等大小文武下落。著平瑞等详查具奏。南路军情紧急。常清统辖各城。责任綦重。著直紧筹拨劲兵数千。前往会剿。景廉前已有旨令其折回本任。未知该员现在行抵何处。奎栋署理叶尔羌参赞大臣。责无旁贷。著即筹拨兵饷迅速援应。并传知阿克苏和阗等城办事大臣等、一体严防。毋得稍有疏懈。喀什噶尔虽相距较远。惟该处卡伦。时有安集延回匪滋事。难保不声息相通。暗中句结。奎英尚未交卸。著督饬在城员弁力筹防范。消患未形。不可稍存五日京兆之见。常清另片、请将遣勇一千四百余名援案免罪等语。此项遣勇人数太多。恐释回时中途恃众滋事。必须妥为料理。令其分起陆续遣回。或即择其勇健可用者。筹备口粮。令原带之人。带赴库车剿贼。使功不如使过。或于军务有益。著常清斟酌妥办。文祥接奉此旨。著即迅速起程。其哈密帮办大臣明瑶、尚未到任。该城领队大臣一缺。即著文祥于协领内拣选明干可靠者。暂行署理。将此由六百里各谕令知之。　　

○又谕、依奇哩奏、库车城池失守。咨调各路大兵会剿。不日即可到境。请饬陕甘督臣迅将户部奏拨新疆银四十万两内。先行动拨银五万两。以济兵食等语。此项奉拨新疆银四十万两。前经户部议奏应由山西巡抚筹款拨解。现在新疆匪徒滋事。库车失守。各路大兵云集。需饷甚殷。著沈桂芬即将应解新疆银四十万两。迅速解往兰州省城。毋稍延玩。此项饷银四十万两。其已经解到甘省者。著都兴阿、恩麟、迅解新疆。不准截留动用。并著都兴阿、恩麟、在于甘肃欠解新疆饷项银两内。赶紧措拨银五万两。派员趱程解往喀喇沙尔。以备供支兵饷之用。并将续到之项随时拨解。俾资接济。将此由六百里谕知都兴阿、沈桂芬、并传谕恩麟知之。　　

○湖广总督官文等奏湖北防堵吃紧。请将本年乡试展至九月举行。从之。　　

○护陕甘总督恩麟奏请调前任兰州府知府徐辰告赴甘肃差遣。允之。　　

○伊犁将军常清奏已革尚书陈孚恩、已革总督乐斌、在印房并文案处效力当差。尚属奋勉。得旨、陈孚恩荒诞谬妄。因迎合载垣等获谴。乐斌前在陕甘任内声名狼藉。昬庸乖谬。贻误地方。祸延今日。该二员获罪甚重。均毋庸给予奖励。　　

○赏已革镶黄旗汉军副都统穆克登额三等侍卫。为伊犁领队大臣。以署库尔喀喇乌苏领队大臣文永为库车办事大臣。　　

○乌噜木齐提督业布冲额因病解职。以哈密办事大臣文祥为乌噜木齐提督。　　

○调乌噜木齐领队大臣保恒为哈密办事大臣。赏健锐营委翼长德克吉讷副都统衔。为乌噜木齐领队大臣。　　

○以甘肃庄浪隆静等处防剿出力。予都司李友伏以游击用。并赏花翎。　　

○己卯。谕议政王军机大臣等、张之万奏、豫军追贼入楚。调回一军扼守光固。并裁勇练兵各一摺。发逆窜扰光山等处。经副将徐连升等督率兵勇分投剿洗。该匪避兵远扬。悉向黄安黄冈一带窜去。张之万现派徐连升、色尔固善、张曜等军。尽赴东路。听候僧格林沁调遣。即著僧格林沁严饬各军出境追蹑。会合楚师两面夹击。务将此股巨匪悉数殄除。毋留余孽。黄州水陆布置。前据官文奏已派梁洪胜等营及丁长春等炮船前往扼守。此时该郡遍地贼踪。官文务当严饬各营实力迎剿。痛埽狂氛。毋令蔓延为患。豫军追贼入楚。豫南门户空虚。张之万现拟于赴楚各队内。抽调一军驻扎光固。防贼回窜。所筹尚是。即著该抚函商僧格林沁斟酌妥办。伪启逆等股窜向靡定。荆子关一路。防守甚关紧要。张之万现驻南阳。当督饬张士元等营力守要隘。毋稍疏懈。所陈练兵代勇。裁勇养兵之法。实为目前要务。而陆续调练。尤系整顿兵制之关键。张之万既称已调归德一营训练。业有成效。即著将其余各营次第挑选。逐日练习。其练成之兵。或酌量调赴前敌。使之亲列行阵。作其胆气。庶养一兵得一兵之用。不至徒托空言。有名无实。张之万、毛昶熙奏、汝南官军。攻克时玉洗贼寨。并张家大圩梁家湾寨。捦斩徐锡田刘周城等逆首一摺。著责成毛昶熙督饬各军□□穴□又□捕余匪。悉数正法。务绝根株。出力员弁兵勇。准由该抚等存记。汇案请奖。正在寄谕闲。据刘蓉奏、另股游匪。冒称扶逆。前由郧西镇安窜及凤凰觜地方。经官军击败。仍回窜郧西等语。此股贼匪游弋无常。难保不由郧西一带窥伺浙川。著张之万督饬在防将士妥筹扼堵。毋令贼踪东窜。将此由六百里各谕令知之。　　

○又谕、穆图善、刘蓉奏、官军进偪贼垒。督剿叠胜。现筹分兵扼堵情形各摺片。蔡逆率其悍党。踞盩厔所属之店子头田峪口一带。与伪启逆及郑马诸逆渐趋而西。经穆图善等飞咨曹克忠各军分路环击。曹克忠复率所部。由郿县槐芽镇追击。败贼于西骆谷新口峪等处。虽叠次获胜。而该逆纠集悍党。蔓延三四十里。非两路夹攻。不能收聚歼之效。现在蔡逆移踞楼观台一带。穆图善等已移营进偪。并令曹克忠由东路紧偪前进。即著联络声势。两路夹击。以期一鼓歼除。毋令此击彼窜。又成不了之局。启逆伪将叶有洸等率部投诚。贼势并未大衰。难保非别有诡谋。计图一逞。著饬令黄鼎等分别真伪。斟酌办理。不可堕其术中。扶启各逆前窜镇安。刘蓉奏称、系据探报入告。实未探明何股等语。军营侦探为第一要务。刘蓉何得一闻贼警。不加详察。率行入告。著再详细查明。据实具奏。李云麟前奏蔡逆已入彀中。似此股贼匪。已属无能为役。何以此次窜出。又称其狡悍善战。非蓝曹诸逆之比。李云麟复以无粮之故折回兴安。致该逆由大峪口任意出窜。种种取巧贻误。殊出情理之外。现在蔡逆与启郑各逆业已麕聚一处。著穆图善、刘蓉、督饬所部各营。会同李云麟合力兜捦。尽歼丑类。傥堵剿不力。致令出窜。必惟穆图善、刘蓉、李云麟是问。刘蓉另片奏、湖北前解多隆阿军火器械。余賸尚多。请饬移送陕省军需局等语。现在多隆阿旧部各军多已回鄂。其存留粮台及荆子关转运局军火等项。著穆图善酌量情形。转饬多隆阿军营粮台各员。将现存军火器械查明数目。移送陕省军需局。以便提拨应用。将此由六百里各谕令知之。　　

○又谕、据刘蓉奏、陕省自军兴以来。山西每月筹解饷银三万两。直隶山东每月各筹解银一万两。均按月分解潼关道库。统归多隆阿支发。嗣因回务肃清。兵勇分赴鄂豫。该三省协济饷银亦遂停拨。现在逆匪肆扰各境。剿办正当吃紧。徵兵购粮。需费甚钜。请仍饬各该督抚等按月如数拨解。以济急需等语。滇发两逆。接踵窜犯盩厔等处。各路官军分投剿洗。需饷浩繁。若不赶紧筹解。必致停兵待饷。贻误事机。著刘长佑、阎敬铭、沈桂芬、仍按照从前协拨之数。自五月为始。按月派员解赴陕省。源源接济。毋稍延缓。将此由五百里各谕令知之。　　

○予陕西盩厔阵亡总管米方多尔济、游击何万春、祭葬世职加等。　　

○予湖北应山阵亡千总连允祭葬世职加等。

　　

大清穆宗继天开运受中居正保大定功圣智诚孝信敏恭宽毅皇帝实录卷之一百六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬藳本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。六月。庚辰。以理藩院右侍郎额勒和布兼署镶黄旗汉军副都统。　　

○补铸安徽宣城当涂盱眙来安英山望江等县知县、英山县儒学、望江县华阳镇六安州马头汛巡检、各印信条记。从巡抚唐训方请也。　　

○予故工部尚书原任山西巡抚王庆云入祀名宦祠。从巡抚沈桂芬请也。　　

○辛巳。谕内阁、前因宝珣奏参奉天署甯远州知州冯立模等摺内未与德椿会衔。谕令宝珣明白回奏。兹据奏称、从前查办参劾时。系因慎密起见。未与该府尹会衔。自请议处等语。宝珣著交部议处。寻议、宝珣应照违令公罪律罚俸三个月。从之。　　

○兵部议覆密云副都统连成奏、密云驻防马甲缺出。本旗乏人挑补。应如所请。准其暂于一翼内通行挑补。将来各本旗挑补有人仍复旧制。从之。　　

○以前任乌什办事大臣奕庆为国史馆清文总校官。　　

○予安徽各属殉难绅民汪鸿猷等暨妇女七百一十四名口分别旌恤如例。合门殉难军功朱伟孙等并建专祠。　　

○壬午。谕议政王军机大臣等、有人奏、已故四川彭水县知县张尚浴历署青神等县颇有政声。因前署彭水令王鳞飞任内有亏空银五千余两。该员未与出结。因此挟恨。贿求成绵龙茂道濮诒孙得署酉阳州知州。适彭水有警。张尚浴带兵出防。王鳞飞遂捏报彭水失守。知县不知下落。嗣闻彭水安堵如故。王鳞飞又句串贡生张裕如等以该员侵吞勇粮等情诬控。王鳞飞复以将激民变等情详请撤印。旋经奉文革职交卸。张尚浴欲进省投审。王鳞飞授意后任知县姜吉兆搕索交代。并招勇围困扣不准走。该员将交代交清。仍将该员之子及家丁拴押。勒索钱文。姜吉兆之子姜兴国及张裕如等复派人拦阻抢夺。张尚浴受辱不堪。遂于三月十七日夜闲服毒身死。姜吉兆王鳞飞均愿说合。该员之子张毓崧不允。控经总督藩臬曾将姜令撤任。而王鳞飞并未提撤。至今尚未审结等语。览所奏各情。是张尚浴本系有功无罪之员。王鳞飞辄敢挟嫌诬害。致令该员情急自尽。若不严切根究。覆盆之冤。何由昭雪。著骆秉章亲提案内人证秉公严讯。务期水落石出。以成信谳。不得以参劾张尚浴在前。稍存回护。原摺单均著钞给阅看。将此谕令知之。　　

○又谕、麒庆奏、奈曼旗拏获贼匪。仍请由旗解县一摺。前因德木楚克扎布所获贼匪无力解送。当经谕令麒庆即派兵弁提取各犯督同严讯。兹据麒庆奏称、该旗所获之犯。均在朝阳县涉讼有案。自应解归该县审明办理。至热河地方与各蒙古旗相距较远。若该旗地方获盗之案。均由热河派兵往提。不惟势难兼顾。一切口粮亦无所出。请饬该旗仍将所获各犯就近解交朝阳县审办等语。所奏尚系实在情形。著理藩院传知该王旗。迅将所获各犯派员解交朝阳县审办。多派官兵护送。并著麒庆饬令朝阳县知县酌派兵役小心迎护。并饬俟人犯解到时。严禁吏胥人等毋许刁难勒索。务期有犯必惩。审讯明确。按律究治毋稍枉纵。将此各谕令知之。　　

○又谕、前因严树森奏鄂省饷源将竭。不能接济秦军钜款。当经降旨。李云麟军饷。五月以后由陕西支发。刘蓉筹解。兹据李云麟奏称、陕省西同凤三府前遭兵燹。民麦未种。上忙不能徵收。司库如洗。楚军将士闻楚饷改归陕省筹解大失所望。遂致毅健六营士卒乘闲潜逃至二百余名之多。饷源匮乏。焦灼万分。请饬湖北督抚暂筹接济等语。现在陕南军务稍松。而蔡逆及启逆等股尚在陕北游弋。李云麟所部楚军驻扎兴安。藉资堵剿。傥因饷需不继。致有哗溃之虞。恐该匪乘虚下驶。于楚省大局颇有关碍。著官文、唐训方、即将李云麟所部楚军五六两月饷项迅速筹款拨解。以济急需。将此由五百里谕知官文、并传谕唐训方知之。　　

○候补四品京堂办理陕南军务李云麟奏、川匪发逆败窜。省防已松。拟移军兴安等处防剿。得旨、著懔遵叠次谕旨。与穆图善、刘蓉、悉心筹商。务将各股贼匪尽行殄灭。毋得徒托空言。毫无实际。因循粉饰。一奏塞责。致负委任。　　

○督办镇江军务广西提督冯子材等奏、遵旨裁撤镇营兵勇。得旨、即饬令向心照等妥为管带。分别遣撤回营回籍。　　

○补铸浙江甯波府知府、台州府同知、布政使司理问、库大使、慈溪县嵊县儒学、各印信关防条记。从巡抚左宗棠请也。　　

○癸未。谕议政王军机大臣等、德勒克多尔济等奏、拏获甘回奸细书信。口外防务戒严。请暂停桂成赴甘。添调官兵。藉资守御一摺。归绥防务最关紧要。此次该城回民刘天明等呈出甘回书信。既有窥伺口外欲骑羊皮浑屯涉河东窜之语。自应先事豫防。妥筹堵遏。归绥两城。存营官兵仅止千余。若桂成再带四五百名赴甘会剿。不惟守御力单。缓急难恃。即归化城汉回杂处。弹压抚绥。亦难得力。所有桂成一军。著照该将军等所请暂缓赴甘。仍驻扎归化城。会同德勒克多尔济筹办防守。一面与归绥道贵肇轮流前赴河防。认真稽查。毋令外匪得以句结煽惑。托萨二厅属之包头镇河口村等处。均系沿河要隘。并著督饬在防员弁实力巡查。毋稍疏懈。至所获奸细。尤须彻底根究。不得稍有含混支离。此次回民逯沾亏与丁万城即丁万仓素不认识。何以一遇丁万仓即允为之寄信。丁万仓既为逆匪马和陇寄清真寺阿訇等书句结举事。何以中途辄将书信焚烧。樊学动与逯沾亏向无认识。何以肯为代写隐语书信。至马和陇等纠众东窜。经阿拉善兵截杀败退之说。从未见诸奏报。究竟有无其事。逯沾亏供出隐语。既有北京五掌柜是京里殷实回民之语。其五掌柜名姓。何以未经究出。著德勒克多尔济、沈桂芬、桂成等、将现获之逯沾亏、哈伏潮、马＜?兴心＞有、马相□□富等、亲提研鞫。务期水落石出。以成信谳。其未获之丁万仓。并著严拏务获。与逯沾亏等互相质对。毋令兔脱。至张胡子滩回子马柏林等是否暗通逆匪。必须查有确据。方不至株连无辜。案关从逆谋叛。情节重大。该将军等务当悉心审究。廉得确情据实覆奏。不准稍涉颟顸。致有枉纵。刘天明等不肯助逆。可见良回随处皆有。全在地方官吏善为抚慰。消患未萌。德勒克多尔济、桂成、办理防务。固不可稍涉松懈。亦不可徒事张惶。总当不动声色严密图维。方为妥善。桂成现已暂缓赴甘。即著该将军等知照都兴阿另筹调拨。将此由六百里各谕令知之。寻奏、遵查马和陇纠众东窜各情。经阿拉善旗及乌兰察布盟长覆称并无其事。逯沾亏因与归化城回教有隙。捏造回匪句结隐语书信。复以素不识字。假称书信被焚。央樊学动代写往投。意图讹诈陷害。实属情罪重大。应即正法。樊学动以贪利代写书信往投。亦属不合。应予枷责发落。从之。　　

○予江西新建殉难文童伍瑞昭、瑞潮、赏恤如例。　　

○予江西高安殉难绅民张之杰等暨妇女二百六十七名口分别旌恤如例。　　

○甲申。谕内阁、徐宗干奏、甄别庸劣各员。请分别降革一摺。福建同知捐升知府舒英、才具平常。前代理福甯府事。失查私抽厘卡。绅民啧有烦言。著注销捐升知府。仍以同知选用。代理晋江县候补知县吴应春、办事颟顸。不能清理庶狱。代理寿甯县候补知县来棐、审断无能。申详不实。保升同知候补知县陈汝骥、沾染习气。差委未能得力。前代理大田县。不洽舆情。以上三员。均著以府经历县丞归部铨选。候补通判顾克承、性耽安逸。前署晋江霞浦等县。催徵不力。欠款累累。著即行革职。仍查明有无亏那情弊。据实参追。候补县丞捐升知县吴发源、才识短浅。不胜民社之任。著注销知县。仍以县丞补用。候补县丞杨士龙、办事粗率。代理南安县任内。缉捕不力。疏纵匪犯多名。候补县丞孟长清、办事虚浮。代理麻沙县丞。捏报募勇。希冀冒销。候补县丞李超、遇事生风。致招讦控。代理福甯府司狱候补按察司司狱韩庆达、年少无知。擅受多事。署大田县典史候补从九品刘嘉璧、性情躁妄。挟制印官。以上五员。均著即行革职。光泽县典史申顺龄、举止轻狂。同官不齿。著革职永不叙用。以肃官方。　　

○谕议政王军机大臣等、官文奏、官军会剿逆匪。叠获胜仗。并派兵驰援麻城一摺。发捻各逆。趋集黄麻一带。经成大吉石清吉等军分路剿击。叠有斩馘。惟陈得才大股。尚踞麻城白杲沙河等处。麻城之围未解。亟宜并力埽荡。著官文饬令成大吉石清吉等营迅将白杲等处之贼痛加剿洗。毋任蔓延。麻城贼氛四偪。城中无粮。甚形危急。周凤山杨朝林等援军。并著催令迅解城围。不得稍有疏失。前据张之万奏豫省光山等处之贼。已窜黄安黄冈一带。是豫边情形稍松。僧格林沁现扎光山。苏克金等马队已在光麻之交。若横出与楚军会剿。自更得手。著僧格林沁即饬苏克金等联络夹击。并遵前旨。饬张曜色尔固善等军出境追蹑。与鄂军四面兜围。务期尽歼丑类。痛殄狂氛。第贼势注意东趋。蕲水之云路口。已有梁洪胜五营绕前扼截。该逆不能逞志。恐其由麻城直趋皖境。僧格林沁、官文、尤当分饬各军一面迎头拦截。毋得徒事尾追。致贼踪蔓及皖境。其姜玉顺萧河清蓝斯明等军。已先后驰抵樊城。鄂省兵力不为不厚。现在分别遣留。自已就绪。即著催令径赴黄州麻城一带。会同成大吉等并力进取。以期厚集。毋稍宕延。官文俟遣撤勇丁整顿营务办有眉目。即遵前旨移扎黄州。以资调度。将此由六百里各谕令知之。　　

○又谕、杨岳斌奏、筹度缓急。先赴要地督剿一摺。据称刻下贼势。并注江西抚建一带。现拟径赴南昌布置。再行驰赴东路。择贼势最厚之处。躬率诸将竭力攻剿。俟到江后核计兵力。通盘筹画。再当兼顾皖南等语。所筹甚是。现在皖南无警。自当先其所急。力争上游。著该督即行前赴江西省城。会同沈葆桢妥商。先将省城防务布置周密。随时侦探贼踪。察度情形。于贼势最重之区。督率诸军奋力剿洗。一经得手。自不难迎刃而解。并仍须兼顾皖南。毋任湖州广德之贼、续行上窜。该督抚务当和衷商办。迅殄贼氛。以副委任。将此由六百里各谕令知之。　　

○乙酉。谕议政王军机大臣等、恽世临奏、湖南东西两路边界。分筹防剿情形一摺。据称晃州边境空虚。分饬彭炳武等旋师赴衡。周洪印旋师赴晃。前会剿三峝之时。有生苗聚众扼扎。后路几梗。而包茅仙股匪愈聚愈多。由永绥以至晃州。烽火相望。虽经滕加洪等迎击。毙贼多名。而逆众未受大创。且与伍逆倏分倏合。另有清江苗匪在中寨横塘滋扰。该抚已密饬周洪印等分道出境。确探逆踪所在。合力直捣坚巢。著即责令该总兵等确实侦探。包逆大股。是否悉踞麦地长坪。务须出奇设伏。就地歼除。傥能将包逆捦斩。余贼自不难望风瓦解。该抚即督饬周洪印等认真办理。以清积年巨憝。晃州去独山荔波较远。既未能前往会剿。著即飞咨劳崇光等实力剿办。俟包逆伍逆就歼。再行酌量援剿。江西贼势。趋重抚建一路。杨岳斌已由安庆赴省。与沈葆桢会筹。先就贼踪最多之处奋力击剿。诚恐被击分窜。则湖南界连江西各属更形吃紧。著即饬令派出各军固守封圻。然后率师出境。以剿为防。更资得力。将此由五百里谕令知之。　　

</div>
    <div class="pagination">
<a href="清实录同治朝实录_page161.html">上一页</a><span>...</span><a href="清实录同治朝实录_page157.html">157</a><a href="清实录同治朝实录_page158.html">158</a><a href="清实录同治朝实录_page159.html">159</a><a href="清实录同治朝实录_page160.html">160</a><a href="清实录同治朝实录_page161.html">161</a><span class="current-page">162</span><a href="清实录同治朝实录_page163.html">163</a><a href="清实录同治朝实录_page164.html">164</a><a href="清实录同治朝实录_page165.html">165</a><a href="清实录同治朝实录_page166.html">166</a><a href="清实录同治朝实录_page167.html">167</a><span>...</span><a href="清实录同治朝实录_page163.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
