<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1536 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1536 页/共 1860 页</h1>
    <div class="content">
○谕军机大臣等、据富躬奏、阜阳越狱要犯李四、武六、逃至山东曹州府地方。被兵役盘获。现已咨明就近审办等语。该犯等同谋越狱。罪不容诛。逃至山东曹州府地方。即被兵役盘获。可见东省查缉。尚属认真。此事何以未据明兴奏到。著传谕明兴、即将该二犯审明正法。迅速具奏。至曹县兵役盘获要犯。应酌量奖赏。但外省积习。地方官与营员拏获要犯。非串同捏禀。希图分得赏项。兼避处分。即彼此争功。并著明兴查明是兵是役。核实酌赏。毋致牵混。其未获六犯。即著该抚等严饬各属。设法躧缉。务期全获正法。毋致一名漏网。将此由五百里传谕明兴、富躬、并谕萨载知之。　　

○军机大臣议覆、四川、成都将军特成额奏称、满营设立官学。定额向止二百名。今生齿日繁。且有阵亡人员子弟。与孤独无依者。亦应附入官学教餋。请增额一百二十。共三百二十名。其教习、拣选清语骑射娴熟者充补。应如所请。从之。　　

○礼部奏、冬至节应行庆贺礼。得旨、今年冬至。著停止行礼。　　

○已丑。上诣安佑宫行礼。　　

○幸圆明园。　　

○军机大臣遵旨议奏、据四川成都将军特成额奏称、平定两金川后。该处降番。就近安插。八年以来。该降番等久沐深恩。各安耕作。遇有差遣。莫不奋勉出力。无异内地民人。恳准改土为屯。除去降番名目。又称降番等生齿日繁。男妇约计九千余名口。应设专员管理。请令懋功协中军都司、与绥靖营游击。就近弹压。仍饬懋功协副将。统为控制。其钱粮命盗案件。归美诺同知办理。该营员不许越俎干与。均应如所奏。从之。　　

○豁除浙江台州卫乾隆四十七年水冲沙压地八十九亩有奇额赋。　　

○庚寅、谕据雅德奏、台湾镇总兵孙猛病故一摺。孙猛因迎餋伊母。船只飘失。解任寻访。以致忧思成疾。旋即病故。殊堪悯恻。所有台湾镇总兵员缺。著柴大纪调补。柴大纪所遗海坛镇总兵员缺。著刘峻德调补。所遗广东高廉镇总兵员缺。著梁朝桂调补。其所遗福宁镇总兵员缺。著董果补授。　　

○又谕据毕沅奏、延安府属之定边、肤施、延川、安塞、保安、安定等六县。本年秋禾被霜较早。收成实止五分。与清涧、靖边、二县情形相同。请将应徵各项银粮。缓至来年徵收等语。定边等六县。秋收歉薄。民食不无拮据。所有本年额徵各项新旧银粮草东。及各年借欠常社仓粮。俱缓至来年秋后徵收。以纾民力。仍于冬春酌量借粜仓粮。用资接济。以副朕轸恤边黎。有加无已之至意。　　

○谕军机大臣曰、雅德奏、接据台湾道杨廷桦禀报。有淡水厅奸民林淡等、焚烧杀命一案。当即飞饬该道、驰赴该境。速提各犯严究夥党。尽数根拏。从重办理。至该道杨廷桦、于此等要案。不即亲往督拏。仅令该厅马鸣镳、自行查报。请交部议处等语。所办甚是。台湾民俗刁悍。向易聚众滋事。经上年大加惩创之后其风俗仍未能尽息。前因新化县有黄璇殴死廖老一案。已传谕富勒浑等。转饬杨廷桦实力整顿。今淡水厅林淡等、又有焚抢杀命之案。该道并不即时亲往查拏。伊系获咎降调之员。经朕弃瑕录用。赏给按察使衔。补授台湾道。自当感激朕恩。诸事认真。奋勉自效。乃复似此因循玩视。殊属非是。杨廷桦、除交部议处外。仍传旨严行申饬。若嗣后再不能实力整顿仍前怠玩。必将伊从重治罪。恐该道亦不能辞其咎也。所有林淡等焚抢案内已获各犯、即著杨廷桦。会同该镇审讯明确。分别定拟。应正法、即于该处正法示众。仍一面由驿具奏。其未获夥犯、并著该地方文武各员弁、迅速按名查拏。毋使一名漏网。将此传谕雅德等、并谕富勒浑知之。　　

○命协办大学士吏部尚书伍弥泰、吏部尚书刘墉、署工部尚书福康安、礼部右侍郎德明、充经筵讲官。詹事刘跃云、署经筵讲官。　　

○辛卯。谕、朕于明年正月十一日启銮。巡幸江浙。阅视河工海塘。所有应行事宜。各该衙门照例豫备。　　

○谕军机大臣曰、李世杰覆奏、滇黔运京铜铅船只一摺内称、据川东道沈清任详称、重庆大船。实系揽头造就受雇。并非运员自造船只。致多糜费。请嗣后每船以七万斤为率。接到滇省运铜来咨。计用船若干只。行知江北同知雇备。如有中途失事。将揽头枷示重惩。永远不许承揽别载等语。李世杰此奏。止据该道沈清任所禀情形。酌立规条。至该道禀详。或仅系具文塞责。未必实力详查。熟筹办理。滇黔运京铜船。关系京局鼓铸。一到川省。即系该省应办要件。自应视为已事妥协办理。总以官物为重。不可存此疆彼界之见。今据该督所奏。严饬揽头小心运送。如有中途沉失等事。交地方官追出原领工价。并永远不许承载。亦系补偏救毙之法。即如所奏办理。但著落江北同知承办船只。丞倅微员。究恐呼应不灵。未能经理妥协。此项船只。既系沈清任查禀。伊又系本道。嗣后川省运铜各船。即著交沈清任、率属实力妥办。以专责成。如果料理妥协。必将该道叙功。倘仍前经理不善。亦惟该道是问。将此谕令李世杰知之。　　

○又谕、据绰克托奏、请于乌什设立义仓谷石。借支回民。俟秋收后照数归还等语。向来回疆从无呈报水旱等事。若照内地设立义仓。出入谷石之时。必生毙端。于回民仍属无益。著传谕绰克托等、将所立义仓裁彻。其存仓谷石。酌量情形办理。以归简易。　　

○壬辰。谕军机大臣等、据恒秀等奏、本年黑龙江田禾被旱。请将应交粮石豁免。水师兵丁。亦需接济口粮等语。黑龙江地方。既被旱免粮。兵丁又需接济。若每年如此办理。所入者少。所出者多。将来必形匮乏。恒秀等岂计不及此耶。著传谕恒秀、彻底清查。有无浮冒情毙。奏到时再降谕旨。　　

○河东河道总督兰。第锡奏、蒙谕地方事件。巡抚呼应较灵。令明兴、何裕城帮同办理。臣即于十月十九日驰抵曹单。勘明滩面。有应行挑引之处。逐一估办。至应种柳株。责令文武河员。多为布种。务期成活。得旨、好。一切勉力。以实妥为之。　　

○豁除江西铅山帮漂没漕米一千一百五石有奇。　　

○癸已。谕、据萨载、富躬奏、拏获阜阳县越狱人犯审明办理一摺。王刚等同谋结夥。拧断锁金□靠。打伤禁卒。拳殴典史。放火反狱。即与叛贼无异。乃萨载等奏到摺内。称首犯王刚、亦知罪重。商同脱逃。并称系王刚代打木栅。随同逃走等语。是何言耶。监犯越狱。近如河南等省。乘禁卒等防范疎懈。私行潜窜。此可谓之脱逃。今王刚等纠夥至三十七名之多。且放火焚烧殴伤官役。非反狱而何。萨载等办理全案。及所定罪名。虽问拟尚无故纵。乃摺内故为宛转其词。有意开脱。竟似该犯等应得罪名。转系情轻法重。加等办理。是萨载等失察此案反狱之咎。尚属可宽。而其规避处分。化大为小。不知事理轻重。饰词陈奏之罪。实无可恕。萨载、富躬、俱著交部严加议处。臬司袁鉴、讯供成招。是其专责。萨载等之填砌虚辞。即系原具禀详不实所致。袁鉴亦著一并交部严加议处。并将朱批抹出萨载等原摺。令大学士九卿等阅看。此案除业经正法之陈德等二十四名外。其知情容留刘永兴等各犯。并疎纵狱囚之禁卒人等、所拟罪名。已批交三法司核拟速奏。至另摺所奏失察文武各官。内寿春镇总兵李化龙、到任未久。又不同城。且闻信即亲往查拏。尚知奋勉自效。有何过处。著免其交部议处。其余不同城之武职各官。并著加恩免其交部议处。典史瞿镐、扭住监犯张恕雅、被殴不放。当即拏获。有此一节。平日疎纵之咎。革职已足蔽辜。著加恩免其发遣。仍著送部引见。至摺内朱笔点出之同监人犯卢耀宗、刘斌、聂照、出阻。亦被各犯殴伤。是该三犯自知守法。又复以理劝阻。尚堪嘉悯。著萨载等查明、该三犯如系原定死罪。即加恩减等发落。如原问军流以下之罪。即加恩宽免释放。以示朕赏罚严明之至意。　　

○又谕曰、何裕城奏、刑部议驳仪封县盗犯刘刚等行窃张绍璞家。临时行强案内。为从之李田郎、宋狗、二名。问拟失入。此案臬司伍拉纳、系照府县问拟发遣具详。情有可原。何裕城、改拟斩决具题。未便推诿。请交部察议一摺。何裕城、于此案问拟罪名失当之处。经部驳改。并不回护。据实具奏。尚属得体。除按察使伍拉纳、及该府县等、免其议处外。何裕城、亦著加恩免其交部察议。该部知道。　　

○又谕、据何裕城奏、泌阳县兵役。拏获在配脱逃免死发遣盗犯王二、审明即行正法一摺。该犯王二、籍隶唐县。于发遣后起意逃回原籍。行至泌阳县。被兵役拏获。可见该犯等在配脱逃。自必因思念家室。潜回本省。现在王二一犯。认真捕缉。即能拏获。各督抚等、于此等脱逃案件。果能接准部咨、饬属上紧严缉。于原籍地方查拏。断无不即时弋获之理。总由地方官平日既不能留心侦访。遇有应行查拏之犯。视为海捕具文。仅以一奏了事。殊非缉匪惩奸之道。嗣后各督抚等、务宜督饬文武员弁。于各逃犯奉准部咨后、加意饬属。于原籍附近地方设法严拏。不得仍前怠玩。致匪犯潜踪。幸逃法网。所有拏获逃犯王二之泌阳县知县杨鸣岐、尚属留心。著交部照例议叙。并将此通谕各督抚知之。　　

○又谕、明岁朕巡幸南省、所有随从之大臣、侍卫、及各旗官员兵丁。俱著照从前之例。于内库存贮两淮解到银两内、动用赏给。著总理行营王大臣议奏。　　

○甲午。上还宫。　　

○遣官祭先医之神。　　

○漕运总督毓奇奏、回空漕船。于十月二十三日、全数渡黄。现江省各帮。业已据报抵次。其余俱扬帆南下。臣移咨各督抚。派员迎催。核计各帮回空。较常年可早一月。于修艌兑开等事。办理更觉从容。得旨嘉奖。　　

○乙未。刑部议覆陕西按察使王昶奏称、各省秋审人犯。例应提至省城。督抚会勘具题。查陕西榆林、延安、绥德、汉中、兴安、所属州县。距省自七八百里、至一千七百余里不等。或地处极边。路途旷野。或界连楚蜀。山险林深。倘押解稍有疎虞。难免中途兔脱。请嗣后榆林等处秋审人犯。令不由审转之道员就近覆勘。无庸解省等语。臣等悉心核议。道员就近覆勘。祗可免离省窎远各属、往返护解之烦。其路程较近者。仍须解犯至省。亦难保无疎脱。莫若于州县定案解赴省城时。将重犯留禁省垣。秋决时奉到部文。即在省正法。于防护重犯之法。较为周密。得旨、此议是。依议行。　　

○调甘肃按察使福宁、为安徽按察使。以甘肃兰州道陈步瀛、为甘肃按察使。　　

○丙申。谕军机大臣等、据伊勒图奏、遣犯王大蕃、于本年九月初一日、在配脱逃等语。该犯王大蕃、系编造奏疏。妄希进呈案内。发往伊犁为奴之犯。胆敢在配乘间脱逃。甚为可恶。该犯籍隶安徽。或即逃回原籍。其所经过地方。均应一体严缉。著传谕李侍尧、毕沅、农起、何裕城、富躬、严饬所属。于该犯经由地方。凡关津要隘处所。实力严密查拏。并该犯原籍地方。密饬迅速严缉务获。照例办理。毋使远扬漏网。　　

○丁酉。谕军机大臣等、据兰第锡等奏、酌议新河圈筑月堤。并加帮堤堰情形一摺。自应如此办理。至睢州下汛。九堡至十堡。土性纯沙。堤前拖溜。该督等拟于堤后加筑后戗三百五十丈。以备来年大汛经临。迎溜更隘。固为思患预防起见。但阅图内所绘河形南趋。直逼堤根。颇为著重。朕意若于史村铺地方、开挑引河一道。引溜归北。畅顺东注。或相度形势放溜。俾堤根不致冲刷。自更妥善。因于图内用朱笔标记。发交兰第锡阅看。如此办理。是否于新河更有裨益之处。熟商妥议。据实覆奏。除何裕城现已奏请陛见。俟到京后就近传谕外。将此由四百里谕令兰第锡知之。寻奏、遵奉圣明指示。亲履其地。再三筹画。并询之老兵土民。咸以为抽挑对面引河。实于险工大有裨益。俟明春臣与道厅确切估办。报闻。　　

○河东河道总督兰第锡奏、查郭家堂正在挑挖引河之际。忽然溜势取直。刷成引河一百数十丈。实为豫东嘉兆。至塘面旧有民居。蒙恩俯准各守旧业。毋许再行侵占。臣等现饬厅汛各员。实力查禁。断不敢因循姑息。贻误河防。得旨、实力为之。毋久懈。毋姑息。　　

○命兵部右侍郎彭元瑞、充四库全书馆副总裁。　　

○以侍讲学士傅森布、充日讲起居注官。　　

○戊戌。谕、本日三库带领福建解员任言□岂、金拱阊、广东解员危孝曾、引见。看其人俱平常。此等解饷官员。领解帑项。均有数十万两之多。自应遴选干员。沿途照料。方能无误。何得将才具平常之员。率行派委。嗣后各督抚遇有此等饷项。务须慎重遴派。毋得视为泛常。致滋贻误。　　

○闽浙总督富勒浑、浙江巡抚福崧奏、上届翠华南幸。于观潮楼敬设宝座。阅视水操。近因塘外涨有新沙。战船不能操演。谨勘得梵村地方。江深水缓。战船可以依法驾驶。拟于此处恭建宝座。敬供宸览。得旨、又属多费矣。　　

○已亥。上御懋勤殿。勾到朝审情实罪犯。停决斩犯四人。绞犯七人。余三十人予勾。　　

○谕、本日勾到朝审官犯内、如国栋身任浙江藩司。于陈辉祖抽换抄产、私易金两一案。其罪在于扶同徇隐。并不据实陈奏。究未分肥入已。且属员畏惧上司。亦系外省积习。尚属可宽。是以未勾。并著加恩释放。俟有新疆换班废员缺出。令其前往效力赎罪。至王士浣、杨仁誉、随同陈辉祖抽换舞毙。私改印册。且侵用官物入已。赃私俱在千两以上。其罪较国栋轻重悬殊。本应予勾。在该二犯与国栋同属一案。国栋已邀宽典。若将该二犯正法。恐外间无识之徒。以朕为偏护旗员。是以王士浣、杨仁誉、亦俱免其勾决。该二犯情罪本重。将来虽遇恩赦。不准援免。又苏隆阿、常清、安临、三犯。因禁地失火。疎虞出于意外。且并未延烧。今巳圈禁一年。免其勾决。著加恩释放回旗。又金蟾桂、郑瑞、苏泰、三犯。于台湾刁民聚众。焚抢仇杀重案。不即迅速擒拏。因循贻误。固属玩误。但究与失陷城池者有间。亦著免勾。又刘得一犯。由陆路出身。洊升水师游击。巡洋阻风。不谙水师。畏葸观望。尚未贻误地方。亦著免勾。又如明亮、巴林泰、舒成、富通、四犯。富通袒护要犯。竟敢私行宽释永远枷示之重犯。酿成重案。舒成受富通嘱托。欺朦明亮。又有侵蚀查抄赃私在千两以上入己。俱无可宽。至明亮被舒成朦混。致罗重罪。所有金两。讯未入已。且现交图思义查奏。是以暂缓勾决。巴林泰、受富通嘱托。罪止瞻徇回护。是以未勾。已上各情节。朕详阅招册。细加察核。苟其人有一线可生之路。无不量为宽贷。以体上天好生之意。朕临御四十八年以来矜慎庶狱务期明刑弼教。辟以止辟。于秋谳大典。详阅各案犯招册。一秉大公至正。鉴空衡平。生死总视其人之自取。从不稍存畸轻畸重之见如本日遇勾到朝审案犯。寅刻即起。焚香告天斋心自矢。不肯有意从宽。屈法施仁。多活一人。以为积阴功起见。又岂肯多杀一人。有意从严耶。所有本日已勾未勾各犯。除照例分别榜示外。并将办理缘由。明切宣谕中外知之。　　

○又谕、据闵鹗元奏、本年江南省乡试诸生内。有泾县学郑应鸣、池州府学曹文超、东流县学冯荃、霍邱县学刑簠、仪徵县学陈谟、五名。均年在八十以上。三场完竣等语。郑应鸣等年逾八旬。犹能踊跃观光。宜沛渥恩。以广作人雅化。著加恩将郑应鸣、曹文超、冯荃刑簠、陈谟五名。赏给举人。准其一体会试。以副朕嘉惠耆儒至意。　　

○又谕、京城广宁门外普济堂。冬间贫民较多。所有经费米石。恐不敷用。著加恩将京仓内之小米赏给三百石。以资接济。　　

○吏部疏请将安徽阜阳县监犯反狱案内、失察之督、抚、司、道、分别议处。谕曰、萨载、著从宽免其革任。仍注册。富躬身任巡抚。不能严饬所属。实力稽查。致有监犯纠夥反狱之事。又复饰词具奏。实属咎无可诿。富躬著降为三品顶戴。从宽留任。仍罚餋廉一年。以示惩儆。袁鉴于通省监狱。是其专责。又系弃瑕录用之人。乃不能先事督率。加意防范。以至酿成大案。于讯供成招时。又复含混详禀。实非寻常疎纵可比。著照部议降三级调用。仍留江南效力赎罪。王懿德有分巡之责。于此等重案。漫无觉察。降调处分。自所应得。但究非同城。著加恩改为降二级从宽留任。　　

○庚子。圣祖仁皇帝忌辰。遣官祭景陵。　　

○上诣奉先殿、寿皇殿、行礼。　　

○谕、朕明春南巡。著照从前之例。于江浙二省冬兑漕粮内。各截留十万石。在水陆驻跸地方。分厂平粜。即令漕运总督。及该督抚妥协办理。该部遵谕速行。　　

○又谕、据毕沅奏、本年陕西省乡试诸生内、有渭南县学附生刘一力、宝鸡县学附生吴光烈、均年届八旬。三场完竣等语。刘一力、吴光烈、年臻耄耋。犹能踊跃观光。宜沛渥恩。以广作人雅化。著加恩赏给举人。准其一体会试。以副朕嘉惠耆儒之至意。　　

○又谕曰、福隆安、近体尚未痊愈。办理部务。恐精神不能周到。所有兵部尚书事务。著福康安协同办理。　　

○辛丑。谕军机大臣等、前于盛京回銮途次。召见刘峨。据奏夏秋之间。玉田一带。略见有蝻蝗光景。并未损伤禾稼。且蝗生较早。将来一遇冬寒雪压。收遗孽尽行冻毙等语。昨恭阅实录内载皇祖圣谕。称蝗虫未经生子。而天气寒冻。则皆冻毙。来岁可复无患。若既经生子虽蝗巳冻毙。而遗种在地。来岁势必更生。煌煌圣训实为明切。本年节气将届冬至。而现在天气尚暖。则蝗蝻遗孽。必不能净尽。恐明岁春生之始。仍复蠕动。不可不豫为之虑。著传谕刘峨、速饬玉田附近州县。设法刨挖。务期尽绝根株。毋令稍留余孽。致贻禾稼之患。　　

○壬寅。上诣雍和宫行礼。　　

○谕军机大臣等、本日福长安奏、有直隶南宫县人魏玉凯喊禀、讯据供称、在本县魏家庄居住。该庄有乡约李存仁、及魏学宗、简七、王三、严龄等、与山东王伦、都是高口地方之李姓徒弟。从前原系白莲邪教。演习拳脚。四十六年后。又改为义和拳。各人俱藏有绳鞭等语。经军机大臣、会同刑部严加审讯。据魏玉凯供、伊向当乡约。上年正月告退。即系李存仁充当李存仁、又将伊殴打过一次等供。是魏玉凯与李存仁、显有仇隙。但既据喊控李存仁等有演习拳脚之事。自应彻底查办。未便因其挟有微嫌。将就完事。著传谕刘峨即派明干大员。会同正定镇速赴魏家庄严密访查。如果李存仁等、有传教敛钱滋事不法、并藏匿绳鞭之处。即行就近详细根究。按名查拏。解部审办。如果实无此项情节。止须将李存仁等解京。与魏玉凯质讯。不必株连。至魏玉凯因何不充乡约。是否因事革退、及自行告退。即查明具奏。其高口地方。是否有李姓其人。系王伦党羽。亦著一体密访。据实奏覆。寻奏、白莲教久经严禁。当此光天化日之下岂可复容此鬼蜮。现已飞札镇臣全保会同清河道梁肯堂、驰赴南宫。严密查访。其魏玉凯因何不充乡约。臣衙门并无报案。俟饬属查明另奏。报闻。　　

○以故阿拉善扎萨克和硕亲王罗布藏多尔济子旺沁班巴尔、袭爵。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十二



大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十三　　
</div>
    <div class="pagination">
<a href="清实录乾隆朝实录_page1535.html">上一页</a><span>...</span><a href="清实录乾隆朝实录_page1531.html">1531</a><a href="清实录乾隆朝实录_page1532.html">1532</a><a href="清实录乾隆朝实录_page1533.html">1533</a><a href="清实录乾隆朝实录_page1534.html">1534</a><a href="清实录乾隆朝实录_page1535.html">1535</a><span class="current-page">1536</span><a href="清实录乾隆朝实录_page1537.html">1537</a><a href="清实录乾隆朝实录_page1538.html">1538</a><a href="清实录乾隆朝实录_page1539.html">1539</a><a href="清实录乾隆朝实录_page1540.html">1540</a><a href="清实录乾隆朝实录_page1541.html">1541</a><span>...</span><a href="清实录乾隆朝实录_page1537.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
