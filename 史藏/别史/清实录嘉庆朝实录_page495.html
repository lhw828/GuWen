<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 495 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 495 页/共 523 页</h1>
    <div class="content">○旌表守正捐躯河南邓州民刘伸媳赵氏。　　

○是日。驻跸半壁店行宫。　　

○丁巳。驻跸秋澜行宫。　　

○戊午。以通政使司副使辛从益、为光禄寺卿。　　

○旌表守正被戕河南西华县民刘三春妻胡氏。　　

○赏守护西陵八旗内务府兵丁拜唐阿半月钱粮。　　

○是日。驻跸梁格庄行宫。　　

○己未。上恭谒泰陵。泰东陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○至孝淑皇后陵寝奠酒。　　

○是日。回銮。驻跸秋澜行宫。　　

○庚申。谕内阁、国家遇有旬庆大典、及銮辂时巡。臣工等例得呈献词章。前因漫无限制。特降上□日定以等差。自能文之宗室王公、以及内而满汉大臣京堂翰詹科道。外而督抚。凡由科甲出身者。准其备进。此外概不准呈递。本年朕六旬大庆。中外胪欢。大小诸臣。情殷祝嘏。其雍容揄扬以效天保之颂者。必更人思献悃。自应量为推广。以达下情。除原准备进各员外。凡在京满汉文职三品以上。在外督抚学政及科甲出身之藩臬、并司员中书等之例得考差者。如愿呈献。均准其一体备进。再前降谕上

□日、令所进词章。不得夸多斗靡。诗文各专一体。亦恐限于程式。未克尽其所长。如有词华典赡、或二册四册者。亦听其呈进。但文体务须正大。不得竞尚纤巧。方合雅颂之义。朕将亲览焉。　　

○又谕、前据奎耀等奏、盛京具题本章。历来不能依限到京。本年二月内题本。既多逾限。复与批文内填写日期互异。当经降上□日饬查。并令兵部酌展程限。兹据该部核议。奏请将盛京于例定程限八日外、加展二日。并将吉林于例定程限外、加展三日。黑龙江加展四日。仍觉为期太迫。著兵部再详查各直省递本程限。比照核议具奏。寻奏、盛京原限八日。加展五日。吉林原限十二日。加展八日。黑龙江原限十八日。加展十二日。从之。　　

○是日。驻跸半壁店行宫。　　

○辛酉。驻跸黄新庄行宫。　　

○是月、新授河南巡抚琦善奏谢、得上□日、清心寡欲。正己率属。力矫因循。培植民俗。严缉匪类。密访逆踪。勉之慎之。毋负朕望。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百五十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十四年。己卯。夏四月。壬戌朔。享太庙。遣仪亲王永璇恭代行礼。　　

○谕军机大臣等、松宁奏、覆讯王举案内各犯。究出二十一二三年有同教匪犯、三次送到接济王举盘费等语。王举系邪教余蘖。在黑龙江监禁。王起顺等仍敢敛钱易换金两数千里为之接济。其勾连邪慝。固结不解。必当尽法惩治以绝根株。王起顺系河南新野人。李廷俊系安徽阜阳人。岳秉逢系太和人。均有年貌住址可查。著琦善、康绍镛、即派委妥员密速前往掩捕。无令闻风逃逸。至刘洪典、张潮、宋二钳子、张连山、各系教犯家属、曾到黑龙江。是否一同习教。并有带送金银接济教匪之事。并著庆保等按名拏获。该督抚等于获后、各亲提严审。按照发去松宁所讯刘荣先等供词逐一讯究。务得确情。按律定拟具奏。将此各谕令知之。　　

○旌表守正捐躯山东郓城县民刘平太母李氏。　　

○是日。驻跸潭柘行宫。　　

○癸亥。赐扈从王、公大臣、及直隶总督等食。并赏赉有差。　　

○是日。驻跸惠济龙王庙行宫。　　

○甲子。上还圆明园。　　

○乙丑。谕内阁、张裕庆前在河北道任内。于广兴赴豫时、出境远迎馈送。因此获罪其同时馈送广兴者、亦不止张裕庆一人。嗣因睢工合龙。张裕庆在工出力。经那彦宝奏请施恩。业经降上□日准其捐复员外郎。若谓该员行止不端。彼时科道即应据实陈奏。乃事隔数年。吏部照例拟选。本日即应引见。会同验看之科道陶澍等。忽以该员行止不端不应铨选刑部职官。移会吏部请奏。是该科道等竟欲干与黜陟大权。此风断不可长。所奏著毋庸议。张裕庆仍著吏部带领引见。　　

○旌表守正捐躯河南孟县民郭杰妹郭氏。　　

○丙寅。旌表守正捐躯奉天广宁县民王起发女王氏。　　

○丁卯。上幸静宜园诣龙神庙拈香。　　

○己巳。以礼部尚书松筠、为满洲繙译会试正考官。礼部右侍郎同麟、为副考官。　　

○庚午。谕内阁、广庆奏东省革职各员、多有不肯请咨回籍其不安分之辈、群居终日、议论风生、或刺探各衙门公事、颠倒是非、或因不遂所欲、编造歌谣、互相倾轧、甚至恣情饮赌、无所不为、应请上□日概行勒限、由东省派员押回原籍等语。各省革职人员。如有经手未完事件。例得扣留查办。若并无应留之事。则例应给咨回籍。此事该督抚尽可自行办理。何待请上□日饬遵。现在东省各革员。如无扣留待查事件。著即给咨勒令回籍傥仍有延不起程者。即派员押回原籍。毋任逗遛。　　

○旌表守正捐躯山西崞县民张素子妻张氏。　　

○辛未。上幸万寿山。诣广润祠拈香。　　

○壬申。上御勤政殿听政。　　

○癸酉。上诣大高殿行礼。　　

○还宫。　　

○以安徽布政使韩克均、为贵州巡抚。安徽按察使嵩孚、为布政使。福建汀漳龙道邹翰、为安徽按察使。　　

○以常雩祀天于圜丘。自是日始斋戒三日。　　

○乙亥。上诣南郊斋宫斋宿。　　

○丙子。常雩。祀天于圜丘。上亲诣行礼。　　

○幸圆明园。　　

○丁丑。上幸静明园。诣龙神庙拈香。　　

○幸静宜园。　　

○谕内阁、此次宗室繙译会试只有九人。人数太少。此皆宗室等平时惟习汉文。竟不以繙译为先务。清语骑射。乃我满洲根本。宗室等自当加意勤习。即汉文繙译两端。尚当以繙译为要。若清语骑射久荒。将来必致有失满洲旧制。著交宗人府王公等通谕八旗宗室等。务当专心力学骑射。不可徒习制艺。向来宗室等繙译会试、十九名内取中三名。十一名内取中二名。此次报考仅止九名。朕仍加恩取中二名。嗣后繙译会试。如足九名额数。仍取中二名。如不足九名。即著停止入场。　　

○又谕、考试试差人员自此次为始。四书题文二篇内著减去一篇。添五经题文一篇。仍用五言八韵排律诗一首。著为令。　　

○礼部以满洲繙译会试中额请。得上□日、取中七名。　　

○平粜山西临汾、吉、潞城、壶关、孝义、宁乡、大同、丰镇、五寨、高平、阳城、辽、榆社、和顺、沁、武乡、忻、河曲、解、夏、垣曲、绛、永和、清水河、托克托城、二十五厅州县、仓谷。　　

○是日驻跸静宜园。至辛巳皆如之。　　
</div>
    <div class="pagination">
<a href="清实录嘉庆朝实录_page494.html">上一页</a><span>...</span><a href="清实录嘉庆朝实录_page490.html">490</a><a href="清实录嘉庆朝实录_page491.html">491</a><a href="清实录嘉庆朝实录_page492.html">492</a><a href="清实录嘉庆朝实录_page493.html">493</a><a href="清实录嘉庆朝实录_page494.html">494</a><span class="current-page">495</span><a href="清实录嘉庆朝实录_page496.html">496</a><a href="清实录嘉庆朝实录_page497.html">497</a><a href="清实录嘉庆朝实录_page498.html">498</a><a href="清实录嘉庆朝实录_page499.html">499</a><a href="清实录嘉庆朝实录_page500.html">500</a><span>...</span><a href="清实录嘉庆朝实录_page496.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
