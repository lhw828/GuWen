<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 417 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 417 页/共 505 页
  </h1>
  <div class="content">
   同治十年。辛未。二月。辛巳。谕军机大臣等、文盛奏、筹雇驼只。供送军行。并更调步队接续出口。请催乌城迎提军饷一摺。杜嘎尔已于二月十五日起程。吉林两起队伍。即于十八日陆续进发。黑龙江第四起官兵现已到口。文盛亦催令接踵出边。其宣化步队。文盛因库伦需兵孔亟。拟令该军于马队全行后。即日出口赴库。所筹均尚妥办。惟各台所设驼只。日久疲乏。而捐借又不足恃。文盛拟派员晓谕蒙古人等。按照时价招雇。尚属因时制宜。著照所议妥速办事。所需雇价银两。准其由部拨项下开销。察哈尔吉林黑龙江等马队起程时文盛已给发三个月口分银两。此后行抵乌境。若仍由察哈尔按月续发。道途过远。实有鞭长莫及之势。嗣后各该军月饷。即著由福济等如数放给。以归简便部拨乌城饷银三十万两早经解至察哈尔都统衙门收存。并著福济等迅派员弁前赴察哈尔领回。毋再稽延。如乌城提饷委员至尚需时。即由文盛派委妥员先行分解或即在此项饷银内。再发该马队一两个月口分以免到乌后有停兵待饷之虞。均著文盛酌度办理。毋稍推诿。现在大兵接续西行。推河以北台站。福济、荣全、锦丕勒多尔济、务当懔遵叠次谕旨。赶紧豫备妥协。俾利遄征。不得再有玩延。自干重咎。杜嘎尔仍遵前旨趱程前进。驰赴哈尔尼敦推河一带。相机防剿。贼踪究窜何处。并著随时奏闻。宣化步队指日出边。张廷岳等当派员迎提。并酌派向导接引。俾得早抵库伦以资防守将此由六百里各谕令知之。　　

○闽浙总督英桂等奏遵议轮船训练章程十二条。一、统领外应派分统。以专责成。一、挑选水师弁兵在船练习。一、弁兵人等技艺精通者。分别给予职衔。一、分泊各口轮船。按季互相更调。以期联络。一、每年春冬定期操阅。以凭黜陟。一、水手炮手彼此兼练。以求精熟。一、管驾官每旬合操一次。一、广摉舆图。以资考证。一、颁定一色旗号。以分中外。一、口粮造册请领。据实报销。一、稽核煤斤。以省浮费。一、逢索轮机杂件。随时修配船身损坏。应候勘验修理下所司知之。　　

○两广总督瑞麟奏、遵查七年秋闲。有新会县民区亚溃、手持菜刀。闯入布政司署大堂。并未伤人。即经拏获。审讯实系疯颠。当将该犯递籍锁锢。报闻。　　

○旌表守正捐躯浙江黄岩县民邱官河妻应氏。　　

○壬午。谕军机大臣等、英翰奏、拏获逆首宋景诗。解省讯供一摺宋景诗在东省倡乱后。反覆背叛。久稽显戮。经英翰密派员弁。在亳州之界沟集地方。将该逆拏获。即著英翰将宋景诗就近在皖正法并传首犯事地方示众。以申国宪而快人心此外有无该逆党与潜图不轨。该抚务当督饬属员随时密查。以遏乱萌。据该逆供称伊子在西路营中等语。宋逆之子。如在军营溷迹。必系诡托姓名。英翰如能访明该逆之子踪迹姓名。一面咨照西路各军营。严密查拏。一面迅速具奏。将此由四百里谕令知之。　　

○又谕、豫师奏、筹办西甯军情等语。西甯回众频年诡托就抚。句结外匪。四处焚杀。豫师以兵力不足。骤难进攻。暂拟镇摄羁縻。解散胁从。以孤贼势。所筹尚为因时制宜之计。现在金积堡贼首马化漋等业已伏诛。群贼自必闻风丧胆。左宗棠即应乘此声威。调派各军。规取河州等处。兵贵拙速。不贵巧迟。谅该大臣全局在胸。必已熟思审计。迅速筹办。豫师业已函商左宗棠。移军狄河时。豫为分兵四进。以便抽军进扎。著左宗棠斟酌情形。随时与豫师妥筹办理。刻下西甯回情。渐已歛迹。窝藏陕匪。亦陆续西窜。豫师仍当审度军情拔队前进。相机剿抚。不得徒托空言。久延时日。本日据英翰奏拏获逆首宋景诗。供称伊子今年二十岁。听说在西路营里。不知真假等语。该逆之子。如在军营溷迹。必系托姓名。著左宗棠饬令各营。留心访察。一经查出。即行奏闻。将此由五百里各谕令知之。　　

○以安徽亳州拏获逆犯宋景诗。予总兵官牛师韩以提督用。赏总兵官刘永清巴图鲁名号。余加衔升叙免罪有差。　　

○旌表守正捐躯山东平度州民妇戴姜氏。　　

○癸未。谕军机大臣等、金顺奏、进剿通贵堡获胜。并攻破洪冈贼寨各摺片。通贵回匪。恃其堡大濠深。负嵎抗拒。经金顺会同张曜督军进剿。大小十余战。毙贼千余名。并将附近之马杨春寨攻破。惟近日该堡人数较多。各处逃匪麕集其中。贼势颇为猖獗。现在甯灵渐次肃清。岂可因此一隅。久烦兵力。著金顺会商张曜。一面挑筑长围。一面督饬各军奋力进攻。务将此股回匪就近歼除。不得任令他窜。又形滋蔓。刘廷一军攻破洪冈情形。与定安前奏。大略相同。清水渠口两堡。墙濠业经平毁。刻下平罗一带。有无余孽潜藏。仍著金顺檄令该提督认真摉捕。以期一律廓清。昨据英翰奏拏获逆首宋景诗。供称伊子今年二十岁。听说在西路营里。不知真假等语。该逆之子。如在军营溷迹。必系诡托姓名。著金顺知会张曜。于所部各营一体留心访察。一经查出。即行奏闻。将此由五百里谕令知之。　　

○又谕、福济等奏、亲查台站。并筹办防剿。探明各路贼情。杜嘎尔奏、台站情形各摺片。乌里雅苏台所属南二十台。经荣全往催赶办。部署略有规模。并拟将帮台蒙古官兵。酌照正台暂给一半钱粮。以示体恤。即著福济荣全。锦丕勒多尔济将各台站妥为整理。俟大兵到时。源源支应俾利师行。哈尔尼敦、额尔德尼招、推河三处为逆匪往来孔道。福济等拟将棍噶扎勒参兵勇。在乌城西南贼去原路扼扎。抽调吉林黑龙江马队五百名。在乌城东南东沟贼来要路扼扎。其余马队。均驻推河等处。著福济、荣全、锦丕勒多尔济、会商杜嘎尔妥为布置。总期视贼所向。认真剿办。不得以有用之兵。置之无用之地。部拨乌城饷银三十万两。昨谕福济等派员前赴察哈尔领回。如乌城提饷委员到尚需时。即由文盛派员先行分解或即在此项饷银内。再发该马队一两个月口分福济等现以饷银解至霍呢齐、赛尔乌苏。专员支发。派兵巡护。较为稳妥。此顶饷银或即解至该二台。抑或解交杜嘎尔。即由该副都统官兵顺道管解前往。著福济、荣全、锦丕勒多尔济、文盛、杜嘎尔悉心咨商。妥筹办理。贼匪有由英根色博苏台等处分扑库伦之信。该匪若走上年原路必由推河等处经过。北向可入乌城。东向可入库伦。南向可入喀喇沁赛尔乌苏翁锦各台西北向亦可径至科布多多暨巴里坤哈密等城。贼踪趋向靡定。防范均不可稍疏。著福济、荣全、锦丕勒多尔济、张廷岳、阿尔塔什达、文盛、奎昌、文硕、伊勒屯、何琯、文麟、景廉、于所属各境。一体严防毋稍大意。现在贼势又形吃重杜嘎尔务当统率所部。兼程前进。探明贼踪。就地歼除。以免该逆纷窜各城。致剿办又形棘手。杜嘎尔所称达尔济行抵哈尔尼敦。未得驼马。不能前进应领米面。不能应送。并据管站台吉与达尔济声称。惟推河台站尚备有毡房。别站皆不能应付等语。与福济等设法筹备驼马毡房羊只等项接济大兵之奏情形迥不相符。著福济、荣全、锦丕勒多尔济督饬各台站官员。实心筹办。妥为供支。不得有名无实台站系锦丕勒多尔济专责不得藉病推诿傥因台站所备一切不实不尽。致误戎机恐该参赞不能当此重咎也。福济等现拟续行拨给杜嘎尔行营马一千五百匹驼一千五百只如须再行雇觅民驼。著杜嘎尔与文盛会商妥办。将此由六百里谕知福济、荣全、锦丕勒多尔济、文盛、杜嘎尔、奎昌、文硕、张廷岳、阿尔塔什达、文麟、景廉、伊勒屯、并传谕何琯知之。　　

○又谕、福济等奏、索伦领队大臣图库尔久未到任。该处地方紧要。非实缺领队大臣管束。难资得力。恳请饬催等语。著奕榕、德英、查明图库尔现在何处逗遛。饬令该领队大臣。迅速起程赴任。毋再迟延。致干重咎。将此由百里各谕令知之。　　

○予乌里雅苏台阵亡防御阿克栋阿等祭葬世职。　　

○拨工部帐房五百架。锣锅五百口。解赴乌里雅苏台军营备用。　　

○乙酉。谕内阁、兵部奏、学习主事蒋作锦条陈河运事宜。谨将原呈图说呈览一摺。所陈各条。尚属详细著该部堂官饬令蒋作锦前往山东一带随同张兆栋苏廷魁丁宝桢察看情形。讲求实际俟该漕督等妥议具奏后该员即行回京供职。　　

○又谕、景霖奏职官率众捆殴巡兵。请解任交部审讯一摺笔帖式禄瑞车辆在宝华峪禁地内刮伤树株经巡兵张林兆等向前阻拦禄瑞竟敢与伊父沈中即忠德。率众将张林兆殴伤如果属实殊干法纪。沈中即笔帖式忠德笔帖式禄瑞均著解任。派员解交刑部与受伤巡兵张林兆一并归案审讯。按律惩办。　　

○又谕、德英奏、杜尔伯特蒙古招民开垦荒地。请饬严禁一摺黑龙江附近蒙古荒地向为蒙古旗丁游牧打牲之所不准招民开垦。例禁綦严乃杜尔伯特协理台吉那逊乌尔吉等擅将该蒙古旗荒招垦经德英及该盟长叠次阻止。仍敢抗不遵办实属大干例禁著理藩院传知署哲里木盟长吉克丹旺固尔。严饬杜尔伯特贝子。将现在所招民众。驱逐出境。妥为弹压。毋许逗遛滋事。嗣后不准再有招垦情弊。以靖地方。其擅议招垦之协理台吉那逊乌尔吉等、并著德英咨查。严参惩办。　　

○谕军机大臣等、兵部奏、学习主事蒋作锦条陈河运事宜。谨将原呈图说呈览一摺。会通河转运漕粮。实为国家至计。本年张兆栋等覆陈会勘张秋地势。拟先筹保卫挑浚。业经谕令督饬派出各员。实力兴办。惟所筹各节。不过暂顾目前。非一劳永逸之计。该主事蒋作锦所陈四策。以筑铜瓦厢渐复黄河故道为上。导卫济运为次。并因款项维艰。酌拟节省集事。又以贯运立湖借黄济运次之。均系为规复旧制维系全局起见。著张兆栋、苏廷魁、丁宝桢、按照蒋作锦条陈。详勘地势。斟酌机宜。悉心会议具奏。总期次第筹办。力任其难。不得敷衍因循。一奏塞责。原呈均著钞给阅看。图一件。著发交张兆栋。即由该漕督咨送苏廷魁、丁宝桢阅看。将此各谕令知之。　　

○又谕、李福泰、冯子材奏、筹办越南踞匪。分别剿抚各摺片。越南匪徒苏帼汉退出谅山。该抚已饬知府徐延旭前往交界处所。会同夷官将此股人众分别去留。或就地安插。或遣回本籍约束。务当饬令徐延旭妥为安置。毋令再滋事端。以安边徼。其占踞木马高平匪股。尚未歼除。冯子材现拟统带防兵十六营。驰赴龙州驻扎。李福泰派令道员华廷杰赴营。帮同办理剿抚事宜。木马高平。接壤镇安。匪踪出没靡常。亟应悉数歼除。免致侵轶为患。著冯子材相度机宜。督同总兵刘玉成、迅将木马一带股匪荡平。毋留余孽。并随时知照该国派兵会剿。其各要隘处所。该抚已派兵严防。杜其回窜旁逸之路。并于适中扼要地方扎荣。以防白苗窥伺。稽查流民逸匪。毋令出关。所筹尚为周密。即著随时认真防范。毋任句结蔓延。至宣光等处。既据边界较远。暂缓进兵。亦系实在情形。著照该抚等所议。俟克复木马高平后。知照该国自行攻剿。如该国兵力单弱。仍当相机协助。以绥藩服。不得稍存膜视。将此由五百里各谕令知之。　　

○以兵部右侍郎黄倬兼署礼部右侍郎。刑部左侍郎贺寿慈兼署工部左侍郎。　　

○以正黄旗蒙古都统载容署镶白旗蒙古都统。镶红旗蒙古都统德长暂署镶黄旗蒙古都统。正红旗蒙古副都统照祥、镶白旗汉军副都统满庆、署镶黄旗蒙古副都统。正蓝旗蒙古副都统载良、镶蓝旗蒙古副都统文寿、署镶黄旗汉军副都统。　　

○以正白旗汉军副都统铭安署右翼前锋统领。　　

○丙戌。孝昭仁皇后忌辰。遣官祭景陵。　　

○补铸定边左副将军印信。从将军福济请也。　　

○补铸福建汀州府同知关防。从兼署巡抚英桂请也。　　

○丁亥。祭先农之神。遣睿亲王德长行礼。　　

○谕军机大臣等、英翰奏、沥陈援甘皖军困苦情形一摺。本日已照该抚所请。特谕左宗棠将金运昌一军。拨归定安调遣矣。该军从征日久。战殁及伤病者甚多。深堪矜悯。现在拨赴定安军营。即可藉资休息。著英翰檄令金运昌迅速整理。听候该将军调遣。该抚既知金运昌一军。为西征不可少之队。尤当饬令金运昌激励将士。奋勉图功。至该军月饷。英翰仍应按月筹拨。源源接济。毋稍推诿。将此谕令知之。　　

○又谕、前因刘铭传奏、缠金距陕甚远。请饬定安由河防内拨军驻守。当谕令该将军会商刘铭传妥筹调派。以便萨萨布统带马队。迅赴乌城。因思定安军营。前已陆续撤回马步各队三千五百名。兵力亦不为厚。若再抽拨官军前赴缠金接防。深虑不敷分布。著左宗棠速将金运昌一军。全行拨赴安定军营。归该将军调遣。以资厚集。定安于金运昌所部到营后。应如何调派。并令填扎何处。即著妥筹布置。以便腾出萨萨布马队。得以克日拔营。前赴乌城援剿。前据英翰奏拏获逆首宋景诗。供称伊子今年二十岁。听说在西路营里。不知真假等语。业经谕令左宗棠留心访察。著定安于所部各营及宋庆等军内。一体访察。一经查出。即行奏闻。将此由四百里各谕令知之。　　

○又谕、张廷岳等奏、库属台站。均已筹备一摺。据称宣化官兵。由赛尔乌苏至库伦防所。计十四台。大同官兵。由赛尔乌苏西行至哲林台。复由该处至库属额尔德尼招防所。添设新台四座。需用驼马穹庐等项。均已备齐。其自张家口至赛尔乌苏。复转西至第六台。向有库伦帮台。亦经添备齐全。是各路援军出口后。已无阻滞之虞。现在吉林黑龙江官兵。计将全数出口。著文盛催令宣化大同及直隶续调官兵。迅速部署。接续前进。贼匪既欲由英根色博苏台等处。分路扑犯库伦。情形实为紧要。援兵断不宜再迟。杜嘎尔业经统兵起程。著即星速遄行。驰赴哈尔尼敦一带。探踪截剿。迅埽逆氛。张廷岳。阿尔塔什达亦当将库伦防务。严密布置。一面迎提宣化官兵到防。相机调度。其大同官兵。前已有旨调赴科布多防守。该军出口后。应如何取道前进。著文盛、张廷岳等、酌度情形。咨商奎昌、文硕办理。续调赴库之直隶兵一千名。应如何择要扼扎之处。并著妥筹调派。杜嘎尔所带各军。虽据福济等前奏应在哈尔尼敦、额尔德尼招、推河等处驻扎。而推河以北台站。亦须备办周妥以便支应一切。声息相通。不得因大兵无须抵乌。敷衍塞责。蒙古生计维艰。驼只或须雇用。各台当差蒙兵。或须酌发口分。库伦察哈尔现办各台。均有章程。著福济等迅行咨取。参酌办理。毋惜小费而误军行。文盛、张廷岳等、一面将现办台站章程知照乌城。前部拨乌城饷银。早经解至察哈尔。应如何设法解往。著福济、荣全、锦丕勒多尔济、文盛、杜嘎尔、懔遵本月二十三日谕旨。会商妥办。或由文盛派员分解杜嘎尔军营。顺道带往。遇有应行雇觅驼只。发给台兵口分。俾师行不至濡滞之处。并著杜嘎尔与福济等妥筹速办。总以马队迅抵乌境防剿有资为要。现在乌城筹备支应。需饷较多。著户部再行拨银十万两。解交察哈尔转解赴乌应用。将此由六百里各谕令知之。　　

○又谕、李鸿章奏、豫筹日本通商事宜。请调熟悉洋务大员来津商办一摺。日本通商。议约伊始。尤应慎之又慎。免滋流弊。该国使臣约于本年三月间成行。轮船迅利不日即可驶至。自应豫行筹画。江苏按察使应宝时熟悉洋务。著曾国藩、张之万、饬令该臬司查探日本使臣过沪。即酌带委员。附搭轮船。迅速兼程来津。由李鸿章督同该臬司妥筹办理。将此由四百里各谕令知之。　　

○以正红旗汉军副都统达庆署正黄旗护军统领。内阁学士庆升署正黄旗满洲副都统。　　

○戊子。遣官祭贤良祠。　　

○谕内阁、原任广东陆路提督刘松山、由湖南军营带兵转战十余省。屡著奇功。上年正月。因督师进攻甘肃马五寨回匪。中炮阵亡。业经降旨优恤。现在金积堡贼垒削平。首逆就歼。该提督灵柩尚未回籍。追溯前勋。尤深矜惜。刘松山著加恩赐祭一坛。由左宗棠派员前往致祭。用慰忠魂。　　

○谕军机大臣等、左宗棠奏、南路官军。剿办溃卒获胜一摺。范铭所部溃勇。叛踞岷州。经总兵傅先宗等督军进剿获胜。捦斩逆首尤芝政等。余众就抚。业经散粟赈济。挑留壮健。分置各军。编营安插。其老弱妇女万余。安置岷州。给以籽粮。督令耕作。筹办尚为周妥。此起溃勇。人数庞杂。前曾有焚掠劫抢之事。该大臣虑及土客寻仇。已将新收叛卒。分别饬赴陇西伏羌秦安驻扎。勤加训练。著严饬各营妥为钤束。毋令再生事端。范铭所部该大臣已逐一清厘。其另案叛弁。匪目及各省游勇。尚恐随处溷迹。仍当檄令周开锡认真清查渐次办理。以靖南路而遏乱萌。此次各军剿抚溃卒。著有微劳。及去冬攻坚阵亡将士准由左宗棠分别奏请奖恤。另片奏、覆陈周开锡并无激变贻误情形等语。南路军务。既据该大臣查明详细陈奏。足纾廑系。所请饬令蒋志章等派员前赴秦州查办之处著无庸议。周开锡既能任事。不避嫌怨所有甘南军务及地方厘税钱粮。已责成该道经理。该大臣当饬周开锡联络各营及地方官。和衷商办。不得一意孤行。如有贻误。惟周开锡是问。范铭现在是否投出。仍著查明具奏。另摺奏、请将所得加赏世职。追奖劳臣等语。刘松山屡著奇功。殁于王事。朝廷轸惜殊深。本日已明降谕旨。赐祭一坛。以慰忠魂。俟甘省军务一律肃清。届时再降恩旨。该大臣请将加赏骑都尉世职追赏刘松山。令其嗣子承袭之处。著无庸议。将此由五百里谕令知之。　　

○又谕、崇实、吴棠奏、巴夷窜扰。经川滇两军击退回巢一摺。云南之大关永善。四川之雷波马边。夷巢林立。声息相通。此次滇匪句串巴夷散练。分股窜扰。虽经川滇两军夹击。溃窜回巢。惟尚有零匪数百。藏匿老山。且该夷不务耕耘。专图劫夺。难保不暗中句合。乘间复出。著崇实、吴棠、刘岳昭、岑毓英、督饬唐友耕、李家福两军。在川滇毗连一带。实力防剿。将老山匿匪摉捕净尽。毋得稍分畛域。其筠连县地方游匪。数十成群。乘机抢夺。若不上紧拏办。尤恐酿成大患。崇实等务当严饬唐友耕会合附近兵练。并力埽除。以清余孽。将此由五百里各谕令知之。　　

○成都将军崇实等奏遵查黔省教案赔款。上年议结时。将应拨协饷银两。飞咨各省照数动支。一面饬令该教士持文请领。似无庸再事筹拨。致多轇轕。得旨、著仍遵正月二十三日谕旨。将黔省教案应发银两。除各该省业已付给咨照川省有案外。余银仍由四川筹款垫给。再由各省照数解川。以清款项。　　

○命协办大学士刑部尚书瑞常为大学士。吏部尚书文祥协办大学士。　　

○赏江西等省庚午科乡试年老诣生应见龙等一百十三人举人副榜有差。　　

○己丑。以雨泽未沾。上于大高殿设坛祈祷。亲诣行礼。　　

○遣惇亲王奕誴诣时应宫。恭亲王奕?诣昭显庙。醇郡王奕譞诣宣仁庙。孚郡王奕譓诣凝和庙。睿亲王德长诣觉生寺。豫亲王本格诣黑龙潭。顺承郡王庆恩诣密云县白龙潭。拈香。　　

○庚寅。谕军机大臣等、文盛奏、请赏给军台弁兵银两。并请饬添拨驼马各摺片。察哈尔所属军台官兵。照料征兵及转运粮饷。差务繁多。情形苦累。自应量加调剂。著照文盛所请。每官给银五两。每兵给银三两。共需银五千二百六十两。即由部拨军需项下动用。核实开放。达尔济、车登、所部头二起马队。暂扎哈尔尼敦迤西公布里特地方。经盟长西哩巴咱尔扎普。及乌里雅苏台解到马共四百九十余匹。均皆疲□□穴八又□不堪乘骑。原骑骆驼。亦已大半疲伤。必须添拨应用。前据福济等奏、调拨官厂孳生厂及三盟捐马共一千五百匹。解交达尔济营中。并于四部落再拨骟马一千五百匹。驼一千五百只。解交杜嘎尔行营。现在达尔济收到之马。既皆疲□□穴八又□。其续行解到者。恐亦未必适用。著福济、荣全、锦丕勒多尔济、将前调驼马。务须选择膘健。催令迅速解往。第恐尚属不敷。并著赶紧宽为添拨。俾利军行。如已无可调拨。必须设法雇用。所有乌城饷银。著文盛仍遵前旨。派员分解杜嘎尔军营。顺道带往。或即由杜嘎尔设法雇用。以应急需。并著杜嘎尔将军台需用一切及进剿机宜。随时咨商文盛、福济等、妥筹办理。宣化等处官兵。仍著文盛催令速为部署。克日起程。毋稍迟误。达尔济带兵前进。尚知奋勉。著赏还顶翎。将此由六百里各谕令知之。　　

○调礼部尚书全庆为刑部尚书。工部尚书存诚为礼部尚书。理藩院尚书崇纶为工部尚书。以都察院左都御史灵桂为理藩院尚书。吏部左侍郎皂保为都察院左都御史。　　

○调户部左侍郎魁龄为吏部左侍郎。转户部右侍郎延煦为左侍郎管三库事。调礼部右侍郎桂清为户部右侍郎管钱法堂事。工部左侍郎恩承为礼部右侍郎。未到任前。以内阁学士祥泰署理。转工部右侍郎明善为左侍郎。以镶黄旗蒙古副都统荣禄为工部右侍郎管钱法堂事。　　


大清穆宗继天开运受中居正保大定功圣智诚孝信敏恭宽毅皇帝实录卷之三百七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。三月。辛卯朔。上诣。钟粹宫问慈安皇太后安。长春宫问慈禧皇太后安。至己未皆如之。　　

○壬辰。旌表守正捐躯直隶河开县民李从周妻常氏。　　

○癸巳祭先蚕之神。遣内务府大臣春佑行礼。　　

○谕军机大臣等、前因何琯奏、巴城需饷孔亟。请饬部拨银十万两。派员赴京领解。当经饬令户部议奏。兹据该部奏称、上年议拨巴哈两城饷需。于各省积欠新疆月饷。先行提拨山东银十二万两。河南银十万两。山西银六万两。直隶银二万两。共银三十万两。本年正月。文麟等奏请拨饷。复经议令在前提饷银三十万两内拨用。现在巴里坤请饷。与哈密之案相同。请仍令在前提三十万两内分拨等语。即著照所议。田伊勒屯、何琯、饬令前派守备刘光珍。迅往张家口绥远城两处守候。俟前项解到时。分领银十万两押解回营。至各省应解新疆月饷。自同治五年九月起。截至本年二月止。山东欠解银八十三万两。河南欠解银一百二十一万六千两。山西欠解银四十四万九千两。直隶欠解银十二万五千两。著李鸿章。丁宝桢。何璟。李鹤午。督饬令该藩司。将欠解月饷并前提饷银迅速筹解。不准再行延宕。嗣后月饷。仍当源源解济毋误要需。将此由五百里谕知李鸿章、丁宝桢、何璟、李鹤年、伊勒屯、并传谕何琯知之。
  </div>
  <div class="pagination">
   <a href="清实录同治朝实录_page416.html">
    上一页
   </a>
   <span>
    ...
   </span>
   <a href="清实录同治朝实录_page412.html">
    412
   </a>
   <a href="清实录同治朝实录_page413.html">
    413
   </a>
   <a href="清实录同治朝实录_page414.html">
    414
   </a>
   <a href="清实录同治朝实录_page415.html">
    415
   </a>
   <a href="清实录同治朝实录_page416.html">
    416
   </a>
   <span class="current-page">
    417
   </span>
   <a href="清实录同治朝实录_page418.html">
    418
   </a>
   <a href="清实录同治朝实录_page419.html">
    419
   </a>
   <a href="清实录同治朝实录_page420.html">
    420
   </a>
   <a href="清实录同治朝实录_page421.html">
    421
   </a>
   <a href="清实录同治朝实录_page422.html">
    422
   </a>
   <span>
    ...
   </span>
   <a href="清实录同治朝实录_page418.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
