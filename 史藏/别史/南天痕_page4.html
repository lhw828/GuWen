<!DOCTYPE html>
<html>
 <head>
  <meta charset="utf-8"/>
  <title>
   南天痕 - 第 4 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南天痕 - 第 4 页/共 15 页
  </h1>
  <div class="content">
   可法之筑礼贤馆也，命廷吉董其事。是时，四方之士云集，负才能者群思效用，而幸进之徒亦且踵至。廷吉曰：是皆跃冶之士，坐谈有余，实用无裨。当此财匮，而所给月饩不赀；盍不散遣之，别储真才乎？可法曰：吾将此礼为罗，冀收什一于千百。行之数月，既无拔萃之材，亦无破格之选；诸人私相谓曰：始吾以为幸馆也，今且求处囊而不得。于是始稍稍引去。及可法将移师泗州，谓廷吉曰：诸生从军防河，积苦久矣；今又趋泗，是重劳也。君盍品定量授一官以酬之？四月二日发策试，拔取长洲卢泾才、嘉兴归昭等二十余人，拟授通判、推官、知县。二旬而扬州城陷，从可法死者十九人焉。

　　传云：不有君子，其能国乎？南渡之初，所恃者史大司马一人而已。其余安守故常，不达时变，自谓清流。而小人鸱张，满朝相与排诋，树寇门庭；强臣悍将因之阻兵，安忍遥制朝命。司马奔走抚辑，内攘不给，何暇计疆场之外乎！迨夫左帅称兵，藩篱尽撤，王师长驱而入，所向投戈；冲橹未及于国门，而君相已弃社稷行遯。此即维扬坚拒，何补败亡！况于一隅当百万之众哉！悲夫！廷吉之论，亦足明天命之不祚矣。虽有忠贞，岂能回天！余所以读司马之疏而怆乎有余恸也。

　　列传二高弘图、姜曰广

　　高弘图，字子犹，号硁斋，山东胶州人；万历庚戌进士，累官工部侍郎。弘图性亢直，当天启、崇祯间，东林、齐楚、宣浙之党互相诋诽，而弘图一无所附丽；立朝刚介，尝为御史与逆奄忤削籍，而名愈高。其在工部，宦者张彝宪受敕督部事，弘图耻与并坐，复罢归。踰年而怀宗思之，又闻其佐胶州城守有功，召至阙，谘以时事；补南京兵部侍郎，寻擢户部尚书。甲申闯贼犯阙，史可法谋勤王，弘图转刍粟，浮江入淮以济。

　　师方发，而烈皇凶问至。南都大臣议所立，可法谓非英王不足以定乱，弘图与姜曰广、吕大器佐之。方择主，而福王至淮，马士英贪定策功，与诸将以兵威奉王，仓猝称大号。以弘图物望所属，改礼部尚书东阁大学士，与可法并入直。弘图因请移跸中都，进山东以示讨贼之举；开经筵，设起居注；宗庙未立，先制烈皇神主，祔享奉先殿；宗藩流离，玉牒散轶，令各府长史备上典籍；江北今为畿辅，其被兵郡县，两年之内，蠲其正税；群臣章奏，不得妄言以淆是非；而遣使朝鲜，可以牵制。凡八议。并优旨答之。未几，可法出督师，士英辅政，惮弘图、曰广、慎言等持正。廷议起废，慎言举用吴甡、郑三俊；士英党诚意伯刘孔昭率诸勋臣叱慎言于朝，目为奸邪，声震殿陛。弘图曰：文武各有所司，即文臣中各部不得侵吏部之权，武臣何得越职而争之？且甡与三俊三朝遗老，清望在天下；孔昭妄思侵官，非其党者即谓奸臣。忝在政府，宸陛之严，化为讼庭，愧死无地，乞赐罢斥。不许。既而士英疏荐阮大铖，弘图持之。士英曰：我既犯人言，岂敢相累，因自拟旨。大铖陛见，疏陈江防要害；其言娓娓可听。将退，士英奏曰：大铖名在丹书，非其罪也，人诬之耳。大铖因前奏冤陷之久，而引弘图为证。以弘图素不附党，必不忌己也。弘图曰：大铖顷者陈说兵事，臣不知兵，无所参驳。若其起用，关系非细。昔崔、魏乱政，风教堕地，先帝首锄大憝，其党附者，不可胜诛。钦定逆案一书，以遏群邪，大铖与焉。臣不知其果知兵与否，但以先帝明鉴，岂容擅改？即如士英奏，乞下群臣议，以彰公论，则用大铖亦自光明。士英愤然曰：臣荐大铖，非受贿也。何不光明之有！弘图因乞罢，以谢不能附和之罪。上慰留之。而卒起大铖为兵部侍郎，弘图渐不安其位矣。左懋第之北使也，弘图奏事宜：一、山陵：闻梓宫葬田贵妃墓，宜于天寿山特立陵寝，选日改葬；一、分地：许割榆关以外，不得侵及关内；一、岁币：量增十之三；一、国书：如古称可汗故事；一、使礼：遵会典，不可屈膝，以致辱命。当是时，国朝方议南下。而懋第至，守其议，崛强不屈，国书无由达，使事不终，南征遂决。议者谓弘图不达时势，执承平故事以虚文酿祸。然其时廷臣皆莫之计也。其后，议遣中官督畿辅、浙、闽饷，复设东厂；弘图皆力争之。中旨传升张有誉为户部尚书；弘图谓其端不可开，封还诏书。又请召还史可法。士英愈怒，矫旨切责，因力求去。八月，加太子少师。皇太后至，又加太子太保。至十月，卒致仕。弘图在阁，士英尚畏之，不敢肆志；及去，遂无所忌。时山东已失，弘图流寓吴门，已复渡江入浙东。弘光亡，泣涕绝食，卒于会稽之竹园。

　　金陵立国，弘图与小人同朝，不激不随，持守心直，有足观者。然不能通古今之变，览存亡之大势，如北使事宜，犹执承平故事，将为是具文乎？抑欲求当于国事也？可法怒四镇之横，而以建议始封，为弘图误国罪。是不然；使君相英明，庙堂得胜算，四镇何尝不可用？况如得功之忠勇乎！自马、阮出而纪网紊乱，外结强援以遏正士，贤者岋岋且不安其位，是四镇之横，马、阮召之也；于弘图何尤哉？弘图虽非材，使其幸而当平世，固一贤宰相也。

　　姜曰广，字居之，号燕及，江西新建人；万历己未进士，改庶吉士，由编修历升詹事，掌南京翰林院印。福王之至也，文武大臣集守备太监韩赞周定议，具启迎王。赞周令各官署名。曰广曰：此大事，须先祭告奉先殿，然后举行。从之。福王立，升礼部右侍郎兼东阁大学士；与弘图协心辅政，将以次渐引正人，为中兴之望。已而士英锐意欲用阮大铖，曰广上疏求罢；曰：前见文武纷竞，自惭无术调和；近睹逆案掀翻，又愧无能寝息。遂使先帝十七年之定力顿付逝波，皇上数日前之精神竟同反汗，惜哉维新！遂有此举；但恐忠臣裹足、志士灰心。臣遭遇圣明，备员政府，不能扶危持颠，已负生平；必待群言交责，始求罢斥，良亦晚矣。又言祖宗会推之典，行之万世者也。昨日大铖之起，竟出内传。夫斜封墨敕，种种覆辙，史册照然。臣观先帝之善政虽多，而以坚持逆案为盛美；先帝之害政亦间有，而以频出中旨为乱阶。用阁臣内传矣，用部勋臣内传矣，用大将、用言官亦内传矣。所得阁臣，则贪淫巧滑之周延儒、逢君虐民奸险刻毒之杨嗣昌、偷生从贼之魏藻德；所得部臣，则阴邪贪狡之王永光、陈新甲；所得勋臣，则力阻南迁、尽撤守御之李国祯；所得大将，则纨绔支离之王模、倪宠；所得言官，则贪横无赖之史■〈范上土下〉、陈启新。凡此，皆力排众议，简自中旨者也；其效亦可睹矣！皇帝亦知内传之故乎？总缘鄙夫热心仕进，一见摈于公论，遂乞哀于内廷；见其可悯之状、听其一面之词，不能无动者，亦人情也。而外廷口传清议之人，亦有贪婪败类之事；授之口实，得以反唇，而内廷遂以为攻之者尽皆此也。间以其事情密闻于上；及得上之意，则又转而授之。于是，别创新法，令之面试。平台一语投机，立谈取官，同登场之戏剧；下殿得意，类赢胜之贩儿。天下事从此不可为矣。臣昔痛心此事，亦于讲义敷陈。先帝一误，皇上岂堪再误哉！上温旨慰留。而士英、大铖大愠，阴嗾刘孔昭、刘泽清交章攻之，诋为党人。时议复设厂卫，曰广力持不可。言缉事不除，宗社且不可知，何厂卫之有？士英念曰广不去，己终不可以肆志，乃使大铖为疏，令宗室朱统铖上之。言定策时，曰广有异议，列五大罪。其词甚丑秽，朝士皆为不平。于是，求罢益力。以皇太后至京，加太子太保，寻致仕。曰广辞朝，上御殿，群臣陪列。曰广曰：微臣触怒权奸，自应万死，圣恩广大，犹许归田。臣去后，皇上还当以国事为重。士英愤骂曰：我为权奸，汝且老而贼矣。即叩头言：臣从满朝异议中拥戴皇上，愿以犬马余年，归老贵阳。即皇上留臣，臣亦但多一死耳。曰广厉声曰：拥戴是人臣居功地耶！士英曰：汝意在潞藩，恨我成功耳。上曰：潞藩朕之叔父，贤明可立，两先生无伤国体。既出，复在朝房相诟骂。曰广骨鲠廉介，正色立朝，有古大臣风；扼于奸邪，未竟其用，天下惜之。南京亡，越二年而金声桓之事起。金声桓，左良玉部将也。良玉死，梦庚降豫王，遣声桓与副将王体忠同取江西。声桓畏体忠兵强，伏甲杀之，以其中军王得仁统其众，略定南昌、九江、抚、饶诸郡。得仁起盗贼，与声桓数骄横，抚按骤节制之，遂以戊子正月二十七日杀御史，举兵反。曰广方家居，金、王以名望所归，奉为盟主。顾曰广绳墨之儒，用兵非其所长。时，江西郡县皆传檄下，海内响应，唯赣州未附。诸客献计，以为宜疾趋金陵；而曰广以昔宁庶人起兵，不破赣州，卒贻后患。金声桓并力攻赣州，久顿坚城，大兵随至围南昌。金、王本无智略，既还师入城，畏大兵，不敢出战；惟日责姜太保，令其遣客号召四乡义旅。诸谋士知其亡在旦夕，悉溃去。官兵乘间凿长壕四十余里，架以飞桥，往来围困。城内求救不得，斗米七、八十金，杀人而食。己丑正月十九日，城溃，声桓自投于城之东湖。得仁巷战，矢尽力竭乃死。曰广作六歌，亦自尽；一家死者三十余人。初，曰广与隐士汉儒裔交。其将应金、王也，使人邀与俱出，辞。既署事，又邀致之，乃入谒。曰广问曰：事当若何？不肯答。固问之。则曰：明之所以失天下，非左与闯也；金则左孽，王乃闯枝。公与侯安所受之哉！十日间年号两易，名虽归明，实叛清耳。今擅除爵、恣杀人、筦利权，若明有主不待命、是僭也；若不奉隆武、永历而为之，是伪也。僭伪二者，「春秋」之所不许。公与之同事，后世且谓公何如人？今两人内相猜忌，公能亲于建武之与豫国乎？能则揽其兵柄，退称旧辅，缟素待罪，以告天下；令其惭而听我，竭心力为之，不济则死。不能则引身而退，归耕浠水之阳，无从叛乱；居美名，天道所恶也。姜沉吟无以答。后在围城，徘徊太息，思其言而悔不能用也。

　　高弘图、姜曰广，固平时三公望也。观其抢攘之际，正议不挠，亦可以想见其风概矣；然非拨乱材。至于军旅之事，尤非所长。议者徒见金、王举事无成，因以咎姜太保之不智。嗟乎！国破君亡，大事已矣。忠臣之谊，苟有其会，则且庶几于万一；岂暇择其人、计其利害哉？文信国崎岖山海，尚招义旅；况乎据名城、树强兵、拥戴兴复而鄙夷不屑，则太保之所以不敢不出也。故夫南昌之举，君子悲之。  
卷五

　　四明西亭凌雪纂修

　　列传三 张慎言、徐石麒、张有誉、解学龙、高倬、吕大器

　　列传四 刘宗周、黄道周

　　列传三张慎言、徐石麒、张有誉、解学龙、高倬、吕大器

　　张慎言，字金铭，阳城人，万历庚戌进士；天启前，知县入为御史。立群枉之间，持议侃侃，卒为冯铨所陷，贬戍肃州。崇祯起故官，累迁太常卿、刑部右侍郎，改南京吏部尚书，掌右都御史事。南都官名吏隐，事皆决于北；慎言虽位冢宰，从容签名而已。及南渡建国，遂为要职；而慎言以宿德重望居之，因命专理部事。慎言上中兴八议。一曰议节镇。淮安、凤庐、荆襄为锁钥重地，自寇盗充斥，城郭荒残，宜申命镇抚大臣，分戍增堡，扼守险要；东西开阃，首尾相援，添战舰于淮江之间。诏北郡县各积榖万石，为仓猝转运之资。二曰议侨藩。诸王流离南窜，不可不思所以处之。择浙江之右山郡及闽、粤间居□，其府第护卫官属暂从节省。三曰议开屯。江北地旷民流，今为畿辅，若于其间招集流遗，开立屯田，择其邑之豪，以百夫屯为百夫长、以千夫屯为千夫长，连之什伍、教之兵阵，就使守御，富强一策也。四曰议招徕。河北沦陷郡县，设立伪官，有能诛擒者赏。五曰议宽宥。诸臣陷贼，事非得已，家属在南，企望归正；不宜以风闻苛议，坚其从逆之想。至若自拔来归，尤宜矜嘉，随才录用，不当概以死责。六曰议褒恤。忠烈之臣，如范景文、倪元潞、李邦华等，传闻确者，立宜赠恤，以慰幽魂。其余次弟详核，勿有所遗。七曰议铨叙。起废之条，是非庞杂，不可不慎；若逆案诸人，无容更议。其□戍籍废居者，一付清论，不挠毁誉。八曰议漕卒。北漕万有余旗，柁工挽夫，实烦有徒，募自外江，身食于官。今漕登近地，此十余万人无室无乡，游食不已，为患非细；安辑宜亟也。俱嘉纳之。未几，大起废籍。慎言荐吴甡、郑三俊；命召甡陛见。甡者，故大学士，先帝时命之督师以逗留遣戍者也。时，阮大铖方谋起用，而诏款有逆案不得轻议之文。慎言秉铨持正，度不可进言。诚意伯刘孔昭故与大铖善，因置酒约诸勋臣欲廷讦慎言以起衅。次日朝罢，群诟于廷，指慎言及甡为奸邪，叱咤声彻殿陛，慎言立班下辩；高弘图解之，不退；孔昭遂拔刀声言杀此老奸。慎言于人丛中展转相避，众皆失色，班行大乱。司礼太监大声叱曰：从古无此朝议。孔昭始纳刀伏地痛哭，谓慎言举用之臣不及武臣。上曰：文武官各宜和衷，何得偏竞。乃出。复具疏言之，且谓慎言迎立时怀二心。慎言因引疾乞休。可法闻之，上言：慎言之荐，未为不当，即诸臣以为不可，亦当平心入告，何乃痛哭喧呼，使骄将悍卒闻之，不益轻朝廷长祸乱也？昔主辱而臣死，今主亡而臣生。凡在臣工，谁能无罪！文臣固多误国，武臣岂尽矢忠？若各执成心、文武水火，国家朋党之祸自此开、人才向用之途自此塞，臣不愿诸臣存此见也。给事中罗万象、御史王孙蕃，各贝疏为慎言辩，劾孔昭不敬。上仁柔，置不问；但慰留弘图、慎言而已。甡既不受诏，而慎言四疏乞罢，乃得致仕。赉银币，给应得诰命恩荫，慎言力辞。其表有云：先帝山陵未卜，而臣之祖父先受丝纶；青宫王子安在，而臣之子孙妄叨恩荫。况风尘不定，进虎驱狼；回首长陵而下，松揪黍稷，诸臣何以为心？而犹侈口论功乎？七月，加太子太保。自慎言罢，继之者徐石麒，亦不久去位。大铖乃起其党张捷为之。捷惟奉行马、阮指挥，贿赂公行，诸丽名逆案者尽登用；铨政大坏矣。时，山西尽陷于贼，慎言无家可归，流寓于芜湖、宣城间。国亡后，疽发于背，戒勿药，卒年六十九。慎言少孤，鞠于祖母；为御史日，祖母亡，乞归执丧三年。子履旋，壬午举人；贼陷阳城，义不受辱，投崖死。事闻，赠御史。

　　徐石麒，字宝摩，号虞求，嘉兴人；天启壬戌进士，授工部主事，以忤逆奄削籍。崇祯中，起官南京；历十二年，始入为通政司，升刑部侍郎，署部事。时，帝以刑威驭下，法官引律，大抵深文；石麒独多所平反。寻进尚书，论诛兵部尚书陈新甲；最后而有熊、姜之狱，卒以执法去位。江南立国，起右都御史，未至，改吏部尚书。石麒方以进贤退奸为任，而马士英、阮大铖植党树私，货贿公行，权倾中外，石麒以祖宗之法裁之。士英欲得侯封，讽中人韩赞周入言之；上请加恩定策，五等延世。石麒奏曰：世宗以外藩入继，将封辅臣伯爵，而杨廷和、蒋冕谦让不受；今国耻未雪，诸臣俱裂土自荣，不愧廷和等耶？且俟神京克复、大统告定之后，议之未晚。又言福王殉难，先帝尚遣一勋臣、一黄门、一内侍验审含殓，今先帝梓宫何处？封树若何？仅遣一健儿应故事，则群臣之悲思大行，祗具文耳。士英恶之，凡所上考选年例，少所称可。御史黄尔鼎列□劾石麒，陷枢臣以败款议；士英助之。遂乞骸骨归。南京不守，扁舟水宿。嘉兴城守将破，石麒至城下，呼曰：吾大臣不可野死，当与城存亡。城上人哗曰：我公来矣。开门纳之，越宿而城溃，朝服自缢死；闰六月二十六日也。僧真实藏之柜中，踰二旬始殓，颜色如生。仆祖敏、李升从死。时，刘宗周在绍兴，饥经七日；曰：此降城非我死所，乃至城外野寺死。夫二公之意相反，而其义则一。士人为作「降城叹、我公来」乐府以美之。闽中赐谥忠襄。石麒博学强识，尤长于国家典制，诸司掌故。性乐易受人，与人言移日不倦；下吏寒士，有才者汲引不遗余力。所著有「可经堂集」。同时，户部尚书张有誉、刑部尚书解学龙、兵部尚书吕大器、工部尚书高倬，皆清执有品望，俱克称其职。

　　张有誉，字谁誉，江阴人；天启壬戌进士，以户部主事榷税芜湖，力持清操。崇祯中，出为饶州知府，累迁江西督粮副使、四川按察司，俱有惠政。吏部尚书郑三俊，举天下廉能方面官五人，以有誉为首。帝书其名于屏，擢南京户部右侍郎，兼右佥都御史，总督粮储。还，半道闻都城之变，抵任则福王立矣。内官张执中监收白粮，勒补垫费，踰旧例数倍，杖毙解户；有誉连疏论之，收其胥役送狱，执中虐稍舒。常因召对，言统计一年经费须千余万，今所入仅八百万，不敷所出；惟有裁冗兵、节冗食、汰冗费始，愿圣明躬行节俭为天下先。时，士英锐意起大铖，而廷臣持之急，思以中旨用之，难以发端。以有誉人望也，八月，传旨用为户部尚书。弘图以有誉才望堪任，而内降不可开，封还诏旨，群臣亦交章论奏。上不许。自是，传升纷然矣。寻加太子太保。时，四镇各需饷二十万，有誉计无所出，至呕血。连疏乞归，不允。明年五月，南京失守，有誉逃之武康；久之，旋里。仕宦二十年，仅守先世遗产。其治家居乡，堪为后人法。年八十一而终。

　　解学龙，兴化人；万历己丑进士，历金华、东昌推官，擢刑部给事中。魏忠贤乱政，以东林削籍。崇祯中，累迁太仆卿、右佥都御史、巡抚江西，擢南京兵部右侍郎，未赴。时，黄道周方得罪，而学龙于荐举属吏，推引及之。帝怒，征下狱，杖八十，遣戍。福王立，召起故官。十月，擢吏部尚书。时，方治从贼诸臣；马士英、阮大铖以贿为出入，故案久不定。学龙仿唐制以六等定罪：一等应磔者十一人，宋起蛟（吏部员外郎）、牛金星（举人）、张嶙然（平阳知府）、曹钦程（太仆少卿）、李振声、余上猷（俱御史）、黎志升（山西提学）、陆之琪（陕西布政）、高翔汉（兵科）、杨王休（潼关道）、刘世芳（检讨）；二等应斩秋决四人，光时亨（刑科）、巩燏（河南提学）、周锺（庶吉士）、方允昌（兵部主事）；三等应绞者七人，陈名夏（编修）、杨枝起、廖国遴（户科）、王承曾（襄阳知府）、原毓宗（天津兵备）、何孕光（庶吉士）、项煜（少詹）；四等应流者十五人，王孙蕙（礼部主事）、梁兆阳（检讨）、钱位坤（大理寺正）、侯恂（总督）、王秉鉴（山西副使）、陈万象（御史）、申芝芳（给事中）、金汝砺、吴达、黄维祖（举人）、杨廷鉴（修撰）、陈羽白、刘大巩、裴希度、张懋爵（四人未祥）；五等应徒者十人，宋学显（通政参议）、沈元龙（未详）、方拱干（谕德）、缪沅（工部主事）、吕兆龙、傅振铎（给事中）、吴刚思（进士）、方以智、傅鼎铨（检讨）、张家玉（庶吉士）；六等应杖者八人，潘同春、吴泰来（俱员外）、张琦（主事）、王于曜（行人）、周寿明（行取知县）、向列星（未详）、李棡（丁丑进士）、徐家麟（癸未进士）；自绞以下听赎。其留北廷俟后定夺者十九人，何征瑞、杨观光（少詹）、张若麒（仆少）、方大猷（副使）、党崇雅（户部侍郎）、熊文举（吏部郎中）、叶初春（仆卿）、龚鼎孳、戴明说、孙承泽、刘昌（俱给事中）、涂必泓、张鸣骏（御史）、□所温（司业）、赵京仕（通参）、高尔严（编修）、卫周祚、黄纪、孙襄（俱郎中）。其另存再议者二十八人，翁元益、郭光（给事中）、鲁栗、吴尔埙、史可程、王自超、白引谦、梁清标、杨栖鹗、张元琳、吕崇烈、李化麟、朱积、赵颕、刘廷琮（俱庶吉士）、侯佐、左懋泰、吴之琦、邹明魁（俱部郎）、诸伟梅（行人）、龚懋熙（博士）、王显（进士）、王之牧、王牌皋梅、鹗姬琨、朱国寿、吴嵩引（六人未详）。已奉旨录用者十人，张晋彦（尚书）、时敏（给事中）、卫胤文、韩四维（谕德）、苏京（御史）、黄国琦、施凤仪（行取知县）、张正声（部郎）、顾大成（中书）、姜荃林（未详）。疏上，士英以轻重不称意，矫旨再议。学龙乃加重周锺、光时亨各一等，余仍执前议。时，马、阮必欲死周锺，而学龙欲为之缓死，乃谋之次□王铎。明年正月，乘士英在告，上之，且请停刑。铎即拟俞旨，且有「详慎平允」之褒。士英闻之怒，然事已无及也。大铖及其党张捷、杨维垣声言欲劾学龙，学龙乃引疾。大铖复嗾保国公朱国弼、御史张孙振诋其曲庇行私，遂削籍。至四月，左良玉犯阙。士英即传旨杀锺、时亨，而命死罪者遣戍、流徒以下为民。然学龙所定亦多未审：其一等犯皆随贼西行，实未得而正法；傅鼎铨、张家玉后起兵最烈，亦在五等中。要之，身未对理而悬拟罪名。原马、阮之意，亦不过借以快恩仇、制党人，立威自重；而爰书所据，尽属传闻，非为国家正典刑也。

　　学龙通晓政务，在崇祯朝所敷奏皆关天下大计。尝言辽左额兵旧九万四千有奇，岁饷四十余万；今关上兵止十余万人，而月饷乃至二十二万，何相悬至此！辽兵尽溃，关门不得不新募，蓟抚则旧有额兵，乃亦行召募，给以厚糈；旧兵以其饷厚也，悉窜入新营，而旧额依然如故。其为漏卮可胜言哉！国初定文职五千四百有奇、武职二万八千有奇；神武时，文增至一万六千余员、武增至八万二千余员矣。今日不知又增几倍！主爵者诚肯悉心计度，冗者汰之，岁可得饷数十万；卫所应袭子弟无才可用，但袭职而不给俸以至裁冗吏、核旷卒，又可得数十万，无忧贫矣。从来问国之强，莫若富民；问民之富，莫若粟多；亦尝取京边之米，较其出入而权其损益乎？夫京边之米一石，其输自民间则非一石也。以民之费，与国之收衷之，不啻三倍。是国之一、民之三也。今关饷一石抵银四钱，易钱，则米不过百文，恶者止三、四十文，又其下者则腐臭而不可食。以国之费，与兵之食又衷之，不啻二倍。是兵之一、国之三矣。总计之，则民费其六，兵食其一；民既病矣，兵亦未尝利。况小民作奸以欺漕卒，漕卒作奸以欺官司，官司作奸以欺天子，展转相欺，而米已化为糠秕、为沙土，兼湿热所蒸，色味俱变，食不可下咽。是又化有用之六为无用之一矣。然则如之何？臣以为莫如修屯政。屯政修则地辟，民有乐土，粟积而民有固志。昔吴璘守天水，经营屯事，纵横凿渠，绵亘不绝，名曰地纲；敌骑不能逞。今略仿其制，毕力图之，沟涂之界，则各树土所宜；小可获薪果之饶，大可得控扼之利。敌虽强，何所施乎？帝善其言，亟下所司议之，然竟中格。

　　高倬，忠州人；天启乙丑进士，知德清、金华二县，征为河南道御史。草场火，以巡视不谨褫职。其后起废，屡迁南京太仆乡、右佥都御史、提督操江。福王立，用为工部右侍郎。御用监内官请给工料钱，置龙凤诸器及宫殿陈设宝玩金玉，计费数十万；光禄寺请办御用器至一万五千七百有奇。倬上言曰：国家草创，民愁财匮，宜力行节俭以为天下先。昔卫之亡也，卫文公大布之衣、大帛之冠，通商务农，故能立国楚丘。今大难未夷，百万之师宿于江淮，嗷嗷告饥，司农猝无以应，以致望烟掠食；即君臣缟素示以匮乏，彼尚未必信也。而乃雕镂华彩，欲饰太平美观乎？皆不纳。明年二月，解学龙罢，倬代其任。及南都失守，投缳而卒。

　　吕大器，字俨若，遂宁人。崇祯戊辰进士，授行人，擢吏部稽勋主事；更历四司，至文选，乞假归。以邑城卑恶，倡率修筑，工甫竣，而贼至。大器佐有司拒守，城获全。诏增秩一等，出为关南道参议。迁固原，平长武剧贼，擢右佥都御史，巡抚甘肃；劾罢总兵柴时华，威望甚着。迁兵部添注右侍郎。大器负材而性刚，见天下多故，久于军旅，意欲避事。上疏力辞，帝不许。至京，命以本官兼右佥都御史，总督保定、山东、河北军务。未几，罢保定总督，而设于九江；以大器任之。左良玉与大器不和，廷议虑其败事，乃用袁继咸代之；而改大器南京兵部右侍郎兼礼部事。十七年四月，闻北都变，南京诸大臣议立君。时，潞王常淓已渡江在吴中，前侍郎钱谦益欲立之；乃入说大器曰：潞王穆宗之孙、神宗犹子，昭穆不远，贤明可立。福恭王，昔者觊觎天位，几酿大祸；今立其子，势必翻三案以报私仇，即我辈俎上肉矣。公今主礼、兵二部事，公若倡言，谁敢异议？大器然之；慎言、曰广等亦附焉。贻书于史可法，言福王不可状；议未决而马士英与镇将刘泽清等已率兵拥福王至矣。可法不得已，将具启迎王；大器犹不肯署状。给事中李沾面折之曰：今日之事，论典礼则礼莫重于尊君，论典兵则兵莫先于卫主；今众议佥同，公独持异，沾请以颈血溅公衣矣。大器乃不敢言。卒迎福王监国，践帝祚，迁大器吏部右侍郎，遂以异议见绌，恒自危。及可法出督师，士英入辅政，与刘孔昭比欲尽起逆案诸人，先荐阮大铖为兵部侍郎，举朝大哗。大器知必不为时所容，乃倡言以攻士英。言其拥兵入朝，腼留政府，浊乱纪钢，颠倒邪正。逆案一书，先帝手定，而士英悍然不顾，目无先帝，何论陛下！且其子童稚，列御都督；妹婿无功，冐总戎；姻亚若越其杰、田仰、杨文骢等皆先朝罪人，尽登膴仕。名器潜越，莫此为甚！总之，吴甡、郑三俊，臣不谓无一事之失，而端方亮直，终为海内正人之归；士英、大铖，臣不谓无一技之长，而奸回邪慝，终为宗社无穷之祸。疏入，士英怒，嗾刘泽清劾其心怀异图。未几，逮雷演祚、周镳下狱；二人亦主潞议者也。大器遂致仕去，以手书监国告庙文送内阁。士英憾不已。李沾复劾之，乃超擢沾为左都御史，而命法司逮治大器，以无可踪迹而止。谦益谄附士英，上书讼其功，与大铖相深结，得为礼部尚书。国事亦不可为矣。

　　明年，唐王立，召为兵部尚书，兼东阁大学士。汀州变，奔广东，与丁魁楚等拥立永明王，命为原官入直。驾幸梧州，自请留守东方，遂走韶州。久之，入乌罗土司。永历二年，王应熊卒，进大器少傅，尽督西南诸军，赐剑便宜从事。其夏，涪州荡寇将军李占春来谒见，大器以为可用，与相结，遍历杨展、于大海、胡云凤、袁韬、武大定、谭弘、谭诣、谭文诸部。会宗室朱容藩谋逆，檄占春、大海等兵诛之。赴召，至思南，遵义守将王祥邀至其地；谓曰：吾历观川将，杨展志大而疏、大海韬贪而无谋，余鄙劣不足数，国家将何藉以中兴！吾死目不瞑矣。时已得疾，留两月。四年春，次都匀，卒。谥文肃。子潜，癸未进士，隐居湖州，不仕。

　　南都初建，众正盈朝，其六卿之长皆民誉也。迨马、阮执国命，次弟芟斥，而国事亦变坏不可救。然则小人亦何利之有哉！弘光之不终也，议者多追咎潞王之不得立，以为胜帝焉。是不然；王亦中材耳。其居杭州，常命内官博访古玩；南都不守，都御史刘宗周劝王监国，守浙境，王不可。及大兵至，即与巡抚张秉贞迎降；盖纳叛将陈洪范之谋也。大理少卿沈胤培常曰：使王立而钱谦益为相，其败坏与士英等耳。呜呼！谦益之欲立潞王，自为富贵计也。使其果欲为国择贤，则其后不先马、阮而卖国矣。

　　列传四刘宗周、黄道周

　　刘宗周，字启东，号念台，山阴人，学者所称蕺山先生者也。万历辛丑进士。崇祯朝，历官都察院左都御史；以请释熊、姜之狱斥为民，年已六十四矣。归二年而京师陷，宗周闻之恸哭。徒步涉江，诣杭州，以发丧讨贼责巡抚黄鸣骏。鸣骏曰：哀诏未至，何故发丧？且今当静以镇之。宗周勃然曰：嘻！此何时也！安所得哀诏哉！君父变出非常，公专阃外，不思枕戈泣血，激厉同俦，反借口镇静，作逊避计耶？于是发丧，哭临毕，与朱大典、章正宸、熊汝霖召募义旅。将发，而福王立于南京，以原官召。宗周以大仇未报，不敢受职。上言：今日宗社大计，舍讨贼复仇无以表陛下渡江之心；非陛下决策亲征，何以作天下忠臣义士之气！江左非偏安之业，请进图江北。凤阳号称中都，南扼徐淮、北控豫州、西顾荆楚、南去金陵不远，亲征之师驻跸于此，规摸先立而后可言政事。又言：今日问罪之师，当自诸臣不职者始。当贼入秦、流晋渐逼畿南，远近汹汹；而大江南北一二督抚，不闻遣一骑以壮声援，坐视君父危亡而不救，则封疆之臣当诛。新朝既立，谓宜不俟终日，首建北伐，哭九庙、厝梓宫、访诸王，万无容自诿者；而诸臣泄泄自安，则举朝谋国之臣当诛。诏报曰：亲统六师，光复旧物，严文武恇怯之大法，激臣子忠义之良心，慎新爵，劾旧官；朕拜昌言，宣副史馆。

　　是时，宗周本无意出。谓中朝党论方兴，何暇图贼？而一时奸人虽不利宗周，然又耻不能致宗周，急其一出。方出，而弹劾踵至。其言锷锷，引绳披根，不少假借。由是，群小侧目。马士英言宗周自称草莽孤臣，不书新命，是明示不臣也；朱统■〈金类〉言宗周请移跸凤阳，凤阳高墙之所，盖欲以罪宗处皇上。刘泽清言宗周欲行定策之诛，意在废立，兵已伏于丹阳。而是时浙兵适与京口防江兵相击斗，士英闻之而信，亦震恐。弘图乃言于上，传谕曰：昔汉宣起于艰难，魏、丙合志；唐肃兴于灵武，李、郭同心。今者袒分左右、口构元黄，天下事不堪再坏。诸臣各宜和衷集事，息竞图功，庶几君臣之间，礼全始终。宗周不得已受命。方宗周在丹阳僧舍也，高杰、刘泽清遣刺客数辈迹之；见其正容危坐，亦心折不敢加害。既入朝，仍居萧寺；南渡乱政，无不危言。奸党马士英、刘孔昭、刘泽清、高杰内外结连，人莫敢忤；宗周昌言排之。及阮大铖起用，宗周曰：大铖进退，江左之兴亡系焉。其视国事之颠连，犹疾痛之在身也；危涕正辞，以冀庙堂之一悟。迄不见省，乃再疏请告；予驰驿归。宗周以宿儒重望为海内清流领袖，以出处卜江国家治乱，既出国门，都人士聚观叹息，知南都不可有为也。明年，弘光出亡，浙亦不守。宗周恸哭曰：此余正命之时也。门人有以文谢故事劝者。宗周曰：北都之变不死者，以身在田里，留以俟后王也。南都之变，主上自弃其社稷，仆在悬车，尚曰可以死，可以无死；今吾越又降，区区老臣，尚何之乎？若曰身不在位，不当与□为存亡，独不当与土为存亡乎？故相江万里所以死也。世无逃生之宰相，亦岂有逃死之御史大夫哉？扁舟辞墓，跃于水中。水浅不得死，绝食二十三日而卒；闰六月八日也。宗周死，而浙东绅士孙嘉绩、熊汝霖、钱肃乐、郑遵谦等各起兵迎鲁王监国绍兴，与大兵相距者一年。人以为由宗周所倡云。宗周以遗腹生，家贫，母章氏，育之外家。幼端颕，稍长，即志圣贤之学，内行修饰。甫释褐，遭母丧，为垔室中门外，日哭泣其中。尚书陶望龄吊之，叹曰：世衰礼废，吾未见善居丧若刘子者！服阕，以祖父年高，不谒选。祖亡，哀瘠如初。通藉四十五年，立朝仅四年；自守所学，不以时方变乱、更术以进也。怀宗综核名实，群下惴恐；宗周以为刑名之术，不可以治天下，而以仁义之说进。帝方忧流寇，问以兵事；对曰：臣闻御外以治内为本，此干羽所以格有苗也；皇上亦法尧、舜而已矣。帝顾廷臣曰：迂哉！宗周之言也。京师方戒严，召对中左门。御史杨若乔奏言火器；宗周劾之曰：战守屯戍，自有良法；不恃人而恃器，国威所以愈顿。帝每言宗周清执敢言，有古大臣风；然终以为迂，故不得久在位。居家潜心理学，清修笃行，不愧衾影；与人严正，不可干以私，尝面折人过，人皆敬惮之。其学以慎独为功、以知天为归，而本之敬诚。作「人谱」，以授学者；立古小学，日会讲其中，与无锡高忠宪齐名。说者为明之大儒，推薛、胡、陈、王；而宗周似胜之。所著有刘子全书百余卷，及其它著述二十余种。子汋，字伯绳；甘贫乐道，能守其学。黄道周，字幼玄，号石斋，漳浦人。家贫，时挟册远游。读书罗浮山，山水暴涨，堕涧中；溯流而入，遇异人，授以读书之法。过目不忘，自少攻苦。为文典奥，原本经术。登天启壬戌进士，选庶吉士，授编修；屡起屡蹶，五迁而至少詹事兼侍讲学士。道周以文章风节高天下，而严厉刚方，不谐流俗，公乡多畏而忌之。尝上疏自陈言：文章意气坎坷磊落，不如钱谦益、郑鄤。时鄤方以杖母被大诟，帝得疏骇异，而忌者愈藉为口实。最后，以劾杨嗣昌夺情入阁；帝怒甚，亲召至平台诘责下狱，遣戍（事具明史）。南渡，起吏部右侍郎。道周不欲出，马士英遣人讽之曰：人望在公，公而不起，岂可从史可法拥立潞王。道周不得已，乃趋朝。至则陈进取九策。九月，升礼部尚书，掌詹事府事。寻以祭告禹陵出；临行上言：今欲东收兖、济，北略漳河，西取应安，然后问洛阳之锺簴，扫承德之松楸，上规天寿；此旷日持久，其道诚难。必如臣愚计，得以沈鸷之将，简士三万，赍粮百日，出赣榆韦桥，东踰破车，度临朐，历传兴，直上盐山沧州。此间千四百里，皆荒旷，如升虚邑，惟临朐、安丘、乐安、阳信之间，稍可屯聚，可因粮而食；走七昼夜至武清，渡白沟，出其不意，从天而下，敌有啸指望宣大关门而遯耳。然后致陛下哀痛之意，祭告洒扫上十二陵，与长安士民拭泪而觐九庙。还分两道，一下临清以收兖济、一下邯郸以取漳卫，其用力甚少，奏功甚巨；此耿弇所发愤于祝阿、刘裕所欢呼于大岘也。南京溃，唐王建号福州，召为首辅。是时，郑芝龙专政，赐晏大臣，芝龙欲居第一，道周谓祖制武职无班文官右者。芝龙辞屈，由是与道周不和。道周见芝龙殊无经略之志，求出关自效；请兵请粮，芝龙皆不应。道周徒以忠义自发，旬日得九千余人；亲写札副奖语给为公赏，得之者荣于诰敕。而应募者多不练之兵，不能应敌；由广信抵衢州。婺源令某，其门人也；伪致降书，道周信之，决计深入。曰：国家养育数百年，士民岂无人心，传檄自归命耳。至婺源明堂里，大兵猝至，一军歼焉。道周知为令所卖，叱从者俱退。曰：吾死此矣。遂被执。职方赵士超（字渊卿，福建诸生）、中书赖维谨（漳州诸生）、蔡春溶（字时培，漳州诸生）、道周妇弟通判毛玉洁（字去水，六合人，沙县丞）四人从。道中绝粒七日，不死。至徽州，元旦张灯甚盛，为鱼龙诸戏，道周与士超怅然赋诗。是夜雷雨大作，统行三昼夜不止。训导吴士绣呼其子祺生曰：皇天震怒，殆为黄先生乎！不食而卒。道周至江宁，督师洪承畴，其乡人也，使人来言曰：先生毋自苦，我可以保先生不死。道周骂曰：承畴死久矣。松山之败，先帝痛其死，亲自祭哭，焉得复存？无籍小人冒名耳。承畴馆而礼之，上疏乞贷死；朝旨不许。道周在馆与门人讲习吟咏如常；素善书翰，都人争求之，终日握管不辞也。三月七日赴市，见市有竖福建门牌者，指曰：福建，吾君在焉，死于此可也。南向再拜，遂受刑。士超等四人皆死。隆武闻之大哭，追赠文明伯，谥「忠烈」（或作「文忠」）。道周诗文敏捷，精天文、历数、皇极诸书，所著三易洞注、革象新书，学者穷年不能通其说。而道周以之推验治乱，其说多中。自推行年终于六十三丙戌，书之小册；始知其能前知也。

　　当明之季，若刘、黄二公，岂非盛世之麟凤哉！惜乎出非其时。夫道有隆污、时有常变，文经武纬，迭相为用；兵之设肇于炎黄，圣人未尝不亟讲者也。故易着师象，艺尚射御。武王亲秉旄钺、周公东征，四国是讹。孔子夹谷之会，具左右司马，诛莱夷而齐侯惧。清之战，冉求用矛以入齐师，孔子称其义。故以即戎望之善人，而夫子自言战且克。盖得其道矣。圣人何尝讳言兵哉！自晋人尚清言、宋人崇理学，指武备为末事、将帅为粗人，借弭兵偃武之说，以自文其不能；天下靡然从之。于是将鲜道德之选、军蔑尊亲之习，甲兵朽钝、行伍单弱，驯至盗贼纵横、夷貊交侵，乃尊用粗暴猛厉之夫，奉以为将。始则慢之，继则畏之，骄兵悍将，狭寇自重。文吏恇怯而不敢救。盖后世中国之衰，皆自腐儒酿之也。宗周侃侃正色，忠矣、直矣。至欲以干羽格闯、献方张之虐焰，何其迂也！南都立国，宿将尽矣。惟有四镇耳。故虽暴横而史公欲用之，不惮委曲绸缪，抚辑其众；乃宗周概指其当诛以激其怒，使之抗疏诬诋大臣，不反轻朝廷之威耶？汉文帝有言曰：卑之无甚高论，令及今可施行也。后世之君子自持其正论，岂计时势之不能行哉！悲夫！道周出关之举，志则伟矣。然以不炼之兵，甲杖糗粮百不一具，又轻信敌人之间，深入险地；是弃其师也。呜呼！世有君子而使其道不得行，人君之过也。尊其身矣、听其言矣，而言不度乎时宜、身无救于败亡，则岂孔、孟之道？果仅可用之平世欤？若二公者，君子谅其志焉可也。  
　 
卷六

　　四明西亭凌雪纂修

　　列传五 左懋第、袁继咸

　　列传六 黄得功、高杰、乙邦才、马应奎、刘肇基、庄子固

　　列传五左懋第、袁继咸

　　左懋第，字仲及，号萝石，山东莱阳人；崇祯辛未进士，授韩城知县，擢兵科给事中。十七年春，奉命督兵湖襄，闻变，誓师而北。会南京建号，懋第入见，流涕陈中兴大计；遂命以右佥都御史，视师江上。时议遣使通好于国朝、祭告大行皇帝，且册封吴三桂。而懋第母死于天津，讣至，疏请终制，不许。因请使北，诏加兵部右侍郎兼副都御史以行；以左都督陈洪范、太仆寺少卿兼职方司郎中马绍愉副之。绍愉，先帝时与陈新甲皆为懋第劾罢者也。而诏旨又令懋第经理河北、联络关东军务。懋第言经理、通和两事也，今以之兼行，则名实乖；将先夺地而后经理乎？抑先经理而后往和乎？至马绍愉前者奉使辱国，臣今岂可与偕行！上不听。临行，上疏曰：臣所望者恢复，而近日朝政似少恢复之气，望陛下时时以先帝之仇、北都之耻为念。瞻高皇帝之松楸，而即念成祖列宗之陵寝，见有黍离之痛；抚江左之遗民，而即念河北、山东之版图，不免陆沉之祸。更望严谕诸臣整顿士马，勿以臣北行为必可成；即成矣，勿以和成为必可恃。必能渡河而战，而后能扼河而守、而后能拱护南都于万全。惟陛下幸察。遂行；赍银十万两、币数万端，吏卒三千人。时可法驻泗州，与懋第相见，谓曰：经理具文耳，通和诏旨也。公宜疾行毋留。以故所至山东豪杰稽首愿效驱策者，皆不敢用，慰遣而已。八月渡河，次沧州。闻吴三桂已改封平西王，于是遣使以册命先授三桂，喻来使意；三桂不发书，缄册上摄政王，王怒。然朝议以礼来，且令使臣入见。十月，至张家湾，令以百人入，授四夷馆。懋第曰：我奉命通好，而夷馆授我，是以属国见待也；我必不入。往返再四，乃改鸿胪寺，且遣官骑迎之。建旄乘车，肃队而入，懋第斩缞大绖。迎者讶曰：吉礼也，而以凶服将之可乎？答曰：国丧也，兼有母丧；国丧人所同尽，而母丧所独也。迎者不能诘。十四日，内院大学士刚林至，责朝见，懋第欲以客礼。刚林曰：我皇帝践祚，不闻尔国朝贡，使臣乃欲据客礼耶？懋第曰：我天朝使臣，自应具主客见。我皇上正位继统，方图中兴，何言朝贡！反复折辩，声色俱厉。洪范、绍愉惧，色变；乃曰：此大事，非可一日决，姑徐之。刚林出，明日索国书。懋第不答，以所赍金币及陵上之犒先之。时，大清初入中国，未深晰中朝事，所往复辩论者，皆诸降臣授之。而懋第慷慨引义，辞气不挠。刚林嗟叹曰：此中国奇男子也。厚为牢礼以待之。懋第既不得谒陵，乃陈太牢于寺厅，率将士丧服，三日哭。摄政王闻，益重之。而洪范已输款，愿招刘泽清诸将以江南降附。二十七日，悉归使臣。至沧州，复逼懋第、绍愉还，独洪范得归，而大清兵已竟南下；十一月初五日也。懋第止将士沧州，以数骑北发，改馆太医院。久之，上摄政王启曰：懋第奉命通两国好，今无故羁我，使我士马饥困；则后之持节者，谁复不避险阻以勤国事？不报。明年正月，沧州将士刘应、曹逊、金镳等入见。懋第曰：生为明臣，死为忠鬼，我志也。因以蜡丸奉表南京，遣金镳、杨三泰往，道梗不得达。三月十九日为哀表，望祭先帝，哭失声。六月，闻南京失守。其从兄懋泰先降为吏部郎者来见，劝之降。懋第叱曰：我家无是人也。遣出之。闰六月十五日，命剃头。中军艾大选有二志，懋第怒杀之。十九日，乃收入狱，参谋兵部司务陈用极、游击王一斌、都司张良佐、王廷翰、守备刘统五人从。入讯，懋第曰：我头可断、发不可断，我早办一死矣。艾大选违我节制，我自行我法杀我人，与若何与？越日，复廷谕之，终不屈。摄政王雅敬懋第，欲生之，以问在廷汉臣；而降臣愧见之，无复言者。王叹曰：汝等不畏死，皆忠臣也。然降终不失富贵。莫应，乃引出；既至市，王又遣骑谕降者三，终莫应。懋第顾五人曰：得毋悔乎？用极曰：求仁而得仁，又何怨！懋第北向再拜曰：臣等事大明之心尽矣。端坐受刑。行刑者亦挥泪。大风昼晦，卷市棚于云际，观者无不泣下。门人戚默、徐玄敷塟之彰义门白马寺侧。将士留沧州者闻，号泣散去。蜡书至，达于鲁王。懋第之在太医院也，中朝降臣来者必遭叱骂；朝士亦惮其忠直，遂不敢见。陈用极，昆山人。王一斌，宁国人。张良佐、王廷翰、刘统，皆上元人。陈洪范卖懋第得侯；明年六月十九日病亟，连呼老爷至，乞哀而死。

　　袁继咸，字季通，号临侯，宜兴人。天启乙丑进士，授行人，选广东道御史，巡视中城。以监会试疏纵，谪南京行人司副。踰年，迁礼部员外郎，出为山西学道，巡抚吴甡特疏荐之。巡按张孙振，勿善也，劾之，逮问；三晋士民赴阙讼冤，得释。进武昌参议。平贼吕瘦，核贼产数万亩，使民佃之，以其入为军粮。寻升郧阳府治佥都御史。以贼陷襄阳，不能御，逮治，遣戍归。明年以荐，复起总理河北屯政。大学士吴甡将出视师，议设总督于九江，控制吴、楚；乃加继咸兵部左侍郎，总督江、楚、应、皖。至芜湖，遇左良玉索饷东下；继咸激以忠义，挽良玉西行。时，张献忠方蹂躏楚地；至安庆，指江中浮尸示良玉曰：大将军忍见此乎？左色变。因责之曰：君侯功虽多，过亦不少；朝廷不遣责，岁遣中使宣谕，奈何不图报称！且人孰无死，张睢阳死、贺兰进明亦死；某宁为睢阳死、不为进明生也。良玉大感动，遂旋师复武昌。继咸至九江，申军实，联络柯、陈诸大姓兵，扼瑞州，窥贼所向。而吴甡得罪，又改屯田，以吕大器代之。大器与良玉不睦，军中大哄。帝曰：今日袁、明日吕，朕不知诸臣纷纷何见也！于是，复以继咸代大器。甲申四月，闻京师陷，史可法遣人约勤王，继咸遽率师至安庆。而福王监国诏至，继咸虑宁南左右无人，闻变必生异议；亟遗书言福王伦序之正，邀同入朝。

　　良玉得诏，果不肯拜；闻继咸言，乃开读如礼。俄以拥戴功，晋四镇伯爵。继咸入见，面陈封爵以劝有功：无功而伯，则有功者不劝；跋扈而伯，愈不可言矣。又言皇上即位之初，虽以恩泽加人，尤当以纪纲肃下。且君德以刚毅为先，不可使太阿倒持。窃虑冬春之间，淮上未必无事；臣等虽驽，愿奉六龙为澶渊之行。又奏曰：左良玉虽无异图，然所部多降将，不可不防；臣当驰还汛地。上是之。继咸因上时政疏，言金陵之界限在大江，而淮南、江北为之屏蔽；金陵之咽喉在浔阳，而湖南、襄樊为之门户。今淮南、江北无恙也，叛将、溃兵蟠踞其间，小民嚣然丧其乐生之心。此可不加意措置，令就我戎索乎？湖南新经贼乱，千里蒿莱，宜简重臣抚治其地，选补廉吏，辑和难民；招来商贾，通巴蜀、黔、粤之货。襄阳为古今必争之地，必设重镇。重镇必宿兵，宿兵必责饷；修城、置器、建廨诸费不赀，皆不可不早计也。夫襄樊守，则可由宛、叶以图关中；淮南、江北守，则可由归德以图河南，亦可由彭城以图河北。攻守之大势如此。又言：政治必先得人。宋高宗知李纲、赵鼎之贤而不能用、用而不能信，而以汪伯彦、黄潜善、秦桧、汤思退诸小人参之，以致主势日卑，亲耻不雪，其得偏安一隅犹幸耳！国难虽殷，老成未谢。以臣所知，若刘宗周、吴甡、黄道周、杨廷麟、叶廷秀诸人著名先朝，至今思其议论于后之祸败灼如蓍龟，使先帝早用其言，宁有今日！马士英以为刺己恨之。无何，逆案诸人尽起。通政司杨维垣请三朝要典重颁天下。继咸言：要典一书，先帝特旨焚毁，诸臣非复附崔、魏之人，何必复寻崔、魏罗织之书？臣请：书未进亟寝之，书进亟毁之。不听。刘泽清之诬奏姜曰广也，继咸又驰书申辨。士英愈怒，欲败坏其事。于继咸所奏用监司、郡县官，悉寝其所奏。而阮大铖在兵部，凡继咸奏调部将，必俟行贿方给敕印。由是诸将愈解体。先是，楚将杨国栋、张光璧、黄朝选等溃卒数万人无所属，剽掠蕲、黄间。继咸阴以恩抚之，使无为良玉用。疏称：湖南总督速莅任，收士卒心。而士英不听。方进良玉侯爵，令镇全楚。良玉得尽收光壁等军，其势愈张。继咸贻书朝臣，左兵不可不备；宜稍加督抚权，示相维势。士英终不省，反裁九江额饷六万。且以其比于良玉，欲移之于内，推为刑部右侍郎；又恐无以牵制良玉，遂不果。伪太子事起，士英、大铖欲借之以起大狱，尽诛正人；流传汹汹。而闯贼方逼汉沔，左兵欲避寇而无名；黄澍在左良玉军中，因说良玉清君侧恶、救太子。乙酉四月，良玉遂传檄数士英罪，部署三十六总兵而东。时，继咸闻贼南渡，令其将守九江，身率师以援袁、吉。甫登舟，而闻左师且至九江，士兵大恐，环泣留，继咸乃急移诸将家口入城以系兵心，列兵城外拒战。士兵皆言我兵十及三，激之祸不测；不若俟良玉至，谕之以理。且令诸将敛兵入守，相机而动。继咸曰：入城示之弱，不可。而裨将郝效忠不待令，随其家入城矣。良玉抵北岸，书来，愿握手一别，为太子死。继咸至良玉舟中，良玉言及太子，大哭。继咸曰：先帝旧恩不可忘，今上新恩亦不中负；公今以檄行之，是仇国也，请改为疏。良玉从之，成礼而别。继咸归，对诸将泣涕曰：兵谏，非正也。晋阳之甲，春秋所恶也；我可同乱乎？当与诸君共城守以俟朝命。而两营诸将有相通者，左营潜入纵火，袁营张世勋、郝效忠夜半斩门出，良玉兵士遂入城杀掠。继咸度不能制，冠带欲自尽。黄澍泣拜曰：宁南无异图，公以一死激成之，大事去矣。继咸乃止。良玉疾方剧，望城中火光，大哭曰：我负临侯。呕血数升而死。其子梦庚秘不发丧，自为留后，邀继咸偕至池州。阅日，报大清兵已陷泗州，逼仪、扬；黄澍、梦庚阴遣人迎降。继咸孤舟避芦苇中，梦庚劫之去。见豫王，长揖不拜。王亦敬礼之，为设燕；不饮，不交一言。舟中夜起，自缢；监纪俞有灏觉而解之，乃拘送北。在道中八日不食，不死。至良乡，叹曰：此谢迭山尽节处也。又缢；同行者又解之。入京就馆。左梦庚将朝，刘学士曰：盍与之同朝乎？继咸曰：今与之同朝，何异前之同叛乎？次日，内院刚林等复劝之朝，且曰：本朝为明讨贼，今贼未灭，君入仕，得为先帝报仇。继咸曰：讨贼，清之惠也。今弘光帝何在，而臣子可图富贵乎？刘学士曰：弘光之立是乎？贼未讨、君未葬，安得遽立？继咸曰：今上，神宗孙也；伦序宜继。大变之后，社稷为重，立君所以示四方有主也。刘又言弘光不道事。继咸曰：吾君也，君父之过，臣何敢知？阅数日，摄政王传谕欲官之。继咸大恸曰：国亡与亡，古今通义。某今日可以负明，异日亦可以负清；不忠之臣，清安所用之？王知其不可夺，乃改馆，逻卒守之。幅巾衲衣，兀坐读书，终不剃头。明年六月二十四日，遇害于蔡市。继咸问：何地？曰：蔡市也。继咸曰：昔文先生死此，吾得死所矣。年四十九。乡人李元鼎时为兵右侍郎，收其骸，载归袁州。子一藻，不仕；亦早卒。

　　呜呼！司马之志烈矣！虽然吾于北使事深叹谋国之无人也。当是时，江南虽立君，败亡之余耳。而我朝应天顺人，乘机入关，将相和豫、士马精强、甲兵坚利，浸浸乎有席卷囊括之势。为江南计者，阴辑重兵，固守河淮，而遣辩士具玉帛卑辞纳款，愿为与国，输岁币，割大河为界；凡降臣家属在南者，厚赈抚之以系其心，毋令阴进说以内戕。犹恐朝计未必听从，南牧之马难遏也。而乃晏然自大，执承平故事，欲以属国礼折捶使之；而所遣之使刚直不挠，佐以奸险悖逆之凶徒，是知不屈膝之为不辱命，而不知启衅之适以败国也。且夫金革不避，君子犹将讥之；煌煌聘问之吉，至以缞绖将事可乎？家国不可两顾、忠孝不得两全；懋第请之则不智；廷臣不言则不忠。致使御书不达，使事不终，岂非谋国者之咎哉？即无洪范之阴输，亦岂能有当乎？故夫忠臣之义，全国为上；吾计足以卫国而不用而后死之，则可谓无憾矣。江督之料左审矣，而小人反龃龉之以自撤其藩篱；使江督计得行，内外一心，左虽有异志，尚有所惮，必不至称戈内向也。呜呼！天祸人国，凶德参会；君子不幸，而值其时。计维一死以报国耳。若二公之忠节，固昭昭乎日月争光哉！

　　列传六黄得功、高杰、乙邦才、马应奎、刘肇基、庄子固

　　黄得功，字虎山，合肥人；小执鞭役属人，年壮出关，投大帅为健卒，遂隶辽阳籍。为人忠勇，善骑射，帅拔之帐前亲军。战辄冲锋，积功至游击。入援山东，升参将；旋充总兵官。得功每临阵，饮酒数斗；深入敌营，不顾生死利害。人呼为黄闯子。崇祯十五年，流寇陷庐、凤，奉诏镇定远。时，献贼潜匿英山、太湖间。得功以骑五千往蹑之，遇于石牌。献忠惧，不战走。得功追及，相去尺许，欲生致之，反为逸出。乃收其所掠男女万余人，令各回乡土；以甲仗辎重归朝廷。寻又讨平叛将刘超，封靖南伯。北京之变，总兵高杰、刘良佐、刘泽清俱避贼，率兵南下。高杰，字英吾。起群盗，为自成亲将。自成出战，使守营，与其妾邢氏通；惧诛，挟以降官军。从孙傅廷破贼于■〈土豕〉头，得升总兵。刘良佐，字晋阶，总督朱大典部将也。从护祖陵，御革左，最后收永城，亦有功。刘泽清，字雀洲，为山东总兵；家在曹县。尝一渡河救汴，壁垒未成，辄遁走。将略无所长，而好声色、喜权利，赂遗权贵，结纳宾客。尝以科臣韩如愈见劾，遣人贼杀之。至是，皆至江北。而杰军尤暴悍，沿途焚掠，居民惊窜。福王之立也，马士英欲与诸将结，以胁制大臣。由是，诸将各居拥戴功。王即大位，史可法谋于朝，请分四镇：一淮扬，一凤寿，一徐泗，一滁和。而封杰兴平伯，镇徐泗；良佐广昌伯，镇凤寿；泽清东平伯，镇淮扬；晋得功以侯，镇滁和。画疆以守，勿妄有所越。诏未行，而高杰先驱兵至江浦。乃遣职方主事万元吉赍万金渡江犒师，告以戢兵听朝命。元吉遍历诸营，告以大义；顾群欲得扬州寄家。扬居天下膏腴，富商巨室聚其中；城守不听入。得功闻元吉言，已戢军；维杰尚剽掠扬城外。江都进士郑元勋喜游侠，自谓可居调停功，具牛酒出劳高军。高杰大喜，置酒酣饮，陈所以欲居扬，顿家口、便征讨耳；非有他意。相与要约。元勋归，扬言于众曰：高帅之来，敕书召之也。彼入城，当镇慰父老，一无动；何害？众曰：高军日屠脍人，四郊暴骨如莽，何谓无害？元勋曰：亦扬人自相杀耳。众乃哗曰，元勋与高反卖吾城以市德。捽其首脔割之。是时，史可法方以阁部督师；杰颇惧，令其下分道坎瘗所暴骸。升帐之日，洒然变色，而可法平易朴诚；将士庭谒，人人引见慰劳。杰大喜，浸视为易与；以杀元勋为扬人罪，请诛知府马鸣騄。可法不许；奏以瓜州处杰，而置得功仪真以牵制之。刘泽清之抵淮安也，过安守将丘磊邀取其辎重，匿不闻；及可法按部至，诸将具櫜鞬迎，视高加恭谨。顾其兵徒虚夸，不足用；不如杰所部皆山陕劲卒，经百战。可法以为经略中原，非杰莫与共功也；愈推诚以抚杰。杰亦欲亲可法。而杰方与得功相猜嫌，会总兵黄蜚赴京过扬州，虑为高军所胁；贻书得功，求以兵迎。得功素与蜚善，因引轻骑二百往会之。至土桥，方缓带蓐食，杰率精骑猝起袭之，箭集如雨。得功夺围得出，三百骑尽没。杰又别遣兵袭仪真，亦不克。得功怒甚，治兵欲攻之。可法闻，疾遣监军万元吉往解；不听。得功方有母丧，可法乃自至仪真入吊。立而语之曰：土桥之事，无愚智皆知其不义。今将军以国蠲盛怒，是归其曲于高，而将军立名于天下也。得功意解。可法乃令杰出马偿得功以千金，为母赙；于是乃已。先是，左都御史刘宗周闻泽清欲以家属寄江南也，上言按以军法皆可斩。泽清见之怒，上书劾宗周；且请赐剑。继又以四镇公疏声宗周罪，其词甚悖。可法以诘得功等，皆云不知；其实出于泽清一人之手。举朝大骇，而士英顾左右之。当是时，良佐最弱，杰粗暴，泽清则以依托马、阮遥执朝权，独得功不相附和。杰妻邢氏色美，饶权智，杰畏之。邢见可法出至诚调护之也，劝杰倾心向可法。杰乃进曰：杰既以身许公，而将士妻子暴露野次，愿终以扬城为请。可法乃申劝扬民，虚己府以舍之。邢亦能严戢兵士，士民安堵；杰乃趋治装北行。九月师发，大纛折、西洋炮无故自裂；监纪应廷吉私谓人曰：高公其不免乎。睢州总兵许定国者，年老矣，尝负功不得封。上书诋高为贼，高憾甚。至是，闻高将向开、归，大惧。杰过徐州，又以马士英指，斩降盗程继孔，定国愈惧。明年正月，杰至睢州。定国先数十里跪马首迎，顿首请死。且言定国目不知书，仓皇中假手上书，而代者误入公名，定国亦不知其何语，愿公毋以是为定国罪。武人见其绌服，且怜之，闻谩语以为信，执其手约为兄弟。定国乃盛张灯、治具飨杰，饰以美姝以侍酒。杰大营去城二十里，率左右三百骑以往。定国令其弟饮诸将于别宅，人挟二妓，优伶杂坐；杰与从骑皆沾醉。夜半伏甲起，尽歼三百骑。杰夺他人刀犹格斗，而后就缚。定国南向坐曰：今竟何如？杰大笑曰：我为竖子所弄。呼酒痛饮而死。定国既杀杰，即渡河归降；杰部将李本身、王之纲屠睢旁二百里。可法闻之，大哭；知中原之不能复图也。驰往抚定之；而请以李本身为大将军，代统其众。三镇闻杰死，皆起至扬州，将分其军。马士英不可，曰：彼有子元爵也，待其长而还之。乃如可法议，而赠杰太子太保，命其子袭封。泽清大治睢邸，极壮丽，取美人、钟鼓以充之，于疆事勿问也；匿丘磊之怨，中以他罪，卒又致之至死。及四月，宁南侯左良玉反，士英亟移得功芜湖板子矶御之，而召良佐入卫王师。得功长驱渡淮，泽清逃；得功再败左兵，进封靖国公。王师既克扬州，乘胜渡江；上仓卒幸太平，至得功营。得功见上，惊泣曰：陛下死守京城，以片纸召臣，臣犹可率士卒以阻当。奈何听奸人之言，轻弃社稷乎！今进退无据，臣营单薄，其何以处陛下？上俛首无语。得功急促兵前进，而良佐、泽清已诣军门降。豫王即遣良佐追帝，良佐潜结得功部将马岱为内应。得功麾军渡江，岱先断浮桥，兵溺死无算。得功不知良佐已降，犹就而计事；流矢贯其喉，乃大骂良佐。良佐劝之降，得功挥鞭自誓曰：我黄将军岂屈膝他人者哉！请明日决一死战。次日将战，麾下进曰：大事已去，徒取僇耳。得功视将士皆无斗志，抚膺大恸，卸甲冑、服冠带，北面再拜自刎。时，上在征南将军翁之琪舟中，裨将田雄掖之去。闽中赠得功淝水王，谥「忠烈」。之琪字符倩，仁和人。京师破，以守备从黄斌卿勤王。至南京，授总兵官，御左梦庚有功，进左都督。田雄挟之去，之琪挽之不得，跃之板子矶湍流以死。

　　乙邦才，字奇山，青州人。崇祯末，以队长从监军太监击贼河南、江北间，主者未之奇也。总兵黄得功与贼战霍山，得功乘胜，舍其大军，单骑前逐贼，陷淖中；贼围之数重，射杀得功所乘马。得功亦仰面射贼洞胸，与之相持。天将暮，余二矢耳；得功自问必不免。而邦才适自别道驰还，登高望见之，识其冑，曰：黄总兵也。大呼，复驰之。贼散走。得功乃拔于淖以出。邦才授以己马，分箙中矢与之，步从得功，且走且反射；凡杀追骑十余人，始得及大军。于是，得功德邦才，以语主者。主者始奇之，稍拔为标下材官。是时，有张衡者，从总兵刘良佐，亦以骁勇知名。贼兵围六安甚急，总督马士英率兵救之。始至，立斥其左右副将而号于诸军曰：孰为乙邦才、张衡者入见。而两人庭谒，即谍补副将，以其兵授之。出文书曰：为我入六安、取州守状以报。两人则应曰：「诺」。出简壮士二百骑，突贯贼营，遂入城。周城而呼曰：大军至矣。城中人大喜合噪。两人者，促州守具食。食已，挥州守曰：署状。急怀状引骑冐围出，贼大惊；已而知为邦才、衡也，皆止不敢逼。反命，不失一骑。时，颕、寿、六安、霍山诸州县数被寇。邦才大小十余战，破围陷阵，俘斩无算。主者欲攘其功或移之他将者数矣；同列为邦才不平，时时讽之使言，辄谢曰：此我众不惜死耳，我一人何能为？终退让不自言也。江南立国，史可法出督师，愿得邦才与衡，俱以总兵官驻扬州。未几，大兵至，邦才战败死。其同城总兵马应奎，池州人，初为中军。常从可法率家丁五十余人巡行村落间，猝遇贼；众惧，欲亡去。应奎大声曰：去安之？勿怖！死此，命也。连发二矢，殪二贼。贼退，可法因拔用之。每战，披白甲，大书「尽忠报国」于背。官总兵。扬州破，死之。越十日，色如生。

　　刘肇基，字鼎维，辽东人。世袭指挥，功至南京左都督、太子太保。自请隶督师标下，任援剿事。扬州危急，史可法檄各镇兵无一至者，肇基独从白洋河疾驰入援。过高邮，不一见妻子；入守北门，发炮伤攻者无算。城破，巷战而死。其妻亦英毅。有仆自扬州逃回述主死状，其妻恸哭毕，即阶前椎杀之，以其背主也。

　　庄子固，字宪伯，昆山人，隶辽阳籍。年十三，杀人亡命，积军功为宣府参将。史可法荐授副总兵，屯田归德间。募壮士七百余人，悉以「赤心报国」四字为号。扬州被围，疾驰赴援。三日夜而至，城陷死之。其时，武臣同死者甚众：总兵则楼挺、江云龙、马守卿，副将则李豫，参将则李隆、徐纯仁、冯国用、陈光玉、陶国祚，游击则李大忠、孙开忠，都司以下则姚龙、解学曾、吴魁、冯士富、冯近仁、孟容、徐应城、张小山、段元、范仓、张应举、郭仓、曹登玄、范四、范海、王东楼等，皆战死。楼挺字振扬，金华人。马守卿，池州人。江云龙、李隆、徐纯仁，俱扬州人。陶国祚，兴化人。

　　李大忠，应天人。孙开忠，高邮人。此皆扬州之死难者也；惜乎，其行事轶矣。

　　南渡畏四镇之跋扈，奉之若骄子，而以靖南与东平等并提而论；此不知御将之道也。夫泽清、良佐妄人耳；杰虽粗暴，其骁杰足赖焉。若靖南之忠勇善战，一时宿将莫尚也。使立国之初，不定分镇之议、茅土之封，以俟策勋筑坛授钺。拜得功为大将，而以杰副之、邦才之徒偏裨焉；杰畏得功，其势不敢不听；杰听，而泽清、良佐惟所指挥矣。然后可法居中调度，经略中原，即未能迅扫河洛，亦未至令敌人不血衄而飞渡也。计不出此，而煦妪含忍，而使之自相猜疑，为穴中之斗，伤已！且奉以拥戴名，寸功未立，荣膺五等，贵极富溢，遥制国命，而小人者反借以为声援；其败亡，不亦宜哉！观靖南告弘光之词，君子有余恸矣。呜呼！明之武臣若刘孔昭、赵之龙辈，皆带砺相承、累世勋贵，而险慝弄权、卖国偷生，苟无靖南诸臣为武夫生色，巾帼且得而笑之矣。  
　 

卷七

　　四明西亭凌雪纂修

　　列传七 周镳、周锺、雷演祚

　　列传八 刘成治、黄端伯、吴嘉胤、龚廷祥、陈于阶

　　列传七周镳、周锺、雷演祚

　　周镳，字仲驭，号鹿溪，金坛人。父泰时，云南布致使。镳举乡试第一，崇祯戊辰进士；授户部主事，榷税芜湖。还朝，抗疏谏帝不当宠任中官、罢斥言官。帝怒，削其籍。镳自是知名。初，镳伯父尚书应秋、叔父御史维持，以党附魏忠贤，并列逆案；镳深耻之。通籍后，矫矫树名节。及被放，与宣城沈寿民读书茅山。然好臧否人物，是是非非，不少假借，名愈高而谤议滋起矣。会廷臣多论荐者，起故官，进郎中；复为给事中韩如愈劾罢。北都既陷，南都诸大臣议迎立，吕大器、姜曰广并主潞王，镳与雷演祚往来游说。已而福王立，大器被逐。马士英深恶曰广，令其私人朱统■〈金类〉诬劾之；而指镳与演祚为曰广私党，且诋镳榷关时贪肆状。士英亦自劾周锺之从逆，牵连及镳。由是，有诏俱逮治。镳叔父维持与锺弟前萧山知县铨，因奏言家门不幸，镳、锺兄弟成隙，而镳乃伪撰劝进表、下江南策以诬锺，恶名流布不能洗。且锺于陛下登极时，首倡异谋，别图拥戴。是锺罪止一身，镳罪实在社稷也。诏所司并讯。先是，阮大铖徙居金陵，招摇匪类，流言远近，为翻逆案之计。诸名士顾杲等出留都防乱公揭以讨之；主之者镳也。由是，大铖憾甚，必欲杀之。狱急，乃属御史陈丹衷致书币求解于士英，为缉事者所获，丹衷坐谪。明年三月，诛妖僧大悲。御史王懩因言：斩百大悲，不如斩周镳、雷演祚；二人者，妖所由兴也。夫真主既出，海内贴然，乃今日冒称皇太子、明日冒称皇后，希踵王郎故智，实由二人讥讪新政，造谤宫帏，故讹言烦兴。若不立斩二人，恐鱼腹藏书，狐号丛野，乘间窃发。而光禄卿祁逢吉与镳同邑，以詈镳得为户部侍郎。初，镳友人桐城李国棅、芜湖沈士柱，皆名列公揭，为大铖所深恨；至是，避大铖，客左良玉所。及良玉称兵犯阙，传檄讨士英罪。言其引用大铖，构陷镳、演祚。士英、大铖益怒，谓良玉之兵，镳实召之；遂传旨赐二人自尽。二人闻命，互书先帝遗臣于腹，乃就缢。

　　周锺，字介生，镳从弟也。为诸生，有盛名。举崇祯癸未进士，选庶吉士。甫半载，李自成陷京师，锺出降；贼徒顾居恩荐之牛金星，用为检讨。贼败，南归。周氏金坛贵族，而其父子兄弟悉有离心。镳与锺尤以才相忌，各招致生徒立门户；汲引既广，败类入焉。彼讪此谤，两家弟子遇于途至不交一揖。锺既降贼，镳门人徐时霖等益被以恶名。朝中传其劝进表，有「独夫授首，万姓归心；比尧舜而有武功，追汤武而无惭德」等语；莫不切齿。初，锺与弟遇阮大铖于酒肆席间，弟与语不合，推案坏坐；坐者皆失色。锺徐引去，不为谢。刘泽清之镇山东也，慕锺名，奉五百金以交欢；锺拒勿纳。由是，二人深恨之。至是，方用事，与马士英谋，必欲杀锺。其年八月，士英遂奏曰：给事中光时亨阻南迁，致使先帝身陨社稷，而身先从贼；又大逆之尤、如庶吉士周锺者，劝进未已，劝下江南，闻其尝骤马于先帝梓宫前，臣不胜发竖。其伯叔昔为逆奄爪牙，今锺复为闯贼枭獍；种恶两世，宜加族诛。周铨、周镳，其兄弟也，均宜从坐。遂被逮。初，士英之起大铖也，为廷臣所阻，怒甚；大铖谓人曰：彼阻逆案，我立「顺案」相对耳。以闯国号「顺」也。由是，痛斥从贼诸人。其以锺为首者，以锺自为领袖复社，继嗣东林，故目为党魁；而不知复社者，举场士之标榜，非东林也。锺既系狱，数求解于士英，不可得。及六等定罪，刑官解学龙置锺于次等，待系；士英拟旨诘问，学龙不得已，改从一等，而以停刑请。士英怒，学龙以此去位。明年四月，御史张孙振再鞠，杖锺三十。居数日，而左兵檄至，遂与时亨、武愫同弃市。

　　雷演祚，字介公，太湖人；崇祯庚午举于乡。十三年，帝思破格用人，乃命举贡悉就铨；用为部寺司属及州县吏，凡二百六十三人。时号「庚辰特用」，命勒名太学以张大之。而演祚得刑部主事。踰年，擢武德兵备佥事。山东之被兵也，演祚固守德州；有诏奖厉。演祚乃劾督师范志完纵兵淫掠及行贿事；帝召之入朝，与志完面质，卒诛志完而令演祚还任。初，演祚之来也，意骄甚，自谓且有殊擢，及是，顿沮丧，而廷臣遂忌之，寻以忧去。姜曰广之谋立潞王也，演祚参其谋。及福王立，士英遂借演祚以倾曰广。演祚，曰广之门人也。刘孔昭尝语大铖曰：当迎立时，曰广、演祚昌言：「上不可立，当设法阻之」。大铖遂据以实告。且曰：陛下龙飞，不知演祚欲设何法？可谓寒心！曰广尚不能为贾充，而演祚公然欲为成济！乃命严讯。明年二月，给事中林有本复劾其不孝、不忠。至四月，遂与镳俱赐自尽。故事小臣无赐自尽者，盖大铖辈亟以杀之耳。初，少詹事吴伟业奉使出都，大铖语之：上仁柔，一切生杀予夺，予与数公主焉。归语诸君子，猿鹤梦稳，定不起同文狱也。又曰：周锺、光时亨听之公论，周镳无死法，惟雷演祚不可赦，而御史张孙振必欲尽杀之。给事中钱增曰：镳非从逆者。孙振曰：当以门户诛之。黄宗羲曰：徐时霖为镳而啮锺，反因锺而害镳；大铖无心于杀锺，又因镳以累锺。事之不可知如斯。要之，立乎乱人之朝，而顷险儇薄，衅起萧墙，宜其不免也。悲夫！
  </div>
  <div class="pagination">
   <a href="南天痕_page3.html">
    上一页
   </a>
   <a href="南天痕.html">
    1
   </a>
   <a href="南天痕_page2.html">
    2
   </a>
   <a href="南天痕_page3.html">
    3
   </a>
   <span class="current-page">
    4
   </span>
   <a href="南天痕_page5.html">
    5
   </a>
   <a href="南天痕_page6.html">
    6
   </a>
   <a href="南天痕_page7.html">
    7
   </a>
   <a href="南天痕_page8.html">
    8
   </a>
   <a href="南天痕_page9.html">
    9
   </a>
   <span>
    ...
   </span>
   <a href="南天痕_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
