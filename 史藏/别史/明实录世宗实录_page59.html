<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 59 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 59 页/共 518 页</h1>
    <div class="content">　　○戊申谕礼部朕  中宫皇后陈氏近以疾逝自惟弗德遽失所配怆悼未已岂忍议及其继者顷累奉  皇伯母昭圣康惠慈寿皇太后  圣母章圣慈仁皇太后面谕以朕  皇后既逝而  宗祀甚重不可久虗其位朕拜受兹者内阁辅臣暨府部九卿文武群臣合辞为请朕以闻之  圣母复命朕曰吾已先有是训  昭圣皇太后亦有是谕今闻群臣之请心甚慰悦皇帝宜亟自择其可者册立之朕仰遵  两宫之命俯纳群臣之忠深惟国本匪轻朕承  宗祀须赖内襄今顺妃张氏往奉  圣母所简册以为妃侍朕以来克尽礼道性资端慎淑德允谐可册立为  皇后以相朕  宗庙之事共奉  两宫之餋合行事宜尔礼部即会翰林院议拟具仪择日以闻
　　○石城王府镇国将军觐链等始以受逆濠伪命减禄米至是上＜锍-釒＞乞补给户部覆觐链等皆逆濠之党得免连坐幸矣乃妄意补支况江西连岁灾伤而宗室众多供应不敷乞禁勿与从之  后军都督府都督同知桂勇为大同总兵时家丁桂全胜者有擒斩首贼功且死于阵应袭升三级而无嗣勇因＜锍-釒＞言全胜为臣家丁即臣子也乞并以为臣功  上曰全胜无子宜重赏以恤其家桂勇已擢用并功无例不许
○己酉加兵部尚书胡世宁太子太保世宁以刑部改兵部上＜锍-釒＞恳辞因称病乞休  上批答曰卿忠诚端敏才望素孚兹特改任岂宜求退所辞不允还加太子太保可即出视事副朕简托至意
　　○狭西上笆篱等族番人渰班等来朝贡马及盔甲腰刀等物给赏如例
　　○庚戌以旱灾免宁夏镇所属地方秋粮马草仍发银赈济从巡抚都御史翟鹏请也
　　○初锦衣卫千户沈麟奉请命官校勘历代史书刊布天下  上嘉其志下礼部议至是尚书方献夫等言史书多残缺必翻刻而后可垂示久远若五代以上诸史惟宋板为工多蓄于江南富民之家宜命官购索付之梓  上曰翻刻书籍虽系右文之事但差官购索民间古板未免骚扰反滋奸弊姑已之第令南京礼工二部将南京国子监所存旧板用心翻阅修补以便传布
　　○壬子时内官监供用库监收白粮私造大斗需索百端率一石倍输二三石解户苦之户科给事蔡经以状闻得旨内府白粮每石加耗一斗不许分外科收屡有明禁该监库不恤民艰纵令群小横索且不查究今后令司礼监定委公正官监收即便出给长单不许稽留守候仍听巡视十库科道官严加访察有违禁科扰者具实参奏
　　○锦衣卫署都指挥使骆安等言上直侍卫旗校官军寒苦乞照近日巡捕官军及侍卫红盔官军奏讨衣鞋事例一体准给工部尚书刘麟执奏言胖袄裤鞋原为各边哨了瓜探架炮夜不收等项极边官军寒苦之用其次则征调官军侍卫诸役岂得滥请  皇上傥悯其宿卫之苦故有给银之例可举行之得旨侍卫军旗人给银七钱听其自行制造衣鞋五年一次给赏又谕三边官军当此苦寒之际不时调征比之在京军士尤为可悯该部查照但系该给年分即差官运送前去给散勿得视为虗文
　　○癸丑董卜韩胡宣慰司宣慰使容中短竹等差国师摄次藏卜等进贡方物给赏如例
　　○乙卯升吏科左给事中刘世扬户科左给事中陈皋谟俱都给事中礼科右给事中徐景嵩兵科右给事中陈守愚俱左给事中礼科给事中李凤来为右给事中世扬凤来俱吏科皋谟工科景嵩礼科守愚兵科
　　○以旱灾免河南开封府秋粮
○礼部进册立  皇后仪注一先期遣官祭告  天地  宗庙一前一日鸿胪寺设节册宝案于奉天殿内节案居中册东宝西设节册宝彩舆于丹墀内教坊司设中和韶乐及大乐是日早锦衣卫设卤簿驾内官设  皇后受册位于宫中设节册宝案于受册位之北设香案于节案前设内赞二人设内乐于丹陛上至期  上御华盖殿具皮弁服鸿胪寺官奏执事官行礼毕奏请升殿导驾官导  上升座文武百官具朝服入班行叩头礼左右侍班正副使入就拜位赞四拜兴奏传制俯伏兴执事官举节册宝案由殿左门出用黄伞遮送至丹墀内置彩舆巾传制官由左门出称有制赞正副使跪制曰嘉靖七年十一月二十八日册顺妃张氏为  皇后命卿等持节捧册宝行礼赞俯伏兴四拜礼毕执事官举节册宝舆由奉天左门出鸿胪寺跪奏礼毕  上兴大乐迎彩舆至右顺门外正副使朝北立内官举节册宝舆由正门入内乐迎至  皇后宫门外节册宝未至之前引礼请  皇后具礼服候节册宝将至宫人执扇拥护及擎执在后引礼导引  皇后出迎于宫门外节册宝至内官捧由正门入  皇后随至拜位内官以节册宝各置于案内赞赞四拜赞宣册赞跪宣册女官取册立宣于  皇后之左讫赞搢圭赞受册宣册女官以册跪授于  皇后皇后受讫以册授女官女官跪受于  皇后之右立于西赞宣宝宣宝女官取宝立宣于  皇后之左讫赞受宝宣宝女官以宝跪授于  皇后皇后受讫以宝授女官女官跪受于  皇后之右立于西赞出圭赞兴内赞赞四拜礼毕内官持节由正门出  皇后送至宫门外内官赍节出至右顺门外以节授正副使报礼毕正副使得报持节复命一谒告内殿是日  皇后受册毕内官先具谒告仪物翰林院具谒告文  上具冕服  皇后具礼服  上率  皇后诣  奉先殿  奉慈殿  崇先殿行谒告礼俱如常仪一谒见  三宫册立之次日  上具冕服  皇后具礼服  上率  皇后诣  昭圣康惠慈寿皇太后前  章圣慈仁皇太后前俱行八拜礼  庄肃皇后前行四拜礼毕  皇后于内殿  上易皮弁服升座赞引女官引  皇后诣上前就拜位行八拜礼谢恩礼毕还宫一  皇后受贺仪是日  皇后受册毕内官即于宫中设  皇后座南向设仪仗设内乐设内赞二人引礼二人候  皇后谢恩礼毕还宫女官请  皇后服燕居冠服升座引礼引在内亲属于  皇后前赞八拜礼次引六尚等女官入班赞八拜礼次各监局内使行八拜礼毕还宫一第四日  上具皮弁服御奉天殿颁诏布告中外行礼如常仪一表贺颁诏之次日文武百官具朝服上表庆贺陈设如常仪是日早  上具冕服御华盖殿导驾官导  上升座进表行礼如仪一是日命妇行庆贺礼前期一日女官陈设  昭圣康惠慈寿皇太后宝座于宫中设香案于丹墀之南其日清晨内官陈设仪仗于丹陛之东西及丹墀东西女官擎执者立于宝座之左右陈内乐于丹陛东西北向设表案于殿东门外设班首拜位及各命妇拜位于丹墀北向设司赞位于丹墀东西设司宾位于命妇班之北东西相向设内赞二人于殿内东西命妇至宫门外司宾引命妇入就拜位女官具服侍班如常仪尚宫尚衣等官诣内奉迎尚仪奏请升座  昭圣康惠慈寿皇太后具礼服出导从如常仪乐作升座乐止司赞唱班齐乐作赞四拜乐止外赞唱进表引表案女官前导举表案女官二人举由殿东门入乐作至殿中乐止赞众命妇跪内赞唱宣表目宣表目女官宣讫兴唱宣表展表女官诣案前取表宣表女官宣讫兴举案者举案置于殿东赞命妇皆兴司赞唱拜乐作四拜乐止尚仪跪奏礼毕  昭圣康惠慈寿皇太后兴乐作还宫乐止一庆贺  章圣慈仁皇太后进表礼同一庆贺  皇后进笺礼同诏如拟
　　○丙辰  孝惠皇太后忌辰遣瑞安侯王桥祭  茂陵
　　○改南京刑部尚书高友玑为刑部尚书  南京工部右侍郎杨果＜锍-釒＞乞终餋不允
○以水灾免顺天府及所属卫所秋粮马草屯田子粒有差
　　○丁巳提督云南川广军务兵部尚书伍文定还自贵州道湖广乞便道祭省许之俟有缺推用
　　○颁给明伦大典于各王府并两京文武诸臣及天下诸司先是  上谕大学士杨一清等曰朕惟明伦大典与诸书不同所以明人伦之至要分邪正之所为辨公私之得失论统嗣之不同著忠欺之情状昭古今之是非于以俟来者之圣而不惑者也其宗室中须使通知不必止及亲王外虽不能遍给令其抄布其内外衙门官员当给者可议来行于是一清等与礼部尚书方献夫等言大典一书乃一代典礼万古纲常所系凡内外官属师生均宜颁给第内府所印难遍及而抄布又易差讹臣熟计之在京文武大臣宜人给一部五品以下则令礼部翻刻小本以遍给之在外各王府及各布政司直隶诸府俱给一部令再翻刻遍予所属庶乎大典广布而大礼益明无异议矣诏如议
　　○己未户部尚书邹文盛以疾乞休  上曰卿才器老成事体练达国计重任方隆委托何仍引疾求退宜即出视事不允辞
　　○庚申刑部尚书胡世宁＜锍-釒＞辞兵部之命  上温旨褒谕者再世宁既不获请乃条陈兵务十事一定武略言自古诘戎练武专备蛮夷盗贼今境外四夷已有  祖训不许轻伐惟谨备边虏将入寇则先伐其谋耳至于民间之盗则宜申敕巡抚兵备立为定制居常练兵足食盗贼一发即举兵扑灭于微散其胁从歼其渠魁毋事姑息若一时稍有挫衄则当责其后效以收全功其或隐匿坐视及争权阻事忌成毁功者皆当严治重者论死一崇宪职言各边腹里兵食调度兵将选练俱在巡抚次则兵备其职视他官为难宜令吏部访举年壮资浅谙晓兵事才能济变心诚体国者而专任之宽其文法使得便宜从事听具从愿罚赎措积钱粮久则加秩升转视他官亦较速焉以偿其劳然后人肯用力一重将权言我  太祖命将制词有曰古云将在军君不与者胜汝等其识之此我  圣祖命将之成法也今各边总兵巡抚遇一敌出一军赏一有功戮一不用命皆不得自专必须奏请事由中制而欲责之成功不可得也乞自今假以威权使得专罚多与金帛使得厚赏至于临机应变料敌出奇惟其所为而不为中制朝廷惟握将将之权有功则升赏有罪则诛黜如此则将士用命事几不失而成功可必矣一增武备言往岁募增京军二万类皆游隋之民未经战阵缓急不足赖请于辽东大同宣府三镇各添游击二员增募锐兵六千分隶之使无事则在京近郊住劄另营操备有儆则并调一隅防战浃旬可集此于缓急中外有倚一更赏罚言以首级论功非旧制也夫两军对敌呼吸之间何暇取首使其取首则为敌所乘为后军所争夺死矣必我大胜彼大败追亡逐北然后能取而取之者多非真也贫军奋死杀贼意在邀赏以足衣食无升迁之愿惟论首级升秩故杀贼者不能取首而得首者又为势要所夺甚则争取首级自相蹂践为敌所乘此边人之火恨兵战之大患也至于行罚则被虏杀掠四五人即坐充军十名口以上不报者止降一级轻重不伦甚矣又或两军对敌胜负相当我军被伤指名可验而杀敌者不能取首不以功论反寘之罪故边将惟以退缩保守为事乡民任其杀虏惟事欺隐而已乞自今更赏罚之格严隐匿之罪其两军交锋而杀伤相低即无首级亦不罪力所不及而失备者虽被杀虏至二十人亦免充军惟兵力可敌而不敌虽失四五人亦坐充军至兵力相当而退缩败阵及拥众自卫纵贼深入而又不能击其惰归以取胜者即被杀虏数十人当以失机论若于战胜叙功惟据巡抚兵备查审某设策某当先破阵某杀死几人量为给赏不必保升其有三次设谋或当先破阵或连杀三五人之上勇力出众者始请升秩若巡抚总兵失事互为隐匿或冒功赏其所私者悉从巡按御史访实紏举必加重罪一御土夷言各处土官惟在治之得其人治之之法在顺其裕简其约束禁其贪取其大者尤在重其信令要使邻族上下惟吾是信而作恶者莫之能欺以鼓其叛乱有讼则速为勘剖该袭则早为勘保脱有叛乱兼并者则命其邻党合征之征而不服至于擒杀之尤当顺其民情审其事势或设流官或复土官或绕为一或令分属求其相宜而后已至于欲绝其争袭之患惟令土官每举子必申报所司严为记籍以便稽验杜其争端凡此皆在巡抚知府得人久任而信孚于民然后可行也一足边储曰广屯种请令各屯原额地土有抛荒及空闲者无论土豪官民军舍尽力开垦永不起科则有利无害而乐于兴种民问谷贱而边储易足曰兴盐利请广开中之数先以引目付之边臣令其召商责限完粮而后填给有违限不完者转给他人而又宽私盐之禁如都御史汪鋐之议官抽其半许令自售则公私盐利皆归之国而财可恒足也曰预收籴言各边管粮诸臣宜令月报米价贵贱岁报田收厚薄时或年豊米贱即为措置官银多籴贮仓使可备二三年之用即以二三年该给粮银又于他边米贱之所收籴或应输边粮地方时价腾涌量令折银以备籴用通融计处务使官民两便而粮草常盈可也一绝弊源言正德间权奸黩货致令小人冒功世袭武职大坏国典至于军匠亦多额外滥收岁耗国储数十百万自今官舍军民有杀获功其升级者仍填注原卫所不许再署锦衣卫文武官除有戡乱平贼奇功准世袭爵秩外其有听子侄夤缘冒升者文官削籍武职揭黄至于军匠额外滥收者俱发远充军则奸弊永绝而财无妄耗一正谬误言近例军职立功者许赎米五十石还职且以指挥使言之立功五年计正俸实米四百八十石余俸折钞者一千二百六十石俱不得支今纳米五十石即与之支何多寡不伦如此又如边卫武职有犯应调外卫者彼皆安土重迁且生长边方习于边事第宜量罚边粮或令降级或令减俸亦可示惩又何拘于调卫之例又武职有犯充军者长子袭职支俸次子代罪充军抑何不均之甚此等亦宜降袭免其充军故例京卫官有愿改注外卫者听夫京卫多冗员有才而不得任事者众调之外卫可使自效况出一指挥使月可省京储米八石可餋壮士八人今且废格不行臣谓此皆谬误所宜改正者一恤人才言今天下士习率多依阿自保而能致身为国者绝少臣素知原任都御史马昊陈九畴副使施儒杨必进皆有劳勚于国家乃以一事一言之失而屏弃之宜收复在位以备他日缓急之用＜锍-釒＞入  上批答曰卿素著谋猷且谙练世务观所奏悉经国筹边至意事关兵政者待卿逐一审处具奏定夺在别部者令各详议以闻
　　○辛酉赐故武靖伯赵弘泽祭葬如例
○詹事府兼翰林院学士霍韬＜锍-釒＞言自土鲁番攻陷哈密以来经略未见底定议者或言绝贡或言通贡  圣谕曰必有悔罪真正番文然后贡使可通此因通贡之机而广迁善之路中国待夷狄之体也今西番求贡尚书王琼译进番文俱裔夷小丑之语无印信足徵则罪之心未出于实輙许通贡恐戎心益骄后难驾驭而边患愈滋可虞者一也哈密城池虽云献还然无番文足据何以兴复或者遂有弃置不问之议夫土鲁番无道图我哈密久矣我遂弃置不问彼愈得志将劫我罕东诱我赤斤掠我瓜沙连北狄内扰甘肃而边患益滋矣可虞者二也牙木兰者土鲁番书则曰不知彼去向也岂诚不知也安知彼非诈降饵以诱我他日犯边则曰我纳彼叛人彼来报复也又曰我不归彼叛人彼不归我哈密也自是哈密永无兴复之期矣彼拥重坐大而我之边患愈无休息矣可虞者三也牙木兰之之降也日给廪饩所费良多犹曰覊縻之策不得已也若土鲁番拥众叩关曰取彼叛人将驱牙木兰而与之耶彼则诡曰降以投生也今出则死而不肎去将从而纳之耶恐为内应而有肘腋之忧土鲁番拥兵于外牙木兰为变于内甘肃危矣可虞者四也此臣所以为西边虑也或曰今狭西饥荒甘肃孤危尚虑不保虽弃哈密可也臣则曰保哈密所以保甘肃也保甘肃所以保狭西也若曰哈密难守则弃哈密然则甘肃难守亦弃甘肃可乎昔  太宗皇帝之立哈密也因胡元遗孽力能自立而遂立之借之虗名而我享实利者也今哈密之嗣三绝矣天之所废人熟能兴之今于诸夷求其雄杰足矣守我城池护我金印和戢诸戎修我贡职力能自立即可因立之矣必求哈密之后乃立焉多见其固也或曰忍弃哈密非得已也今甘肃银一钱易粟三升军士救死不赡甘肃且危矣何有于哈密臣则曰此户部之罪也昔我  太宗皇帝之供边也悉以盐利盐一引输边粟二斗五升是故富商大贾于三边自出财力招游民垦边地艺菽粟岁时屡丰至天顺成化间粟石银二钱时有计利者曰输粟二斗五升支盐一引是以银五分得盐一引请更其法课银四钱二分支盐一引银二钱得粟一石盐一引得粟二石是一引之盐得八引之例户部以为实利遂变其法凡商人引盐悉输银于户部由是商贾耕稼积粟无用遂辍业而归边芜米粟一石直银五两皆盐法更弊之故也然则欲足边粮其复  太宗盐法乎  陛下试问之兵部土鲁番叩关求贡有何印信悔罪番文哈密城地何以兴复牙木兰来降或诚或伪何以料理再敕户部甘肃边粮屡告缺乏若何而为一时赈救之策若何而为经久饶裕之策详画上闻取裁  圣断臣愚且见内安外攘万世永赖矣＜锍-釒＞入  上曰览韬所言知其留心边务牙木兰纳居内地奸谋叵测兵部其一一参详筹画究极利害务要计出万全具奏定夺边储屯种户部看议以闻
　　○壬戌升河南道监察御史杨谷为南京通政使司右参议
　　○赐少保兼太子太傅吏部尚书兼翰林院学士桂萼玉带麟服
　　○录故右副都御史陈壁男陈况府尹王宸孙王永寿补荫礼部尚书张骏孙张元博俱为国子生初骏已荫子张珂因乡试中式补荫次子张珩复病故援尚书屠勋荫子中科二次补荫事例以请许之
○赐故中军都督府佥书左都督时源祭葬如例
　　○户部议覆户部右侍郎王軏户科给事中李鹤鸣监察御史吴淮等奏勘过御马监草场五十八处自公廨所占及监官餋赡之外计实地二万一千五百七十余顷芦苇地及抛荒草地三千余顷岁可徵子粒银七万二千两有奇各照庄田事例徵银角□羊部其召佃人户定为差等上户不得过二顷中下户渐减之仍严为界限以杜争端原设巡青官旗量为裁革每马房设官一员马百匹给旗军五十人余皆归之卫所差操诏如议自今敢有违例奏请混占侵夺者所司以实闻重治不贷
　　○癸亥升兵部左侍郎周伦为南京刑部尚书
　　○上谕户部朕闻河南狭州甚荒人相残食何不亟行赈救夫灾变重大若此岂彼处镇巡官未尝具奏耶其具实以对户部尚书邹文盛等言河南全省皆饥臣已请留兑军粮五万石行赈狭州饥尤甚则镇巡未有言及者今  圣聪独先闻之诚明见万里之外矣乞再留五万石兑军粮赈之报可
　　○甲子裁革四川夔州府安平马口龙塘枝陇四驿
　　○内使雷玉威逼人致死巡城御史敖钺以状闻乞治玉罪  上以钺能体朝廷钦恤之意命升俸一级
　　○乙丑以册立  皇后遣武定侯郭勋祭告  天地驸马都尉京山侯崔元祭告  太庙  世庙
　　○初顺天府房山县民李聪等以牧马地十顷余投献上林苑太监韦恒为果园隐避差役无何会官查勘复归房山县至是佃户冯贤等复献之太监李秀秀为＜锍-釒＞请欲得果园户部左侍郎王軏等执奏言贤规避秀谋占均宜逮问  上以贤等违例投献命如律问遣秀姑宥之
　　○丙寅册立顺妃张氏为  皇后遣武定侯郭勋持节大学士杨一清捧册张璁捧宝行礼
　　明世宗肃皇帝实录卷之九十五
明世宗肃皇帝实录卷之九十六
　　嘉靖七年十二月戊辰朔宣府滴水崖堡官军郭春小蔡旺等数十人怨其债主牵诉频数群聚擐甲不服追逮官司虑生变为逐其债主下令抚谕之春等益横肆无忌鼓行劫掠至殴击烧荒官军夺其马匹器械伪称大王天师知事等号巡抚都御史刘源清密遣军卒捕之为春等所觉遂放火烧官草二万余驱堡人登城拒敌伤官兵甚众副总兵刘渊乃遣人执旗晓谕散其胁从春等四人自刭死小蔡旺等十余人就擒源清以其事闻请当各犯以谋叛律都察院覆言在律强盗得财不分首从皆斩而例有强盗放火伤人及聚至百人以上者奏请审决枭示之文此小蔡旺等所犯正条不为不重源清欲用重典绳乱军故拟以谋叛欲并罪其妻孥没入其产然于法太深矣宜依正条拟罪为当报可是时小蔡旺等多瘐死狱中惟钱保监候乃斩保于市戮旺等尸俱枭首妻子免坐而籍其赀产以偿所烧官草云
　　○己巳以册立  皇后遣使颁诏天下诏曰朕惟正家为万化之源朝廷乃四方取则故君听外治以正其阳纲后听内治以修其阴教此古今弗易之大政也朕以菲德仰承天命统御乾纲近因坤仪缺位恐内外失修乃遵  两宫累降之命纳群臣忠荩之诚谓  中宫之位弗宜久虚当早继立以匡内治朕谨循  祖典兹以今年十一月二十八日祗告于  天地  宗庙闻于  两宫皇太后遣文武大臣持节捧册宝授顺妃张氏继立为  皇后赖其共承  宗祀事餋  两宫礼仪既成特以朕意诏告中外俾悉闻知
○庚午  上御奉天殿文武群臣行庆贺礼
○壬申诏以明伦大典赐建议诸臣及发明典礼者仍发福建书坊刊行礼部尚书方献夫言襄府枣阳王祐楒楚府仪宾沈宝代府长史李锡前给事中史道陈洸郎中黄宗明同知马时中百户随全陈纪巡检房浚皆尝建议郎中毕廷拱经历金述生员秦镗儒士张少连叶幼学皆尝发明并及先大学士席书子尚宝司丞席中俱应颁赐  上从之
　　○户部尚书邹文盛再＜锍-釒＞乞休  上仍慰留不允
　　○癸酉以兵部右侍郎王廷相为左侍郎采木工部右侍郎黄衷为兵部右侍郎
　　○诏边民自虏中归降者所司量加犒赏有马者官平给其直不得勒买
　　○甲戌湖广忠孝安抚司把事田春等数十人称入贡伪造关文骚扰驿传应天巡抚都御史陈祥以状闻兵部议谓土夷违例入贡所过横索且有他虞宜严其禁自今请著为令  万寿圣节止许宣慰宣抚职事者差人庆贺三年朝觐方许土官长官峝老峝长舍人把事人等进贡俱要经由都布二司照依礼部原定名数挨次填入从大江正道所过驿递廪粮马匹皆预为定数令伴送者以次关给贡回亦如之或不以时贡多从人役及枉道骚扰者夷人安置西北边伴送者各治罪上可其议田春等姑宥之
　　○建山西行都司威远卫儒学设训导一员生员不食廪十年以上起贡如例
　　○以册立  中宫礼成诏天下五品衙门皆免贺如天顺八年例
　　○丙子虏寇大同大掠阳和天城平虏三卫及云朔二州把总指挥赵源战死官军颇有斩获虏遁去大同巡抚都御史蔡天祐等以状闻兵部言虏虽遁未远且恐复入宜令镇巡严加防御并查核功罪具奏从之
　　○董卜韩胡宣慰司番僧入贡诏以例赏折银给之
　　○戊寅初御史朱观言光禄寺给养鹰犬虫蚁诸物日费菽粟肉食请一切减省  上命御马监及豹房鹰房诸司各核实以闻至是上其数  上曰鹰犬虫蚁等项俱是无益之物徒费养给所司量留可用者余悉纵遣之
　　○己卯升四川左参政刘大谟为都察院右佥都御史提督鴈门等关兼巡抚山西
　　○巡抚山西都御史王应鹏等言山西岁比不登加以青羊山之役及虏终岁犯边供费不赀公私两困即王府岁禄及官吏军士俸粮计不下百万无以处给请以被灾州县粮草悉从蠲免其复徵荒粮与新加宣府起运者暂止勿徵急发太仓银数十万及他有司银钱以补蠲免之数事下户部议以库银及引盐合银六十七万四千九百有奇给之令及时积贮刍粮支散官军其今年岁派非光禄寺供应者皆听存留非偏头等关并代州边储及王府禄粮米麦皆听折银及所司各库银俱备禄粮等支用诸兵灾州县听一切蠲免以便宜赈济使民沾实惠  上允行之
　　○翰林院侍读学士张璧以父丧守制回籍比例陈乞祭葬  上以其日讲效劳特许之仍令给驿归
　　○庚辰巡按四川御史戴金言四川边地故设流官与土官相制乃铨授者率惮险远輙弃官归缺员至九十余人或更数十岁不补请自今流官皆即邻省或本省本府除用于人情便吏部议可诏从之
○昌化伯邵杰带俸后府当给明伦大典武定侯郭勋时掌府事遗其职名不得给又不为支禄米杰自疏请有旨诘问勋乃录邵氏前后争袭章奏言杰异姓不当袭爵并引尚书胡世宁疏为证且言吏部会议时臣不署题宜仍下所司覆勘  上曰勋知杰不当袭爵何不早言世宁悉知前情何不预奏皆非大臣之体使杰真异姓我  皇考为邵安乞恩岂肯称为母弟我  皇伯考岂肯许其授官吏部查据明悉列圣成命不可擅易其勿复勘仍命该府即为关支禄米大典照前旨赐给已而勋又言大典乃朝廷所以正风化明孝道以传万世不当赐异姓袭爵者愿  升下更下法司会议追夺所赐大典以服人心不听
　　○以都督佥事杨锐充总兵官镇守辽东署都指挥佥事李瑾充副总兵镇守山西兼提督鴈门等关
○辛巳户部尚书邹文盛复上＜锍-釒＞乞休  上以其情词恳切特准致仕赐敕给驿以归命有司月给米四石岁拨人夫五名应用
　　○山西巡盐御史蒋旸言河东大饥请得比河南山东一切赈贷不宜待抚按会奏及户部行勘下都察院掌院事李承勋等复言晹身所巡历其见必真若俟勘报恐无救于饥困之民赈恤之举诚不可后臣又闻狭西四川湖广及河南之南山西之西民皆救死不赡宜亟发京库及有司仓库之蓄以赈济之  上纳其言下户部议处
　　○命署都督佥事郤永坐团营伸威营仍充听征右参将署都指挥佥事陈谨坐效勇营
　　○诏定赎罪与收赎钱钞则例时巡抚湖广都御史朱廷声言收赎与赎罪有异在京与在外不同钞贯止聚于都下钱法不行于南方故事审有力及命妇军职正妻及例难的决者有赎罪例钞老幼废疾及妇人余罪有收赎律钞赎罪例钞原定钱钞兼收如笞一十该钞二百贯收钱三十五文其钞一百贯折银一钱杖一百该钞二千二百五十贯收钱三百五十文其钞一千二百五十贯折银一两今收赎律钞笞一十止赎六百文比例钞折银不及一厘杖一百赎钞六贯折银不及一分似为太轻盖律钞与例钞贯数既不同则折银亦当有异请更定为则凡收赎者每钞一贯折银一分二厘五毫如笞一十赎钞六百文则折银七厘五毫以罪轻重递加折收令天下问刑诸司皆以此例从事刑部议以为可遂命行之
　　○壬午南京户科给事中赵永淳言前江西诸省所上黄册纸皆朽烂又不遵旧式紊乱里甲漫不可考今至嘉靖十一年复当大造之期请预加禁治户部覆如所言  上曰版图重事有司乃不为尽心督造其令各巡按御史严督所属依式整理有蹈前弊者重罪之
　　○诏赐京官节钱勿用钞内阁及一品赐钱二百文二品三品一百文四品至六品九十文七品至九品七十文公侯驸马伯及衍圣公大真人如一品其余及朝觐官吏钱钞各半凡钞一贯折钱二十一文时礼部言旧制钞一贯折银千文似太重弘治中每贯折钱十二文有奇又太轻请更定则例故有是命
　　○先是吏科都给事中刘世扬给事中李仁劾奏詹事顾鼎臣污庸贪佞屡经论劾不足以当眷注居启沃之任＜锍-釒＞有今日詹事他日辅臣之语  上诘世扬等曰言官既知贤才便当举荐以闻詹事进辅臣例出何年并查奏来鼎臣安心办事世扬等对言臣等愚昧知人实难不敢妄有所荐引至于辅弼大臣多因儒臣进用臣恐鼎臣驯致大位付托不效故谬为今日詹事他日辅臣之说非敢谓有成例  上怒世扬等狂妄奏扰且对不以实责令对状时鼎臣亦上＜锍-釒＞求退  上褒谕留之世扬等惶惧引罪  上怒不解竟杖世扬等逮系诏狱鼎臣内不自安具＜锍-釒＞救之  上不许
　　○癸未巡抚四川右佥都御史唐凤仪言乌蒙乌撒东川土官故与芒部为唇齿自芒部改流官诸夷内怀不平反者数起今怀德长官阿济等虽自诡擒贼其心固望陇胜得一职以存陇氏之后臣请如宣德中复安南故事俯顺夷情则不假兵力祸源永塞又贵州迤西兵备及永宁参将宜皆移驻毕节以备不虞时巡按四川御史戴金巡按贵州御史陈讲亦奏与凤仪同但金言普奴之乱初攻毕节关厢者不过百人实他夷种因缘为盗而兵备副使王浚参议杨仪佥龚亨都指挥李宗佑仓猝无备即许以官印恐祸及己乃虚张贼势致勤王师宜亟罢黜以戒人臣诳言误国者讲言合兵之日宜择近寨首恶如毋响祖保等相机剿灭以折其骄气然后下抚处之令许其生献沙普保奴待阿济等以不死然后复陇胜故职或降为知州其长官或当因革或当分隶再行议处＜锍-釒＞并下兵部尚书胡世宁等覆言革流官而复陇氏一节事体重大擅难轻议查得芒部自成化弘治以来数自讐杀时攻剽毕节界上固非以设流官也今陇政以争袭诛死陇寿立又死而陇胜方幼诸夷皆云非陇氏子故前都御史王軏不得已奏设流官知府分四长官司各统其众会軏等迁去知府程洸迂暗不能拊循故芒部复乱今诸夷輙易其词云胜真陇氏子愿复其职夫寿政皆亲陇慰子犹相争杀二十余年今胜非真寿子一旦得立使阿济得弄诸股掌其他三长官司所统各寨不服各寻一陇姓者求立则昔日战争之祸今复始耳臣以为立陇胜复土官不便议者谓乌蒙诸土官咸内不平及土人终惮流官约束臣请敕镇巡传谕四川贵州诸土官以仍旧世袭不复改设流官之意然后收芒部府旧印及镇雄府新印告谕四长官司及各寨头目能守法奉职三岁不为乱者听迳属布政司不复制以府治或愿立土官知府及流官统辖者皆随所愿若一人叛三人共灭之听分其地有功者得除安抚以上不者有显戮其陇胜令布政司覊留教育以俟别处改用程洸等以示不复立府则彼必心服地方自定王浚等请下吏部议治  上然之乃敕四川贵州镇巡官宣谕诸土官或有定乱长策仍详议以闻夺王浚龚亨俸三月以杨仪属吏部考察革李宗佑回卫闲住
　　○获四川建昌卫叛贼乞扒命斩之械其子乌卜节牛至京
　　○先是吉府仪宾史策与长史丘文翰有隙文翰坐策父元死罪系狱策革职田宅赀财皆入王府元称冤不服至击登闻鼓得旨辩问者数矣久之巡按御史何鳌为之辩问元得释策复官是时郡主已卒策例得支半禄请于王并愿得故郡主时财产王不许策疑承奉李献教王复讦奏献不法事王怒乃奏策父子实杀人前以赂给事中韩楷嘱御史何鳌故得脱事并下抚按官勘问至是奏报实策以财产故诬献触王王乃发其死事楷与鳌无受贿情策坐奏事不实拟徒准赎楷等未经面证具请  上裁  上命罪策如律置楷等勿问
　　○甲申  上览明伦大典见礼部仪制司主事陆澄议礼原＜锍-釒＞遂谕吏部澄常造悖理之论惑诱愚蒙逢迎取媚又假以悔罪为辞悖恶奸巧有玷礼司宜出之远方乃谪为广东高州府通判
　　○上谕礼部朕惟自古帝王之制礼皆推己以及人而其施固当自亲始也稽诸帝尧平章百姓协和万邦必先于亲睦九族所以尽制尽伦有典有则也朕以眇躬入承大统负荷之重夙夜靡宁切念有天德然后可以语王道其要只在谨独故酌古玄端之制为之燕弁冠服庶几检约身心为燕居之戒乃因辅臣之请推为之制命之曰忠静冠服锡于有位朕已尝念及宗室诸王其制尚未之备欲图之未遑也今光泽王所请实有获于朕心者其敬慎好礼之意良可嘉焉朕因酌燕弁及忠静冠服之制复为之制式使之上无所僣下无所逼具载图说命之曰保和冠服夫上下之分犹天地之不可易各知其分然后能相保而国家治安今自郡王长子以上其制式开载已明镇国将军辅国将军奉国将军镇国中尉辅国中尉奉国中尉以及左右长史审正副纪善教授伴读等官俱宜照忠静冠服以品官之制服之其郡县乡君仪宾虽各有品级然非儒官比不得概服其余各官不在开坐之数并不许服以防过滥于戏亲欲贵也爱欲富也故礼制宜从敦崇名以命之器以别之故品节不容假借夫忠静冠服品式之不同者尊贤之等也保和冠服品式之不同者亲亲之杀也等杀既明名分攸定庶几知所保矣保斯和和斯安此固锡名之义也孟轲氏曰乐天者保天下畏天者保其国礼部其以图说颁布诸王府如敕遵行礼部随以图册刊刻进呈  上览之命分赐诸王府颁布天下
　　○乙酉巡抚凤都御史唐龙言庐凤扬三府及滁州频岁灾荒请暂宽种牛亏欠倒失者俟丰年买补其应解南京犍乳牛令州县派银解部召买兵部覆纳银诚便请著为定价每一犍牛折银六两一乳牛连犊五两令牛户以时运解南京兵部召买供用至于茧角牛犊以供  郊庙之用若饲餋数月则牛非犊而角亦非茧矣亦令得解银如乳牛例且今乘舆在北而南京光禄寺用牛犹如故额及  郊庙所用牛犊其数皆不可知乞下南京礼兵二部议请裁省  上允行之
　　○丁亥宣府巡抚左佥都御史刘源清称疾乞休不允
　　○是岁以通惠河成粮运既至者一百九十九万三千八百有奇省脚价十一万三千三百余两当扣除入户部御史吴仲以运军罢敝请暂给三分之一俟一二年后并减岁运加耗以宽穷民庶军民两受其惠户部覆请报可
　　○命长随内使暂乘马以各马房空闲下等者给之故事内使凡遇节令及  山陵等项有公事出皆乘驴至是御马监以驴皆革退不足供内使请取之兵部兵部以为乘驴不若马今各马房闲旷者多遇有事宜给以马无事仍归马房不宜徵驴以增民扰  上问兵部以旧例兵部覆言古者天子十有二闲六马之属有驽马以给宫中之役今诸马房自乘舆上驷之外其余下等皆不经调习莫若暂与乘之比驴岂不增重于马亦得闲习臣前所对实非旧例诚愿  陛下事求民便不敢拘拘以例请  上从其议
　　○戊子升户部左侍郎梁材为本部尚书
○先是武定侯郭勋为把总汤清营求复职语侵尚书李承勋承勋自以大臣不当争辩因上＜锍-釒＞求退且言臣任提督而为把总所呈告总风纪而为将官所攻击既辱君恩亦伤宪体矧岁当朝觐臣与有考察之责一武夫之心不能服何以服天下士大夫之心  上曰卿忠诚素著公正交孚考察重事正赖卿与吏部协心评品以为进退其勿辞至是承勋复数郭勋怀诈面欺言臣不能与之共处请解营务专理院事  上复谕之曰卿谙练老成熟于兵事简命以来尽心办理方隆委任岂宜因是輙辞其承朕命照旧兼理已而勋亦上＜锍-釒＞自辩言臣不私汤清邵杰袭爵题本臣实不与而谓臣首先写题因指承勋上欺朝廷下欺同僚臣不能与共处乞辞免营务  上曰卿因争小忿肆意奏辩不顾大体又不思朝廷重托非事君之道不许再来奏扰即出办事给事中王准等言  陛下锐然振举营务委任郭勋李承勋等而勋与承勋构争惟知遂一二人之私心不顾伤国家之大体欲逞一己之智巧不顾债营中之大务殊无在公忘私之意请特加谕  上曰勋与承勋皆文武重臣受朕简命共理戎务正宜协心奉公修举废政乃争小忿輙形奏牍致伤大体岂不有负委任朕皆置不问自今勋其谦和慎静无复自用不恤人言承勋亦宜平心易气不必自生嫌忌仍以汤清挟私呈扰下兵部参看已闻
　　○己丑  赐礼部尚书方献夫五经四书性理大全各一部仍赐内阁辅臣及尚书桂萼各性理大全一部时献夫以  上赐内阁及讲官书独不及己乃上＜锍-釒＞以请  上曰览卿请书具悉为学不怠至意俱准给与其性理大全乃  文皇帝所命纂集尤宜加意特命均给
　　○庚寅
　　○荫致仕右副都御史林琦子凤翱为国子生初琦巡抚宁夏以军功当升二级寻致仕去至是辞进秩乞录其子吏部欲勿许  上以琦有军功许之
　　○河南右参议王至善督粮事竣复任  上以其督理有功命河南抚按官以彩帛羊酒劳之
　　○御史魏有本条陈盐法六事其一请申严私盐之禁御史以捕获多寡察巡盐官兵勤惰以卖盐迟速察有司勤惰则盐法举而商人乐趍其一谓灶户多逃亡故绝宜清查佥补其出幼空丁并隐漏未报者照名补足其有主客军民佃种逃亡灶产者徵收花利补办盐课其一谓巡盐御史或引嫌避事不以时掣商人守支累年使盐价腾踊私贩得利宜著为定期盐多者以四仲月少者以春秋二季按期支掣不得輙止其一年虽满代者未至亦湏按期行事其一谓各边开中长芦山东引盐无有愿者始有南北搭派之例必使一人往来亲支势或不给宜令商人得＜锍-釒＞子弟及同贩者姓名于运司许以(胁)[协]支亦通商人之一策其一谓(古)[占]窝之人非内外权势则市井奸猾坐索真(个)[商]之利宜令诸边皆验银开中仍严以三千引为限其空名无赀者不许则占窝者无所容其奸其一谓各运司盐止一次称掣山东盐利最薄而法独过密经二批验所非所以便商也且山东三批验所惟洛口当诸路孔道盐商所必由其乐安宜改移剡城马头集蒲台官吏可罢革庶令商人免于重累事下户部颇采其议苐以协支于例有碍及裁革批验所宜下抚按官委所属覆勘以闻  上从部议
○初土鲁番虎力纳咱儿引瓦剌二千余骑犯肃州至老(鹤)[鹳]窝堡时撒马儿罕夷人以入贡留堡中虏从堡下呼诸夷与语问以通贡事游击将军彭浚急引兵迎战斩首数级虏言欲问信通和浚不听麾兵进击破之虏退走赤斤使人持番文来言乞许入贡还覊留之使因(奸)[委]罪瓦剌词多悖谩提督尚书王琼等以闻因言番夷行且惧悔宜原其求通之情宥其不知之罪令通贡如故以罢兵息民并上彭浚及兵备副使赵载功状时詹事霍韬议以为土鲁番事势可虞事并下兵部至是覆言土鲁番自通贡以来渐置奸回于内地欲取肃州事觉乃绝则多纵反间倾我抚臣然终不敢入寇(令)[今]诏许之入贡使方入关而虏兵已至几危甘肃此闭关通贡利害较然甚明今提督等官既言虏薄我城堡缚我军士声言大举以恐喝中国变诈如是而又言虏方惧悔宜仍许通贡以息边陲前后似相抵牾且霍韬又以虏无印信番文为疑臣谓虽有印信亦不足据苐不使堕其术中以疑我忠臣弛我边备则可矣牙木兰我属番为彼虏去为之用事今朿身来归事为反正宜即抚而有之以招彼携贰益我藩篱至于兴复哈密之事则臣等窃以为非中国所急也夫哈密三立三绝今其主已为虏用其民散亡殆尽假使更立他种彼强则入寇弱则从彼难保为不侵不叛之臣且哈密之复其力岂能邀绝北虏使不过河入套也哉故臣以为立之无益而适令土鲁番挟以为奸利耳臣愿  皇上赐王琼玺书令会同甘肃镇巡等官召谕夷使责以大义晓以利害自今许入关通贡者多无过十五人所至毋得延住又遣其使谕速坛满速儿问以入寇状借曰不知则令械送虎力纳咱儿或事出瓦剌则斩瓦剌百人以赎罪否则覊其贡使发兵征剿庶几威信并行彼知敛戢更敕王琼务为国忠谋远虑力求兴复哈密善后之策除瓜沙属番及哈密遗民畏兀儿哈剌灰等俱不得遣其他力能服众及能灭土鲁番者或请给印封爵使主哈密听琼等熟计然臣窃料土鲁番酋所恃火者他只丁牙木兰统兵于外面写亦虎仙等数番使为间于我中国耳今皆诛死面牙木兰已来归势亦渐弱哈密距关千五百里所过罕东赤斤诸卫皆已款塞彼远涉千里而供馈无资又过流沙水无所得视前入寇为难故今甘肃所忧不在土鲁番而南有亦不剌壮有瓦剌最骁劲近边往者我以为援今从彼为寇此甚可忧也自今宜以通番纳贡为权宜以足食固边为久计且闻瓦剌之众方怨土鲁番便谋臣能利而诱之使自相携贰此亦伐父之术也更遣御史部属各一员以往凡边境道理军民休戚虏情强弱向背边臣章奏虗实及开垦屯田安边足食之计亟勘议以次奏闻仍多赍银币以赏阵亡及有功者彭浚赵载各升职级原附哈密遗民属番咸量加赏劳以  天子威德之远复哈密为力易而所得多矣又请量授牙木兰一官赏其同降以怀来者  上深然之乃命王琼熟计边务不得轻信易言以贻后患仍察牙木兰情伪议处以闻畏兀儿哈剌灰等安插如故赵载彭浚各赏纻丝二表里升载左参政仍管肃州兵备事升浚都指挥同知其余功下御史勘奏升赏令镇巡官量犒官军死伤以遣官访勘非责成之道已之
　　○甲午  上谕辅臣曰朕惟今月二十五日我  祖宗成法敕与京官湔除今思给事中刘世扬等妄言奏扰已有旨拿问但念言官况当迎新岁之期姑从宽释之令复原职  命彰武伯杨质佥书右军都督府事仍管三千营务
　　○乙未
　　○暂免河南南阳裕郑诸州今年起运税粮俟来岁秋成带徵时礼部右侍郎严嵩有事于  显陵还言道经河南南阳裕郑间岁大饥民相食其诸起运税粮米未尽蠲者有司追徵如故请一切停止从之  诏发太仓银十万两于延绥镇预备刍粮
　　○鲁土观湜自以冲年袭封请留其叔祖东瓯王赞佐府政指引礼议  上可其奏敕东瓯王不妨府事往来赞辅国政不得干预钱粮俟鲁王稍长即还政  命水西宣慰司土舍安万铨借袭兄职免其赴京先是宣慰使安万钟死子阿写尚幼久未承袭至是提督尚书伍文定请暂授万铨以管摄夷民俟阿写稍长替袭兵部议万铨且有角□羊围杀贼功可因以保障毕节  上乃许之
○丙申
　　○升户部右侍郎王軏为本部左侍郎改工部右侍郎为户部右侍郎
　　○丁酉
　　○祫祭  太庙  世庙
　　○礼部右侍郎严嵩以  显陵工成因言  天眷  陛下灵异非一恭上册宝其辰燠云酿两及改题之际灵风飒然若神灵仿佛而来下奏安神床前夕愁霖彻霄及行礼之际祥□目□豕□散彩群臣欢庆而动色至于白石产枣阳有群鹳集绕之祥碑物入汉江有河流骤涨之异此两事尤为殊特昔  太宗文皇帝建碑  孝陵得美石于阳山学士胡广有记营建北京得大木于蜀有巨石当道夜闻吼声如雷石划自开木由中出敕胡广撰神木山之碑今奇产灵贶事适相类不有纪载后世何述臣请敕辅臣撰文行令工所立石以纪  天眷  圣孝昭示万世与兹山无极而营建岁月工费诸臣执事微劳皆附著之俾后有考焉礼部尚书方献夫请从嵩奏  上曰修建  显陵本以伸朕追孝之情今嵩所奏灵异寔我  皇考功德隆至格于  上天致此祥应于朕何预第嵩言出自忠赤诚不可泯依拟撰文为记立石垂后  赐朝鲜国明年大统历一百本
　　○以明年正旦节遣京山侯崔元彭城伯张钦昌化伯邵杰分祭  七陵仪宾周钺祭  景皇帝陵驸马都尉邬景和祭  悼灵皇后陵
　　大明世宗肃皇帝实录卷九十六
大明世宗肃皇帝实录卷九十七
　　嘉靖八年正月戊戌朔  上御奉天殿百官行庆贺礼是日风霾昼晦
　　○己亥
　　○兵部以狭西三边军饷不充奏开武职援纳之例  上以鬻爵非善法第边事方急姑暂一行岁终即止
　　○以山西旱灾诏发太仓银七万两给赈
　　○庚子  宣宗章皇帝忌辰  上诣  奉先殿行祭礼遣彭城伯张钦祭  景陵
　　○壬寅
　　○南京提督机房太监李政乞两淮盐银为织造费  上责政妄乞不允
　　○癸卯
　　○时享  太庙  世庙
　　○甲辰
</div>
    <div class="pagination">
<a href="明实录世宗实录_page58.html">上一页</a><span>...</span><a href="明实录世宗实录_page54.html">54</a><a href="明实录世宗实录_page55.html">55</a><a href="明实录世宗实录_page56.html">56</a><a href="明实录世宗实录_page57.html">57</a><a href="明实录世宗实录_page58.html">58</a><span class="current-page">59</span><a href="明实录世宗实录_page60.html">60</a><a href="明实录世宗实录_page61.html">61</a><a href="明实录世宗实录_page62.html">62</a><a href="明实录世宗实录_page63.html">63</a><a href="明实录世宗实录_page64.html">64</a><span>...</span><a href="明实录世宗实录_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
