<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 379 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 379 页/共 848 页
  </h1>
  <div class="content">
   ○幸圆明园。　　

○诣绮春园问皇太后安。　　

○谕内阁、本年京师亢旱。畿辅一带近水地方。易滋蝗蝻。必应豫为扑除。前经降旨、著顺天府府尹暨直隶总督、严饬所属地方官。实力摉捕。现在甘澍尚未优沾。恐蝻孽潜滋。在所不免。著再严饬各该地方官。亲自履勘。若有蝗蝻。即设厂收买。其未经出土者。尤当摉除净绝。消患未萌。傥有扑捕不力之员。即行严参惩处。至直隶顺天府所属各州县。是否近有得雨地方。不碍耕作。其未经得雨之区。被旱轻重。著该督等体察情形。据实具奏。再仓储实贮确数。前经降旨令该督等详加筹画。仍著逐一确查。何处可以采买。何处可以动支。以备将来赈粜之用。至部库存贮银两、及京仓例支米石、旧存若干。外省应解应运若干。余存若干。著该部详查奏明办理。　　

○甲午。遣定亲王奕绍、诣泰山祈雨。御制祝文曰。京师自入夏以后。恒旸告愆。云起风随。甘霖未沛。二麦既已无望。百谷何以用成。宵旰焦忧。省躬思过。亲祷三坛。社稷坛。未蒙灵贶。敬复步祷方泽。为民请命。当旱既太甚之日。思靡神不举之文。恭读嘉庆十九年皇考仁宗睿皇帝岱宗感应记。仰见兴云致雨。不崇朝而遍天下。神功丕显。自古为昭。今特遣定亲王奕绍、赍大藏香十炷。敬谨代躬致祭。亲撰祝文。用摅诚悃。并令升香后虔焚默达。伏祈明神降鉴。速赐恩膏。转歉为丰。以苏民困。不胜悚惕亟切待命之至。　　

○直隶总督琦善奏报、省城得雨。得旨、朕三次步祷叩求。奈精诚不能上达。甘霖未获。虽焦忧万状。亦不能补救万一。坐观民瘼。愧悚交加。虔希上天赦予之罪。佑我群黎。速沛恩膏。以拯民命。　　

○以催徵新赋全完。予直隶布政使颜伯焘议叙。　　

○乙未。谕内阁、富俊奏、年力就衰、并因天时亢旱、自陈奉职无状、恳请休致。秦汉以来。往往有因灾异策免三公之事。诗书不载。唐虞三代。固未之闻。我朝设立大学士。即古之三公。居是职者。亦未尝因水旱愆眚。陈情乞罢大学士赞治纶扉。当此恒旸不雨。宵旰焦忧。尤当实心为国。佐朕勤勤求理。以冀默感天和。何事遽求引退。自即便逸为耶。至奏称年已八旬有四。精力衰迈。试思满汉诸臣、擢用为大学士者。虽不尽论年资。亦必扬历既久。宣力有年。年齿虽高。朕方倚畀。而臣下转藉词乞身。亦非以诚事君之道。此端断不可开。富俊自请休致之处。著不准行。　　

○又谕、御史范承祖奏、卫弁取巧恋缺、请饬部议定章程一摺。据称卫弁将届应升营缺。辄营谋上司保留。奏请将来以漕标都司升补。及漕标缺出。仍以营弁补用。而保留之卫弁。竟无一人升补。现任兴武卫守备任锡五、江淮卫守备牛斗南、扬州卫守备刘灿、先后均经该督保留。此项员弁。应如何升补之处。是否有取巧恋缺情弊。著该部查明具奏。寻奏上。得旨、据兵部查明任锡五等、俱经该督保留。专以漕标都司升用。自应遇有缺出。即行题补。乃出缺时该部行文。该督又以人地不宜咨覆。是名虽留于漕标升用。实则仍留卫守备本任。显有取巧恋缺情弊。任锡五、牛斗南、刘灿、奏留本任升补漕标都司之处。著即注销。归部论俸推升。嗣后卫守备遇有催漕出力。奏留漕标升用者。著先行开缺给与升衔。在营候补。俟有缺出。即行题补。以杜趋避而肃官方。　　

○又谕、卢坤等奏、参革知州自揣年力强健、不甘废弃、情愿自备资斧、留于襄阳等属、帮同缉捕等语。前任随州参革知州徐步云、于随州任内客民周俊英等六家同日被抢。仅将二案详报。参奏革职。嗣经讯明因金光大等于喊禀后遣人补报。未开失单。差传又不赴案。是以未将同日被抢情由。一并声明。尚无抑勒讳饰情弊。此等人员。业经议以革职。自应早日饬令回籍。岂容任其迁延观望。藉事夤缘。前因刘湜参革后。四年之久。不肯回籍。陶澍等奏请降捐通判特旨驳斥。乃该督等仍以徐步云熟悉地方情形。辄令会同侦缉盗匪。并声请俟所获各犯审拟完结。再行酌量办理。显系该督等瞻徇情面。为属员见好乞恩地步。冀图起复。此风断不可长。徐步云著即饬令回籍。毋得听其任意逗留。　　

○又谕、本日庆山等、因剿灭猺匪、恭递庆贺一摺。朕思似此歼除猺匪。无关紧要。而各省亦并无因此事递摺之人。乃庆山等恭递庆贺专摺。殊属冒昧。不晓事体。庆山、那当阿、成顺、俱著传旨申饬。　　

○户部等部议奏、陕甘总督杨遇春等奏、陕甘两省满营红白赏银。查系按季支放。惟兵丁每季所出红白事件。多寡无定。若按季支给。则兵丁所获、即有多寡之殊。请嗣后每季应领额银。于季首支领时照例定银数十中留二。统俟年终核计。各按出事之兵。均匀找领。傥有不敷。亦按出事之兵名下摊补等语。核与奏定章程少有变通。于帑项尚无增添。应如所奏办理。从之。　　

○以审案缉捕勤奋。予湖北知县阮克峻等、加衔即补有差。　　

○以湖南安乡、平江、二县粮价增昂。命拨湘阴、浏阳、湘潭、三县仓谷平粜。　　

○丙申。上幸静明园。诣龙神庙拈香。　　

○谕军机大臣等、本日据御史舒德奏称、通州所属各村庄。有失业饥民。聚集多人。赴铺户勒借粮谷。经地方官率领兵役开导。向各铺户商议。借给粮米数百石。始各俵分而散。是否实有其事。著顺天府府尹即速查明据实具奏。顺天府及直隶所属各州县未经得雨地方。被旱轻重情形。必当豫为确勘。妥筹抚恤之方。其应缓应赈之区。及实在贫乏人户。嗷嗷待哺。急不可待者。该府尹总督务须实力稽查。悉心体察。及早妥为筹画。迅速奏闻。傥经理未善。致令乏食贫民。为饥饿所迫。稍酿事端。惟该府尹总督是问。懔之慎之。将此各谕令知之。寻奏、委员驰往查访。据禀饥民强借。不过升合。并非借至数百石。并访之文武各员、均无率领兵役开导之事。惟时当久旱。强借之风。亦难保其必无。如有匪徒藉灾生事。立即惩办。报闻。　　

○又谕、据哈哴阿等奏、霍罕伯克迈买底里、遣使进表。带领贸易安集延一百余人。送出裹胁喀什噶尔回子八十余名。携带货物马匹羊集进卡。哈哴阿等即向夷使吊噶尔拜等、宣示恩旨。通商免税。该夷使畏威怀德。感激出于至诚。览奏状慰。霍罕既经悔罪输诚。自当赦其己往。准令入卡贸易。并免课税。哈哴阿等即严饬本城回商。向该夷商头目公平定价。与内地商民妥为交易。并严禁官役人等、从中干豫。别滋事端。壁昌总理八城。回务是其专责。尤宜随时随事。悉心稽察。务期杜绝弊源。永绥边圉。傥经理不善。将来又有苛求克扣。贪婪不法情事。致咎衅端。惟该参赞是问。懔之慎之。缮寄谕帖一道。哈哴阿等阅看后。应如何发交霍罕之处。仍照上次办理。哈哴阿俟通商事定。察看夷情帖服。于筵宴后、再行奏明起程回京。将此由五百里各谕令知之。　　

○云贵总督阮元等奏、审拟宝宁县匪徒平四等、聚众结会一案。查平四于道光十年十二月间赴广西百色地方贸易。有广西人刘阿大传授添弟会。用红布一块。上写天赤□气因□气昏□气鸟□气及□气争□气霡霖霜雾露雨□根霏等字。作入会凭据。旋因生意折本。回至原籍。起意纠人结拜添弟会。描写号片敛钱。并可出外抢劫。即邀允黄亚冈等三十八人。拜盟属实。平四应照不法匪徒。潜谋纠结为首律。拟斩立决。黄亚冈等仅止一时听从入会。并未转纠党羽。俱按例发遣新疆。梁阿香、闻拏投首。杨阿梅等五犯。被胁勉从。均减等问拟。下部议。从之。　　

○以理藩院右侍郎奎照、顺天府府尹徐镛、监临顺天乡试。　　

○礼部议准、安徽巡抚邓廷桢疏报、采访亳州贞节妇女杨薛氏等四百三十七口。请建总坊旌表。从之。　　

○旌表守正捐躯顺天宛平县民赵贵妻朱氏。守正被戕山东莒州民孙思幅童养媳陈小丫姐。　　

○丁酉。谕内阁、本日兵部奏、海洋失事、久未定案题参、请旨饬查一摺。据称崇明县事主孙翼如、在洋被劫一案。又事主范学珍、在洋被劫一案。江南浙江。各执一面之词。互相推诿。迄今案悬莫结。海洋失事。自当以初报地方为准。即或有呈报不实。派员会勘。亦当亲历失事洋面。确定地址。彼此会衔通禀。方成信谳。此二案、事阅七年之久。尚无专缉之人。显系该督等各存袒护之心。既诿卸于前。复争执于后。并不认真办理。任听各属员巧饰规避。玩愒偷安。似此纵容耽延。殊属不成事体。且恐将来巡弁。纷纷效尤。各为避就延宕之计。不复认真缉捕。于巡洋要务。大有关系。著陶澍、程祖洛、各派明干大员。勒限会同详审。将事主前后供词各异。及委员并不详勘各情节。提集人证卷宗。逐一研究定案参奏。务期水落石出。勿再迁延。致干重咎。寻奏、孙翼如一案、初报在陈钱山西北洋面被抢。应照初报归于江省参缉。其范学珍一案、原报在茶山被抢。嗣据查明实在尽山之东洋面。即据实呈明更正。应照续报归浙省严缉办理。下部知之。　　

○又谕、昨据哈哴阿等奏、霍罕伯克迈买底里、遣使进表。送出裹胁喀什噶尔回子八十余名。携带货物马匹羊只进卡。经哈哴阿等宣示恩旨。通商免税。当将表文给伊萨克阅看。并令译出。与哈哴阿等所奏相符。该霍罕畏威怀德。感邀出于至诚。从此边圉可期绥靖。因思松筠曾经奏及霍罕通商。边境即安静无患。松筠在西陲最久。所奏不为无见。上年松筠因蒋兆璠禀讦徐寅第案内牵涉。以三品衔休致。朕不以人废言。且念其究系三朝老臣。松筠著加恩赏还头品顶带。署正黄旗汉军副都统。以示朕眷念耆臣之意。　　

○谕军机大臣等、昨据哈哴阿等奏、霍罕伯克迈买底里、遣使进表。已降旨准其通商免税。并谕该参赞毋许苛求克扣。贪婪不法。杜绝弊端。永绥边境矣。朕思夷情叵测。该霍罕即怀德畏威。出于至诚。恐其中尚有别情。或者外示恭顺。包藏祸心。断不可不豫为防备。壁昌等务须遵照长龄议定章程。于各卡伦密加防范。一切训练巡缉。当如霍罕未臣服时。不可因币重言甘。稍存大意。傥竟乘间窃发。则我兵一呼即至。四面响应。有备无患。正可痛加剿戮。夺其桀骜不训之气。切勿因循玩泄。以致变生措手不及。该参赞等坐失事机。可能当此重咎耶。将此由四百里各谕令知之。　　

○又谕、寄谕大学士杨威将军长龄、昨据哈哴阿等奏、霍罕伯克迈买底里、遣使进表。并送出裹胁喀什噶尔回子八十余名。携带货物马匹羊只进卡。经哈哴阿等宣示恩旨。通商免税。并将该伯克表文译出清汉文进呈。当传到伊萨克另行译出。据称该伯克恭顺情形。与哈哴阿等所奏相符。已降旨准令入卡贸易。免纳课税。复谕哈哴阿严饬回商夷商。公平定价。妥为贸易。毋许官役人等从中干预。有苛求克扣、贪婪不法情事。致启衅端。朕思夷情反覆。未可因该伯克一时恭顺。深信不疑。稍有疏懈。本日复谕令壁昌等随时体察。留心防范。不可稍存大意。以致变生措手不及。所有谕旨二道。并传知霍罕伯克谕帖。暨哈哴阿等原奏。同译出该伯克表文。一并钞给阅看。将此谕令知之。　　

○以前任广东布政使桂良、署江苏布政使。　　

○戊戌。遣官祭火神庙。　　

○谕内阁、御史冯赞勋奏、请严办广东贼匪一摺。广东濒海通洋。向多盗匪。叠经查办。此风总未净绝。如该御史所奏、近日贼党纵横。胆敢掘人坟墓。攫取衣物。甚至劫人尸棺。公然勒赎。各府皆有。而省城及首府所属州县为尤甚。似此明目张胆。无所顾忌。地方官形同木偶。毫无见闻。所司何事。著李鸿宾、朱桂桢、严饬各属。实力严办。总期有犯必惩。毋任凶徒一名漏网。以除强暴而挽颓风。　　

○刑部议奏、湖广总督卢坤等题、民妇聂刘氏与贺应方等通奸。商同谋毒本夫聂文祥身死。案情未确。请饬交该督等再行研究。得旨、此案聂文祥之妻聂刘氏、与贺应方并已死之雇工李么通奸。贺应方恋奸情热。央允李么将刘氏勾出同逃。迨刘氏不允。李么因与贺应方商同将聂文祥致死。设法拐逃。李么旋用砒霜将聂文祥毒毙。其商同谋命之时。另无证佐。而李么生前又坚不招承。所称李么起意。祇系贺应方一面之词。即谓毒药确有来历。下毒经人见闻。亦焉知非李么之听从贿嘱。代为加功。何得执为贺应方并未造意之据。且贺应方图拐不成。因而谋命。志在必得。何遽舍之远行。难保非事发畏罪。托名狡卸。至田间耳目昭彰。何能从容下毒。砒块骤难融化。何能一搅即匀。刘氏如果实不知情。到案不应遽行承认。纵谓图陷他人。岂肯自甘重罪。是所供伊夫被杀。并未同谋。尤难凭信。案关谋杀亲夫。自应详细研鞫。以成信谳。现经刑部层层驳诘。著卢坤、杨怿曾、再行亲提全案犯证。将指出各情。逐一研讯。务得确情。按律妥拟具奏。寻奏、研讯聂文祥被毒身死时。贺应方实不在家。并非因李么已故。托名远出狡卸。李么贪图该犯给钱。因谋拐不成。用药桑虫所賸砒末下毒。不待临时始行融化。刘氏仅祇事后知情。质之尸父聂兆信。亦称伊子委非伊媳刘氏同谋毒毙。李么业己病故。聂刘氏依律拟绞监候秋后处决。贺应方拟杖流。下部议。从之。　　

○山东道御史王协梦奏、顺天贡院、请核定保固年限、并仍归大宛二县修理。下部议。寻议、顺天贡院。向由大宛两县修理。乾隆年间改定章程。一千两以下工程。归两县办理。一千两以上工程。另派大臣查估承修。此项工程。并不经由工部。惟钱粮较昔诚属加增。一应工程。俱应结实。嗣后应令核实奏报。撙节估修验收。稍有不符。即参奏著赔。钱粮自归节省。查号舍并无梁柱。势难保固。每逢乡试修整。即与定限无异。若改定限期。转恐满限即议拆修。更滋浮费。所请应毋庸议。至顺天府报修贡院。向在五月。是以随估随修。嗣后应令二月内查明办理。从之。　　

○大学士扬威将军长龄等议驳、御史达镛条奏变通新疆换防章程。一、伊犁满营。生齿日繁。驻防余丁。例挑绿营。请抽拨一两营往南路驻防。以旗人挑补空缺。查现在绿营生齿亦繁。焉有空缺。若余丁抽拨南疆。多则本境空虚。少则无济于事。且合计一二营兵数。不能满抵防御。未免徒事更张。一、防兵征兵内。择无老亲及有次丁者。派充驻防。查防兵征兵内。其家无老亲者。难保必有次丁。其有次丁者。亦不肯抛离父母。若纷纷查询。转致有所藉口。徒费周章。一、该兵家属官为资送。数年后差操勇于自卫。其得力必倍于客兵。查向来防兵。皆单身赴防。若改驻防。则长途携眷。受累难堪。钱粮安能按家口增益。各城内亦无隙地可建房屋。其柴薪皆远取百里外。向系五兵轮运共爨。若改眷兵。祇能各顾各家。势难复事差操。至调遣防兵。无室家之累。随调即可随发。驻防有内顾之忧。不能多派分援。是驻防实不如换防之得力。一、善后事竣。西路无须多兵。不难散遣归农。查回疆可耕之地。尽是回人本业。其余或不能引溉。或须分拨招民试种。如将兵丁散遣。携眷从耕。毫无养赡。又无力移归。即与罪遣无异。该御史所奏。均属窒碍难行。奏入。谕军机大臣等、本日据长龄等议驳御史达镛新疆换防章程、请加变通一摺。前据该御史奏、更换防兵糜费。请为经久之计。朕即觉其不可行。本日长龄等指驳四条。朕详加披阅。所议俱是。该御史所奏。著毋庸议。长龄现已自兰州起程。著于路过山西时。将交审案件讯明。即行来京复命。将此谕知长龄、并谕杨遇春知之。　　

○湖广道御史冯赞勋奏、请复设巡察官、观风整俗。得旨、著大学士军机大臣会同吏部都察院妥议具奏。寻议、该御史请照雍正年间设巡察官遍行各府。专司巡察。其地方呈词。督抚己审结而翻控者。准其亲提审讯。惟各省督抚。悉由灼知慎简。受恩既重。扬历亦久。若尽委其任于巡察。是未示信任于重臣。而专寄耳目于新进。设奉使非人。私谒苞苴。皆所不免。是畀以纠劾官吏之权。适足开馈遗逢迎之渐。所请应毋庸议。从之。　　

○宗人府奏、臣衙门现审案件。俱会同刑部户部办理。请仍照向例。由主稿衙门每月开具现审节略。注明收审日期。于月终会同具奏一次。并由主稿衙门交该科道于每月注销清册。逐件核对。按限详查。以昭核实而归画一。从之。　　

○以吏部右侍郎汤金钊、为江南乡试正考官。翰林院检讨龚文焕、为副考官。编修王玥、为陕西乡试正考官。赵光、为副考官。　　

○己亥。上诣绮春园问皇太后安。　　

○谕内阁、前因京师亢旱。朕躬祀天神坛。社稷坛。本月十八日。复步祷方泽祈雨。竭诚吁恳。均蒙浓云四布。微雨飘洒。尚未渥沛甘霖。现在节届大暑。迫不可待。朕心弥形焦灼。敬稽乾隆二十四年。皇祖高宗纯皇帝恭行大雩之礼。朕夙夜战兢。省躬思过。特亲撰祝文。择于六月二十八日。敬举大雩典礼。摅诚步祷。为民请命。以祈天祐。二十五日。即进宫撤膳虔斋。敬谨待命。斋戒之日。戴纬帽。穿常服。不挂朝珠。二十七日。阅视祝版。恭诣天坛斋宿。戴雨缨帽。穿青褂。二十八日。礼成后。穿常服。不挂朝珠。所有应行典礼。各该衙门即照例敬谨豫备。　　

○又谕、本年入夏以来。京畿一带。甚形亢旱。麦收歉薄。粮价增昂。朕廑念农田。焦劳宵旰。前经降旨、令直隶总督顺天府府尹豫查仓储实贮确数。及何处可以采买。何处可以动支。详加筹画。并准将各王公官员认买豆石扣留。以备将来赈粜之用。现在节届大暑。尚未获沛甘霖。自应亟筹接济。著仓场侍郎于仓贮粮石内。可以动拨若干。发交五城。分设厂座。减价平粜。以济民食。此系加惠穷黎之事。该城御史务妥为经理。并著都察院堂官随时前往各厂严密稽查。如有奸胥市侩。冒领囤积居奇。立即严拏惩办。其设厂定期。并拨用何项米石。及如何减价之处。该部查照向例。迅速妥议具奏。　　

○又谕、给事中孙善宝奏、豫筹接济民食等语。今岁豫东二省。麦收尚好。商贩自运粮石北来售卖。于畿辅民食。不无裨益。著直隶总督通饬各地方官出示晓谕。遇有北上商船。所过闸座关隘。不准留难。如值水浅之处。并饬地方官量为疏通。俾得遄行。以资接济。　　

○谕军机大臣等、寄谕直隶总督琦善、本年京师亢旱。畿辅一带。二麦歉收。现在节届大暑。未沛甘霖。乏食穷黎。亟宜妥为安辑。前经降旨、交该督将仓储实贮确数。详加查核。并何处可以采买。何处可以动支。以备将来赈粜之用。本日据耆英等奏、近日东直朝阳等门。日进贫民百余人及数十人不等。请豫筹弹压。又据给事中阿成奏、外来饥民。携男负女。沿街乞食等语。直隶地方。入夏以来。农田未得透雨。小民素鲜盖藏。亟于谋食。地方官果能早为筹画。设法抚绥。不使一夫流离失所。该民人等亦何至轻去其乡。四散乞食。是该督不能率属妥筹。实心办理。已可概见。且京师粮价本昂。若再听流民聚处。食指日繁。易启商贾居奇之渐。并恐愈聚愈众。日久别滋事端。尚复成何事体。著该督严饬所属。速行妥议章程。认真经理。无许任意延宕。傥办理不善。嗣后附近穷黎。再有结队成群。来京觅食。甚或扰累地方、及为匪不法情事。惟该督是问。将此谕令知之。　　

○又谕、本年畿辅一带。久形亢旱。麦收歉薄。小民口食维艰。前经降旨、交申启贤等将顺天所属各州县仓贮确数。并何处可以采买。何处可以动支。详加查核。以备赈粜之用。本日据耆英等、并给事中阿成、各奏称近日京城外来乞食流民。成群结队等语。京畿附近地方。二麦歉收。现届大暑。仍未获沛甘霖。乏食穷黎。自应豫行筹画。俾安乡里。何以现在穷民。纷纷来京就食。是该地方官办理不善。已可概见。著该府尹等严饬所属。速行妥议救荒良策。次第举行。勿使一夫流离失所。奔走远来。傥不能实力奉行。再有附近饥民。来京乞食。甚或藉口谋生。别滋扰累、及为匪不法情事。该府尹等不能当此重咎也。将此谕令知之。　　

○又谕、有人参奏、绍兴差役幕友绅士。皆为库书羽翼。已革库书潘鸣皋、徐燮堂、尤为罪魁。潘鸣皋问徒遇赦。令亲戚子侄辈王耀如等三四十人。充当各房书吏、及各班头役杂役。每遇公事。潘鸣皋先入署关说。然后令其子侄辈逼索赃银。稍不如意。即遭拘系。徐燮堂于道光八年。山阴县职员周洤与周张氏争继一案。徐燮堂纠同捐纳道员章长龄率众抄抢。经刘彬士访闻斥革。该县张霄极意庇护。将从前被控各案。尽行抽换。又嘱院幕任觉村寝其事。徐燮堂被革。令妻弟任炳南出名充当库书。伊在身后主持。破人家产。不一而足。徐燮堂曾充皂隶。其二子违例报捐职官。其差役最悍者。山阴则秋十锦、骆志信父子、谢三、皆为潘鸣皋心腹。会稽则薛魁、即妄拏任肇基为任松宇者。其次则车耀、潘光宗、潘大五、皆为徐燮堂心腹。今惟薛魁因案获罪。余仍唆讼无所不至。即使讯明斥革。而不日更名复充。幕友如赵朗夫、徐福堂、宋三洲、陈厚斋、孙益堂、或偷漏消息。或出卖批词。或寝搁案件。或开脱罪囚。所得赃银。盈千累万。绅士如捐纳道员章长龄、捐五品衔平大治、王惟宾、捐六品衔钟南乔、皆与潘鸣皋徐燮堂为密友。又告病臬司李澐、前因为绍兴佐杂歛钱祝寿。经王祚恺告发。解闽质讯。仍未歛迹。终年干预公事。关说讼案。过付赃私。李澐常挟妓宴饮于赵姓花园。有香店之妇淫丑夙著。李澐与其夫王文漋、往来甚密等语。浙省吏治废弛。库吏专恣。差役暴横。幕友勾通。绅士干预。如果属实。大干法纪。此案著交程祖洛于路过浙江时。会同何淩汉、将摺内所指各情节。逐款确切讯明。严行惩办。以除民害而挽浇风。毋许存化大为小之见。何淩汉接奉此旨、著赶紧办理录科事竣。即会同程祖洛认真查办。毋许稍有瞻徇。傥颟顸了事。经朕别有访闻。惟程祖洛何淩汉是问。恐不能当此重咎也。原摺著钞给阅看。将此各谕令知之。寻奏、讯明库书徐燮堂、并无充过皂隶。其子并非违例朦捐。惟妻弟任炳南接充库书。仍系徐燮堂暗中代办。又于周洤与周栗争继一案。照料讼案。得有酬谢。应从重发极边烟瘴充军。幕友赵朗夫、于周栗争继涉讼得赃。照例发近边充军。任炳南容留徐燮堂隐身办事。徐福堂于就馆处所。销卖布匹。并差役车耀、秋十锦、骆元、谢三、于控案各受饭食钱文。俱各按律问拟。潘鸣皋尚无另犯不法劣迹。徒役未满。仍行发配。库书王耀如、粮书潘治平、潘召棠、户书徐廷椿、俱系徐燮堂潘鸣皋弟侄亲戚。一并斥革。与己经退卯之徐廷举、徐载扬、饬县存记。永远不准更名复充。捐职道员章长龄、五品衔平大治、王惟宾、六品衔钟南乔、并无关说得赃确据。宋三洲、孙益堂、亦未在本地作幕。陈厚斋拟批呈词。系属照例。潘大五、潘光宗、讯非徐燮堂心腹。均毋庸议。幕友任觉村、查讯尚无寝拦案件情事。仍与案内幕友。均不准在本省各衙门就馆。告病在籍臬司李澐、讯无交结干谒别情。惟在赵姓花园听唱宴饮。即与挟妓饮酒无异。应请旨革职。下部议。从之。　　

○又谕、有人奏、上年十一月间。贵州思南府安化县属小溪地方张姓。因田土细故兴讼。两造业已讲和。被该县总差头李世富遣子李全、前往讹诈。因其凶恶素著。人多避匿。李全竟入内室。戏人妇女。当被拒伤。李世富闻信、即纠约府县恶差一百二十名。并棍徒数十人。持贼而往。分营驻劄。向张姓之远近四邻。挨户摉拏。掳掠财物。烧毁民房八所。被害之家。其妇女奔匿林内。辄跟踪扑入。无论大小。强行奸污骚扰旬日。该处民人赴县禀告。辄被阻遏。适镇远镇总兵经过。众民喊禀。该总兵将李世富拏交该县。仅令赔偿财物。而纠众抢夺、拆烧民房、强奸妇女重情。置之不问。又另片奏、安化县差役李占先、自号儒差。因田姓讼案。持票传提。该役乘坐四人肩舆。随带散役数十。将案内人证拘集。拷打索钱。名为讲盘子。每人各许出制钱一百千文。尚未过付齐全。适有田姓比邻文生员简鹏、闲走探望。即有乘间逃走者。李占先喝令将该生锁颈。用本柴凶殴。至于吐血。旋缚置仓内。断其饮食。勒令该生交出逃走之人。满其所许钱数。始行释放。该生具控。府县亦置之不理等语。差役倚官作势。扰害地方。可恶已极。至于纠众劫掳。强奸良妇。锁殴生员。穷凶极恶。尤骇听闻。该府县既不能禁止于事前。又复庇护于事后。如所奏属实。是地方官形同木偶。一任此辈恣意荼毒。毫无忌惮。小民何以为生。著嵩溥督同臬司李文耕、即将所奏各情节。确切根究。严行办理具奏。傥复回护瞻徇。有意消弭。经朕别有访闻。恐该抚等不能当此重咎也。将此谕知嵩溥、并传谕李文耕知之。　　

○又谕、朕闻上年十一月间。贵州安化县有差役李世富与伊子李全、纠约府县恶差。及棍徒多人。在小溪地方掳掠民人财物。拆烧民房。强奸妇女。肆行骚扰。莫敢谁何。适值该总兵巡阅经过。众民喊禀。该总兵将李世富拏交该县审办。此事因何启衅。是何情节。该县如何办结。该民人等既经向该总兵喊禀。该总兵自必详悉确情。著孙抡元密行据实具奏。不可稍有不实不尽。致干咎戾。将此传谕知之。寻奏、巡阅营伍。有民妇张王氏等呈控李世富等。查词内差棍滋扰。情节重大。备文移交思南府查拏究办。报闻。　　

○给事中孙善宝奏、请饬查各衙门缺分壅滞、核明酌办。得旨、著吏部查明具奏。寻奏、各衙门缺分、均不甚壅滞。惟主事则班次既多。以人合缺。实不止于倍蓰。现查六部各项主事。共三百二十一员。内分部进士一百八十八员。补缺未免太迟。查各部郎中。本系三年截取。嗣于嘉庆八年。改为二年截取。盖以升途稍宽。则主事可无壅滞。查知府选例。双月一内班、一外班、一捐班、单月一应补、一捐纳、一京升。内班京升二项。皆郎中与御史相间轮用。现在各部郎中二年截取后。又非四五年不能得选。占缺既久。故主事仍形拥挤。查单月本无京升。嘉庆七年奏准增入。自毋庸再行置议。至双月正班内班。系用内升人员。本属三缺得一。但郎中御史。相间轮用。计六缺始用一人。得缺较迟。请嗣后双月用至内班时。郎中御史接用为一班。查现在内升当用御史。先用御史一人。次用郎中一人。下次到班。先用郎中一人。次用御史一人。以次递算。量为酌剂。于选法无碍。庶主事可期渐次疏通矣。从之。　　

○庚子。上诣大高殿行礼。时应宫拈香。　　

○还宫。　　

○谕内阁、申启贤等奏、京畿久旱。民食维艰。各州县出借义仓谷石。即日散放。不虞乏食。接济固贵因时。仓储亦须撙节。刻下平粜似可稍缓等语。该府伊等通盘筹画。所奏不为无见。惟念本年畿辅地方。麦收歉薄。现已节届大暑。尚未获沛甘霖。民间素少盖藏。嗷嗷待哺。若再缓为平粜。是使拮据之贫民。食价昂之粮石。殊不足以示体恤而济民艰。本日复据御史那玛善奏、请开仓平粜。安集穷黎。朕轸念民依。迫不及待。不忍一夫失所。著该府尹等速将平粜章程。妥为筹议。奏明办理。毋稍玩延。并著严饬所属各员。认真经理。务期实惠及民。毋任吏胥舞弊。用副朕加惠灾黎之至意。　　

○谕军机大臣等、朕闻江西有大乘教。其教首在福建崇安县星村地方。供奉观音。因有石菩萨铜将军浑名。其夥党由铅山散入江西各县。扰害地方。不可不严行惩办。著程祖洛、魏元烺、即遴委干员。至崇安县星村地方。将该教首密速掩捕。从重究办。并究出夥党。移咨江西密拏务获。勿任远扬漏网。傥该督抚存化大为小之见。或竟任该教首潜逃。自问能当此重咎耶。将此谕令知之。寻奏、讯得大乘教匪黄钧漋、两次至福建崇安县星村地方传徒骗钱。因平日不能言语。人呼为石菩萨。伊子黄海螽、被人殴伤不死。人呼为铜将军。黄钧漋依律发回城为奴。究出夥党。具各按律问拟。下部议。从之。　　

○又谕、御史鲍文淳奏、请饬设法招商以济运务。据称两淮盐务。自去年辛卯开纲后。截至今年四月。仅徵收课项二百余万两。尚有三分之二。即使竭力催徵。而以前证后。未必能于数月内如额全完。不知前此陶澍有何把握。而以展限八月为请。辛卯纲如此。下纲可想而知。若辗转递缓。占碍稽延。漫无限制。帑项出入。凭何筦算。现闻扬地私枭。稍己敛戢。岸销亦旺。无如实运商人。仅存十余家。较前更少。商人惟利是图。果协其情。势必趋之若骛。今幸有可转之机。而新商来者甚属寥寥。旧商且至日少。或办理仍有未能尽善之处等语。淮扬鹾务。自经整顿。渐有起色。商人等自应乐于承充。何以一年以来。仍复见少。该督于现在全局情形。是否确有把握。如招商未见乐趋。亟宜就近体察。督同运司设法招徕。办运者多。催徵自易。总期国课不致久悬。奏销无误期限。悉心妥办。以副委任。是为至要。将此谕令知之。　　

○又谕、御史鲍文淳奏、江西省匪类甚繁。各有头目。多藏交界处所。如清江、新淦、交界之匪首。在甸下地方、名张义老。崇仁、丰城、交界之匪首。在万人坑地方、名老万。临川、崇仁、宜黄、交界之匪首。在龙骨渡地方、名黄胡子。各有夥党。每年一会。派散诸处。明劫暗窃。持赃勒赎。肆行扰害。附近绅士畏其凶横。于会日馈遗求安。则外户可以不闭。又有大乘教。教首在福建。黄党由铅山散入各县。同前扰害。又有边钱会。类皆恶丐恃众强乞。甚至捆劫事主。轮奸妇女。前年清江县报案未办。至添弟会、千刀会、则由南赣蔓延闽粤。夥党尤多。专以抢劫贩私为事。此等凶徒。断无久而安静之理。应令该抚筹议缉捕章程。应需经费若干。于杂款酌筹。从容部署。渐次肃清等语。江西吏治废弛。会匪充斥。自应认真整顿。实力查拏。著陶澍、周之琦、将该御史所奏著名首犯。严拏务获。从重究办。无使一名漏网。以除积恶而安善良。如果经费不敷。仍遵前旨于杂款酌筹可也。将此各谕令知之。　　

○又谕、有人奏、广东潮州府属荒旱过甚。米价昂贵异常。几至人相食。连州一带。现因贼匪扰害。用兵剿办。潮州地近海滨。素多盗贼。且民风强悍。习于械斗。恐匪徒乘机煽惑。勾结饥民。与连州表里为害。请饬酌量赈抚等语。各省地方。偶遇水旱偏灾。督抚大吏。自当体察情形。一面加意抚恤。一面奏闻。潮州府属荒旱米贵。几至人相食。是否实有其事。如果属实。该督抚岂竟毫无闻见。何以并未具奏。抑系该府州县匿灾不报。事关民瘼。不可不严行查办。著李鸿宾、朱桂桢、即将该地方被灾情形。并地方官有无讳匿情事。迅速查明据实覆奏。傥稍有讳饰。将来别经发觉。或致滋生事端。该督抚自问。能当此重咎耶。将此谕令知之。寻奏、潮州各属本年雨水较多。杂粮兼收。已饬令各该州县开仓平粜。查歉收各属。系一隅中之一隅。为时亦属无几。早稻丰稔。并未成灾。业于五月内附奏在案。现查得贫民均各相安。地方官亦无讳匿不报。至潮属相距连山猺境一千余里。并无匪徒勾结。仍不时督饬员弁。防缉匪徒。使地方安辑。报闻。
  </div>
  <div class="pagination">
   <a href="清实录道光朝实录_page378.html">
    上一页
   </a>
   <span>
    ...
   </span>
   <a href="清实录道光朝实录_page374.html">
    374
   </a>
   <a href="清实录道光朝实录_page375.html">
    375
   </a>
   <a href="清实录道光朝实录_page376.html">
    376
   </a>
   <a href="清实录道光朝实录_page377.html">
    377
   </a>
   <a href="清实录道光朝实录_page378.html">
    378
   </a>
   <span class="current-page">
    379
   </span>
   <a href="清实录道光朝实录_page380.html">
    380
   </a>
   <a href="清实录道光朝实录_page381.html">
    381
   </a>
   <a href="清实录道光朝实录_page382.html">
    382
   </a>
   <a href="清实录道光朝实录_page383.html">
    383
   </a>
   <a href="清实录道光朝实录_page384.html">
    384
   </a>
   <span>
    ...
   </span>
   <a href="清实录道光朝实录_page380.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
