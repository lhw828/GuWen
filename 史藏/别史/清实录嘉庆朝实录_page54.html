<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 54 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 54 页/共 523 页</h1>
    <div class="content">
○谕内阁、自古六卿分职。各率其属。原未尝有总理之名。致启专权之渐。现在所以令成亲王永瑆、总理户部者。因川省军务。将次告竣。军需销算。事务殷繁。自应仍行综理。俟军务奏销事竣。即不必总理户部事务。至仪亲王永璇、现系宗人府宗令、领侍卫内大臣、正红旗满洲都统、并管理武英殿、御书处、乐部、及雍和宫、中正殿、各处事务。职任较多。恐难兼顾。著不必总理吏部事务。书麟未到京以前。所有吏部尚书事务。著庆桂暂行兼署。那彦成著兼署兵部尚书。俟富锐病痊任事后。那彦成即不必兼署。至铁保昨因吏部司员。于该部具奏事件。未经回明。铁保即将司员面斥。未免赋性过急。且其事尚无他弊。即具摺参奏、亦属过当。铁保著降补内阁学士。其原兼副都统。及原管各该处事务。仍著照旧兼管。　　

○调工部左侍郎成林、为吏部左侍郎。以内务府大臣緼布、为工部左侍郎。　　

○以甘肃巩秦阶道王锟、为浙江按察使。　　

○甲午。遣官祭先医之神。　　

○谕军机大臣等、教匪不过乌合之众。乃自剿办以来。时日则已阅三年。经费则数逾七千万。总缘伊等各路军营。全不认真剿办。惟知苟延岁月。军中宴乐。即如勒保另摺所奏军营大概情形。于兵饷一节。即称力加撙节。于保奏一节。即称用人之际。应准随时录用。此不过指和珅从前于军需销算刻核过甚。而于保列人员。又复裁抑过多。是以隐跃其词。今和珅业经伏法。各路陈奏事件。无不直达朕前。勒保更复何所瞻顾。至国家经费。惟期实用实销。如果军营情形。实有难照常例报销之处。原不惜多费帑金。无如各路军营。以正项钱粮供娱乐之费。试令清夜扪心。天良何在。其打仗情形一摺。铺叙各路贼匪奔突缘由。亦无头绪。且所称贼首。于从前指出姓名之外。又复添出数股。并有已称歼毙而复列入者。此时勒保已授为经略。事权既重。呼应必灵。惟当通盘筹画。于各股贼匪中。择其尤要者。先行剿办。其余堵剿战守。全在伊悉心调度。务协机宜。功成必膺懋赏。傥再涉迁延。则军纪具在。朕必执法从事。勒保宁不自为身家性命计乎。将此传谕如之。　　

○刑部奏、请弛私卖玉器例禁。并酌定关东私刨人薓。除五十两以上为首财主照例科罪外。如系只身潜往。应以得薓多寡。分别杖徒一摺。得旨。叶尔羌和阗等处出产玉石。向听民间售买。并无例禁明文。因高朴串通商贩采买玉石案内。始行定例。凡私赴新疆偷贩玉石。即照窃盗例计赃论罪。原非旧例所有。况仍有伦带货卖者。今查前案因此拖累多人。朕心殊为不忍。著照刑部议。嗣后贩卖新疆玉石。无论己未成器者。概免治罪。其从前办过贩玉案内各犯。准有报部核释。至私刨人薓之案。祇系只身潜往者。向例不论薓数多寡。概拟流流。未免无所区别。此后即照所拟计赃论罪。以昭平允。　　

○正蓝旗蒙古都统永硕奏、各旗骁骑校补放印务章京后。未便仍用原官顶带。请赏戴五品虚衔顶。仍食原饷。再发往各处人犯。减等回旗后。例过五年始准挑差。此五年间。请赏给养赡钱粮。得旨。如所请行。　　

○户部左侍郎蒋赐棨、缘事降调。调工部左侍郎范建中、为户部左侍郎。转工部右侍郎张若渟、为左侍郎。　　

○以江西学政内阁学士童凤三、为工部右侍郎。来京供职。命翰林院编修吴烜、提督江西学政。　　

○赏伊犁协领林柱、副都统衔。为伊犁领队大臣。已革巡抚伊江阿、蓝翎侍卫。为塔尔巴哈台领队大臣。　　

○乙未。上诣观德殿几筵前供奠。　　

○孝淑皇后再周忌辰。命皇次子旻宁诣殡宫行礼。　　

○丁酉。上诣观德殿几筵前供奠。　　

○祭先师孔子。遣大学士刘墉行礼。　　

○谕内阁、著奏事官员。传知各旗各衙门。嗣后遇朕诣观德殿祭奠之日。仍照常带领引见。不必待至次日。　　

○命恭纂高宗纯皇帝实录。以协办大学士庆桂、为监修总裁官。大学士王杰、前任大学士署尚书董诰、尚书朱圭、那彦成、为总裁官。尚书布彦达赉、沈初、德明、纪昀、彭元瑞、侍郎丰绅济伦、为副总裁官。　　

○以鸿胪寺少卿观岱、为光禄寺卿。　　

○四川教匪首逆王三槐、罗其清、罗其书、伏法。　　

○戊戌。祭大社大稷。遣郑亲王乌尔恭阿、恭代行礼。　　

○以詹事府少詹事钱樾、为詹事。　　

○己亥。孝康章皇后忌辰。遣官祭孝陵。　　

○上诣观德殿几筵前供奠。　　

○谕内阁、奉移梓宫。原定于八月二十七日。但朕依恋之忱。有所不忍。著改于九月初二日奉移。　　

○加大学士保宁、前任大学士署尚书董诰、协办大学士尚书庆桂、直隶总督胡季堂、太子太保。大学士刘墉、吏部尚书书麟、朱圭、陕甘总督松筠、太子少保。　　

○庚子。谕内阁、给事中广兴奏、道府州县等官。管理地方。职任綦重。捐纳人员。初登仕版。一旦滥膺重寄。难免贻误。请将此次由俊秀附生报捐道府知州知县四项人员。俱停其铨选实缺。仍准加捐分发。掣签各省。交与该督抚留心试看。如有材堪造就者。扣满三年。酌量题补等语。系为慎重地方。澄清吏治起见。其意固属甚善。但此事若于初开捐例之时。即行条奏、原可采取施行。今此四项人员。俱早经报捐上兑。而该给事中始为此言。未免稍迟矣。夫纳资仕进。其中固有可用之材。然吏道杂而多端。原属出于不得已之举。今已准其援例报捐。所捐之项俱已交纳。而又停其铨选。则是示人以不信。且停选后复令加捐分发。于政体亦殊有关碍。该给事中此奏、难以准行。至所奏报捐人员由部掣签时。请钦派科道数员赴部会同监掣一节。于防弊之道。自为有益。著照所请办理。　　

○谕军机大臣等、前因宜绵、秦承恩、在陕连年。畏葸贻误。俱经降旨解任。令恒瑞署理陕甘总督。该署督等惟当遵照前旨。悉力堵御。剿抚兼施。勿注意止擒首逆。任余匪仍复蔓延。嗣后如拏得首犯。不必解京。即于本处极刑枭示。可使饬贼皆知所儆。又免驿站往返之劳。将此谕令知之。　　

○辛丑。上诣观德殿几筵前供奠。　　

○谕内阁、三法司衙门具题、湖南省杜梅兆偷窃伊母黄氏花钱致母自尽一案。依违犯教令例。拟以绞候。固属按例办理。令细核案情。杜梅兆素性游荡。不服其母管教。将分得田亩卖尽。欠债无偿。经伊母将赡田转卖。代为还欠。杜梅兆复忍于窃取。以致伊母抱忿投缳。即无触忤情节。亦不得齿于人类。杜梅兆著即行处绞。嗣后遇有此等案件。法司衙门仍按律定拟具题。内阁仍照拟票签。即将此案加具说帖。随本声明。候朕定夺。　　

○谕军机大臣等、明亮等所奏打仗情形。伊等直前鏖战。奋不顾身。殊可嘉尚。嗣后总当似此奋勇剿办。至秦承恩剿办贼匪以来。从未身亲督率。上年贼匪逼近西安时。焚掠村庄。百姓受害者不下十余万。秦承恩以防守省会为名。并不出城杀贼。且平日居官声名亦属平常。若仅令回籍守制。无以示惩。恒瑞署陕甘总督。即著恒瑞。将秦承恩革职解京。交军机大臣会同刑部审讯。　　

○以大理寺卿蒋曰纶、为都察院左副都御史。通政使司副使陈霞蔚、为通政使。　　

○以江苏巡抚费淳、为两江总督。仓场侍郎署山东巡抚宜兴、为江苏巡抚。山东布政使岳起、署巡抚。实授傅森、为仓场侍郎。以河南按察使瑚图礼、为刑部左侍郎。　　

○以山西雁平道张师诚、为河南按察使。　　

○以故云南北胜州土知州高兴弟善、新兴州土州判王雨民子潮、各袭职。　　

○壬寅。上诣观德殿几筵前供奠。　　

○谕军机大臣等、此次贼匪扰及甘境。经广厚及吉兰泰等、先后带兵前往堵剿。各处文武。亦皆先事豫防。贼匪知该处有备。仍复折回陕境。不致甘省民人又遭劫掠。此旨皇考在天之灵。默加佑护。览奏益深敬慰。至所奏布置情形。亦俱妥协。此时贼匪已回窜陕境。后路尤关紧要。所办甚是。即摺内所奏杀贼仅数十名。而阵亡兵勇。为数转多。即此可见其开报得实。并无讳匿伤亡。虚报功级之处。如此方合入告之体。胜于宜绵多矣。其打仗奋勇之都司及武举等、著查明咨部奖叙。阵亡兵勇。著造册咨部照例议恤。至此股贼匪。昨据明亮等奏到已痛加剿杀。计日内即可歼。除广厚此时总宜与吉兰泰分择要隘之处。严密防堵。第一以镇静为要。慎勿越境邀功。稍涉张皇。致百姓先自惊扰也。将此传谕知之。　　

○调正黄旗蒙古副都统恭阿拉、为镶红旗满洲副都统。以上驷院卿图默慎、为正黄旗蒙古副都统。　　

○癸卯。春分。朝日于东郊。遣肃亲王永锡行礼。　　

○安徽巡抚陈用敷奏、浙江监生陈卿延、捐纳县丞职衔。曾在前督臣毕沅署、帮办笔墨。存有湖广总督空白官封。毕沅病故未经缴销。遂捏造湖广总督景安奏请采买军需米石摺藳。及知会九江芜湖浒墅三关拨动银两书藳。假刻委员木戳。先至九江关投书。九江道刘朴。因无项可拨。发给回文。该犯复至安抚衙门投书。署巡抚朱圭。以无印文知会。迹涉可疑。咨查楚省。并札饬芜湖关员查拏。适该犯到关投书。盘获解省。讯供前情不讳。应照伪造关防印记。盗各衙门文书。事干军机钱粮。绞监候律拟绞。请旨即行正法。以昭炯戒。得旨、陈用敷奏审拟私盗印封撞骗关饷一案。已批交军机王大臣会同列部核拟具奏矣。陈卿延。存留空白印封。捏造摺藳。撞骗关课。应照盗各衙门文书事干军机钱粮律。拟绞监候。今陈用敷奏请即行正法。又系于本律之外加重办理。前经降旨。内外问刑衙门。祇应按律科断。不得于律外援引从重之条。即有情节较重者。亦必候朕随案酌定。今陈用敷办理此案。尚在未奉前旨之先。是以如此定拟。但所称以昭炯戒之词。殊非按律入奏之体。陈卿延一犯。已令核覆时仍照本律拟绞监候。以符定律。著赶入本年秋审情实办理。九江道刘扑。于陈卿延到关撞骗时。既以该犯赍有官封。并无印文。形迹可疑。未经发给银两。即当扣留究讯。据实奏闻。否则亦即当禀知巡抚审办。乃刘朴不加查讯。任其他往。设非朱圭留心查出。札饬芜湖关员拏获。则要犯几于漏网。刘朴实难辞咎。著交部议处。　　

○甲辰。上诣观德殿几筵前供奠。　　

○谕内阁、热河承德府、为每年太上皇考秋狝驻跸之地。该处民情素殷爱戴。朕心深为怜悯。著将承德府、及所属州县、并经过畿内之宛平、顺义、怀柔、密云、昌平等州县、本年应徵钱粮。全行蠲免。至陵寝一路。将来奉移时。应先期修垫道路。该处百姓亦宜轸恤。著将大兴、三河、通州、蓟州、遵化等州县、本年应徵钱粮。一并普行蠲免。并著直隶总督于接奉部文行知后。速即刊刻誊黄。遍行黏贴晓谕、毋得仍前压搁。任听不肖官吏私徵弊混。庶恩膏下逮。小民得沾实惠。该部即遵谕行。　　

○谕军机大臣等、福宁奏筹办粮饷一摺。殊多浮泛之词。此次办理军务。为期已久。而军需经费。数逾七千余万之多。尤属向来罕有。总缘伊等倚恃和珅为之护庇。遂致恣意妄为。毫无顾忌。带兵各大员。皆踵福康安和琳习气。在军营中酒肉声歌。相为娱乐。以国家经费之需。供伊等嬯戏之用。此等积弊。朕闻之熟矣。现在各处奏报、无不直达朕前。军机大臣。除承旨书谕外。多不与闻。一切赏罚。皆断自朕衷。臣工遇有微劳。非军机大臣所能保奏录用。傥获有罪愆。军机大臣亦不敢为之挽回匡救。伊等若不痛改前非。则是自甘重戾矣。至军营支费。原应实用实销。即或例外供支。通融办理。亦必有实在情形。可以覆核。若如现在军营。各路兵勇。日费虽多。而迟延不发。多令枵腹将事。至领兵大员。则任意支用。承办者不敢过问。无怪其浮滥更甚也。勒保系经略大臣。综理储备。而福宁系专办粮饷之人。若再不知撙节。仍前通同欺隐。伊等独不自为身家虑乎。至讷音。前已有旨饬查。今摺内叙其在开县驻守。非逗遛而何。其各处留养伤病满汉官兵。即应通饬查明。各令归旗回伍。以示体恤而节浮费。将此传谕知之。　　

○大学士王杰等遵旨谨拟。恭上孝贤皇后尊谥曰。孝贤诚正敦穆仁惠辅天昌圣纯皇后。恭上孝仪皇后尊谥曰。孝仪恭顺康裕慈仁翼天毓圣纯皇后。得旨、是。依议。　　

○刑部议奏、川楚教匪缘坐犯属。男年十六以上者。照例发黑龙江为奴。其妇女及男年十岁以下者。给有力之满洲蒙古大臣家为奴。其十一以上十五以下者。仍监禁俟成丁时。发新疆安插。从之。　　

○刑部侍郎汪承霈奏、自川楚用兵以来。非无畏罪投降之人。或兵弁邀功。将束身归命者作为拏获。甚至散归田亩之人。冒功骈戮。以致被胁者畏死裹足。甘心从贼。又该省支发盐菜口粮等项。未免过于严紧。将帅大员。则仍前多支。而兵丁乡勇分内应得之项。有迟至数月未领者。又各股首逆。虽罪应寸磔。而其人究无足重轻。亦不必拘以生擒。以期克日竣功等款。得旨。汪承霈条奏、皆切中三年以来军营之弊。与近日所降谕旨相合。将原摺发交勒保阅看。务须力加整顿。以期及早蒇功。　　

○吏部尚书乌噜木齐都统书麟奏、请于库贮兵丁马价银两内。动用二万两交商生息。作为养赡鳏寡孤独之项。从之。　　

○命安徽学政通政使司通政使陈霞蔚、来京供职。翰林院侍读王绶、提督安徽学政。　　

○乙巳。谕内阁、嘉庆元年十二月内。先经钦奉皇考高宗纯皇帝敕旨。雍正年间于养心殿东佛堂佛龛之右。供奉圣祖仁皇帝孝恭仁皇后神位。是以朕遵照成法。亦于右次添供皇考世宗宪皇帝孝圣宪皇后神牌于一龛。万万年之后。嗣皇帝自当照此一例供奉。因思养心殿西佛堂现供之佛。将来朕移居宁寿宫之养性殿时。应移于养性殿之西配殿。现在养心殿之西配殿。照东佛堂一律造龛。将来万万年后。中间佛龛之左右。依次安设神牌。俟传至朕元孙万年后。再将东佛堂圣祖牌位移于寿皇殿等因。钦此。嗣于嘉庆二年十一月初六日。朕又面奉敕旨。将来万万年后。应敬将圣祖仁皇帝孝恭仁皇后神牌。移供寿皇殿。再敬将世宗宪皇帝孝圣宪皇后神牌。移供于西龛之东。嗣皇帝敬奉考妣神牌。供奉于西龛之西。钦此。朕祗聆面训。谨志弗忘。今钦遵嘉庆二年续奉敕旨。应敬将圣祖仁皇帝孝恭仁皇后神牌。移奉于寿皇殿。世宗宪皇帝孝圣宪皇后神牌。移奉于西龛之东。即著祗造皇考高宗纯皇帝皇妣孝仪纯皇后神牌。涓吉供奉于西龛之西。用昭妥侑。所有一切派员移奉各事宜。著该衙门敬谨豫备。其圆明园安佑宫。亦敬谨照此恭移安奉。　　

○定准宗室乡会试例。并增各部司员宗室额缺。谕内阁、宗室向有会试之例。后经停止。敬惟皇考圣意。原因宗室当娴习骑射。以存满洲旧俗。恐其专攻文艺。沾染汉人习气。转致弓马生疏。然自停止考试以后。骑射亦未能精熟。天潢支派繁衍。自当仍准应试。广其登进之路。兼可使读书变化气质。不致无所执业。别生事端。且应试之前。例应阅射马步箭。方准入场。于骑射原不至偏废。旧制、宗室俱不由乡举。径赴会试。未免过优。嗣后宗室应考者。自辛酉科为始。与生监一体乡试。应定中额。著礼部核议奏闻。候朕酌定。再向来宗室人员。止在宗人府供职。升转科道。其途亦属稍隘。嗣后各部司员。准以宗室补用。其如何酌定额缺之处。著吏部会同宗人府议奏。　　

○谕军机大臣等、奉节一路。与楚省接壤。高杞现驻归州巴东一带。务以封域为重。督率兵勇严密堵御。景安向来畏葸无能。惟知在无贼处闲住。此时夔州贼匪有东窜之势。景安当择紧要边界。亲身防堵。勉赎前愆。傥有懈弛。惟景安高杞是问。再惠龄已知伊母身故之信。不必再留军营。著即回京守制。此一路官兵。即著德楞泰统领。并著勒保于将领内酌派一员。帮同德楞泰剿办。将此传谕知之。　　

○以擒获川省首逆罗其清功。赏知州崔特峰、毛大瀛、游击喜明、张凤、刘惟馨、都司三家保、常禄、守备马万年、马援、千总张应贵、曾寿、花翎。守备郑振贵等、蓝翎。余升赏有差。　　
</div>
    <div class="pagination">
<a href="清实录嘉庆朝实录_page53.html">上一页</a><span>...</span><a href="清实录嘉庆朝实录_page49.html">49</a><a href="清实录嘉庆朝实录_page50.html">50</a><a href="清实录嘉庆朝实录_page51.html">51</a><a href="清实录嘉庆朝实录_page52.html">52</a><a href="清实录嘉庆朝实录_page53.html">53</a><span class="current-page">54</span><a href="清实录嘉庆朝实录_page55.html">55</a><a href="清实录嘉庆朝实录_page56.html">56</a><a href="清实录嘉庆朝实录_page57.html">57</a><a href="清实录嘉庆朝实录_page58.html">58</a><a href="清实录嘉庆朝实录_page59.html">59</a><span>...</span><a href="清实录嘉庆朝实录_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
