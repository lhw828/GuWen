<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 93 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 93 页/共 245 页
  </h1>
  <div class="content">
   ○通议大夫都察院右副都御史程公富行状（苏景元） 

　　苏景元 
　　公讳富字好礼姓程氏其先出自重黎历夏商周伯休父母程子孙以国为姓至东晋元谭公由广千持节为新安太守有德于民遂家于歙传至顺道赠嘉议大夫右副都御史生八子长仲仁赠中宪大夫大理寺左少卿加赠右副都御史公之考也公生岐嶷秀颖年十三入郡庠为弟子员典教者奇之曰此宰相器也读书过目辄成诵落笔超脱永乐甲午以春秋中乡试归丁内外艰癸卯赴春官卒业成均　宣□□□临御三年黜御史不职者选国学才识之优者任之授公陜西道监察御史提挈纪纲鉏削豪猾有桓典之风庚戊巡广东其地阻隔山海使者往往惮之公至不□□□躬历□□□聚视民利病铺大和以惠鳏婺用重典以威奸暴吏无干没之患民有奠安之乐院内旧有荔枝百树门夫养猪鸡鹅以备使需公曰是设饵也□其树□□□归官农赃贪土豪为民害者悉去之不畏□力□□□动民到于今称之甲寅秋以江西□□□□不□安命公往巡公至不解衣下令悉□□□□□□□不知其数乐安永丰新淦三邑间有山大盘崭岩崄巇顽民曾子良妖术动众聚至数万栅岩穴竖旗号伪称永顺王成国公太师万户都督等官焚刼杀人其势猖獗有司不能制会府以告或宜招谕以安之公曰招□云者宜施于寇盗穷蹙之日今彼因民饥蛊惑其心势焰方炽安肯输服稍缓燎原为患不浅此宜急击时都司缺军檄守长河都指挥吴坚领兵讨之恐其弗敌调吉兵□民壮躬率抵贼境为援坚兵未至出榜谕以朝廷威德从违利害之故以携其党贼恃众蜂屯蚁聚来抗我师公出奇败之贼用蚩尤之术公召术士开之戒众以待曰雾散必来须臾贼果至公鼓□目将击之无不一当百贼不能支□北乘势捣其巢穴获男妇二千余人会府兵继至贼益穷蹙尽俘其众皆欲屠之公曰多被胁从槩而诛之岂仁义之师哉审放平民千一十五人一郡宁谧谣曰程豸冠破大盘逆贼死吾民安捷奏　上降勑褒升大理寺左少卿赐纻丝二表裹钞二千贯时江西苦造纸铸钱二局为奏罢之又奏免桅心杉樟等木二百四十余万以苏民困有十九人抢猫猪法司拟依强盗死罪公察知其冤曰此左氏□□率□蹊人之出而夺□牛者辩而释之及代还逢掖之士暨田夫村稚屠贩隶卒二千余人拥道遮留请立生祠还署棘寺印平反庶狱民称无冤正统三年进阶中宪大夫荐邑士江彦杰休宁汪永华以贤良进用明年乞假焚黄　上闵其孝思赐宝楮路费既归竹寿藏于歙东之古城关明年还京时甘肃缺参赞在廷大臣合议公在江西殄灭大盗足当是任诏升公都察院右佥都御史出镇张掖裁决军务紏察廉贪访博识士以咨所□定木来策以防急猝小事立变大事驿闻边备由是□□上而总戎将佐下而部曲卒伍莫不畏服辛酉□还公之在边北军民利病知无不言一曰陜西行都司梁州等卫城内多空地官豪占据军士赁住艰苦无诉乞取各城被占空地尽拨与军无力者官为葢造俾得安生以养锐气二曰没官田土加添税粮不能及其子孙反贻乡里之累自今籍汲产上乞依时价卖米上仓支用民免负累官无逋租三曰御敌殄寇全仗勇敢之士若非平日恩养临时何以责效甘肃梁州庄浪等十四卫官军多有勇敢之士精选另编队伍全支月粮加赏冬衣使异于众遇有寇盗必收成效四曰□县过河抵甘肃城堡往年胡寇犯边多被掳掠详其所以各堡军人不曾操练故□至不能抵御乞令空闲军余各给军器每月操练□日令掌堡官管领遇有警急可相救护五曰□□□贤无方取士非一途而科举得人为盛其间有文学者或迂于政事有政事者或劣于文章若不广求恐未能得人乞凡遇科举不拘名数但文可取者取之会试亦然授职之后严加黜陟则人才得矣其言皆切中时务云南连年征讨麓川边储不给命公区画饷道崎岖负戴者难公谋于上下从违臧否途董簿校羣众乐趋粮蒭充羡士无饥色民不告劳大功用集就军中升左佥都御史甲子事竣还赐白金八十两纻丝八表裹钞八十千缗升右副都御史无几公以驱驰南北勤劳感疾明年上章乞归调养　上念其贤劳命兵部给驿送归故乡陛辞之日公卿百僚咸饯都门外车马塞途观者荣之既归创别业以居松竹万挺石阑曲折池水清浅名花异果四时皆具琴瑟之音日夕不息松竹中作小屋数楹窗几明净图书位置暇则幅巾藜杖与二三友生啸傲其间宛然神仙洞府也公处心甚仁不屑屑于利环居五七□□□□□□□□□□□□□□□关驿路崎岖行人蹶趾捐金伐石四千八百丈往来便之荒年作粥济饥寒冬夹衣施贫死而无棺者棺之病而无药者药之堂弟无屋买东关胡氏屋与之居又为其先师赠礼部尚书杨公创祠堂于庠东创旧额福田寺于东山割腴田五十余亩远近祖墓悉为经久计公生洪武己巳年七十而卒 

　　○都察院右副都御史畏斋周先生孟中墓□□（杨廉） 

　　杨廉 
　　畏斋周先生负天下重望弘治戊午朝　觐言路荐先生凡八人越壬戍朝　觐言路复首荐先生以下凡六人葢朝廷虽屡陟先生外藩舆论犹以未入为内公卿故数以为言耳未几先生以疾上疏乞骸骨诏升右副都御史致仕且给传以归　纶命复有恬退自陈屡经荐举之褒葢异宠云先生讳孟中字时可其先居吉水之泥田两徙居庐陵之烟源曾子仲良祖子逊连世高蹈父讳询沂水教谕以先生考最赠南京吏部文选主事母彭氏封太安人先生自少志趣不羣文选公分教嵊县有王千斋钝以教授归老于家学术为士人所宗先生往候之听其议论遂厌举业慨然有志于正学时年方十六既而以文选公命入补郡学弟子员自是攻苦食淡钻研载籍于义理经旨多所自得成化乙酉预计偕明年春试弗利江西提学佥事李君起废白鹿书院聘先生为之帅先生取程端蒙董铢所为学则并朱子洞学旧规严率诸生皆翕然知所向方负笈至者甚众寻与南康守不合遂□□己丑中进士第授南京吏部文选主事奉太安人以居公事外日以养亲教子为乐暇则授徒讲学冢宰崔公雅敬信先生凡考核之际多所咨决戊戌转佥事提学福建至则端士习培士气□以教于白鹿者施之品藻进退付之至公不为权势必挠于宋诸儒祠墓徧加修葺庚子太安人终于官下扶柩归葬甲辰以服阕改贵州佥事会夷寇出没镇巡议加歼灭先生推诚抚谕率多怀服归欵丁未升副使提学广西岭表逢掖稀少先生作兴有道卜始知学大率以教于福建者施之所历郡县凡吏治之臧否闾门之利病夷情之向背山川之险易兵粮之虚实靡不究知有问即答闻者惊服弘治乙卯转按察使宪度严肃风力愈振戊午转浙江右布政使未几转广东左□□□□中官岁例采珠造柜并佥大户所纳侵克不赀至是商贾之利复笼取殆尽先生悉加裁革地方安□民间婚嫁后期丧葬不举皆有禁俗为之变先生之学本于主□穷□以朱子晚年谓敬字之义惟畏字近之故号畏斋以天性过刚恐褊急害道取西门豹佩韦之意别号韦庵性至孝太安人晚病风痹寝与汤药躬视弗懈每痛文选公早逝移其所以事文选公者事其伯父复琏翁翁年大耋以上奉之无所不至俸禄所入举以建先祠置祭田周宗戚平生砥砺名节郡之忠节祠朔望必拜谒祠之所祀即所谓欧阳文忠公文信国诸公者也又尝白于巡按御史熊君为文信国建祠富田择文氏之后教育庠序经纪甚备为诗文有关涉发明要不徒作有畏斋槀藏于家一时如永丰罗公伦南昌张公元祯新会陈公献章莆田周公英余千胡公居仁皆所交游切磨道义于流俗则落落焉先生致仕抵家越四月而疾作竟以不起则壬戌之八月八日也距其生正统丁巳享年六十有六 

　　○都察院右副都御史刘杲传 

　　刘杲字世熙苏州府长洲县人成化乙未进士授南京礼部主事转刑部员外郎历四川湖广按察司佥事副使贵州按察使陜西右布政使转江西左布政使寻乞致仕进右副都御史归正德八年十月卒于家杲所至皆有声其在湖广朝廷用言官计括流民议遣戌边所在汹汹杲亟白当道验其文引久近生业有无以为去留其恣肆者始按以法民心乃安为布政入觐时逆瑾胁诸藩臬邀重贿杲独断断不可人至今称之 

　　○都察院右副都御史定斋王公应鹏家传 

　　先公王氏讳应鹏字天宇号定斋正德丁卯领乡荐戊辰登进士出宰嘉定锄暴扶倾均差法宽宿逋节民财未尝妄取片纸暇则进诸生讲析经义弦诵沨沨南都魏国公弟徐淮拥众横行州县欺压居民公执之不少贷吴郡通判县丞索长税金公白之当道发其赃巨万去之廉威茂着自是以事来者咸知检饬不敢肆明年流贼兵至狼山吏民骇窜公谕安之筑城拒守三日而成患捍俗熙民有遗思莅任三年征拜监察御史紏劾不避权贵　武宗微行以死争乌思藏取佛抗疏力谏大学士石斋杨公夺情起复则劾奏之风采凛凛动朝着丁丑清戎八闽兼理鹾政多所兴革时镇守太监崔与福州府四学诸生构隙公治之既不失守臣之体亦不失诸生之情遂皆帖服崔部下郑八李镐凭势害人阻挠盐法公擒之贻书戒崔崔感悟禁戢民恃不扰侍御熊君尝荐之朝庚辰秋出按山东务持大体决疑狱数十极明允铲邪植艮风行齐鲁一时郡县长吏悚息不敢事操切　武宗南巡势实丛脞而公从容筹应无遗壬午春督学畿内深以文风士习为虑尝进诸生语曰学莫先立志近世士习见侪辈中有笃学好古或以善行名世者辄指摘非议必欲于无过中求其有过其克忌私小庸劣无志徒自绝于君子耳又曰国初气化浑厚士有实学故发为文者论事析理足裨世教近来文体衰薄动以古书字句相模拟求其中则索然无有不惟文不成体学不成章往往居官任职垂则事皆学术之祸也公以是敷教不踰年士习改观以顺天府庠生多淹滞奏广廪增士益感奋继擢河南臬副仍督学政而两河之学者至今思之犹畿内焉擢大理少卿迁都察院佥都御史巡抚畿甸整饬边备上便宜数十言达军王朝相等弄兵公歼灭之以闻赐白金文绮被敕奖励公辞谢曰愿陛下留以待有功其谦让如此未几晋寇据险倡乱官兵不能制　上震怒易抚臣朝议得公者而后可改公巡抚山西合河南兵讨贼公忠义才智先声赫赫不费一矢而俘擒元恶声震晋阳奏□　上欲论功行赏□为憸壬所阻公曰臣职也□□心无愧而巳矣益心勤体国用是三关武事赖以振起寻丁外艰服阕□□□□□□□御史□□□□公叹曰国家须养□□□□□□□□□□□□□□未一徒足以伤浑厚之体非太平之兆也遂条陈时政以义利名□四字悟　人主言甚剀切大学士西樵方公一见录之且曰此确论也公论议侃侃推奖士类不啻口出故一时名流俊彦咸就公谘政讲学至忘其倦癸巳公以台愆为谗人媒孳下诏狱日惟省躬自咎赋诗数十章皆发舒情思有出于得丧忧欣之外者科道不避斧钺论救至遭遣斥公竟免官朝绅莫不为之枙腕云公解组归翛然山水间触物兴怀剩有题咏身虽草野而感时忧道实切耿耿四方驰使问讯者踵至郡邑有疑议得公数语犂然惬当郡守柯公每见敛袵叹曰以公才识吾辈当北面也极推尊之巡浙御史张君重公学行令有司建定斋书院于江东为后学矜式既而山东道御史金君保举天下耆逸忠贤疏公学术政体足以为范俗经世又谓公遇事敢为智克济事屹然一长城吏部诚斋汪公以喜怒阻之后将召用而竟以疾弗起矣时嘉靖丙申八月十有八日也 

　　○都察院右副都御史进阶正议大夫资治尹颖东党公以平□状（张鼎文） 

　　张鼎文 
　　公讳以平字守衡号颖东其先平阳人高祖大老避乱徙禹州生二春二春生顺世为农家顺生易州学正公父也公生有吉征母太淑人梦白鹤绕庭槐乃孕生公先一日土墙罅中水流二口不止公生四岁始能言六岁学正君授以诗辄了大义十三岁入郡庠十六学宪王公勑饩公岁廪寻取入大梁书院读书视如巳子王公以道学倡中原大抵以虚静为宗公得其性命道德之传遂抗志古人阔视天下穷深极微慨然有求道之志然而去举业远矣学正君取古今书令熟诵之反求六经大参藩马公纪勤学强记与太淑人中表之亲公同研席夙夜讨习博综精诣计所读牛马胜载繇是文思日进课试所作至今人传诵之弱冠就婚阳曲有异人相遇公署预言公名位与寿甚异二十二以尚书中河南乡举正德甲戌第进士授户部广西司主事管仓淮安饷事清简日与诸生讲学论文东南高士多从游者时阉宦用事公屡干其怒太仓巨阉李□干没粮储公发其事反入奏　武宗□□□□□□□□劝之起改御马监收钱又革诸阉分例宝坻解红花子每一石□□银六七钱例须出银二十四两公令解户收纳本色诸阉不收别以酒肉胎金馈公公却之知公欲奏惧乃肯收揽头者势家人积年罔利亏国损民东厂太监张锐之甥郭金钱宁之仆胡泰共骗元城解户银不纳公如例监追变产锐宁怒使三校日夜踪迹公户书恐令赴锐宁谢罪公不往竟亦不害田某者除夕投金于公与罗主事英家上书其名翼日公集官吏比较呼名至田某笞之责付领回其后罗卒被中人始服公有见　武宗新收家将朱干等六百名直入台基厂取马草去公禁之责发兵马司狱提督太监江彬面奏上朱干率数十人执公至豹房彬又奏上　上方寝语曰小事放他罢日昳一巨阉传旨这官且回明日听候发落闭门待罪三日事寝改差浙江监兑阁老杨邃庵太宰乔白岩皆欲调公吏部不果癸未冬补陜西司员外尚书孙九峰侍郎秦凤山皆雅尚文学一切章奏皆令公代草升浙江司郎中调云司札公兼管本科有十三司奏疏俱令本官代代作有虽经呈堂文义未当径自改定不必禀白之□疏入内□□□□□□手公奏将揽头改作商人山东河南北直隶钱粮到部照时估价量增脚费□令召商纳完方给银两部粮官给以本部变卖官房与居是年三省积剩银三万二千南京光禄酝造劳费无数公奏改北京乙酉京畿大侵死者枕籍于路公题请发太仓粳米六万石粟米八万石照原价令主事五人会同五城御史变卖又令蜡烛旛竿二寺每日添米三石作糜食乞人之无名籍者其本处人收入顺天府养济院衣食之麦熟停止京师米价顿减全活甚众园计亦不失原额大司徒秦公叹曰尔才十倍金不能及至今会府庶事遵公遗法者甚多不知其作于公也吏部拟以提学外补秦公留之曰金老矣部事全赖此官整理疏上中止丙戌春拟升光禄少卿秦公亟为公喜公曰往见宋少卿以鸽卵不备为内臣窘辱某不能为也秦公唶曰金昔在此十一年求之不得尔乃薄之邪冢宰廖公招公相见公避嫌不往廖益重公拟以四品京堂为内阁张罗峰所夺补浙江温处兵备副使温州有妖狝能惑人公至狝遽去以廪米易畦蔬县驿菜果一无所受官□中一鱼不食清节□养贪污者望风遯去温处军□□乃因□□□□□□教场中树旗帜为乱縳□人歹桀之曰杀某官矣公独行撤卫徐往谕之晓以恩信屏人不疑众皆首伏惩其魁桀即日解散倭夷雠杀为地方患获海贼五百人宪臣欲以为功喜谓公曰我列公功以闻于朝例当封侯如信国公故事公讯其为海中渔樵为贼所掠悉纵之曰杀无辜以幸赏吾不为也鴈荡诸山在其境内公往来登眺缓带觞咏漫兴之作与名山争奇升参政分守两浙常以政暇访求鸿儒畯生讲学谈道为两浙名士录鼎文时为博士弟子滥厕姓名称小友山人野衲苟擅骚雅必诣公门闽浙诗人郑继之方豪东鲁殷云霄关中孙一元及僧雪江辈赓和篇什为一时胜会风流文雅不颛颛于刑名钱谷间升广西按察使未行升浙江右布政使寻转左公在浙既久熟知浙东西户口田赋土宜民情以一省之事直任于巳甸宣之外摘发奸伏甄拔才能修饬废坠整练军实便宜可为者虽越职侵人皆所不避人亦不敢尤甲午文武二举提调场屋贡举一一得人程文皆由公裁定为各省之冠推升巡抚昔尝劝同僚为方伯者令乞卿寺同僚以为轻之公乃托人自乞卿寺升太仆卿马政废弛印烙季报虚文而巳公为卿按故实察岁息督逋负清□费岁俵必式牧种必存　国家藏兵于民之制渐复其□未几□都察院右副都御史巡无顺永蓟州以边务为急□□要害起亭障偫刍粮谨烽燧条陈战守胜败之要□求利害以为御戎长久之策所难制者属夷三卫与虏为援至是亦与虏言公在镇不可动故虽未尝与虏争一镞之利而内抚军民外威夷狄屹然长城镇钥在公□公又内修保甲之法禁银矿之利悉条所部□敝者百余事表劾官属之清勤奸赃耎弱者数十人威棱大着北鄙以安长夏蓟州遵化大疫疫者不肯服药得则汗出而解民□取□于百里之外大如斗者比还如茧公为凿窖藏更教之医药饥者赈之死者埋之境内清谧公从容往来边镇民物颙徯忻忻自得山川草木皆有生意时　世宗皇帝巡游天寿山屡过沙河等处周览工作知公用心每每称善于是内台缺人铨叙巳定特旨取公恊理院事有蒋伦者　兴献皇太后之侄兄弟争爵诬以内乱伦木讷不能辩或欲阿太后意坐伦以死公讯得其实叹曰此与汉冯太后女弟事何异今　太后仁圣非传太后比我等亦不为中谒者立出之他事亦多平反　世宗皇帝往往嘉悦独柄臣夏言恶公不屈郭勋尝嘱公袭军职不许又为太仆时问其家人军罪并从中阻　世宗皇帝明见不惑两疏乞休俱荷　温旨乙亥扈从　圣驾南巡往返八千里尝在左右咨问不少是年风雷之变击　睿皇帝庙主廷议令三品巳上自陈公陈辞特恳始得致仕中心喜悦如出深渊登平陆矣其后言勋皆以诛死或者谓其嫉贤之报公归时年未五十家居三十四年优游田里权门要津不通一字或有言公于朝者时宰谓之曰人各有志何苦相逼其它人亦幸公自重不复征用太监黄锦与公旧知南行过公许以起用及北归再过公闾不复出接公语人曰刀锯之余荐天下豪杰司马子长之所耻也元稹晚依阉宦而得相岂如白居易之为全节邪□外台谏前后荐举二十二疏公若罔闻亦有大臣以书劝公起者公反劝其归既而大臣者被谴服公高识又有荐公可属大事者当暑见邸报寒色凛容见于颜面其避名崇退如此然于　朝廷大事则眷□有怀咨咨不巳识者谓其为大臣之道少得养心□神之力遇事每有先知人以为神凡所营为刻日□□风雨骤集赴人之急排难解纷如拯溺捄焚寝食不暇亲友依公致富厚脱险难者不可胜计人不知恩出于公公亦不知恩出于巳或有公未殁而先背负者古今恒态公惟一笑而巳 

　　○左副都御史周公煦墓志铭（王学夔） 

　　王学夔 
　　公讳煦字启和号弓冈姓周氏源出吉水公父讳梯云卒之四十六日公始生许淑人年纔十九即厉节孀居公方年六岁颖异绝人弱冠文名动邑庠弘治甲子领乡荐许淑人疾公侍衣不解带祈以身代迨卒号泣几绝敛葬咸如礼在禫不御酒肉食必哭曰吾母苦孤孀夫或少寿逮吾禄养兹弃背柰何所以忍死者茕茕一身尔又哭宗戚乡里咸悲之知其纯孝也正德辛巳登进士即疏淑人贞节于　朝淑人终年四十九或疑格于例　上特俞赐旌亦公之孝孚于人非偶得也随授行人奉使惟谨三年授监察御史清戎云贵适土夷犯顺逼云南会城时廵抚阙公檄总镇三司长守巡指画方略一时讨平事闻　玺书奖励有白金文绮之锡于是才名益着寻刷南都卷既毕事例不再按掌院诚斋汪公复以东广烦之行曰吾送福星入广也时海盗方熄军饷日耗公益彰风采乃厘旧弊裁革殆尽驿递之供应必出于官民壮之召募必精其选徭役之均解课之究皆余所尝亲奉而酌行者真名御史也未代升大理寺丞转少卿狱无大小悉心推详多所平反人服其公明历都察院左右佥都左右副都御史七年风节如一日尝署院事适权贵犯悖事下院公直任无挠狱词出公手或危之竟得俞允尝与议　诏狱缘情以申律人服其伉四经内外考察赞益弘多两推刑侍　圣心难其代再乞休获温旨慰留公之卓卓时望而当　上心如此嘉靖二十四年三月以疾卒于官公忠信孝友痛许淑人抱节以没在贵显时衣食少涉甘美者即流涕却之曰吾母未尝享此也着三穷图备述先世孤苦所以有今日士夫哀挽盈卷岁时祭享必斋戒可以征纯孝矣 

　　○都察院右副都御史秦公钺墓志铭（王镕） 

　　王镕 
　　公讳钺字懋功别号屿湖宋丞相叶梦鼎之后世居余姚之梅川公少负器识长益英敏勤问学自通籍时巳有用世之志静斋公奇之曰是非凡子匹也正德癸酉与从叔濮州守吉从弟吉安守金同领浙江乡荐人称其盛甲戌登进士第授湖广攸县知县比直岁凶民力且竭逋负繁多寇盗出没公莅之缓催科勤抚字缮垣墉简士伍民生乐业赋充而盗亦息时廵抚中丞凤山秦公金甫平苗夷檄公纪验功次精核有条凤山因鉴识知公当大受也丁丑擢江西道监察御史辄以风采着闻不避权势知无不言贵戚近侍咸严之嘉靖壬午巡两淮盐政务去奸弊余积甚伙克助均输乙酉巡按江西监试事选拔多名士罗念庵洪先吴筠泉山其人也丁亥升山东按察司副使整饬徐州兵备寻丁外艰服阕补江西九江兵备壬辰升山东布政司右参政癸巳升按察使所至有政绩得宪体甲午升右布政使综理钱谷明洁不爽输解出纳批答无滞时庙建方兴下工部议取□□□公以□□繁多恐竭民用乃尽阅郡邑存贮赎锾以充其需白于巡抚平田管公楫初犹豫然亦署行会京兆尹颐庵张公汉亦请开府库罢征求疏入得允平田乃服公练达动中机宜誉望日起乙未升江西左布政使未任擢都察院右副都御史奉勑巡抚江西揽大纲广慈惠简练兵马充实边储遇僚属以礼莅胥吏以严赈恤多方则奏留南粮全活民命申报详瑞则废阁不问母涉逢迎士庶允孚境内大治桂洲夏公尝谓十郡销兵九江渡虎非溢美也丁酉　上简命佐理院事适外官考察之期大宰松□许公赞务惜人才大中丞浚川王公廷相务核治行两调停之每恊舆论无失人者缘以不阿时好言者妄加论列公不辨引疾求退　上览疏久之乃可其奏遂得养病南还卜筑吴山之麓优游泉石不复谈时事己亥冬乃还故里重建家庙庚子丁内艰哀劳过常忽构末疾乃嘱其子孙曰吾才智蹇浅赖祖宗积德叨至此分愿足矣况五十不为夭吾巳过之岂复遗恨言讫而逝年五十有九公长身伟貌丰格标异立论侃侃襟度豁如也事父母恭谨静斋公足疾拊摩调护躬任其劳太淑人迎养都下惋愉备至又上疏终养虽不克遂其□笃矣为文淳古以辨慱济之居官整饬备明治要百务纷集移时而制其才识过人远甚长男宗孺淮府右长史次宗道山东布政司右参议嘉靖二十九年勑祭葬 

　　○都察院右副都御史沈公教行状（王镕） 

　　王镕 
　　按沈氏谱公家自唐宋以来世居县治之西簪缨相继载于戴九龄文集可稽也公讳教字敬夫别号平墅自幼聪敏过人所在亲师取友辄擅文名甫冠以儒士领正德丁卯乡荐游太学甲戌赐同进士出身授丰城知县丰巨邑也民俭而讼复为宁藩所扰不良于治公至而振肃之藩府敛迹民人革化才继母囏仅官四十余日而归邑人纪循良于志焉丁丑服阕补安庆桐城值宁藩不轨王师蹂躏公内供粮饷外整于城贼锋旋挫寻西返而就擒郡邑获全　武宗毅皇帝南巡　慈寿皇太后北上夫役供给之繁重与权幸需索当路诸公括应天六郡之役咸隶诸公公蹇蹇匪躬事皆克济故大司马王公宪大司空李公充嗣交章疏公之劳赉赏有加置学田以作士省邮役以惠民善政善教侍御方公克勒石作祠寻征为陜西道监察御史初巡蓟北再按滇南维时土酋安铨凤朝文相继叛逆郡邑失守中外骚动廑　皇上南顾之忧公以身任之提督三军躬冒矢石赈给军储不避擅发之议故能百司用命一鼓气张而巨贼授首奏凯玺书褒美白金彩币先后再锡晋陟宪副勑抚荆襄流民以赴艰不赴嘉靖甲午仍以□副清戎闽中丙申转太参督江右粮税巡抚荐剡有云清戎也而兼督乎学校引进善类八闽豪杰之并兴督税也而兼弭乎寇盗扫荡巢穴鄱阳逋寇之迸迹是虽当路推重倚任之专而公之文事武备诚有不可诬者声实蔚隆动当宁拊髀之思比岁而迁扬历中外丁酉总宪贵阳戊戌右辖黔南乙亥转山东左辖辛丑陟光禄卿壬寅晋今职右副都御史入院佐理而典司政本也嗟夫士君子幼学壮行上不负天子下不负所学如我公者其无愧矣公之立朝謇谔不阿知者是之不知者嫉之居言路也议大礼而抗忤宰辅某被系北司而几死以故滇南不世之绩仅得外补居方伯也革余赋而取怒中丞某捏疏诬谤而无忌竟成比党不世之仇终中其毒然人胜者其变也天胜者其常也公之屡历宦途几四十年随其所至人咸纪颂功德至肖像立祠则诬公者多见其不知量巳公待命南归即构宝恩楼奉勑诰玺书于其中吉月朝服北向稽首非公事不履城府方论定而将大用之竟病消渴不起呜呼天也臧氏何尤年六十有三平生著述有风化录戎政录巡东漫纪巡南杂咏行于□ 

　　○都察院左副都御史少峰商公大节墓志铭（聂豹） 

　　聂豹 
　　嘉靖癸丑七月二十八日左副都御史少峰商公卒于大司寇狱又明年甲寅归葬于承天又五年厥□祚等始克缄状谒予铭公讳大节字孟坚号少峰其先世居荆门潜江县之夏东乡元季避兵迁安陆州州今升为府五世祖汝才生思敬思敬生义中永乐庚子乡试经魁义生汝霖汝霖生盈盈公之考也正德癸酉以春秋中湖广乡试再上春官不第遂领教洛阳读书笃行以身先士六年而教成乡试中式七人中会试者七人前此未有也嘉靖元年应山东主考之聘癸未成进士出令吾丰丰法弛难治公至执远乡逋顽一二人棰之死狱有连系数年疑而不决者立决之剧贼某等祖孙父子世济其恶刧财杀人白昼无忌公设法擒捕殆尽丰旧无城闽广之寇窥掠无巳公曰无城无民辛未之变死者万人是可以不监乎乃孚号邑之义士百人为倡谕以大义千人响应程力出赀不五月而城成宣教练武赈饥抚流政通人和盗戢民安谕荐交上以治行考最　天子赐勑奖之进阶文林郎封父如其官母太孺人寻召补兵科给事中风裁峻凝不避强贵七年戊子□□主试云贵八年勘事江右以外艰家居比满接丁□忧哀毁骨立祠墓胼胝之劳身亲为之清上世之坟修合族之祠尊祖敬宗孝思足称嘉靖十六年起复以例降盐城县丞寻迁国子监丞历刑部郎中十九年升广东佥事整饬高肇等处地方戢暴设险控制猺獞仍遣其子弟习礼于学宫□年而变夷俗功德碑具在可考也适海南黎叛公奉檄公哨凌水捣其巢峒累级千余张总督净峰上其功领赏加俸进山东督运参议巳又升河南巡河副使巳又升山东参政历按察使寻升都察院右佥都御史巡抚保定赞理军务兼提督紫荆等关选将练兵以戒不虞公又逆知北虏内侵之衅以故屡上崇重根本拱护京师之疏庚戌夏召入内台八月虏大举薄京师甚急奉　上命督公卿巡视九门疏又屡上一曰固守关厢以安重地一曰一事权肃号令以肃军威一曰急杀叛贼以救生灵一曰安插内移军民以免饥饿而悬重赏招忠勇以固根本尤疏内所致意是时逆鸾以公急杀乱贼之语意有所指衔之入骨葢鸾尝阴遣家丁时义潜入虏营勾引入寇庚戌之变鸾独引兵入援　主上嘉其在各镇先予锡骈繁巳又总□京营之命怙宠作威势焰熏天斥叱公卿至有不敢仰视者公义形于色独不为下鸾乃奉命升公左副都御史经略京城内外招募义勇四千人别为一军训练鼓舞军声大振鸾益忌之乃奏命公画地分守而以离城二十里之内为公信地葢公奉命经略特为京城设也乃城外二十里之地俱分以属之葢欲以是穽公也公愤然曰不发其奸而死于逆人之手无名也遂抗疏数其罪忤旨下狱麾下将领数百人相率诣阙愬冤请以身代一时未遽允然巳谅公无他矣无何华人自虏逃回者言逆鸾勾引乱华之秘鸾知祸在旦夕乃忿恚疽发背死竟以勾虏剉尸赤族　上于是怜公忠义将释之乃遽卒于狱棺衾含敛皆得以礼襄事陆都督东湖推广德意寔主之而公卿以下咸缟素抚棺哭赙赠以百计而予亦得从诸公后可谓生荣死哀者矣平生忼慨负奇气忠信孝友得之天性而问学则以砥砺名节忠义为本遇事英发不肯以天下第一等事让他人故自其作教作县司谏刑扬历藩臬巡抚畿甸总宪内台风裁勋誉卓乎出士人表也 

　　○副都御史前廵按浙江监察御史庞公尚鹏□ 祠碑（张元抃） 

　　张元抃 
　　天顺间朱御史英所疏行两役法籍县民分为十年而统于坊里之长每一坊一里长率十人令民按丁若田五年而率钱与长为吏办公私费坊主宴里主馈曰甲首钱又五年而长率民诣县□审诸役曰均徭岁环逓以为常葢五年而一用民也时颇称便其后吏肆而长饕所云甲省钱有一贫男子出白金四五两者即富者按田而率有如亩满千金不数百不巳于是贫者走徙往往以钱累其长富者不免诡其亩以迯役至若均徭一不幸得馆库或□盐诸役其在榜中顾役直不过七八金富民承之则诛攫百出不数百金亦不巳又不幸富者兼得两重役贫者或分得十之一二则身家亦破碎平生构聚至百千朝居而暮空贫者至不有其妻子与笼鸡栅豕互牵引鬻市中相聚以哭邑里郊墟色憯憯若在冬秋于是每书榜则老胥黠史巧播弄以网贿与诡者相唇齿而民之病极矣今右副都御史南海庞公尚鹏旧为御史来按浙其因革夺予悉扫故常知前两役为□既大且久乃一破其法一□□调剂官百所需费□□顾役不缩不盈与民之丁土相厘合凡丁一田□□率出若干钱与秋租岁并输于邑吏明年百所费与所役亦岁出库中钱择其人掌之且买且顾又刻帖人给一纸令晓然无所谓甲首钱长不得滥索无均役富者亦不入馆库役最重且苦若盐捕等者不得勒富者募而且岁翰每丁不踰二十分眇细易办受诡者不得行胥史无所用其播弄葢自诏下行之至今农始知贵田而柜担而食者亦重去其七闾□熙熙畧始苏息然既十余年矣诸父老子弟乃始□金构屋以祠公而属石上言于余何晚耶诘之则相倾以对曰公亦知永州事乎柳大夫将夺蒋氏之蛇而复其赋蒋氏出涕汪然者以蛇之毒人不若赋法之毒人甚也今庞公易两役为条鞭是出我水火加之袵席顷者闻且将夺我袵席而复之水火其毒于蛇也倍几予曰诚若是则若等之言众言也予言者　人之言也众言也者能致于闻者也予一人言也而又言于石是不能致于闻者也诸父老更进曰急父母之病者医药不巳也而兼事于祷甚则且糜股上肉又安问祷祠之不如医药哉噫□□□□□□予又奚爱丁喙 

　

　　都察院三（佥都御史） 

　　◆佥都御史 

　　佥都御史凌公汉传（朱睦木挈） 
　　佥都御史程公本立传（戚元佐） 
　　右佥都御史鲁公穆传 
　　维风编 
　　佥都御史祝公暹传（李濂） 
　　都察院左佥都御史左鼎传 
　　中宪大夫都察院右佥都御史文公森行状（文征明） 
　　都察院右佥都御史胡公东（颜鲸） 
　　赵中丞方泉先生镗传（丁元复） 

　　○佥都御史凌公汉传（朱睦木挈） 

　　朱睦木挈 
　　凌汉字斗南原武人也洪武十七年以明经举至京师献乌鹊论　上善之擢司经局正字未几出知会稽县以事逮系久不决会浙江按察使陶晟入觐上知汉无罪为晟所淹命还释之与偕来既至拜监察御史巡按陜西疏陜西民病数事且言古人谓大夫出疆可有以安国家利社稷者专之可也臣窃以为在春秋战国则可在今大一统则不可苟许其专恐启大臣擅权之渐　上善之召其子赐钞二百锭衣一袭及还京师有德汉者遇诸涂邀汉饮厚报以金汉曰子罪当尔律有定法非我私子酒可饮金不可受　上闻之嘉叹擢汉为右都御史时詹徽为左都御史论议数不合每面折徽徽衔之奏遣按事苏松因嗾御史桂满劾其失职左迁刑部侍郎未几命署吏部数月改礼部又数月　上悯其衰令归田里汉叩头曰臣愿生居京都死葬京土　上许之命居于私第岁余徽诛起为左赞善又岁余复拜右佥都御史寻令致仕汉入辞　上问先赐归不行今归□也对曰先詹徽在臣有后忧今徽伏诛臣无忧故敢归尔汉有治才且刚方不屈故时人多忌之云 
　　论曰明兴之初取材有四曰荐举曰岁贡曰举人曰进士葢未之有轩轾也当是时疮痍甫平法令明核士罕乐进取往往搜之岩泽而贡之诸所黜陟多出自　上裁而时以荐起家者十之八九于是有明经方正贤良孝廉之称科目犹未重也其后海内无事农服旧疆士稍稍修铅椠之业应会者彬彬至矣是以辟荐渐少而进士之□浊重葢治久文盛亦势使然也尝考　国朝以事功称者多由荐举如凌公辈是也至于岁贡乡举尤显著葢不可胜数矣正德以来匪惟荐举不用即贡举者尠登三事而事功乃不逮此非忘本取末之效邪于戏风俗欲其淳美教化欲其昭明四途之制必不可阙矣 

　　○佥都御史程公本立传（戚元佐） 

　　戚元佐 
　　公名本立字原道桐乡人其先徙自伊川少负太□居常念圣贤亦人耳人可学而至即世俗以训诂藻绘而穷心计以狥吾耻之不为也于是闻金华朱克修先生固端士乃就学焉所造弥笃当是时元季溷浊乱君横政相属不可捄正遂避居凤凰溪上题其门曰巽隐欲以孤遁无名为务终身丘园以快其志云　高皇帝肇新正统延揽贤士无虚日洪武丙辰公以明经秀才荐为秦王府引礼见　上奉天门赐厩马楮币后改周王府在国危行不诡随以媚贵戚巳而株累谪云南马龙他甸长官司吏目会死可伐 
【 人名】 煽诱缅甸百夷作乱南诏大扰公单骑入山谕之诸夷感悟归顺戊辰复叛西平侯沐英讨平之既平英谓布政使张紞曰夷性变诈百相向也百相背也其服不足恃此其属非有人以制之则行盗侵驱何岁不有非本立往为守御恐不可于是以公为守御公既被命仰天誓曰滇南一方民命属我我当以死保之乃暑雨跋踄艰阻周行楚雄姚安大理鹤庆丽江永昌诸路勤劳抚辑束以情信凡九载治化□洽夷俗晏然语自□□□立功六诏者公为称首□士董伦府尹向瑶荐公学行宜在　帝左右乃征入翰林纂修　高庙实录未几擢左佥都御史建文三年坐郊祀失扈从左迁江右按察副使以纂修未竣未行时靖难兵至公与吏部尚书张紞辈俱自尽紞前右政使也有司以死难臣籍其家家无遗赀时称清御史有巽隐集行于世 

　　○右佥都御史鲁公穆传 

　　都察院右佥都御史鲁穆字希文浙江天台县□□乐丙戌进士拜福建道监察御史执法无私时　太宗巡幸北京　仁宗监国穆屡上封事以敢言称升福建按察司佥事瘗露骸之无后毁淫祠之不经者泉州进士调官广西富民林肆慕民妻少美乃鸩役其夫而纳之其族人诉于官所司俱通肆赂反罪诉者穆廉得其情遂正肆罪富民周允文无后以侄继之晚而妾生子因析赀与侄以子及产托之周死侄谬言子非叔出逐之妾诉其故穆乃密处其子于羣儿中历试诸父老咸指是儿状类周遂归其产其余理冤绳奸多类此民因目之曰鲁铁面正统改元膺大臣荐授都察院右佥都御史命捕蝗于大名诸郡正统二年六月还京以疾卒遣官谕祭给舟归其丧穆为人刚方廉介始终不渝历仕中外二十年被服如寒士卒之日殆无无以为敛同朝卿士咸赙助之穆初被荐入院工部尚书□中见其萧然助以器用穆悉却之及卒中复具棺衾敛焉以穆之行可重也子崇志为吏科给事中升南京太仆寺少卿 

　　○维风编 

　　天台鲁中丞穆登进士后还乡杜门读书绝迹□□嗣戒行还京有司具腆赆赠之固辞弗受或曰行以赆礼也柰何拒之鲁公曰筮仕之始未有分毫益于乡里而先厉之忍乎嗣拜监察御史寻擢福建佥事摧抑豪右无所顾避文敏时执政家人有犯者亦不少贷文敏以为贤特荐于　宣庙遂拜佥都御史鲁公历仕二十余年家无余赀被服如寒士卒之日家无以殓赖诸公卿赙始克襄事迹公终始若此于文敏之知可谓亡负矣 
　　论曰鲁公初第时即不忍厉其梓里如此其衷笃其识远哉嗣刘忠宣发解时台司檄有司佐赆公念里中阻饥恳辞之心与鲁公同穷视其所不取达可知巳鲁公佥闽臬时法绳执政之家亦不少贷刚正不阿其自立者素也乃文敏故以为贤特荐之　宣庙此与文定之荐范令同前辈之为国为民无以有巳如此按鲁范两公皆天台人人谓台人多峥嵘有节槩其风自昔巳然耶 

　　○佥都御史祝公暹传（李濂） 

　　李濂 
　　祝公暹字孟昭河南祥符人曾祖秀元国史编修祖天祥江西路总管父德铭隐居弗仕以公贵累赠中顺大夫都察院右佥都御史公生而秀异好学弗倦治尚书为郡学诸生之冠领永乐癸卯乡荐宣德癸丑登进士第正统改元拜户部主事时酋虏朵儿只伯寇西宁朝廷遣将击之廷臣荐公材略可任特命公督理粮运处置有方饷弗告匮只伯就擒公之功居多未几父殁守制还汴既免丧补工部主事居亡何复调刑部公明刑慎狱罔讫威富听谳多所平反声称籍甚九载考绩擢员外郎锡之诰命阶奉直大夫封及其亲寻擢郎中戊辰闽寇邓茂七作乱攻陷城邑势甚猖獗　上命左都督刘聚充总兵官往征而右佥都御史张公楷寔监其军久之不捷　朝议汹汹　上复命刑部尚书金公濂参赞军务率京营精兵暨江西浙江等处大军刻期会剿舆论咸推公才望宜用之于军旅　上命公综理军务随师以行公料敌制胜多所裨益明年己巳斩茂七传首阙下谕公行赏擢公都察院右佥都御史理院事适北虏也先犯京师　景皇帝即位念保定等府为畿辅要地勑公往守其城公画策防守有障御之功士□□按堵如故会虏遁去　上赐彩币白金以旌嘉□复予诰命进中顺大夫推赠其亲如巳官用表忠勤壬申　英庙复辟益励精图治百度维新乃简拔才俊布列庶位甚眷注于公而公以疾在告召还京师就医调摄竟不起时天顺改元八月也得年五十有八　上闻讣震悼乃遣谕祭造茔域皆异数也公位不满德用不尽才君子惜之使天假之年逢时柄用必有大施为以显于斯世民之大幸也顾仕止佥都御史而殁且绝其嗣冥冥颢苍于是乎不可知云 
　　论曰吾邑祝公之殁也殆百年家世衰微其遗事莫有传者余雅慕公之为人欲为之立传询其履历政迹仅见一统志所载大略而巳嘉靖丙戌余免官归汴弗揣寡闇惓惓以表章乡贤为巳任数向其家求之弗可得壬寅秋七月邂逅乡进士陆生柬属其访之越数日陆生走告曰昨闻祝公茔域中有墓表刻石窃意必悉其平生亟策驴造其下而刻石为土所瘗乃假锸掘穵尽露其刻而剔壤读之于是祝公之履历政迹槩可考见时秋暑孔炽陆生立日中钞录以归其好古怀贤之志可谓笃巳余拜受披览如获拱璧遂檃括其事而为之作传如右 

　　○都察院左佥都御史左鼎传 

　　都察院左佥都御史左鼎字周器江西永新县人幼颖悟读书辄能通大旨正统壬戌进士擢监察御史出巡山西时北虏寇边鼎即为战守计虏知有备遂引去巳而虏请和鼎上章言可战不可和景泰中山东河南岁歉命鼎巡视所至劳来赈恤民赖以安比还疏陈裕财用五事又言修政弭灾十事皆切时宜七年擢广东布政司参政未抵任天顺初召还拜左佥都御史天顺二年正月卒鼎居官清慎公勤卓有时誉惜其召还也藉权贵以进士论不满焉 

　　○中宪大夫都察院右佥都御史文公森行状（文征明） 

　　文征明 
　　文氏姬姓裔出西汉成都守翁始者姓于蜀后唐庄宗帐前指使轻车都尉讳时者自成都徙庐陵传十一世至宋宣教郎宝实与丞相天祥同所出宝官衡州教授子孙因家衡山至镇远府君俊卿仕元季为湖广管军都元帅佩金虎符镇武昌生六子长定开入国朝为荆州左卫千户赐名添龙次定聪侍　高皇帝为散骑舍人后赘为都指挥蔡本壻从之苏州遂为长洲人散骑府君次子惠字孟仁公之祖考也考讳洪字功大仕为涞水县学教谕累赠南京太仆寺少卿少卿公娶陈安人生先君温州府君讳林继娶顾恭人寔始生公公讳森字宗严随少卿公宦涞水受易于家庭少卿公致仕归卒于家公年甫十八自奋于学诵读穷日夜不休下笔为程文隽发蹈厉不为时俗陈烂语选为县学生稍试不利即屏居学宫益事研究三年不辄归成化丙午遂中应天乡试明年丁未中礼部试赐同进士出身又明年戊申　孝宗皇帝登极改元弘治诏谕天下公奉使历山东凤阳扬州庐淮诸郡寻以纂修　宪宗皇帝实录奉使□访浙江事竣以病予告还弘治四年辛亥起告赴部授河间府沧州庆云县知县庆云地瘠民穷属岁大旱公至首召父老问民所痴苦咸曰岁旱民穷而督赋益急民亡且尽公曰而来吾且食尔无忧赋也即阅狱有以逋赋系者立纵遣之乃上疏乞免田租户部以抚按无奏不报公疏再上语加切卒免其半既而请赈于上官令列户给之户不过五斗公曰户有小大槩给不均给之当以口赋或以忤上官怵公公不顾按籍占数计口而发仍禁所司不得杂糠粃以给由是民被实惠而上官亦不以为迕会开兴济河役民甚众公曰民饥且死何以出役走白于郡得减役视他县独得不扰郡又役之治道公亦白而遣之境故高旧无渠堰民视雨泽以田一遇旱则束手待槁公教民相地凿塘蓄水以备旱而涝则泄之每行视野中屏骑却葢亲履塍亩持食一橐茗一器或当食不及顿次便憩树下昏旦出入暴风日中面焦且裂弗为止而虔于祷祠曰靡神不索荒政之一事也因立八蜡祠修复龙王庙修筑社稷县厉诸坛而尽毁诸淫祠俗有所谓打旱魃者岁旱则聚恶少□□瘗尸墓而□之或执产妇被发坐而沃之曰淋旱魃公谕之曰在法发冢邪巫皆重辟若曹柰□□之因严为禁绝县尝有蝗患公捕得辄瘗而藏之或问故公曰野无青草异时何以自明既而　朝廷累遣使行验民赖是免赋而他县无验坐累者比比雅重学校稍暇即诣学宫与诸生讲解示以法程里社设学以教乡民子弟导以孝友而劝相之有徐文亮者数世同居为表其宅里他贞孝有迹被旌与可旌而旌未及者咸劳以金帛抚其孤嫠尝出闻有夜织者旦召其夫而劳之县民故惰至是多劝而勒县有养济院而无庐舍为构屋四十余楹具井釜给薪爨哺被以时不令失所县比不登民流户减而额养孳生马如故公上疏极言不均之弊下兵部参会众议得通融均给县隶沧州州每役县民为斗级弓手夫皂之属流佣转输旷日烦费民甚苦之公曰县虽隶州然各有分土州安得扰县之民白于监司罢之仍请下傍县皆得视庆云癸丑丁吕恭人忧丁巳服除改山东兖州府郓城县郓城地雄民犷徤而喜讦公至縳奸人数辈投戍边徼一时宿蠹为清豪猾敛戢不敢肆县有德土府庄田岁输子粒至府府官校每虐苦之至以铁絙絷厩下榜笞之或卖所乘驴马不足偿公言于监司请自输于长史不可则为征取□于公俾官校自取民得无扰会有诏减明年田租而王府征输如故公亟言于巡抚大臣得减输如诏旨因疏于朝极言王庄之扰不报富民缘边储出内为奸利公列椟庭下令输者书月日里甲姓名并所输自投椟中遏富民不得近又上供岁帛不问里甲大小及民贫富槩征之胥徒复渔取其中公以九则占数而赋其直俾占帛以输所省十五而输复有羡民咸便之境有西裹河旧通漕运岁发浚卒专官领之及筑黄陵冈上流因罢专官而供调如故公请罢之所司不可公曰上流既筑则河不必浚管河官既罢则卒不必设所司不能屈卒罢之县城久圯而隍堙不能蓄水紏工缮浚二旬而毕去城一舍有障水堤绵十余里亦久就废及是亦修复之又于堤口聚土以遏水冲凡所为兴革利害无所不尽而崇奖风俗激昂士类悉如庆云庆云倚山海而临漕渠广远无防而郓有梁山之险又当东平汶上寿张之冲皆号多盗盗白日遮刼不可迹公所至置民兵什五分曹更逻约遇盗并力掩捕而高悬赏格以劝劳之故□出境内无□□□□□□□刼盗公读檄默记其失物他日获盗遽诘之曰尔前盗某物安在盗骇愕即吐实果前刼郡中者葢郡与真保定比瓖盗出没于此公识其方言耳有窃人瓢粟邂逅其妻杀之求盗不得或得瓢于张乙土榻中执张至不承曰此故乙瓢也公诏其妻至杂数瓢令识之妻遑错莫能举乙瓢也遂引伏郓有赵小老儿者尝邂逅一僧知其盗也詈而逐之既而他盗以僧言诬赵为橐盗者公使赵青衣杂羣皂中问盗识赵否曰识之曰羣皂中亦有烦赵者乎曰无也公曰果汝妄耳因释赵不问先是隶卒摄逮乡民畏渔苛往往逃匿不时得公受牒辄判牒尾令自持以往无不即至故事州县圉夫卒用富人以便供需公特简下户充之皂则以邻县互易如制一切苞苴不得蹐门尝自噉粝食每岁俭辄停俸入家人或不能具饔飱以为常在郓三年巡抚使者交荐其才可大用十四年辛酉召拜浙江道监察御史会吏部缺尚书大臣有夤缘求进者公疏力论之因举宜为吏部尚书疏刘大夏周经以进时营进者甚锐且有力或从中酝酿之谓是专擅选法非所宜言遂下诏狱赖　上仁明笞而不问十五年壬戌奉命榷木卢沟桥随事错综不先为程期而不失常度召车徒给以符验数勾稽限不得与门□□隶卒无牟大利富商大贾往往诡数规免或挟势家为奸利公验税如制一切私书禁弗为通寻监光禄寺尤多绪正十六年癸亥奉诏河南清军伍既至命所司各陈利病而兴除之故事疏补士伍多株连往往民不胜扰公惟稽赤籍非缺伍不辄追有匿丁壮而以缺伍言者悉捕至抵罪弊为之清会疾作上疏乞告明年甲子还吴阅二年丙寅改元正德逆瑾擅权用例致仕庚午更化再起为河南道监察御史推掌三法司事寻奉诏照刷在京五府六部各衙门文卷正德七年辛未考绩进阶文林郎明年壬申升南京太仆寺少卿于时民方苦科驹卖驹征银及追陪倒死诸弊政公移文诸属条列古今厩牧之法与今之利病所宜兴革者太略言今日马政除补足种马之外上之所须独备用一事而巳岂有科卖征解诸扰民之令哉柰何有司沿故习而惮改革以失事机援例变卖之文属于途听民自便之条束于合妄传点视而使期集之不暇虚称拘刷以示科需之有名是致一牝常随两驹三驹之多而不驹或养三年四年之久羣医牙贩则请卖驹于官以谋挠法吏书库役则请收银于官以遂巳私不知官卖之际多估则买者陪贩而厩牧愈受其殃少估则卖者亏损而市井共饕其利负欠或遭势豪之手征求难免捶楚之刑甚而官吏私相贸易而马于是乎并去矣此卖驹于官之弊也官收之时法重有秤头之积出较阅有火耗之羡余券票有纸笔之需伺候通搀先之赂甚至上下转相交代而利于是乎并失矣此收银于官之弊也况名虽补辏备用而全科并之数实不开除阳虽变卖不堪而倒失亏欠之逋阴加并敛凡所言皆切中当时之弊在太仆三年综核财正下享其利而上蒙其成乙亥考绩赴京道升都察院右佥都御史寻给诰命进阶中宪大夫赠考为南京太仆寺少卿妣顾氏继妣吕氏俱恭人于是公在仕途三十年年五十有五矣会有小疾遂上疏乞休有　旨俾回籍养病是岁正德十二年丙子也越六年辛巳　今上践阼廷臣先后荐公老成可用皆不报又五年为嘉靖乙酉五月以疾卒于正寝寔公所建文山忠烈祠之右公平生忠义自许雅慕文山为人以先世尝与通谱且尝建节吴门有功德于民因言于　朝得列祀典即居建祠□□□□之吴之有文山祠实自公发之也而公竟易箦于此岂偶然哉公为人□悍英发激昂负气义而执法弗挠意见所在必达其志初奉使至凤阳邂逅二贵臣行礼稍不如制一中官尤誖谩公执故事不少降必使引伏乃巳葢其初筮为小官巳能抗捍权要如此及按河南中官刘琅贵横尤甚怀谖侵官无所不至一时藩臬诸臣胁息顺旨莫敢出气公檄有司谓事有统摄法不可奸苟事涉我而移文非我出辄承行必劾弗贷趣令示刘刘为之敛戢其为县时与上官论事亦皆直前不顾或不听必疏论之户部着令下州县验田高下以稽水旱公谓壤有变迁农力不齐胡可一槩限列又欲括县金钱以足上供公亦不可曰与其他日发内帑以救饥馑孰若今日存府库以备缓急皆极疏言之不以有成命但巳既在言路益得尽言然必执大体不为抉摘细碎所言皆明白直致不为回曲其论吏部尚书尤人所难非其人绝不与交晚节益坚定思有所为及　今上收用老成人经中外论荐当路者且次第叙进公而公不待矣公问学精诣而不务博综自少与先温州兄弟自相师友及入仕即从学李文正公所得甚深赋性高朗视一时名家若不足为其论著必法左氏铸词命意精炼峭拔不剧致不巳然不苟作亦不轻以示人人无知者晚岁悉弃不复为曰大丈夫乃复区区估毕间耶其意欲以功业自见属正德多故又不能随时俯仰遂以盛年弃官家居其意葢有待也而岂意其遂巳耶自少贫苦然视富贵漠然无所动于中既贵不复殖产亦不治居第俸禄所入皆缘手散去家之有无一不问至于子女婚嫁特成礼而巳不求备也惟雅□宾客客至未尝不置酒治具草略亦不求甚设□□意欢洽蔼然可亲钱宁廖鹏用事皆尝加礼于公公无所受造谒皆不报有故人在当路与公论事公正折之又为书诋訾其过不少讳其刻廉修正无所回折如此晚岁偃蹇不究大用殆亦以此而公不悔也惟公抱负闳伟志气刚大属时多艰不获尽展而所施设仅仅见于一方太仆之任又在参佐之列是其所有曾不少见于用而盛年奄弃明时有可惜者敢列其大校以备采择云
  </div>
  <div class="pagination">
   <a href="国朝献征录_page92.html">
    上一页
   </a>
   <span>
    ...
   </span>
   <a href="国朝献征录_page88.html">
    88
   </a>
   <a href="国朝献征录_page89.html">
    89
   </a>
   <a href="国朝献征录_page90.html">
    90
   </a>
   <a href="国朝献征录_page91.html">
    91
   </a>
   <a href="国朝献征录_page92.html">
    92
   </a>
   <span class="current-page">
    93
   </span>
   <a href="国朝献征录_page94.html">
    94
   </a>
   <a href="国朝献征录_page95.html">
    95
   </a>
   <a href="国朝献征录_page96.html">
    96
   </a>
   <a href="国朝献征录_page97.html">
    97
   </a>
   <a href="国朝献征录_page98.html">
    98
   </a>
   <span>
    ...
   </span>
   <a href="国朝献征录_page94.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
