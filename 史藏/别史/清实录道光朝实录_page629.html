<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 629 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 629 页/共 848 页</h1>
    <div class="content">○以刑部右侍郎德诚、兼署京营右翼总兵。　　

○以捐修陕西南郑县城垣。予知县陈捷魁优叙。　　

○壬辰。谕内阁、各省驿站驰递文报。现当军务紧要。必须按限行里数递到。刻不可缓。前经降旨。通谕各省督抚。严加整饬。如该州县有迟误之处。立即严参。该督抚等谅必恪遵办理。其广东江西两省驿站。或山路崎岖。或风水阻滞。尤宜豫为筹办。著该督抚等各饬所属。不分水陆。多备夫马船只。遇有军报。飞速接递。毋得迟延干咎。　　

○又谕、怡良等奏、前奏阵亡之香山协副将刘大忠一员。续行查得该副将于落海后、凫水遇救得生等语。所有刘大忠恤典。著即撤销。该部知道。　　

○谕军机大臣等、本日据怡良等奏、逆夷兵船游奕二沙尾等处。力筹守城情形一摺。逆夷攻破乌涌。致广西副将周枋接仗阵亡。已明降谕旨交部议恤矣。广东二沙尾大黄＜?氵窖＞等处。逼近省城。该署督等、分派将弁兵丁。于城厢内外。竭力防堵。足资捍卫。并经杨芳到粤后。饬局购备竹木排桐油棉花草船等物。以备攻剿。从此声势联络。互相援应。俾附城居民。得以安堵无虞。办理尚为周密。并著确探逆夷情形。可战即战。可守则守。务当相机妥办。惟据奏出示招回汉奸。使之立功免罪。散其党羽。濒海地方。汉奸交通逆夷。接济水米。自应设法招徕。以杜勾结。但既系汉奸。自必形踪诡秘。一时无从辨别。现在该署督等作何办理。能否招之使来。著即查明附报具奏。将此由六百里谕令知之。　　

○又谕、据怡良等奏、饬令藩司梁宝常携带库银十五万两。随带委员。驻劄佛山镇。设局支应。并暂将关库税饷等项。提贮内城。严密防守等语。办理尚为周妥。用兵以粮饷为先。前经降旨。派江西藩司赵炳言、广东藩司梁宝常办理粮台。梁宝常近在粤省。赵炳言自应赴两省交界处所会同办理。其应如何分路设立粮台。以利转输。俾得源源接济之处。著怡良等、会同奕山、隆文、杨芳、酌量情形。督同该藩司等、安设妥办。至佛山距城六十里。设局驻劄。自足以备不虞。其关库银两。提贮内城。可期稳固。或有不妥之处。亦宜酌量分贮他处。该署督等尽心筹画。务臻万全。至刘大忠一员。既因遇救得生。已降旨将恤典撤销。其庆宇、达邦阿、二员。究竟如何下落。著查明具奏。将此由六百里谕知怡良、阿精阿、并传谕赵炳言、梁宝常知之。　　

○以协办大学士吏部尚书汤金钊、署翰林院掌院学士。　　

○以礼部尚书奎照、兼署工部尚书。　　

○以协办大学士吏部尚书奕经、兼署理藩院尚书。　　

○以睿亲王仁寿、署镶蓝旗蒙古都统。　　

○以镶白旗蒙古副都统白文治、兼署正黄旗护军统领。　　

○命贝子绵勋、在乾清门行走。　　

○癸巳。上诣绮春园问皇太后安。　　

○谕军机大臣等、据祁＜?土贡＞奏、中途叠奉廷寄。钦遵办理。并先饬藩司运解饷银。安设粮台等语。现在广东省城。自杨芳到后。民情安堵。尚堪固守。指日大兵云集。即可分路进剿。此时奕山等谅与该督先后到粤。该督所奏多雇渔船水勇。以助官兵。并置备柴草火船。以待攻剿各事宜。杨芳等亦已奏明豫备。当不致临时贻误。至部拨饷银。已据江西藩司赵炳言禀报、拨银六十万两。解赴赣南二府暂存。陆续转解广东南韶连道库收贮。此外应如何分别拨解之处。著商同奕山等妥为办理。该督有地方重任。著即驻劄省城。督同赵炳言、梁宝常、办理粮台。至该藩司等应如何分路驻劄。以利转输。著祁＜?土贡＞酌量妥办。总期源源接济。无误供支。是为至要。再据驻藏大臣孟保等奏、廓尔喀国王禀称、披楞与京属汉人争战。被京属烧毁洋船。情愿去打披楞等语。经该大臣等婉为饬驳。旋查得披楞为＜?口英＞咭唎所属。该国人常在广东贸易。其与京属打仗。据称在聂噶金那地方。因在外洋。不能指实界址。惟知披楞之东。系噶哩噶达地方。直达广东。又称第哩巴察。为西南一大国。噶哩噶达及披楞。皆其所属。而该夷向呼＜?口英＞咭唎为第哩等语。究竟披楞是否即＜?口英＞夷所属。与广东相去远近若何。并著祁＜?土贡＞查访具奏。孟保等原摺。著钞给阅看。将此谕令知之。寻奏、查加尔格打。系口□孟呀啦地方之内城。为＜?口英＞咭唎属国。因夷人呼加为噶。呼尔为哩。故亦名噶哩噶达。其地计水程二十余日可到广东。披楞在噶哩噶达之西。亦＜?口英＞咭唎所属。＜?口英＞夷呼官长为第哩。未闻有第哩巴察之名。聂噶金那即聂噶钗那。例译作在中国海岸五字。报闻。　　

○甲午。上启銮。恭谒西陵。　　

○诣卢沟桥龙王庙拈香。　　

○拨湖北司库银。买补荆州仓灾缺兵米。从总督裕泰请也。　　

○免跸路经过地方本年额赋十分之三。　　

○是日。驻跸黄新庄行宫。　　

○乙未。遣官祭历代帝王庙。　　

○谕军机大臣等、耆英等奏、酌拟添造擡枪一摺。据称鼓铸大炮工费浩繁。且稽延时日。擡枪擡演试放。颇能致远。现饬协领恒升等、筹款依式监造一百三十杆。分拨金州各城。每十杆为一排。勤加操练。足资防御等语。著照所议办理。该将军等务当如式造办。并饬沿海地方官认真演习。总期娴熟利用。不可有名无实。又另片奏、前次奏准添设鸟枪九百八十杆。若由京部制造。往返需时。现亦拣派恒升等、先行垫款造成七百杆。其余仍令赶紧制造。暂分各城。先资防御等语。亦著照所议办理。惟火药为军政要需。前据该将军奏明派员制造。著即严饬承办各员。如式配合。加工舂炼。务期多多益善。均堪适用。将此谕令知之。　　

○致仕大学士文孚卒赠太保。命惠亲王绵愉、带领侍卫十员。往奠茶酒。赏银一千五百两治丧。予祭葬。谥文敬。入祀贤良祠。并予其孙笔帖式裕瑛、服阕后以主事即补。　　

○予故福建学政大学士朱圭、刑部尚书史致俨、吏部右侍郎张鳞、入祀名宦祠。从巡抚吴文镕请也。　　

○是日。驻跸半壁店行宫。　　

○丙申。孝贤纯皇后忌辰。遣官祭裕陵。　　

○谕内阁、本日据杨芳驰奏、逆夷欲进省河。官兵奋力击退一摺。＜?口英＞逆于二月二十四日。驶驾兵船。闯进省河。经杨芳等先期豫备。择要埋伏。逆船开炮轰击。总兵长春、被炮子擦伤右颧。皮破血流。仍复奋不顾身。开炮迎抵。击沈逆夷三板船二只。人船俱没。并将其大兵船击断大桅。该逆势极仓皇。即时退出等语。自＜?口英＞夷犯顺以来。从未受创。此次击沈夷船二只。歼毙夷匪多名。洵足伸天威而寒贼胆。参赞大臣杨芳、调度有方。出奇制胜。朕心实深嘉悦。著交部从优议叙。南赣镇总兵长春、带伤督战。忠勇可嘉。著加恩赏戴花翎。并赏给格特哷勇巴图鲁名号。此次伤亡弁兵。及在事出力官弁。著该大臣确切查明具奏。　　

○又谕、牛鉴奏、请暂借运库银两。赶办卫河要工一摺。豫省新卫河。前因积淤。奏准兴挑。所需银六万二百余两。因系运盐专道。应由芦商集赀解豫。现在解到二万二百两。下矩银两。应随引分捐。未能克期集数。据该抚查明要工万难停缓。捐款缓不济急。著照所请、准其暂于长芦徵存加价款内。拨银四万两。赶紧解豫。以济急需。此项银两。仍著该盐政按限严追清款。无任延宕。该部知道。　　

○谕军机大臣等、本日据杨芳驰奏、逆夷欲进省河。官兵奋力击退一摺。据奏二月二十四日。逆夷乘驾兵船。闯进省河。南赣镇总兵长春、带伤抵御。击沈三板船一只。夷众尽行落水。复将一只打穿。人船俱没。其大兵船亦被击断大桅。该逆仓皇退出等语。览奏为之一快。已明降谕旨。将杨芳交部优叙矣。计奕山、隆文、此时当已行抵广东。所调各处官兵。必已源源抵粤。著即和衷计议。乘胜进剿。总须断其归路。四面兜捦。方可尽数歼除。至该逆所占香港。务须设法克复。使逆夷永绝窥伺。方为不负委任。再此次杨芳所用之炮。是否系广东旧有之物。其击毙夷匪数目。著一并查明据实具奏。将此由六百里加紧谕令知之。　　

○是日。驻跸秋澜行宫。　　

○丁酉。赏跸路经过看守各行宫弁兵半月钱粮。　　

○是日。驻跸梁格庄行宫。翼日如之。　　

○戊戌。上恭谒泰陵泰东陵。昌陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员均随行礼。　　

○至龙泉峪孝穆皇后孝慎皇后孝全皇后陵寝奠酒。阅视宝城。　　

○己亥。清明节。上恭谒昌陵。未至碑亭即降舆恸哭。步入隆恩门。诣宝城行敷土礼。诣隆恩殿。行大飨礼。礼成。诣宝城前行礼。叩辞奠酒。尽哀乃退。王以下文武大臣官员均随行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○谕内阁、恩桂等奏、查验龙泉峪各项树株。按照奏定章程数目。有赢无绌。惟回乾松柏桧树一百余株。其余各树株。因采办不齐。浇灌不足。不能一律蕃茂等语。著即严饬该赔员等、将回乾树株。赶紧如数补齐。并饬勤加浇灌。务期于明春一律蕃盛。以壮观瞻。　　

○又谕、所有补种三陵海树一千一百二十株。是否补足。著松峻查验具奏。　　

○谕军机大臣等、著德兴即将东陵列圣列后陵寝。及各处妃园寝。敬谨绘图。黏贴黄签。书明位号具奏。将此谕令知之。　　

○以内阁学士恩华、兼镶蓝旗蒙古副都统。　　

○是日。回銮。驻跸秋澜行宫。　　

○庚子。谕内阁、吴其浚奏、拏获邻省会匪。请解归犯事地方一摺。此案朱义兴等三犯。叠经郴州及委员研审。供认在广东乐昌县、听从曾宝和结盟拜会。分给红布尖刀。名为红会。甚为确凿。乃乐昌县覆讯曾玉湖、及贩烟之罗倡魁等、俱供并无纠邀拜会。分给刀布等事。是否曾玉湖等恃无质证。串供就避。抑系乐昌县规避处分。故为消弭。著怡良提集全案人证。严审确情。按律定拟具奏。无任将就了案。致有不实不尽。余著照所议办理。寻奏、讯明罗倡魁、陈茂才、朱义兴、李其清、黄阿钱等、托曾玉湖贩卖烟土。曾玉湖恐被获供出受累。起意拜盟设誓。经乐昌县访闻。查拏提讯。实无歃血焚表及开设烟馆情事。曾玉湖等、均应照兴贩鸦片烟土仅止一二次、为数不及五百两、为首例。发新疆给官兵为奴。下部议。从之。　　

○又谕、吴文镕奏、定拟烟犯翻控。请饬覆审一摺。此案广东潮阳县监生姚嘉等、前因兴贩鸦片。分别问拟。兹据该抚奏称、姚嘉之母姚郑氏、以伊子姚嘉等并未兴贩鸦片。系被郑认挟仇诬扳。赴该抚衙门具控。虚实自应彻底根究。著颜伯焘提集人犯。严审确情。按律惩办。所有本年秋审案内著暂行扣除。俟审明再行分别办理。该部知道。　　

○又谕、德春等奏、粮船抵通。未能即时起卸一摺。本年山东首帮粮船抵通。因闸工未竣。不能蓄水运行。著准其暂缓起卸。一俟桥工完竣。开闸放水。即行验收。所有该承修大臣。于应修工程。未能赶紧先行修整。致误粮石起卸。著交部查取职名议处。　　

○谕军机大臣等、本日据奕山等奏、途次檄调藩司。赶办后路粮台。酌拨火药炮位一摺。览奏均悉。攻剿逆夷。自以兵食为要。器械炮位。必须豫为筹备。方可无误事机。据称先饬江西藩司赵炳言、赴南安驻劄。赶紧采办兵粮。顺递南雄一带。以备支放。又调安徽备贮火药。及江西火药。并硝磺数万斤。先行解粤。造作进攻火器之用。并请将湖广广西存贮大炮。迅速解往。以备攻剿等语。俱著照所奏办理。所有请运炮位。已另降谕旨。令裕泰、吴其浚、梁章钜、迅速解往矣。广东凤凰冈。有二月二十四日之捷。省城自可无虞。该将军等星速前进。计接奉此旨。当在抵粤之后。务即会同杨芳等熟筹妥办。一俟大兵齐集。即设法断其归路。痛加剿洗。以彰挞伐而振国威。将此由六百里加紧谕令知之。　　

○又谕、本日据杨芳驰奏、逆船驶进省河。旋即退出一摺。此次该逆大小兵船七只。火轮船三只。三板船二十余只。闯入省河。施放炮箭。因省城内外周密巡防。窜出白鹤滩中心下碇。旋即开离省河等语所办尚好。据奏咪唎口□坚领事禀称、到粤经年。被＜?口英＞夷牵累。不能开舱。并＜?口英＞国带货商船请准一体贸易。并据洋商呈出义律笔据。代恳通商等情。此系该逆奸谋。懈我军心。惟现在大兵未集。不敷调遣。著杨芳设法羁縻。俾不得远遁外洋。致将来攻剿费手。其现在如何从权制驭之处。朕亦不为遥制。奕山、隆文、计已抵粤。著即妥筹密商。一俟续调官兵炮位。足敷剿办。水勇快艇。足资遣用。著仍遵前旨。断其后路。四面兜捦。克复香港。以副委任。将此由六百里加紧谕令知之。　　

○又谕、本日据裕谦驰奏、东渡定海日期。捦获夷匪正法一摺。浙江洋面。既有夷船游奕。应即合围剿击。据奏诱捦白夷一名。杀伤逆夷三名。并夺获夷枪铅子皮袋等物。讯系运送粮食接济。已将逆夷在军营正法等语。所办是惟此船所运何项粮食。白夷一名。如何诱捦逆夷三名。如何杀伤。是否兵勇上船。抑系诱令登岸。其所乘夷船。现在作何下落。著裕谦确切查明。据实具奏。又另片奏、定海善后定见。仍回镇海军营。以御为剿。以守为攻。杜绝接济。严防要隘。傥驶近口岸。度量炮力能及即行轰击。或诱令登岸剿洗等语。所见极合机宜。仍著赶铸炮位。训练兵勇。探有夷船踪迹。度量炮力能及。即行轰击。务须大加剿洗以示国威。又另摺奏、摉获不经夷书。著即对众销毁。以免传播。将此由四百里谕令知之。寻奏、白夷喂口□林口□示口□得、带同黑夷五人。驾坐三板小船在青龙洋面游奕。经外委庄国宾将喂口□林口□示口□得获住。其受伤三人、及未受伤二人乘间逃回。向东南外洋疾驶而去。至船内所运粮食。前据喂口□林口□示口□得、供系猪羊肉乾麦面饼等物。报闻。　　

○又谕、本日据奕山等驰奏湖南广西存贮大炮甚多。足资守备等语。著裕泰、吴其浚、于该省存贮大炮。拣择数十尊。迅速解粤。以资攻剿。又据吴其浚片奏、访闻＜?口英＞夷遣汉奸数人。赴连州南雄一带煽惑等语。湖南郴桂一带。界连两广。现当逆夷滋事之时。难保无匪徒勾串情事。著吴其浚严饬该处文武员弁。不分畛域。实力访拏。傥有匪党滋扰。著即拨兵剿除。届时该抚察看情形。如须亲往弹压。即前赴该处督办。务使及早扑灭。毋任蔓延。将此由六百里加紧谕令知之。　　

○又谕、据梁章钜奏、探闻粤东＜?口英＞逆滋扰。出省防堵一摺。广西梧州。与广东壤地紧接。现在该夷既在广东肆逆。难保不窜入西境。著梁章钜带领兵弁。亲往该处。督同防堵弹压。以安民心。并严查汉奸。无使勾通潜入。俟逆夷击退。该抚察看情形。如可无庸驻劄。即行回省办事。至片奏拣选炮位。既不能一时铸造。现据奕山等奏、广东需用大炮甚急。著该抚即将省城并南宁营旧存大炮十二尊。同各营五百斤以上之炮数十尊。迅即一并解往。以备攻剿。毋稍迟延。将此由六百里加紧谕令知之。　　

</div>
    <div class="pagination">
<a href="清实录道光朝实录_page628.html">上一页</a><span>...</span><a href="清实录道光朝实录_page624.html">624</a><a href="清实录道光朝实录_page625.html">625</a><a href="清实录道光朝实录_page626.html">626</a><a href="清实录道光朝实录_page627.html">627</a><a href="清实录道光朝实录_page628.html">628</a><span class="current-page">629</span><a href="清实录道光朝实录_page630.html">630</a><a href="清实录道光朝实录_page631.html">631</a><a href="清实录道光朝实录_page632.html">632</a><a href="清实录道光朝实录_page633.html">633</a><a href="清实录道光朝实录_page634.html">634</a><span>...</span><a href="清实录道光朝实录_page630.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
