<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 140 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 140 页/共 502 页
  </h1>
  <div class="content">
   ○谕军机大臣等、讷尔经额奏、相机进剿一摺。已明降谕旨、命该督为钦差大臣。恩华、托明阿、帮办军务。饬令合力进剿矣。逆匪船只。经直隶将弁兵丁。会同彰德府知府戴鸾翔、攻击。夺获一只。其余贼匪。尚在河面游奕。自应赶紧用炮轰击。勿任窜赴下游。滋扰他处。其窜入温县之贼。经该处绅勇击退。该逆窜至武陟。复经该处绅勇、随同营员攻剿。将贼匪围困司马集地方。现在如何剿办。是否悉数歼捦。陆应谷与经文岱、是否已过河会剿。此时贼势尚不甚炽。惟有迅速攻击。不可稍缓。尤不可稍分畛域。致失事机。即如拏获贼目莫应扬、陈亚秀、并逆匪十三名。或归河南审办。或由直隶弁兵解回办理。均无不可。此等小节。正不必斤斤计较也。该大臣现已统领河南河北诸军。所有各路官兵。统归节制。更属责无旁贷。著即会同恩华、托明阿、统筹全局。相机调度。务将此股逆匪。克期殄灭。若攻剿不力。任贼分扰邻境。或竟窜入畿疆。惟该大臣等是问。朕惟知赏功罚罪而已。将此由六百里谕令知之。　　

○又谕、桂良奏、省城存兵。现止八百余名。不敷调遣。请将黑龙江吉林兵。拨给二千名。可期得力等语。黑龙江吉林官兵。徵调已多。势难再调。昨据讷尔经额奏、请将现调之盛京兵二千名。吉林兵二千名。驻劄临洺关。业已降旨允准。此时贼扰温县、直隶交界地方紧要。自应先其所急。如保定省城。兵力不敷分拨。尚有驻劄天津之盛京步队二千名。该尚书即可体察情形缓急。知照讷尔经额。酌量调拨。其提标兵五百名。一俟调齐。即饬署提督保恒、扼要防堵。一切战守之具。务须实力讲求。并饬地方官随时稽查奸细。严缉土匪。以杜句结。尤须督率绅民。认真团练。不难收众志成城之效。又片奏、请将泰甯镇兵三百名、撤回原营等语。此项兵丁。业经讷尔经额调赴军营。现在前途需兵甚急。著毋庸撤回。将此由四百里谕令知之。　　

○又谕、前因逆匪抢船北渡。扰及怀庆。谕令恩华探明贼踪。径行抄截。并谕托明阿、西淩阿、善禄等、赶紧渡河。并力围攻。谅已遵照办理矣。现据讷尔经额奏、探悉陆应谷、经文岱、俱过河北。并称贼匪进温县城后。经绅勇并力击退。窜至武陟县。复经绅勇随同营员攻剿。将贼匪偪至司马集地方围困等语。是此股贼匪。势已穷蹙。若合力兜剿。不难一鼓歼除。恩华需用马匹。已由讷尔经额赶解前往。恩华著即赴怀卫一带。探明贼踪所在。与托明阿等、并力夹击。务将此股逆匪。克期埽荡。以慰朕念。将此由六百里谕知恩华、托明阿、并谕令西淩阿、善禄知之。　　

○河东河道总督长臻奏、逆匪由上游北渡。自请治罪。得旨。汝至豫省。原觉迟延。汝奏启程摺到。已将汝交部议处矣。　　

○江西学政沈兆霖奏、请速发救援。以保省城。得旨。已有催两楚援兵之旨矣。汝见到处即奏。具见汝留心地方之事。向荣大营。若分兵太多。则掣动大局。惟此次贼窜江西。张芾总未将贼所过处滋扰情形奏来。不知何故。汝可将逆匪真情。陆续查明。速速奏来。　　

○命大学士直隶总督讷尔经额、为钦差大臣。理藩院尚书恩华、江甯将军托明阿、帮办军务。　　

○壬午。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝德皇后殡宫。　　

○遣官祭显佑宫。东岳庙。城隍庙。　　

○上诣奉先殿行礼。　　

○诣寿康宫前殿拈香。后殿皇贵太妃前行礼。　　

○御乾清宫。王以下文武大臣官员蒙古王贝勒贝子等、行庆贺礼。　　

○幸潄芳斋。赐内廷王公大臣蒙古王贝勒贝子等食。　　

○谕军机大臣等、据托明阿等驰奏、初四日驰抵荥泽河口。探闻逆匪窜偪怀庆府城。并有另股土匪附从助势。现已添调兵勇。合力兜捦。另片奏、该逆窜入密县。又窜新郑。该处距省一百余里。经文岱、柏山、远在汝州。势不相及。陆应谷折回保护省垣等语。昨已有旨、令托明阿帮办军务。著即与西淩阿、善禄等、赶紧渡河。会同直隶官兵。并力夹击。毋失事机。陆应谷保卫地方。仍当相机出省剿贼。勿但株守省城。毫无策应。仍著飞催经文岱、柏山、赶紧带兵。由汝州折回。迎头截击。如再迁延观望。远避不前。朕必重治其罪。决不姑宽。本日据周天爵等奏、五月二十八九日。雷雨大作。丰北复城漫口。当此逆焰未平。又遭水患。百姓流离失所。殊堪悯恻。陆应谷务即督饬地方文武。遇有灾民入境。妥为安抚。勿使逆匪乘闲句结。将此由六百里加紧谕知托明阿、西淩阿、善禄、陆应谷、并传谕经文岱、柏山知之。　　

○又谕、据托明阿等驰奏、逆匪窜入温县。偪近怀庆。并有另股土匪。附从助势。一经大兵攻击。难保不由清化阑入晋省等语。晋豫交界地方。必须豫为布置。严密堵御。著哈芬、仍遵前旨。速委得力将弁。扼要驻劄。并设法侦探。合力兜击。相机进剿。山陕地方。与河南交界处所。一并严防。该抚现在是否出省。应驻劄何处策应。迅即妥筹办理。毋稍延误。将此由六百里谕令知之。　　

○又谕、崇纶奏、逆匪分窜江西。现因该省兵单。拟由楚多发兵勇。派委干员。统领前赴江西会剿。灭此股匪。胜于防范戒严等语。所见甚合机宜。前因贼船直扑江西省城。谕令该署督抚等、即于湖北湖南两省。遴选得力镇将。派兵迅速赴援。江省被围两旬有余。昨据沈兆霖由抚州驰奏、该省于二十一日开城打仗。颇有斩捦。惟未据张芾续报。朕心实深悬系。张亮基、现往道士洑一带。履勘要隘。著即就近速派得力镇将大员。统带兵勇二三千名。赶赴江西救援。骆秉章亦即酌派兵勇数千。遴委镇将管带。直赴南昌。合力攻剿。除江西之贼匪。即可以固全楚之藩篱。该署督抚等、务各不分畛域。协济邻封。江西待援孔殷。万不可稍有延误。豫省之贼。有渡河窜入温县者。有在密县新郑滋扰者。湖北防堵。不可稍疏。崇纶现驻省垣。一切防守事宜。著与张亮基、会商妥办。应行添补之枪炮军械。著即赶紧制造。毋误事机。至所称防堵经费。各就本省之徵收捐助应用等语。现在调兵累万。部中筹饷。实形支绌。该省现办防堵。著即照该抚所议办理。将此由六百里加紧各谕令知之。　　

○又谕、周天爵、奕经奏、丰工决口、急宜严防土匪一摺。据称丰工大坝。近因水长溜急。于二十八、二十九两日。雷雨大作。黄水漫溢过堤。刷开口门三十余丈等语。览奏不胜焦急。已谕令杨以增、查勘明确。设法抚恤灾民矣。现在江甯等城。尚未收复。豫省贼匪。虽屡经挫衄。而北岸温县武陟等处。已有余匪窜扰。当此用兵之际。又复河决。丰沛淮海一带。赤子何辜。复遭此劫。朕顾瞻南服。寝馈难安。傥逆匪探闻河决。句结灾民。为患更钜。该侍郎等、督带兵勇。在徐州一带。著即体察情形。妥为布置。应如何严防土匪。弹压地方。务当妥速筹办。并饬臧纡青、管带壮勇。保护粮台。毋稍疏虞。其难民中、如有材技可用之壮丁。亦宜量为招募。俾为我用。不致流而为匪。将此由六百里谕令知之。　　

○又谕、周天爵、奕经奏、丰北大坝。因水长溜急。五月二十八九两日。雷雨大作。黄水漫溢过堤。堤身坐蛰。刷开口门三十余丈。大溜北趋十八里屯。牐水断流等语。览奏实深焦急。丰北大工。今春甫经合龙。现复漫决。当此氛未靖。筹饷维艰。又复出此钜工。该汛文武。所司何事。该河督此时。谅已奏报在途。其决口处所。系何工段。是否即上年开决之处。河流现在从何处入海。著杨以增、确切查明。绘图贴说。据实具奏。并将失事员弁严参。军务未竣。又遭河患。皆朕不能诚格上天。朕罪复加。吾民何辜。汝亦谅吾衷也。至被灾难民。荡析离居。深堪悯恻。著即设法妥速抚恤。勿致被贼党及土匪、暗相煽诱。其丁壮酌量招充练勇。勿令流而为匪。该河督惟当体察情形。抚绥弹压。迅速筹办。将此由六百里谕令知之。　　

○命前任江南徐州镇总兵官聂金镛、赴南河交河道总督杨以增差委。　　

○癸未。上幸瀛台。　　

○谕内阁、刑部奏、审拟爬城贼犯罪名一摺。此案爬越京城人犯王孝、素习拳棒。叠次行窃爬城。本非安分之徒。经该部问拟发往黑龙江给披甲人为奴。自系按律从重办理。惟当此巡防吃紧之时。该犯胆敢携带火乐葫芦。夤夜爬入京城。实属目无法纪。若仅拟发遣。不足以杜奸萌。王孝、著即处斩。　　

○谕军机大臣等、据库伦办事大臣德勒克多尔济等奏、俄罗斯国、遣使至该处呈递文件。据称该国管船官普提雅廷、由海岛买物折回。欲进上海歇息。并有恳祈进口贸易之语。上海本非俄罗斯应至之地。从前道光二十八年、三十年。该国船只前来海口寄泊。均由＜口英＞夷领事、转求通商。此次复向库伦办事大臣衙门。自行呈请。是其希冀通商。妄念未息。所称采买什物。整理残缺等语。难保非因前任督抚叠次拒绝。无可措辞。又复别生枝节。意图暂时允准。临时复有要求。海禁攸关。不可不豫防其渐。著怡良、许乃钊、密饬吴健彰、如该国船只。果有寄泊上海、恳求贸易之事。即著查照成案。妥为开导。饬令即回本国。务期坚守定例。正言声覆。杜其妄念。万不可稍露迁就之意。致留间隙。并严禁内地民人、与之交易。豫防＜口英＞夷商贾、与之句通。以杜事端而绝觊觎。如并无来沪信息。但应随时留意。不宜先事声张。该督抚等、其慎之密之。译出该国原文著钞给阅看。将此由五百里谕知怡良、许乃钊、并传谕吴健彰知之。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之九十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。六月。甲申。谕内阁、吴必淳奏、章嘉呼图克图呼毕勒罕、于本年四月内出痘、身体甚好等语。前世章嘉呼图克图、久住京师。于黄教大有裨益。今呼毕勒罕转世。闻甚颖悟。惟以未经出痘。不克来京。殊为廑念。今闻出痘安适。实为吉祥。深慰朕怀。著加恩赏给佛一尊。经一卷。哈达一块。珊瑚朝珠一挂。表一个。荷包一对。小荷包四个。俟发到时、著吴必淳转行赏给。　　

○又谕、王懿德奏、请将带兵迁延、并防堵不力之游击、都司、革职留营。戴罪自效各等语。建甯镇标右营游击恒寿、经提督炳文、派往剿贼。乃敢任意迁延。实属心存畏葸。署泉州城守营安海汛都司提标守备李瑞安、于所辖大盈汛房。被贼拆毁。实属庸懦无能。恒寿、李瑞安、均著即行革职。暂留军营。责令戴罪自效。傥再不知奋勉。即著从严治罪。　　

○又谕、王懿德奏、剿捕土匪情形一摺。福建漳泉等府。及上游延平、永春、各属土匪滋事。经该署督调派官兵。及各属乡民义勇。奋力剿杀。将被扰城池。陆续收复。兹据奏称、漳州收复之后。复于四月二十八等日。杀毙攻城逆贼多名。并捦获伪大将军吴魁、伪军师僧碧云、伪公姚添贺等、三名。又延平攻扰之贼。经提督炳文、督率文武迎击。斩获甚多。五月初三十一等日。迭次获胜。毙贼六七百名。夺获器械无算。城围已解。其同安县贼首黄露业、蔡懋昭等、十一名。永春大田等州县、贼首林伦等、十六名。均经该州县纠集丁壮。会同营员。收复城池。拏获正法。安溪县城贼匪。亦经该代理县陈凤音、集勇杀退。歼毙多名等语。此股匪徒。旋起旋灭。本省兵民。本已足敷剿办。现在广东等省官兵。不日即可到闽会剿。兵力愈厚。乌合之众。当不致再有蔓延。又据奏、台湾凤山等县、均有匪徒戕官情事。已饬副将吕大升、前往接应。并由台湾镇总兵恒裕、督兵分路进剿。著即严催速办。务期悉数歼除。台湾民情素悍。竖旗滋事之案。本所时有。该镇道等、果能协力和衷。何至匪徒日肆。乃据王懿德奏、该道徐宗干、与该镇恒裕、意见不合。单衔密禀。意欲因病引退。非惟取巧。亦甚属无耻。当此剿匪吃紧之际。岂宜各挟偏私。致有贻误。恒裕未能先事豫防。亦断难辞咎、恒裕、徐宗干、均著先行交部议处。仍责令该镇道、督率文武。迅将滋事各犯。按名拏获。傥再推诿。即行严参。其捕贼被戕之台湾县知县高鸿飞、凤山县典史张树春、著交部照例议恤。　　

○又谕、琦善奏、遵查已革都统、遇贼退避各情一摺。已革都统西淩阿、管带黑龙江官兵。在浦口散住民房。于帐房解到后。并不安劄营盘。漫无准备。为贼所袭。自应治以应得之罪。惟西淩阿现带黑龙江官兵。在河南剿贼。未便令其置身事外。西淩阿、著暂缓治罪。交托明阿、责令该革员戴罪自效。傥再不知奋勉。朕惟有执法从事。决不宽贷。　　

○又谕、张芾奏、请将闻警远避之同知等官、革职查办等语。逆匪窜扰南昌。经该抚、督率文武。出城剿办。该省官员。或派稽察城门。或派巡查街道。乃闭城之后。均未与该抚见面。并有未奉差委。屡传不到者。显系先期远避。若不严行惩办。何以肃官守而励人心。所有南安府同知杨正祥、抚州府通判范寿椿、饶州府通判王煊宇、候补知县刘世伟、祁启萼、万安县知县黄瑞图、峡江县知县蔡廷兰、试用知县袁思韩、均著即行革职。交该抚查明畏葸避匿确情。严参治罪。　　

○又谕、骆秉章奏、查明上年嘉禾县城失守情形。并请将同城之文武员弁、革职审办一摺。上年粤匪窜扰嘉禾。该县文武员弁。如果实力捍御。保卫城池。何至被贼窜入。乃该县知县吴淳韶、胆敢弃城逃走。至今并无下落。实属畏葸偷生。吴淳韶、著即革职。交该抚迅速严拏务获。即行正法。以肃军律。该县把总王万年、典史彭文徵、教谕陈南纪、著即一并革职。交该抚审明。按律惩办。毋稍轻纵。　　

○谕军机大臣等、寄谕江南河道总督杨以增、前据周天爵奏、丰工决口。当有旨。著该督查明系何工段。据实具奏。兹据该督奏称、丰工于五月二十八日。陡遇风雨。水势擡高。致大坝西首土基。立形坐蛰。虽经堵抢。已致刷宽三十余丈。并二坝迤西堤身。漫塌二十余丈等语。丰工既经决口。自应赶办裹头。以免愈刷愈宽。堵筑益形费事。著该督、即饬在事道将等、迅速妥办。毋许延误。所称汛期正长。万不得已。或须添启礼字河。以资减洩之处。著斟酌情形。妥为办理。至被难灾民。急应抚恤。免被贼匪煽诱。及招集丁壮。作为练勇。勿令流而为匪之处。该督仍遵前旨。妥速筹办。将此由五百里谕令知之。　　

○又谕、吴文镕等奏、回匪滋事戕官一摺。云南东川府属汤丹厂、回匪马二花等、纠聚多人。声言欲报汉民从前焚抢之仇。胆敢焚烧街市民居。杀毙多命。复将署参将明恒、伤跌殒命。并拒毙官兵多名。复有距城数十里之三官庙等处、同教之匪。闻风乘势焚抢。似此凶横肆行。不法已极。现经该督抚等、调兵会同剿办。并缮发告示。晓谕回汉良民。毋被煽诱。吴文镕、现已统兵出省筹剿。复招募土练。以期一鼓歼除。自应如此办理。前有旨、令吴文镕、速赴闽浙新任。此时剿匪紧要。著俟罗绕典到任后、再行奏明赴任。该督等、迅即督饬镇道各员。相机进剿。及早扑灭。应如何弹压抚绥之处。并著体察情形。妥筹速办。总期绥靖地方。毋致蔓延贻误。署参将明恒、跌崖殒命。著查明请恤。将此由五百里谕令知之。　　

○又谕王懿德奏、台湾南路匪徒滋扰、并现办内地土匪情形一摺。据奏台属匪徒。滋事抗官。台湾县知县高鸿飞、追捕被害。台地民情浮动。居民皆非土著。向有漳泉各府之人。往来寄寓。现在内地上下游土匪未靖。台郡为闽省屏障。若不迅图扑灭。恐句结潜滋。为患更大。据称台湾北路协副将吕大升、籍隶泉州。自愿回籍募勇渡台。会同彰化县在籍京官王云鼎、添雇备调。著即饬令该副将等、迅速召募飞渡。交该处镇道调拨。以助兵力。至台湾镇总兵恒裕、台湾道徐宗干、身膺重寄。不思和衷共济。靖此海疆。乃竟意见不合。该道辄藉词称病。试问台匪稍有蔓延。该镇道等、岂能幸逃罪戾。前令徐宗干内渡会剿。现在台属匪徒滋扰。著无庸驰赴漳州。仍责成该道、会同该镇、剿办台湾匪徒。以赎前愆。至漳、泉、永春、所属各州县。虽渐次收复。延平府城、亦连经获胜。惟贼踪涣散。亟应悉数歼除。该署督所请催兵协剿。本日又飞饬广东督抚、将前调兵三千名。迅催赴闽矣。闽省绅练。素谙大义。前次同安等县义民杀贼。并此次之副将吕大升等、自愿募勇渡台。是其明验。该署督、务当严饬文武官弁。激励士气。联络绅民。灭此群丑。其本年应解台湾饷银。著照所拟、慎重起解。毋稍疏虞。将此由六百里谕令知之。　　

○又谕、据胜保奏、行抵豫境、确探贼踪进剿。并历陈贼势军情各摺片。前因窜豫之贼。扰及汜水。并乘闲抢船渡河。北窜温县。当经降旨。谕令胜保、赶紧督兵趱行。协同托明阿等、相机抄击。昨复据托明阿等奏、探闻逆匪窜偪怀庆府城。并分股窜入密县、新郑。巡抚陆应谷、已由荥泽河口折回、保护省垣等语。该逆势穷分窜。半系乌合之众。第恐剿办迟延。则裹胁愈多。遽难扑灭。亟应重兵会合。庶可一鼓成捦。胜保现在由河南鹿邑一带。取道前进。著即探明贼窜处所。无论大河南北。何路紧要。即由何路进攻。如汴梁吃重。亦即迅速带兵筹剿。总期并力湔除。勿任再有延蔓。该学士、勇敢素著。谅必能通筹熟计。迅埽妖氛。以副委任。总兵经文岱、柏山、系领兵协剿之员。乃远在汝州。叠经巡抚陆应谷、催令进剿。胆敢置之不覆。显系避近就远。不遵该抚调度。著胜保严密查访。如实有迁延巧避情事。即行从重参办。毋稍姑容。江南大军。相持日久。扬州诸城。尚未攻克。朕南望增忧。实深焦灼。本日据琦善奏、盘获奸细二片、并逆书一纸。一并钞给阅看。将此由六百里谕令知之。　　

○又谕、本日琦善奏、拏获缒城长发之贼。并另获奸细、摉出逆书各等语。据称所获犯供。有贼匪如得渡黄。即图北窜。如不得渡。仍回长沙之说。现在贼已过河。此种奸细。难保不到处窥探。著纳尔经额、恩华、托明阿、于驻劄扼要处所。各饬兵勇。盘诘奸宄。即有称难民来归者。亦须详细查讯。万不可堕贼奸计。再闻北窜之贼。所掠资粮有限。现乏米石。其逆书中所称红粉。即系火药。该逆奔窜飘忽。断无暇制造铅药。专恃掠取。该大臣等、严饬所属。于粮饷火药等项。加意防护。勿为贼掠。仍当迅速追剿。四路兜围。断其接济。其被剿必窜之路。尤当豫为布置。严密防守。勿令滋蔓。原片并所获逆书。均著钞给阅看。将此由六百里谕知讷尔经额、恩华、托明阿、并谕令善禄、西淩阿知之。　　

○又谕、张芾奏、省城剿守情形一摺。南昌省城。自被贼匪攻扑以来。连日出剿获胜。并防守一切。均臻严密。江忠源所带练勇。尤为出力。业已明降谕旨。将出力文武员弁。分别奖励。并将阵亡之把总等、破格赐恤矣。张亮基、现驻道士洑。昨已有旨、令其选派镇将。督带兵勇。驰赴救援。本日复令骆秉章、曾国藩、迅调镇筸镇兵八百名。并令曾国藩、将团练得力之楚勇、酌派数百名。遴委员弁管带。赶赴江西。交江忠源带同攻剿。张芾务当会同陈孚恩、江忠源等、一面力筹守御。严拏奸细。暗防地道。一面与各路援兵。内外夹击。以期一鼓歼除。至江省民情。素称懦弱。即绅士等、亦不免纷纷迁徙。以致人心惶惑。惟陈孚恩、暨在籍已革臬司徐思庄、郎中陈景谟、主事汪茹鉴等、仍在省城、巡防守御。足为士民矜式。徐思庄、系已革大员。著先赏给六品顶带。以示奖励。至所称在籍各员。或畏贼避匿。或闻警远扬。著该抚再行剀切劝谕。并将帮办团练、首先逃避之绅士。查明具奏。总期众志成城。勿为浮言所惑。致误大局。该抚所闻调赴江南大营之四川兵勇。取道九江。拟请截留等语。此项川兵。并未徵调。恐系传闻之误。九江南赣官兵。仍即飞催赴省。无令迟延。将此由六百里加紧谕令知之。　　

○又谕、本日据琦善奏、连日进攻扬城、贼众兵寡等语。览奏殊堪诧异。朕以琦善才尚可用。弃瑕录取。特命督师江北。节制诸军。原期一振声威。歼除丑类。乃数月以来。拥兵邗上。收复无期。糜饷老师。咎将谁诿。兹复以妖氛肆扰。藉口兵力不敷。且云、即以扬城而论。亦有贼众兵寡之虞。其将无计可施、任贼安踞乎。抑待贼全行窜出。中原糜烂、而后收复空城。以奏功乎。现在度支告乏。军饷不济。大势实属可忧。是以特加朱谕。限于季夏以前。全数埽荡。此朕不得已之苦衷。该大臣岂竟不动于心耶。总之迅复扬城。惟该大臣之功。若日事迁延。以致兵骄将怯。皆不用命。则该大臣之罪、不可逭矣。罚罪赏功。国法具在。勿以叠奉严旨。视若弁髦也。瓜州绅士。虽有挫失。幸虹桥未失。水路尚有可扼。该匪不致任意往来。毫无顾忌。该大臣等、仍当剀切劝谕绅士义勇。协力效忠。功成膺赏。至于肃清江路。以断贼踪。当与向荣合谋。江面艇船。与瓜州团练。互相策应。庶可迅埽妖氛。所奏贼情片二件。并摉获逆书一纸。已钞给北路统兵大臣、及各督抚阅看矣。将此由六百里各谕令知之。　　

○又谕、本日据张芾奏、贼扑省城、出战获胜一摺。已谕令加意防守。并迅催援兵夹击矣。此次南昌省城获胜。多系江忠源所带楚勇之力。惟贼锋虽已稍挫。兵力尚单。昨已谕张亮基等、拨兵赴援。仍须湖南添派兵勇。一同援应。据骆秉章等奏、调赴省城镇筸永绥等营弁兵。共一千六百名。著即于此项兵内抽拨八百名。驰赴江西省城。并将现募湘乡等处练勇。酌拨壮健者数百名。派员管带。星夜前往。交江忠源调遣。以资守御。江忠源籍隶湖南。其勇略素为乡人所服。委以楚省兵勇。定能得力。若江省稍有疏虞。则楚省藩篱。亦难自固。该署抚等、其妥速筹之。勿误事机。将此由六百里加紧各谕令知之。　　

○署湖南巡抚骆秉章、前任礼部右侍郎曾国藩奏、金陵贼船上驶。调兵防堵情形。得旨。贼踪无定向。使处处防堵。焉有若是之多兵。防剿之事。惟应探逆匪与本省相近。即出兵痛剿。不可仍存疆界之见。冀免处分也。　　

○内阁学士胜保奏、历陈贼势兵机。并周天爵不协舆情。得旨。汝所见甚是。周天爵善受人欺、断非有心贻误者。　　

○以江南丰工西坝漫塌。革河道总督扬以增职。仍留任。　　

○以赴援不力。革护江西九江镇总兵官罗玉斌职。　　

○以守御江西省城出力。赏把总何正杬、巴图鲁名号。知府林福祥、花翎。余升补有差。予阵亡把总李光宽、祭葬世职。如都司例。　　

○赠江南阵亡内阁中书钟淮、知府衔。予祭葬世职。如知府例。已革守备方纲、祭葬世职。如千总例。外委连成荣、祭葬世职。如把总例。　　

○乙酉。谕军机大臣等、前因贼匪渡河。窜扰怀庆一带。降旨命讷尔经额、督饬镇将。前赴河北进剿。哈芬、于山西交界、扼要截击。毋任纷窜。兹据给事中张炜、奏称温县、武陟、皆与山西泽州、潞安等府、仅隔太行一山。太行迤东。为山西河南交界。由东转北。为山西直隶交界。现在贼匪被围司马集。惟有聚而歼旃。并扼据险要。遏其窜逸等语。现在讷尔经额、所派总兵花里雅逊布、董占元等、想已与贼接仗。日来未据奏报。殊深悬系。托明阿等、何时带兵渡河。恩华、是否赶到。兵贵神速。该大臣务当相机调度。迅埽贼氛。万不可稍有延误。山西与河南、直隶、唇齿相依。哈芬是否出省。如何设防筹剿。何以日久亦未奏报。泽潞为太行要隘。有险可守。若能派拨得力将弁。带兵扼要进击。不但自固藩篱。并可为怀庆声援。著该抚遵照叠次谕旨。迅即妥筹布置。并亲督兵勇进剿。毋得稍涉延缓。贻误事机。张炜摺、著钞给阅看。将此由五百里各谕令知之。　　

○陕西提督桂明奏、驰赴西安。择要设防。得旨。地方情形。随时具奏。若贼近陕境。即带兵迎剿。不可先示贼有可乘之隙。才好。况直隶、山西、两省平安。则陕西自无意外之虞。汝谨记朕言。勿稍有疑惑。张祥河、怕事书生。若有留汝之意。则相度机宜。断不可唯命是听。致误大局。若有防堵疏懈者。无论文武。即行参奏。　　

○丙戌。上诣寿康宫、问皇贵太妃安。　　

○谕内阁、吏部奏、遵议河督处分一摺。河东河道总督长臻、巡查河口。是其专责。乃先事未能豫防。至贼已渡河。始奏请赴豫修防。实属不知缓急。长臻、著改为降三级留任。不准抵销。至太常寺卿王履谦、经朕特派巡查黄河口岸。于贼匪偷渡。未能防范。亦难辞咎。王履谦、著降二级留任。不准抵销。仍责令会同该河督、严密稽查。毋稍疏懈。
  </div>
  <div class="pagination">
   <a href="清实录咸丰朝实录_page139.html">
    上一页
   </a>
   <span>
    ...
   </span>
   <a href="清实录咸丰朝实录_page135.html">
    135
   </a>
   <a href="清实录咸丰朝实录_page136.html">
    136
   </a>
   <a href="清实录咸丰朝实录_page137.html">
    137
   </a>
   <a href="清实录咸丰朝实录_page138.html">
    138
   </a>
   <a href="清实录咸丰朝实录_page139.html">
    139
   </a>
   <span class="current-page">
    140
   </span>
   <a href="清实录咸丰朝实录_page141.html">
    141
   </a>
   <a href="清实录咸丰朝实录_page142.html">
    142
   </a>
   <a href="清实录咸丰朝实录_page143.html">
    143
   </a>
   <a href="清实录咸丰朝实录_page144.html">
    144
   </a>
   <a href="清实录咸丰朝实录_page145.html">
    145
   </a>
   <span>
    ...
   </span>
   <a href="清实录咸丰朝实录_page141.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
