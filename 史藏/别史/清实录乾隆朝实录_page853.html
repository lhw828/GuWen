<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 853 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 853 页/共 1860 页</h1>
    <div class="content">○癸丑。上行围。　　

○谕军机大臣等、舒赫德奏、审讯驻阿喇古卡座之索伦佐领罗颇里等。并未被喀喇和卓抢掠。因遇贼得脱。恐查询获罪。故饰词求免。应请革职留军营效力等语前据永庆奏、罗颇里被喀喇和卓围困三昼夜。阵亡兵丁六名。始得脱出。嗣经阿里衮审讯喀喇和卓、据供、曾遇罗颇里、随给与口粮。指路令赴乌什、阿克苏、两处。朕见其情词互异。因谕令查奏。今舒赫德尚未奉到谕旨。即已讯得确情。则从前情节。显系罗颇里畏罪捏造。夫卡座驻兵无多。遇贼力战不支。始得脱出。本属无罪。即贼势委难抵敌。暂离汛地。其罪犹轻。今转将给粮指路之人。诬为抢掠之贼。且以管兵官员。而欺饰妄报如此。理应正法。念其尚能与贼接战。未至望风逃窜。姑从宽典。但仅予斥革。不足蔽辜。著将罗颇里、永远枷号示众。再有似此者。定行正法。至新疆驻劄大臣等、应严饬所属。防范台站。并体察官兵内。如有任意欺凌回人。侵占什物者。一经发觉。即行正法。俱著舒赫德通行传谕知之。　　

○又谕、据阿桂奏称、本年伊犁屯田。以播种计之。上地所获二十倍。中地所获十倍。足敷千余人来年麦熟前之食。将来增垦益多。则需人益众。并请于辟展废员内。遣原任副都统图克善、刘扬、前来效力等语。今年数百回人。甫经耕垦。即收获丰裕。览奏殊为欣悦。伊犁地广。屯田以多为善。其图克善等、俱照所请发往。若仍需人承办。则乌噜木齐效力官员颇多。著一面具奏。一面调遣。亦传谕乌噜木齐大臣等知之。　　

○又谕曰、阿桂奏称、固勒扎卡座、盘获由哈萨克逃来之厄鲁特男妇十名口。又洪郭尔鄂博、投入厄鲁特三名。俱解送阿克苏。交舒赫德办理等语。此等厄鲁特人。苦哈萨克役使。陆续投来者必多。与其徒烦解送。不若即留伊犁等处。令其牧放牲只效力。此次投来人等。既送往阿克苏。著传谕舒赫德、将阿克苏所有之厄鲁特。通行体察。其顽梗叵测者。仍留原处。若擕有妻子。无可疑情节。来年即发往伊犁。交阿桂等、酌于屯田牧马差遣。仍善为抚绥约束。　　

○是日、驻跸达颜达巴罕昂阿东大营。　　

○甲寅。上诣皇太后行幄问安。　　

○赐扈从王公大臣、并蒙古王公台吉等食。　　

○兵部议覆、两江总督尹继善奏准、查各省驻防八旗寡妇等项。近已停止进京。江南共设各项沙、宣、等船、三百余只。江西共设各项号、座、等船、二百五十余只。冗设过多。不特闲泊河干。坐糜工食。且遇大小修造。需费更繁。应量裁。已饬令两省司道查议酌减。恐各省亦有似此应裁之处。请敕各该督抚、一并查议。兹据各督抚议奏。除湖北、湖南、福建、四川、广西、浙江、等省。船数并无冗设。照旧存留外。广东、裁船十八只。江南裁船一百三十二只。江西、裁船四十一只。共裁船一百九十一只。设遇紧要差务。额船不敷。仍恳动项另雇。应如所请。从之。　　

○命兵部左侍郎兼管顺天府尹熊学鹏、知武举。以吏部左侍郎董邦达、为武会试正考官。翰林院侍读学士张若澄、为副考官。　　

○是日、驻跸鄂尔楚克哈达大营。翼日如之。　　

○乙卯。上行围。　　

○吏部议准、山西巡抚鄂弼奏称、晋省归化城地方。前经改七协理通判。各给条记但协理通判。既系虚衔。并无升转之路。又例不入计典举劾。亦无以示激劝。查大、朔、二府所属丰镇宁远、两厅。原系口外卫所。今改设通判。给与关防。与内地通判无异。请将归化城七协理通判。照丰镇、宁远例。改为通判。颁给关防。其员缺补放。亦照丰宁之例办理。再归化城地虽广阔。究与内地稍殊。分设七厅。亦觉太冗。其善岱、昆都仑、二协。地非紧要。应请裁并五厅管辖。从之。　　

○刑部议覆、广西按察使申梦玺奏称、粤西僻处边陲。苗獞杂处。凡汉奸勾引苗人。教诱犯法。地方官自行据实究出。不论年月远近。俱免议处。若别经发觉者。失察之地方官。照徇庇例、降三级调用。倘有隐讳故纵。察出照溺职例、革职。应如所请。从之。　　

○理藩院等衙门议覆、车臣汗部落扎萨克贝子旺沁扎布、不能约束属下。致副管旗章京塔巴海、醉后持刀伤毙人命。复将逃回盗犯哈布塔噶、翁图、隐匿不报。除将塔巴海、拟绞监候。哈布塔噶、翁图、解送黑龙江。即行正法外。请将旺沁扎布之扎萨克、及贝子、一并裭革。得旨、塔巴海、依拟绞监候。秋后处决。哈布塔噶翁图、解到时即行正法。旺沁扎布、著革去扎萨克。令应袭之人承袭。其贝子著降为镇国公。加恩仍留于伊本身。　　

○豁免直隶蔚州、万全县、水冲荒地、一百四十五顷二十九亩额赋。　　

○丙辰。上诣皇太后行幄问安。　　

○行围。　　

○谕曰、恒禄、著来京陛见。绥远城将军印务。著舒明暂行署理。　　

○河东河道总督张师载疏报、秋汛水势情形一摺。得旨、据奏秋汛水势已过。黄沁两河工程。俱各平稳。朕心深为嘉悦。张师载著交部议叙。　　

○是日、驻跸英图昂阿西大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百二十


大清高宗法天隆运至诚先觉体元立极敷文奋武孝慈神圣纯皇帝实录卷之六百二十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。九月。丁巳。上行围。　　

○谕、据明瑞、萨喇善奏称、擒拏肆行鬨闹之挖薓人夫等、明瑞往会萨喇善、将带往兵丁八百名。潜添各路卡座。俟挖薓人众出山后。尽行驱逐。萨喇善潜赴末卡。同明瑞、富僧额、在卡座内防范。务期尽数拏获。至巴岱本应拏问。但案内人犯。尚未捕获。如先将伊拏问。恐各路挖薓人众。闻风窜匿。是以暂行解往宁古塔。俟将鬨闹之人。拏获后。再将巴岱拏问质审等语。巴岱身为副都统。于挖薓人众。持棍殴打领催。复聚集数百人。赴署嚷闹。伊竟不能办理。乃反给与牌票。遣之起程。实属恇懦不堪之至。使彼时巴岱亲出拏办。或可即日完结。即使人众拒捕被戕。朕又安肯轻岱。自必一一拏获治罪。如从前满福、阿敏道、被贼戕害。朕曾为之发兵复仇。又加恩赏给世职。巴岱宁不闻知。乃今以内地一二刁民。稍行放肆。即畏惧至此。若使其临阵对敌。尚可望其与贼打仗乎。似此恇懦之人。不可不从重治罪。据伊咨报。其罪状业已显然。又何待质审之有。巴岱著即正法示众。将此通行晓谕八旗、及各省大臣官员等知之。　　

○是日、驻跸巴颜沟大营。　　

○戊午。上诣皇太后行幄问安。　　

○行围。　　

○谕军机大臣等、刑部奏、浙江本年秋审人犯。经九卿将缓决改入情实者、至四起之多。即如毛进多、史阿长、二案。毛进多、既殴毙王色。又殴伤王于。史阿长、始则捏称服弟史国臣被殴。后恐病死无伤。忍将史国臣□□客死。按其情罪。并属凶横已极。朕观题到命案本时。即令本房存记。以观其入情实与否。今该抚仅拟缓决。殊属失当。九卿所改甚是。庄有恭在巡抚中。历任年久。尚属风厉能办事之人。乃如此定谳。不独无以使凶徒知儆。亦何以协情理之平耶。庄有恭著传旨申饬。　　

○总督管甘肃巡抚吴达善奏、西路自军兴以来。各台站于额马外、加增四匹二匹不等。今大功告成。自应裁彻。但一切章奏。虽较前减少。而驻劄大臣、及屯田台站文武各员。仍属往来络绎。臣详加酌议。每站设马六匹。已足敷用。余尽裁彻。拨归本营。及变价归款。附近巴里坤者。解往牧放。再上年歉收、及口外塘驿马匹。请特给本色刍豆饲秣。俟秋收后停止。惟安西至哈密等站。或远距内地。或路多戈壁。应请仍支本色。臣等再行筹办。　　

○报闻。　　

○吏部议准、江苏巡抚陈宏谋奏称、淮安府属之清河县。逼近黄河。向无城垣。仗土堤为保障。前康熙年间。曾有决口之事。今年黄河水大。一线土堤。宽仅数尺。县治终属堪虞。请移驻对岸之清江浦。从之。　　

○广东巡抚托恩多疏报、肇庆、雷州、琼州、三府属。垦复额内荒芜税、一十五顷四十五亩有奇。广州、惠州、潮州、肇庆、罗定、五府州、垦复额外荒芜税、三十五顷七十亩有奇。　　

○豁免浙江钱塘、仁和、海宁、三县坍没荒地、一百四十七顷九十五亩额赋。　　

○是日、驻跸巴颜布尔噶苏台大营。　　

○己未。上行围。　　

○谕军机大臣等、前据尹继善、陈宏谋奏、江苏藩库亏空存公耗羡二项银两至七十余万。此事实堪骇异。现已遣刘统勋等、前往查办矣。藩库亏空至如许之多。谅非一朝一夕所致。其中必另有情节。常亮、甫离江苏。其前后接手如何交代。自必深悉原委。著将原摺钞寄与常亮阅看。令其将实在因何亏空情由。据实驰奏。事关钱粮。如满文有不能详悉之处。不妨即用汉字奏闻。　　

○是日、驻跸都穆达乌拉岱大营。　　

○庚申。上诣皇太后行幄问安。　　

○行围。　　

○谕军机大臣等、据舒赫德等奏称、绿营兵杜朝林、牧放驼只。因有一驼惊跑。杜朝林前往追寻。并未回归。或系迷路。或系坠水。现在饬查等语。著寄信与杨应琚、并驻劄喀什噶尔等处大臣等、将杜朝林严行查拏务获。审明、如实系迷路。并无别情。毋庸置议外。倘有逃避情弊。即于彼处正法示众。　　

○又谕曰、舒赫德、阿里衮等所奏奋勉擒获贼匪官兵。著加恩赐头等侍卫硕多隆武、特穆尔巴图鲁号、前锋参领富虎、布哈巴图鲁号、仍赏银一百两、副将索柱、著赏戴孔雀翎、主事拖穆齐图、著升授员外郎。其余效力官员。各加一级升用。兵丁等著照例给赏。　　

○是日、驻跸乌拉岱伯勒齐尔大营。　　

○辛酉。上行围。　　

○谕军机大臣等、刑部奏、本年山东省秋审情实人犯。共二十六起。内由缓决经九卿改入情实者五起。计改拟之案。几至十分之二。秋谳大典。所以惩凶恶。儆顽愚。按情定罪。期于允协。何以审拟失当。至如许之多。阿尔泰、身任巡抚。刑名事件。皆宜悉心定拟。刑必当罪。乃轻率若此。何以昭国宪而协情理之平耶。阿尔泰著传旨申饬。　　

○又谕、现在乌噜木齐、有安泰办事。永瑞、定长、亦俱前往。据舒赫德奏、请以德尔格、暂驻辟展。将彼处一应事务。查核明白。交代辟展承办官员。方可赴乌噜木齐等语。辟展办事。仍须专员兼辖。可传谕德尔格、查核事竣。仍驻劄辟展、兼辖文武官员。一切事件。与舒赫德、定长、商办。有应行陈奏者。准其具摺奏闻。并传谕舒赫德、定长等知之。　　

○缓山东济宁、兰山、郯城、三州县被水灾地额赋。　　

○是日、驻跸呼鲁苏台昂阿大营。　　
</div>
    <div class="pagination">
<a href="清实录乾隆朝实录_page852.html">上一页</a><span>...</span><a href="清实录乾隆朝实录_page848.html">848</a><a href="清实录乾隆朝实录_page849.html">849</a><a href="清实录乾隆朝实录_page850.html">850</a><a href="清实录乾隆朝实录_page851.html">851</a><a href="清实录乾隆朝实录_page852.html">852</a><span class="current-page">853</span><a href="清实录乾隆朝实录_page854.html">854</a><a href="清实录乾隆朝实录_page855.html">855</a><a href="清实录乾隆朝实录_page856.html">856</a><a href="清实录乾隆朝实录_page857.html">857</a><a href="清实录乾隆朝实录_page858.html">858</a><span>...</span><a href="清实录乾隆朝实录_page854.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
