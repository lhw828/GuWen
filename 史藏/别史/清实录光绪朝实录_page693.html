<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 693 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 693 页/共 1316 页</h1>
    <div class="content">○以遵命捐赈。予内阁中书张允顗、湖南粮储道但湘良等、各为其父母建坊。摺包　　

○加赏顺属春抚米三万石。现月　　

○丙寅。谕军机大臣等、前因有人奏、提督李培荣素性傲惰。不理军事。当经谕令刘坤一查明具奏。兹又有人奏称李培荣骄纵掊克。罔恤兵艰其自防所来京。往返皆乘坐四人大轿督办军务处发有勇丁皮衣银两。该提督仅制棉衣散给。复于勇丁名下。坐扣饷银。勇丁等不胜其苦。请饬查办等语。著刘坤一按照所参各节。确切查明归入前案一并覆奏。原片著钞给阅看。将此谕令知之。洋务　　

○又谕、有人奏、太仆寺少卿松安管理督办军务处粮饷。有减平克扣。并搀杂低银情事等语。著督办军务王大臣查明具奏。原片著钞给阅看。寻奏、查无实据。惟该员既有海军衙门专差。管理粮饷一缺。应请改以内阁学士堃岫接办。从之。现

月摺包　　

○御史王鹏运奏。息借商款扰民。请予罢免下户部议。洋务

　　

○钦差大臣两江总督刘坤一奏。军务需材请调御史冯锡仁襄办营务。郎中张闻锦等随营差委。又奏。派员赴喇嘛庙等处。购买战马。请饬免税并允之洋务　　

○护理湖广总督谭继洵奏。饷需支绌。请规复前抚胡林翼徵收米谷旧章。下部知之。摺包　　

○调贵州巡抚崧蕃为云南巡抚。以安徽布政使德寿为贵州巡抚。现月　　

○予故原任兵部尚书乌拉喜崇阿恤典如例。现月　　

○予故广西巡抚潘鼎新。于安徽庐江原籍建立专祠。从安徽巡抚福润请也。摺包　　

○蠲缓吉林伯都讷等属被灾地亩银谷租赋。现月　　

○丁卯。孝庄文皇后忌辰。遣官祭昭西陵。记注　　

○谕内阁、御史溥松奏、饷赈废弛。亟宜整顿一摺。据称镶蓝旗满洲学习印务参领双林居心贪鄙。任意把持。每月散放该旗兵饷。按名克扣。遇有该旗领米事件。复侵渔中饱。前因侵吞米价案内撤去印务。旋经夤缘复职。近更肆无忌惮。又储济仓监督普英。当新仓监督王廷本人品卑下。声名平常。每遇散放米石。从中勒索。近于顺属应领赈米。藉端讹诈。并有辱詈顺天委员索银情事。请旨查办各等语著镶蓝旗满洲都统、仓场侍郎、按照所参各节。确切查明据实覆奏。毋稍徇隐。现月　　

○又谕、御史溥松奏顺天大宛两县向有冒籍枪替等弊。虽经历任学臣严行禁止。弊端历久难防。近闻广东等省。并有假手吏胥。贿托冒籍。或买充该学廪增附生之名。倩人入场。中式后改归原籍情事。请饬查办等语。著礼部查明具奏。现月　　

○又谕、内务府奏遵旨覆陈六库司员宜定限制一摺。内务府定例。限茶二库司员。三年期满转出者。扣足十年。方准再转。皮瓷缎衣四库转出者。不论年分。遇缺即准转补。即著仍照旧章办理。惟银库司员期满更换时。不得藉口因地择人。率将五库司员奏请调补。以杜流弊。现月　　

○又谕、福润奏甄别庸劣不职各员一摺。安徽代理甯国通判试用直隶州知州吴德懋擅离职守。专事钻营。绩溪县知县姜惟宝审断草率。不洽舆情候补知县吴守诚行为卑鄙。心地糊涂。绩溪县训导吴鸣銮干预公事。志趣不端。均著即行革职。霍邱县知县惠恩才欠开展。人地不宜。著开缺另补。以肃官方

现月

　　

○谕军机大臣等、御史溥松奏、风闻制造库匠役王廷选等冒领供物等件。款至巨万并句串帘子库书吏吴斌冒领缎疋。开设缎局。且与已革户部银库书吏史恩涛等通同作弊等语。著户部工部堂官查明具奏。寻户部奏、查制造库所领缎疋。按工部印领开放。并无书吏吴斌领过缎疋等项。自无从句串。且所领无多。岂能开设缎店。至已革书吏史恩涛等。并无其人。无从查究。工部奏、王廷选于光绪二十年充役。并未承办光绪十七年供物。自无从冒领。天丰缎局开设在前。讯无承售库料。均请毋庸置议。从之。　　

○又谕、电寄宋庆、倭寇分作数股。图扑营口。亟应乘其未至。调派将领分路抄截。牵制贼势一面激励军心。整备队伍。直前迎击。并豫悬重赏以待破敌奏功。本日据营口电报。长顺、依克唐阿、已将析木城海城克复。尚未据该将军等奏报。如果属实。是东路情形稍松恐贼将并力西犯。宋庆务当妥筹布置。力保营口。是为至要。电寄　　

○又谕、电寄李鸿章等、倭船在登州开炮量时之久。旋即驶去。并闻大连湾泊有倭船近五十艘。似即广岛开来之船。诡谋叵测。威海之防。不可一日稍松。仍著李鸿章、李秉衡分饬水路各军。严密防守。力与相持毋令乘隙登岸是为至要。电寄　　

○以湖南按察使王廉为安徽布政使。山西冀甯道俞廉三为湖南按察使。现月　　

○以捐银赡族。赏大学士张之万扁额。曰敦宗善族。摺包　　

○蠲缓河南内黄浚、汲三县被灾地方粮赋杂课。其勘不成灾之安阳等五十二州县新旧钱粮分别展缓。现月　　

○戊辰。谕军机大臣等电寄李鸿章等、二十五日各电均悉。倭寇蓄意谋攻威海。大队兵船已在荣成开炮。并有倭兵上岸。电线不通。情形极为危急其洋划登岸之兵。究有若干。著李鸿章、李秉衡、各饬防军。飞速驰击。勿任深入蔓延。海军战舰必须设法保全。前据李鸿章电奏豫筹水陆相依之法。尚属详细。现当临敌之时。应如何相机会力出击之处。即饬该将领等迅速筹办。毋得束手坐待致为所困。　　

○又谕、电寄张荫桓等、电奏已悉。著即定于正月初三日启行勿迟。电寄　　

○又谕、电寄李瀚章、署广东陆路提督张春发、前已准其来京陛见。该员前在越南接仗。颇资得力。著李瀚章转询张春发、能否酌带旧部数营北上以备调遣。迅即电覆。电寄　　

○上以岁暮祫祭太庙。自是日始、斋戒三日。　　

○己巳。谕内阁、户部奏、遵议解清甘饷各员应给奖叙。请旨办理一摺著吏部议奏。现月　　

○谕军机大臣等、电寄李鸿章等倭兵登岸。荣成失守。览奏殊深愤懑。东省兵力较单。致有疏失李秉衡自请议处。著加恩宽免。丁槐一军。准其留于山东调遣。该营需用枪械。著李秉衡电商李鸿章、于南省解来枪内。经过东省时。酌拨应用。刻下贼已登岸。必将猛扑威海。著李秉衡厚集援军。迅往遏截。并激励将士。如有能奋勇破敌者。立予重赏。威防戴宗骞等军。守御尚能出力。现在贼踪逼近仍著李鸿章饬令在防各军。固结兵心并力截击。不得临敌畏却。致误大局。闻敌人载兵皆系商船。而以兵船护之。若将定远等船齐出冲击。各可毁其多船。断其退路。此亦救急之一策。著李鸿章速筹调度为要。本日据吴大澂电奏、魏光焘营内枪械甚少。请于天津新到德枪内借拨一千杆。该抚所购洋枪。正月中旬亦可到津如数拨还等语。现在魏光焘出关需用甚急著李鸿章即行拨给勿误。电

寄

　　

○又谕、电寄宋庆等电奏均悉。倭寇图攻营口。在太平山据险诱我。宋庆现令姜桂题、马玉昆、刘世俊等、分路严备。务当饬令各军戮力同心。互相策应。并设法出骑抄击。或引至平原。分队迎剿。挫其凶锋。方可遏其西窜之路吴大澂所部。已分起拔队出关。著该抚督率各军。陆续前进。与宋庆联络声势。妥筹布置。电寄　　

○先是广西按察使胡燏棻奏、练兵已集三营请续募万人。以备调遣命督办军务处议奏。至是奏上。所议马步工炮相辅而行。暨杜绝积弊。撙节饷项各端。均能扼要。惟练兵必先选将。拟令先练十营。足成五千人之数。俾成劲旅徐议扩充。从之。摺包　　

○浙江巡抚廖寿丰奏、遵筹的饷。请将钱典烟酒等业。于将输常额外酌量捐资。仍照海防例分别给奖下部议。摺包　　

○予故降调前巴里坤镇总兵何琯开复处分。祭葬恤荫加等。宣付史馆立传。并建专祠。从甘肃新疆巡抚陶模请也。现

月

　　

○蠲缓江甯上元、江甯、句容、溧水、江浦、六合、山阳、阜甯、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰沛、萧、砀山、邳、宿迁、睢甯、海、沭阳、赣榆、通、如皋、海门、三十四州县。暨淮安、大河、扬、徐、镇江、五卫灾歉及荒坍田亩新旧粮赋并杂课有差。现月　　

○蠲缓江苏长洲、元和、吴、吴江、震泽、常熟、昭文、昆山、新阳、娄、金山、青浦、武进、阳湖、无锡、金匮、江阴、宜兴、荆溪、丹徒、丹阳、金坛、溧阳、太仓、镇洋、太湖、华亭、靖江、二十八州县、暨苏州、太仓、镇海、金山四卫被灾及新垦田亩钱粮芦课等项有差。现月　　

○庚午。谕内阁、已革道员龚照玙、前因旅顺船隝失陷。避至烟台。降旨拏交刑部治罪。滋据刑部奏称该革员现解送到部。请旨办理等语。龚照玙应得罪名。著刑部严行审讯。按律定拟具奏。洋务　　

○谕军机大臣等、电寄李鸿章等、戴宗骞所拟悬赏励士各节。均著照所议办理。现在贼踪逼近南岸。其兵船多只难保不闯入口内。冀逞水陆夹击之诡谋。我海舰虽少。而铁甲坚利。则为彼所无。与其坐守待敌。莫若乘闲出击。断贼归路。威海一口。关系海军甚重。在事将弁兵勇。傥能奋力保全。将登岸之贼。迅速击退。朝廷破格酬功。即丁汝昌身婴重罪。亦可立予开释。著李鸿章剀切晓谕马格禄等。同心戮力。克建殊勋实深殷盼。至东境驻军本少。威海待援尤急。所有昨准归该省调遣丁槐一军。及现已由徐州启程之陈凤楼五营。均著李秉衡查明行抵何处。迅即饬赴威海协同剿贼。不得稍涉延误。刘坤一所调江南各营内再有何军可以暂行留东助剿。著李秉衡与刘坤一电商办理。电寄　　

○又谕、电寄宋庆、昨据电奏、倭寇图攻营口。分兵备严。已谕令设法抄击。遏其西窜之路。现闻倭有欲乘中国新岁。派两大军攻宋营之说。尤应严为戒备。即除夕元旦令节。亦不可稍涉松劲。目前必须将营口牛庄等处扼住。不至猝为所乘。俟吴大澂等兵到后。即可合力进剿。著宋庆妥筹办理。电

寄

　　

○又谕、电寄长顺等、依克唐阿电奏已悉。据称进攻海城。荣和裹创力战。毙贼甚多。尚属奋勇。现在贼众分股图犯营口。海城踞贼谅不甚多。长顺、依克唐阿两军。兵力尚不为少。务当联络布置。合力堵剿。如能规复海城。则辽阳之防。自可稳固。著该将军等激励将士。相机办理。大鸟已死。是否属实。并著探明电覆。寻奏、击毙倭酋系属三岛。并非大鸟。报闻。　　

○命云贵总督王文韶充帮办北洋事务大臣。洋务　　

○赏敖汉亲王衔多罗郡王达木林达尔达克、哈密回子亲王沙木胡索特黄缰。科尔沁多罗郡王敏鲁布札布、喀尔喀多罗郡王鄂特萨尔巴咱尔紫缰。苏呢特头等台吉察克都尔色楞花翎。喀尔喀贝子衔头等台吉呢朗瓦尔、阿拉善贝子衔头等台吉勒旺布哩克济勒双眼花翎。　　

</div>
    <div class="pagination">
<a href="清实录光绪朝实录_page692.html">上一页</a><span>...</span><a href="清实录光绪朝实录_page688.html">688</a><a href="清实录光绪朝实录_page689.html">689</a><a href="清实录光绪朝实录_page690.html">690</a><a href="清实录光绪朝实录_page691.html">691</a><a href="清实录光绪朝实录_page692.html">692</a><span class="current-page">693</span><a href="清实录光绪朝实录_page694.html">694</a><a href="清实录光绪朝实录_page695.html">695</a><a href="清实录光绪朝实录_page696.html">696</a><a href="清实录光绪朝实录_page697.html">697</a><a href="清实录光绪朝实录_page698.html">698</a><span>...</span><a href="清实录光绪朝实录_page694.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
