<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 132 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 132 页/共 502 页
  </h1>
  <div class="content">
   ○壬寅。谕内阁、国家设官分职。凡以为民。百姓之莠良。系乎州县之贤否。如果亲民之官。抚字催科。廉能称职。自能为民兴利除弊。消患未萌。自逆匪滋事以来。被扰地方。惨遭荼毒。既毗连省分。亦复徵兵调饷。差务纷烦。朕每念抚绥无术。民困未苏。宵旰忧勤。安寝馈。封疆大吏。均有察吏安民之责。应如何遴选贤能。甄汰庸劣。以期吏治民风。蒸蒸日上。乃近阅各省督抚章奏。保举劳绩者多。指参劣迹者少。或被人弹劾。降旨密查。犹复曲意弥缝。化大为小。即如湖北广济县知县蔡润琛、若素洽舆情。何至激成变故。其他因断狱不公。苛派滋事者。往往以一参了事。旋请开复。总因该管上司积习相沿。因循莫振。或思见好属吏。专事优容。或因规避处分。多方讳饰。以致穷黎无所控诉。奸匪藉以肆行。比年粤楚地方。养痈贻患。皆由于此。实堪痛恨。若不大加整饬。何以力挽颓风。著各直省督抚、严饬所属。时加访察。如有贪劣不肖州县。即行据实奏参。并将劣迹指款严讯究办。无稍含混。其阘茸无能者。亦应随时甄别。毋任废弛。如有循声素著者。亦可胪陈实迹。登诸荐牍。务使属员知所劝惩。民情日臻安谧。庶不负朕恐惧修省。孜孜求治之意。将此通谕知之。　　

○癸卯。孝慎成皇后忌辰。遣官祭慕陵。　　

○谕内阁、户部奏、代办巡抚、违例咨提别省银两一摺。各省协拨军饷。向有定例。即使军需紧急。亦当一面奏闻。一面报部。从无率行咨提之例。前代办江苏巡抚倪良燿、因库款不足。辄即行文山西提解银两。既未奏明。又未报部。实属有违定例。倪良燿著交部严加议处。其山西拨解银两。业已动款。即著迅速解往军营。此外有无另向他省咨提银两之处。著怡良、许乃钊、饬令倪良燿、专案报部。以凭查核。　　

○又谕、向荣等奏、请将随营打仗得力之壮勇、赏给粮米等语。所有向荣军营。现在各项壮勇。著准其援照官兵给米之例。按日一体发给。以示体恤。　　

○又谕、向荣、许乃钊奏、移营紫金山、并镇江水陆进攻、叠获胜仗一摺。据称、江甯城外大营十八座。均已一律移近城垣。官兵声执□力联络。即于十七日夜。饬令兵勇伏于城边。火箭百道射入城中。继以枪炮、火罐、喷筒、一齐抛掷。该逆猝不及防。首逆杨秀青等、率贼登城。见朝阳门一带城上之牌刀贼匪疑系官兵。开炮轰毙数百人。城中枪炮乱发。人声沸腾。达旦始息。十五日午刻。镇江逆匪千余人。从东南两门分出。经提督邓绍良、分派官兵、及湖南官兵胜勇、分中左右三路进攻。已革副都统文艺、亦督兵攻打。该逆败退入城。坚闭不出。总兵和春、于十九日、乘东北风起。知会邓绍良、由陆路接应。并饬令各艇船、于二十日黎明、起碇进剿。和春等、督饬各将弁、由焦山至甘露寺、并镇城大马头一带、贼船纷泊处所。开炮轰击。水陆两路之贼。均开炮迎拒。我船顺风三面攻剿。击坏贼船三四十只。并轰毙陆路救应逆匪数十名。乘胜追击至瓜州口。现仍寄碇焦山上游。扼贼下窜之路。另片奏、江甯城南四十八社绅董练勇。盘诘偷越逆贼。极为严密各等语。江甯、镇江、水陆各路贼匪。叠受惩创。执□力已穷蹙。该大臣等大营。已据要地。镇江剿匪。亦叠次得手。务当乘此声威。分饬诸军。迅图克复两城。仍当审度形执□力。扼要严防。勿令贼匪乘间窜越。其各社绅董练勇。志切同仇。深明大义。甚属可嘉。著先行传旨奖励仍饬令认真巡防。毋稍疏懈。指日大功告竣。该大臣等一并论功保奏。候朕施恩。伤亡兵勇。著即查明咨部议恤。　　

○谕军机大臣等、向荣、许乃钊奏、移营剿贼、力图克复、及水陆获胜、并拨兵防堵东坝各摺片。该大臣等、移营进劄紫金山。乘夜攻城。首逆杨秀青等仓皇无措。自相轰击。其镇江水陆两路。亦经邓绍良督率将弁、和春统带艇船、约齐会剿。歼捦贼匪多名。击坏及烧毁贼船数十只。是剿办甚属得手。现在金陵大营十八座。逼近城垣。所调苏州上海杭州等处、三千斤、及五千斤大炮。想亦运到。急宜乘胜进攻。若先克复省城。则镇城收复。执□力如破竹。江面贼船。解散千余艘。若能一律散尽。即可断其往来。并杜截北窜之路。惟贼船散去多只。系往何处。是否驶赴上游。抑系分泊北岸。其船上有无贼匪潜藏偷越。又图他窜。均须随时侦探。知照皖省、江北、水陆地方。并上游湖北、江西、一体严防。该逆被创穷蹙。乘虚冲突。是其惯技。傥知孤城不能久踞。逆首等率其丑类。并力溃围而出。渡江北窜皖省。或由东坝直奔苏常一带。我军布置稍疏。即不免又堕奸计。该大臣等、务宜通筹熟计。总期殄灭妖氛。不留余孽。逆首洪秀泉、杨秀青等、现在围困城中。其伪西王亦未能逸出。该逆等状貌形迹。必须探访确实。或能购线内应。于克复省城时。全数捦获。不致令其兔脱。则埽荡余匪。不难一鼓成功矣。东坝一路。经该大臣饬委主事刘存厚、同都司常瑞、带领广东兵六百名驻劄。并委候补道戚贞等、前赴高淳、率同绅董练勇、严行盘诘。仍著怡良拨兵前往。协同堵剿。毋稍松懈。逆党改装薙发。扮作难民。诡诈多端。尤须加意巡防。近日扬州贼匪。围困技穷。其分股窜扰滁凤。偪近徐州。朕恐北路新到官兵。未能深悉贼情。已有旨、谕令湖北臬司江忠源、督带楚勇一千七百名。由广济县驰赴江北。会同截击。徐宿为北方门户。不能不先其所急。谅该大臣等、全局在胸。必不至顾此失彼。本日户部奏、向荣咨拨军饷。已由部改拨银二十万两。谅可迅速解赴粮台。并饬倪良燿、将海运节省一款。加紧提解。补足三十万二千两之数。以资接济。原片著钞给阅看。按款催提可也。将此由六百里加紧谕知向荣、怡良、许乃钊、并传谕彭玉雯、知之。　　

○江苏巡抚许乃钊奏、请将苏、松、常、镇、太、四府一州。按亩捐输。抵作上忙钱粮。得旨。俟办有成效。再行具奏。候朕酌度。又奏、端阳贡物。因道路阻梗。请俟收复江甯后。补行呈进。批。所有各项贡物。统侯军务告竣。再行按期呈进。不必补进。　　

○免江苏商贩米石关税。　　

○甲辰。谕内阁、前据怡良、王谷德奏、闽省缉匪情形。请将地方官失察邪教处分。暂予宽免。当经降旨允准。原为因时制宜。俾地方各员。不致心存瞻顾。得以核实办理。兹据吏部奏、酌拟限期、请明定章程一摺。朕详加披阅。立法固贵变通。除患尤期迅速。傥地方官恃无处分。于匪犯纠结滋扰之案。相率因循。则宽其既往。转致贻患将来。必应明定限期。以杜流弊。著照所请。即自此次奉旨之日为始。定以一年为限。在一年限内查拏破案者。如有一犯经历数县、一县牵连数官、其从前应得失察处分。悉予宽免。如仍前玩弛。已踰一年之限者。无论失察讳匿。仍各照定例办理。以示限制。并著该部通行各直省。一体遵行。　　

○谕军机大臣等、寄谕钦差大臣都统衔琦善等、本日据李嘉端奏、凤阳失守、请催援兵一摺。览奏实堪痛恨。据称贼至凤阳。署藩司奎绶、知府裕恭、知县黄元吉、带兵接仗。因另股贼匪窜入东门。遂至失守。该省兵力甚单。各路调往官兵。一时未能赶到。该大臣统制北路诸军。前派武庆、开隆阿等、带兵二千赴援。现在行抵何处。西淩阿等、所带黑龙江马队。经该大臣饬令追往滁州。何以未闻接仗。当此万分吃紧之时。岂可听其逗遛。著即严饬星速遄行。会同各路官兵。合力剿办。断不可稍涉延缓。致误事机。扬州叠经获胜。如能及早克复。则分扰之股匪。其执□力自衰。该大臣等、必能通筹熟计。不至顾此失彼也。将此由六百里加紧各谕令知之。　　

○又谕、李嘉端奏、凤阳失守一摺。已明降谕旨。将该抚、并著藩司奎绶、革职留任矣。据称、二十一日。该府县在北门外九华山、与贼接仗。另股贼匪。窜入东门。城内火起。九华山、与龙兴寺、两股贼匪。奔向北门。冲散乡勇。府城即时失守。该抚已饬都司海升、带兵二百五十名。协守定远。并令总兵玉山、知州金光筯、设法扼守正阳关要口等语。前据陆应谷奏、善禄带领官兵一千九百名。于二十日内启程赴皖。本日以据托明阿奏、于二十七日启程。带兵径赴泗州、现复谕令该将军、提督、迅速兼程前进。计已到之西安马队、及固原兵一千一百五十名。并续到之陕甘兵。当已不少。周天爵谅亦由宿州督带兵勇赴援。著李嘉端迅即会合各路援兵。并力进剿。攻复郡城。琦善所派黑龙江马队官兵。前赴滁州。著该抚飞咨迎提前进。前经降旨、令江忠源、由广济带领练勇、赴皖会剿。但恐该臬司到皖较迟。此时惟有会同现到各兵。扼要攻剿。勿令该逆更窜他处。李嘉端遵旨回奏一摺。览奏已悉。其另片称、已革知府胡元炜、于庐州任内。办理团练得力。曾经绅士联名具禀请留等语。当此军务吃紧之时。需人孔亟。庐州偪近贼氛。未便骤易生手。所有前参一案。暂缓究办。即著李嘉端、严饬该革员、竭力帮同守御。戴罪图功。其凤阳城内文武各员下落、及奎绶如何受伤实情、著即查明据实具奏。将此由六百里加紧各谕令知之。　　

○又谕、本日托明阿奏、带兵直趋泗州、并飞咨续调未到官兵一摺。已批令迅速进剿矣。顷据李嘉端驰奏、凤阳于二十一日失守。该抚现驻护城驿。专待各路援兵前来。情形万分紧急。已谕令琦善等、并周天爵、陆应谷、各饬所调援兵。星驰赴剿。该将军业已启程。沿途当已探悉。著即倍道前进。相机进剿。善禄由永城带兵赴援。周天爵由宿州前进。谅可同时赶到。合力进攻。务将此股逆匪。迅速埽除。无任滋蔓。将此由六百里加紧谕令知之。　　

○又谕、本日据李嘉端奏、凤阳府城失守。该抚现驻庐州。苦无一旅之师。欲进不能。望援甚切。善禄所带之兵。谅已早入皖境。著即兼程驰赴凤阳。迅速进剿。现在调赴援兵。惟托明阿业经启程。周天爵在宿州、尚未出境。有缓不济急之执□力。著陆应谷、将永城现留防兵酌拨。赶令前进。为善禄后路应援。其陕甘后起官兵。亦不可再行截留。务须先其所急。相机调遣。皖境安则豫境亦安。切不可稍分畛域。徒误事机。将此由六百里加紧各谕令知之。　　

○安徽巡抚李嘉端、奏报凤阳失守。得旨。贼到兵溃。委城于贼。深堪痛恨也。凤阳文武。想必又是逃出。即遇贼受伤者。亦不可尽信。　　

○以安徽凤阳府城被贼窜陷。革安徽巡抚李嘉端、署布政使奎绶职。均留任。　　

○赏带领黑龙江官兵齐齐哈尔副都统特尔卿额银一百五十两。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之九十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。五月。乙巳朔。谕内阁、穆腾额、谆龄奏、委员查办乍了夷务、分别治罪完案一摺。此案葛布翁甲等、纠约多人。在烟袋塘寺院。捆缚诺们罕。杀毙总仓储巴、及头目人等、抢劫财物。私拟断牌。实属情罪重大。业据该大臣等、督饬委员。将首要各犯拏获。著即照所拟。分别治罪。其调用土兵四千三百名。亦著分撤归牧。　　

○谕军机大臣等、讷尔经额奏、江南淮徐一带。现当炎夏。察哈尔马匹。于内地水土。素所未习。且核计日需费用甚钜。请停止调往。即由江南各粮台。就地采买等语。该督所奏、自系实在情形。此次所调察哈尔马匹。著即无庸解赴军营。仍留口外牧放。听候调用。如军营马匹。现在不敷。即著陈启迈、郑敦谨、派委妥员。于河南山东等处。就近购买。毋误军行。将此由四百里谕知讷尔经额、华山泰、并由六百里传谕陈启迈、郑敦谨知之。　　

○又谕、昨因凤阳府城失守。曾谕令善禄、兼程进剿。并谕该抚、将永城现留防兵。酌拨前进。无庸截留陕甘后起官兵。本日据陆应谷奏称、归德存兵无多。请将定边营兵七百名。甯夏营兵五百名。暂留归德。俟续有兵到。再行酌量留遣等语。自系为防堵紧要起见。惟凤阳要地。业已失陷。正须各路大兵。合力兜剿。前后赴皖之兵。合计虽有七八千名。其相去较远者。恐一时未能赶到。傥该处兵力不敷防剿。致贼他窜。则裹胁愈多。贼势益张。更将滋蔓难图。该抚仍当酌量情形。统筹全局。总宜先其所急。切不可稍分畛域。致误事机。该抚现已驰往归德。扼要驻劄。即著妥为布置。相机调遣。无稍疏虞。将此由六百里谕令知之。　　

○又谕、前因贼扰滁州。意图北窜。当经谕令李僡、派兵严防徐州要地。并期保卫粮台。嗣据该抚奏称、已派委副将武隆额、带领山西官兵一千余名。赴徐州河北驻劄。并飞咨总兵百胜、带领绥远、热河、吉林等处、官兵二千四百余名。由韩庄改道。拨赴徐州。与武隆额、南北两岸。互相策应。谅已督办妥协。布置周密矣。现在凤阳失守。徐州万分吃紧。著李僡、即督饬带兵各员。扼要驻劄。严密防堵。以为皖省声援。后路续到官兵。应如何改道行走。不致纡折迟误。即一面饬知地方官。妥为应付。一面咨明带兵大员。督催前进。万不可稍涉拘执。致误事机。将此由六百里谕令知之。　　

○署闽浙总督王懿德奏、闽浙交界防堵事宜。并令陆路提督炳文、扼要驻劄。得旨。炳文到防后。将道路远近。地方情形。专摺详细具奏。设军情紧要。即一面奏闻。一面札调就近官兵。以资守御。此摺寄与炳文看。　　

○以验收漕粮呈报不实。坐粮厅监督毓钟、下部议处。　　

○丙午。谕内阁、叶名琛奏、剿办东路股匪、叠获胜仗一摺。广东长甯县山内。匪徒啸聚。经该督派兵剿捕。两次歼捦九十名。摉缉余匪二百十五名。其江西交界大股匪徒。出没靡常。复经该督派委守备任士魁、署守备涂得照、千总谢清荣等、分驰剿捕。贼众败走。该匪复纠集三千余人。至和平县之浰头墟滋扰。任士魁、涂得照、由长布桥进兵。先后击毙贼匪七百余名。生捦二十八名。夺获炮械二百七十余件。该匪窜至泷下村地方。署南雄州孙福谦、都司陈纶、乘夜冒雨穷追。歼毙二百三十二名。追获二十四名。署守备李从龙、复毙贼三百余名。生捦二十五名。各匪藏入村屋。我兵枪炮环施。烧毙贼匪多名。余匪逃至信丰县交界地方。复经千总杨裕清等邀截。击毙五十名。生捦十名。东路股匪。经此次痛剿。埽除将尽。该匪等在广东、江西、毗连处所。分窜滋据。拒捕戕官。实属罪大恶极。现经四路兜剿。洵足大挫贼锋。著叶名琛、张芾、仍各饬所属文武员弁。不分畛域。悉数歼捦。毋使一名漏网。　　

○又谕、毓书奏、开种敖汉旗地民人、查系招垦交租、势难概行驱逐一摺。据查吗呢土、三棵树、昭合土、三处牧厂。各该居民开种。既系从前台吉人等、得价招垦。且经另换地亩迁移。自难概行驱逐。仍著该都统、饬令该旗、按照前查各项。会同塔子沟司员、建昌县知县、详细查勘。造册详覆。再行查核奏明办理。　　

○谕军机大臣等、前据向荣等奏、镇江水陆剿贼。叠获胜仗。当经谕令乘此声威。迅图克复。本日据杨文定奏、四月二十日。艇师各船进剿获胜情形。与该大臣等所奏、大略相同。现在各路师船。会集江面。所调三千斤大炮。想亦运到。急宜乘胜进攻。该大臣、务即督饬邓绍良、和春、麟桂等、统带水陆两路将弁。合力进攻。埽除江面贼船。使江甯镇江逆匪。不能相顾。剿办自易得手。至窜扰滁州临淮之贼。前据慧成奏称、系由金陵分股。兹据雷以諴奏称、系由扬州窜出。此股逆匪。现已窜入凤阳。不可不杜其来路。著该大臣等、迅速侦探贼踪。派兵堵截。绝其后路应援。自无难尽数歼灭。本日已谕令琦善等、严密查拏。设法防剿。该大臣等、总当统筹全局。无论江南江北。务须不分畛域。一体知照。严防该逆窜逸。将此由六百里加紧谕知向荣、怡良、许乃钊、并传谕邓绍良、和春、麟桂知之。　　

○又谕、寄谕钦差大臣琦善、帮办军务陈金绶、胜保、现在逆匪分扰凤阳。仍踞临淮。前据慧成奏称、系由金陵分股。本日复据雷以諴奏、滁州临淮之贼。系由扬州窜至浦口等语。究竟此股贼匪。由何处分出。自应侦探明确。防其续窜之路。贼情诡谲异常。避实捣虚。是其惯技。且时有奸细出城。探听消息。彼知大兵均在扬州一路。坚拒不出。牵掣我师。而以夥党窜越滁凤一带。若不截其江口窜路。恐我军围困孤城。贼势已蔓延徐宿。军情缓急。殊难遥度。该大臣等、务当随时侦探。迅图克复扬城。仍须统筹水陆全局。淮扬为清江咽喉。滁州亦徐州门户。所有现到官兵。及后路续到之兵。应派何人赴援。何人接应。何处贼情紧急。无论江省皖省。均应严密堵截。毋令贼匪窜逸。切不可稍分畛域。致误事机也。将此由六百里加紧各谕令知之。　　

○又谕、前据李嘉端奏、凤阳失守情形。已谕令周天爵等、会合进剿。并谕托明阿、善禄等、各带兵前进。本日据周天爵等奏、督同举人臧纡青、统带兵勇。由固镇、怀远等处围剿。吕贤基、亦令随带司员孙家泰、带勇二千。协同总兵玉山、赴凤阳会剿。此时善禄统带之兵。及陕甘官兵。计已赶到。并著周天爵、酌量调遣。托明阿、想亦带兵驰抵该处。贼党多系土匪。乘其大股未来。纷窜未定之时。著周天爵、会同托明阿等、迅为布置。四面兜剿。万不可任贼他窜。到处句结。再滋蔓延。现在贼踞临淮。徐州一带、关系紧要。即著奕经、带兵前往。扼要驻劄。严查奸细。督拏土匪。与周天爵等、互为声援。堵贼北犯。仍一面防其窜越清江之路。周天爵、系特派剿贼大员。诚悃朕所素知。一切调度。自能与该侍郎、将军、巡抚等、筹度缓急。相机应变。无待朕再三谆谕也。将此由六百里加紧谕知周天爵、吕贤基、奕经、托明阿、李嘉端、并谕令善禄知之。　　

○又谕、张芾奏、筹设江防。权用停运漕船。于小孤山江渚联泊。环以木篺。上扎木城。多设炮位。以资堵御。现因木商裹足。难以购办。借用解京额木。编造木篺。并请饬两湖督抚、酌拨兵弁。赴东西梁山等处。会同周天爵堵剿等语。逆匪婴城固守。大兵攻剿。屡获胜仗。其分扰滁州凤阳之贼。已谕令托明阿、周天爵等、督带兵勇。分投截击。并据张亮基、飞饬江忠源、带勇赴皖会剿。自不难迅速歼除。惟该逆被剿穷蹙。难保不窜回上游。自应先事筹防。而此时又难纷纷徵调。重烦兵力。著该督抚、各就地方情形。择要布置。设一旦贼匪窜出。不能扬帆上泝。方为有备无患。又另片奏、江省谷多壅积。部议将仓谷粜变之处。实多窒碍难行。著张芾、随时体察。如粮价稍有起色。即行粜变易银。解赴大营应用。以济急需。傥米价过贱。亏折太多。自宜权其轻重。变通办理。将此由五百里谕知张亮基、崇纶、张芾、并谕陈孚恩知之。　　

○又谕、雷以諴奏、查阅淮安高宝等处情形、并拏获奸细审办各摺片。所称下河各州县。地方辽阔。港汊纷歧。急宜保守。应于里下河一带。布置周密。以牵制金陵扬州贼势。自系实在情形。著照所议办理。现在逆匪分股、窜扰滁州、临淮关、凤阳等处。沿河地方。十分紧要。雷以諴、系特派巡查河岸大员。仍著会同杨以增、认真查阅。严防各处渡口。以杜奸匪偷越。毋稍疏虞。至各州县、应如何设法防堵。严密布置。即知照琦善、慧成等、妥速筹办。其所获奸细。除韩宗石一犯、业经枭示外。王连升、沈炳维、二犯。并著即行正法。毋贻后患。将此由六百里谕令知之。　　

○热河都统毓书奏、委员查看热河地面矿苗。得旨。查勘明确。迅速认真办理。以济急需。　　

○署闽浙总督王懿德奏、请将南澳镇总兵官顾清涟、留办洋匪。暂缓北上。得旨。顾清涟、著暂缓来见。汝可随时察看。能否得力。据实具奏。　　

○以福建道御史富兴阿、为光禄寺卿。　　

○调贵州威甯镇总兵官布克慎、为广西右江镇总兵官。以成都将军标中军副将常山、为贵州威甯镇总兵官。　　

○命福建在籍尚书衔前太常寺卿廖鸿荃等、筹办团练事宜。　　

○予广东阵亡知县郭邦泰、把总姚宝光、祭葬世职。郭邦泰弟邦基、赏恤加等。　　

○丁未。孝诚仁皇后忌辰。遣官祭景陵。　　

○上诣钟粹宫、奉皇贵太妃幸建福宫。进午膳。　　

○谕内阁、太常寺少卿王茂荫奏、酌保人材。开列呈览。据称、江苏署邳州知州吴棠、捕盗认真。士民称颂等语。著杨以增、就近察看。该州如能弭盗安民。著有成效。即著据实保奏。其陕西丁忧知县江开、江苏候补教职陈之琦二员。均著发往周天爵军营。听候差委。　　

○谕军机大臣等、前据琦善等奏、于四月二十日、进攻北门之东城门、轰塌城垛等情。兹据慧成奏、抵湾头后。于四月二十四日。进攻东门。逆匪负嵎死守。并未叙及琦善。是否同日会合攻剿。该署督与琦善、共围一城。自应互相知照。声势联络。同心合力。迅殄贼氛。方为不负委任。朕以江北诸军。统归琦善节制。又恐贼匪穷蹙。乘间北窜。复命慧成、督兵驰抵淮徐一带。为大军应援。是慧成统带之兵。即系琦善等军营接应之兵。无论江省皖省。东西两路。均应随时侦探。择要调遣。防贼北窜。今观所奏。不但置滁凤于不问。即与琦善等、军营声息。亦似绝不相通。殊不可解。至所称贼匪、似欲南遁。而另股则北扰滁凤。复称东路一带。上可旁趋清淮。下可偷渡苏常。究竟现在贼匪。欲由何路南遁。由何路北窜。是否侦探确实。如何派拨准备。所奏均未明晰。该逆以乌合之众。尚能结成死党。日久负嵎。大兵徵调。不为不多。而统兵者、竟似各不相下。且但知将续调之兵。统归一路。而不顾他路之或有疏虞。所谓统筹全局者安在耶。现在扬城之贼。如何攻克。江口之贼。如何截断。东路要隘。如何设防。西路滁凤一带贼匪。如何急图剿灭。琦善总统诸军。责无旁贷。陈金绶、胜保、均系帮办军务。慧成、经朕特简督兵。为大军声援。值此军情万分紧急之时。朕南望焦忧。寝食俱废。尚何暇各持意见耶。该署督此次摺报。晋康、查文经、竟似帮办军务。慧成、尚非糊涂无知。何遽出此耶。总之江皖东西两路。肃清贼匪。惟诸臣之功。傥调度失机。致贼北窜。亦惟诸臣之罪。朕惟知赏功罚罪。无取空言也。将此由六百里加紧各谕令知之。　　

○署四川总督慧成等奏、攻击扬州东门。逆匪死守情形。得旨。岂有同是此贼。皆攻此城。两军声息。并不相通之理。贼虽无大技。而匪党心坚。官军虽盈千累万。而各不相下。无怪乎我军势散。难御飘忽之逆匪也。　　

○钦差大臣都统衔琦善等奏、攻击扬州。并商属胜保、带兵赴皖。得旨。胜保既已带兵驰赴安徽甚妥。江南贼船。陆续驶来江北。显系东西两路。牵掣我军。扬州城必须及早克复。以杜彼觊觎之心。至黑龙江官兵战败情形。以带兵官心不齐。以致各不相顾。胜保、著准其酌量调拨。不必处处札商。汝与慧成两路。总得声息相通。方能有济。　　

○授一甲一名进士孙如仅、翰林院修撰。二名进士吴凤藻、三名进士吕朝瑞、编修。　　

○戊申。上诣寿康宫、问皇贵太妃安。　　

○谕内阁、瑞怀亲王之继福晋薨逝。著派总管内务府大臣存佑、前往照料。一切丧仪。著照亲王福晋之例。官为办理。　　

○又谕、翁心存、花沙纳奏、遵旨前往通州。查验米色情形。开单呈览。据查各船米色。与户部司员封呈米样。大略相同。其中间有气头搀和。及舱底微潮。尚无霉变结块等弊。著刑部按照单开米色。并现查米样。行提通州验米之经纪人等。提同船户。秉公严讯。如有需索抑勒等情。按律惩办。所有封钉各船米石。著仓场侍郎、即饬坐粮厅、赶紧起卸。毋任迟延日久。以致蒸潮。如有短少。即责令该厅等、照数赔补。以重仓储。　　

○又谕、军机大臣、会同理藩院、遵旨议覆德勒克多尔济等奏、请将哲布尊丹巴呼图克图寓馆、移回原寓处一摺、哲布尊丹巴呼图克图寓馆、因十余年来。转生五六世。哲布尊丹巴呼图克图。均并未长生。旋即涅槃。该诺们罕等、询明班禅额尔德尼。据云、若由寓馆移回原寓处吉祥。覆商之四部落盟长。意皆愿从。且众蒙古民人。亦皆倾服。著照所议。即将寓馆移回原寓处居住。量呼图克图呼毕勒罕。移居此处。必定吉祥。寿命延长。诸凡顺适。惟原立寓馆处。商民筑室杂处。将来恐致滋事。著德勒克多尔济等、派委干员。妥为管理。务令取具彼此切实保结。以期日久相安。毋致别滋争斗。　　

○谕军机大臣等、王懿德奏、福建海澄等县、会匪聚众滋事一摺。据称、接据署厦防同知王江等禀报。风闻漳州府属之海澄县、有小刀会匪千余人。入城攻抢。及焚毁衙署。夺犯戕官之事。此外石码、龙溪、漳浦、平和、诏安、各厅县。与泉州府属之同安县、亦各有会匪。潜伏窥伺。欲图响应。并有攻扰厦门之谣等情。该匪徒夥党。究有若干。如何入城攻抢。所夺何犯。所戕何官。以及焚毁系何衙署。尚未据该管各官、详晰禀报。该署督、现委文武大员。带兵前往查办。著即严饬确查。将首要各犯。悉数歼捦。其应如何解散党与。安抚善良之处。务当相机筹办。迅速埽除。勿令滋蔓。以靖地方。将此由四百里谕令知之。
  </div>
  <div class="pagination">
   <a href="清实录咸丰朝实录_page131.html">
    上一页
   </a>
   <span>
    ...
   </span>
   <a href="清实录咸丰朝实录_page127.html">
    127
   </a>
   <a href="清实录咸丰朝实录_page128.html">
    128
   </a>
   <a href="清实录咸丰朝实录_page129.html">
    129
   </a>
   <a href="清实录咸丰朝实录_page130.html">
    130
   </a>
   <a href="清实录咸丰朝实录_page131.html">
    131
   </a>
   <span class="current-page">
    132
   </span>
   <a href="清实录咸丰朝实录_page133.html">
    133
   </a>
   <a href="清实录咸丰朝实录_page134.html">
    134
   </a>
   <a href="清实录咸丰朝实录_page135.html">
    135
   </a>
   <a href="清实录咸丰朝实录_page136.html">
    136
   </a>
   <a href="清实录咸丰朝实录_page137.html">
    137
   </a>
   <span>
    ...
   </span>
   <a href="清实录咸丰朝实录_page133.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
