<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 604 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 604 页/共 848 页
  </h1>
  <div class="content">
   ○庚午。上幸万寿山。诣广润祠拈香。　　

○谕内阁、前据耆英等奏、请兴修永陵启运殿工程。当降旨交钦天监选择吉期。兹据奏称、择于六月二十九日辰时。恭请神牌安奉等语。届期著耆英查照向例。敬谨安奉。　　

○又谕、前据御史董瀛山奏、仓场积蠹。当降旨交仓场侍郎查明办理。兹据德春等奏、原奏无赖之徒。数十为群。借打鸽为名。在仓出入一节。该侍郎等于南新、富新、兴平、旧太、四仓亦有访闻。著即严饬监督加意防范。逐项稽查。毋任混匿。并著步军统领衙门随时缉拏。一有获案。严行惩办。　　

○辛未。谕内阁、朱树奏、巡洋船只修造迟延一摺。漕标盐城营额设巡船沙船八只。东海营额设哨船沙船九只。原以备驾驶而资巡哨。兹据该漕督查明。各船无一可用。承修之员。于委勘饬修后。又复延宕未报完工。以致该营屡报雇募民船。殊属不成事体。著两江总督即将承修二营船只历任迟延各员职名。送部分别议处。仍责令迅速修造完竣。其有署事之员。虽经卸事。亦著协同修造。不准置身事外。以昭核实而重要工。　　

○江西巡抚钱宝琛奏、鸦片烟案。人数众多。除罪应外遣者。仍俟部覆。寻常军流人犯。一面咨部。一面定地发配。下部议。寻议、外遣与军流人犯。罪名无甚悬殊。自应一体照办。毋庸听候部覆。其罪至斩绞。例应题奏。或案情疑似。应比例定拟者。均候部覆。从之。　　

○贵州古州镇总兵官富桑阿、因病解任。以前任湖南永州镇总兵官崇福、署古州镇总兵官。　　

○以缉获鸦片烟土出力。予云南知州李杰等升叙有差。　　

○添设云南邱北县知县一员。定为夷疆题调要缺。裁恩乐县知县一员。移师宗县训导为邱北县训导。仍定为选缺。恩乐县典史为邱北县典史。仍定为苗疆调缺。改镇沅直隶州知州为镇沅直隶厅同知。移驻恩乐县。仍定为苗疆题调要缺。改邱北县丞为镇沅厅分防经历。仍定为夷疆调缺。镇沅州学正为镇沅厅教授。吏目为司狱。恩乐县教谕为镇沅厅复设训导。均定为烟瘴要缺。移临安府捕盗同知驻阿迷州双水塘。定为繁疲难题调要缺。改武定直隶州知州为部选简缺。开化镇属石榴红汛为石榴红营。阿迷州属双水塘为双水汛。移开化镇右营都司千总把总各一员。外委二员。额外外委一员。兵一百七十名。驻石榴红营。临元镇千总一员。兵一百名。驻双水汛。添设广西州属腻草竜汛。移广西州营把总外委各一员。兵一百名驻守。移临元镇右营都司把总外委各一员。及蒙自县属簸岩汛外委一员。兵一百五十名。斗母阁汛兵五十名。驻蒙自县城。簸岩营守备。仍拨归临元镇右营。留外委一员。兵五十名。驻守簸岩汛。改蒙自县属二塘为汛。移县城原设把总一员。带兵五十名驻守。改阿迷州属大小石牙隶文山县管。并归开化镇总辖。裁顺云威远二营兵各一百名。拨归开化镇七十名。临元镇五十名。广西营八十名。从护总督颜伯焘请也。　　

○准江南兴武等帮遭风漂失米石。分限买补。　　

○壬申。上诣绮春园问皇太后安。　　

○甲戌。命兵部尚书裕诚、刑部左侍郎文蔚、敬谨勘估永陵启运殿。并盛京清宁宫凤凰楼应修各工。　　

○乙亥。上诣黑龙潭神祠拈香。　　

○谕内阁、此次朝鲜国进香使臣。著停其在部筵宴。仍将两次桌张一并颁给。其使臣等例赏加赏物件。著照例赏。　　

○赏故朝鲜国副使尹命圭银三百两。　　

○丙子。谕内阁、祁寯藻等奏、审明门丁藉案诈赃、并知县被参款迹。分别定拟一摺。福建署惠安县知县陈偕灿、曾经吸食鸦片。并失察书差吸烟舞弊各情。其于门丁陈四焚烧民房。虽非主令故纵。惟明知杨典等系属无干。辄索取洋银开发差费。始准免究。实属荒谬。陈偕灿著革职。发往新疆效力赎罪。以昭炯戒。情节较重。不准完赃免罪。　　

○宗人府宗令载铨等奏、增改宗人府则例四条。一、查远支总族长、以及族长学长并近支学长。三年无过。俱有议叙。惟近支族长。向无议叙。似未画一。请一体给以议叙。再近年议叙远支总族长。不论是否管理妥善。但满限给予。更觉冒滥。请嗣后族学长有奏参议处罚俸、或停奖赏者。将总族长本年议叙扣除。一、宗室文职降调从六品。因臣衙门无从六品缺。向以七品笔帖式借补。若与应升人员。一体升选副理事官及员外郎。似未允协。请嗣后此等借补人员。遇有经历主事缺出。与委署主事一体升选。不得仍前越次选用。一、例载宗室官员人等犯军流徒等罪。俱折圈禁。笞杖等罪。折罚养赡钱粮。并无加责实责之条。嘉庆十三年道光五年节次奏改章程。于圈禁外加以板责。细绎旧例。专为官员而言。新例兼闲散宗室觉罗言。但未明晰。办理易混。应明定科条。凡王公及宗室觉罗大小官员因案科罪。俱照旧例办理。毋庸加责实责。其应从重发遣者。请旨发往盛京等处充当苦差。惟闲散宗室觉罗。准照加责实责章程办理。一、臣衙门汉主事二缺。须保列京察一等。以六部主事调补后。方得升转。是以一等为调剂之资。如何开一平允之路。请嗣后出色人员。仍予一等。即调六部主事。寻常二等人员。计俸亦准调用。得旨、汉主事调部。稍为变通之处。著吏部议奏。余依议。寻奏、应如所请、如一等无人。准于二等内历俸五年以上者。以六部主事调补。设京察内俸满已有二员。祇准俸深一员调部。其余一员。俟下届京察。再行办理。从之。　　

○丁丑。谕军机大臣等、有人奏、福建漳泉等府贩烟奸商。因该省查办严紧。勾结会匪盗匪。闯入江西地方。执持器械。冲突关津。由汀州邵武等处。入江西之宁都州、及建昌府新城南丰等县。经过抚州府金溪县之许湾、宜黄县之棠阴各地方。自棠阴分路。或走临川县。直抵省城。或走临江府樟树镇、并袁州吉安等府。分投售卖。经棠阴司巡检申报有案。又该县仙一都陈坊桥地方。有匪党百余人。将叶姓庄房放火烧毁。打抢伤人。亦经报验有案等语。现当查办烟匪吃紧之时。如果所奏属实。必当严行惩办。著伊里布、钱宝琛、确切查明。果有匪徒闯入扰害情事。即著认真堵拏。毋任讳饰纵庇。以除民患。将此谕令知之。　　

○两广总督林则徐等奏、查＜?口英＞夷近日来船。兵械较多。仍载鸦片。在彼总欲愚弄沿海汉奸。阻挠当官禁令。臣等于前次烧毁接济匪船二十三只后。仍严饬水陆文武严拏惩创。以夷船最畏焚烧。函商水师提臣关天培等分带兵勇。暗伏岛澳。于五月初九日夜。将火船移近夷船聚泊处所。先后烧毁载烟夷船一只。大小办艇十一只。近岸篷寮九座。其冲突窜逃各夷船。彼此撞碰。叫喊不绝。夷人烧毙溺毙、及被烟毒迷毙者。不计其数。我兵并无被害。似此频经受创。当亦共知天朝重地。非□＜?麻骨＞异类。所可玩法偷生。嗣后尤当时加厘剔。以肃海禁而绝诡谋。得旨、所办可嘉之至。　　

○戊寅。谕内阁、前据礼部奏、贵州添设厅学。加增学额。该抚未与学政会衔。降旨令贺长龄、王庆云、各行专摺明白回奏。嗣据贺长龄奏、八寨厅添设学额。与王庆云再三面商。缮摺之时。因王庆云出省考试。未及会衔等语。本日又据王庆云奏到。核与贺长龄所奏无异。惟事关学校。该抚该学政前此并不联衔具奏。均属非是。贺长龄、王庆云、均著交部议处。所请八寨厅添设厅学、及加增学额之处。著礼部议奏。寻奏、八寨厅岁科考试童生。附入都匀府学取进。向无定额。拟请添设文武学额四名。再于都匀府学裁拨二名。共计六名。移都匀县学训导为八寨厅学训导。恩拔岁贡廪增各生。均照小学办理。从之。　　

○湖广总督周天爵奏、查阅营伍情形。得旨、承平日久。诸多废弛。必当加意训练。期收实效方好。　　

○以翰林院编修张锡庚、为陕西乡试正考官。刑部主事王积顺、为副考官。户部左侍郎文庆、为江南乡试正考官。翰林院编修胡林翼、为副考官。　　

○户部议准、直隶总督琦善疏报、顺天、永平、河间、天津、正定、遵化、六府州开垦地四百四十三顷有奇。照例升科。从之。　　

○己卯。上诣绮春园问皇太后安。　　

○谕军机大臣等、多欢奏参、前任阿克苏办事大臣壁昌任性妄为。骚扰台站一摺。据称库车、阿克苏、乌什、三城饷银。旧定章程。以八成元宝二成盐撇搭放。壁昌款目未清。先驳后索。致使车马往返奔驰。文书星夜载道等语。著恩特亨额详细查明。据实具奏。其自请与回务章京一并交部查议之处。亦著俟查明具奏后。再降谕旨。原摺著钞给阅看。将此谕令知之。　　

○命陕甘总督瑚松额拨银二万四百两有奇解赴阿克苏。八千两解赴库车。一万四千三百两有奇解赴喀喇沙尔。二万九千两有奇解赴乌什。备道光二十二年经费。　　

○庚辰。谕内阁、乌尔恭额奏、＜?口英＞夷船只驶入浙江定海县。登岸滋事情形一摺。前因查禁鸦片烟。广东省已断绝该夷贸易。叠经降旨令沿海各督抚严加防范。何竟毫无准备。形同木偶。致令登岸滋事。乌尔恭额、祝廷彪、均著先行交部严加议处。　　

○又谕、前据吏部参奏、郑履和朦混截取知县一案。当派隆文、何汝霖查办。兹据该尚书等查明该员朦混属实。此案郑履和知县截取到班。并不将从前就教呈明。已属违例。及至派员查办。始供倩人写呈。不谙呈式。实属粗率含混。郑履和著即革职。吏部虽已查出参奏。而于该省咨文到时。并未将不合例之处详查驳正。究属疏漏。所有承办司员及失察各堂官。均交部察院分别议处。广西巡抚梁章钜、率行撤委给咨。亦属疏忽。著交部照例议处。至该尚书等请将大挑人员。其有曾经就教者。应于册内分晰注明。及举人拣选。加具印结。亲身呈递之处。著吏部定议章程具奏。寻奏、请嗣后由就教挑取二等人员。于大挑二等、及拣选知县册内注明。各督抚于举人请咨。将曾否就教。以及不合例等项事故。饬令据实声明。举人呈请拣选。取具同乡京官印结。旗员取具本佐领图结。声明有无就教。如匿不声叙者。举人及出结官一并参办。从之。　　

○谕军机大臣等、寄谕福建提督余步云。本日据乌尔恭额由驿驰奏、＜?口英＞咭唎夷船驶至浙江定海县洋面。登岸滋事。著余步云即酌带弁兵。星夜驰赴该处剿办夷匪。将此由四百里谕令知之。　　

○又谕、寄谕浙江巡抚乌尔恭额。＜?口英＞夷因查办烟土。绝其牟利之念。朕早料其必有窜入海口滋扰之举。屡经训诫有海口各省督抚提镇严密防范。不许该夷驶入。本日据乌尔恭额奏、＜?口英＞夷致书定海镇总兵。肆其狂悖。并知夷人俱已上岸围攻城池。览奏之余。实深痛恨。此等丑类。不过小试其技。阻挠禁令。仍欲藉势售私。他何能为。该巡抚提督果能认真防堵。水陆交严。何至纵令登岸有三四千人之多。似此偶遇事端。文武大吏即张皇失措。浙江营伍废弛。不问可知。已另有谕旨将乌尔恭额、祝廷彪、交部严加议处。至定海县孤悬海外。被围甚急。该抚自应添拨水师。驰往救援。而西驶夷船。难保不窥伺宁波镇海等处要口。妄希占据。著即派委将弁。分路严防。无许夷匪窜入。本日已降旨由四百里饬令余步云酌带弁兵。前往剿办。计日可到。该抚等务当悉心筹画。稍赎前愆。傥再有疏虞。必当从重治罪。将此由四百里谕令知之。　　

○又谕、寄谕闽浙总督邓廷桢。前因查禁鸦片烟。早经降旨令沿海各督抚严加防范。本日据乌尔恭额奏、＜?口英＞咭唎夷匪在浙江定海县滋事。已有旨由四百里谕令余步云酌带弁兵。星夜驰往剿办。著邓廷桢严饬各海口加意防范。毋得疏懈。将此由四百里谕令知之。　　

○以吏部右侍郎恩桂、署右翼前锋统领。工部左侍郎文蔚、兼总管内务府大臣。　　

○以故云南景东厅属板桥驿土驿丞云灿南孙现龙、袭职。　　

○辛巳。遣官祭火神庙。　　

○壬午。谕军机大臣等、寄谕盛京将军耆英、大学士直隶总督琦善、协办大学士两江总督伊里布、江苏巡抚裕谦、山东巡抚托浑布。昨据乌尔恭额奏、＜?口英＞夷致书定海镇总兵。肆其狂悖。并登岸滋事一摺。＜?口英＞夷售烟图利。经广东省奏明断其贸易。早料其分窜各路。肆行扰害。是以叠降谕旨、饬令有海口各省督抚严密防维。有备无患。乃该夷于本月初间带领船只。在浙江象山洋面游奕。复有大小夷船。从深水洋驶入定海县洋面。致书总兵。语言狂悖。若使该省巡抚提督先事豫防。该夷等不过稍逞小技。虚疑恫喝。迨至计穷势蹙。自必返棹入洋。无所希冀。乃乌尔恭额等事前既无准备。临事复觉张皇。以致该夷船驶至定海县。纵令三四千人登岸滋扰。似此武备废弛。深堪痛恨。已将该抚等先行严议。并调福建提督余步云驰往会剿。惟现在该处情形。不能遥度。该夷等或已击退。或仍与官兵抗拒。俱未可定。现据乌尔恭额奏称、尚有船只西驶。恐该夷等另有勾结分窜他省情事。特用再行申谕该将军督抚分饬将弁。认真操练巡察。加意防堵。总当先事豫筹。毋得临时掣肘。傥稍有疏懈。致令该夷等窜入内洋。蹂躏扰害。朕惟该将军督抚是问。恐不能当此重咎也。懔之。　　

○癸未。谕内阁、前据朱树奏参、江苏总运各官延不随帮。降旨令裕谦查明参奏。兹据奏常属总运通判陈元龄、松属总运通判萨克慎、已于四月十八二十等日起程。太属总运同知刘锡恩、苏属总运通判钱景曾、亦于五月初八九日起程。均已赶帮北上。尚非无故逗留等语。此次总运通判陈元龄等、据该抚查明各有经手事件。并已赶紧北行。所有该员等应行查参之处。姑著加恩宽免。嗣后总运各官。仍著随帮行走。傥有迟误。即行指名参办。不得因此次幸邀宽免。辄藉称经手事件。妄冀屡叨宽典也。　　

○命刑部右侍郎德诚、顺天府府尹曾望颜、监临顺天乡试。　　

○甲申。谕内阁、邓廷桢等奏、请将被揭之盐大使分别勒休革职一摺。福建署诏安场盐大使候补大使李安坤、曾经吸食鸦片。前署前江场盐大使候补大使仇俊、前署浯洲场事祥丰场盐大使金嶟、浦南场盐大使张世泰、同被揭参。辄坚不承认。复敢捏词希图避就。尤为狡赖。李安坤、仇俊、金嶟、张世泰、著一并革职。永不叙用。　　

○又谕、本日据乌尔恭额等由驿驰奏、定海县城失守。现筹堵御一摺。此次＜?口英＞逆船只拥众滋事。官兵猝遇寇贼。自应出奇制胜。谋定后动。迺该总兵张朝发、愎谏撤守。以致丧师失城。情罪重大。游击罗建功等、于败后遽即回镇。亦属罪有应得。定海镇总兵张朝发、署中营游击罗建功、护左营游击钱炳焕、护右营游击王万年、署中营守备龚配道、均著革职拏问。交部分别定罪。乌尔恭额、祝廷彪、筹备不力。前降旨交部严议。兹据该部奏请革职。尚不足以蔽辜。惟现当防堵之时。若竟予罢斥治罪。转得置身事外。乌尔恭额、祝廷彪、著先行革职。暂留本任。戴罪图功。以观后效。署定海县知县姚怀祥、典史全福、不屈投水。被害身死。实属可悯。著该部加等议恤。　　

○谕军机大臣等、本日据乌尔恭额等由驿驰奏、定海县城被＜?口英＞夷攻破。该抚等现驻镇海县防堵。了见夷船多只。在笠山以外。往来游奕。距镇海不过十有余里。现在镇海官兵止有二千余名。应俟大兵云集。合谋攻击等语。著邓廷桢选派闽省大员。带领舟师。星飞赴浙。无论夷船在于何处。即会同浙江水师合兵会剿。以期一鼓成捦。将此由五百里谕令知之。　　

○又谕、本日据乌尔恭额等由驿驰奏、定海县城被＜?口英＞夷攻破。该抚等现驻镇海县防堵。了见夷船多只。在笠山以外。往来游奕。镇海官兵。止有二千余名。应俟兵集攻击等语。著伊里布遴派带兵大员。拣选水师数千。豫备调遣。江浙相距较近。浙省傥有警报。该督一面奏闻。一面派兵迅速驰往应援。毋稍延误。至江浙交界洋面。督饬水师认真防堵。毋令窜入。将此由五百里谕令知之。　　

○又谕、梁章钜奏、越南国王豫期请示来年恭祝万寿进关日期一摺。越南国王阮福晈、祝嘏情殷。所有该国使臣。著于来年七月内到京。该抚即酌定进关日期。照会该国王遵照办理。将此谕令知之。　　

○以户部尚书隆文、署步军统领。　　

○以攻击夷船出力。予福建守备任经猷等升叙有差。　　

○乙酉。刑部等部议覆钦差兵部尚书祁寯藻等奏、查禁福建漳泉府属械斗章程六条。一、漳泉所属各厅县。有素称难治者。实缺少而署事多。官有苟且之心。民无伸诉之路。请令该督抚择州县中操守坚定、实心爱民者调补。如三年中实有成效。保奏鼓励。如有将械斗之案匿不具报、及分案办理者。从严参办。一、漳泉所属各州县下乡。动辄会兵。扰害不可胜言。请嗣后除大夥械斗。或拒捕已成。照例会营帮捕外。寻常缉凶案件。不许轻易会营。一、漳泉乡俗。各有家长。应令地方官亲赴各乡。择耆老中有品望者。同姓之乡。立族正一人。族副数人。杂姓之乡。立党正一人。党副数人。令其约束劝奖。本年内无争斗者。县官给扁额花红。一年及六年以上。由道府院司给扁。系生员由学政奖拔。查有扶同隐匿。一并究治。一、漳泉大乡。各养无赖恶少数十百人。助斗为生。挑衅取利。应严饬地方官查拏究办。一、漳泉各属。好习鸟枪。私藏私造。比户皆然。应令地方官立限收缴。官为给价。移营备用。全缴者给扁奖赏。不缴者按律治罪。并查制造工匠。火药坊肆。一并究办。一、漳泉各属。多买异姓幼子为子。有一人至买数十子者。平时责令贩洋取利。遇有械斗。即令持械先驱。生则逼令顶凶。死则藉尸讹诈。应令地方官传集各乡绅耆。谕以礼法。正其宗支。劝建义学教导。均应如该尚书等所奏办理。从之。　　

○封瑞怀亲王绵忻长女为县君。　　

○丙戌。上诣绮春园问皇太后安。　　

○谕内阁、此次＜?口英＞咭唎逆夷滋事。攻陷定海。现经调兵合剿。不难即时扑灭。因思该夷先经投递揭帖。恣其狂悖。逆夷文字。不通中国。必有汉奸为之代撰。且夷船多只。闯入内洋。若无汉奸接引。逆夷岂识路途。以食毛践土之民。敢于自外生成。为夷匪主谋向导。实属罪不容诛。至沿海弁兵。疏于防范。已非寻常失察可比。若竟勾通接引。尤堪痛恨。著盛京直隶山东江苏广东福建各将军督抚提镇等、分饬各属严密查拏。如有内地奸民潜踪出入。一经获案。严究有无通夷导逆情事。从重惩办。其疏防纵奸弁兵。亦著一体严拏。加等治罪。务令奸宄净尽。毋任一名漏网。经此次谆谕之后。如各省海口仍有汉奸出入。别经获案。不特该管员弁从严究治。定将该将军督抚提镇等一并严惩。决不宽贷。懔之慎之。将此通谕知之。　　

○仓场等衙门议覆给事中朱成烈奏条陈仓务。一、那移廒座。压陈放新诸弊。由监督惮劳好逸所致。应如所请。开仓之日。责成满汉监督监视。先期呈报查仓科道。逐日到仓弹压稽查。一、领票之后。有将米票卖与米铺。致花户勾结。有并票包领那放诸弊。应如所奏、饬满汉官遣家人赴领。违者议处。一、花户身后把持。难期杜绝。惟遇案严办。总在监督廉正勤明。自不敢肆然舞弊。一、监督上仓家人。名曰内司办事。从前久有所闻。现恐不免。应随时密查严参。一、南新、富新、旧太、兴平、四仓相连。请同日盘查。使花户不能补运等语。查亏空得自风闻。未便率议盘查。惟严饬监督留心察看。约略估计。如显有短绌。即禀明盘查。至所请沟洞石柱、厚裹棘荆。亦难经久。不若用甎堵砌。较为坚固。一、放米人夫。偷藏升合。实所不免。应饬监督加意防范。一、花户探听何色米价高昂。即将何色多放。查各仓放米。先尽零廒。然后挨放掣定整廒。科道等逐袋签验。向无各廒齐开。任花户朦混搭放情事。无庸另立章程。一、车户勾串花户。向领米之人勒索包揽分肥。请饬步军统领等衙门见有车载多米。不符原票者。立拏究办等语。查各旗领米。均自雇车辆。数人共载一车。并无不合。未便拦阻盘诘。应毋庸议。一、花户深知各廒米色高下。于阄廒时朦混舞弊。查阄廒放米。科道监督验明廒签阄掣。花户并不经手。立法周详。无可另议。一、监督宜加激劝。并将三年内原衙门停升一条酌改等语。查监督已因公离署。应升缺出。本衙门堂官不能出考。例不准按资保题。至论俸推升。三年内仍照常升转。该经事中所请。应毋庸议。从之。　　

○丁亥。谕军机大臣等、御史许汝恪奏、本年五月。长芦盐政奏请芦商应徵十九年分商课正杂各项钱粮。有广裕等四十二商未完银二十七万四千余两。勒限三个月追缴。其中完交之多寡。并未分晰。遽以商众引悬。课归无著。含混恳请展限。护运司杨成业、督催不力。日与商人来往。瞻徇情面。不敢深问。请旨查办等语。长芦盐课。自立章程以来。年清年款。历任运司办理无误。何以应徵上年各项钱粮。忽有奏请展限之举。现在虽给限三个月。如果届期毫无蒂欠。已属更改旧章。傥竟未能如数全完。即将该商等治罪。而帑项已成虚悬。谁执其咎。况运司无论实缺护理。总应洁己奉公。核实严催督办。该商人等稍有疲玩。即时详参示惩。若如该御史所奏、护运司杨成业与商人来往甚密。既洽私情。必废公义。商人积惯狡猾。或因此玩视公事。佯为拮据。多方挟制。或竟通贿赂。希冀宽典。种种弊窦。实所难免。著琦善即饬臬司金应麟、亲赴天津。认真查明。果否有前项情弊。如系该护运司瞻徇朦混。即著据实参奏。毋稍回护。傥查办不实。日后别经发觉。惟该臬司是问。将此谕知琦善、并传谕金应麟知之。　　

○成都副都统顺格、因病休致。以青州协领多仁布、为成都副都统。
  </div>
  <div class="pagination">
   <a href="清实录道光朝实录_page603.html">
    上一页
   </a>
   <span>
    ...
   </span>
   <a href="清实录道光朝实录_page599.html">
    599
   </a>
   <a href="清实录道光朝实录_page600.html">
    600
   </a>
   <a href="清实录道光朝实录_page601.html">
    601
   </a>
   <a href="清实录道光朝实录_page602.html">
    602
   </a>
   <a href="清实录道光朝实录_page603.html">
    603
   </a>
   <span class="current-page">
    604
   </span>
   <a href="清实录道光朝实录_page605.html">
    605
   </a>
   <a href="清实录道光朝实录_page606.html">
    606
   </a>
   <a href="清实录道光朝实录_page607.html">
    607
   </a>
   <a href="清实录道光朝实录_page608.html">
    608
   </a>
   <a href="清实录道光朝实录_page609.html">
    609
   </a>
   <span>
    ...
   </span>
   <a href="清实录道光朝实录_page605.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
