<!DOCTYPE html>
<html>
<head>
    <meta charset="UTF-8">
    <title>钦定续通志 - 第 193 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 193 页/共 284 页</h1>
    <div class="content">　　宋【三十三】
　　韩丕　　　师颃　　　张茂直
　　梁颢【固】　　杨徽之【杨澈】吕文仲
　　王着　　　潘慎修　　杜镐
　　查道
　　韩丕字太简华州郑人幼孤贫有志操读书于骊山嵩阳通周易礼记年长始学文太平兴国三年举进士声名借甚公卿多荐之者尝着孟母碑返鲁颂人多讽诵之觧褐大理评事通判衡州石熙载荐其文行代还以文学试中书擢著作佐郎直史馆改左拾遗八年迁职方员外郎知制诰雍熙初加虞部郎中二年与贾黄中徐同知贡举丕属思艰澁及典书命伤于稽缓宰相宋琪性急常加督责或申以谐谑丕不能平又舍人王祐以前軰负气毎陵轹面折之丕乃表求外郡出知虢州就改职方中端拱初拜右谏议大夫知河南濠州丕起寒素以冲澹自处不奔竞于名宦太宗甚嘉重之淳化二年召入为翰林学士终以迟钝不敏于用俄罢职充集贤殿修撰知均州就迁给事中工部侍郎徙金州召还充史馆修撰又出知滁州就加礼部侍郎大中祥符二年卒丕歴典州郡虽不优于吏事能以清介自持时称其长者云
　　师颃【按师顽宋史目録作师颃本通作师顽下篇张茂直传亦作师顽以字霄逺推之颃字义为恊考宋人寄赠梦英大师诗碑内有师颃一诗前署衔云翰林学士朝奉大夫尚书刑部郎中知制诰史馆修撰与此所载同则师顽为师颃之误无疑兹依目録改下张茂直并改】字霄逺大名内黄人父均后唐长兴二年进士终永兴节度判官因家闗右颃少笃学与兄颂齐名太祖建隆二年举进士窦仪典贡举擢之上第释褐耀州军事推官开寳中复为觧州推官太平兴国初召还迁大理寺丞累迁监察御史通判永兴军府坐秦王廷美假公帑缗钱左授干州团练副使寻复旧官六年改殿中侍御史通判邠州徙知简州转起居舍人以公累去官复为殿中侍御史知资睂二州颃所至以简静为治蜀人代之代还迁侍御史知安州移朗州超拜工部郎中命知陜州时西鄙用兵餫道所出军士多亡命啸聚山林为盗颃严其巡捕盗越他境改刑部郎中未几召还真宗以其旧人表负才望而久次于外累召对询其文章颃谦逊自晦帝益嘉之翌日命以本官知制诰兼史馆修撰咸平二年与温仲舒张咏同知贡举明年召入翰林为学士五年复与陈恕同典贡部又知审官院通进银台封駮司俄卒年六十七颃旷达有操尚子仲回端拱元年进士及第至太常博士仲宰国子博士仲説殿中丞
　　张茂直字林宗兖州瑕邱人方弱冠慕容彦超据州城驱之守陴及周师破敌拥城守者列坐将斩之防得释后励志于学开寳二年登进士第觧褐海州推官进司农寺丞通判防州为转运使韦务升诬奏徙监梓州富国监代还自陈得雪复通判静安军军不领县城闉之外即深州之下博茂直奏割下博焉进秩著作佐郎扈蒙荐其才改秘书丞参知政事李至称其端实命入益王元杰府为记室参军王好学喜为诗遇茂直甚厚虽受时果之赐亦分饷焉王尝遣使征诗茂直援笔而就甚称赏之端拱元年召对改度支员外郎三迁本曹郎中真宗居藩时茂直与朱昂并在诸王府毎预宴集屡因酬唱识其名即位选用旧臣得茂直及昂与梁周翰师颃軰相继知制诰茂直既入西阁会元杰生且遣持礼为赐复至旧府时人荣之茂直淳至寡言晚年多疾才思梗涩不称职改秘书少监出知颍州咸平四年卒年七十五子成列端拱二年进士及第成务比部员外郎
　　梁颢字太素郓州须城人父文度早世颢养于叔父王禹偁始与乡贡颢依以为学尝质疑义禹偁拒之不答颢愤读书不期月复有所质禹偁大加器赏初举进士不中第留阙下雍熙二年复举进士廷试方禹中献赋太宗诏升殿询其门第赐甲科觧褐大名府观察推官四年与梁湛并召为右拾遗直史馆颢在大名佐赵昌言昌言入掌枢密【按东都事畧及长编俱作昌言为枢密副使】防翟马周事颢坐贬虢州司户参军起知鱼台县就加大理评事召还迁殿中丞顷之复直史馆歴开封府推官累迁右司谏真宗初诏羣臣言事颢时使陜西途中作聴政箴以献还为度支判官咸平元年与杨励李若拙朱台符同知贡举时诏钱若水重修太祖实録表颢参其事又同修起居注扈跸大名诏访羣臣邉事颢上疏畧曰臣闻自古用兵之道在乎明赏罚而已昨者命将出师乘秋备塞而傅潜奉明诏握重兵逗挠无谋守陴翫敌老精兵于不用邉尘昼惊河朔之民流移失所魏博以北蹂践一空遂至銮辂亲征此所谓以贼遗君父者也以军法论之固合斩潜以徇军中降诏以示天下然后择邉臣之可用者就委用之不以名位髙卑但武勇谋畧素为众所推服者取十人焉人付骑士五十器甲完备轻赍粮糗逐水草以为利徃复扞御不令入郡邑不许聚一处遇有敌兵随时掩袭仍令烽候相望交相救应缘邉州郡守城兵帅即坚壁以待之遇游骑近城掩杀邉城内量出兵甲援救如此则乘城者不坚闭垒门免坐观于胜负捍邉者不茍依郡郭可行备于冦攘虽非良筹且殊胶柱时论颇称之三年与李宗谔赵安仁并命知制诰是年冬王均平命为峡路安抚使归掌三班韩国华判大理以断刑失中乃选颢以代之四年张齐贤使闗右安抚以颢为之副颢有吏才毎进对词辩明敏真宗嘉赏之凡羣臣上封者悉付颢洎薛暎详阅可否以河北饥盗命与暎分为东西路巡检使还拜右谏议大夫充户部使防罢三部使以颢为翰林学士同知审官院三班景徳元年权知开封颢美风姿强力少疾闺门雍睦与人交久而无改士大夫多之暴病卒年九十二帝甚轸恻赐赠加等【按颢后以子适相赠太师中书令尚书令追封周国公见王珪撰适墓志】子固述适适相仁宗别有
　　固字仲坚幼有志节尝着汉春秋颢器赏之初以颢遗防赐进士出身服阕诣登闻院让前命愿赴乡举许之大中祥符元年举服勤词学科擢甲第觧褐将作监丞同赴密州就迁著作佐郎归朝改著作郎直史馆歴户部判官判户部勾院为人慷慨尚气义明于吏道马元方领三司临事麤率固摭其旷阙状屡请对条奏尝诏鞫狱时称平审天禧大礼成奏颂甚工无几卒年三十三
　　杨徽之字仲猷建州浦城人祖郜仕闽为义军校家世尚武父澄独折节为儒终浦城令徽之幼刻苦为学邑人江文蔚善赋江为能诗徽之与之游从遂与齐名尝肄业浔阳庐山时李氏据有江表乃濳服至汴洛以文投窦仪王朴深赏遇之周显徳中举进士刘温叟知贡部中甲科同时登第者十六人世宗命覆试惟徽之与李覃何曮赵隣几中选觧褐校书郎集贤校理宰相范质深器重之歴著作佐郎右拾遗窦俨纂礼乐书徽之预焉太祖干徳初与郑玘并出为天兴令【按隆平集载建隆初监方城商税因故人出使访问謡俗徽之为言海内寜一宜崇儒术以厚风教太祖疑以讪黜为天兴令】府帅王彦超素知其名待以賔礼蜀平移峨睂令复为著作佐郎知全州就迁左拾遗右补阙太平兴国初代还太宗素闻其诗名因索所着徽之以数百篇奏御且献诗为谢太宗览之称赏防诏李昉等采缉前代文字类为文苑英华以徽之精于风雅分命编诗献雍熙词上其韵以赐端拱初拜左谏议大夫出知许州入判史馆事加修撰因次对上言陛下嗣统鸿图阐文治取士之道亦已至矣然擅文章者多超迁明经业者罕殊用向非振举曷劝専勤师法不祖述安在且京师四方之防太学首善之地今五经博士并阙其员非所以崇教化奬人材繇内及外之道也望博求通经之士增置员数分教胄子随其所业授以本官廪稍且优旌别斯在无使唐汉専称得人太宗嘉纳之顾谓宰相曰徽之儒雅操履无玷置于馆阁宜矣未几改判集贤院出为山南东道行军司马未行改镇安军行军司马事在张洎传真宗尹京妙选僚佐驿召为左谏议大夫与毕士安并充开封府判官召对便殿谕以辅导意东宫建属兼左庶子【按洓水记闻作兼太子谕徳侍讲】迁给事中即位拜工部侍郎枢密直学士俄兼秘书监咸平初加礼部侍郎二年以衰疾求觧近职改兵部仍兼秘书监入谢命坐劳之曰图书之府清净无事俾卿得以养性也是秋特置翰林侍读学士命与夏侯峤吕文仲并为之赐宴秘阁且褒以诗未几以足疾请告车驾北巡力疾辞于苑中帝顾谓曰卿勉进医药比见当不久也及驻跸大名特降手诏存谕明年春正月车驾还又遣使临问卒年八十赠兵部尚书【按洓水记闻作赠仆射又按东都事畧载仁宗时特赠太子太师諡文庄】録其外孙宋绶太常寺太祝侄孙偃集并同学究出身徽之纯厚清介守规矩尚名教尤疾非道以干进者尝言温仲舒防准用搏击取贵位使后軰务习趋竞礼俗寖薄世谓其知言寡谐于俗唯李昉王祐深所推服与石熙载李穆贾黄中为文义友自为郎官御史朝廷即待以旧徳善谈论多识典故唐室以来士族人物悉能详记好吟咏毎对客论诗终日忘倦无子一女适宋氏后徽之妻王卒及葬复以缗帛赐其家
　　杨澈字晏如徽之宗人也世家建阳父思进晋天福中北渡海因家于青州之北海累佐使幕澈幼聪警七嵗读春秋左氏即晓大义周宰相李谷召令黙诵一无遗误谷甚异之年十六思进为镇赵从事防昭庆令缺使府命澈假其任时河决邻郡府督役甚急澈部徒数千径大泽中多芦苇令采刈为筏顺流而下既至执事者讶以后期俄而苇筏继至骇而问之澈以状对乃更嗟赏太祖建隆初举进士时窦仪典贡部谓澈文词敏速可当书檄之任调补河内主簿再迁青州司户参军知州张全操多不法澈鞫狱平允无所阿畏太祖知其名召试禁中改著作佐郎出知渠州江南平改通判度州令就大将曹彬分兵以行既入境伪帅郭再兴拥兵自固澈单骑直趋其垒谕以朝廷威信再兴即奉符以代澈悉料城中军士之勇壮者凡五百人为一纲部送京师土豪黎罗二姓聚众依山谋乱澈率兵平之擒二豪械送阙下迁右赞善大夫知淄州事亲以孝闻求便侍养徙同判青州三迁祠部员外郎复知淄州又知舒州累转祠部郎中咸平初遴选王府僚佐以澈为雍王府记室参军加度支郎中景徳初车驾幸澶渊王为东京留守澈迁兵部郎中充留守判官军巡囚逸王惊而感疾及薨又得闺门残忍之状坐辅道不善免官未几起为祠部郎中卒年七十四子峦淳化进士职方员外郎
　　吕文仲字子臧歙州新安人父裕伪唐歙州録事参军文仲在江左举进士调补临川尉再迁大理评事掌宗室书奏入朝授太常寺太祝稍迁少府监丞预修太平御览广记文苑英华改著作佐郎以本官充翰林侍读寓直御书院与侍书王着更宿侍书学葛湍亦直禁中太宗暇日问文仲以书史着以笔法湍以字学雍熙初文仲迁著作佐郎副王着使髙丽复命改左正言巡抚福建未几加左谏议大夫淳化中与陈尧叟并兼闗西廵抚使时内品方保吉専干酤威制郡县民疲吏扰变易旧法讼其掊克者甚众文仲等具奏其实太宗怒甚亟召保吉将劾之反为保吉所讼下御史验问文仲所坐皆细事而素巽懦且耻与保吉辩对因自诬伏遂罢职既而太宗知其由复令直秘阁逾月再为侍读迁起居舍人兵部员外郎咸平三年拜工部郎中充翰林侍读学士又知审刑院六年授御史中丞景徳中鞫曹州奸民赵谏狱谏多与士大夫交游内出姓名七十余人令悉穷治文仲请对言逮捕者众或在外郡茍悉索之虑动人聴帝曰卿执宪当嫉恶如讐岂公行党庇邪文仲顿首曰中司之职非徒绳纠愆违亦当顾国家大体今纵七十人悉得奸状以陛下之慈仁必不尽戮不过废弃而已但借其名吏察其为人置于冗防或举选对之日摈斥之未为晚也帝从其言三年迁工部侍复为翰林侍读学士文仲久居禁近颇周密兢慎改刑部侍郎充集贤院学士未几卒録其子永为奉礼郎文仲富词学器韵淹雅其使髙丽也善于应对清净无所求逺俗悦之后有使髙丽者必询其出处然性颇龌龊不为时论所许
　　王着字知微自言唐相石泉公方庆之后世家京兆渭南祖贲广明中从僖宗入蜀遂为成都人贲仕王建为雅州刺史父景瓌万州别驾着伪蜀明经及第歴平泉百丈永康主簿蜀平赴阙授隆平主簿凡十一年不代着善书太宗以字书讹舛欲令学士删定少通习者太平兴国三年转运使侯渉以著名闻改卫寺丞史馆祗候委以详定篇韵六年召见赐绯加著作佐郎翰林侍书与侍读更直于御书院【按长编载王着加著作佐郎翰林侍书事在太平兴国七年六月】太宗聴政之暇尝令中使王仁睿持御札示着着曰未尽善也太宗临学益勤又以示着着答如前仁睿诘其故着曰帝王始攻书或骤称善则不复留心矣久之复以示着着曰功已至矣非臣所能及其后真宗尝对宰相语其事且嘉着之善于规益雍熙二年迁左拾遗使髙丽端拱初加殿中侍御史三年卒録其子嗣复为奉礼郎【按宋史此下有吕祐之传无事迹足録今从删】
　　潘慎修字成徳泉州莆田县人父承祐仕闽后归江南仕李景至刑部尚书致仕慎修少以父任为秘书省正字累迁至水部郎中兼起居舍人开寳末王师征江南李煜遣随其弟从镒入贡买宴钱求缓兵留馆懐信驿旦夕捷书至邸吏督从镒入贺慎修以为国且亡当待罪何贺也自是每羣臣称贺从镒即奉表请罪太祖嘉其得体遣中使慰谕供帐牢饩悉加优给煜归朝以慎修为太子右赞善大夫煜表求慎修掌记室许之煜卒改太常博士歴膳部仓部考功三员外通判夀州知开封县又知湖梓二州淳化中秘书监李至荐之命以本官知直秘阁俄与直昭文馆韩援使淮南巡抚累迁仓部考功二部郎中咸平中又副邢昺为两浙巡抚使俄同修起居注景徳初上言衰老求外任真宗以儒雅宜留秘府止聴觧记注之职数月擢为右谏议大夫翰林侍读学士从幸澶州遘寒疾诏令肩舆先归明年卒年六十九疾亟精爽不乱托陈彭年草遗奏不为诸子干泽但以主恩未报为恨帝悯之録其子汝士为大理评事汝砺为奉礼郎慎修风度醖借渉文史先是江南旧臣言李煜闇懦事多过实真宗以问慎修对曰煜或懵理若此何享国十余年他日对宰相语及之且言慎修温雅不忘本得臣子之操深喜奬之当时士大夫与之游者咸推其素尚然颇持前軰待后进倨慢人以此少之汝士至工部员外郎直集贤院
　　杜镐字文周常州无锡人父昌业南唐虞部员外郎镐幼好学博贯经史兄为法官尝有子毁父画像为旁亲所讼疑其法不能决镐曰僧道毁天尊佛像可比也兄甚竒之举明经觧褐集贤校理入直澄心堂江南平授千乘县主簿太宗即位江左旧儒多荐其能改国子监丞崇文院检讨防将祀南郊彗星见宰相赵普召镐问之镐曰当祭而日食犹废况谪见如此乎普言于帝即罢其礼迁著作佐郎改太子左赞善大夫歴殿中丞国子博士加秘阁校理太宗观书秘阁询镐经义进对称防即日改虞部员外郎再迁驾部员外郎判太常礼院与朱昂刘承珪编次馆阁书籍改直秘阁防修太祖实録命镐检讨故事以备访问景徳初置龙图阁待制首以镐为之加都官郎中预修册府元龟改司封郎中四年拜右谏议大夫龙图阁直学士赐袭衣金带班在枢密直学士下时特置此职儒者荣之大中祥符中同详定东封仪注迁给事中三年又置本阁学士迁镐工部侍郎充其职进秩礼部侍郎六年卒年七十六録其子渥为大理寺丞及三孙官镐博闻强记凡所检阅必戒书吏云某事某书在某卷几行覆之一无差误每得异书多召问之镐必手疏本末以闻顾遇甚厚士大夫有所着撰多访以古事虽晚軰卑品请益应答无倦年逾五十犹日治经史数十卷或寓直馆中四鼓则起诵春秋所居僻陋仅庇风雨处之二十载不迁徙燕居暇日多挈醪馔以待賔友性和易清素有懿行士类推重之查道字湛然歙州休宁人祖文徽仕南唐至工部尚书父元方亦仕李煜为建州观察判官王师平金陵卢綘据歙州遣使檄至郡元方斩其使及綘擒太祖闻元方所为优奬之拜殿中侍御史知泉州卒道幼沉嶷不羣罕言笑喜亲笔砚文徽特爱之未冠以词业称侍母渡江奉养以孝闻母尝病思鳜羮方冬苦寒市之不获道泣祷于河凿氷取之得鳜尺许以馈母疾寻愈后数年母卒絶意名宦游五台一夕震雷破柱道坐其下了无布色寺僧异之端拱初举进士髙第觧褐馆陶尉曹彬镇徐州辟为从事深被礼遇改兴元观察推官防准荐其才授著作佐郎淳化中蜀冦叛命道通判遂州至道三年有使两川者得道公正清洁之状以闻优诏嘉奬迁秘书丞俄徙知果州时冦党何彦惠集其徒二百余止西充之大木槽诏书招谕之未下咸请发兵殄之道曰彼愚人惧罪欲延命尔遂微服单马数仆不持尺刅间闗林壑百里许直趋贼所谕以招抚意或识之曰郡守也尝闻其仁是宁害我者即相率投顺罗拜号呼请罪悉给劵归农驿奏玺书褒谕咸平四年代归上言曰朝廷命转运使副使不惟审度金谷葢以察亷郡县庶臻治平以召和气今观所至或匪尽公葢无惩劝之科致有因循之望自今每使回日先令具任内曾荐举才识者若干奏绌贪猥者若干朝廷议其否臧以为赏罚从之俄出知宁州防举贤良方正之士李宗谔以道名闻策入第四等拜左正言直史馆未几出为西京转运副使六年始令三司使分部置副召入拜工部员外郎充度支副使道儒雅迂缓治剧非所长卞衮为盐铁副使与道同候对将升殿遽出奏牍请道同署及帝询道不能对遂以本官罢出知襄州无愠色大中祥符元年归直史馆迁刑部员外郎预修册府元龟三年进秩兵部为龙图阁待制加刑部郎中判吏部选事进右司郎中真宗退朝之暇召冯元讲易便坐惟道与李虚已李行简预焉天禧元年以耳聩难于对问表求外任得知虢州将行帝御龙图阁饮饯秋蝗灾民歉道不候报出官廪米以赈又设粥糜救饥者给州麦四千斛为种于民民頼以济所全活万余人二年卒年六十四道性淳厚有犯不较所至务寛恕胥吏有过未尝笞罚民讼逋负者或出己钱代偿以是颇不治尝出按部路侧有佳枣从者摘以献道即计直挂钱于树而去儿时尝戏画地为大第曰此当分赡孤遗及居京师家甚贫多聚亲族之惸独者禄赐所得防司随尽不以屑意与人交情分切至废弃孤露者待之愈厚多所周给初赴举贫不能上亲族裒钱三万遗之道出滑台过父友吕翁家翁丧贫窭无以葬其母兄将鬻女以襄事道倾褚中钱为助且为其女择壻别加资遣又故人卒贫甚质女婢于人道为赎嫁士族搢绅服其履行子循之【按宋史此下有道从兄陶附陶居官恃法深刻无善绩足録今从删】












　　钦定续通志卷三百二十九
<史部,别史类,钦定续通志>
　　钦定四库全书
　　钦定续通志卷三百三十
　　列
　　宋【三十四】
　　鞠咏　　　　刘随　　　　曹修古
　　郭劝【源明】　　段少连　　　彭乘
　　嵇頴　　　　梅挚　　　　司马池【旦里朴】
　　李及　　　　燕肃【度】　　　蒋堂
　　刘防　　　　马亮　　　　陈希亮
　　鞠咏字咏之开封人十歳而孤好学自立举进士试秘书省校书郎知钱塘县改著作郎知山隂县仁宗即位以太常博士召为监察御史钱惟演自亳州来朝【按宋史钱惟演云改保大军节度使知河阳逾年请入朝此作自亳州来朝而互异】图入相咏言惟演憸险太后遣内侍持奏示之惟演犹顾望不行咏语谏官刘随曰若相惟演当取白麻廷毁之惟演闻乃亟去大安殿柱生芝草召羣臣就观咏言陛下新即位河决未塞霖雨害稼宜思所以应灾变愿陛下以援进忠良退斥邪佞为国寳以训劝兵农丰积仓廪为天瑞草木之怪何足尚哉时王钦若复相咏数睥睨其短钦若心忌之会崇俊入朝失仪咏言崇俊少在边今老不足罪钦若奏咏废朝廷仪出通判信州又坐鞠陈绛狱失实徙邵州钦若卒御史中丞王臻奏还咏殿中御史为三司盐铁判官曹利用贬死利用尝所荐擢者多领兵守边朝廷欲罢去之咏请一切毋治天圣六年夏大星昼陨有声如雷咏条五事上之因言太子少保致仕晁逈虽老而有器识宜防访对其必有补又言三司使胡则丁谓党也性贪巧不可任利权河北京师旱饥奏请出太仓米十万石振饥民江淮制置使钟离瑾因奏计多致东南物赂权贵咏请御史台劾状帝面谕瑾亟还所部以尚书礼部员外兼侍御史知杂事权同判吏部流内铨为三司盐铁副使八年特置天章阁待制以咏及范讽为之定国军节度使张士逊入觐冀得再用咏奏曰曹利用擅威福士逊与之共事相亲厚援荐以至相位陛下以东宫僚属用之臣愿割旧恩伸公义趣使之藩士逊乃赴镇明年咏卒自号深宁子【按宋史此上有孔道辅及道辅子宗翰附传今已改入孔氏后附识】
　　刘随字仲豫开封考城人以进士及第为永康军判官军无城堞毎伐巨木为栅壊辄以他木易之颇用民力随因令环植杨栁数十万株连属为限界民得不属县令受赇鬻狱转运使李士衡托令于随不从士衡愤怒乃奏随苛刻罢归后改大理寺丞为详断官李溥以赃败事连权贵有司希防不穷治随请再劾之卒抵溥罪晁逈荐通判益州吕夷简安抚川峡又言其材以太常博士改右正言坐尝为开封府解廵捕官而不察举人私以防辞相授降监济州税稍徙通判晋州还朝迁右司谏为三司户部判官随在谏职数言事尝言今之所切在于纳谏其余守常安靖而已时下诏蜀中选优人补敎坊随以为贱工不足辱诏书又劾奏江淮运使钟离瑾载竒花怪石数十艘纳禁中及赂权贵累疏论丁谓奸邪不宜还之内地胡则谓之党既以罪出陈州不当复进职王钦若既死诏塑像茅山列于仙官随言钦若赃汚无忌惮考其行岂神仙耶宜察其妄又言李维以词臣求换武职非所以励亷节前后所论甚众帝既益习天下事而太后犹未归政随请军国常务专禀帝防又谏太后不宜数幸外家太后不悦会随请外出知济州改起居郎乆之迁尚书刑部员外郎入兼侍御史知杂事上言比年庶官侥幸请托或对见之际涕泗祈恩或绩效甚微鬻要赏亦有藩翰之臣请求靡厌按察之司燕安顾望以容奸为大体以举职为近名以巧诈为贤以恬退为拙以至贪残者凟于货财老疾者不知止足请申儆之朝廷为下诏戒中外未防权同判吏部流内铨以长定格从事吏不得为奸改三司盐铁副使使契丹以病足痹辞不能拜及还为有司劾奏夺一官出知信州徙宜州再迁工部郎中知应天府召为户部副使改天章阁待制卒随与孔道辅曹修古同为言官皆以清直闻随临事明鋭敢行在蜀时人号为水晶灯笼云
　　曹修古字述之建州建安人进士起家累迁秘书丞同判饶州宋绶荐其材召还以太常博士为监察御史上四事曰行法令审故事惜材力辨忠邪辞甚切至又奏唐贞观中尝下诏令致仕官班本品见任上欲其知耻而勇退也比有年余八十尚任班行心力既衰官事何补请敕文武官年及七十上书自言特与迁官致仕仍从贞观旧制因着为令修古尝偕三院御史晨朝将至朝堂黄门一人行马不避呵者止之反为所詈修古奏前史称御史台尊则天子尊今黄门侮慢若此请付所司劾治帝立命笞之晏殊以笏击人折齿修古奏殊忿躁亡大臣体司天监主簿苗舜臣等尝言土宿留参太白昼见诏日官同考定舜臣等坐妄言灾变被罚修古奏言日官所定希防悦上未足为信今罚舜臣等其事甚小然恐人人自此畏避天变不告所损至大禁中以翡翠羽为服玩诏市于南越修古以谓重伤物命且真宗时尝禁采狨毛故事未远命罢之时颇崇建塔庙议营金阁费不可胜计修古极陈其不可出知歙州徙南剑州复为封府判官歴殿中侍御史擢尚书刑部员外郎知杂司事权同判吏部流内铨会太后兄子刘从徳死録其姻戚至于厮役防八十人修古与杨偕郭劝段少连交章论列太后怒命皆削一官以修古为工部员外郎同判杭州未行改知兴化军会赦复官卒修古立朝慷慨有风节当太后临朝权幸用事人人顾望畏忌而修古遇事辄言无所回挠家贫不能归葬賔佐赙钱五十万季女泣白其母曰奈何以是累吾先人也卒拒不纳帝思修古忠特赠右谏议大夫【按修古后因曹觐被害赠尚书工部侍郎见觐】修古无子以兄子觐为后觐知封州侬智髙乱死之见忠义弟修陆性亷介自立与修古同时举进士有声乡里致仕年五十一曹氏自修古以直谅闻其女子亦能不累于利至觐又能死其官而修睦亦恬于仕进不待老而归世以是贤之
　　郭劝字仲褒郓州须城人举进士授宁化军判官累迁太常博士通判密州特迁尚书屯田员外郎梓州路转运判官以毋老固辞复为博士通判莱州州民霍亮为仇人诬罪死吏受赇傅致之劝为辨理得免擢殿中侍御史时宋绶出知应天府杜衍在荆南劝言绶有辞学衍清直不宜处外又言武胜军节度使钱惟演迁延不赴陈州觊望相位弟惟济任观察使定州总管自请就迁留后胡则以罪罢三司使乃迁工部侍郎集贤院学士请趣惟演上道罢惟济兵权追则除命又论刘从徳遗奏恩滥贬太常博士监维州税改祠部员外知莱州复为侍御史判三司盐铁勾院郭皇后废议选纳陈氏劝谏郭氏非有大故不当废陈氏非世阀不可以俪宸极疎入后已废而陈氏议遂寝迁兵部员外郎兼起居舍人同知谏院马季良自贬所求致仕朝廷从之劝言致仕所以待贤者岂负罪贬黜之人可得请追还敕诰又言运使刘承徳献轮扇浴器请付外毁之以戒邪侫赵元昊袭父位劝为官告使所遗百万悉拒不受还兼侍御史知杂事权判流内铨迁工部郎中度支副使拜天章阁待制知延州元昊将山遇率族来归且言元昊将反劝奏郤之是冬元昊果反遣伪官来劝视其表函犹称臣因奏元昊虽僣名号然尚称臣可渐以礼屈之遂落职知齐州改淄州数月移磁州元昊益侵边闗陜扰攘言者犹指劝不当絶山遇事又降兵部员外郎知鳯翔府寻复待制召权户部副使以龙图阁直学士知滑州再迁兵部郎中徙沧州又徙成徳军盗起甘陵徙知郓州既而知成徳军韩琦言劝所遣将张忠刘遵平贼功皆第一特诏奬谕未几召为翰林侍读学士复判流内铨改左谏议大夫权御史中丞迁给事中辞不受而请赠其祖莱阳令宁遂以为尚书祠部员外郎卫士有隂置刄衣箧中从勾当皇城司杨景宗入禁门为阍者所得景宗不以闻劝请先治景宗罪遂贬景宗复为侍读学士同知通进银台司劝性亷俭居无长物及再为侍读曰吾年七十可以归矣章三上不得谢后二年卒子源明治平中为太常博士会御史知杂事吕诲等奏弹中书议追崇濮安懿王典礼非是被黜以源明补监察御史里行源明乞免除命请追诲等遂听免后以职方员外郎知单州卒
　　段少连字希逸封人倜傥有识度举服勤词学为试秘书省校书郎知崇阳县崇阳剧邑自张咏为令有治状其后惟少连能继其风迹累迁太常博士论刘从徳遗奏恩滥降秘书丞监涟水军酒税复为博士通判天雄军仁宗亲政召为殿中侍御史与孔道辅等伏閤言郭皇后不当废少连坐赎未防除封府判官改尚书刑部员外郎直集贤院为三司度支判官出为两浙转运副使【按东都事畧作转运使】所至吏胥不能为奸有过能自改者犹保任之秀州狱死无罪人时少连在杭吏畏恐谋伪为死者服罪款未及缀属少连已入城讯狱吏具服请罪是时郑向守杭无治才讼者不服徃徃自州出径趋少连少连处决莫不尽其理徙使淮南兼运司事加兵部员外郎又徙陜西驸马都尉柴宗庆知陜州纵其下挠民少连劾奏之入兼侍御史知杂事为三司度支副使擢工部郎中天章阁侍制知广州时元昊反范仲淹荐少连才堪将帅迁龙图阁直学士知泾州改渭州命未至而卒子仲坚【按宋史本不载少连有子防隆平集补】少连通敏有才遇事无大小决遣如流不为权势所屈既卒仁宗叹息之
　　彭乘字利建益州华阳人少以好学称州里进士及第以亲老乞侍养居数日授汉阳军判官遂得请以归久之有荐其文行者召试除馆阁校勘固辞还家后复除凤州团练推官天禧初用防凖荐为馆阁校勘预校正南北史隋书改秘书省著作佐郎迁本省丞集贤校理恳求便亲得知普州蜀人得守乡郡自乘始普人鲜知学乘为兴学召其子弟为生员敎育之乘父卒既葬有甘露降于墓柏人以为孝感累改防州路转运使防土贼田忠霸诱下溪州蛮将内防乘适按郡至境大集边吏勒兵下山以备贼贼遁去因遣人间之其党斩忠霸夷其家召修起居注擢知制诰累迁工部郎中入翰林为学士领吏部流内铨三班院为羣牧使卒御史知杂何郯论请赠官不许诏一子给奉终丧初修起居注缺中书舍人而乘在选中帝指乘曰此老儒也雅有恬退名无以易之及召见谕曰卿先朝旧臣久补外而未尝自言对曰臣生孤逺自量其分安敢过有所望帝颇嘉之乘质重寡言性纯孝不喜事生业聚书万余卷皆手自刋校蜀中所书多出于乘云
　　嵇頴字公实应天宋城人父适尝为石首主簿民有父子坐重系府檄适按之抵其父于法而子获免父死假人言曰主簿仁人也行且生贤子后必大明年頴生天圣中进士及第授蔡州团练判官王曾知青州徙天雄军皆辟为从事后用曽荐迁太子中允为集贤校理同修起居注擢知制诰累迁尚书兵部员外郎召入翰林为学士未及谢卒诏以诰敕衣帯鞍马赐其家頴举进士时王曾张知白相继为南京留守见頴谨厚笃学谓其子弟曰若曹师表也张尧封尝从頴学所为文多留頴家其后尧封女入禁中为修媛甚被宠幸令其弟化基诣頴求编次其父稾为序以献之頴不答亦不以献梅挚字公仪成都新繁人进士起家大理评事知蓝田上元县徙知昭州通判苏州【按东都事畧作举进士稍迁大常博士知苏州】二浙饥官贷种食已而督偿颇急挚言借贷本以行惠乃重困民诏缓输期庆厯中擢殿中侍御史时数有灾异引洪范上变戒谓宜躬责修徳以回上帝之眷佑徙开封府推官迁判官僧常莹以简札逹宫人辇官郑玉醉殴廵卒摰请悉杖配之改度支判官进侍御史【按东都事畧作为御史权知谏院】论石元孙不死行陈系缧以还国之辱也不斩无以厉边臣再奏不报李用和除宣徽使加同中书门下平章事挚言国初杜审琼亦帝舅也官止大将军李继隆累有战功晩年始拜使相祖宗慎名器如此今不宜急授无功以户部员外郎兼侍御史知杂事权判大理寺言权陜西转运使张尧佐非才繇宫掖以进恐上累圣徳又奏减资政殿学士员召待制官同议政复百官转对帝谓大臣曰梅摰言事有体以为户部副使防宴契丹使紫宸殿三司副使当坐殿东庑下同列有谓典宴例坐殿上而大宴当止殿门外尔因不即坐趋出降知海州徙苏州入为度支副使初河北歳饥三司益漕江淮米饷河北后江淮饥有司尚责其数摰奏减之擢天章阁待制陜西都转运使还判吏部流内铨进龙图阁学士【按东都事畧及欧阳修有羙堂记俱作龙图阁直学士】知滑州州歳备河调丁壮伐滩苇挚奏用州兵代之河大涨将决夜率官属督工徒完隄水不为患诏奬其劳勾当三班院同知贡举请知杭州帝赐诗宠行累迁右谏议大夫徙江宁府又徙河中卒挚性淳静不为矫厉之行政迹如其为人平居未尝问生业云
　　司马池字和中自言晋安平献王孚后征东大将军阳葬安邑澜洄曲后魏析安邑置夏县遂为县人池少丧父家赀数千万悉推诸父而自力读书时议者以蒲版窦津大阳路官运盐回逺闻乃开防口道自闻喜逾山而抵垣曲咸以为便池谓人曰昔人何为舍迳而就迂殆必有未便者众不以为然未几山水暴至盐车人牛尽没入河众乃服举进士当试殿庭而报母亡友匿其书池心动夜不能寐曰吾母素多疾家岂无有异乎因语其友友止以母疾告遂号恸而归后中第【按隆平集载池登第在景徳二年】授永宁主簿歴建徳郫县尉蜀人妄言戍兵叛蛮将入防争逃山谷间池摄县事防上元张灯纵民游观凡三夕民心遂安调郑州防御判官知光山县禁中营造诏诸州调竹木州符期三日毕输池以土不产大竹转市蕲黄非三日可致乃更与民自为期约过不输者罪之既而输行先诸县盛度荐于朝改秘书省著作佐郎监安丰酒税徙知小溪县枢宻使曹利用奏为羣牧判官辞不就朝廷固授之利用尝委括大臣所负进马价池曰令之不行由上犯之公所负尚多不先输何以趣他人利用惊曰吏绍我已输矣亟命送官数日而诸负者皆入利用贬其党畏罪从而毁短者甚众池独称利用枉朝廷卒不问防诏百官转对池言唐制门下省诏书之出有不便者得以封还今门下虽有封驳之名而诏书一切自中书以下非所以防过举也内侍皇甫继明领估马司自言估马有羡利乞迁官事下羣牧司阅无羡利继明方用事自制置使以下皆欲附防为奏池独不可除开封府推官敕至閤门为继明党所沮罢知耀州擢利州路转运使知凤翔府召知谏院上表恳辞仁宗谓宰相曰人皆嗜进而池独嗜退亦难能也加直史馆复知凤翔有疑狱上谳大理辄复下掾属惶遽引咎池曰长吏者政事所繇非诸君过乃独承其罪有诏勿劾岐阳镇廵检夜饮富民家所部卒执之俾为约不敢复督士卒而后释其缚池捕首恶诛之廵检亦坐废累迁尚书兵部员外郎兼侍御史知杂事尝言陜西用兵无宿将刘平好自用而少智谋必误大事后平果败更户部度支盐铁副使歳满中书进名帝曰是固辞谏官者擢天章阁侍制知河中府徙同州又徙杭州池性质易不餙厨剸剧非所长转运使江钧张从革劾池决事不当十余条及稽留徳音降知虢州初转运使既奏池防吏有盗官银器械州狱自陈为钧掌私厨出所卖过半又越州通判载私物盗税乃从革之姻遣人私请或谓池可举劾以报池曰吾不为也人称其长者徙知晋州卒【按苏轼撰司马光神道碑载池终兵部郎中赠太师温国公】子旦光光自有从子里
　　旦字伯康清直敏强虽小事必审度以父任为秘书省校书郎歴郑县主簿郑有妇蔺讼夺人田者家多金钱市党买吏合为奸谩十年不决旦取案一阅情伪立见黜吏十数軰寃者以直又井元庆豪欺郷里莫敢谁何旦擒致于法时旦年尚少上下易之自是惊服吏捕蝗因缘搔民旦言蝗民之仇宜聼自捕输之官后着为令知祁县歳大旱人乏食羣盗剽敚富家巨室至以兵自备旦召富者开以祸福于是争出粟减直以粜犹不失其赢饥者防济盗患亦弭举监在京杂物库知宜兴县其民嚚讼旦毎狱必穷根株痛绳之校系县门民稍以诋冐为耻时王安石守常州开运河调夫诸县旦言役大而亟民有不胜则其患非徒不可就而已请令诸县歳递一役虽缓必成安石下听秋大霖雨民苦之多自经死役竟罢歴知梁山军安州治郡有大体所施设于于适理便事再监凤翔太平宫以宁八年致仕歴官十七迁至大中大夫元祐二年卒年八十二旦澹薄无欲奉养茍完人不见其贵与弟光尤友爱终始人无间言凡光平时所与论天下事旦有助焉及光被门下侍郎召固辞不拜旦引大义语之光蟠然就位英宗即位例以亲属入贺得官时旦在梁山诸孙未仕者皆不遣惟遣其从兄子禀旦与人交以信义喜周其急尝有以罪免官贫不能存者月分俸济之其人无以报愿以女为妾旦惊谢亟出妻奁中物使嫁之旦与文彦博程珣公席汝言为同年防赋诗绘像世以为盛事北唐九老子良试将作监主簿富永承议郎陜州通判宏陈留令宏子朴
　　里字昭逺进士释褐授威胜军判官改大理寺丞庞籍为鄜延经略使奏通判鄜州州将武人不法里平居与之驩甚临事正色力争不少假借性亷静质直所至有惠政毎罢官至京师未尝有所谒视审官榜久阙人所不取者乃受之而去后知干州为太常少卿而卒朴字文季少育于外祖范纯仁绍圣党事起父宏上书纶辨得罪纯仁责永州疾失明客至必令朴导以见时方七歳进楫应对如成人客皆惊叹以纯仁遗恩得官宏死徒跣负柩还调晋宁军士曹参军通判不法转运使王似讽朴伺其过朴不可曰下吏而防长官不唯乱常人且不食吾余矣死下敢奉教似贤而荐之靖康初入为虞部右司员外郎金人次汴郊命朴使之问朴家世具以告喜曰贤者之后也待之加礼谕以亟求讲解朴复命任事者疑不决都城防钦宗思朴之言以为兵部侍郎二帝将北迁又贻书请存立赵氏金人惮之挟以北去且悉取其孥开封仪曹赵鼎为匿其长子倬于蜀故得免建炎登极赦至燕朴私令赍诣徽宗为人所告金主怜其忠释之徽宗崩朴与奉使朱弁在燕共议制服弁欲先请朴曰为臣子闻君父丧当致其哀尚何请设请而不许奈何遂服斩衰朝夕哭金人亦义而不问又遣朱松年间行以金人情实归报宋因王伦出使持黄金赐朴伦还言金命朴为行台左丞朴辞而止益重之后卒于真定讣闻诏称其忠节显著赠兵部尚书諡曰忠洁
　　李及字防几其先范阳人后徙郑州举进士再调升州观察推官防凖荐其才擢大理寺丞知兴化军以殿中丞通判曹州州民赵谏者素无赖持郡短长纵为奸利及受命谏在京师乃谒及及不之见慢骂而去投匿名书诬及因以毁朝政防上封者谏事命转运使与及察其状及条上谏前后所为不道诏御史劾得其实斩于都市及由是知名擢知陇州初置提防刑狱以及使陜西特迁一官累迁太常少卿知秦州议者以及谨厚非守边才及至秦州州将吏亦颇易之防有禁卒白昼攫妇人金钗于市吏执以来及方坐观书召之使前畧加诘问其人服罪及亟命斩之观书如故于是将士皆惊服改左司郎中枢密直学士以右谏议大夫召还再迁尚书工部侍郎歴知杭州郓州应天河南府召拜御史中丞卒年七十特赠礼部尚书諡恭惠及资质清介治尚简严喜慰荐下吏乐道人善在杭州数年未尝市呉中物比去唯市白乐天集在河南杜衍为提防刑狱间与衍防具甚疎薄他日中贵人用事者至亦无加品【按东都事畧载及出知杭州于时内侍江徳元中居用事其弟徳明奉使过杭及待之薄僚佐惊曰江使者兄弟荣枯大臣如反掌耳今公不加礼侍之公虽不求福独不畏其为祸乎及曰待之如是足矣徳明谓僚佐曰李公春秋高何不求闲郡以自处而居杭繁剧之地耶僚佐走语及曰果然江使者之言可惧也及笑曰及老矣诚闻郡以自逸庸何伤徳明亦不能伤也宋史本不详其事附识】衍叹其清徳无子以弟之子为后
　　燕肃字穆之青州益都人父峻慷慨任侠杨光逺反时率其属迎符彦卿遂家曹州肃少孤贫游学举进士补凤翔府观察推官防准知府事荐改秘书省著作佐郎知临卭县县民尝苦吏追扰肃削木为牍民讼有连逮者书其姓名使自召之皆如期至徙知考城通判河南府召为监察御史凖方知河南奏留之迁殿中侍御史提防广南西路刑狱迁侍御史徙广南东路还为丁谓所恶出知越州徙明州俗轻悍喜鬬肃下令独罪先殴者于是鬬者为息入直昭文馆为定王府记室参军判尚书刑部建言京师大辟一覆奏而州郡之狱有疑及情可悯者上请多为法司所駮乃得不应奏之罪愿如京师例许覆奏遂诏疑狱及情可悯者上请语在刑法畧其后大辟上请者多得贷议自肃始擢龙图阁侍制权知审刑院知梓州累迁左谏议大夫歴知亳清二州兼京东安抚使入判太常寺兼大理寺复知审刑肃言旧太常钟磬皆设色毎三歳亲祠则重餙之歳既久所涂积厚声益不协乃诏与李照宋祁同按王朴律即刬涤考撃合以律凖试于后苑声皆协又诏与章得象冯元详刻漏进龙图阁直学士知颍州徙邓州官至礼部侍郎致仕卒肃喜为诗性精巧画入妙品图山水罨布浓淡意象微逺尤善为古木折竹尝造指南记里鼓二车及欹器以献又上莲花漏法诏司天台考于钟鼓楼下云不与崇天厯合然肃所至皆刻石以记其法州郡用之以昬晓世推其精密云子度孙瑛
　　度字唐卿登进士第知陈留县京东蝗年饥盗度劝邑豪出粟六万以济民又行保伍法以察盗善状日闻通判永兴军三司使王尧臣举为户部判官以伐阅浅始命权发遣遂为故事出知滑滑与黎阳对境河埽下临魏都霖潦暴至薪刍不属度曰魏实为河朔根本不可坐视成败悉以所储茭楗御之埽赖以不溃复为户部判官权河北转运副使六塔河决坐贬秩知蔡州徙福州闽故多盗度请假事权制摄一道遂加兵马钤辖入为户部副使以右谏议大夫知潭州卒年七十度有心计凡六佐大农庆厯中三司请河北盐度言州陜不酒河北不禁盐此祖宗顺民俗不易之制也之非是防张方平亦论之议遂寝【按宋史此下有燕肃之孙瑛附瑛在岭峤七年括南海犀珠香药奉宰相内侍人目之为香燕靖康初知河阳金兵攻城为乱兵所害无善迹足録今从删】蒋堂字希鲁常州宜兴人擢进士第为楚州团练推官满歳吏部引对真宗览所试判善之特授大理寺丞知临川县县富人李甲多为不法前令莫能制堂戒谕不悛白州以兵索其家得僭乘舆物置于死歴通判眉许吉楚州以太常博士知泗州召为监察御史禁中火有司请究所起多引宫人属吏堂言火起无迹安知非天意陛下宜修徳应变有司乃欲归咎宫人以属吏而赐之死是重天谴也诏原之论奏郭皇后不当废坐赎再迁侍御史判三司度支勾院出为江南东路转运使徙淮南兼江南发运事时废发运使上封者属以为非便堂言唐裴耀卿刘晏第五琦李巽裴休皆尝为江淮河南转运使不闻别置使名国朝卞衮王嗣宗刘师道亦止为转运兼领运司事而歳输京师常足时虽用其议后卒复在江淮歳荐部吏二百人或谓曰一有谬举且得罪何以多为堂曰十得二三亦足报国坐失按蕲州王防正故入部吏死罪降知越州州之鉴湖马臻所为溉田八千顷食利者万家前守建言听民自占多为豪右所侵堂奏复之徙苏州入判刑部徙户部勾院歴户部度支盐铁副使安抚梓夔路擢天章阁侍制江淮制置运使先是运使上计造大舟数十载江湖物入遗京师权贵堂曰吾岂为此歳入自可附驿奏也前后五年未尝一至京师就除河东路都转运使未行知洪州改应天府累迁左司郎中知杭州以枢密直学士知益州庆厯初诏天下建学汉文翁石室在孔子庙中堂因广其舍为学宫选属官以敎诸生士人翕然称之杨日严在蜀有能名堂素不乐之于是节游宴减厨专尚寛纵颇变日严之政又建铜壶阁其制宏敞而材不预具功既半乃伐乔木于蜀先主惠陵江渎祠又毁后土及刘禅祠蜀人浸不悦狱讼滋多徙河中府又徙杭州苏州以尚书礼部侍郎致仕卒特赠吏部侍郎堂为人清修纯饬遇事毅然不屈贫而乐施好学工文辞延誉晚进至老不倦尤嗜作诗云
　　刘防字道元建州崇安人进士中第补广徳军判官累迁尚书屯田员外郎权侍御史李照改制大乐钟磬防以为乐之大本与政化通不当轻易其器愿择博学之士以补卿丞凡四方妄献説以要进者请一切罢之帝善其言歴知广州所至有亷名权三司度支副使桂阳监蛮唐和防边以右谏议大夫龙图阁直学士知潭州兼湖南安抚使初至遣人谕蛮酋使降不从乃击败和于银江源进破其巢穴蛮逺遁前将以帛购蛮首至是有持首取购者按问乃辄杀平民诛之而罢购州境获安还权判吏部流内铨知审刑院河北大水民流入京东为盗诏增京东守备帝问谁可守郓者宰相以防对进给事中枢密直学士以徃至郓廪振饥民赖全活者甚众盗贼衰息赐书褒谕大臣议欲修复河故道防极言其不可遂罢迁工部侍郎知福州建州寻告老以户部侍郎致仕英宗即位迁吏部卒年八十三防尝过江东见二囚系累年矣问之曰前此杀吉州掾徐咸疑二人所为防为言于朝释之后果得真盗得养生术至老手足耳目强明如少壮时不治财产所收私田有余谷则以赒乡里贫者卒前数日自作遗表以禄赐所余分亲族无子
　　马亮字叔明卢州合肥人举进士为大理评事知芜湖县再迁殿中丞通判常州吏民有因缘亡失官钱籍其赀犹不足以偿妻子连逮者至数百人亮纵去缓与之期不逾月尽输所负罗处约使江东以亮治行闻擢知濮州防诸路转运司置纠察刑狱官【按东都事畧作提防刑狱官】以福建路命亮覆讯寃狱全活者数十人迁太常博士知福州苏易简荐亮才任繁剧召还同提防三司都勾院磨勘凭由司出知饶州州豪白氏骜横为闾里患亮其奸诛之州有铸钱监匠多而铜锡不给亮请分其工之半别置监于池州歳增铸緍钱十万迁殿中侍御史真宗即位上书言陛下初政军赏宜速而所在不时给请遣使分督之又赦书蠲除州县逋负而有司趣责愈急宜如赦推恩以寛民故事以亲王尹开封地尊势重嫌隙易生愿鍳其繇以示保全亲爱之道契丹仍歳南侵河朔萧然请修好以息边民帝善其言以亮为可用王均反以为西川转运副使贼平主将邀功诛杀不已亮全活千余人城中米斗千钱亮出廪米裁其价人赖以济召问蜀事防械送贼诖误者八十九人至阙下执政欲尽诛之亮曰愚民胁从此特百之一二余窜伏山林者众今不贷之反侧之人闻风疑惧一唱再起是灭一均生一均也帝悟悉宥之加直史馆复遣还部时诸州盐井歳久泉涸而官督所负课系捕者州数百人亮尽释系者而奏废其井又除属部旧逋官物二百余万还知潭州属县有亡命卒剽攻为乡闾患人共谋杀之事觉法当死者四人亮咸贷之曰为民去患而反坐以死罪非法意也徙升州行次江州属歳旱民饥湖湘漕米数十舟适至亮移文守将发以振贫民因奏濒江诸郡皆大歉而吏不之救愿罢官籴令民转粟以相赒以右谏议大夫知广州时宜州陈进初平而澄海兵从进反者家属二百余人法当配亮悉置不问盐户逋课质其妻子于富室悉取以还其家海舶久不至使招来之明年至者倍其初歴知防洪二州江陵府再迁尚书工部侍郎复知升州徙杭州加集贤院学士先是江涛大溢调兵筑堤而工未就诏问所以捍江之防亮褒诏祷伍员祠下明日潮为之却出横沙数里隄遂成入为御史中丞改兵部侍郎知庐州徙江陵又徙江宁府仁宗初拜尚书右丞复知庐州召判尚书都省兼知审刑院迁工部尚书知亳州又迁江宁府以太子少保致仕【按东都事畧作太子少】卒赠尚书右仆射亮有智略敏于政事然其所至无亷称吕夷简少时从其父蒙亨为县福州亮见而竒之妻以女陈执中梁适为京官田况宋庠及其弟祁为童子时亮皆厚遇之世以亮为知人亮卒时夷简在相位有司諡曰忠肃人不以为是也子仲甫为天章阁待制
　　陈希亮字公弼其先京兆人唐广明中违难迁眉州青神之东山希亮防孤好学年十六将从师其兄难之使治钱息三十余万希亮悉召取钱者焚其劵而去业成乃召兄子庸谕使学遂俱中天圣八年进士第里人表其闾曰三儁初为大理评事知长沙县有僧海印国师与诸贵人交通恃势据民地希亮捕治寘诸法郴州竹场有伪为劵给输户送官者事觉输户当死希亮察其非辜出之已而果得其造伪者再迁殿中丞徙知鄠县老吏曹腆侮法以希亮年少易之希亮视事首得其罪毁淫祠数百区勒巫为农者七十余家迁太常博士初蜀人官蜀不得通判州事希亮以母老愿折资为县侍亲于是知临津县后为开封府司录司事福胜塔火官欲更造度用钱三万希亮言陜西用兵愿以此餽军诏罢之青州民赵禹上书言赵元昊必反宰相以禹狂言徙建州元昊果反禹讼所部不受亡至京自理宰相怒下开封狱希亮言禹可赏不可罪争不已帝释禹赏为徐州推官且欲以希亮为御史防外戚沈元吉以奸盗杀人希亮一问得实自惊仆死沈氏诉之诏御史劾希亮及诸掾吏希亮曰杀此贼者独我耳遂引罪坐废盗起京西富弼荐希亮可用起知房州州素无兵备民凛凛欲亡去希亮以牢城卒杂山河户得数百人日夜部勒声振山南民恃以安殿侍雷甲以兵百余人逐盗竹山甲不能戢所至为或疑为盗希亮勒兵阻水拒之下马拜请死曰初不知公官军也吏士欲斩甲以狥希亮独治为者十余人使甲以捕盗自赎时剧贼党军子方张转运使使供奉官崔徳赟捕之徳赟既失党军子遂围竹山民杀向氏父子三人枭首南阳市曰此党军子也希亮察其寃下徳赟狱未服党军子获于商州诏赐向氏帛复其家流徳赟通州或言华隂人张元走夏州为元昊谋臣诏徙其族百余口于房讥察出入饥寒且死希亮曰元事虚实不可知使诚有之徒坚其为贼耳此又皆其疎属无罪乃密以闻诏释之代还执政欲以为大理少卿希亮曰法吏守文非所愿愿得一郡以自效乃以为宿州州跨汴为桥水与桥争常坏舟希亮始作飞桥无柱以便徃来诏赐缣以褒之仍下其法自畿邑至于泗州皆为飞桥皇祐元年移滑州未行诏提举河北便籴都转运使魏瓘劾希亮擅增损物价已而瓘徐龙图阁学士知开封府希亮乞廷辨既对仁宗直希亮夺瓘职知越州且欲用希亮希亮言臣与转运使不和不得为无罪力请还滑防河溢鱼池埽且决希亮悉召河上使者发禁兵捍之庐于所当决吏民泣谏希亮坚卧不动水亦去是歳盗起宛句执濮州通判井渊以希亮为曹州不逾月悉擒其党淮南饥安抚转运使皆言寿春守王正民不任职正民坐免诏希亮乘代之转运使调里胥米而蠲其役凡十三万石谓之折役米米翔贵民益饥希亮至除之且表其事旁郡皆得除又言正民无罪职事办治诏复以正民为鄂州久之徙希亮知庐州虎翼军士屯寿春者以谋反诛迁其余不反者数百人于庐皆不自安一日有窃入府舍将为不利者希亮笑曰此必醉耳贷而流之尽以其余给左右使令且以守仓库人为之惧希亮益加亲信皆感徳誓为希亮死改提防刑狱江东迁度支郎中徙河北嘉祐二年入为开封府判官改判三司户部勾院朝廷以三司事冗簿书留滞乃命希亮又兼开拆司荣州鬻盐凡十八井歳久澹竭有司责课如初民破产籍没者三百余家希亮为言还其所籍歳蠲三十余万斥防接伴契丹使还自请补外乃以为京西转运使石塘河役兵叛其首周元自称周大王震动汝洛间希亮即轻骑出按斩元以狥流军校一人余悉遣赴役如初迁京东转运使维州参军王康赴官道博平大猾有号截道虎者殴及其女几死吏不敢问希亮移捕甚急卒流海岛又劾吏故纵坐免者数人徐州守苛以细过籍民产数十家获小盗使必自诬抵死希亮言其状卒以废去数上章请老不允移知凤翔仓粟支十二年主者以腐败为忧歳饥希亮发十二万石贷民有司惧为擅发希亮身任之是秋大熟以新易旧官民皆便于阗使者入朝过秦州经略使以客礼享之使者骄甚坏传舍什器纵其徒入市掠饮食希亮闻之曰吾尝主契丹使初不敢横况此小国乎乃使持符告译者曰入吾境有秋毫不如法吾且斩若取军令状以还使者至罗拜庭下希亮命坐两廊饮食之防出其境无一人哗者英宗即位迁太常少卿狱有盗法当死僚官持不可久之盗杀守吏遁去希亮以前议谳于朝僚官惧欲以事中希亮始州郡以酒相饷例皆私有之而法不可希亮以遗游士之贫者既而曰此亦私也以家财偿之遂借此自劾求去坐是分司西京未几致仕卒年六十四赠工部侍郎希亮为人清劲寡欲不假人以色自王公贵人皆严惮之见义勇不计祸福所至奸民猾吏易心改行不改者必诛然出于仁恕故严而不残少与蜀人宋辅游辅卒于京母老子端平防希亮养其母终身以女妻端平使同诸子学卒登进士第四子悦度支郎中恪滑州推官恂大理寺丞慥少时使酒好劒稍壮折节读书然终不遇及苏轼谪黄过岐亭识之人始知为慥云



　　钦定续通志卷三百三十
　　钦定四库全书
　　钦定续通志卷三百三十一
　　列
　　宋【三十五】
　　狄棐【遵度】　　郎简　　　　孙祖徳
　　张若谷　　　石休　　　李垂
　　张洞　　　　李仕衡【丕绪】　胡则
　　薛顔　　　　许元　　　　钟离瑾
　　孙冲　　　　崔峄　　　　田瑜
　　施昌言　　　杨偕　　　　王沿【鼎】
　　杜杞【植枢】　　杨畋　　　　周湛
　　徐的　　　　姚仲孙　　　陈太素【马寻杜曽】
　　李虚已　　　张傅　　　　俞献卿
　　陈从易　　　杨大雅
　　狄棐字辅之潭州长沙人【按隆平集作湘潭人考宋史地理志长沙湘潭俱属潭州下文棐谓所亲曰吾湘潭一寒士作湘潭人为是】咸平二年举进士甲科授大理评事知分宜县歴开封府司録知壁州冦准复入相乃荐通判益州擢开封府判官歴京西益州路转运江淮制置发运使累迁太常少卿知广州加直昭文馆代还不以南海物自随人称其防拜右谏议大失龙图阁直学士权判吏部流内铨出知滑州进给事中徙天雄军防给郊赏帛不善士卒哗噪趣府门棐不能治事闻命侍御史刘防按视未及境众不自安棐驰白防请绐以行河事防至诛首恶数人棐坐罢懦降知随州徙同州勾当三班院进枢密直学士歴知陜郑二州河中河南府复判流内铨出知州未行卒棐在河中时有中贵人过郡言将援棐于上前棐答以他语退曰吾官侍从可自汚耶居官恺悌不为表暴死之日家无余赀子遵度字元规少頴悟笃志于学少举进士一斥于有司耻不复为以父任为襄县主簿居数月弃去好为古文其著述人多称之【按隆平集载棐子尚有遵道遵礼遵路遵度盖其次子也】
　　郎简字叔亷杭州临安人幼孤贫进士及第补试秘书省校书郎知宁国县徙福清令县有石塘陂歳久湮塞募民浚筑溉废田百余顷调随州推官及引对真宗曰简歴官无过而无一人荐是必恬于进者特改秘书省著作佐郎知分宜县徙知窦州县吏死子幼赘壻伪为劵冒有其赀及子长屡诉不得直乃讼于朝下简劾治简示以旧牍又取伪劵示之弗类始伏罪徙藤州兴学养士一变其俗藤自是始有举进士者累迁尚书度支员外郎广南东路转运使擢秘书少监知广州捕贼冯佐臣歴右谏议大夫给事中知州徙明州以尚书工部侍郎致仕祀明堂迁刑部卒年八十有九特赠吏部侍郎简性和易平居宴语惟以宣上徳救民患为意然在广州无亷称盖为子絜所累云絜终尚书都官员外郎孙祖徳字延仲潍州北海人进士及第调濠州推官改大理寺丞知榆次县上书言刑法重轻以尚书屯田员外郎通判西京留守司方冬苦寒诏罢内外工作而钱惟演督修天津桥格诏不下祖徳曰诏书可稽留耶卒罢役入为殿中侍御史迁侍御史章献太后疾剧祖徳请还政及太后崩诸尝言还政者多进用遂擢尚书兵部员外郎兼起居舍人知谏院言郭皇后不当废获罪以赎论久之迁天章阁待制时三司判官许申因宦官阎文应献计以药化铁成铜可铸钱禆国用祖徳言伪铜法所禁而官自为是教民欺也固争之出知兖徐蔡州永兴军徙鳯翔府请置乡兵改龙图阁直学士知梓州累迁右谏议大夫知河中府歴陈许蔡潞郓亳州应天府以疾得颍州除吏部侍郎致仕卒祖德少清约及致仕娶富人妻以规有其财已而妻悍反资以财出之子珪江东转运使
　　张若谷字徳繇南剑沙县人进士及第为巴州军事推官防蜀冦掠隣郡若谷摄州事率众为守御备贼引去调全州军事推官入见真宗识其名顾曰是尝在巴州御贼者耶特改大理寺丞知蒙阳县三司言广宁监嵗铸缗钱四十万其主监宜择人乃以命若谷嵗余所铸赢三十余万缗擢知处州歴江湖淮南益州路转运江淮制置发运使入为三司度支盐铁副使累迁右谏议大夫知并州先是麟府嵗以缯锦市蕃部马前守辄罢之若谷以为互市所以利戍落而通边情且中国得战马亟罢之则猜阻不安奏复市如故而马入歳増进枢密直学士歴知澶州成徳军州江宁府入知审官院纠察在京刑狱知通进银台司应天府改龙图阁学士徙杭州防歳饥斥余廪为糜粥赈救之累官至尚书左丞致仕若谷素为宰相张士逊引拔然所至亦自有循良迹不激讦取名云
　　石休字昌言其先江都人后为眉州人少孤力学进士高第为同州观察推官迁著作佐郎知中牟县县当往来之冲赋役烦重富人太常为乐工侥幸免役者六十余家休请悉罢之改秘书丞为秘阁校理开封府推官【按东都事畧云以太　常博士为开封府推官】累迁尚书祠部员外郎歴三司度支盐铁判官坐前在开封尝失盗出知宿州顷之召入为度支判官修起居注初记注官与讲读诸儒皆得侍坐迩英阁休奏史官记言动当立以侍从之判盐铁勾院以刑部员外郎知制诰同判太常寺初内出香祠温成庙帝误书名称臣休言此奉宗庙礼有司承误不以闻帝嘉之兼勾当三班院为宗正寺修玉牒官迁工部郎中未及谢卒休喜闲放平居吟咏自适与家人言未尝及朝廷事及卒禇中所得上封事十余章其大略请増谏官以广言路置五经博士使学者专其业出御使按察诸道以防壅蔽复齿胄之礼以强宗室择守令重农桑禁奢侈皆有补于时者然休为人慎黙世未尝以能言待之也至于诰命非其所长好殖财以从官还乡里畴昔贫窭之人不挥一金反遍受里中富人金以去【按宋史此下有祖士衡无事迹可録今从删】
　　李垂字舜工聊城人咸平中登进士第上兵制将制书自湖州録事参军召为崇文校勘累迁著作郎馆阁校理上导河形胜书欲复九河故道时论重之又累修起居注丁谓执政垂未尝往谒或问其故垂曰谓为宰相不以公道副天下望而持权怙势观其所为必游朱崖吾不欲在其党中谓闻而恶之罢知亳州迁颍晋绛三州眀道中还朝阁门祗李康伯谓曰舜工文学议论称于天下诸公欲用为知制诰但宰相以舜工未尝相识盍一往见之垂曰我若昔谒丁崖州则干兴初已为翰林学士矣今已老大见大臣不公常欲面折之焉能趋炎附热防人眉睫以冀推挽乎执政知之出知均州卒年六十九五子仲昌最知名
　　张洞字仲通开封祥符人自约卓荦不羣诵书日数千言为文甚敏遇事慷慨自许时赵元昊叛洞以布衣求上方畧召试舍人院擢试将作监主簿寻举进士中第调涟水军判官再调颍州推官民刘甲者强弟栁使鞭其妇既而投杖夫妇相持而泣甲怒逼栁使再鞭之妇以无罪死吏当夫极法知州欧阳修欲从之洞曰律以教令者为首夫为从且非其意不当死众不聼谳于朝果如洞言修甚重之晏殊知永兴军奏管勾机宜文字改大理丞知巩县枢宻副使髙若讷参知政事吴育荐其文学宜为馆职【按宋史宰辅表吴育为参知政事在庆厯五年髙若讷为枢密副使在七年而其时正当吴育由参政改枢副罢免是若讷与育歴官前后相替不应叙育在若讷后或荐洞为馆识若讷在先非两人同为一时之事也】召试学士院充秘阁校理判祠部时天下户口日蕃民去为僧者众洞奏祠部帐至三十余万僧失不裁损后不胜其朝廷用其言始三分减一知太常礼院宰相陈执中将葬洞与同列议諡荣灵其孙诉之诏孙抃等复议改曰恭洞駮奏执中位宰相无功徳而罪戻多生不能正法以黜之死犹当正名以诛之竟从抃等议初皇后郭氏忤防得罪废没后仁宗悔之诏追复其号二十余年矣至是有司请祔于庙知制诰刘敞以谓春秋书禘于太庙用致夫人致者不宜致也且古者不二嫡当许其号不许其礼洞奏后尝母天下无大过恶中外所知陛下既察其偶失恭顺洗之于既没犹曰不许其礼敞议非是尚当别立庙不行转太常博士判登闻鼔院仁宗方向儒术洞在馆阁久数有建明仁宗以为知经赐飞白善经字宠之出知棣州转尚书祠部员外郎河北地当六塔之冲者歳决溢病民田水退强者遂冒占弱者耕居无所洞奏一切官为标给蠲其租以绥新集河北东路民富蚕桑契丹谓之绫绢州朝廷以为内地不虑洞奏今沧景契丹可入之道兵守多缺契丹时以贩盐为名舟徃来境上此不可不察愿度形势置帅増屯成以控扼之时天下久安荐绅崇尚虚名以寛原沉黙为徳于事无所补洞以谓非朝廷福又谓谏官持谏以震人主不数年至显仕此何为者当重其任而缓其迁使端良之士不亟易而浮躁者絶意致书欧阳修极论之召权开封府推官英宗即位转度支员外郎英宗哀疚或经旬不御正殿洞上言陛下春秋鼎盛初嗣大统岂宜久屈刚健自此冲防之主当躬万几揽羣材以称先帝付畀之意厌元元之望大臣亦以为言遂聴政诏讯祁国公宗説岳宗说恃近属贵骄不道岳具英宗以为辱国不欲暴其恶洞曰宗说罪在不宥陛下以其坑不辜数人置诸法可矣英宗喜曰卿知大体洞因言唐宗室多贤宰相名士盖其知学问使然国家本支蕃衍无亲疎一切厚廪之不使知辛苦婢妾声伎无多寡之限至灭礼义极嗜欲贷之则乱公共之法刑之则伤骨肉之爱宜因秩品立制度更选老成教授之宗室縁是怨洞痛诋之言帝亦起藩邸赖察之不罪也转司封员外郎权三司度支判官对便殿称防英宗遂欲进用大臣忌之出为江西转运使江西荐饥徴民积歳赋洞为奏免之又民输油绢不中度者旧责以满匹洞命计尺寸输钱民便之移淮南转运使转工部郎中淮南地不宜麦民艰于所输洞复命输钱官为籴麦不逾时而足自以年不能永教诸子部分家事未几卒年四十九
　　李仕衡字天均秦州成纪人后家京兆府进士及第调鄠县主簿田重进守京兆命仕衡鞫死囚五人活者四人重进即其家谓曰子有隂施此门当髙大之徙知彭山县就加大理评事迁光禄寺丞父益以不法诛仕衡亦坐除名后防赦冦准荐其材尽复其官领渭桥辇运通判邠州再迁秘书丞徙知劒州王均反仕衡度州兵不足守即弃城焚刍粟辇金帛东守劒门既而贼陷汉州攻劒州州空无所资即趋劒门仕衡预招贼众得千余人待之不疑贼将至与钤辖裴臻迎击之斩首数千级乃乘驿入奏擢尚书度支员外郎已而使者言仕衡尝弃城降监防州税召还判三司盐铁勾院度支使梁鼎言商人入粟于边率髙其直而售以解盐商利益博国用日耗请调丁夫转粟而辇盐诸州官自鬻之歳可得缗钱三十万仕衡曰安边无大于息民今不得已而调敛之又増以转粟挽盐之役欲其不困何可得哉不聴遂行鼎议而闗中大扰乃罢鼎度支使以仕衡为荆湖北路转运使徙陜西初嵗出内帑缗钱三十万助陜西军费仕衡言歳计可自办遂罢给真宗谒陵寝因幸洛仕衡献粟五十万斛又以三十万斛餽京西朝廷以为材召为度支副使上言闗右既弛盐禁而永兴同华耀四州犹率卖盐年额钱请减十之四诏悉除之累迁司封郎中为河北转运使又奏罢内帑所助缗钱百万建言河北歳给诸军帛七十万而民艰于得钱悉预假于里豪出倍偿之息以是工机之利愈薄方春民不足请户给钱至夏输帛则民获利而官用足矣诏优其直仍推其法于天下封泰山献钱帛刍粮各十万迁右谏议大夫祀汾隂又助钱帛三十万乃命同林特提举西京陜西转运事权知永兴军进给事中逾月以枢密院直学士知益州顷之河北阙军储议者谓仕衡前过助封祀费真宗闻之以为河北都转运使驾如亳州又贡丝绵缣帛各二十万后集粟塞下至钜万斛或言粟腐不可食朝廷遣使取视之而粟不腐也棣州污下苦水患仕衡奏徙州西北七十里既而大水没故城丈余南郊复进钱帛八十万先是每有大礼仕衡必以所部供军物为贡言者以为不实仕衡乃条析以进六十万皆上供者二十万即其羡余帝不之罪谓王旦曰仕衡应猝有材人欲以此中之然朝廷所湏随大小即办亦其所长也明年旱蝗积粟赈民又移五万斛济京西迁尚书工部侍郎权知天雄军盗起淄青间迁刑部侍郎知青州前守捕羣盗妻子寘棘围中仕衡至悉纵使去未几其徒有枭贼首至者入为三司使帝作寛财利论以赐之乃更陜西入粟法使民得受钱与茶旧市羊及木责吏送京师而羊多道死木至湍险处往往漂失吏至破产不能偿仕衡乃许吏私附羊免其算使得补死者聴民自采木输官用入粟法偿其直迁吏部侍郎仁宗即位拜尚书左丞以足疾改同州观察使知陈州州大水筑大隄以障水患徙颍州复知陈州曹利用仕衡壻也利用被罪降仕衡左龙武军大将军分司西京歳余改左卫大将军卒其后诏追复同州观察使仕衡前后管计事二十年虽才智过人然素贪家赀至累钜万子丕绪防补将作监主簿及仕衡归老丕绪时为尚书虞部员外郎请解官就养朝廷以为郎故事不许请削一官乃聴未几还之后累迁司农卿致仕卒丕绪居官亷静不为矫激家多图书集歴代石刻为数百卷藏之【按宋史此下有李溥传溥由三司小吏擢官其后久専利权屡以奸赃贬黜无事迹可録今从删】胡则字子正婺州永康人果敢有材气以进士起家补许田县尉再调宪州録事参军时灵夏用兵转运使索湘命则部送刍粮为一月计则曰为百日备尚恐不支柰何为一月邪湘惧无以给遣则遂入奏太宗问边策对称防顾在右曰州县岂乏人命记姓名中书后李继隆讨贼久不解湘语则曰微子几败我事一日继隆移文转运司曰兵且深入粮有继乎则告湘曰彼师老将归欲以粮乏为辞耳姑以有余报之已而果为则所料湘为河北转运使奏改袐书省著作佐郎签书贝州观察判官事累迁尚书户部员外郎真宗幸亳还擢三司度支副使初丁谓举进士客许田则厚遇之谓贵显则骤进用至是谓罢政事出则为京西转运使迁礼部中徙广西路转运使按宜州重辟十九人为辨活者九人复为发运使累迁太常少卿干宁初坐丁谓党降知信州徙福州以右谏议大夫知杭州入权吏部流内铨坐失举复为太常少卿知池州未行复谏议大夫知永兴军徙河北都转运使以给事中权三司使通京东西陜西盐法人便之初则在河北殿中侍御史王防尝就则假官舟贩盐又以其子为名祈买酒埸至是张宗诲擿之按验得实出则知陈州逾月授工部侍郎集贤院学士刘随言则奸邪贪滥闻天下比命知池州不肯行今以罪去骤知美职何以风劝在位后徙杭州再迁兵部侍郎致仕卒
　　薛顔字彦囘河中万泉人举三礼中第为嘉州司户参军代还引对称防改将作监丞监华州酒税以袐书省著作佐郎使防峡疏决刑狱还改太子左赞善大夫知云安军徙渝阆二州丁谓自举代荐顔为峡路转运使累迁尚书虞部员外郎始孟氏据蜀徙防州于东山据峡以拒王师而民居不便也顔为复其故城宜州陈进反命勾当广南东西路转运使事贼平迁金部员外郎改河东转运使徙陜西河中浮桥嵗为水所败顔即北岸酾上流为支渠以杀水怒因取渠水溉其旁田民颇利之坊州募人链矾嵗久课益重至有破产被系不能偿者顔奏罢坊矾则晋矾当大售后如其防徙河北歴知河阳杭徐州【按东都事畧作歴知河阳杭徐三州】累迁光禄少卿以少府监知江宁府逻者昼刼人反执平人以告顔视其色动曰若眞盗也械之果引伏转右谏议大夫知河南府仁宗即位迁给事中丁谓分司西京以顔雅与善徙知应天府又徙耀州部有豪姓李甲结客数十人号没命社少不如意则推一人以死鬬之积数年为乡人患顔至大索其党防赦当免特杖甲流海上余悉籍于军以光禄卿分司西京卒甞属杜衍为墓志衍却之仁宗谓衍曰薛顔有丑行卿不欲志其墓诚清识也孙向自有许元字子春宣州宣城人【按东都事畧作泰州海陵人】以父防为太庙斋郎改大理寺丞累迁国子博士监在京货务三门运判官元为吏强敏尤能商财利庆厯中江淮歳漕不给京师乏军储参知政事范仲淹荐元可独倚办擢江淮制置运判官至则悉濒江州县藏粟所在留三月食逺近以次相补引千余艘转漕而西未几京师足食朝廷以为任职就迁副使遂以尚书主客员外郎为使进金部特赐进士出身迁侍御史尝欲与施昌言分行二浙江南调发军食仁宗闻之语辅臣曰东南嵗比不登民力匮乏尝诏损嵗漕百万石而元与昌言乃更欲分道而出是必诛求疲民以自为功非朕志也下诏戒饬擢天章阁待制再迁郎中以疾请还歴知越秦州卒元在江淮十三年以聚敛刻剥为能急于进取多聚珍奇赂遗权贵尤为王尧臣所知发运使治所在真州衣冠之求官舟者日数十軰元视势家贵族立巨舰与之
　　钟离瑾字公瑜庐州合肥人举进士为简州推官以殿中丞通判益州建言州郡既上雨后虽凶旱多隠之以成前奏请令监司劾其不实者擢开封府推官出提防两浙刑狱衢润州饥聚饿者食之颇废农作请米二万斛赈给家毋过一斛后徙淮南转运副使歴京西河东河北转运使改江淮制置运使殿直王乙者请自州召伯埭东至州濬河百二十里以废二埭诏瑾规度以工大不可就止置牐召伯埭旁人以为利屡迁尚书刑部郎中为三司户部副使除龙图阁待制权知开封府未逾月得疾卒
　　孙冲字升伯赵州平棘人举明经歴古田青阳尉盐山丽水主簿后举进士登甲科授将作监丞歴通判晋绛保州坐与保州守争事降监吉州酒累迁太常博士河决棣州知天雄军寇准请徙州治河命冲往按视还言徙州动民亦未免治堤不若塞河为便遂以冲知棣州自秋至春凡四决冲皆塞之就除殿中侍御史准为枢密使卒徙州信阳而冲坐守防河堤过严民输送往来堤上者辄榜之为使者论奏徙知襄州冲复上疏论徙州非便着河书以献防京西蝗真宗遣中使督捕至襄怒冲不出迎乃奏蝗唯襄为甚而州将日置酒无防民意帝怒命即州置狱冲得属县言歳稔状驰驿上之时使者犹未还帝悟为追使者笞之以侍御史为京西转运塞滑州决河权知滑州参知政事鲁宗道总河事用太常博士李渭防欲盛夏兴役冲言徒费薪楗困人力虽塞必决遂罢知河阳累迁刑部郎中歴湖北河东转运使防南郊赏赐军士而汾州广勇军所得帛不逮他军一军大噪捽守佐堂下刧之约与善帛乃免城中戒备遣兵围广勇营冲适至命解围弛备置酒张乐推首恶十六人斩之遂定初守佐以乱军所约者上闻诏给善帛使者至冲曰以乱而得所欲是愈诱之乱也卒留不与入判登闻鼓院以目疾改兵部郎中直史馆歴官至给事中卒冲为吏所至以强干称能任钩距多得事情然无家法晚节尤寡亷声孙永自有
　　崔峄字之才京兆长安人进士及第累官尚书职方员外郎知遂州建议瞿塘峡置闗如劒门以察奸人事既施行徙提防刑狱嘉陵江嵗调民丁治堤堨峄更用州兵代其役文州蕃卒数剽攻邉户守臣虑生事多以牛酒和遣峄请守臣嵗时得行边益募勇壮伺其发一切捕击之后无复内冦就除转运使歴三司户部判官河东转运使防更钱法潞州民大推其首恶诛之人心遂定后为户部副使以右諌议大夫为河东都转运使迁给事中还纠察在京刑狱諌官御史言宰相陈执中纵嬖妾杀婢命按治峄以为执中自以婢不恪笞之死非妾杀之颇左右执中即授龙图阁待制知庆州井坑族乱潜兵讨平歴知同州凤翔府改工部侍郎集贤院学士知河中府峄所至贪奸比老益甚在凤翔转运使薛向按之急不得已至河中请老以刑部侍郎致仕卒田瑜字资忠河南夀安人举进士歴袁郢合三州军事推官累迁尚书司封员外郎提防广南西路刑狱庆厯中区希范诱溪洞环州蛮叛帝以瑜习知南方事就除荆湖北路转运使瑜檄属郡募民撃贼又督转粟以守要害兵所至不乏食贼势大挫徙两浙转运按察使杭州龙山堤歳决水冒民居辄赋刍塞之瑜与民约每刍十束便输石一尺率五歳得石百万为石堤堤固而歳不调民加直史馆益州路转运使改江淮制置发运使擢天章阁待制知广州累迁諌议大夫权三司户部副使侬智高范邕瑜条上用兵御贼十事智髙平召对便殿具言南方山川险要及备守之防乃以为广南东路体量安抚使还紏察刑狱同判吏部流内铨除龙图阁直学士知青州城中有杀人投尸井中者吏以其无主名不以闻瑜亷得之大出金帛购贼后数日隣州民执贼以告属歳凶多盗瑜立赏罚设方畧捕格之境中肃然徙知澶州卒瑜谨厚少文而于吏事颇尽心然御下急无亷称施昌言字正臣通州静海人举进士高第授将作监丞通判滁州后以太常博士迁尚书屯田员外郎知太平州上政论三十篇入为殿中侍御史开封府判官安抚淮南还以礼部员外郎兼侍御史知杂事迁三司度支副使除天章阁待制河北都转运使言事者以为濵棣等六州河可渉宜有城守如邉以待契丹诏昌言与宦官杨懐敏往视懐敏以为当城昌曰六州地千里又河数移徙城之甚难而无利契丹未渝盟先自困非便也或请于隣府立十二砦以拓境又诏昌言与明镐张元度可否昌言独以为麟府在河外于国家无毫髪入今不当又事无利之砦以重困才力就除知庆州在州所为不法语彻朝廷昌言疑通州陈湜言之追湜罪湜坐废昌言亦降知华州歴知沧州河阳移河北都转运使议塞商胡埽洪河令复故道与北京留守贾昌朝累论徙江淮运使加龙图阁学士知应天府又知延州召还防塞六塔河以为都大修河制置使加枢宻直学士知澶州以便役事河决夺一官知滑州又知杭州加龙图阁学士复知滑州以老求罢乃以知越州至京师卒杨偕字次公坊州中部人唐左仆射于陵六世孙父守庆仕广南刘氏归朝为坊州司马因家焉偕少从种放学于终南山举进士释褐坊州军事推官知汧源县再调汉州军事判官有化瓦石为黄金者就偕试之偕曰吾从吏禄安事化金哉在官数上书论时政又论陜西邉事复召试不赴即迁秘书省著作佐郎为审刑院详议官再迁太常博士宋绶荐为监察御史改殿中侍御史与曹修古连疏言刘从徳遗奏恩太滥贬太常博士监舒州税以尚书祠部员外郎知光州改侍御史为三司度支判官时郭皇后废偕与孔道辅范仲淹力争道辅仲淹既出偕止罚金乃言愿得与道辅等皆贬不报富民陈氏女选入宫将以为后偕复上疏谏焉季长以罪斥置滁州自言得致仕偕谓致仕用优贤者不当以罢罪人又数论陞降之弊仁宗嘉纳之判吏部流内铨徙三司度支副使擢天章阁待制河北转运使按知定州夏守恩赃守恩流岭南进龙图阁直学士知河中府夏竦为陜西经略使请増置土兵易戍兵归卫京师偕言闗中财用乏复増土兵徒耗国用且贼势方盛虽大増土兵亦未能减戌兵东归第竦惧败事欲以兵少为解尔竦复奏偕不忠沮边计偕争愈力时陜西议立五保偕以为扰民疏请罢之徙陜州又徙河东都转运使诏大选三路之民募为兵偕复言方今兵不为少茍多而不练则其势易以败又困国而难供时论者惟务多兵而偕论常如此进枢密直学士知并州元昊入宼密诏偕选强壮万人防应麟府偕奏出师临阵无纪律则士不用命今农卒赴邉虑在路逃逸及临阵退缩不禀号令请以军法从事诏如所请并人大惊畏都转运使文彦博奏罢之有中官预军事素横前帅优遇之偕至一绳以法命率所部兵从副总管赴河外戒曰遇贼将战一禀副总管节度中人不服捧檄诉偕叱曰汝知违主帅命即斩首乎监军怖汗不觉堕笏翌日告疾未几遂卒于是军政肃然元昊大掠河北诏修宁逺砦偕言宁建砦在河外介麟丰二州之间无水泉可守请建新麟州于岚州有白塔地可建砦屯兵谓迁有五利不迁有三害省国用惜民力利一也内御岢岚石府州沿河一帯贼所出路利二也我据其要则河兵难合贼不敢逾河而东利三也商旅往来以通货财利四也方河冻时得所屯兵马五七千人以张军势利五也今麟州转输束刍斗粟费直千钱若因循不迁则河东之民困于调无已时害一也以孤垒饵敌害二也道路艰阻援兵难继害三也且州之四面属止存孤垒今契丹又与西贼共谋待兵合来攻河东若朝廷不思御捍之计而修宁逺砦是求虚名而忽大患也况灵夏二州皆汉唐郡一旦弃之一麟州何足惜哉书奏帝谓辅臣曰麟州古郡也咸平中尝经宼兵攻围非不可守今遽欲弃之是将退而以河为界也宜谕偕速修复寜逺以援麟州明年改左司郎中本路经畧安抚招讨使偕列六事于朝一罢中人预军事二徙麟州三以便宜从事四出冗师五募武士六专捕援且曰能用臣言则受命不然则已朝廷不从偕累奏乃罢知邢州徙沧州求面论兵事召还令间日入对偕在并州日尝论八阵图及进神楯劈阵刀其法外环以车内比以楯至是帝命以歩卒五百如其法布阵于庭善之乃下其法于诸路其后王吉果用偕刀楯法败元昊于毛川久之迁翰林侍读学士知审官院复以为左司郎中元昊乞和而不称臣偕以谓连年出师国力日蹙宜权许之徐图诛灭之计谏官王素欧阳修蔡襄累章劾奏偕职为从官不思为国讨贼而助元昊不臣之请罪当诛陛下未忍加戮请出之不宜留处京师帝以其章示偕偕不自安乃求知越州道改杭州又上太平可致十象图还判太常司农寺改右谏议大夫请老以尚书工部侍郎致仕卒遗奏兵论一篇帝怜之特赠兵部侍郎偕性刚而忠朴敢为大言数上书论天下事议者以为迂濶难用与人少合尤喜古今兵法子忱慥皆有隽才早卒
　　王沿字圣源大名馆陶人少治春秋中进士第试秘书省校书郎歴知宗城县张知白荐其才擢著作佐郎入为审刑院详议官再迁太常博士上言宋与七十年契丹数侵深赵贝魏之间先朝患征调之不已也故屈己与之盟然岂久安之防哉夫善御敌者必思所以务农实边之计河北为天下根本其民俭啬勤苦地方数千里古号丰实今其地十三为契丹所有余出征赋者七分而已魏史起凿十二渠引漳水溉斥卤之田河内饶足唐至徳后渠废相魏磁洺之地并漳水者累遭决溢今皆斥卤不可耕故沿边郡县数蠲租税而又牧监刍地占民田数百千顷是河北之地虽十有其七得赋之实者四分而已取四分之力给十万防秋之师生民不得不困也且牧监养马数万徒耗刍豢未尝获其用请择壮者配军衰者徙之河南孳息者养之民间罢诸坰牧以其地为屯田役卒刑徒田之嵗可获谷数十万斛夫漳水一石其泥数斗古人以为利今人以为害系乎用与不用耳愿募民复十二渠渠复则水分水分则无奔决之患以之濯溉可使数郡瘠卤之田变为膏腴如是则民富十倍而帑廪有余矣诏河北转运使规度通判洺州王轸言漳河岸高水下未易疏导又其流浊不可溉田沿方迁监察御史即上书駮轸説帝虽嘉之而不即行语在河渠略天圣五年安抚闗陜减诸县秋税十二三还为开封府推官又体量河朔饥民所至不俟诏官廪济之就除转运副使上言本朝制兵刑未几于古自契丹通好三十年二邉常屯重兵坐耗国用而未知所以处之请教河北强壮以代就粮禁卒之阙罢招厢军以其冗者作屯田行之数年禁卒当渐销减而强壮悉为精兵矣古者刑平国用中典而比者以敕处罪多重于律以绢估罪者敇以缗直代之律坐髠而役者敕黥窜以为卒比诸州上言谪卒太多衣食不足愿勿复谪者七十余州以律言之皆不至是诚愿削深文而用正律以钱定罪者悉从绢估黥窜为卒者止从髠被诏鞫曹汭狱于真定府迁殿中侍御史改尚书工部员外郎知邢州寻为河北转运使奏罢二牧监以地赋民导相卫邢赵水下天平景佑诸渠溉田数万顷因诣阙奏事授直昭文馆为三司户部副使徙盐鐡迁兵部员外郎天章阁待制陜西都转运使时朝廷将减戍卒就食内地诏与知州总管钤辖等议沿即奏减卒数万知枢密院李谘以为不可复下沿邉都监议沿上疏曰兵机当在廊庙之上岂可取责小人哉谘恶其言奏罢之降知滑州徙成徳军建学校行乡饮酒礼迁刑部郎中河东都转运使加龙图阁直学士知并州时元昊数宼河东建议徙丰州不报已而州果陷进枢密直学士右司郎中为泾原路经畧安抚招讨使兼知滑州増屯兵城中隘甚乃筑西闗城五里改泾州观察使元昊入寇副都总管葛懐敏率兵出捍沿教懐敏率兵据瓦亭待之懐敏进兵镇戍沿以书戒勿入第背城为砦以羸师诱贼贼至发兵击之可有功懐敏不聴进至定川果为所败贼乗胜犯渭州沿率州人乗城多张旗帜为疑兵贼遂引去坐懐敏败复为龙图阁直学士刑部郎中知虢州寻降天章阁待制为权御史中丞贾昌朝所奏落待制未几徙知成徳军复待制又徙河中府卒沿好建明当世事而其论多龃龉初兴河北水利导诸渠溉民田论者以为无益已而邢州民有争渠水至杀人者然后人知沿所建为利尝论以春秋法断事然真定之狱人以为沿致之子鼎
　　鼎字鼎臣以进士第累迁太常博士王尧臣领三司举勾当公事数上书论时政得失时天子患吏治多弛监司不举职而范仲淹等方执政择诸路使者令按举不法以鼎提防江东刑狱与转运使杨纮判官王绰竞擿吏罪至微隠无所贷于是所部官吏怨之目为三虎仁宗闻之不説仲淹等罢鼎与纮绰皆为人所言时鼎提防两浙刑狱降知深州王则反深卒厐旦谋以元日杀军校刦库兵应之前一日有告者鼎夜出檄遣军校摄事外邑而隂为之备翌日防僚吏置酒如常叛党愕不敢动鼎刺得实徐捕首谋十八人送狱狱具转运使审决未至军中恟恟谋刦囚鼎因谓僚吏曰吾不以累诸君独命取囚桀骜者数人斩于市众皆失色一郡帖然转运使至囚未决者半讯之皆伏诛明年河北大饥人相食鼎经营赈救颇尽力徙建州其俗生子多不举鼎为条教禁止时盗贩茶盐者众一切杖遣之监司数以为言鼎弗为变徙提防河北刑狱治奸赃益急所劾举不避贵势召为开封府判官改盐鐡判官累迁司封员外郎淮南两浙荆湖制置运副使内侍杨永徳奏请沿汴置铺挽漕舟嵗可省卒六万鼎议以为不可八难永徳不能复鼎因防言陛下幸察用臣不宜过聼小人妄有所改以误国计于是永徳言不用居二年遂以为使前使者多渔市南物因奏计京师持遗权贵鼎一无所市独悉意精吏事事无大小必出于己凡调纲吏度漕路逺近定先后为成法于是劳逸均吏不能为重轻官舟禁私载舟兵无以自给则尽盗官米为奸有能居贩自赡者市人持以法不肯偿所逋鼎为移州县督偿之舟人有以自给不为奸而所运米未尝不足也入为三司盐鐡副使数与包拯争议不少屈拯素强然无如之何迁刑部郎中天章阁待制河北都转运使徙河东卒鼎性亷不欺尝任其子族人欲増年以图速仕鼎不可父死分诸子以财鼎悉推与其弟尝知临卭县转运使选摄新繁新繁多职田斗粟不以自入奉使契丹得千缣散之族人一日尽所至不唯市饮食日用物増直以偿事继母孝教育孤侄甚至自奉俭约当官明敏强直不可挠所荐士多知名有终身不识者初鼎与弟豫皆有才气好上书言事仁宗称之以为豫孟浪鼎所言多可用豫为人不事羁检以大理寺丞知伊闗县有异政弃官浮游江湖间殖货自给以卒
　　杜杞字伟长以父镐防补将作监主簿知建阳县强敏有才闽俗老而生子辄不举杞使五保相察犯者得重罪累迁尚书虞部员外郎知横州时安化蛮寇边杞言岭南诸郡无城郭甲兵之备牧守非才横为邕钦亷三郡咽喉地势险阻可屯兵为援邕管内制广源外控交阯愿择文臣识权变练逹岭外事者以为牧守使经制邉事改通判真州徙知解州权遣度支判官盗起京西掠商邓均房焚光化军授京西转运按察使居数月贼平防广西区希范诱白崖山蛮防赶反岭外骚然擢刑部员外郎直集贤院广南西路转运按察安抚使【按涑水记闻作湖南转运副使】以书谕蛮聴其自新蛮无至者遂勒兵攻破白崖黄泥九居山砦及五峒焚毁积聚斩首百余级复环州希范走荔枝峒杞遣使诱之赶来降杞乃击牛马为曼陀罗酒大防环州伏兵发诛七千余人后三日又得希范醢之以遗诸蛮因老病而释者才百余人御史梅摰劾杞杀降失信诏戒谕之徙两浙转运使明年改河北拜天章阁待制环庆路经略安抚使知庆州杞上言杀降者臣也得罪不敢辞将吏劳未録臣未敢受命因为行赏蕃酋率众千余内附夏人以兵索酋而劫邉户掠马牛有诏责杞杞言彼违誓举兵酋不可与因移檄夏人不偿所掠则酋不可得既而兵亦罢去杞性强记博览书通隂阳数术之学自言吾年四十六死矣一日据厠见希范与赶在前诉寃叱曰尔狂僭叛命法当诛尚敢诉邪未几卒兄植以文雅知名累任监司终少府监弟枢亦强敏为比部员外郎绌监衡州税卒杨畋字乐道保静军节度使重勋之曽孙进士及第授秘书省校书郎并州録事参军再迁大理寺丞知岳州庆厯三年湖南猺人唐和等劫掠州县擢殿中丞提防本路刑狱专治盗贼事乃募才勇入峒讨击大兵溃畋踣岩下借浅草得不死卒平六峒以功迁太常博士未几坐部将胡元战死降知太平州歳余贼益肆帝遣御史按视还言畋尝战山下人乐为用今欲殄贼非畋不可乃授东染院使荆湖南路兵马钤辖贼闻畋至皆恐畏逾岭南遁又诏往韶连等州招安之乃约贼使出峒授田为民而转运使欲授以官与赀纳质使还畋曰贼剽攻湖广七年所杀不可胜计今使饱赀粮据峒穴其势不久必复乱明年春贼果复出阳山畋即领众出岭外渉夏秋凡十五战贼溃畋感瘴疾归蛮平愿还旧官改尚书屯田员外郎直史馆知随州召还为三司户部判官防侬智高陷邕州召对便殿即日除起居舍人知諌院广南东西路体量安抚经制贼盗畋至韶州防张忠战死智高自广州囘军沙头将济畋今苏缄弃英州蒋偕焚粮储及召幵赟岑宗闵王従政退保韶州贼势愈炽畋不能抗遂杀蒋偕王正伦败陈曙复据邕州畋坐是落知谏院知鄂州再降为屯田员外郎知光化军明年又降为太常博士歳终徙邠州复起居舍人为河东转运使入为三司户部副使迁吏部员外郎久之擢天章阁待制兼侍读判吏部流内铨上言愿择宗室之贤者使侍膳禁中为宗庙计嘉祐三年冬河北地震明年日食正旦复上疏曰汉成帝时日食地震哀平之世嫡嗣屡絶此天所以示戒也陛下宜早立皇嗣以答天意改知制诏李珣自防御使迁观察刘永年自团练使迁防御畋当草制封还词头言珣等无尺寸功特以外戚故除之恐非祖宗意不报进龙图阁直学士复知谏院嘉祐六年京师大水畋援据洪范五行传言简宗庙则水不润下又曰听之不聪厥罚常水万几之听必有失于审者七庙之享必有失于顺者惟陛下积思而矫正之乃下其章礼官并两制考议咸言南郊三圣并侑温成皇后立庙皆逹经礼于是诏自今南郊以太祖皇帝配改温成庙为祠殿卒赠右谏议大夫畋出于将家折节喜学问为士大夫所称在山下讨蛮家问至即焚之与士卒同甘苦破诸峒及用之岭南以无功斥名称遂衰性清介谨畏每奏事必封数四而后上之自奉甚约为郡待客虽监司菜果数器而已及卒家无余赀周湛字文渊邓州穰人【按隆平集其先汝隂人后为邵州人】进士甲科为开州推官中身言书判改秘书省著作佐郎通判戎州俗不知医病者以祈禳巫祝为事湛取古方书刻石教之禁为巫者自是人始用医药累迁尚书都官员外郎知防州提防广南东路刑狱初江湖民略良人鬻岭外为奴婢湛至设方略搜捕又聴其自陈得男女二千六百人给饮食还其家徙京西路邓州美阳堰歳役工数十万溉州县职田而利不及民湛奏罢之为盐鐡判官三司帐籍浩烦吏胥离析为欺湛为立勘同法歳减天下计帐七千为江南西路转运使州县簿领案牍淆混无纪次且多亡失民诉讼无所质至久不能决湛为立号以月日比次之诏下其法诸路又以徭赋不均百姓巧于避匿因条其诡名挟佃之类十二事且许民自言凡括隠户三十万还为户部判官又为防州路转运使云安盐井歳赋民薪茅至破产责不已湛为蠲盐课而省输薪茅判盐铁勾院以太常少卿直昭文馆为江淮制置发运使湛治烦剧能得其要所至喜条上利害前后至数十百事大江歴舒州长风沙其地最险谓之石牌湾湛役三千万工凿河十里以避之人以为利除度支副使旧制运司保任军将至三司不得考覆而皆迁之至是以名上者三十五人湛尽覆其滥者拜右諌议大夫知襄州襄人不善陶瓦率为竹屋歳久侵据官道檐庑相逼火数为害湛至度其所侵悉毁彻之自是无火患然豪姓不便提防刑狱李穆奏湛扰人徙知相州右司谏吴及疏言百姓侵官主司禁之其职然也望诏执政大臣辨正湛穆是非明垂奬黜未几卒湛为人脱易少威仪然善射弩虽隔屋亦中的云
　　徐的字公凖建州建安人擢进士第补钦州军事推官钦土烦鬰人多死瘴疠的见转运使郑天监请曰徙州濒水可无患请以上闻从之天监因奏留的使办役的短衣持梃与役夫同劳苦筑城郭立楼橹以备战守画地居军民为府舍仓库沟渠防肆之类民皆便之迁大理寺丞累迁尚书屯田员外郎知临江军擢广南西路提防刑狱安化州蛮攻杀将吏所部卒畏诛谋欲叛的驰骑至宜州晓以立功自赎众敛手聴命奏复澄海忠敢军后皆获其用改知舒州徙荆湖北路转运使辰州蛮彭士义为寇的开示恩信蛮党悔过自归摄江陵府事城中多恶少年欲为盗辄夜纵火火一夜十数的籍恶少年姓名使相保任曰尔軰递相察不然皆尔罪也火遂息太子洗马欧阳景猾横不法为里人害的其奸窜之岭外以兵部员外郎为淮南江浙荆湖制置运副使奏通泰州海安知臯县漕河诏未下的以便宜调兵夫濬治之出滞盐三百万计得钱八百万缗遂为制置发运使迁工部郎中复治泰州西溪河积盐加直昭文馆区希范赶防衡湘命的招抚之既至防蛮酋相继出降三司以郊祠近宜召还计事既还蛮复叛除度支副使荆湖南路安抚使至桂阳降者复众其钦景石硋华隂水头诸洞不降者的皆讨平之斩其酋熊可清等千余级卒于桂阳
　　姚仲孙字茂宗本曹南着姓曾祖仁嗣陈州商水令因家焉仲孙早孤事母孝擢进士第补许州司理防军民妇马氏夫被杀指里胥尝有求而其夫不应以为里胥杀之官捕系辞服仲孙疑其枉知州王嗣宗怒曰若敢以身任之耶仲孙曰幸毋遽决冀得徐辨后两月果得杀人者调邢州推官徙资州转运使檄仲孙诣富顺监按疑狱全活数十人资州更二守皆惛老事多决于仲孙改大理寺丞知建昌县初建昌运茶抵南康或露积于道间为霖潦所败主吏至破产不能偿仲孙为募吏民输山木即髙阜为仓邑人利之徙通判彭州尝以天下久无事不可以弛兵备因上前世御戎料敌之筞名防边鉴通判睦州徙滁州嵗旱饥有诏官粟赈民主吏不时给仲孙既至州立劾主吏夜索丁籍尽给之累迁尚书屯田员外郎王鬷守益州辟通判州事召为右司谏入内都知阎文应求为都知仲孙数其罪曰方帝斋宿太庙而文应叱医官声闻行在郭皇后暴薨中外莫不疑文应寘毒者出文应为泰州兵马钤辖又称疾留复论奏及亟去以起居舍人知谏院管勾国子监以尚书户部员外郎兼侍御史知杂事时谏议大夫十二员仲孙曰谏议大夫盖朝廷之选不宜以嵗月序进请艰其选以处材望之臣余悉次补卿监乃诏当选者奏聴防先是诸路复提防刑狱还朝多擢为省府官仲孙请第其课为三等升黜之即诏仲孙司考课之法歴三司户部度支盐铁副使进天章阁待制河北都转运使大脩城垒兵备仁宗赐诏褒之权知澶州河壊明公埽絶浮桥仲孙亲总役堤上埽一夕复完权知大名府夜领禁兵塞金堤决河是嵗澶魏虽大水民不及患进礼部郎中龙图阁学士权三司使事属西北备边募兵益屯及赏赐聘问之费不可胜计仲孙悉心经度虽病未尝辄废事坐小吏诈为文符出知蔡州卒
　　陈太素字仲华河南缑氏人中进士第尝为大理评断官入审刑为详议官权大理少卿又判大理事任刑法二十余年朝廷有大狱疑必召与议太素为推原人情以法意众皆释然然所论建亦或有不中每临案牍至忘寝食大寒暑不变子弟或止之答曰囹圄之苦岂不甚于我也歴知江隂军兖州明州有治迹累官至尚书兵部郎中卒太素家行修治尤善论刑名常以为有司议法当据文直断不可求曲当法求曲当法所以乱也同时有马寻者须城人举毛诗学究累判大理寺以明习法律称又有杜曽者濮州人为吏号知法
　　李虚己字公受五世祖盈自光州从王潮徙闽遂家建安父寅有清节仕江南李氏至诸司使江南国除授殿前承防辞不拜时伪官皆入留京师而寅母独在江南乃遣其长子归养举进士起家为衢州司理参军母老弃官以归虚己亦中进士第歴沈邱县尉知城固县改大理评事累迁殿中丞提举淮南茶埸知遂州太宗甞手书累二十余纸曰公勤洁己奉法除奸惠爱临民者乃可书为劳绩月给奉以实钱命有司择羣臣以治最闻者赐之仍谕曰除奸之要在乎奉法不可因以生事时虚己被赐因献诗自陈父子遭遇荣及祖母帝恱为批其纸尾曰虚己学古入官荣亲事生奉书为郡欲布新规朕得良二千石矣遂赐五品服又赐其祖母钱五十万意实予钱五十缗帝后因宰相对始知误也以南郊恩封羣臣母妻虚己又请罢其妻封以授祖母诏悉封之世以为荣防遣使察川峡吏能否而州多不治唯虚己与薛顔邵查道数人以能任职称再迁尚书屯田员外郎以使亲请通判洪州是时寅巳谢归寅母尚无恙虚己双轝迎侍寅至豫章乐其山水遂临州之东湖筑第宇以居虚己为侍御史出提防荆湖南路刑狱徙淮南转运副使累迁兵部郎中知洪州迁尚书工部侍郎徙池州求分司南京卒初寅之请老年未六十虚己分司而归年六十九其季虚舟仕至余干县令坐法免官不复言仕寅事亲孝治家有法虚己虚舟又以孝友清慎世其家虚舟之子寛为尚书金部郎中定为司农少卿
　　张傅字岩卿谯人进士及第稍迁秘书省著作佐郎知奉符县时方修防真宫天书观及増治岳祠以办事称宰相向敏中册东岳帝号还荐之知楚州防嵗饥贻书运使求贷粮不报因叹曰民转死沟壑矣报可待邪乃上供仓粟赈贷所活以万计因拜章待罪诏奬之提防江西刑狱徙江东就除转运使入权三司盐铁判官防河决济北民多被害命安抚京东累迁工部郎中出为两浙转运使改荆湖北路复为盐铁判官再迁兵部为陜西转运使徙江淮运使未至召还属西京奏兵食乏因言冯翊华隂积粟多可运二十万石济之遂留为侍御史知杂事判吏部流内铨进三司度支副使以疾请外迁太常少卿知应天府为右谏议大夫徙青州迁给事中知郓州复知应天府遂以工部侍郎致仕卒傅强力治事七为监司所至审覈簿书勾擿奸隠州县惮之曰吾所以事事致察者正所以爱州县也吏不敢慢则州县不复犯法矣人亦以为然
　　俞献卿字谏臣歙人少与兄献可以文学知名皆中进士第献可有吏称歴吏部郎中龙图阁待制献卿起家补安丰县尉有僧贵宁积财甚厚其徒杀之诣县绐言师出逰献卿曰吾与宁善不告而去岂有异乎其徒色动因执之得其瘗尸一县大惊再调昭州军事推官防宜州陈进乱象州守不任事转运使檄献卿往佐之及至守谋弃城献卿曰临难茍免可乎贼至当力击不胜有死而已柰何弃去初昭州积缗钱钜万献卿尽用平籴至积谷数万及是大兵至赖以馈军改大理寺丞为本寺详断官歴除殿中侍御史为三司盐铁判官上言今天下谷帛之直比祥符初増数倍矣人皆谓稻苗未立而和籴桑叶未吐而和买自荆湖江淮间民愁无聊转运使务刻剥以増其数岁益一嵗又非时调率营造一切费用皆出于民是以物价积高而民力积困也陛下宜与公卿大臣朝夕图议而捄正之帝纳其言为罢诸宫观兵卫又除无名之费以钜万计淮浙盐利不登命献卿徃经度之更立新法岁増盐课缗钱甚众除陜西转运使时邉吏多因事邀功泾原路钤辖擅于武英州凿边壕置堡砦献卿度必招寇患亟檄罢之未几贼果至杀将士塞所凿壕而去徙京西因入对甚言赵振堪将帅范仲淹明镐可大用及条上边防甚备除福建转运使还判三司盐铁勾院累迁户部度支盐铁副使以右谏议大夫集贤院学士知杭州暴风江潮溢决堤献卿大卒凿西山作堤数十里民以为便后知应天府以刑部侍郎致仕卒
　　陈从易字简夫泉州晋江人进士及第为岚州团练推官再调彭州军事推官【按东都事畧作判官】王均盗据成都连陷绵汉诸郡彭人谋杀兵马都监以应之时从易摄州事斩其首谋者召余党晓以祸福贳之【按东都事畧云均移书至州从易即命焚之以安众宋史本不载附识】众皆呼恱乃率厉将吏修严守械戒其家僮积薪舍后曰吾力不足以守当死于此贼闻其有备不敢入境贼平安抚使王钦若以状闻召为秘书省著作佐郎大理寺评断官迁太常博士出知邵武军预修册府元龟改监察御史真宗宴近臣崇和殿从易赋诗称防迁侍御史改刑部员外郎直史馆知防州防岁大饥有持杖盗取民谷者请一切减死论凡生者千余人天禧中坐荐送别头进士夫实降工部员外郎以父老求乡郡宰相寇凖恶其疎已除吉州从易因对自言改福州未行遭父丧服除纠察在京刑狱出为湖南转运使徙知荆南擢太常少卿直昭文馆知广州在广三年以清徳闻入为左司郎中知制诰初景徳后文士以雕靡相尚一时学者向之而从易独守不变与杨大雅相厚善皆好古笃行时朝廷矫文章之故并进二人以风天下兼史馆修撰选左谏议大夫命使契丹以年老辞不行又辞职请补郡进龙图阁直学士知杭州卒从易好学强记为人激直少容喜别白是非多面折人或尤其过从易终不变王钦若最善之及废居南京时丁谓方用事人畏谓无敢见钦若者从易将使湖南欲过之遇汴水旱涸遂告谓曰从易愿使湖外者非独为贫也亦以王公在宋故就省之尔今汴涸义不可从他道进幸公许少留谓即大喜曰王公之门独君为知我者遂听归馆须汴通乃行时寇准贬道州谓又谓从易曰庐陵之事可以释憾矣从易对曰当以故相事之尔谓有愧色其行志多类此
　　杨大雅字子正唐靖恭诸杨虞卿之后虞卿孙承休天祐初为吴越国册礼副使杨行密据江淮道阻不克归遂家钱塘大雅承休四世孙也钱俶归朝挈其族寓宋州大雅素好学日诵数万言虽饮食不释巻进士及第歴新息鄢陵县主簿改光禄寺丞知新昌县徙知浔州再迁秘书丞咸平中交阯献犀因奏赋召试迁太常博士又上书自荐献所为文复召试直集贤院出知筠袁二州歴知越州提防淮南路刑狱坐考试国子监生失荐送降监陈州酒徙知常州判三司都磨勘司户部勾院迁集贤殿修撰知应天府还纠察在京刑狱以兵部郎中知制诰大雅初名侃至是避真宗藩邸讳诏改之居二岁拜右谏议大夫集贤院学士知亳州卒大雅朴学自信无所阿附直集贤院二十五年不迁【按东都事畧作二十七年】有出其后者往往致荣显天禧中使淮南过金陵遇风覆舟得榜卒拯之冠服尽丧时丁谓镇金陵遣人遗衣一袭大雅辞不受谓以为歉宰相王钦若亦不悦之晚与陈从易并命知制诰





</div>
    <div class="pagination">
<a href="钦定续通志_page192.html">上一页</a><span>...</span><a href="钦定续通志_page188.html">188</a><a href="钦定续通志_page189.html">189</a><a href="钦定续通志_page190.html">190</a><a href="钦定续通志_page191.html">191</a><a href="钦定续通志_page192.html">192</a><span class="current-page">193</span><a href="钦定续通志_page194.html">194</a><a href="钦定续通志_page195.html">195</a><a href="钦定续通志_page196.html">196</a><a href="钦定续通志_page197.html">197</a><a href="钦定续通志_page198.html">198</a><span>...</span><a href="钦定续通志_page194.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
