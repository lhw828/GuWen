<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 167 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 167 页/共 216 页</h1>
    <div class="content">○升广西浔州副将田玉、为云南曲寻总兵官　　

○庚辰。谕内阁。从前额驸阿宝、曾奏请移驻游牧。原令伊今年来京。再行定议。青海现今无事。著阿宝来京。伊属下人等。可交付亲信之人管约。俟青草发生时。暂移于鄂尔腾等处驻牧。阿宝到京之后。将伊游牧应于何处移驻之处。尔等询问议奏　　

○果亲王允礼奏言、八旗添设之副护军校、副骁骑校等。每月俱支给钱粮五两。若遇闰月。较之护军校。骁骑校六十两俸银。更多五两。请嗣后副护军校、副骁骑校等。每月仍支给钱粮五两。将闰月应领之五两裁去。至护军校、骁骑校等六十两俸银。请照副护军校、副骁骑校等。按月支给。俾伊等每月得领钱粮。于度日有益。而所领银两。亦属均平。得上□日。副护军校、副骁骑校等。闰月钱粮。著照常给与。护军校、骁骑校等俸银。著照所请。每月给银五两　　

○免山东滨州新城等八州县、雍正九年分水灾额赋有差　　

○裁云南曲靖府通判缺。添设元江府通判一员。驻劄他郎。南安州州判一员。驻劄＜石咢＞嘉。姚州州判一员。驻劄普淜。改临安府原辖之新平县、归元江府管辖。普洱镇原辖之元江营、归临安镇管辖。其元普沅威镇、改为普洱沅威镇。临安澂江镇、改为临元澂江镇。移元江营守备驻劄他郎。从升任云贵广西总督鄂尔泰请也　　

○旌表湖南酃县烈妇、翁士明妻郭氏。拒奸不污。被刃殒命。给银建坊、入祠致祭如例　　

○辛巳。理藩院遵上□日带领军营被参之喀尔喀郡王敏珠尔多尔济等引见。得上□日。军前退缩之罪。例不容宽。但敏珠尔多尔济患病是实。未能领兵前往。以致伊旗下派出之兵。半被贼兵截回。念伊祖墨尔根济农首先来归。其功甚大蒙我圣祖皇考优恤。今伊获罪之故。亦属可原。免其革退王爵。著另派贤能台吉前往军营。管伊旗下兵丁。俟伊病痊时。再赴军营效力赎罪。扎萨克台吉鄂穆布济、私离汛地。罪固难宽。但为贼人截阻。不能通信。回归游牧。严行保守。使贼人秋毫无犯。且人亦去得。免其革退扎萨克台吉。著与王格勒克颜木聘尔、一同管辖属下兵丁。前往建勋将军达尔济处效力赎罪。成滚扎布、由科布多地方逃回。后奉调军营。又未前往。人亦不及。著革退一等台吉　　

○癸未。以翰林院侍讲俞鸿图、编修吴应枚、俱署日讲起居注官　　

○以户部郎中常有、署镶蓝旗满洲副都统　　

○升云南腾越副将苏应选、为云南永顺总兵官　　

○甲申。谕内阁。各直省督抚提镇标下之兵丁。朕俱赏给生息银两。以济其缓急之用。而各省协营甚多。一时难以普及。欲俟军务告竣。国用充裕。再思周遍加恩。从前所颁谕上□日。言之详矣。上年大学士鄂尔泰在云贵广西总督任内、奏称滇省舟楫不通。所有生息银两。分派营运则易。聚总生息则难。若督抚提镇各标。赏银过多。转致不能营运。渐生弊端。因将各镇应领银两。令与各协营均匀分给。同受国恩。黔粤两省。亦仿佛照此办理。此鄂尔泰因地制宜行之于边远三省。使兵丁均沾赏赉者。今据广东总督郝玉麟奏称、广东督抚提镇各标。蒙赏帑银共十万两。计每年生息。除赏给督抚提镇标兵外。尚有余剩银两。应照各协营寨兵数之多寡。均匀分给。于雍正癸丑年开赏等语。朕爱养兵丁。一视同仁。本欲令其均沾恩泽。但次第经理不得不有先后之别。今鄂尔泰、郝玉麟、通融办理。俾协营兵丁。亦有以济其缓急。深慰朕加惠戎行之至意。著各省督抚等。酌量本地情形。悉心筹运。若可以照此变通办理。则协营兵丁。可以早受恩赏。诚属有益。但各省地方之利息轻重不同。余银多寡不一。若不能行之省分。不必勉强从事。仿而行之也　　

○乙酉。四川巡抚宪德奏言紫古哵厂开矿之初。忽有蛮夷数百。将商人砂丁。拦途劫杀四十五名。臣就近移咨建昌镇臣赵儒差兵严缉。傥或夷人猖獗。必需添兵征剿。应听督臣派遣外。臣请暂驻建昌。会商料理。四川总督黄廷桂奏言、紫古哵厂开矿商人。被番蛮劫杀一案。由于官商网利。越界至水墨崖。开采矿砂。以致激变生事。臣已行令镇臣赵儒饬委游击沈国卿。带兵六百名。驻劄适中扼要之地。调取番目。宣布国威晓以利害。勒令擒献凶首。若敢抗拒负固。即将官兵分布驻劄。守御要隘。俟秋成之后派调汉土官兵、前往剿捕。奉上谕。建昌等处开采之举。由于赵儒之陈奏。且称开采若行。则穷民可得养赡之资。而蛮人亦得挖矿以糊口等语。后经部议行令巡抚宪德查奏。随据宪德等议准开采朕始降上□日允行。年来外省督抚之奏请开采、以便民利用者。朕皆严切训谕。务令本地民情相安。丝毫不扰。而后可以举行。况建昌蛮夷地方。尤宜加意慎重。今紫古哵厂开挖伊始。即有夷人劫杀之事。则该管官员之办理不善可知。虽云官商越界采取矿砂以至激变。假若。该督抚董率有司。平日善于化导。俾番众奉法畏威。实心向化。即偶然取砂越界。何至敢肆行劫杀耶。巡抚事务繁多。宪德查赈事竣。著仍回省城。不必留驻建昌。黄廷桂所奏、调取番目。勒献凶首。如敢抗拒负固。即添兵剿捕。著照所奏行　　

○丙戌。办理军机大臣等议覆。靖边大将军顺承亲王等奏言、臣等遵上□日将军营年老残疾人等。详加察阅。京城八旗、奉天、船厂、黑龙江、右卫、宁夏、察哈尔、归化城、喀喇沁、土默特等处。并防戍绿旗弁兵等。官弁共五十九员。兵丁共一千五百五十二名。俱系残疾。候青草出时。酌量办理。发回各该旗、该地方等处。应如所请。得上□日。裁汰官兵内、效力被伤。著有劳绩。若俱行革退。甚属可悯。著各该管大臣等、察明题奏。官员赏给半俸。兵丁赏给半饷。官兵内如有病痊、可以起用者。奏闻请上□日　　

○丁亥。谕办理军机大臣等。朕览大将军岳钟琪陆续奏摺。知官兵骑赴军营之马。及塔尔那沁等处牧放之马。有沿途疲瘦倒毙者。有传染时疫委弃者。有被贼人劫夺者。现今存剩马匹、寥寥无几。夫以多年购买预备之马匹。而弃之有如草芥。其咎将谁归乎。又据岳钟琪奏称。穆垒驻兵。俟所调驼马到营之日。即速起程等语。口内解送之马。远涉长途。不令休息。即欲驱使前赴穆垒。其力实有不能。目今口内驼马。陆续解送军营。贼人探知。必又生窥伺之念。且将来移驻穆垒之后。所有驼马牲畜甚多。如何牧放布置。以防偷盗。岳钟琪须悉心筹筭。思患预防。毋得仍蹈前辙。再者朕闻军营中、自大将军以及将弁。皆用兵丁之力。伐木取土。盖造房屋。兵丁等虽勉供使令。而退有怨言。夫兵丁身列戎行。枕戈荷戟。冒镝冲锋。是其职业。至于兴作力役。非其事也。是以从前筑城时。凡兵丁等之情愿佣工者。朕皆照数给与工价。而不忍轻用其力。将弁欲盖造房舍。自当捐已资以馔夫役。岂可图一身之便安。而不恤兵丁之劳苦。使伊等操练办公之外。复竭蹷以供其私役乎。从来为将帅者。与士卒同甘苦。然后可以得其欢心。而鼓其锐气。今军营之行事如此。岂不与古人领兵之道相左乎。将来移驻穆垒时。傥有复蹈前辙者。经朕访闻。必加严谴　　

大清世宗敬天昌运建中表正文武英明宽仁信毅大孝至诚宪皇帝实录卷之一百十六



大清世宗敬天昌运建中表正文武英明宽仁信毅大孝至诚宪皇帝实录卷之一百十七　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十年。壬子。夏四月。戊子朔。享太庙。遣世子熙良行礼　　

○谕果亲王等。圆明园官兵、应广其升迁之路。增补官员。其如何增补之处、著议奏。寻议、圆明园原设每旗营总各一员。副护军参领各三员。护军校委署参领、各四员。护军校各十员。副护军校各九员。今请于八旗现有之副护军参领内、每旗拣选一员。补授护军参领。随营总办事。向例副护军参领、系五品。今请准为四品。其护军校委署参领。请准为五品。每旗增补护军校四员。副护军校五员。又内府三旗护军参领共三员。今增补营总一员。亦请准为四品。令掌管关防再随关防之笔帖式。每旗选补四名。内府三旗。亦各令选补四名。从之　　

○己丑。加湖广郧阳副将马化正、总兵衔。前往四川泰宁、统领兵丁　　

○庚寅。谕办理军机大臣等。前锋统领穆克登、在军前效力年久。现今打牲乌喇地方、添设新兵。著穆克登前往操练　　

○大学士等遵上□日议覆。据内务府总管鄂善奏称、臣遵上□日于喜峰口、冷口、古北口、沿边内外、所有打牲壮丁、并村庄园圃等额丁内、拣选情愿充兵、汉仗壮健者。共得一千名。伊等俱系热河附近之人请于热河地方、操演鸟枪弓箭。拣选弁员教习。至所选丁壮、于五十名内、委充领催一名。十名内、补放队长一名。督率操演。再于内务府废员内拣选引见。委充首领二名。副首领四名。令其约束。给与拜唐阿粮饷。所需火药弓箭旗帜等项。于该部支取。再查此项丁壮、俱无地土。应于丈出羡余地亩内。每名拨给九十亩。养赡家口。并将热河现有空房、每三名、共拨房一间居住。每月给饷银二两。米一斛等语。臣等查兵丁一千名、不可无专管大臣。请派汉军副都统一员。令其管理训练。参领二员。令其协同管理。至所选丁壮、三名共给空房一间。甚属窄狭。查伊等有携带妻子者、给与两间。如未曾携带者、给与一间。其京城派往副都统、参领、各给官房一所。首领、教习等、每人各给官房三间。每月行粮。副都统十两。参领八两。首领、副首领、各五两。教习等、各四两。余俱应如鄂善所请。得上□日。此项兵丁、著内务府郎中佛标。加副都统职衔。在热河地方、管理训练。余依议　　

○辛卯。兵部等衙门议覆。升任云贵广西总督鄂尔泰疏言、都江河道开通地方辽阔。宜添设文武官员。分防弹压。上江请置一协。设副将一员。游击二员。守备二员。千总四员。把总八员。兵二千二百名。分为左右营。下江请置一营、设游击一员。守备一员。千总二员。把总四员。兵八百名。九股适中之台拱请置一营、设参将一员。守备二员。千总二员。把总四员。兵一千名。分为左右军。其古州镇、原议驻城兵三千名内、请拨五百名。分布各汛。清江协分防柳罗之兵四百名内、请抽出二百名。以一百名防守大营后山。一百名添驻公鹅城内。至黄施营原设游击一员。千总一员。把总二员。俱应裁汰。兵五百名。拨归台拱营。新设兵丁之内、仍令分驻旧施秉稿贡二处。所余黄施守备一员。千总一员。把总二员。兵二百名。即改为专营。以上各协营、俱归古州镇统辖。再于都匀府、设理苗通判一员。驻劄上江。永从、开泰、天柱等县。添设县丞三员。分驻下江。古州清江等处。又广西庆远府属之荔波县。离府治五百余里。山路险远。请改隶贵州都匀府管辖。均应如所请。得上□日。朕与大学士鄂尔泰面加商酌。新疆辽阔。直通楚粤。兼有内地旧汛。非古州一镇、所能统辖。查都江、清水二江地界形势。两路划然。牵合归一。终难控驭。而古州镇、处都江之适中。清江协、处清水江之适中。遥对雄峙。各踞要区。若于清江协、裁去副将。改设一镇。并于九股、亦裁去参将。改设游击。将新疆之丹江营、台拱营、与内地之铜仁、镇远、黄施、天柱、石阡、平越等协营。俱归管辖。其余都匀协。黎平营。并新设之上江下江诸协营。仍隶古州镇管辖。则弁兵原止如旧。俸饷亦不须增添。于数千里苗疆、可无鞭长不及之虑。更属妥协。著将清江协改镇。以云南永北总兵官赵文英调补。余依议　　

○升湖广宝庆副将周起凤、为陕西西宁总兵官。统领四川兵丁、驻劄西藏。赏银五百两。　　

○壬辰。谕办理军机大臣等。西路兵丁口粮、从前议定每名日支粟米八合三勺。或炒面一斤。驻劄之时、本无不足。惟有事行走、及对敌之际。昼则追奔攻击。夜则防范巡查。非驻劄之时可比。恐旧数稍有不敷。嗣后凡遇此等日期、著每名日支粟米一升。其应支炒面之日。每名日支一斤四两。俾兵丁等口粮宽裕。以昭朕格外加恩之至意。至分派屯种各兵、耕耘播耨。胼胝为劳。其耕种之一月内。所支口粮。亦照行走攻战之兵、米面一体增给。著即传谕大将军岳钟琪等知之　　

○谕兵部。正蓝旗满洲副都统李柱、著前往西藏。更换迈禄回京。赏银一千两。整理行装。约计川兵赴藏换班之期。李柱自京驰驿赴川。与兵丁一同进藏　　

○署山东布政使孙兰芬、缘事革职。调河南布政使徐聚伦、为山东布政使司布政使。升监察御史郑禅宝、为河南布政使司布政使　　

○免直隶赤城县、雍正九年分雹灾额赋有差　　

○湖北巡抚王士俊疏报、襄阳县、开垦雍正八年分田地一百六十顷有奇。下部知之　　

○癸巳。免云南贵州所属、乌蒙清水江、古州丹江等处兵丁、借支银两有差　　

○喀尔喀扎萨克贝子喇布坦故。遣官致祭　　

○丁酉。赐朝鲜国进香使臣李樯等、宴赉如例　　

○调署正蓝旗满洲副都统吴礼、署本旗蒙古副都统。以正蓝旗参领库尔禅、署镶白旗汉军副都统　　

○戊戌。实授蔡永文、为直隶正定总兵官　　

○己亥。谕办理军机大臣等。大兵移驻穆垒。选得六月初四日巳时。从大营启行。尔等可传谕岳钟琪将一应事宜、预先留心备办。但军营切宜慎密、以防漏洩　　

○庚子。礼部议覆。署浙江巡抚王国栋疏言、原任浙江温州磐石营殉难游击加赠副将熊应凤妻陈氏妾缪氏。于顺治十五年、值海贼陷城。随夫殉节。投缳殒命。因伊孙授官远方。久稽旌表。请加恩补给。应如所请。照例给银建坊、入祠致祭。从之　　

○辛丑。工部议覆。升任云贵广西总督鄂尔泰疏言、滇省水利。全在昆明海口。现经修浚。膏腴田地。渐次涸出。至如盘龙江、金棱、银棱、宝象、海源、马料、明通、马溺、白沙等河、俱与海口相近。宜建闸筑坝。令云南府水利同知巡查。并请于昆阳州、添设水利州同一员。驻劄海口。以专责成。再、通省有水利之处。凡同知、通判、州同、州判、经历、吏目、县丞、典史等官。请加水利职衔。以资分办。均应如所请。从之　　

○壬寅。调江西按察使楼俨来京。以降调江西布政使李兰、为江西按察使司按察使　　

○礼部遵上□日议奏、故广州将军蔡良、福建陆路提督张起云、贵州古州总兵官苏大有、云南临安总兵官魏翥国、俱应于各省城贤良祠、设位致祭。从之　　

○癸卯。解福建布政使潘体丰任。升福建按察使刘藩长、为福建布政使司布政使。以原任福建按察使李玉鋐、仍为福建按察使司按察使　　

○予故户部尚书德明祭葬。谥端勤。赠太子少保　　

○甲辰。孝端文皇后忌辰。遣官祭昭陵　　

○乙巳。调刑部尚书海寿、为户部尚书。实授性桂、为刑部尚书　　

○吏部等衙门议奏、宗人府府丞谢王宠自陈有疾。恳赐罢斥。应照例准其休致。从之　　

○兵部遵上□日议覆。大学士鄂尔泰等参奏、宁远大将军岳钟琪、玩忽纵贼。奏报不实。应行议处。查岳钟琪身为大将军。专制边疆。贼夷以五六千人、从无克克岭入我卡伦。侵犯哈密。岳钟琪茫然不知。令贼劫掠牲畜。从塔库纳库、缓骑遁归。岳钟琪智不能料敌于平时。勇不能歼贼于临事。律之军法。百喙难辞。应削去公爵。并革去宫保世职。暨总督职衔。仍令暂护大将军印务、以图后效。得上□日。岳钟琪、著削去公爵。并革去宫保。降为三等侯。仍留总督职衔。护大将军印务。戴罪立功　　

○补行广东省雍正八年分大计。不谨官三员。罢软官六员。年老官十八员。有疾官三员。才力不及官四员。浮躁官一员。分别处分如例　　

○予故原任吏部右侍郎加左都御史衔王沛憻、祭葬如例　　

</div>
    <div class="pagination">
<a href="清实录雍正朝实录_page166.html">上一页</a><span>...</span><a href="清实录雍正朝实录_page162.html">162</a><a href="清实录雍正朝实录_page163.html">163</a><a href="清实录雍正朝实录_page164.html">164</a><a href="清实录雍正朝实录_page165.html">165</a><a href="清实录雍正朝实录_page166.html">166</a><span class="current-page">167</span><a href="清实录雍正朝实录_page168.html">168</a><a href="清实录雍正朝实录_page169.html">169</a><a href="清实录雍正朝实录_page170.html">170</a><a href="清实录雍正朝实录_page171.html">171</a><a href="清实录雍正朝实录_page172.html">172</a><span>...</span><a href="清实录雍正朝实录_page168.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
