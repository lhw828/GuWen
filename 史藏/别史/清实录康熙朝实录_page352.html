<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 352 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 352 页/共 681 页</h1>
    <div class="content">○谕大学士等、京师为辇毂重地。人民商贾、四方辐辏。京城内外、统辖必有专责。俾稽察奸宄、消弭盗贼。然后商民得以安堵。今城内地方、既属步军统领管理。城外巡捕三营、又属兵部督捕衙门管辖。内外责任各殊、不相统摄。遇有盗案、反难查缉。嗣后巡捕三营、亦令步军统领管理。京城内外、一体巡察。责任既专、则于芟除盗贼、安辑商民、庶有裨益。其三营事务、作何归并管理。著九卿詹事科道、会同确议具奏　　

○以户部郎中张润民、为河南按察使司佥事、提调学政　　

○喀尔喀博硕克图昆都仑济农等、遣使进九白年贡。宴赉如例　　

○戊午。祭大社大稷。上亲诣行礼　　

○上诣皇太后宫、问安　　

○升翰林院侍读学士王尹方、为内阁学士兼礼部侍郎　　

○以公孙徵灏、为正白旗汉军副都统　　

○策妄阿喇布坦、及阿奴等、遣使达尔汉囊素、奏与噶尔丹交恶始末。理藩院以闻。上命厚加恩赐而遣之。并令郎中桑额护其行。其使人起行之先、令见噶尔丹来使、告以故　　

○庚申。升山东布政使卫既齐、为顺天府府尹　　

○辛酉。上御太和门视朝。文武升转各官谢恩　　

○上诣皇太后宫、问安　　

○壬戌。以大学士张玉书、工部尚书陈廷敬、为会试正考官。兵部左侍郎李光地、兵部督捕右侍郎王士正、为副考官　　

○户部议覆、直隶巡抚郭世隆疏言、康熙二十八年分、宣化府属保安州等被灾地亩、未完钱粮。请分两年带徵。应如所请。得上□日、保安州等处、既经被灾。未完钱粮、俱著豁免　　

○癸亥。遣官祭先农之神　　

○升大理寺少卿唐朝彝、为太仆寺卿　　

○河南巡抚阎兴邦疏报、康熙二十九年分、开垦荒田六万四千三百十五余亩。徵银二千二百八十两有奇。下所司知之　　

○甲子。上诣皇太后宫、问安　　

○乙丑。上御经筵。讲毕。赐大学士、九卿、詹事、及讲官等宴　　

○升内阁侍读学士傅继祖、为内阁学士兼礼部侍郎　　

○丁卯。孝康章皇后忌辰。遣官祭孝陵　　

○上诣皇太后宫、问安　　

○谕大学士伊桑阿、阿兰泰、尚书马齐、班迪等、侍卫阿南达来奏、噶尔丹去年败走以来。日以北徙。人畜屡毙。劫掠无所获。近者噶尔丹、亲率兵来劫喀尔喀、至阿尔哈赖地方。又无所得、皆徒步而返。困敝已极。今应于见在此地噶尔丹使人内、拨发数人。令巴扎尔赍敕、乘驿与之同往噶尔丹所。至巴图尔喀尔克济农、墨尔根济农、善巴额尔克戴青处、各遣官一员、令伊等皆内徙、远置哨探。再语伊拉古克三胡土克图、令明告噶尔丹使人云、汝辈厄鲁特之人、从噶尔丹而行、失其生计。主上怜之。故遣汝等、传谕噶尔丹。若降、当厚加恩养。若上果念汝等厄鲁特前恶、则不令策妄阿喇布坦使人见汝等矣。巴图尔额尔克济农、遣二郎保去。墨尔根济农、善巴额尔克戴青、著与阿南达议、亦遣向日往来相识之人去　　

○赐噶尔丹敕曰、朕为天下一统主。务使四海之内、人民咸获其所、以享太平。虽向与本朝抗拒之国、如穷迫来归、必拯而养之。无不使得其所者。喀尔喀、向曾与本朝交战。穷而来归。朕并不念前罪、受而抚养之。朕济困继绝之心、不但于喀尔喀为然也。诸国有穷迫来归者、朕之抚养、皆与此同。前已有上□日谕汝矣。今闻喀尔喀逃来人等言、汝厄鲁特牲畜已尽、无以为食。极其穷困。人被疾疫。死亡相继。朕重念天下率土人民之命。闻此困敝、有不恻然轸念者乎。况前已致谕于达赖喇嘛、言噶尔丹如不得已而来归、朕亦受而养之、使之得所。今果穷困无食、不能归故土。其移近边汛、朕当厚加恩赐。如决计入降、益从优抚养。断不至失所。此朕俯视率土人民一体之实心。勿贰勿疑。汝亦曾誓不侵扰喀尔喀。况我军已在在设备矣。若朕果有蹙汝困穷之事、则不使策妄阿喇布坦使人、见汝之人。如此情事、汝使亦皆知之。自此以后。汝之人无所劫夺、不能归故土、众庶益至死亡。虽悔莫及。汝当熟筹之。其定计具本来奏　　

○戊辰。升山东按察使杨廷耀、为山东布政使司布政使。山东盐运使喻成龙、为山东按察使司按察使　　

○庚午。谕吏部、庶吉士宋敏求等、教习已久。今加考试、应分别。授职。除沈廷文、查嗣韩、已经授职外。宋大业、谢陈常、宋衡、高曜、李懋、吴世焘、汤右曾、姚士藟、刘灏、王懿、张复、彭殿元、郝士钧、凌绍雯、俱授翰林院编修。宋敏求、鲁瑗、宋如辰、彭始搏、颜光敩、邹士璁、叶渟、潘宗洛、宋朝楠、范光宗、俱授翰林院检讨。沈恺曾、李斯义、俱以科道用。郑梁、范光阳、高人龙、施震铨、汪薇、俱以部属用　　

○予故内大臣晋进、满洲副都统康喀喇、各祭葬如例　　

○予出征乌阑布通阵亡一等阿达哈哈畨护军参领芭雅尔、祭葬如例　　

○癸酉。上诣皇太后宫、问安　　

○谕户部、八旗甲兵、国家根本。当使生计充裕、匮乏无虞。向因剿除三逆、久历行间。制办军器、购送马匹。兼之户口日增、费用益广。以致物力渐绌、称贷滋多。朕每念及、深为轸恻。若不大沛恩施、清完夙逋。将愈至困迫、难以资生。今八旗满洲、蒙古、护军校、骁骑校、及另户护军、拨什库、马甲、并子幼、或无嗣、寡妇、老病伤残、告退人等、家下马甲、所有积债、尔部动支库银给还。汉军每佐领、各给银五千两。令其偿完债负外。余者各该都统收贮、以备公用。其口外驻牧八旗察哈尔兵丁、出征随围、凡有差使、一同效力。向并未给钱粮、亦属可悯。嗣后察哈尔护军校、骁骑校、护军、拨什库、著月给钱粮各二两。甲兵、及执事人、并太仆寺牧厂人役、著月给钱粮各一两。俟其赡足时停支。尔部即遵谕行。又谕、八旗兵丁、债负偿完、恐犹有不得已而称贷之事。若向部内借支、事务繁扰。今发帑银、交与八旗。将各旗内部院堂官派出、会同该旗都统、副都统、视其需用之事借给。于每月钱粮、陆续扣除。如此、则兵丁不至窘迫、将来可免称贷之累、永有禆益矣　　

○九卿等遵上□日议覆、京师辇毂重地。应将巡捕三营、归并步军统领管辖。督捕、都察院、五城、所管事宜、俱交与步军统领管理。其三营一应拏获逃盗等犯、令该统领、移送督捕、刑部完结。应换给提督九门步军巡捕三营统领印信。从之　　

○甲戌。予故兵部督捕右侍郎许三礼、都察院左副都御史胡昇猷、各祭葬如例　　

○乙亥。予故昭武将军江南提督赠少傅兼太子太傅杨捷、祭葬。谥敏壮　　

○丁丑。春分。朝日于东郊。遣吏部尚书鄂尔多行礼　　

○上诣皇太后宫、问安　　

○吏部等衙门议覆。刑科给事中郑昱疏言、凡内外文武官、寄寓他省。除革职提问者。仍照例勒限、驱逐回籍外。其余解任、休致、丁忧各官、恳免驱逐、听其自便。应如所请。得上□日、奉天、四川、回籍官员、仍照见行例行。余依议　　

○辛巳。予故正黄旗游牧地方参领博尔和代、祭葬、如副都统例。谥襄悫。以同侍卫武丹等、奉差往厄鲁特、归途被害故也　　

○壬午。孝昭皇后忌辰。遣官祭陵　　

○甲申。遣官祭历代帝王　　

○赐古北口新驻兵六百名、石匣新驻兵四百名、各羊裘一袭　　

○乙酉。升前锋参领达宁阿、为镶红旗满洲副都统　　

三月。丁亥朔　　

○戊子。上奉皇太后、幸畅春园　　

○翻译通鉴纲目告成。御制序文曰、朕惟自古帝王御世。大经大法。莫备于史。唐虞三代之史、尚书所载典谟训诰皆是也。自仲尼因鲁史作春秋、始编年系月。纪载之中、褒贬寓焉。大要归于扶植纲常。阐扬道法。后之言史者必宗之。宋司马光、奉诏纂修资治通鉴。论者以为博而得其要。简而周于事。朱熹本之为纲目。纲仿春秋、目仿左氏。义例森严、首尾条贯。足以示劝惩而昭法戒。煌煌乎典章之总会、而治道之权衡也。前编、则上溯羲皇、徵引经传、足备稽考。续编、则下逮宋、辽、金、元、其中叙事、虽间得其实、然而议论偏私、纪载乖舛、往往有之。视朱熹所撰纲目、迥乎其不侔矣。朕抚御宇内。夙夜兢业。每思说命之言曰、学于古训、乃有获。朕于万几之暇、潜心六经、大义微言、孜孜殚究。以讲求古帝王治天下之大道。于纲目一书、朝夕起居之时、循环披览、手未释卷。以是考前代君臣得失之故。世运升降之由。纪纲法度之所以立。人心风俗之所由纯。事有关乎典常、言有禆乎治体者、靡不竟委穷源、详加论断。如是者有年矣。爰于内廷、设立书局、命翻译呈览。朕躬亲裁定、为之疏解。务期晓畅无遗。归于至当而后止。立有程课。自元旦以至□山戊示□除、未尝有一日之间。即巡幸所至、亦必以卷帙自随。迄今三年有余。全集告竣。将锓梓颁行。儒臣请序其端。朕念是编所记述、皆有关于治天下国家之务。非等于寻常记载之书。法戒昭然、永为金鉴。凡我臣工。其各殚心观摩、以体朕黾勉法古之意。且垂之奕世。使子孙臣僚、莫不奉为典型、酌乎治理。斯作君之道出其中、而作师之道亦出其中矣。是又朕惓惓此书之意也夫　　

○庚寅。上诣皇太后宫、问安　　

○壬辰。清明节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○甲午。山西大同总兵官王弼、请率标下官兵、随大兵进剿。从之　　

○乙未。上诣皇太后宫、问安　　

○先是、礼科给事中博尔济疏言、盛京府州县、俱设立学校、考取士子。盛京左右两翼、亦应各设官学。酌选俊秀幼童、设立满汉官、教习满汉书、马步箭。即于盛京各部衙门笔帖式、乌林人、缺出补用。得上□日、京师八旗各佐领下幼童、由各佐领内、择其优长之人、令其教习读书、及马步箭。著九卿一并议奏。至是、九卿等议覆、盛京系发祥重地。教育人材、宜与京师一体。应如博尔济所题。盛京左右两翼、各设官学二处。将彼处俊秀幼童、各旗选取十名。每翼四十名。满学各一十名、教读满书、习马步箭。汉学各二十名、教读满汉书、习马步箭。交与盛京礼部堂官、不时稽查操演。如盛京有各部衙门笔帖式、乌林人缺出、照例补用。满学、设满文助教各一员。汉学、设通满汉文助教各一员。俱由吏部考授。其汉学、令奉天府尹、于盛京生员内、择其才学优长者各二名、令其教读。学舍、由盛京工部拨给。至于京师八旗子弟、读汉书者、考取生员、举人、进士时、仍令射马步箭。能者方准作文考试。其余幼童、十□山戊示□以上者、各佐领于本佐领内、选优长者各一人。满洲旗分幼童、教习满书满语。蒙古旗分幼童、教习满洲蒙古书、满洲蒙古语。汉军幼童、教习满书满语。并教习马步箭。仍令各佐领、骁骑校、稽查。将此学名为义学。从之　　

○丁酉。上诣皇太后宫、问安　　

○己亥。予出征乌阑布通阵亡佐领委署护军参领诸神保、祭葬如例　　

</div>
    <div class="pagination">
<a href="清实录康熙朝实录_page351.html">上一页</a><span>...</span><a href="清实录康熙朝实录_page347.html">347</a><a href="清实录康熙朝实录_page348.html">348</a><a href="清实录康熙朝实录_page349.html">349</a><a href="清实录康熙朝实录_page350.html">350</a><a href="清实录康熙朝实录_page351.html">351</a><span class="current-page">352</span><a href="清实录康熙朝实录_page353.html">353</a><a href="清实录康熙朝实录_page354.html">354</a><a href="清实录康熙朝实录_page355.html">355</a><a href="清实录康熙朝实录_page356.html">356</a><a href="清实录康熙朝实录_page357.html">357</a><span>...</span><a href="清实录康熙朝实录_page353.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
