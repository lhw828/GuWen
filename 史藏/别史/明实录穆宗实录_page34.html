<!DOCTYPE html>
<html>
<head>
    <meta charset="UTF-8">
    <title>明实录穆宗实录 - 第 34 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录穆宗实录 - 第 34 页/共 59 页</h1>
    <div class="content">　　○先是三月间虏三百骑犯宣府新河口堡守备李国珍等不能御总兵马芳副总兵刘国及原任总兵胡镇督兵合剿虏遁去追至大沙沟败之至是御史燕儒臣勘别功罪以闻  上命赏芳银二十两国与镇半之下国珍等御史问
　　○戊子裁革溧阳县上兴埠上海县吴淞各巡检司巡检一员崇明县永豊仓大使一员
　　○改广东按察司副使徐善庆于狭西提调学校
　　○升直隶福建港把总直指挥佥事陈继宗署都指挥佥事广东都司事
　　○庚寅户部覆御史王友贤奏请减庐凤淮扬四府徐滁和三州军饷银三万一千二十八两并免凤阳府民壮银八千六十两以各卫所军地银五千二百二十二两正阳关舡科旴＜日台＞颖上磨税等银足军饷十万两之数淮扬商税羡余寿州芍陂塘租及他州县存积银通行计筭倘有奇羡足充军需将四府三州带徵积逋银钱俱行停止从之
　　○辛卯  诏免应天等府今年芦课之半以南京工部奏也
　　○先是南京户科给事中张应治等言迩者将官刘宝田世盛以失律愤事得从宽释魏国公徐鹏举妄引故事以紊班行科臣执奏皆蒙谴罚外议议咸谓群小作奸欺罔天听惟  陛下留神万几事必付之该部参酌议拟即有他毙令科臣驳正得  旨下所司知之已而刑部言始宝等释时臣等不能据法执奏欲成  皇上使过之义收桑榆之功而科臣屡以为言臣等不胜大愧惟  上中严前旨如三年之后无尺寸可录仍袭故套者即逮治之以正显戮庶恩威并济  上是其言
　　○壬辰山西布政司右布政使柳英以疾乞休巡按御史宋纁称其清脩淳朴乞如新例以京卫致仕吏部亦以为宜得  旨英陛光禄寺卿致仕
　　○癸巳吏科给事中戴凤翔言顷见京师水冰其占为冰兵视他异尤烈因陈弭盗安民要机六事礼部因类奏灾异并覆凤翔＜锍-釒＞请行内外诸臣痛加警省仍劝  上勤政事虚听纳以仰答  天戒  上曰然今岁灾变异常  上天示警朕心深切兢惕尔内外臣工务痛加儆省脩举实政共图消弭以仰承仁爱之意至地震□□□地震有声
　　○乙未巡抚辽东都察院右副都御史魏学曾以病乞回籍调治许之
　　○升山东按察司按察使周世远为狭西布政司左参议
　　○礼部尚书兼翰林院学士高仪四＜锍-釒＞乞休  上许之以仪典礼效劳加太子少保  赐驰驿归
　　○以苏州松江常州三府水灾  诏改折额角□羊禄米仓粮一年
　　○协理京营戎政兵部左侍郎王之诰条陈营务一议标兵以备督调谓总协官所辖标兵止一千人有如虏势警急必将提师督调而随征者寡恐不足以悍内而御外宜于城守备兵内简精锐二千人共为三千量给马匹仍调将官统练之用备缓急一请关防以重机宜谓戎政之印掌于总督而协理不与即有机事文书发行真伪难辨诸视诸镇巡例给以关防一议勋臣以备将材谓故事多用勋臣充京营总督副参游佐等官后以不习武事遂废顷令带捧公侯伯赴营视掺亦渐有可观者宜命巡视科道岁终从公奏荐员缺即酌量用之一议家丁以倡勇敢谓营中家丁原取沿边壮士近多逃亡遂令京师推理之徒往往冒充为蠹不细宜尽汰革而选战兵营二百人城守备兵二营各百人充额秋掺考阅如法别其殿最而降陟之一慎管队以饬行伍谓管队官旗类多无籍以致营伍不整而革任随伍指挥等官反受其金□朿朿殊为倒置宜将随伍军职尽令管队其废弃等官亦自为一营寄掺听用勿复令军旗制之一议抽补以实行伍谓三大营兵额不足宜将各卫所官军舍余悉加简阅抽补务满十万一复班军以备工掺谓外卫班军原额一十六万春秋各以八万赴班与营兵同掺诚得强干之意其后蓟镇多事反江北盗起渐改留而营掺之额遂缺宜令中都所存班军悉赴班如故非有大役不得调取一议买补以苏贫军谓京营官军马匹亻□致事者故事止以年限为差追纳椿银不足示戒近议五年之内倒死者輙令买补则已甚矣请酌议新故之法如一年以上者视故事加追银一两二年以上者半之至五年以上仍如故事追椿则奸顽既知稍警而贫军亦免重累一免存恤以省糜费谓清角□羊之军至京者有存恤口粮三石令休养三月然后验发营掺盖悯其劳而优也也乃者官吏科索军不能自存则往往亡去而所谓存恤者尽入此属私索后请不必存恤至即验发收粮则吏无所容奸而军得优恤之实又诸军月粮旧例支于京通二仓第开掺之月不利远支宜坐支京仓而以余月支通仓便＜锍-釒＞下兵部以戎政有印则总协官俱可会行关防不必更议存恤角□羊军之例载在会典不可轻废第饬所司审验勿令奸吏科扰余皆如诰言  诏从之
　　○丁酉以水灾免蓟州灞州涿州昌平州遵化豊润玉田武清东安永清保定香河大城固安房山良乡宛平大兴文安漷宝抵怀柔等县蓟州镇朔营州右屯遵化忠义中东胜右兴州前屯兴州左屯开平中屯武清营州前屯涿鹿涿鹿中兴州中屯等卫宽河所存留屯粮各有差文安保定大城永清四县灾重者停带徵粮一年
　　○录蓟镇青山口等处获功官军王禄等一十一人升赏如例
　　○戊戌改南京刑部右侍郎游居敬为刑部右侍郎
　　○升江西按察司按察使殷正茂为都察院右佥都御史巡抚广西  先是广西以总督兼巡抚后以广东未宁而广西古田之变寻起势不能专制于是议者皆言宜设专官督理军饷兵部以为请  诏吏部举劾任者以正茂为之
　　○升湖广布政司右参政祈清为山东按察司按察使
　　大明穆宗庄皇帝实录卷之三十九
大明穆宗庄皇帝实录卷之四十
　　隆庆三年十二月己亥朔  上谕辅臣曰近来灾异频仍多因部院政事不调假公营私听信力风滥受词讼诬害平人致伤和气令厂卫密访来奏于是刑部尚书毛恺等具＜锍-釒＞引咎  上曰卿等宜率属慎刑以副  朝廷恤民弭灾之意已而吏部尚书杨博户部尚书刘体乾兵部尚书霍冀工部尚书朱衡都察院左都御史王廷礼部左侍郎万士和等各上章自劾求去  上慰谕博等安心供职不允辞
　　○直隶元氏县典吏张仪以部粮至京寻升南京仓大使意不能平乃讦奏文选司员外郎滕伯轮营私不公及佥都御史温如璋兵备副使何东序真定知府陈奎夤缘乞升状  上以仪挟私妄奏下法司逮问法司奏仪所犯宜饷置口外  诏夺职为民
　　○庚子  诏免南京水军左虎贲左府军鹰扬留守中金吾后虎贲右直隶建阳等卫坍江田粮三十五顷有奇以南京天策等卫所首报升科新田粮二百五十五顷补之从户部覆御史传宠奏也
　　○以湖广潮州府擒剿林樟等巢贼首郭明等功赏总兵郭成兵备佥事杨芷监军副使江一麟等银两有差初潮揭浦惠诸县山贼依检为巢者以百数郭明林樟巢胡一化据北山洋陈一义据马湖寨声势相倚屠戮劫虏盖二十年是年九月成等率官军分巢进剿悉平至是总督刘焘奏揵且言抚民林道乾等实用  命宜许赎罪  上既赏成等而  命御史勘道乾功状以闻又以广中寇尚多饬焘等亟为剿贼毋玩愒养寇以贻民患
　　○诏各省岁办盔甲弓箭胖礻□奂等项俱改折色一年以苏民困从工部覆给事中张国珍奏也
　　○天鼓鸣
　　○辛丑湖广布政司右参政管荆州府事赵贤乞致仕许之
　　○荫故翰林院编脩王相子爟为国子监生相故以议礼死廷杖者也
　　○诏以淮扬州二府及徐州兖运改兖粮俱徼鲜折色仍留两淮盐课银二万两淮扬扛税银三季以赈饥民从抚臣赵孔昭请也
　　○壬寅  慈孝献皇皇后忌辰  奉先殿行祭礼
　　○升通政司通政使李一元为南京右侍郎
　　○命礼部尚书兼翰林院学士掌詹事府事殷士儋回部管事兼管如故士儋具＜锍-釒＞辞  上曰卿学行素优邦礼重任特兹简用下允
　　○升山西布政司右参政方逢时为都察院右佥都御史巡抚辽东
　　○命抚宁侯朱冈佥书前卫都督府事
　　○升山西八角堡守备指挥佥事刘滋宜府万金右卫守备指挥佥事魏拣蒲河城备御指挥佥事郭梦徵俱署都指挥佥事滋充山西老营堡游击将军楝充延缓领军游击将军梦徵佥事辽东都司事
　　○以水灾  命湖广归州公县等处河南邓州泌阳县等处税粮俱以分数改徵折色有差从抚治郧阳都御史武金奏也
　　○湖广抚按刘悫雷稽古等奏上所属府州县官积谷不如数者户部议覆少三分者常宁县知县俞一兰等罚俸三月少五分者当阳县知县张松等罚俸半年少六七分者景陵县知县方梁等罚俸一年少八分者浦沂县知县毛彬等少九分者汉阳县知县梅继勋等例应降调姑罚俸一年  旨曰积谷备赈屡有明旨有司不以实举行毛彬等并梅继勋等俱降调如例今后抚按官宜严覆分数参奏毋狥情宽纵
　　○癸卯发太仓银一万六千五百四十余两于密云镇三千六百六十余两于昌平镇为闰月客兵饷
　　○以平狭西贼首郭孟行等功赏总督王崇古先任巡抚杨巍巡抚张祖管粮副使杨锦兵备副使范以作延安府知府郭文和等各银币有差郭孟行等枭示如律
　　○刑科都给事中舒化等言  皇上以部院政事属厂卫密访百官惴惴莫知所措夫  祖宗设厂卫以捕贼盗妨奸细非以察百官也驾驭百官乃  天子之权而奏劾诸司责在台谏厂卫不得与是以各司其事政无牵掣今以暗访之权归诸厂卫万一人非正直事出冤诬由此以开罗织之门神陷阱之术纲反忠良殃贻善类是非颠倒  陛下将安从乎且  陛下既委之厂卫厂卫必托之番校此辈贪残何所不至人心忧危众目轻眦非盛世所宜有也惟  上幸追寝成  命以一政体安人心御史刘思贤等亦以为言  上俱付所司知之
　　○甲辰汰锦衣卫冒滥官旗黄浦等一千一百一十五人降革减替有差从科道官议也
　　○丙午起吏部右侍郎兼翰林院学士陆树声以原官掌詹事府事教习庶吉士
　　○丁未升兵科左给事中周诗为都给事中兵科给事中张国彦吏科给事中章甫端为右给事中请甫端俱礼科国彦户科  先是狭西洛南县矿贼何术等聚众三千余人窃白花岭诸洞十有八所逐捕久之不获至是就擒抚治郧阳都御史武金案贼首术等八人论斩其党施朝凤等一十九人刘恩等二十四人发遣有差余悉角□羊散以闻且请饬所司塞诸矿洞严开凿之禁诏如所拟
　　○升镇汪把总指挥使许承惠为署都指挥佥事佥书中都留守司事
　　○己酉起原任少保兼太子太保礼部尚书兼翰林院学士吴山为南京礼部尚书
　　○升通政使司右通政杨思忠为通政使
　　○升河南归德府知府邵惟中为广西按察司副使
　　○夜月犯毕宿
　　○庚戌  命五军营备兵坐营署都指挥张佥事张镇充五军营游击将军
　　○壬午  世宗肃皇帝忌辰  奉先殿行祭礼遣英国公张溶祭  永陵
　　○改神机营练勇参将王化熙于五军营神机营佐击将军曰福于神枢营以原任五军营参将施相代化熙原任神枢营佐击将军秦嘉夔代福  命大同入卫游击将军张铎充右参将分守山西西路偏头关等处升五军营掌大号头指挥佥事王镇神枢营掌大号头指挥佥事陆锐俱署都指挥佥事充佐击将军镇神机营锐仍本营
　　○癸丑  贞惠安和景皇后忌辰遣指挥使吴天爵祭  陵寝
　　○巡按狭西御史王君赏以贼首何勉余党复流劫通江劾奏守备张文奎都指挥包文学丁永臣及参将钱炳玩寇罪并兵备副使王渐抚治参议王之翰不职  上命夺渐炳文学永成俸令戴罪剿贼文翰时已被劾议调遂令致仕文奎俟事宁之日御史勘实以闻
　　○乙卯少傅兼太子太傅吏部尚书杨博致仕  先是巡按山西御史郜光春论劾总理屯盐右佥都御史庞尚鹏心术狡猾行事乖谬乞  赐罢斥吏部议覆尚鹏才堪策励宜留用  上曰近来吏部不查各官贤否应去应留专事掩饰殊为欺诈于是慱  上＜锍-釒＞自讼请角□羊职  上以慱既引罪令致仕夺该司官俸半年勒尚鹏闲住屯盐事务行各该巡抚官从实整理后不必再差
　　○丙辰时淮河自板闸至西湖嘴开浚乖成而里口等处复塞总督漕运侍郎赵孔昭以工费不给请议处钱粮因言清江一带黄河五十里宜筑堰以防河溢淮河高家涧一带七十余里宜筑堰以防淮涨工部复请以钱粮下孔昭及河道都御史翁大立通融借助其里口等处亟行开浚以筑堰事宜及海口筑塞宝应河二事均酌议举行从之
　　○丁巳户部尚书刘体乾等言吏部尚书杨慱系  先朝耆硕扬历四十余年中外倚以为重奈何以一＜锍-釒＞忤旨遽  赐免归且博久历边陲国有大议廷臣往往就决去留之际关国轻重不可不慎惟  上特留用以全国体是时给事中郑大经等御史郝杰等亦各具＜锍-釒＞请留慱  上俱下其章于所司
　　○巡抚云南都御史陈大宾等言武定府治已徙而和典州故无城垣密迩寇贼州民避之府城归者如市即不迁州治而不迁者过半矣宜及今并徙州为附郭听民居之以安残黎之心杜狂夷之望兵部覆奏报可乃命和曲驿俱附府治改州治为巡捕馆令吏目领民兵守之
　　○戊午户部尚书刘体体等言国家经费一岁所入不足以供其所出而陈乞支给者又每出于额外民穷财尽职此之由臣等以今年出入多寡之数与夫昔省而今费如各边士马刍粟各宗室禄粮条呈  御览仍容臣等以内外一切经费钱粮应存应革者拟奏请  旨刊成书册以颁中外庶经制有常而国计可纾民生可保  上是其言
　　○以广西古田川兵  命发太仓银四万两给之为军饷之费
　　○己未立春顺天府进香  上御皇极殿受之文武群臣行庆贺礼
　　○赐刑部右侍郎吴百朋父琼祭如例从其请也
　　○庚申起少傅兼太子太傅吏部尚书武英殿大学士高拱以原官不妨阁务兼掌吏部事
　　○以水灾改折松江府华亭县上海县漕粮十分之五存留蠲免亦如之从抚按奏也
　　○赐成安伯郭应乾母夫人刘氏祭二坛
　　○户科都给事中刘继文御史杨家相劾奏提督总漕运总兵福时贪肆不职诏革任听勘
　　○辛酉琉球国中山王尚元遣其臣守备由必都等归我日本虏去人口守臣以闻  上嘉尚元庆劾忠诚赏银五十两彩叚四表里仍  赐敕奖励由必都等各给银币有差
　　○癸亥礼部议上恤典条例一文官祭葬有无隆杀之等悉遵会典其特恩如从必日侍讲读军功必躬履行阵春宫官必亲奉出阁开陈有劳者悉遵嘉靖中题允事例其祭葬大约于本等品级内量加一等无祭者给与祭一坛无葬者给与半葬应半葬者给与全葬如讲读官则五品本身有祭四品本身父母得拟祭葬三品祭得及其妻军功则四品本身得拟祭葬三品未满得及其父母加恩成例各有等差不得超越资次妄生希觊其或有讲读年久启沃功多军旅身歼勋劳茂著者恩恤自宜加厚本部临时议拟诸自  上裁其余不许一概援引陈乞一一品官父母妻加祭有父母加二坛者有妻加一坛者有妻止于一坛者恩难预拟今后遇有陈乞客本部斟酌议拟请自  上裁一会典所定二品祭数本身二坛加有三少或兼大学士赠一品者至四坛父母与妻俱一坛节年所拟则例如致仕加三少者加祭一坛加太子太保者加祭三坛原加三少而续奉  旨革去者止与本等祭二坛其被劾闲住者祭葬俱无妻未封夫人者不准与祭帷加升日浅政续未著者难以预拟本部临时覆实奏请量减一三品官祭葬不分在任致仕俱祭一坛兼学士赠尚书者祭二坛未及考满病故者祭一坛减半造葬悉如旧例一四五品官不得重封故四品官考满若由六七品升者父母有祭由五品升者以例不重封遂不得  赐祭殊为不均合于前议今后四品官凡经考满者父母虽止授五品封亦与祭一坛其未经考满者不得越例陈乞一品官父母未蒙封赠者于制本不当沾祭不许越例冒请若品官妻非系封赠夫人者原无祭典不准并祭一四品以上官本身及父母恩典必由考满而始得然有二品三品共历四五年者父母未授三品封有终不得沾祭葬之典者三品四品共历四五年父母未授四品封有终不得沾一祭之典者宜并叙年资今后如二品三品共历三年以上者虽未考三品满本身及父母俱准与三品祭葬三品四品共历三年以上者虽未考四品满本身准照三品未满例祭一坛半葬父母准祭一坛其未及三年以上者不得妄行陈请一内外对品例不重封然以先授外封而不得沾内封之祭是使均一考满父母恩典有得有不得亦为不均今后不拘品级凡已授外封及后任京职考满宜封而例不得重封者悉照品级给与应得祭葬如不因考满而蒙诏授封者非系讲读军功仍不准给一致仕之臣虽经论劾既已原其心行无庇优礼致仕身后恩典理宜概给故  世宗皇帝輙照弘治年间例行今后遇有三品以上被劾致仕奏请祭葬者悉遵此例如有罪过昭彰公论共弃者不拘见任及致仕等项俱照本部前议听该科参驳本部停寝其被劾闲住遇蒙覃恩概复致仕者祭葬仍不准给不许混奏一被劾听调功过未明举措未定相应酌处使人品原无可议所有应得祭葬合行准与全给或功有可录过有可原者则功过当相较量所有应得祭葬合行以全给拟作半给半给拟作有祭无葬至于罪过昭彰公论共弃者竟照闲住事例俱不准给今后容本院悉照斯议具由议拟  上请施行一因事革职而后赐复原职则公论已定宜与以应得恩典如嘉靖二十七年例其覃概复者不得援以为例今后自三品以上凡遇此项悉照所得品级题给祭葬若后复职衔及扰于原职者仍照原行其被劾论勘未明身故者  诏闲住例俱不准给一勋臣祭葬除  皇新取自  上裁及悉照会典外其为事革祭者如正德嘉靖间题给  赐祭则例今后公侯伯在内掌府事坐营在外总兵征讨积有勋劳而加太子太保以上者照会典公侯祭十六坛伯祭十五坛掌府事坐营总兵历有勋劳者与祭七坛掌府事坐营积有年劳者与祭五坛虽掌府事坐营而政绩未著者与祭四坛管事而被劾勘明闲住者与祭二坛被劾未经勘实者祭一坛勘实而罪重者并本爵应得祭葬一概尽削又正德间公侯伯本俱祭三坛嘉靖年间仍祭二坛今后各照嘉靖事例以复会典之旧一武臣祭葬正德嘉靖间本部所题事例如都督同知佥事起用未久病故者与祭三坛锦衣卫都指挥使身后赠都督同知者亦祭三坛署都督同知照署都督佥事例止与祭一坛宜推类遵照施行一节义以死事为难放  朝廷加恩有赐祭者有祭而兼葬者有祭葬而加赠谥者有祭葬赠谥兼给而复立祠以表之者所谓死事如抗节不屈身死纲常者犯颜谏诤身死国是者执锐先登身死战阵危城固守身死封疆者如此而立祠祀之乃足以劝人心维世教近来或有城池失守而身殒于奔命战阵败衄而躯毙  捯戈者原无死事之心施以立祠之典非所以重节义示激劝今后诸如此类若悯其丧亡哀其暴露止宜酌量轻重或  赐葬祭或加赠荫以安幽魄至于立祠一节合应慎重必须莭义激烈真心死事者抚按从实奏来容本部酌议奏请建立祠庙其非此类者并从覆寝议  上俱从之
　　○工部覆御史向程武尚贤奏请以见在各监局匠役一万三千三百六十七人著为定则不得加增以滋縻滥从之
　　○甲子  命原任蓟镇游击将军署都指挥佥事尚智充大同入卫游击将军
　　○南京神宫监太监王成采以盗伐  孝陵树木论斩
　　○乙丑尚宝司司丞郑履淳言顷年以来万民失业四方多故天鸣地震灾害洊臻臣等当恸哭流涕于  陛前  皇上应卧尝薪胆于宵旰也夫饥寒迫身易为衣食嗷嗷赤子  圣主之资若不及今定周家桑土之谋切虞廷困穷之惧则  上天所以警动海内者适以资他人矣今之最急莫如用贤  陛下御极以来恭默三＜礻冀＞矣宁曾召问一大臣面质一讲官赏纳一谏士以共画思患豫防之策乎窃虑高亢暌孤乾坤否隔忠言重折槛之罚儒臣虚纳诲之功姬姜违脱珥之规周召拂同舟之义回诂既惩赵普奚从而捕牍内批径出苏辙何自以封还纪纲废于因循贤袭袭于玩愒功罪之欺蒙冈核浮系之文案徒盈善类既失于振扬厉阶阴启乎阉寺言涉官府辄肆阻挠梗在私门坚不可破童牛瀛豕之图不豫城狐社鼠之计莫施患岂在明前车不远万众汹汹皆谓群小侮常明良＜锍-釒＞间自开辟以来未有若是可以永安者伏愿奋英断以决大计勿为小故之所淆弘浚哲以任君子勿为僻昵之所惑以美色奇珍之玩而保疮痍以昭阳细故之勤而和庶政以蛮夷为关门劲敌以钱谷为黎庶脂膏拔用陆树声石星之流纳殷士儋翁大立等＜锍-釒＞经史讲延臣民章奏必与所司面相可否万几之裁理渐熟人才之邪正自知察变谨微回天开泰许无踰此  上以履淳假借陈言妄议  朝廷怀奸生事  命廷杖一百系刑部狱
　　○总理河道都御史翁大立言治河之役宜以调拨夫役收发椿草属部臣计处钱粮追徵工食属兵备令画地责成则河上可计日而就于是工部覆议以仪真至杨州淤浅高邮一带湖堤剥蚀属淮杨兵备会同南河郎中仪真主事理以通济闸内外清江浦上下淤浅属淮扬徐州二兵备会同南河郎中清江厂主事经理以庐凤二府协济椿草钱粮役夫工食及宝应湖堤泗州等处堤岸属颖州兵备会同南河郎中经理以大淮两岸沙嘴清河县东西湖堤鱼沟河以下属徐州兵备会同南河郎中经理以邳州沂武二河与乾河口淤塞房村及境山黑龙潭堤属徐州兵备会同南河郎中管洪主事经理以沛县三铺四铺大堤豊县缕水堤接华山塞飞云桥故道及薛河下流属徐州兵备会同夏镇主事经理以临清菓市口尖冢集白庙儿等处堤岸属临清兵备会同北河郎中甎厂员外郎经理以内黄南乐二县正河淤塞及小滩上下胶浅黄芦河乙字河属大名兵备会同北河郎中经理以吴桥县冲决朱官屯交河县冲决徐家马头等处青县冲决盘古口等处与沧景二州南皮静海二  及天津卫堤属天津兵备会同北河郎中经理以蒙村蔡村耍儿渡等处堤岸河西务上下淤浅属坝州兵备会同通州郎中经理  上皆从之
　　○诏旌节妇十一人河南孟津县生  李济众妻孙氏直隶昌黎县民齐道妻王氏湖广孝感县民刘廷相妻方氏山西夏县民李汶未婚妻赵四女长治县民李晓妻焦氏山东定陶县生员孔彦弼妻乔氏一门双节者狭西高陵县民萧宪妻王氏宪子生员萧韶妻高氏一门三节者阶州文县监生李含章妻张氏生员李含美妻陈氏含章子生员李垣妻高氏烈妇六人河南陈留县民郑瑁未婚妻张二姐固始县民张维舜未婚妻周氏山西崞县民陈光先妻张氏角□羊州民李孟冬妻宋氏直隶颖上县民王敷纪妻汪氏沛县民陈恕妻姜氏
　　○丙寅南卫王府管理府事镇国将军誉枞请给印信礼部以南渭王无后府事不当复留弟如隰川王例以关防给之报可
　　○丁卯以大祫遣驸马都尉许从诚固安伯陈景行告  太庙  祧庙
　　○戊辰行大祫礼于  太庙  遣太常寺官祭大岁月将及五祀之神
　　○以灾伤诏免淮安府徐州高邮州宝应县岁徵追捕民壮军饷银三万四千四百余两从掺江都御史吴时来奏也
　　○总督狭西三边都御史王崇古劾奏延绥总兵董一奎贪残不法状请逮至京究问有  旨勿逮下御史严究以闻
　　○以明日正旦节遣泰宁侯陈良弼兴安伯徐梦旸宁晋伯刘斌武平伯陈大策祭  长陵  献陵  景陵  裕陵  茂陵  泰陵  康陵  永陵  景皇帝陵寝  指挥佥事张澍祭  孝懿皇后中官祭  恭让章皇后及废后吴氏署都督佥事周于德祭  哀冲  庄敬二太子各陵园
　　○是岁天下户口一千万八千八百五口六千二百五十三万七千四百一十九田赋田四百六十七万七千七百五十顷一十一亩有奇米二千二百一十九万七千二百一十九石六斗有奇麦四百六十二万六百二十六石有奇丝七万三千八百八十六斤有奇绵三十八万三千八百七十四斤有奇绢一十三万三百九十八疋有奇绵花绒二十四万六千六百二十八斤有奇布六十二万五千六百九十疋有奇折色钞九百五十九万六千二贯有奇襍课钞五千八万六千七百七十三贯有奇折米六万一千三百四十四石有奇银二万九千三百九十五两五钱有奇盐课盐二百三十二万七千二百九引盐钞折银六万八千四百四十一两三钱盐课银一百二十六万八千四百三十五两九钱茶课五千八万三千六百一十七斤有奇屯田子粒三百七十二万八千七百三十九石有奇屯收地银四万八千二百四十三两三钱有奇年例金二千两水银二百二十九斤朱砂四十六斤八两漕运四百万石内灾伤改折二十二万四千五百一十四石七斗一升运米三百七十七万五千四百八十五石二斗九升各处运纳米二千三十六万六千四十二石有奇
　　大明穆宗庄皇帝实录卷之四十
明穆宗庄皇帝实录卷之四十一
　　隆庆四年正月己巳朔日食免朝贺
　　○调大同总兵官赵岢于宣府以宣府总兵马芳代之调大同巡抚都御史李秋于辽东以辽东巡抚方逢时代之
　　○命总督京营戎政镇远侯顾寰挂印充总兵官提督漕运镇守淮安
　　○庚午  上始御皇极殿受朝百官具朝服行八拜礼不宣表
　　○辛未  宣宗章皇帝忌辰奉先殿行祭礼遣平江伯陈王谟祭  景陵
　　○以正旦日食  上避殿减膳修省三日
　　○甲戌遣太常寺官祭太岁月将之神
　　○乙亥升鸿胪寺卿李用敬为通政使司右通政提督誊黄大理寺左寺丞王好问为本寺右少卿
　　○命恭顺侯吴继爵总督京营戎政
　　○命镇守宁夏总兵署都督同知雷龙挂印充总兵官镇守延绥等处地方
　　○  上谕兵部曰畿辅近边地方武备废弛已久近来言者皆详于外而略于内岂万全计尔等宜悉心详议所以捍外卫内者具奏施行于是尚书霍冀等条为十事上之一更置守令谓近边府州县掌印官民兵钱粮城堡器械悉属综理所系甚重宜行总督抚按官公同甄别某应久任某应改调遇有员缺吏部仍慎选甲科老练之人充之如科贡吏员出身有异才堪任者一体超用一修缮城堡谓保障边方城堡为急往年猾虏止于攻毁堡寨近则攻陷州县城矣今沿边地方自永顺二府之外州县城垣与军民屯堡全未经略即如近京芦沟桥河西务皆称大镇虏必垂涎之地宜速行各该守臣增筑墙垣多开濠堑工费取之抚按赃罚及户部开纳事例银一申明保甲谓郊畿近地军民杂处往往盗起肘腋而不知虏至门庭而莫避宜申明保甲之法有急共救有罪同罚其他点闸科派之扰一切禁之一团练民兵谓各州县设有民壮专备缓急之用而有司独用以供迎送之役全不教练故民兵虽设武备日弛宜如近议严行所在抚臣加意教阅其有额外壮丁堪练者多方募集编成什伍择其有信义服人者立为队长队副以统领之平时则量减徭役防秋则量给行粮如有捍虏功一体升赏一修筑墩台谓墩台为烽火耳目之寄而近边州县多圯废不修猝遇虏警不便传报宜酌量冲缓以时修筑多拨军夫守之一制造火器谓中国之长技全在火器如连珠炮涌珠炮神枪快枪等项宜一一多备仍选军民精锐有胆力者充为火器手不时教习以济缓急一栽植树株谓畿辅内地平衍空阔虏骑得以长驱宜于各城堡外多栽树木不惟利民且因可以捍虏一预计防守谓城堡既修又湏法令素明乃能有济宜令各府州县掌  照各城堡□口数  就次以为信地挨户出丁守之虽势豪之家不得狥情优免遇虏报戒严即挑选壮丁如期策应一严谨收歛谓虏若大举则当下清野之令使各处保甲马上执旗召集乡民悉迁入城堡如有怠玩者罪之一责成兵备谓畿辅地方一应兵马钱粮之事全赖兵备分理必功罪相同而后能戮力共济即如近年宣大地方战守之功无不归之兵备而顷者大同失事罪止坐总督镇巡甚非法纪今后宜以为戒使人人知责任所在不容他诿庶于边务有禆＜锍-釒＞入  上以为然令各该抚按督率兵备等官著实举行更置有司务依期作速具奏
　　○丙子南京提督操江都御史吴时来言新江口营水操官军内有建阳新安镇江三卫请各分为两班一班京操一班防讯而量减操军行粮归之南京户部报可
　　○以春防届期命蓟辽宣大山狭诸镇臣加谨边备
　　○诏蠲嘉靖三十五年至四十四年各处积欠马价银有差
　　○丁丑罕东左卫都督阿束把力等入贡宴赏如例
　　○诏复故太子太保兵部尚书兼都察院左副都御史闲住许论原职从其子右府都事倓乞请也
　　○升河南汝宁府知府史桂芳为两浙都转运盐使司运使
</div>
    <div class="pagination">
<a href="明实录穆宗实录_page33.html">上一页</a><span>...</span><a href="明实录穆宗实录_page29.html">29</a><a href="明实录穆宗实录_page30.html">30</a><a href="明实录穆宗实录_page31.html">31</a><a href="明实录穆宗实录_page32.html">32</a><a href="明实录穆宗实录_page33.html">33</a><span class="current-page">34</span><a href="明实录穆宗实录_page35.html">35</a><a href="明实录穆宗实录_page36.html">36</a><a href="明实录穆宗实录_page37.html">37</a><a href="明实录穆宗实录_page38.html">38</a><a href="明实录穆宗实录_page39.html">39</a><span>...</span><a href="明实录穆宗实录_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
