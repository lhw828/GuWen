<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1228 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1228 页/共 1860 页</h1>
    <div class="content">○湖北巡抚陈辉祖疏报、乾隆三十六年、黄州卫、开垦额内下则屯田七亩有奇。　　

○戊辰。上诣皇太后宫问安　　

○幸瀛台　　

○兵部议准、广东巡抚德保奏称、驿站驰递兵部公文。逾限者分别议处。至各督抚咨移公文。每多稽延。嗣后应照兵部例。将限行里数、封发时日、填注火票。如有迟误。查取职名送部议处。从之　　

○旌表守正捐躯之直隶磁州民朱耀先女朱氏。　　

○己巳。谕、据文绶奏、查审阿尔泰婪索属员各款案内。升任龙安府知府马权、升任成都县知县曹焜、均有馈送礼物之事。原任夔州府知府李复发、现任宁远府知府盛英、成都府同知韩莱曾、灌县知县叶书绅、升任越嶲通判李东来、俱有代办松石金子黑狐等物。短发价值。应行质讯之处。请将马权革职解川。并将曹焜革任、各员解任、一并质审等语。马权前已降旨革职。令陕省押解来京审讯。至此案、现交富勒浑前往审办。曹焜即著革任。其盛英、韩莱曾、俱著解任。与现在告病留川不准回籍之李复发、一并交与富勒浑、严审具奏。李东来、现升浙江安吉州知州。亦著解任。令熊学鹏委员押解赴川。听候质审。叶书绅、现在押运楠木来京。著提督衙门、即行查唤。交原审大臣审讯具奏　　

○又谕曰、同文承办引地。亏本误帑。前经内务府、将其房地查出。入官变抵。并请将同文革职具奏。朕因充当引商。系伊世业。是以加恩免其革职。今据内务府奏称、又经同文报出迁安等处、尚有祭田五十余顷。房屋三百六十间。并据夥商李致山呈首、同文尚有隐匿遵化州等处房地甚多等语。同文既亏负帑本。自应将家产据实报抵。况经前此加恩免其褫革。尤宜倍加感激。今核其所报迁安等处地亩房屋。并非出自本心。不过闻被首告。始行藉此涂饰。且祭田何至有五十余顷之多。其为先事影射。更无疑义。情殊可恶。同文著革职。解交周元理、金简、西宁、一并审拟具奏　　

○谕军机大臣等、昨阿桂奏报、攻克僧格宗。直压美诺。不过数十里。小金川已失南路之险。其西路明郭宗之贼。必当胆寒势解。但前据贼番雅噶尔供称、逆酋在布朗郭宗、底木达等处。恐其豫为三窟之计。且路通金川。即可由彼窜逃。则底木达一带。防守必坚。董天弼所带兵力。未免稍单。必须添兵夹击。温福、阿桂、两路官兵会合之后。如已擒获逆酋。则底木达等处、不攻自溃。若逆酋、与其父泽旺、同匿底木达。温福等、即由美诺通底木达正路进剿。并著丰昇额带兵五千。速赴董天弼一路。合力夹攻。俾逆酋难于兼顾。并可绝其外轶之路。但须寻觅间道。迅速前往。不可仍由巴朗拉、维州一带。曲折迂回。致有延缓。丰昇额临时与温福、阿桂、熟筹竭力为之。至处置降人一事。已屡次传谕两路。仿照阿桂前奏而行。并令随时留心访察。昨阿桂奏、僧格宗之捷。其随营出力之雅玛等、有打仗伤亡者。可知伊等归顺。自出诚心。大兵乘胜冞入。降附日多。急须设法安插。其随营者、自应与土兵一例。其不随营者、亦无须取给内地粮运。以资养赡。温福、阿桂等、即当审酌与金川隔远之处、及非官兵紧要后路。令其各安耕种。如力不能自给者。不妨听其下坝佣工。自觅口食。至其所居之地。祇可择头人中良善者、暂为管束。而投诚之大头人、及小头人桀骜者。必不可使与新降番众同居。致滋事端。惟当令其随营效用。并谕以如能出力奋勉。将来均可承受大皇帝恩典。俾益坚其去逆效顺之心。于安抚驾驭事务、方为合宜。将此并谕董天弼知之　　

○兵部议奏、土司、土职、遇有打仗阵亡伤亡者。向无议恤之条。奉旨定议。请照绿营例、减半恤赏。三品、银二百五十两。四品、二百两。五品、一百五十两。六品、一百两。七八品、及空衔顶带、俱五十两。至绿营员弁。例有荫赠。土司之子。俱承袭土职。未便另加恤荫。应照土司军功例、加衔一等。令伊子承袭一次。仍以本身应得土职、照旧管事。俟再承袭时。将加衔注销。其祭葬银两。亦应照绿营官员例、减半给与。至土司出征、及立有军功、病故者。应亦照绿营例、减半恤赏。三四品、银二十五两。五六品、二十两。七八品、十五两。其打仗奋勉。屡著劳绩后病故。经该将军等、保有等第报部者。请照该土司应得议叙之加衔、加级、纪录、分别令伊子承袭土职时、随带一次。从之　　

○旌表守正捐躯之安徽太和县民王国贺妻王氏。湖北应山县民殷廷栋妻汪氏　　

○庚午。谕曰、于敏中之妾张氏。于例原不应封。但于敏中现无正室。张氏本系伊家得力之人。且其所生次女。已适衍圣公孔昭焕长子孔宪培。系应承袭公爵之人。将来伊女亦可并受荣封。张氏著加恩赏给三品淑人　　

○参赞大臣署四川提督阿桂奏、千总刘世勋等、督兵攻取卓克寨。明亮等、分兵三路。进攻古噜。贼番分为两路。下山冲突。官兵先将中路贼番击败。逃回死守。其右山梁之贼。欲围官兵所占石卡。都司许世亨、督兵奋力迎击。短接七八次。又派陕兵二百余名。前往夹击。贼始溃逃。遂将古噜地方攻克。又章京拉布东阿、守备李植善、收服鸠寨、玛尔里寨、番民八十余户。日古噜寨、番民四十余户。明亮收服僧木则等寨、番民百四十余口。其布隆喀咱、他克撒、玛尔里、木巴里、各碉寨。亦均陆续来投。查自策尔丹色木、至僧格宗。其中如噶察等处。山崖峻削。偏桥皆为贼番焚毁。现修理以利馈运。其由达乌、至僧格宗。据侍郎刘秉恬察看。应设粮台二处。亦经派员拨夫安设。现在西山梁一带。惟纳围、纳扎木、二处。尚有遗孽。其地在僧格宗西北。若俟尽数扫除。恐延时日。自应先捣腹心。迅攻美诺。惟是西面山梁攻得各处。均须留兵分驻。现派副都统书景阿、驻翁古尔垄。总兵英泰、驻僧格宗。其纳木觉尔宗沟口。系通纳围、纳扎木、大路。令总兵伊常阿驻劄。僧木则一带、尤为紧要。派章京备弁等、分防各隘口。并令副都统永平、统领驻守。各处分布之余。所存汉土官兵、共七千名。臣亲督前进。谕军机大臣等、阿桂督率官兵。不日攻取贼巢。克建大勋。自有酬庸之典。此时且不必交部议叙。惟此次打仗官兵。有出色效力者。著即查明咨部分别议叙。都司许世亨、千总刘世勋、奋勉出众。均著赏给巴图鲁号。许世亨、遇有参将缺出。即行奏补。其另摺所奏、雍忠尔结、色尔奔、并著赏给巴图鲁号。仍加守备职衔。赏戴花翎。以示优奖。现在南路已破僧格宗。乘势直抵美诺。查阅番人供词、有僧格桑到布朗郭宗、今又回美诺之语。逆酋当此军威逼近。岂肯安坐受缚。盖由平日禁锢其父。甚且悖叛跳梁。罪恶贯盈。天夺其魄。致令株守美诺。官兵得捣穴擒渠。第该番所供、有美诺若破。即退守帛噶尔角克。再退守底木达。我兵尤当设法遮防。侦其所向。蹑迹穷追。务擒僧格桑。以完小金川之局。方可接办金川。若徒得美诺空寨。则小金川一役。亦未可云告蒇也。再如除夕元旦等佳节。人情于此时、必稍疎懈。恐贼番窥揣及此。潜伺官军。劫营滋事。不可不慎重周防。令狡计无从施展。我兵于此等日。尤当乘其不备。相机剿戮。自更易于奏功。著传谕两路大营、加意办理　　

○辛未。谕、陕甘余丁。于炎暑随同征兵赴川。未经携带皮衣。较之他处余丁、情形不同。时值冬令。御寒在所必需。自应准其给与。其应扣皮衣价银。著加恩于各兵凯旋后、再行扣还　　

○又谕曰、温福等奏、委署章京瑚尔东阿、巴克清阿、于攻取路顶宗时。奋勉出众。著授为本营副章京。遇缺坐补。　　

○定边右副将军大学士温福、参赞大臣尚书公丰昇额奏、公雅山之前。有木尔古鲁、嘉巴、日果尔乌谷三山。下有大沟一道。踰沟前进。亦可直抵美诺。臣等于十一月二十八日子刻。分路进兵。至天明时。哈国兴、海兰察、额森特等兵。至木尔古鲁山脚。夺取沟内贼寨、及各卡座。并将嘉巴占据。派兵驻守。谕军机大臣等、温福等奏、分派员弁。攻取木尔古鲁山脚。著暂交军机大臣记档。俟攻得明郭宗时。一并议叙。其阵亡得伤人等。即著温福查明咨部。分别恤赏　　

○又奏、臣筹画攻打明郭宗。若由南山进攻。隔山沟三道。骤难越过。其北山无可通之路。若一面从达克苏山梁压下渡河。于南岸正路。分兵数队。使贼不能相救。方可攻取。当令海兰察、牛天畀等、领兵二千。自北山压下。搭桥渡河。直由南山之布喇克、占得固、循梁压取明郭宗。臣温福、同海禄等、前往接应。又令额森特等、领兵一千。自北山下渡河。由纳拉觉仰攻。又令总兵马彪等、带兵一千。前往南山。自格实迪压下。臣丰昇额、同普尔普等、前往接应。并令哈国兴等、领兵一千渡河。自南山中间鄂尔济仰攻。将贼众截断。并力攻取。各路俱于十五日进兵。海兰察等、潜至河岸。赶搭桥座渡河。即登南山。攻取布喇克、扎喀尔二寨。杀贼甚多。牛天畀等、自达克苏山梁压下。占据明郭宗桥。直取得木达。夺获碉寨三。石卡七。有贼二百余、出沟抵御。官兵击退。其杀伤、及落水淹毙者更众。臣温福带兵前往会合。自明郭宗东边压下攻打。其额森特等所领兵。夜半渡河。至南山纳拉觉地方。向上仰攻。克取贼碉十二。卡十五。臣丰昇额前往合攻。并分兵往剿格实迪。时马彪等所领兵。已从格实迪上面压下。两路奋攻。贼俱弃碉逃窜。至哈国兴、亦自南山鄂尔济直上。夺获贼寨四。卡五。查明郭宗碉房坚大。拒守贼人甚多。必先用大炮力轰。一有摧陷。方能攻取。谕军机大臣等、温福等奏、附近明郭宗贼番碉卡。俱行攻克。现在进取等语。温福等此次分路派兵。使贼不能防备救援。克碉杀贼。直抵明郭宗。用炮摧攻。所办皆合机宜。至伊等擒获番人所称、僧格桑在布朗郭宗念经。同老土司商议之语。看来贼势穷促窘迫。必由彼逃往金川。大兵一抵美诺。若即获僧格桑。固为美事。即或僧格桑遁去。而小金川已被大兵占据。从此直捣金川。不惟僧格桑在所必俘。即索诺木亦将焉往。著传谕温福、丰昇额等、惟有速荡小金川巢穴。占据地方。加意相机办理。此时当已克明郭宗。往攻美诺。得有捷音。即行速奏　　

○又谕曰、温福等奏、乾清门二等侍卫巴雅尔、章京富尔赛、都司曹顺、土司职衔什朋、随营打仗。奋勉出众。均著赏给巴图鲁名号　　

○又谕、近日官军屡有克捷。已距贼巢不远。阿桂攻克僧格宗之后。业与温福寄信。其间自必有路可通。温福等如审度明郭宗贼众、抵死拒守。狡难攻拔。或可一面攻击。一面另为躧探路径。直捣美诺。则明郭宗可以不攻自溃。此际难以遥定。著传谕温福等、熟筹妥办　　

○壬申。上诣皇太后宫问安　　

○谕军机大臣等、据伊勒图奏称、哈萨克阿布勒比斯之子卓勒齐、台吉萨尼雅斯之子哈咱木、博罗特汗来使阿克太里克、欲瞻仰朕颜。已至塔尔巴哈台地方。伊计算于上元时节赶到。派令骁骑校福德、照料趱行。送至伊犁等语。此次前来之卓勒齐、系阿布勒比斯之子。哈咱木、阿克太里克、又系初次前来之人。沿途自应妥协料理。令其瞻仰天朝威仪。著通谕经过之乌噜木齐、辟展、哈密、巴里坤、陕西、甘肃、山西、直隶、各大臣等。一体妥协办理　　

○又谕曰、阿桂解到小金川投禀番人萨斯嘉、交军机大臣讯取供词。据称、美诺至僧格宗、不及半日路程。中隔一河。冬天水浅。亦可过去等语。南路官兵。既攻得僧格宗。距美诺不远。此河在所必经。其水浅处。是否可涉。阿桂等自必遣人躧探。但萨斯嘉现有此供。著即寄知军营。以便相度进取。又所供、美诺可通金川之路数条。僧格宗一路。可由纳围、纳扎木、过去等语。阿桂亦当稔知。并著将萨斯嘉原供、钞寄温福等知之。　　

○举行本年军政。察哈尔、年老有疾官一员。处分如例　　

○癸酉。谕、现在据阿桂奏报、官兵已攻克僧格宗。可以直捣美诺。而温福一路。亦直抵明郭宗。逼近贼巢。路仅十余里。西南两路。音信已通。自此合兵会剿。小金川之局。岁内即可告蒇。至金川索诺木、助恶主谋。罪更浮于僧格桑。即应移师并剿。歼此渠魁。庶杜边夷后患。理势继难中止。屡降谕旨甚明。此时兵力糗粮。一切储备。师行声势更大。应分三路进发。用壮军威。而西路所带副将军一印。尚于军营体制未符。温福、著即授为定边将军。阿桂、丰昇额、俱著授为副将军。各行统辖弁兵。分路进剿。其温福一路。著舒常为参赞大臣。阿桂一路。著海兰察为参赞大臣。哈国兴、虽系绿营汉员。但现系提督。于军营领兵征剿之事。曾经练习。且原在乾清门侍卫上行走。与满洲大臣无异。所有丰昇额一路。即著哈国兴为参赞大臣。一俟平定小金川之后。即相机分道进剿金川。以期迅奏肤功。蛮氛永靖。其将军、及副将军印信。著派侍郎副都统福康安、驰驿赍送前往。即留军营为领队大臣　　

○又谕曰、舒常奏、前次进攻日旁碉卡。守备马雄、奋勇扑碉。受伤身故等语。马雄奋力攻碉。以致伤重捐躯。甚属可悯。著加恩交部即照阵亡例议恤　　

○副都统舒常奏、绰斯甲布土司工噶诺尔布禀称、金川索诺木、遣其头人来云、自知有罪。愿将甲尔垄坝退出等语。金川如果能退出甲尔垄坝。于进剿大省兵力。但由工噶诺尔布转请。焉知非试探大兵、是否实有剿灭金川之意。臣驾驭绰斯甲布。谕知投降一事。断不能允。必为各土司斩除日后祸根。以坚其助剿之志。再据觉木交粮员禀称、二十三日夜。有贼番数百人。抢掠粮石。官兵放枪抵御。贼番不敢向前。适值途有驮粮乌拉。为贼抢去牛只。经官兵夺回。并放枪伤贼数名。谕军机大臣等、案诺木党逆助兵。一载有余。现在尚敢劫掠在途粮石牛只。情甚可恶。现在各处官军。均已调齐。所拨军饷。已一千四百余万。当此帑藏充盈。即再费一二千万。为一劳永逸之计。朕总无所靳惜。盖此事实有不容中止之势。虽其地多山负险。均可计取力胜。非若缅甸之天时水土。难以人力强为。若持志稍有未坚。遽图歇手。贼首狡恶难移。必致复烦军旅。非但不成事体。而目前之费。与现得之功。皆为虚掷。亦属非计。温福等、必能深体朕意。不应复俟丁宁谆谕也。再索诺木、现请退还甲尔垄坝。据绰斯甲布土司之意。欲将计就计。诓其退出。即发兵看守。其说不妨姑为允从。但恐绰斯甲布、尚未知官兵进剿金川。不灭不止。或以余孽未净。此后仍逐其毒为虑。索诺木或又造为唇亡齿寒之说。以金川若被官兵攻破。必将翦及各土司。冀相煽惑。舒常应以大皇帝征剿两金川。原因其侵扰邻封。逞凶蚕食。欲为尔等翦除后害。长享太平之福。反复开导。令该土司诚心信服。庶不受逆酋簧鼓。益可坚其效用之心。今工噶诺尔布、尚属恭顺。因赏给名号缎疋。以示奖励。并发谕旨一道。兼用清字、蒙古字、西番字、三体书写。俾知中朝治普同文。倍深感畏。至将来攻取金川。若应从绰斯甲布一路进兵。则必须阿桂前往。于随机制胜之道。自更周妥。顷已有旨、于各路将军、副将军、及参赞大臣、均为派定。其领队大臣、领队侍卫、亦为分派。另降谕旨。或将来止须两路。则丰昇额、哈国兴等、仍随温福军营。以备临时分兵之用。所有定边将军印、及定边右副将军清字印、已派福康安赍往。温福于接受将军印后。即将现用之右副将军清篆印、移交阿桂。其发去之右副将军清字印、交丰昇额收领。若不分三路。丰昇额之印、无庸行用。福康安已授为领队大臣。其带往之章京兵丁。并交温福等酌量派拨　　

○又谕曰、绰斯甲布土司工噶诺尔布、此次进兵以来。诚心奋勉。毫无瞻顾。甚可嘉尚。著加恩赏给缎六疋。仍给尊追归丹名号。以示奖励。天朝用兵讨贼。捣穴擒酋。理无中止。今僧格桑、索诺木、扰害各土司。其罪甚重。若一日不灭。各土司一日不安。此番剿贼。正使各土司永远安生。著将此意晓谕工噶诺尔布、俾知感戴。竭力一心。以期扫殄。永受天朝有加无已之恩　　

○又谕曰、温福一路。派福兴、常保住、巴朗、额森特、阿尔苏纳、为领队大臣。德尔森保、赓音素、普尔普、巴雅尔、为领队侍卫。阿桂一路。派兴兆、奎林、齐哩克齐、明亮、华山、书景阿、音吉图、为领队大臣。三宝、蒙固勒、和隆武、乌尔图纳逊、为领队侍卫。丰昇额一路。派董天弼、福康安、百灵阿、永平、伊常阿、德赫布、为领队大臣。彰霭、阿尔都、明仁、为领队侍卫。其余提、镇、侍卫、章京等、著温福等公议分领。若止分两路进兵。其丰昇额队内人员。著归温福一路行走　　

○以翰林院侍读董诰、充日讲起居注官。翰林院侍读学士钱大昕、右中允曹仁虎、署日讲起居注官　　

○举行本年军政。京营、年老官三员。有疾官一员。才力不及官二员。直隶、年老官二员。有疾官三员。才力不及官三员。江南、年老官一员。才力不及官五员。江南河营、年老官二员。浙江、年老官二员。有疾官一员。才力不及官三员。福建、罢软官二员。年老官二员。才力不及官一员。河南、年老官一员。才力不及官三员。山东、罢软官三员。年老官一员。河东河营、年老官一员。山西、年老官四员。才力不及官四员。广东、不谨官一员。罢软官一员。年老官四员。有疾官二员。才力不及官一员。广西、罢软官二员。年老官二员。浮躁官一员。分别处分如例　　

○甲戌。谕军机大臣等、本日周元理奏到、甄别俸满佐杂一摺。将留任勒休各员姓名。一一胪列摺内。并不另具清单。殊欠明晰。由该督未谙成式所致。此等循例汇奏之件。各省俱有奏到摺单。著军机大臣、择其式样简明者。钞录一稿。寄交周元理。嗣后照式妥办。将此传谕知之　　

○命编修童凤三、嵇承谦、俱在尚书房行走　　

○举行本年各省驻防军政。卓异官、吉林二员。西安二员。杭州一员。福州一员。热河二员。山海关一员。青州一员。河南一员。伊犁三员。锡伯一员。分别议叙如例　　

○乙亥。上御太和殿视朝。文武升转各官谢恩　　

○谕军机大臣等、据李质頴奏、金湾闸下、至泰坝天池。有运盐河一道。河底淤垫。重载难行。各商请借盐课挑浚。分作二年归款一摺。其事自属应办。已如所议行矣。惟阅奏到图内。有孔家涵口门、拟建石闸一座之说。其意以该河下游各处水大。易于淹没。因欲将石闸堵束。以资利便。不知闸座专为蓄水而设。若河身水浅时。下板潴流。不使乾涸。原可得其节蓄之力。即如山东一带运河、及两岸水柜。各湖闸座。皆以留不足之水。勿使轻注下游。并非防有余之水。令其宣洩来源也。今该盐政、欲建闸以御盛涨。尚未识行水关键。盖当奔湍直下。虽堰坝尚不能支。岂闸门数片之板、所可抵遏。并恐因中间受阻。势必溃溢横行。转致有损无益。不可不慎之于始。图内已用朱笔点识。高晋于河工事宜。最为练悉。著将原图、寄交高晋阅看。令其将应否建闸、及当如何另为筹办之处。详勘妥议。据实覆奏。到日候朕另降谕旨。并令李质頴知之。寻奏、孔家涵、系盐河之分流。下注艾陵湖。由高邮三垛、泰州蚌蜒等河。兴化官河。汇注串场河。出范公堤各闸归海。其上游出金湾闸。由人字河分流东注。来源虽多。去路甚广。遇水小时、洩注过多。盐河易于浅阻。该处向筑草坝。原为蓄水。不重宣洩。惟是每年水小时。盐船利在蓄水。而涵外民田。又藉此灌溉。舟楫赖以往来。草坝辄被偷挖。是以议建石闸。既省每年筑坝之繁。且以时启闭。于盐运民田。均有裨益。即遇水大时。上有芒稻闸。南有秦疃、白塔、百汊等闸。均可分洩归江。不致溃溢。得旨、如此详奏。自系应举之工。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百二十二


大清高宗法天隆运至诚先觉体元立极敷文奋武孝慈神圣纯皇帝实录卷之九百二十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。十二月。丙子。上诣皇太后宫问安　　

○谕、前据文绶参奏、邻水县训导李绾、揭报署邻水县知县杨金兰、及县丞蔡倬立、因协办夫粮。收支帮贴。短发夫价等事。经派员查审。其通融津贴。非尽交公。余款尽属子虚。并审出该训导、有干与军需射利之事。而其挟妓饮酒、索钱嘱托等款。已自认不讳。业经降旨、将李绾、杨金兰、祭倬立、分别革职解任。交与该督审拟具奏。今李绾用列款印文、揭告杨金兰等。差人赴步军统领衙门投控。虽系一面之词。难于尽信。但事关军需该员等如果有科派短发情事。不可不彻底根究。尽法惩治。著交富勒浑、提齐案内有名犯证。逐一秉公严审。务得实情。定拟具奏。其投文之熊国柱、即著交部解往　　

○又谕、据温福等奏、十二月初五日。分兵四路。乘贼不备。攻取明郭宗。普尔普等、带兵奋勇先登。克其碉卡。杀死贼番甚众。惟西南贼寨。有念经楼一座。内有红衣贼目。抵死守拒。我兵复攻围断贼去路。并堆聚木柴火药。焚烧贼楼。将贼目、及守碉贼番、俱行焚死。此次共杀贼三四百人。擒获活口二十七名。夺取牛羊马骡粮食军械火药无算。现在整兵直捣美诺贼巢等语。温福等、屡经攻得木尔古鲁、及公雅等处山梁。前经降旨、俟攻取明郭宗后。再行议叙。今温福等督兵进剿。调度有方。将贼人紧要门户。既行克获。且歼贼甚多。贼皆胆落。从此乘胜直捣美诺。自可迅奏肤功。温福、丰昇额俱著交部从优议叙。其余在事将领、满汉土练官兵、亦俱奋勇出力。并著温福等查明咨部。从优议叙。其间有阵亡受伤之兵练。亦著咨部赏恤。再瓦寺土司都司职衔噶实布随官兵一体奋勉效瘁行间。今闻其临阵捐躯。情殊可悯。昨曾谕部、议定土司加恩之例所有噶实布应得恤典。即著照新例行　　

○又谕曰、普尔普、巴雅尔、领兵先登。克取明郭宗南寨大碉。乌什哈达、额尔特、向下攻击。均属奋勉出众。普尔普、乌什哈达、著加恩赏给副都统职衔。巴雅尔、著授为头等侍卫。额尔特、著授为二等侍卫　　

○谕军机大臣等、温福等奏、攻得明郭宗。整师直取美诺。览奏甚为忻慰。前据阿桂奏报、攻克僧格宗。亦统兵进剿美诺。两路官兵。乘胜冞入。僧格桑若即成擒。则布朗郭宗、底木达等处。止一老病之泽旺。不难传檄而定。惟汗牛一带。为通我兵后路。阿桂自必密访要隘。派兵守御。不使贼众得以潜轶。但偏隅遗孽。亦不容听其久匿滋事。谅其地不过一二番目固守。不值复烦兵力。而当此贼众胆落之时。即为设法招降。自无不畏威憬附。阿桂其详酌妥为之。至平定小金川后。官兵分路进剿金川。则美诺一处。尤关紧要。且系接应馈粮总要之地。抚辑新附番众。亦有应办事宜。必须大员弹压经理。著刘秉恬驻劄美诺。督理粮运。及处置降番诸务。其协同留驻之武职大员。并著李煦带兵防守。联络声势。再哈国兴之子哈文虎、兵部带领引见。已加恩用为守备。发往四川。可谕哈国兴、令其益加感奋。又温福等另摺所奏、军营晴霁和暖。士气倍扬。天时人事。信而有徵。朕览之益加寅敬。不敢稍存自满之心。温福等、愈当戒满持盈。共深凛畏。速建大勋。以副恩眷　　

○又谕、昨高晋覆奏、保举堪胜水师总兵人员摺内。有游击孟兆熊一员。据称、现在送部。尚未回任。并将应否再行送部之处奏闻请旨孟兆熊、前于该部带领引见时。业准其豫保注册。今高晋复保其谙练水师。该员甫经引见人材局面。鉴阅未久。已交军机处记名候简。自可毋庸再行送部。将此遇奏事之便、传谕知之　　

○以三等伯鄂津兄鄂岳、二等男西蒙额子玛兴阿、各袭爵　　

○丁丑。谕曰原任刑部侍郎钱维城、学问素裕。材具亦优。侍直内廷。勤劳夙著。今春以父忧回籍。因宿疾未痊遽闻溘逝。深为轸惜。著施恩加赠尚书。应得恤典。仍著该部察例具奏　　

○又谕曰、刑部核拟已革运使吴云从、捏报虚数盐觔照虚出通关律以监守自盗论、问拟斩候一摺吴云从于河东运使任内因令属员具禀盐政劣款。冀图报复审明将吴云从发往军台效力赎罪。嗣又查出吴云从迎合盐政多报额余。即照捏报虚数、著伊名下赔补定案乃吴云从于应赔未完之项、不为完缴。先自赎免坐台。其罪实在于此。今既将伊赎罪银两、扣抵未完之项。不准赎免。则其军台本罪仍在。且应完银两。原系著赔不必复照虚出通关律问拟吴云从、仍发往军台效力。　　

○又谕、据阿桂奏报、十二月初三四等日。派兵攻克池木。初五日、抵美诺。明亮、德赫布等、分路扑剿。将美都喇嘛寺贼人、歼戮甚多。遂进逼贼寨。官兵三面合击。于初六日寅时。将美诺碉寨全行攻取。并拏获喇嘛、及男妇等、三十四名。是日辰刻。温福、丰昇额、亦即会合。现在迅速督兵。筹办追擒逆酋等语。览奏深为嘉悦。阿桂统率官兵。由达乌踰险进攻。迩日连奏克捷。一月之间。即直捣美诺。虽僧格桑暂行鼠窜。不过在布朗郭宗等处。势如釜底游魂。不日即可就获。而贼巢已破。我武维扬。阿桂调度有方。懋著劳绩。著交部从优议叙。所有在事出力将弁兵练等。并著阿桂查明咨部。一并从优议叙　　

○又谕、据阿桂奏、前经带往办事之主事王昶、由云南军营效力。复带赴四川军营。一切奏摺文移。皆其承办。颇为出力。又骁骑校良柱、亦先经随往云南。复带赴四川军营办事。俱能实心奋勉。不辞劳瘁各等语。王昶、著加恩以吏部员外郎用。良柱、以六部主事用。俱遇缺即补　　

○又谕曰、土守备阿忠保、于此次攻取美都喇嘛寺。手刃贼众十余。身受石伤数处。著加恩赏戴孔雀翎。并给与巴图鲁名号　　
</div>
    <div class="pagination">
<a href="清实录乾隆朝实录_page1227.html">上一页</a><span>...</span><a href="清实录乾隆朝实录_page1223.html">1223</a><a href="清实录乾隆朝实录_page1224.html">1224</a><a href="清实录乾隆朝实录_page1225.html">1225</a><a href="清实录乾隆朝实录_page1226.html">1226</a><a href="清实录乾隆朝实录_page1227.html">1227</a><span class="current-page">1228</span><a href="清实录乾隆朝实录_page1229.html">1229</a><a href="清实录乾隆朝实录_page1230.html">1230</a><a href="清实录乾隆朝实录_page1231.html">1231</a><a href="清实录乾隆朝实录_page1232.html">1232</a><a href="清实录乾隆朝实录_page1233.html">1233</a><span>...</span><a href="清实录乾隆朝实录_page1229.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
