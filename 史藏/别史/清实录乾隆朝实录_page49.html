<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 49 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 49 页/共 1860 页</h1>
    <div class="content">
○户部议覆、湖北巡抚钟保疏言、沔阳州清丈田亩。较原额共增出一万一千五百五十一顷五十四亩有奇。请免增赋。按照上中下则。将通属额征摊派起科。又沔阳卫实丈田亩。亦照各则均摊起科。应如所请。从之。　　

○赈江苏溧水等十二州县被水灾民。　　

○以王无党实授贵州提督。　　

○以缘事削黜三等。公兆德之弟哈达哈、袭爵。　　

○旌表遇贼捐躯、一门三烈之甘肃陇西县生员罗在堂妻、马氏。女、罗氏。媳、李氏。　　

○广西巡抚金鉷疏报、雍正十三年分、郁林州开垦田共二十顷。　　

○丙寅。谕礼部、仰惟皇考世宗宪皇帝。德并高深。恩覃海宇。骏烈鸿功。垂裕万世。允宜配享郊坛。永崇禋祀。朕思来年三月之吉。梓宫奉安地宫。山陵事毕。升祔太庙之后。配享之礼。理宜敬谨举行。第其时夏至伊迩。冬至尚遥。若先奉配方泽。恐前后之未协。若俟冬至南郊。然后举行。又觉时日之久旷。敬稽我朝旧制。顺治十四年三月。世祖章皇帝、恭奉太宗配享圜丘。翼日、配享方泽。康熙六年十一月丁未。时届南郊。圣祖仁皇帝、恭奉世祖配享。越十日、配享方泽。两朝典制。均系特行。礼隆仪备。灿垂史册。且稽之经传。成周郊祀后稷以配天。宗祀文王于明堂以配上帝。即月令所谓季秋大享。帝也。召诰载三月丁巳。用牲于郊。释者谓非常祀而祭天。以告即位也。又宋仁宗皇祐二年。以大庆殿为明堂。合祭天地。三圣并侑。一如圜丘南郊之仪。则是古来因事郊祀之礼。不必定在二至之时、明矣。我朝旧制。尽孝尽诚。与古符合。来年世宗宪皇帝配天大礼。宜遵照举行。其应行典礼。尔部会同总理事务王大臣、内阁、九卿。敬谨详议具奏。寻议、乾隆二年三月初五日。世宗宪皇帝升祔太庙后。谨遵两朝旧制。于夏至前、敬选吉日。恭奉世宗宪皇帝配飨圜丘。夏至、配飨方泽。三年孟春上辛日。配飨大飨殿。从之。　　

○定朝鲜贸易之制。谕、朝鲜归顺我朝。恪守藩封之职。累世恭谨。向来八旗台站官兵。于每年二八月间。携带货物。前往中江、与朝鲜贸易。朕思旗人等、俱有看守巡查之责。原无暇贸易。且亦不谙贸易之事。远人到边。恐致稽迟守候。多有未便。嗣后著内地商民。与朝鲜国人贸易。即令中江税官。实力稽查。务须均平交易。毋得勒掯滋扰。以示朕加惠远人之至意。该部并将此传谕朝鲜国王知之。　　

○吏部等部议覆、调任山东巡抚岳浚疏言。沂州已改府治。所有旧设之兖州府沂郯海赣同知。应改为沂州府沂郯海赣同知。管辖七属水利。仍兼管禹王台、竹络、石坝、工程。并海赣捕务。其新设之盐捕通判。移驻兰山县向城地方。旧设之向城巡检。移驻兰山县青驼寺地方。并各添建衙署。应如所请。从之。　　

○户部奏、乾隆二年分、蒙古王以下、扎萨克头等侍卫台吉以上。正俸银两。应照例给与。其恩加一倍之俸。及寻常头等台吉等。应否赏给。伏候钦定。得旨、著加恩赏给。　　

○兵部议覆、江南总督赵宏恩疏言、江北庐、凤、颍、亳、六、泗、一带。地广兵微。不敷调拨。寿春、六安、等营。向归狼山总兵统辖。窎远难以控制。应将寿春营副将。改设总兵。标下分中左右三营。每营设游击一员。守备一员。千总二员。把总四员。兵六百名。其原设中军都司。改为中军游击。兼管中营及城守事务。添左右营游击各一员。均驻寿州。中营添守备一员。专防城池关厢。原有左军守备。改为左营守备。仍驻宿州。右军守备。改为右营守备。仍驻凤郡。原有千总三员。把总六员。再添千总三员。把总六员。分防各汛。以千把为专汛。游击为兼辖。寿春总兵为总辖。所设兵丁。除现有一千四百十五名。再添三百八十五名。以足一千八百名之数。其六安、庐州、两营。拨归寿春镇辖。六安营原防无为、巢县、二汛。应改归庐州营辖。至亳州营都司所辖之颍州一汛。向系把总分防。今颍州既改府治。把总难资弹压。应添设千总一员。令其同原防把总。驻劄颍州府。防守汛务。仍听亳州、营都司辖。添建衙署营房。均应如所请。从之。　　

○引见打牲处佐领员缺。得旨、锦格诺、著补授行牲处佐领。该将军博第、保送佐领之防御六格。人甚平常。不胜佐领之任。似此等人。如何保送来京。是以朕将拟陪之锦格诺补用。博第著严饬行。再各将军保送人员。如防御、骁骑校、等缺。无甚办理之事。所管之人亦少。将俸深年老之员保送尚可。若协领佐领等缺。事繁人众。倘放才不胜任之人。又焉能克称厥职乎。嗣后各省将军等。如协领佐领缺。必择能办事能管人之员保送。若似博第所送。才具平常、不能称职之人。朕必将该将军副都统等、以保举不实例治罪。将此晓谕各省将军等一体遵行。　　

○添设翰林院满讲官二员。从侍讲学士喀尔钦请也。　　

○召归化城副都统那兰保、来京。以原任成都副都统敦巴、为归化城副都统。　　

○议叙西北两路彻回之京城满洲、蒙古、汉军、察哈尔、奉天、宁古塔、黑龙江、右卫、呼伦贝尔、等处、未经打仗弁兵。及东三省存留官兵。或从前出征。或在军效力。分别劳绩。将列为一等者。官三百六十一员。兵一千二百一十五名。各依应升之缺补用。列为二等者。官二百四十八员。兵一万二千三百一名。开档兵一百四十八名。照从前议叙三等官兵之例、注册。其一等之开档兵三十九名。各加赏银五两。　　

○丁卯。定鹤峰州、长乐县、粮额。谕总理事务王大臣、湖北鹤峰州、长乐县、原系容美土司地方。每年徵秋粮银九十六两。自前年改土归流。经该督抚题明、俟设立州县后。确查成熟田亩。照内地科则输粮。今鹤峰州成熟田地。共六百五十四顷。应科条饷银四百七十九两。长乐县成熟田地一百八十三顷。应科条饷银一百六十七两。朕查雍正八年、湖南永顺等土司、改土归流之时。蒙我皇考念其地瘠民贫。将土民承种成熟地亩。应纳钱粮。即照原额秋粮二百八十两之数。分则升科。仍宽免一年在案。今容美事同一例。且闻彼地山田荦确。土瘠水寒。物产凉薄。若照内地科则徵粮。土民不无拮据。著将鹤峰、长乐、二州县现报成熟田地。亦照容美之例。即以原徵秋粮银九十六两之数。作为定额。于乾隆丁巳年为始。造册徵收。嗣后若有招徕劝垦荒地。再行奏报。酌量升科。至于裁改土司以后。未经查丈以前。雍正十二十三等年、及乾隆元年。共应徵秋粮银二百八十八两。悉著宽免。不必补徵。以示朕爱养土民之至意。　　

○户部议覆、大学士管浙江总督巡抚事嵇曾筠疏言、嘉兴府之用里街、柴场湾、台州府之关岭、青溪、温州府之双溪、处州府之青田、碧湖、太平、均溪、安仁、小梅、住溪、皂口、等处。皆地非市镇。稽察难周。所有落地税。请概予豁除。应如所请。从之。　　

○予故礼部左侍郎胡煦祭一次。宁古塔将军常德祭葬如例。　　

○赏给阵亡镶黄旗满洲三等侍卫乌尔察图、镶白旗满洲佐领乌林太、镶红旗蒙古理藩院员外郎阿里马、奉天正黄旗防御委署参领博尔屯、镶白旗佐领委署前锋翼长伊什、骁骑校委署参领灵官保、正蓝旗骁骑校委署参领黄成、镶蓝旗骁骑校委署防御常保、宁古塔镶黄旗骁骑校委署防御赵塔、正黄旗佐领委署参领苏尔都、骁骑校委署防御阿起、镶白旗佐领委署参领米三、正红旗防御委署前锋参领察尔都、镶红旗防御委署参领拜音布、正蓝旗协领委署营总那六、骁骑校委署防御查虎、镶蓝旗骁骑校委署参领禅布、骁骑校委署防御分德沈、宁夏镶白旗骁骑校委署参领七十三、黑龙江正黄旗佐领委署前锋参领拖勒、正白旗三等侍卫委署前锋参领双伯、正红旗骁骑校委署参领兴保、祭葬银两如例。　　

○旌表守正捐躯之福建龙溪县民杨永基妻李氏。　　

○戊辰。上诣皇太后宫问安。　　

○谕总理事务王大臣。明年二月二十二日。朕亲送孝敬宪皇后梓宫前往泰陵。前已颁发谕旨。今因礼部奏进仪注。钦奉皇太后懿旨。届期亦欲亲送。朕思奉移梓宫之日。距安奉地宫之期尚远。皇太后慈舆。可以迟数日启行。少节劳勚。再三奏恳。不蒙俞允。又降懿旨。孝敬宪皇后梓宫奉移大事。若不亲送。于礼未尽。于心不安。钦此。传谕总理事务王大臣、礼部、工部、内务府。将一切仪注。及途次行走事宜。一并详议具奏。寻议、梓宫奉移时。皇太后于旁奠酒三爵。启行后。由御路随行。至陵之日。先恭谒世宗宪皇帝几筵。俟梓宫奉安毕。诣殿内祭酒三爵。回行宫。允行。　　

○兵部议覆、河东河道总督白钟山疏言、东省黄运两河。向设千把总八员、河兵六百名。但无守备管辖约束。猝遇险工。恐致贻误。请添设河营守备一员。听山东管河道管辖。又请于豫省南岸。及东省黄河各工。豫贮防险银两。豫省司库支银一万两。分贮归德府、郑州、武陟、封邱、县库。东省司库、支银三千两。分贮曹单县库。以资购料抢护。应如所请。从之。　　

○又议准、福州将军阿尔赛疏言、驻防福州水师旗营。佐领、防御、骁骑校、等官。照乍浦水师营之例。分别赏给马匹。从之。　　

○旌表守正捐躯之福建安溪县民林天郎女、林氏。　　

○己巳。谕总理事务王大臣、朕前降旨。明年元旦。停止升殿受朝。皇太后前照常行礼。今奏闻皇太后。蒙降懿旨。明年元旦。尚在二十七月之内。皇帝既不受朝。其王大臣、等赴慈宁宫行礼之处。亦著停止。　　

○户部议覆、署湖广总督史贻直疏言、四川建始县。改隶湖北。例销淮南引盐。相距汉镇。水陆二千余里。淮商成本。及水商脚价。每盐一斤。需银六七分不等。而相离云阳县盐场。地近价廉。照旧行销川盐。商民两便。应如所请。从之。　　

○免陕西府谷、神木、二县雹灾、本年额赋有差。　　

○议叙军前效力、列为一等之侍读学士职掌理藩院员外郎五十九、户部主事佛保、大理寺寺正来成德、充中书职掌翰林院八品笔帖式高伟、理藩院员外郎黑色、僧保、笔帖式常明柱、骁骑校索鼐、各依本身之衔。遇缺升用。其列为二等之主事伊昌阿、笔帖式赛音察克等、及领催、供事人员。分别纪录升赏有差。　　

○庚午。谕总理事务王大臣、归化城驻防兵丁。于明春即当遣往。但正在办理城工。兵丁尚无住房。若俟一切完竣后。始行遣往驻防。未免较迟。著先将兵丁住房修理。俟遣往驻防后。再行修理城工。　　

○吏部议准、盛京兵部侍郎永福疏言、盛京笔帖式九十二缺。应每旗分定十一缺。照京城例、八缺作为繙译。三缺作为清字。其余四缺。亦作繙译。分给左右翼各二缺。挨次补用。从之。　　

○叙雍正十年平台湾北路逆番功。给阵亡把总张春、恤银一百两。荫子弟一人、以外委把总拔补。立功身功之副将祁进忠、游击李科、郑良达、金越、守备王世琳、蔡斌、陈鉽、江武、千总杨志才、章廷祺、洪贵、蓝宏沛、把总林正春、叶龙、宋显臣、郑仁、巡检钱得位、外委刘鉴、郭天一、杨茂、功加林志、并荫一子监生。入祀忠义祠。阵亡功加兵丁宋荣、刘魁才、照阵亡外委例、赏恤。又阵亡、伤亡、飘没、身故之兵丁杨雄等、一百三十六名。阵亡受伤义民、壮丁。通事。黄启熙等、共五十九名。受伤兵丁王顺等。一百五十二名。得功义名、壮丁。林尚隆等。五百五十四名。病故兵丁徐才等。二百四十一名。分别赏恤。其余在军文武官员。各以军功加级纪录升用有差。　　

○辛未。上诣皇太后宫问安。　　

○礼部议覆、广东巡抚杨永斌疏言、暹罗国王遣使朗三立哇提等、赍表入贡。其副贡一船。照例先遣回国。今该国王因副贡船逾期未到。复令杨石等驾船来粤探贡。并带有槟榔苏木等项、压舱货物。查节次探贡船来。均有补进方物。是以压舱货物免税。今并无带进方物。其杂货应否免科。及探贡船内梢目水手。应否支给口粮等语。该国王以贡使未回。引领待命。复令人航海远来。情属恭顺。所有货物。应停徵税。梢目水手。照例支给口粮。从之。　　

○工部议覆、直隶河道总督刘勷疏陈、河务四条。一、永定河抢筑工程。应照豫省黄河之例。令该道于南北两岸。除岁修之外。豫备购料银各三千两。一、河兵积土、应照南河例。每二名、月积土十五方。如不足数。将该管厅汛员弁参处。一、直隶运河、并永定河、临河州县。应照豫东江南之例。于现任州县内。拣选熟悉河务之员调补。如无可调。于河工品级相当各官内。拣选才守兼优之员题补。如现任沿河州县。有明晰河务者。题补河务厅员。俱照例送部引见。一、永定河南北运河千把。应照南河武职之例。各给坐粮四分。以资养赡。并应如所请。从之。　　

○河道总督高斌等、遵旨议以南河副总河。移驻徐州府。应建衙署。查明办理。遇有两河会商事宜。令与南北河臣。公同勘议。其毛城铺、减水闸坝。该副总河就近督率徐属厅营。按时启闭。南河各工险汛繁多。仍令往来查看。遇有应修应筑处所。公商办理。下部议行。　　

○赈山西朔州等四州县、被雹灾民。蠲缓本年分额赋有差。　　

○壬申。上诣皇太后宫问安。　　

○叙平准噶尔功。予在克尔森齐牢、额尔得尼招、二处打仗之喀尔喀头等副台吉古木布车凌、扎萨克头等台吉诺尔布扎布、俱晋封为辅国公。喀尔喀二等台吉喇嘛扎布等十人、俱授为头等台吉。三等台吉扎木巴喇等二人、四等台吉乌尔瑚玛等六人、俱升一等。并分别赏给缎疋。管旗章京阿哩鲁克善等三人、俱赏给骑都尉。副都统德勒格尔等七人、俱赏给云骑尉。参领以下官三十二人、分别赏银有差。其或在克尔森齐牢、或在额尔得尼招。一处打仗之巴林多罗郡王桑里达、喀尔喀多罗贝勒旺扎勒、辅国公巴木丕勒多尔济、策凌旺布、扎萨克头等台吉旺布齐巴克扎布、旺扎勒、巴朗、车凌旺舒克、达什丕勒、彭素克、拉布坦、旺布多尔济、车布登、音达博第、特克什、又头等台吉鄂齐尔等三人、协办旗务台吉拉素隆多尔济等九人、三等台吉车木丕勒等二百三十二人、分别赏缎有差。管旗章京车布登等四十人、委署营总参领以下一百九十六员、分别赏银有差。其前进剿贼受伤兵一千四百九十名、俱分别赏给银两。　　

○癸酉。户部议覆、河南巡抚富德等疏言、东省之曹、单、二县。河南之考城等三县。所有隔河遥辖之地。前准河督王士俊、疏请拨归附近各县管辖。兹据两省民人。以改拨不便、呈请查勘属实。请仍照旧。应如所请。从之。　　

○兵部遵旨议覆、自山海关至杀虎口、保德州。并古北、宣化、大同、所属地方。均系沿边要地。副参游都守等官。以三分留与绿旗补用。七分给与旗员对品补用。又河屯营副将标下、千总一员。把总二员。并分防喀喇河屯、龙须门、波罗树、森吉图、各千总。大店子、马圈子、喇嘛洞、虎什哈、了头沟、二沟、中六沟、八沟营、左右司各把总。归八旗补用。其余千总。仍照旧悉归河屯营。及内地沿边弁兵内拔补。得旨、此分定之缺。今暂不必开。遇有缺出。再行补用。夫所以间用旗员者。原以伊等弓马娴熟。用资防御。伊等扺任后。当循营伍规矩。倘以身系满洲。遂与上司抗违。不遵营规。不善训练。或妄干民间之事。朕即将伊等从重治罪。并停拣发补用。著将此旨、传谕直隶总督提督总兵等知之。　　

○河东河道总督白钟山疏言、河标兵驻劄济宁。为南北水陆通衢。居民繁庶。家鲜盖藏。每至青黄不接之时。米价必昂。州民尚有常平捐积等谷。可以接济。营兵并无储积。不得不称贷贵籴。迨银饷到手。加利偿还。未免拮据。请照广东镇臣黄锡申奏定、营仓积谷济兵之例。于河标生息银内。支买谷四千石。设仓存贮。责令城守营都司经管。河标副将盘查稽察。下部议行。　　

○缓徵江苏萧县、砀山、二县、本年分水灾额赋。　　

○免两淮莞渎等三场水灾灶户、雍正十三年分额徵有差。　　

○安徽巡抚赵国麟疏报、庐州等三府属。雍正十三年分、开垦水田一顷八十七亩有奇。旱田二十三顷。四十四亩有奇。又雍正十二年分、开垦折实上地五顷六十九亩有奇。　　

○甲戌。上诣奉先殿行礼。　　

○诣关帝庙、火神庙、行礼。　　

○诣皇太后宫问安。　　

○谕总理事务王大臣、朕闻淮南引盐。自盐场捆重。由淮扬一带河路。运至仪所掣挚。方赴江广口岸分销。今淮扬运河。于来岁粮船回空后。筑坝挑浚。约计半年之期。盐船不能行走。民食所关。必须先事绸缪。豫为捆重。运至仪所。以便源源运往。口岸免致缺乏。按月计额。计得豫运盐七十万引。但商人行盐。原系陆续完课。以次转输。今既豫运七十万之引盐。即须早完七十万引之正杂钱粮。商力未免竭蹷。查盐务正杂钱粮。商人向分三次完纳。首先完银。谓之请单。其次完银。谓之呈纲。最后完银。谓之加觔。此旧例也。今朕宽缓其期。将此豫运之引盐。所有请单、呈纲、两次应纳钱粮。准于加觔时一并完纳。俾商力宽舒。得以从容办课。至淮北引盐。亦由运河经过。所有豫运盐觔十万余引。亦照此例行。著该盐政、遵照谕旨办理。并通行晓谕众商知之。　　

○户部议覆、仓场侍郎宗室塞尔赫等疏言、口外东西两河旗地。旧照现定科则徵粮。旗人未免不敷养赡。又居住远近不一。每届完粮之期。驮载维艰。此项旗人地亩。原以口内熟地。退换开荒。应请分别等次。酌减粮则。并照察哈尔西四旗之例、改徵银两。上则、每亩纳银一分四厘。中则、以二亩折上地一亩。下则、以二亩折中地一亩。庶旗人于输纳之外。养赡宽裕。并即归该同知通判、按地编徵。解交藩库。无庸热河总管经理。应如所请。又蒙古达拉图等地亩。亦应一体输银。但与熟地退换荒地者有别。应令照察哈尔例、每亩徵银一分四厘。从之。　　
</div>
    <div class="pagination">
<a href="清实录乾隆朝实录_page48.html">上一页</a><span>...</span><a href="清实录乾隆朝实录_page44.html">44</a><a href="清实录乾隆朝实录_page45.html">45</a><a href="清实录乾隆朝实录_page46.html">46</a><a href="清实录乾隆朝实录_page47.html">47</a><a href="清实录乾隆朝实录_page48.html">48</a><span class="current-page">49</span><a href="清实录乾隆朝实录_page50.html">50</a><a href="清实录乾隆朝实录_page51.html">51</a><a href="清实录乾隆朝实录_page52.html">52</a><a href="清实录乾隆朝实录_page53.html">53</a><a href="清实录乾隆朝实录_page54.html">54</a><span>...</span><a href="清实录乾隆朝实录_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
