<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1170 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1170 页/共 1860 页</h1>
    <div class="content">
○旌表守正捐躯之直隶临城县民杨白旦妻李氏　　

○是日、驻跸德州行宫翼日如之　　

○戊子赐山东巡抚等食　　

○谕、朕恭奉安舆。时巡齐鲁。省方问俗。念切民依所有经过地方本年正赋。业经降旨酌定分数蠲免。至上年间有被水之济阳等十三州县卫。据该抚富明安奏称、现在民食均无缺乏。农作有资。惟齐河、禹城茌平、莘县、民力稍觉拮据。请每亩酌借耔种银一钱。牛具银一钱等语。目下春畴融润。耕种届期。该四县上年被水较重之地。尤须及时接济。按亩贷以耔具。体恤常例宜然。但借项仍应徵完尚非格外施惠之意。著加恩将齐河等四县上年被水地亩应借耔种牛具银两。即行赏给免其徵还俾农民得资耕作。该抚其董率所属悉心经理务使闾阎均沾实惠。该部遵谕速行　　

○又谕曰。胡文伯昨来接驾。见其精力尚未就衰该员前在直隶年久著加恩交与总督杨廷璋以同知题补　　

○谕军机大臣等据裴宗锡奏请开浚漳葭港河一摺朕初览之其事关系民生遂尔批允及细阅图记见老河横亘甚长。淤垫多年已成平陆并无可因之迹挑浚似难以施工且新河陡急。老河平缓欲筑坝以挽师故道。势亦匪易。而势平则沙易停淤。即一时疏导深通不能保后此之不日渐淤积。虽筹议岁修。仍恐有名无实。自宜详悉讲求。以期尽善。高晋于河务素为谙习且曾任安徽巡抚必能悉其情形该督即日前来迎驾。可将此图存留候朕面为询定至裴宗锡请于三月内兴工之处业于摺内批示此河淤塞已阅数十余年即果应浚治亦何不可待之有。统俟高晋亲往履勘。再行定夺将此传谕裴宗锡知之　　

○吏部都察院奏、御史胡翘元参奏签掣江西雩都县典史江鉴未据声明江西原籍。应照例革职。其不行查明给结赴选之地方官。及出具印结同乡各官。均应议处。即出具过堂印结之同乡官。吏部文选司员外郎杨焯应照例降一级调用。得旨、此案出具过堂印结之同乡京官杨焯。都察院议以降一级调用。殊未允协月选各员。取具同乡京官印结。原所以备稽查冒滥。若别部院官员出结。于铨曹条例。自未能谙晓。照例降一级调用。已足蔽辜。今杨焯系吏部文选司员外。铨法是所专司岂得诿为不知。自应较别项京员。略加重议处。以示惩儆。若照寻常之例。仅议降一级调用。殊无分别。嗣后吏部文选司司员遇铨选等事。率行出结应如何议处。著吏部。都察院。另行酌定条例。所有杨焯应得处分。一并改议具奏。余依议。寻奏、吏部文选司司员。遇有铨选等事。嗣后概不准其出结违者降二级调用。杨焯应照此例。各部院官员如遇承办事件有自行出结者。亦照此议处至非关本身承办之事仍照旧例办理从之　　

○己丑。上诣皇太后行宫问安　　

○谕、朕翠华临莅山左所有该省承办差务之文武官弁。宜量加优叙。以覃庆泽。著该抚查明咨部。凡有罚俸住俸降级之案。俱准其开复。其无此等参罚案件者各加一级　　

○又谕、朕此次巡幸山东。所有该省办差各营汛兵丁。俱著查明赏给两月钱粮。以昭恩赉　　

○又谕、朕此次巡幸山东。办差兵丁。悉已渥施恺泽所有德州青州驻防八旗兵丁派有差务者。并著查明赏给两月钱粮。用广庆惠　　

○是日、驻跸李刘庄行宫翼日如之　　

○庚寅。谕、各直省废员。在平原县建设经坛。延厘祝嘏。具见悃忱。著加恩三品以上人员。各赏缎二疋。四品以下人员。各赏缎一疋　　

○又谕、朕祗奉慈辇。巡幸山东。跸路所经频施恺泽。惟期闾阎共臻乐利。以副朕保赤殷怀。所有济南各属自乾隆二十八年至三十四年未完因灾借欠常平仓谷四万九千二百八十余石又东平州。东平所。三十四年未完灾缓地丁银四千八百七十八两。均著加恩概行蠲免。俾通省农甿。益资饶裕。用昭省方观民行庆孚惠之至意。该部遵谕速行　　

○谕军机大臣等、据阿桂奏称、缅匪狡猾已极应于今年大举进剿。请入觐请训。俾得详悉面奏一切等语。阿桂殊属可恶。又以狡计尝试朕矣。朕因贼匪地方。路险瘴深原不宜于内地之人故从前令于每年秋后瘴消时。带兵进剿。祇图为困贼之计。俟有可乘机会即当一举成功耳。此等处阿桂岂竟不知。乃以本年大举为请。其意何居。如傅恒从前办事俱秉天良进兵亦能奋勇。前岁遣伊征剿缅匪。其所带之兵。俱系刭旅。尚不能一举荡平。祇以其人笃试自矢。犹得招降猛拱猛养等。至老官屯环围取胜。阿桂岂能追踪耶。即伊现在奏派之兵。未尽精锐。且复毫无忠忱即欲大举。朕亦焉肯委任。若谓另有良策。有何不可具奏之处。即云摺奏难悉。彰宝现在进京。又何不可告伊代奏。显系思家念切。奏请来京。其心尚可问乎。再侍卫等彼处俱应备用。今遣回又属何意。种种令人不解著传旨申饬并令明白回奏。伊诚有大举良策。即令告知彰宝转奏、并将此时贼匪情形。一并奏闻　　

○又谕、据阿桂等奏、提督长青。副都统常保住禀报。拏获潜来户拱贸易之匪夷撒薄、孟坡、孟丕、阿准、四名。及同夥之波屴、瓮蚌、二名现在委员押解赴京候审等语已于摺内批示边隘稽查出入。最关紧要此等潜踪贸易匪夷。焉知不为缅地奸细。该处官兵能留心盘获。尚属可嘉但摺内未将何人拏获之处声叙。如系土司兵练等。或内地兵丁盘获。自应酌量议赏若有出力弁兵亦应奏请交部议叙以示鼓励著传谕阿桂等分别查办至另摺所奏接据苏尔相禀称闻诺尔塔通事段彩霞说线玛猛逃回阿瓦等语线玛猛既经投顺内地充当通事因何复令其逃窜匪境阿桂此次摺内称其随大兵由戛鸠一路行走。彻兵之后。即在陇川留住而伊上年八月间奏摺。则称大兵振旅入关。线玛猛告假去后。至今跟寻传史未到。至于线玛猛跟随进兵时。系由何路随何人行走。后随何人队内彻回曾向何人告假。何人令其留住陇川均未详悉声明。看来线玛猛前岁告假时。即已蓄心逃避。阿桂不以为事。听其远扬。故尔隐跃其词。不敢详其始末。著阿桂等逐一查明据实明白回奏。再摺内称其家口原在陇川户南山居住。户南山尚系关内土司之地。该犯家口。何能出入自由。竟至杳无信息。至该犯负恩逃叛。情罪甚为可恶即该犯现匿阿瓦未能速正刑诛而其家口踪迹。岂可不严加根究访拏务获。重治其罪以申宪典阿桂等何未办及此。遽欲含糊了事耶并著阿桂等迅速查办。仍即详晰覆奏　　

○蠲缓浙江仁和。海宁。安吉长兴。山阴。会稽。萧山。上虞。八州县仁和钱清。二场。并坐落安吉州之湖州所乾隆三十五年。被水灾地应徵本年及带徵未完民赋各有差。并赈恤借贷如例　　

○辛卯上诣皇太后行宫问安　　

○遣官祭历代帝王庙　　

○谕、朕以东省臣民望幸承欢行庆。用举时巡入疆以来蠲赋宽逋赏给耔具之恩旨。业经叠沛。第念该省尚有节年借欠麦本。例应徵还。闾阎仍不免有追呼之扰。著再加恩。将乾隆三十年。三十一年。济南。武定。两府属。因灾出借麦本银五千八百五十三两零。并三十五年济南。武定。兖州、曹州。东昌。青州。六府属。灾借麦本银九万八千余两。全予蠲免。俾茅檐蔀屋。益庆盈宁。副朕惠养群黎。有加无已之至意。该部遵谕速行　　

○又谕曰、欧阳瑾著加恩遇有三品小京堂。及四品京堂缺出补用　　

○谕军机大臣等、办理云南军务乏人。著伍岱补授参赞大臣。前往云南军营。即寄信令其驰驿来京。请训后即往云南。此旨著六百里发往　　

○礼部议覆、署云南巡抚诺穆亲奏称、乡会试内外帘所用蓝笔。质粗色黯。易滋洗改之弊。请嗣后内帘自房考。内监试。收掌官外帘自监临提调。监试及受卷。弥封誊录对读。收掌等官。均改用紫笔。其原用紫笔之对读生改用赭黄笔即于本年万寿恩科会试为始应如所请。并请敕各省均照顺天乡试及会试之例。题纸用墨刷印。卷尾戮记。统用紫色。从之　　

○以协办大学士吏部尚书刘纶。为大学士。户部尚书于敏中。为协办大学士。调刑部尚书程景伊。为吏部尚书。工部尚书范时绶。为刑部尚书。以工部左侍郎裘曰修。为工部尚书　　

○命正红旗护军统领索诺木策凌。在伊犁领队大臣上行走。　　

○是日、驻跸晏子祠行宫　　

○壬辰。清明节。遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○谕曰、镶黄旗护军统领伍岱。著与镶红旗护军统领庆泰对调。伍岱现在出差。其缺著塔永阿暂署。索诺木策凌正红旗护军统领员缺。著集福署理。镶白旗满洲副都统员缺。著绰克托署理。集福未到以前。仍著多敏署理正红旗护军统领　　

○又谕曰、章邱县在籍州同高如峋、年逾九旬。孙曾绕膝。迎銮道左。洵为寿域祥徵。著加恩赏给上用缎一疋　　

○又谕、本日接驾之候选主簿张奎光。年跻九秩。五世一堂。式彰寿宇嘉瑞。著加恩赏给上用缎一疋　　

○又谕、此次进献佛经。及泰山纪略之赵珍。著赏缎一疋　　

○以内阁侍读学士阎循琦、为工部左侍郎。命吏部左侍郎袁守侗、署工部右侍郎　　

○是日、驻跸潘村行宫　　

○癸巳。上诣皇太后行宫问安　　

○谕、山东省绅士。于灵岩建设经坛。情殷祝嘏。所有在籍人员。及进士举人等。著各赏缎一疋　　

○又谕、原任巡抚李清时之母黄氏著赏缎四疋。貂皮四张。伊孙李本璇、著赏缎二疋。　　

○谕军机大臣等、昨因安泰参奏都尔嘉。与侍卫俊成挟嫌起衅。又将贸易之哈萨克禁止进城。恐伊等彼此不协于事无益已降旨令伊勒图将都尔嘉换回伊犁矣。但闻安泰平日亦未免性暴。办事驭人固宜从严。若任意尚气。不但于事无益。且所属亦多不服。安泰若不知悛。遇事必至贻误。著传旨申饬。嗣后如轻易任性必当惩处处。断不姑容　　

○是日、驻跸灵岩寺行宫。翼日如之　　

○甲午。军机大臣等议覆、都统管理键锐营。努三等奏称健锐营三千兵内仅有一百养育兵缺。应请酌增等语。查京城八旗满洲。蒙古汉军。共兵六万三千九百余名。养育兵共二万五千一百缺。核计每三名内。给一养育兵缺。圆明园兵共三千九百二十余名。养育兵共四百八十缺。核计七八名内。给一养育兵缺。今健锐营三千兵内。养育兵共一百缺。核计三十名内。始有一缺。固应议增即圆明园兵内亦应另增。惟京城养育兵月食饷银一两五钱圆明园。健锐营养育兵月食饷银二两殊未画一。应请一例定饷银一两五钱于健锐营圆明园兵内。均每兵四名定一养育兵缺。即火器营亦应仿照办理。惟健锐营圆明园饷银二两之缺。改为饷银一两五钱尚可余养育兵饷银八千一百九十余缺。请暂存留。俟八旗余丁滋生浩繁。再行酌量均分得旨、此项余缺。不必存留竟按三兵人一养育兵缺。余依议。又谕、军机大臣等议覆努三奏请添设养育兵一事。将八旗。圆明园健锐营。火器营。养育兵之缺。一体按四兵一缺。核计定拟具奏、朕思养育兵之设原为养赡粮单口众并鳏寡孤独无倚之人。若照军机大臣议行缺尚较少。于伊等生计。不无拮据。殊非朕矜恤旗人之至意。朕抚御天下凡兵民皆仰赖朕恩。宜随时调剂。令伊等生计宽裕即如各省偶遇偏灾。俱降旨将应纳钱粮蠲免又不惜数万帑金。动拨赈济今八旗生齿日繁自宜施恩酌增钱粮以裕生计其应添养育兵额缺著按三兵一缺办理。祇尽粮单口众者挑补。其鳏寡孤独。不必分占此缺。朕格外施恩。著由部库拨帑。每人按月赏银一两五钱。以资养赡。此内孤子至十二岁。即令调补养育兵。其遗缺仍于四项人内挑补如是定例办理。使八旗人等均沾朕恩。永远裨益。即每年多需数万帑金。亦不惜也将此交八旗都统大臣等、务体朕意。妥协办理。俾伊等均沾实惠著通行晓谕知之　　

○吏部议覆、总理泰陵事务公永璥奏称、京察大计之年。陵寝司员。照京员例一体考核。惟笔帖式向不注考。殊无以劝勤儆惰。请嗣后准于十二员。内。卓异一员。怠惰不职者褫退。俱送部引见余亦注考送部。应如所请。至东陵笔帖式。事同一例大计之年亦请。照此办理。从之　　

○吏部等部议覆大学士管四川总督阿尔泰疏称。绵州移驻罗江裁并事宜一罗江新修石城可作为绵州州城毋庸另建。一。罗江承祀诸处。俱各完整即作为绵州祀典。一、罗江衙署仓廒监狱俱可资移驻毋庸另建。应添州训导署。即以绵州学正署移建罗江。其绵州州署驻丰谷井州判。吏目署驻金山驿驿丞训导署估变。一绵州东北乡。应分隶梓潼管辖。其罗江原管地方。统归绵州。定地丁银一万一千一百九两有奇一。乐州贮谷。应如罗江额。分贮绵州旧城责成州判。余如额悉移贮新治。一、绵州四乡社谷除随地改拨梓潼。余并罗江额统归绵州。定额二万二千四百四石有奇。一、罗江耤田。改归绵州。绵州田估变。一、绵州并罗江盐陆引。共一千四百八十八张。茶腹引。共四十二张。应除拨梓潼盐引二百七十四茶引三定额行销。一。绵州并罗江学额。文武生各十六名。应拨梓潼各二。余为州额廪增。贡各如州制一绵州原驻千总移驻罗江罗江原驻把总彻归成都城守营另添外委一驻绵州旧城。绵州铺司兵。除拨梓潼十名。余与罗江兵统归绵州。一、丰谷井州判。令兼理词讼。一、绵州原管之魏城驿驿丞。今距州较远应改隶梓潼一。梓潼增绵州地方应改定地丁银四千七百九十两有奇。俱应如所请。从之　　

○旌表守正捐躯之安徽六安州民金绳武妻余氏　　

○乙未。上诣皇太后行宫问安　　

○谕据大学士陈宏谋奏、三月望后起程赴天津迎驾谢恩。即由江浙一带水程程旋粤等语。著加恩令经过地方官在二十里以内者照料护行。俾得安适归里。副朕优眷有另至意　　

○谕军机大臣等户部议驳鄂宝奏、丰镇、宁远二厅。招民认垦牧厂地亩。升科开销耗银一摺。已依议行矣。晋省各州县徵解民粮倾销元宝火工木鞘工价及运解脚价。每年报部核销均有成例。今该二厅徵收认垦地租耗银。所有倾销各项。与州县地粮无异。自应增照定例办理何得任意浮开。该抚何以不加确核率行具奏、著传谕鄂宝。即据实详查明白回奏　　

○命大学士刘纶。兼管工部事务　　

○以广东布政使闵鹗元。江宁布政使姚成烈。对调　　

○是日、驻跸泰安府行宫。至戊戌皆如之　　

○丙申上奉皇太后展谒岱岳庙　　
</div>
    <div class="pagination">
<a href="清实录乾隆朝实录_page1169.html">上一页</a><span>...</span><a href="清实录乾隆朝实录_page1165.html">1165</a><a href="清实录乾隆朝实录_page1166.html">1166</a><a href="清实录乾隆朝实录_page1167.html">1167</a><a href="清实录乾隆朝实录_page1168.html">1168</a><a href="清实录乾隆朝实录_page1169.html">1169</a><span class="current-page">1170</span><a href="清实录乾隆朝实录_page1171.html">1171</a><a href="清实录乾隆朝实录_page1172.html">1172</a><a href="清实录乾隆朝实录_page1173.html">1173</a><a href="清实录乾隆朝实录_page1174.html">1174</a><a href="清实录乾隆朝实录_page1175.html">1175</a><span>...</span><a href="清实录乾隆朝实录_page1171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
