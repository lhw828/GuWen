<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 78 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 78 页/共 502 页</h1>
    <div class="content">
○诣寿康宫、问皇贵太妃安。　　

○谕内阁、刑部等衙门具题、江西彭泽县民周琼洸、捆缚杨许氏身死一案。即照该抚原拟。依威力制缚人、因而致死者律。问拟绞监候。秋后处决。此案周琼洸、因杨许氏吵闹气忿。既用绳捆缚其两手。复用布幅缠绕其颈项。拴系窗档。以致杨许氏站久力乏。身往下坠。勒住咽喉。气闭身死。且有周广才等、帮同捆缚。及装溺掩饰等情。谓非有心欲杀。殊难凭信。难保无避重就轻。故为开脱情弊。著王植、再将此案人犯。亲提细心研鞫。务得确情。定拟具奏。毋枉毋纵。寻署江西巡抚张芾奏、复讯尸子杨林枝供。伊母委被周琼洸捆缚适伤身死。检核原验情形属实。周琼洸、合依威力制缚人因而致死者律。拟绞监候。秋后处决。曹会蒙、讯止随同捆缚。照律拟杖一百。周广才已病故。应无庸议。下部议。从之。　　

○又谕、赛尚阿奏、逆匪窜扰省城、派兵防剿、现在移营阳朔、督办情形一摺。昨据邹鸣鹤驰奏、省城防守严固。并连日出城截剿各情。业经降旨、饬令赛尚阿等、分扼要隘。严防窜匪。兹据奏称、窜扰省城之贼。叠受惩创。现在内守既严。外援续至。该大臣已由荔浦移营阳朔。该处切近桂林。督兵攻剿。声势联络。兼可杜贼匪回窜之路。著赛尚阿、仍遵前旨。相机剿办。与邹鸣鹤、向荣等、内外夹击。务将分窜之匪。迅速扑灭。以卫省垣。毋稍延玩。　　

○谕军机大臣等、赛尚阿奏称、逆匪围扑。及我兵抵御各情。逆匪全数北窜。直扑省垣。幸向荣带领兵勇。间道先抵桂林。人心得以安定。连日复激励在城兵练绅民。设法抵御。叠获胜仗。布置一切。尚合机宜。惟乌兰泰带兵追贼。已至省城南门外将军桥地方。甫经接仗获胜。又因身受炮。退回良丰。复由良丰回至六塘。以致将军桥险隘。被贼占踞。修立寨栅。失此机会。殊为可惜。乌兰泰素有谋略。何以前次永安追贼堕涧。与秦定三带兵退回。此次又因受伤退回六塘。其调度布置。何以漫无把握。现在受伤轻重若何。有无迁延情事。即行查明具奏。秦定三暂领乌兰泰军。由南路进攻。是否足恃。此时贼势。前有坚城之阻。后有援兵追击。乘其散涣。内外夹攻。不但城围立解。且可大挫贼锋。若委任非人。再有疏失。或迟延时日。使贼占踞要地。又成巢穴。剿办更难得手。该大臣亲督兵勇。并带同总兵经文岱等、拔营前进。以为后路声援。兵力既壮。人心益固。正可趁此声势。出奇制胜。以期一鼓歼除。该省北门。倚山为城。尤当豫为严防。万不可为贼所踞。余万清、想已带兵由湖南驰到。一切情形。仍当随时知照程矞采、驿路文报。勿致梗阻。张国梁所带壮勇。现亦催调来省。其波山艇匪。如何剿击。劳崇光是否已抵梧州。该大臣务须通盘筹画。酌量缓急。毋再贻误。将此由六百里谕知赛尚阿、并谕令邹鸣鹤知之。　　

○又谕、现在永安逆匪。窜偪桂林省城。经赛尚阿、调拨各路兵勇赴援堵击。其劳崇光带赴梧州之兵勇二千余名。亦经调赴桂林。梧州兵力较单。恐艇匪乘机句结。愈肆滋扰。著徐广缙迅即督带兵勇。前往剿办。毋误事机。至淩十八股匪。或交叶名琛、或交陶煜文、专司堵剿。仍遵前旨。酌量办理可也。将此由六百里谕令知之。　　

○钦差大臣大学士赛尚阿奏报、逆匪偪近桂林省城。并弁兵守御情形。得旨。向荣布置尚好。开隆阿、亦属可用之人。派该侍卫进攻西路。不致挫折。上次奏报。已亲览矣。　　

○户部尚书孙瑞珍等奏、天津验收海运米石。计漕白粮米十三万三千石有奇。分起拨运。此后续到船只。即饬随验随收。以期迅速蒇事。报闻。　　

○以镶黄旗蒙古都统奕缙、为正白旗领侍卫内大臣。塔尔巴哈台参赞大臣扎拉芬泰、为正红旗蒙古都统。仍留参赞大臣任。　　

○改铸江西莲花厅同知关防。从署巡抚王植请也。　　

○予宋臣韩琦从祀文庙。从河南巡抚李僡请也。　　

○命惇郡王奕誴、带领侍卫十员。往奠故喀尔喀扎萨克亲王车登巴咱尔茶酒。赏银一千两治丧。予祭葬。以其子达尔玛袭爵。　　

○免浙江甯波无徵洋商税银。　　

○己巳。谕内阁、李芝昌奏、遵旨察看现署总兵一摺。署浙江定海镇总兵提标右营游击周士法、前经降旨、交季芝昌察看该员于操防事宜。能否得力。兹据该督奏称、该员署理总兵。已越两年。平日操防办事。俱属认真。署理定海镇一缺。尚堪胜任。周士法即著留署定海镇总兵之任。仍带革职留任处分。以观后效。　　

○以镶蓝旗满洲都统花沙纳、署正红旗蒙古都统。珲春协领德昌、为正黄旗蒙古副都统。　　

○以广西剿贼失律。降大学士赛尚阿四级。革广西提督向荣、广州副都统乌兰泰职。均留任。拔乌兰泰花翎。　　

○庚午。礼部以宗室会试中额请。得旨。取中二名。　　

○叶尔羌参赞大臣德龄奏、遵旨密考各城大臣。得旨。朕教汝实心任事。并非问汝履历。汝所奏、全系遁辞。不堪之至。又摭拾前奏三事。以图掩饰。不独居心巧伪。更属胆大。　　

○改铸江苏阜甯县知县印信。从巡抚杨文定请也。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之五十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。三月。辛未。上诣寿康宫、问皇贵太妃安。　　

○谕内阁、京师自二月以来。雨泽稀少。朕于宫内、斋心默吁。尚未渥沛甘霖。现在已交立夏。农田望泽孔殷。朕心弥深焦切。因思时雨愆期。恐刑罚不中所致。近闻刑部系囚甚多。亟应迅速清理。以冀感召和甘。著该部堂官、督饬承审各司员。将现审各案。认真细心推鞫。当罪者即行拟结。无辜者亦免久羁。其有问徒以下轻罪人犯。及干连待质。例应取保候审者。立予清厘省释。毋稍稽滞。以示矜恤而迓祥和。　　

○又谕、朕于四月初六日启銮后。著派睿亲王仁寿、定郡王载铨、大学士裕城、协办大学士杜受田、尚书柏葰、留京办事。　　

○又谕、吕贤基奏、请求直言一摺。朕登极后。特诏求言。内外臣工条奏。凡有可采取者。均已见诸施行。现在粤西军务未平。丰北河工漫口未合。内外诸务因循。未能振作。畿辅自入春以来。缺少雨泽。朕焦劳宵旰。方矢忧勤惕厉之忱。尔诸臣目击时艰。自当与国家同其休戚。岂可泄泄沓沓。自谓循分尽职乎。著再申谕各部院大臣、九卿科道等。有言事之责者。于政治得失。民生利病。有可补偏去弊。力图挽救之处。各据见闻。直陈无隐。朕非好谀恶直之主。亦非欲博下诏求言之名。尔诸臣其各力矢公忠。悉心献替。惟不得徒托空言。浮泛塞责。若或受人指使。诈伪居心。或欲沽直名。置国是于不问。殊负朕集思广益之苦衷也。　　

○又谕、工部钱法堂奏、炉匠不遵调度、请将派头人等、交部审办等语。工部宝源局老炉匠役。于奏定减卯章程。抗不遵依。并声称欲撤勤炉。情殊藐法。上年查出该局铸有小钱。经该堂官奏明。仅止饬令回炉重铸。未加深究。本年又请将该匠等、借支款项。停扣五年。朕皆俯如所请。屡加体恤。乃该匠役等不知感激。胆敢恃众把持。玩视功令。实出情理之外。非彻底查办。不足以儆愚顽。所有派头韩德俊、关永年、炉头王浚、侯俨、均著交刑部严行审讯。将首先不遵调度之老炉匠役究出奏明。即著步军统领衙门、按名查拏。送部惩办。　　

○壬申。谕内阁、步军统领衙门奏、甘肃举人邹璠等、呈控番贼肆抢。并开列被抢各案清单呈览。甘肃地方。历年多有野番抢掠之案。近来贼胆愈张。竟至拒伤官兵。戕害人命。该举人等所控、上年四五月以后。西甯等处、劫案累累。沿边居民。屡遭毒害。若不大加惩创。何以除凶暴而安善良。著舒兴阿按照所控各案。饬属严密查拏。务期破获究办。并著严饬各镇营。整饬武备。实力操防。毋稍疏懈。　　

○又谕、舒兴阿奏、总兵互相禀讦。请派大员查办一摺。陕西署汉中镇总兵副将祥瑞、先经该督闻其营务废弛。奏请撤任。调省察看。复据前任汉中镇总兵春福、禀揭祥瑞劣迹。该督正在密查。该署总兵祥瑞、具禀申辩。讦告春福、与现任总兵常英、句通陷害。胪列春福营私各款。并疑该督轻信被蒙。冀图挟制。武职大员。互相攻讦。迹涉赃私。必应彻底查办。以肃官常。舒兴阿无所用其回避。即著督同藩司黄宗汉、署臬司易棠、秉公研讯。定拟具奏。　　

○礼部以会试中额请。得旨。满洲取中九名。蒙古取中二名。汉军取中三名。直隶取中二十二名。奉天取中三名。山东取中十八名。山西取中十名。河南取中二十一名。陕甘取中十九名。江苏取中十七名。安徽取中十一名。浙江取中二十名。江西取中十八名。湖北取中十名。湖南取中九名。福建取中十一名。广东取中九名。广西取中五名。四川取中十名。云南取中十名。贵州取中七名。　　

○两江总督陆建瀛等奏、遵旨赶办坝工。现于边埽上下。多抛碎石。坝面层层加压柴土。俾臻巩固。报闻。　　

○以故陕甘总督一等侯杨遇春、嫡长孙炘、袭爵。　　

○以江苏捕获洋盗出力。赏董事同知衔王承荣、蓝翎。余升叙有差。　　

○癸酉。上诣寿康宫、问皇贵太妃安。　　

○谕军机大臣等、邹鸣驰奏、援兵陆续赶到。连日接仗获胜情形一摺。现在各路援兵。陆续到齐。并防守兵勇、计有万余名。省城内外。布置周密。兵力不为单弱。逆匪扑城。我兵分门守御。叠次出击。亦既大挫其锋。惟省垣重地。岂可徒事株守。急宜乘贼进退失据之时。出奇制胜。该抚与向荣等、此时想已督饬将弁。分路进剿。赛尚阿、现驻阳朔。距省匪遥。正可与省城联络声势。内外夹击。且逆首洪秀泉、杨秀青、萧朝溃、韦正等。聚集一处。尤不可失此机会。务须激励将士。合力痛剿。以期聚而歼旃。渠魁既除。余匪自可以次剿办。据称贼众男妇、约有四五千人。分踞各村。并将军桥头塘等处。若不及早攻剿。势必树立栅寨。据险负嵎。仍为窥伺省垣之计。象鼻山为水陆要隘。贼匪抢占。必应痛加剿击。勿令据险。北城外各山、及水路。亦宜严密防堵。不可令其乘间窜踞。所称匪船四十余只。停于紫家洲、及象鼻山之背。妇女、辎重、俱在其中。未始非因省垣坚固。为奔窜他郡之计。梧州一带。侦探防堵。均关紧要。劳崇光计已驰抵梧江。著即督率地方文武、并力剿除艇匪。徐广缙接奉前旨。想已督兵来粤矣。其毗连楚粤各界。尤宜随时知照程矞采、分兵驻守。不可稍有疏虞。余万清、如已带兵抵粤。即可合力兜剿。一鼓歼捦。毋得稍存畛域。致误事机。乌兰泰、是否仍在六塘。其炮伤轻重若何。秦定三所带之兵。是否呼应得力。著赛尚阿查明具奏。该省绅士、龙启瑞、朱琦、志切同仇。协同防御。已有旨交部议叙。其余出力文武绅民人等、仍著于省城解围后。核实保奏。倘有守御不力。迁延退避。不遵调遣者。即著从严参办。另片奏、请就近会同向荣、调遣各军等语。所见甚是。军务紧急。刻有变迁。自宜相机行事也。将此由六百里谕令知之。　　

○驻藏办事大臣穆腾额、奏报校阅前藏官兵春操情形。得旨。朕近闻汝心神恍惚。办事不能用心。并有称汝不见属员。高卧衙斋者。若果属实。于边疆要地。深有关击。可据实奏来。若有一字欺瞒。难逃朕鉴。　　

○以援剿广西贼匪获胜。赏同知谢继超、知州王建泰、参将蒋福长、游击游坤垣、都司常启云、花翎。余升叙有差。　　

○以守御广西省城出力。赏副将瞿腾龙、巴图鲁名号。　　

○甲戌。上御乾清门、听政。　　

○谕内阁、徐广缙、叶名琛奏、封川江口堵剿广为匪船。大获胜仗。现在分派员弁会剿一摺。广西匪船。前在梧州一带肆扰。经该督等、调集兵勇各船。派委佛山同知沈保颐、广州协右营守备黄者华等、会同江口委员。严密防堵。二月十四日。匪船四十余只。由梧州顺流而下。直扑江口。委员南雄州知州郭超凡、督标水师营参将崔大同、署水师提标后营游击李仁安、与沈保颐等、督率水陆兵勇。开炮环攻。轰毙贼匪三百余名。生捦首匪关亚幅一名。并夥犯二十一名。余匪当即窜逸。仍在梧州戎墟、及榕塘一带湾泊。该督等、已分饬郭超凡、会同崔大同等、督带兵勇、驰抵梧州会剿。仍饬沈保颐、李仁安等、扼要严防。所办均合机宜。著徐广缙、即督饬两省文武员弁。无分畛域。合力剿办。务将艇匪悉数歼除。无任窜逸。　　

○又谕、徐广缙、叶名琛奏、攻破新铺贼巢、匪首就歼、全获胜仗一摺。逆匪颜品喜即颜三、分踞新铺地方。夥党众多。恃险肆劫。据该督等奏称、广东提督陶煜文、分派员弁。并知会广西游击双贵等、两路合剿。毙匪多名。贼势穷蹙。陶煜文、及高廉道沈棣辉、即会督员弁。进偪贼巢。适左江镇惠庆等、设法购线。并有头目潘七大、愿为内应。即知会陶煜文等、分派两省兵勇。订期四路进攻。设伏接应。齐抵贼巢。该匪开栅冲突。兵壮奋勇扑前。贼众大溃。逆首颜三、乘间窜往冲天坳。为潘七大伏兵斫死。并将党匪七人、一同杀毙。栅外逸出之贼。歼捦殆尽。此股匪徒。最为强悍。经两省文武。协力攻围。痛加剿洗。俾积恶罪魁。骈首就戮。统计剿毙贼匪七百余名。生捦四百余名。各团练拏获逃匪二百七十余名。洵足伸国法而快人心。所有两省出力文武员弁兵勇人等。著赛尚阿、徐广缙等、查明保奏。候朕施恩。　　

○谕军机大臣等、徐广缙等奏、剿办廉州新铺贼巢、并堵剿广西匪船。及罗镜墟逆匪各摺片。广东高廉一带。与广西南太等府接壤。盗贼繁多。此拏彼窜。首匪颜三、业经斫毙。其余党亦歼捦殆尽。惟苏凝三尚无下落。难保不逃窜他处。复行句结。钦州李士青一股。现仍分踞大寺。该督务当严饬两省兵勇。克期会剿。迅速歼除。勿留余孽。至广西匪船四十余只。前在梧州一带。屡肆滋扰。复由梧州顺流直下。经广东文武兵勇。奋力剿截。大加惩创。该匪仍回窜梧州戎墟、及榕塘一带。业经该督、分饬郭超凡等、带兵勇各船三十余只。驰抵梧州会剿。自可互相策应。惟匪船尚有三十余只。现因桂林省城紧要。该处防兵、又复咨调到省。兵力较单。已叠经降旨、令徐广缙督带兵勇。亲赴梧州会剿。想该督奉到谕旨。必当酌量缓急情形。不致顾此失彼。藩司劳崇光。既已驰抵梧州。乘此匪船溃败奔窜之时。合力堵剿。定可一鼓歼灭。净绝根株。其淩十八一股。坐困罗镜。断不可稍疏防范。致令窜突。陶煜文、现既患病。即著在钦州调理。该督兼署提督。如赴梧州。即可令叶名琛、接办罗镜军务。并署提督篆务。高廉文武各员、亦即统归节制。或昆寿署理提督亦好。谅该督抚等定知相机应变。筹画万全。以副委任。将此由六百里谕令知之。　　

○刑部尚书恒春等、覆奏囤积私酒人犯。请仍照原拟办理。得旨。著照所拟办理。嗣后如再有囤积过数者。必应严惩。恒春、自任刑部以来。诸事废弛。近日尤甚。著降为三品顶戴。以观后效。　　

○以太常寺卿常志、翰林院侍读学士万青藜、为内阁学士兼礼部侍郎衔。翰林院侍讲学士毓检、为詹事府詹事。　　

○以内阁学士常志、兼管太常寺事。　　

○改铸山西萨拉齐厅通判关防。从巡抚兆那苏图请也。　　

○予广东阵亡都司饶成龙、祭葬世职。如游击例。　　

○乙亥。命于大高殿祈雨。上亲诣行礼。　　

○诣时应宫拈香。　　

○遣惇郡王奕誴、诣宣仁庙。凝和庙。怡亲王载垣、诣昭显庙。恭亲王奕诣黑龙潭、觉生寺。睿亲王仁寿、诣清漪园龙神庙。静明园龙神庙。拈香。　　

○谕内阁、户部奏、滇省办铜、低潮过多。领运各员行走迟滞。请饬催查办一摺。云南省办运京铜。自应遵照定例。依限开船。乃近年在泸各运。无不以患病守水为词。任意耽延。且解局铜斤、低潮过多。铁砂尤甚。现在京局鼓铸急需。岂容解运迟滞。低潮搀杂。致有贻误。著云贵总督、云南巡抚。查照户部前奏章程。严饬厂店各员、以及领运委员。务将所办铜斤。煎炼纯净。錾凿清楚。毋稍含混。并饬领运各员、依限到泸。泸店委员、随到随兑。傥仍前玩误。即著从严参办。该督等、惟当实力整顿。剔除积弊。如铜斤成色不能纯净。起运不能迅速。即著该部查明。将该督抚、奏请一并议处。另片奏、庚戌年正运一二起委员、王日省、陈步莱、已于上年十月运抵淮安。现在时逾立夏。尚未据将渡黄日期、咨报到部。实属玩延。著漕运总督、两江总督、即将该二运铜船。押令随漕插档前进。并著山东直隶各督抚、一体严催。如该运员等、有脱空落后、任意逗遛情事。即行指名严参。至在后之庚戌年正运委员、顾恩绶、加运委员、邹衍泰、彭荩忠、及辛亥年正运一起委员、施钟等、渡黄后。均著照此插档行走。毋得稍有迟延。以肃运务而资鼓铸。　　
</div>
    <div class="pagination">
<a href="清实录咸丰朝实录_page77.html">上一页</a><span>...</span><a href="清实录咸丰朝实录_page73.html">73</a><a href="清实录咸丰朝实录_page74.html">74</a><a href="清实录咸丰朝实录_page75.html">75</a><a href="清实录咸丰朝实录_page76.html">76</a><a href="清实录咸丰朝实录_page77.html">77</a><span class="current-page">78</span><a href="清实录咸丰朝实录_page79.html">79</a><a href="清实录咸丰朝实录_page80.html">80</a><a href="清实录咸丰朝实录_page81.html">81</a><a href="清实录咸丰朝实录_page82.html">82</a><a href="清实录咸丰朝实录_page83.html">83</a><span>...</span><a href="清实录咸丰朝实录_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
