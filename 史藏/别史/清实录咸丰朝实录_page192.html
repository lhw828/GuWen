<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 192 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 192 页/共 502 页
  </h1>
  <div class="content">
   ○又谕、袁甲三奏、剿办捻匪、连获大胜一摺。安徽颍州各属。经粤匪窜扰之后。各路捻匪。纠约啸聚。伪托粤贼。竖旗谋乱。所有河南永城、与亳州、蒙城、及外来各捻首。合为大股。以义门集为总巢。临湖铺为分窟。恣意焚掠。横行无忌。声言三月初六日。焚烧张村铺。经袁甲三先期赶到。饬派同知朱维屏等、出其不意。直捣临湖铺巢穴。先于湖口安设枪炮。分兵绕湖行走。逆匪三千余人。于集北排列抵敌。该文武督率兵勇。一拥向前。扑进贼队。该匪四路奔窜。我兵追赶十余里。杀贼三百余人。该给事中带兵进偪匪巢之南。探闻雉河集、与义门集捻匪。声息相通。于初九日整队。直抵雉河集。该处捻匪。先行逃往义门总巢。我军声言移向他处。是晚仍复潜回雉河。该匪果由义门。乘夜直扑雉河军营。并分股欲由河北抄袭兵勇之后。该文武先将船只。挽系南岸。候补直隶州张家驹等、一面守护粮台。一面备敌河岸。候补参将朱连泰等、分督兵勇出集。至马家楼地方。匪众万人。蜂拥而来。我兵分三路迎击。该匪抵死不退。复于南北分股前来抄袭。意图围裹。势甚危急。该文武督饬兵勇。各按各营。分路扑杀。自辰至午。鏖战两时之久。人人奋勇争先。杀贼二百余人。该匪力不能支。向后撤动。兵勇奋力穷追。约计二十余里。刀矛并进。复毙贼六七百名。内有骑马执旗捻首、二十余名。前后夺获大炮、擡炮、六十七尊。擡枪、刀矛、挡牌、火药、铅丸无数。伪太平天国金四正将军大旗一面。将帅龙虎等旗二百余件。追至涡河渡口。该匪争渡。自相践踏、及落水死者。不计其数。复击杀一百余人。生捦十三人。兵勇受伤者、仅二十三名。义门贼巢。剿洗一空。余匪藏匿寺儿集、观音堂等处。为数无多。颍属捻匪。经此大加剿办。获讯犯供、首要多已就戮。匪众闻而胆寒。该给事中督办有方。所有在事出力文武员弁。及团练绅民义勇。均著准其酌量保奏。现在徐广缙、已将永城以南皮家集、苏家阁、一带捻匪剿败。著该给事中知会联络。摉捕余匪。务期净尽。勿留余孽。　　

○谕军机大臣等、胜保奏、十七日进攻贼垒、杀贼情形一摺。前因临清失守。将胜保等革职。责令迅图克复。该大臣前奏、反复辩论。总以并无守土之责为词。尚谓不分畛域。迥非平日勇于自任、所向无前气象。姑予薄责。不即加罪。原冀其稍知愧奋。刻即图功。乃本日所奏、十七日进攻东面贼垒。不过毙贼二百余名。迨将濠内贼匪。全数歼毙。亦未将贼垒及时攻夺。空言积愤。于事何济。且据称、城内仓廒、及积粮处所。均为知州张积功、都司武殿魁焚毁。该逆失望。仍分聚城外关厢。是城中贼匪无多。所赖关厢村庄、为掎角之势。若不赶紧设法。将城外贼巢。尽行平毁。使该逆不能互相援应。则州城终难克复。顿兵日久。师老力疲。又必复蹈故辙。势将不可收拾。桂明于十八日已抵大名。仍著胜保飞调到营。并分催各处大炮。迅速运到。查照前降谕旨。另派得力大员。将双禧、穆辂之兵。迎提统带。酌量地方驻守。扼贼窜路。计各路徵调之兵。将次到齐。德勒克色楞、崇恩、分驻西南及东路。其东南一路。必应顾及。况东昌郡城。亦商贾辐辏。素称饶裕之区。岂可稍有疏失。必俟该逆窜往。再筹尽力追击。已落后著。前谕、以李湘棻业经由沂州折回。即令防守丰工蟠龙集一带。厉恩官带兵北行。即饬驰赴东昌。该大臣可以就近调遣。察其兵力。是否足资扼截。令即堵守临清东南之路。总之该大臣固当严扼贼匪北窜。仍须面面兼顾。迅即力图攻剿。收复州城。毋再迟延。致干重典。琦善奏、贼匪假冒官兵各情。不可不严加查察。以免堕贼奸计。原片著钞给阅看。将此由六百里加紧谕知胜保、并谕令德勒克色楞、善禄、崇恩知之。　　

○又谕、琦善奏、三汊河官兵。未能撤回山东。并剿毁老河影泗源沟匪巢、各摺片。现在贼陷临清。所调各路官兵。将次到齐。已命胜保等、尽力攻剿。迅图克复。若俟山东官兵调回。亦属缓不济急。且淮北情形吃重。虽有袁甲三、秦定三、分驻临淮正阳。仍令和春、福济、统筹兼顾。力杜逆匪北窜。所有河州西甯官兵。未必能调赴扬州。其张亮基请调回山东官兵。亦著毋庸调回。仍留三汊河、交琦善调遣。此项山东兵。前据张亮基奏、据安勇等禀称、日久并未见仗。情切思归。现经仍留汝营。能否奋勉。殊难豫料。著随时激励用之。逆匪窜踞瓜州。为日已久。岂不能迅速埽除。稍纾朕南顾之忧耶。其老河影、泗源沟、两处枭匪。此次大加剿捕。办理尚属得手。著该大臣严饬李志和等、趁此声威。埽除净尽。勿留余孽。至江面艇船。并著随时调度。水陆合击。前据叶名琛奏、广东雇备之红单炮船。已饬令陆续放洋。此项船只。一入长江。更可助剿得力矣。将此由六百里加紧谕令知之。　　

○又谕、向荣奏、金陵叠次筹攻。请调广东福建官兵助剿。并镇江两次攻剿情形各等语。现在阜城逆匪未除。皖豫之贼。复由丰工渡河。连破金乡等处。直窜临清。本月十五日夜闲。州城失守。北路情形。万分紧急。惟望金陵及早收复。埽穴捦渠。兹阅向荣奏报、金陵叠次筹攻。均未得手。镇江亦不得谓之胜仗。该大臣务当先就现有兵勇。设法进攻。将金陵及镇江城池。次第速筹收复。则皖豫贼匪。有所牵制。自不至续行北窜。北路剿办。较易为力。向荣身膺重寄。具有天良。岂得藉口兵单。听大局之败坏。致干重罪。将此由六百里加紧谕令知之。　　

○又谕、昨据崇纶、青麟等奏、武昌连日击贼获胜一摺。汉阳汉口一带。逆＜舟宗＞游驶江面。意图直扑武昌。此次水陆交战。尚能稍挫贼锋。省城现存兵勇。约有万余。兵力不为单弱。青麟等惟当鼓舞士气。激励民心。一面妥筹守御。一面设法剿洗。乃叠次奏报。总以外援不至为词。且以台涌未能由德安分兵到省。徒深焦灼。该抚等祇知顾一省垣。其江北肆扰股匪。岂可置之不办耶。台涌随营兵勇。收合堵城残败。不过二千余名。以之分剿云梦、应城、孝感等处贼众。仅能以少击多。万一趋兵南下。而该逆伺隙北窥。全局所关。与武昌一省。孰轻孰重。况江面全为贼踞。该督又岂能飞越而渡。即令统此二千兵勇。全数赴鄂。视省中现有官兵。所增亦属无几。青麟等于军情缓急机宜。何不加忖度如此。朕统筹大局。总以肃清江面为要。但使江路一通。不独武昌南北两岸。联为一气。即上下游纷窜逆匪。亦易于次第歼除。台涌节制两湖。无论何路剿匪事宜。均应熟筹兼顾。相机而行。荆州一带筹防。是否严密。孝感、汉阳等处。如何督率进攻。布克慎以获咎大员。特恩派令带罪杀贼。著即饬令分投进剿。以期稍赎前愆。本日青麟单衔奏报。亦不过沥陈剿办逆匪之难。毫无实济。现值贼匪猖獗。处处剿办。皆属紧要。岂独武昌然耶。青麟身任巡抚。责无旁贷。崇纶系特留帮办防剿之员。亦岂能置身事外。务即审度事势。堵剿兼筹。仍设法与台涌联络声援。及早埽荡。傥稍有疏虞。或藉词豫为诿卸地步。朕必重治其罪。决不宽贷。至屡次奏称、所发摺件。均未接到谕旨。著台涌迅速就近饬查。是否驿递迟延。青麟亦当设法差人迎提饬催。岂能宴坐以待。致误事机。将此由六百里加紧谕知台涌、青麟、并谕令崇论知之。　　

○又谕、和春、福济奏、连日进剿获胜一摺。此时克复郡城。固为该提督等专责。而逆匪攻陷山东临清。扼贼续窜。尤关紧要。前经叠降谕旨。令和春等拨兵交秦定三、迅赴正阳关霍邱一带。严杜贼匪西北窜路。并令袁甲三进驻临淮。以遏东北贼冲。谅和春等接奉前旨。必不敢迁延迟误。本日据袁甲三奏、遵旨驰赴临淮。摺内有探闻霍邱土匪狓猖。该县剿捕被害。仅有典史闭门固守之语。如果属实。则霍邱危在呼吸。傥逆匪乘衅句结。势必不守。该县与六安接壤。为正阳关之掎角。此处一有疏虞。则正阳亦难固守。现据和春等奏报胜仗。秦定三尚在行闲。是直坐拥重兵。竟置全局于不顾。著即派拨兵勇。迅交秦定三、克日统带启程。不准稍有耽延。傥令逆踪再有窜越。或致六安之贼。窜及霍邱。彼时再以正阳难守为词。朕不但将秦定三立正军法。即和春、福济、亦必从重治罪。现在六安、舒城、桐城、安庆等处。逆匪均不甚多。祇因大兵专顾庐州。人无固志。以致该逆肆意往来。若秦定三移兵正阳。或援霍邱。或攻六安。时时出贼不意。慑以兵威。不但贼难他窜。即庐城攻剿。亦较易得手。前有旨、令青州副都统常清、将所带青州驻防兵。进劄黄河两岸。本日据向荣奏、已于初八日。派贵州兵一千名。前往徐州。自系未知秦定三进防正阳。此项官兵。若径赴徐州。道路又形纡折。著和春等飞提迎催。即交秦定三统带。但不可坐待此兵。致误事机。仍著先拨官兵数千。速令秦定三驰往。不准稍有迟延。又据琦善奏、逆匪改换服色、希图他窜等语。著和春等随处盘查。严加防范。毋堕该逆诡计。原片著钞给阅看。将此由六百里加紧谕知和春、福济、并谕秦定三知之。　　

○又谕、袁甲三奏、遵旨进防临淮。并统筹全局一摺。皖省情形。败坏至此。专恃庐州城外一军。即使计日克复。亦已骤难收拾。该给事中所奏。援颍郡以固正阳。实系紧要关键。本日已严谕和春等、多派精兵。交秦定三统带前往。复谕英桂、即饬牛鉴进驻颍州矣。袁甲三现办捻匪。如大致已定。即应迅赴临淮。该处距宿州不远。声势尽可联络。凤阳定远等处土匪。均著随地剿办。亦不必专驻临淮。致成株守。至淮河上下。如何设法疏通。总当力筹妥办。不得诿之正阳阻滞。下游徒劳无功也。现据和春等奏、已饬署臬司恩锡、督带兵勇。前赴临淮。所带之兵。究系若干。就现在情形而论。似临淮之兵。多于正阳。而正阳之防。重于临淮。该给事中既能统筹全局。即可与秦定三、和衷商搉。互相策应。据称、近日正阳关以南民情。被贼煽诱。竟至有甘心从逆之辈。总由安庆、舒、桐、六安一带。官兵不能兼顾。土匪乘机句结。以致胁从日久。几与逆匪相安。此时惟有力遏庐州、临淮、正阳、霍邱等处要隘。以图进攻。大军风声所到。不特杜贼北窜。即从逆匪徒。亦可闻风稍为敛迹。转移之术。惟在随时相机筹办。不可诿之时事难为也。至奸细接济庐州之贼。必应严为断绝。著即督饬带兵文武。实力摉拏。不准疏懈。据琦善奏、逆匪改易服色。希图他窜。难保其不随处溷迹。尤应实力防范。以免堕贼奸计。原片著钞给阅看。将此由六百里加紧谕令知之。　　

○又谕、据袁甲三奏、皖省霍邱一带。土匪狓猖。其地距颍州甚近。郡城紧急之至。请饬牛鉴进驻颍州。以壮声威等语。牛鉴本在陈州。前经谕令英桂、督饬该员等、严防要隘。现既颍郡吃紧。若有疏虞。则皖豫处处可通。归陈等处。亦甚可虑。著英桂即饬牛鉴、带领兵勇。克日驰赴颍郡。以资防剿。袁甲三现赴临淮。庶彼此声势联络。固皖省之藩篱。即以保豫疆之门户。桂良前奏、有贼催后起、由兰仪续渡之说。已谕该抚与王履谦、长臻等、严饬梭巡。慎密防守。现在贼陷临清。势甚猖獗。阜城余匪。亦未歼除。若兰仪河口。再任贼匪续渡。该抚自问当得何罪。又据琦善、探得贼匪有改换服色顶带、伪充官兵、希图窜扰邻省等语。著英桂严饬地方文武员弁。分兵哨探。认真查察。不可堕其奸计。至彰德卫辉等处。近接大名。距临清不远。亦当赶紧设防。昨据邵灿奏、彰德地方。官民团练。尚堪自卫。其卫辉地面。则团练寥寥。殊不足恃。著即督饬该处文武。严密防范。并督率绅民。实力团练。毋稍疏懈。英桂现时究竟曾否出省。并归德、信阳、两路防堵情形。作何布置。著即统筹全省大局。随时奏报。断不可株守省垣。致滋贻误。琦善片并著钞给阅看。将此由六百里加紧谕令知之。　　

○又谕、昨经降旨、谕令曾国藩、迅由岳州统领舟师。驰赴楚北。为肃清江汉之计。原以该省军情紧要。不独上游荆江一带。筹防至重。而孝感等县。贼势方张。屯踞汉阳汉口逆众。仍复肆意游驶。此股一日不除。武昌一日不能解围。叠据青麟等奏报各情。仅知专顾省城。能否分兵渡江。以剿为防。迄未筹计及此。台涌带兵督剿云梦等处窜匪。兵力甚属单弱。即汉阳一带。尚未能力埽凶氛。更难渡江援应武昌。大江南北。任贼往来纷突。非亟筹廓清江面。何以为捣穴捦渠之计。著曾国藩迅即遵照前旨。克日帅师东下。迎贼所向。并力歼除。此时得力舟师。专恃曾国藩水上一军。傥稍涉迟滞。致令汉阳大股。窜踞武昌。则江路更形阻隔。曾国藩惟当权衡缓急。相机速办。朕既以剿贼重任、付之曾国藩。一切军情。不为遥制。应如何与台涌、青麟等、联属声威。互相援应。并著随时妥筹。毋误事机为要。将此由六百里加紧谕令知之。　　

○引见六部保送考试御史人员。得旨。薛鸣皋、陈鸿翊、侯云登、方培之、吴世骥、张骏、吴祖昌、金钧、韩锦云、刘琨耀、张兴仁、甯曾纶、俱著记名以御史用。　　

○予湖北汉阳县殉节知县刘鸿庚、祭葬世职。　　

○调福建广东兵各二千名。赴江南军营剿贼。　　

○辛酉。谕内阁、嗣后册封皇贵妃、贵妃、及妃、应制金册、金宝。册封嫔、应制金册。均著改用银质镀金。著为令。　　

○又谕、载龄奏、审明从贼打仗逆犯、定拟罪名一摺。前因拏获形迹可疑人犯金有、供出多人。当交载龄留营审讯。兹据讯明、该犯曾在固安充当练勇。胆敢投入贼营。从逆打仗。杀害官兵。实属罪无可逭。金有即照所拟斩决枭示。固安县知县吴焘、于该犯自涿州解回。并不悉心研鞫。究出实情。任听杨升等保释。已属草率。复称该逆素有痰迷之症。显系藉词掩饰。吴焘著交部严加议处。　　

○谕军机大臣等、前有旨令舒伦保将防守潼关之兵。移劄豫省黄河南岸。以为归德等处援应。兹据台涌奏、德安、云梦、相继失守。已催令舒伦保、带兵速赴武胜关。与台涌合力攻剿。惟潼关一带空虚。必须重镇。方足以资防守。本日已有旨、令扎拉芬署理西安将军。著即督兵驻劄潼关。筹办防堵。其毗连湖北之商雒等处。仍著与王庆云随时咨商办理。毋稍疏虞。将此由六百里加紧谕令知之。　　

○又谕、前有旨、谕令舒伦保带兵驰赴黄河南岸。择要驻劄。实力防剿。本日据台涌奏、贼匪窜扑德安。云梦等处、相继失守。该督绕赴武胜关。遏其窜路。徐图克复等语。台涌所带兵勇。本系收集溃败之余。复经挫折更属单弱。武胜关为楚豫交界要隘。且由德安至信阳一带。径路纷歧。必须扼要严守。方能遏贼窜逸。著舒伦保迅速督饬原带官兵。驰赴武胜关。与台涌联络声势。防剿兼施。总以堵贼北窜为要。现在阜城未复。临清又陷。万不可再令逆匪、续行阑入豫境。致滋蔓延。将此由六百里加紧谕令知之。　　

○又谕、怡良、许乃钊、先后驰奏、围攻上海贼匪。并夷人焚烧营盘。兵勇溃散各摺片。逆匪占踞上海。久未歼除。前据该督等奏称、洋泾滨一带追贼兵勇。曾被夷人阻挠。是其暗中袒护逆匪。已非一次。朕早料其从中阻我兵机。谕令该督等迅速攻剿。免致别生枝节。乃本月初七日。该夷果乘我兵追贼吃紧之际。竟用火器掷烧营盘。以致帐房被焚。兵勇退散。据称、吉尔杭阿等坚守营垒。大局尚能保全。该夷因吴健彰诘责。自知理绌。颇形畏惧等语。该夷诡谲性成。当此贼氛未靖。固不可激生事端。但一味迁就。致该夷窥我虚实。阴与上海贼匪。句结为患。剿办更难得手。著怡良、许乃钊、督饬吴健彰、设法羁縻。妥为控制。仍当责以大义。杜其奸谋。一面赶紧设法攻剿。迅图克复。傥再有延误。国法具在。岂能再从宽宥耶。将此由六百里加紧谕令知之。　　

○又谕、台涌奏、贼众抄扑郡县相继失守一摺。览奏曷胜愤懑。该督自上年十二月驰抵德安。接办防堵。迄今数月之久。自应先事豫筹。妥为布置。前此克复黄陂。正望其督兵进剿。何以所带兵勇。遇贼即溃。以致德安、云梦、孝感、应山等处。相继失守。据称、兵勇多系收集溃散之余。将士亦无固志。何以不能多方激励。坐视溃败。仅欲以一死塞责。于事何益。逆匪窜入德安。其势甚张。此时总以扼守要隘。杜其北窜。为第一要著。该督现驻武胜关。该处与豫省毗连。务即督饬布克慎、带兵实力堵御。勿令逆匪阑入可南境界。该督统辖全省。责无旁贷。虽事处万难。仍当熟计兼筹。以冀保全大局。岂可专恃血气。再以卤莽偾事。此次溃散兵勇。著查讯明确。即行正法。以肃军律。德安等府县文武下落。并著查明具奏。将此由六百里加紧谕令知之。　　

○又谕、据台涌奏、兵勇溃散。郡县相继失守。请饬豫省拨兵助剿。并据英桂奏、信阳一带、布置情形各一摺。湖北贼匪。连陷云梦德安等处。势甚猖獗。台涌已督带官兵。绕至武胜关。遏贼窜路。该处为由楚入豫扼要之区。果得精兵镇守。逆匪自难窜越。台涌自兵勇溃散之后。所带官兵。为数无多。实属难资堵剿。著英桂速即挑选精兵二千名。派委得力员弁。星夜驰往。听候台涌调遣。总兵柏山、已经英桂派赴武胜关。著即飞催前进。不得稍有迟误。德安等处、与豫省交界处所。路径纷歧。仍著随地严密防堵。毋任贼匪绕越。英桂现虽患病。布置尚属得宜。一切防剿。必须尽心筹画。以副委任。林扬祖经该抚派令带兵出省。是否得力。仍当随时察看。毋误事机。将此由六百里加紧谕令知之。　　

○又谕、本日据台涌奏、贼匪窜扰德安等处。郡县相继失守。并英桂奏、飞咨柏山、驰往信阳堵剿各一摺。楚北贼匪连陷郡县。势甚狓猖。现在惟有严守武胜关要隘。防其北窜。最为要著。柏山由固始督兵前进。相去较近。著即迅统官兵。星夜驰抵武胜关。随同台涌等实力堵剿。傥行走不能迅速。督战不知奋勉。致贼匪阑入豫境。该总兵恐难当此重罪也。　　

○湖广总督台涌奏、贼众抄扑德安。郡县失守。得旨。何至一无拦阻。任贼长驱。闻风及临敌溃散情形。殊出意外。初十日德安失守。十四日应山失守。彼时何不赶紧驰奏。直待至十七日。始由六百里具奏。又无加紧字样。岂已昏愦糊涂耶。想汝由德安败走。狼狈已极。　　

○山东巡抚崇恩奏、临清州文武各官殉难情形。得旨。该文武力保危城。终遭惨祸。汝身任封疆。亦稍知愧愤否。　　

○河南巡抚英桂奏、皖楚贼氛偪近。派兵堵遏窜渡。得旨。饬令柏山前往堵剿。甚是。惟豫省东西两路。固皆为紧要。而南路空虚尤甚。本日已有寄谕、令舒伦保速进南路迎剿。归德一路。可责成林扬祖、督饬徐广缙、严密防范。　　

○以喀什噶尔领队大臣扎拉芬、署西安将军。　　

○以湖北德安府、及云梦、应山县城。被贼窜陷。革湖广总督台涌职。仍留任。　　

○以剿办上海贼匪延玩。摘江苏巡抚许乃钊顶带。　　

○予山东临清州殉节知州张积功、副将庆德、参将吉兴、游击王用安、阿克东阿、庆顺、都司武殿魁、希奎、千总马诰、祭葬世职。并建专祠。　　

○壬戌。上幸瀛台。　　

○御紫光阁。阅侍卫等骑射。　　

○谕军机大臣等、僧格林沁等奏、连日进攻情形一摺。逆匪窜踞阜城。尚有万余。分占关厢村庄四处。我兵屡次诱敌。仍不过小有斩获。总未能痛加剿洗。该逆□嵎抗拒。又已月余。临清逆匪。近据胜保奏称、十七日进攻。仅毙贼多名。亦未能将贼垒即时攻克。且称、该逆仍分踞城外关厢。恃为掎角。是该大臣等剿办两处贼匪。均未能克日奏功。尤恐顿兵日久。师老力疲。致南北之贼。联为一气。防剿更形棘手。昨据台涌奏、湖北逆贼。连陷德安、云梦、应山等处。该督绕赴武胜关。已谕令舒伦保、柏山等、带兵驰往堵剿。该处与豫省毗连。能否杜其北窜。尚难豫必。此时阜城之贼。傥能及早克复。或与胜保分路进攻。或大军合力并剿。声威既壮。自可渐就肃清。若再事迁延。致败窜余匪。牵掣我军。北路全局。尚可问耶。前调大炮。谅已运到。著该大臣等督饬官兵。迅速进攻。不可畏难自阻。贼众既愿投出。即当设法解散。以孤贼势。仍须严密防范。不可大意。致堕奸计。并饬庆祺、赶紧设法开穵地道。以备轰击。前据琦善奏、贼匪每假冒服色、希图溷迹等语。著该大臣严饬各营。实力稽查。毋稍疏忽。原片著钞给阅看。将此由六百里加紧谕知僧格林沁、并谕西淩阿、托明阿知之。　　

○又谕、惠庆奏、广西团练日坏、请急筹挽救一摺。逆匪自粤西窜出以后。蹂躏数省。近复偪近畿疆。尚未扑灭。前曾叠次谕令各省。实行团练。保卫地方。并谕劳崇光、惠庆、通筹全省大局。亲往督办。本年三月。贵州学政黄统奏、柳州、庆远、百色等府厅。盗贼肆行。沿边地方戒严。复经谕令劳崇光与惠庆、督饬文武。赶紧剿除。并劝谕团练。以助兵力。旋复据劳崇光奏、剿办各属土匪情形。并称调兵措饷。实已智尽能索。一筹莫展。该抚在粤有年。于该省情形。自应熟悉。所有剿匪办团各事宜。何至毫无把握。迄无一定章程。如惠庆所奏、省外团练。多为伏莽之薮。兵至则为团。兵去则为贼。败坏至于此极。实堪痛恨。近日各省情形。皆由于官民各不相洽。团练藉资绅士。假令地方官妥为劝谕。委任得人。自能著有成效。若办理四年之久。地方贼党愈多。咎将谁诿。著劳崇光、惠庆、酌量地方情形。妥为筹办。总期官民相安。庶不致多生枝节。并著拣派贤员。随地随时。督率公正绅耆。会同妥办。傥令滋生事端。该抚等自问当得何罪耶。至所称龙启瑞、朱琦、总办团练。何以不能认真经理。所有奖励绅士开单滥保。并有擅作威福。遇事把持等语。著劳崇光、惠庆、秉公查察。破除情面。其有藉团练为名。假公济私。必当严行惩办。若绅耆中公正有为者。亦必当随时激励。勿令解体。该抚等务当统筹全局。使官民上下。同心协力。以除奸宄而靖地方。惠庆原摺著钞给劳崇光阅看。将此由六百里谕令知之。　　

○新授湖北巡抚青麟、奏报谢恩。得旨。汝既为巡抚。尤不可专顾武昌一城。崇纶已有暂留之旨。　　

○广西提督惠庆奏、广西团练日坏。以致盗匪日多。现拟设法挽救。得旨。所奏皆系真情。堪为浩叹。各省团练。勇懦不一。然尚不至若广西之败坏已极。变态百出。现在直东逆氛正炽。粤省又岂忍置作缓图。但汝摺中对句太多。殊觉落套。虽辞简意达。终属厌观。　　

○以骑射中箭六枝。赏乾清门头等侍卫托云、在御前侍卫上行走。　　

○癸亥。谕军机大臣等、雷以諴奏、设法劝捐以助兵饷一摺。据称、防守东路以来。军饷各项。皆取给于里下河十数州县之捐输。上年秋冬、及本年二月闲。曾叠次拨解琦善等营军饷。现拟将所募练勇。酌量裁减。即以裁减余项。接济琦善各营官兵之用。仍极力劝捐。专事筹饷等语。所奏自系因时变通之法。尚属筹办得宜。著琦善即饬雷以諴、将里下河一带商民。谆切晓谕。实力劝捐。俾该商民等、咸知捐输接济兵糈。即所以保卫身家。自能踊跃急公。不至迁延观望。至仙女庙、邵伯镇等处、各村集。既据雷以諴奏称、所筑土围、碉楼、砦堡、一律完整。并附近要隘、所团各乡勇。亦颇有技艺。著琦善仍饬令该革员认真查勘。毋得始勤终怠。所有捐输团练事宜。即责成雷以諴、悉心妥办为要。该大臣务当督率水陆将弁。迅将瓜州余匪。悉数埽除。毋再迁延。老师糜饷。致干重罪。将此由六百里谕令知之。　　

○又谕、雷以諴奏、试行捐厘助饷、业有成效。请推广照办、以裕军储。并开列章程呈览一摺。粤逆窜扰以来。需饷浩繁。势不能不借资民力。历经各路统兵大臣、及各直省督抚、奏请设局捐输。均已允行。兹据雷以諴所奏、捐厘章程。系于劝谕捐输之中。设法变通。以冀众擎易举。据称、里下河一带。办有成效。其余各州县情形。想复不甚相远。著怡良、许乃钊、杨以增、各就江南北地方情形。妥速商酌。若事属可行。即督饬所属、劝谕绅董筹办。其有应行变通之处。亦须悉心斟酌。总期于事有济。亦不致滋扰累。方为妥善。雷以諴摺单、均著钞给阅看。将此由六百里各谕令知之。　　

○又谕、和春、福济奏、酌派已革总兵赴正阳关防剿等语。该提督等围攻庐州。固不可缓。而西路空虚。必须得力大员。带兵扼要防剿。以堵贼匪续行北窜。现既不能迅克庐州。徒使大兵为贼牵缀。实属昧于事机。已于摺内严切批示矣。郝光甲前在山西追贼迟延。迨催赴直隶军营。又复观望不前。其居心巧滑。殊不足恃。霍邱土匪情形。前此寄谕、已经详示。正阳关为贼匪自西窜北必经之路。该提督等乃称为形势稍缓。派令不能得力之员。前往防剿。何不知缓急若此。著和春、福济、仍遵前旨。即将所派官兵。交秦定三管带。克日驰赴正阳关。督同刘玉豹、认真防剿。其霍邱等处。均责成秦定三、严遏贼匪北窜。并相机进攻六安。与和春等、声势亦可联络。郝光甲仍行撤回庐州军营。随同打仗。其应否仍用陕甘官兵之处。亦著和春等妥速筹拨。毋稍延误。现在贼匪。虽据探称尽返庐州。其六安亦必有贼党占踞。且既由正阳关回窜。安保其不去而复来。设正阳关霍邱一带防剿。委任非人。致令贼匪又复乘闲北窜。则东豫两省。处处吃重。关系大局。甚为紧要。该提督等岂可一误再误耶。将此由六百里加紧谕令知和春、福济、并谕秦定三知之。　　

○又谕、英桂奏、请展缓秋审一摺。现在豫省防堵紧要。自可展限办理。惟近日贼窜处所。辄先开放狱囚。藉为向导。此等罪犯。既得脱羁囚。又复甘心从逆。益恣凶悍。前以贼窜直境。曾谕令桂良、将各属重犯。分别正法发遣。以为先事豫防之计。著英桂督饬司道。将各州县监禁各犯。详核案情。凡斩绞重犯。法无可贷者。立即随地正法。其情有可矜。及例应缓决者。即行减等办理。应发遣者。亦即审结起解。至秋审虽拟情实。向例免句之犯。并著开单请旨。总期狱无留滞。以免疏虞。其军流以下各犯。有年力精壮。可用杀贼者。该抚酌量收录。俾得效力行闲。立功赎罪。此系权宜办理。仍当详加体察。毋致别生事端。至南路贼情。尤须勤加侦探。现在如何布置。并著随时驰奏。英桂现在省城。病体曾否渐痊。本日已有旨、令杨霈驰驿前往。协同该抚、办理防剿事宜。务当于皖楚豫省交界地方。严密防堵。仍须相机进剿。与邻省声势联络。毋稍疏虞。将此由五百里谕令知之。　　

○又谕、盛埙等奏、酌派土默特蒙古兵丁、听候咨调一摺。前调之绥远城驻防兵丁一千名。经恒春遵旨派赴紫荆关一带。扼要驻劄。现在南来逆匪。复陷临清。而阜城穷寇。尚未歼除。山西与直豫毗连处所。仍应厚集兵力。以备徵调。据盛埙等奏称、该城满营官兵。现已不敷分拨。惟有归化城土默特、撤回归屯官兵七百五十名。堪备晋省咨调。并前经该抚调省训练之满营、精壮闲散二百七十名。足敷一千之数。著恒春即将各该兵丁等、应需军装器械锅帐口粮等项。及减半制装银两。酌量筹办。以备续行调拨。仍期核实撙节办理。毋致虚糜。将此由六百里谕令知之。　　

○江南提督和春等奏、夺毁贼垒获胜情形。得旨。所奏俱悉。现在庐州。固应及早克复为是。但北路门户已开。任贼来去。汝二人惟知紧攻庐州。并不兼顾北窜。由正阳回六安之贼。并非穷蹙奔回。设该逆留少贼以牵汝等大兵。别分多贼由西路绕出。或西或东。非仍循萧砀。即旁窜河南。汝等又不能分身。虽立正典刑。于全局何济。现虽逆聚庐州。正是诡谋不测。避实击虚。到处牵缀。汝等反谓可聚而歼旃。踞庐之逆。阅数月尚未克复。今添贼反有把握。其谁信之。郝光甲朕总虑其巧滑。汝等何昧于事机。昏愦若是耶。　　

○命顺天府府尹杨霈、驰往河南。协同巡抚英桂、办理防剿事宜。以刑部左侍郎李钧、兼署顺天府府尹。　　

○予安徽阵亡卫千总韦运雝、祭葬世职。　　

○甲子。谕内阁、前因胜保奏参张亮基欺饰冒功等情。当经降旨、将张亮基革任。发往军台效力赎罪。嗣复据张亮基奏报、本月初九十四等日胜仗。均交胜保、善禄、崇恩、秉公确查具奏。兹据胜保等奏、查明张亮基于初九十四日。两次进攻贼垒。虽皆获胜。每次杀贼仅一二百人。练勇亦有伤亡。该革员信任典史陈韬。但凭其言入奏。于打仗情形。尚多不实。现在张亮基染患目疾。请给假医治等语。张亮基于军务重情。不知详细考核。辄听信委员夸张之词。率行入奏。实属罪有应得。著仍遵前旨。发往军台效力赎罪。并著胜保等、派员即日押令起解。不准藉病请假。致任逗遛。湖北枣阳县典史陈韬、虽临阵尚知奋勇。而性喜夸张。语多不实。且行文出示。辄以监军自称。谬妄已极著交部议处。所有两次接仗出力之勇目人等。仍著胜保等查明具奏。　　

○又谕、胜保等奏、进攻贼垒、续获胜仗一摺。逆匪自轰陷临清州城。仍占踞城外关厢。□嵎抗拒。胜保虑及该逆乘虚西窜。与德勒克色楞、密商设伏之法。出其不意。以期制胜。即抽拨黑龙江蒙古马队多名。派委总管平海、二等侍卫荣全、协领巴依胡朗、带领前往西南一带。扼要潜伏。夜闲大股拥至。意图窜突。我兵遥闻声息。寂然不动。俟其行近。齐声呐喊。直前截杀。枪箭并发。该逆猝不及防。无能抵御。旋即亡命奔回。贼队大乱。我兵奋勇追杀。毙贼四五百人。该逆黑夜之中。彼此不能认辨。自相践踏击杀。及情急投河者。不计其数。其裹胁之众。经官兵解散、并乘乱逃出者。不下三四千人。此次设伏邀截。斩获甚多。胜保等务即乘胜会合兜围。一面严扼纷窜。一面迅筹攻剿。收复城池。尽歼逆党。毋任迁延贻误。自干重罪。　　

○谕军机大臣等、前据英桂奏、河南省应运咸丰三年漕粮。因运河梗阻。请将粟米麦豆。均按每石一两二钱五分折银报解。听候采买。当经户部、以京仓米石。不敷支放。奏令运道稍通。即速催运北上。兹复据户部核议基溥等所奏、请将豫省漕粮折银。作为采买之本等语。该省每年起运漕粮。例限于三月初一日抵通。现在时日已迟。而河道仍多梗塞。京仓支绌。采买米石。最关紧要。著英桂、郑敦谨、督饬粮道、将本届应运正耗米麦豆石。按数折银。除蓟粮项下。应拨保定等处兵俸等米、一万五千余石。照例定每石八钱之数划出。径解直隶藩库外。其余并著按照户部所议。全数批解到部。以备采买资本。并将轻赍银款。一并照例解通。该抚等务当迅速妥办。毋任稍有延缓。致误要需。将此由六百里谕知英桂、并谕郑敦谨知之。　　

○又谕、前谕载龄、俟文瑞到固安后。应否移营。斟酌办理。并经载龄奏、拟赴雄县驻劄。兹据文瑞奏称、痼疾益甚。恳请开缺。已降旨准其开缺调理矣。固安地属扼要。载龄驻此。居中调度。各路官兵。声势可期联络。现文瑞既未能前往。该侍郎即毋庸移营他处。雄县防堵事宜。亦关紧要。即著该侍郎派委得力员弁。带兵前往驻劄。前所请添派精兵之处。已谕巡防王大臣照数调拨。此时阜城余匪。尚未殄灭。临清现又失守。逆焰鸱张。时思窜逸。京外东西各营。守御万分吃紧。载龄总统诸营。务宜熟筹缓急。严饬各路带兵大员。实力防范。断不可稍有疏虞。所有现审未结案件。仍著载龄迅速审办。分别定拟具奏。将此由六百里加紧谕令知之。　　

○又谕、胜保奏、连日焚烧浮桥。并设伏诱贼、叠获胜仗各摺。前降谕旨、谓胜保幸贼南窜。原因该大臣前奏、于西北一路。则称以血战当之。于回窜东南西南。则称惟有跟踪追剿。是以责令就地芟除。以仍系该大臣前此自行具奏之语。且所称东昌、丰工、刘家口等处。应行布置之处。无不一一指示。并未尝令该大臣抽拨进攻之兵。分防南窜之路。乃此次奏报、转称遏其北窜。已觉大费踌躇。直似北路尚无把握。南窜更不待言。显系有心剖辩。试思逆匪若竟由南窜纡折西向。何处不可绕越北犯。该大臣之意。以为沿途截杀。较之顿兵相持。易于得力。此亦实在情形。屡次奏报。无不以此为长策。然自独流贼窜之后。一到阜城。又复□嵎抗拒。歼灭无期。该大臣所自信者。尚不能收效于前。朕岂能不为顾虑。上次朱批。所谓若又南窜。更难收拾。该大臣岂以为无足重轻耶。至牵涉前此谕令进驻德州之旨。尤属非是。贼氛初入东境。阜城距德州较近。朕岂能料善禄张亮基之不能要击。致令逆匪折而西窜。若使当时逆匪。竟由大路北窜。绕出临清。则德州正当其冲。该大臣进兵清河。不又转在贼南乎。况缓兵徐进之语。岂亦谕旨中所有。缓急机宜。原在统兵大臣、身在军营者。随时斟酌。朕亦未尝因该大臣不驻德州。责其违旨。该大臣乃以谕旨为口实。哓哓置辩。于事何济。至所称局外疑谤。岂得尽无。即如张亮基密陈各片。虽系一面之词。断不能动朕之听。而所称出队时毫无知会。撤队时始派接应。按之本日该大臣覆奏、练勇接仗摺内各情节。似亦不尽虚诬。朕此时但以剿贼为重。该大臣果能力挫凶锋。迅殄妖氛。即有性情偏僻之处。朕亦不遽加以谴责。总在该大臣平心自问。有则改之。无则加勉。自能闲执谗口。若事事□气。不能深筹熟计。致逆匪日久稽诛。国法具在。不待他人之参奏也。桂明已抵馆陶。穆辂双禧之兵。据桂良奏报、亦已到防。即著迅速督催。并力进剿。大名一带。复经桂良添派驻劄正定之大同兵五百名。前往协防。著一并归该大臣调遣。至军饷一节。复据户部奏、请将山东漕项折价。留为胜保军需等语。著谕知崇恩妥速筹办。此系京仓正款。因军饷紧要。特照部议以济急需。该抚仍当严饬藩司粮道。按数改折。以备支给。傥出入之闲。不免折耗。即酌量将米石拨营备用。核实报销。仍著先将银米数目。分晰具奏。并咨明户部、以凭查核。户部片一件。并张亮基片二件。均著钞给阅看。将此由六百里加紧谕知胜保、并谕德勒克色楞、善禄、崇恩知之。　　

○又谕、王庆云奏、潼关防务紧要。请饬总兵丰绅、先赴该处。并请饬甘省派兵备调等语。本日已谕知易棠、饬令丰伸、迅即带兵赴潼关防御。并著易棠在甘省各营内、豫派兵一千名。以备徵调矣。至该抚奏、先赴潼关。与丰伸会同筹办。俟布置就绪。再往商雒一带。察看要隘。并请令文俊署副都统缺。办理旗营事件。所拟俱是。文俊即著署理西安左翼副都统。省城团练防堵事宜。即饬该员与文武各员弁。认真办理。其潼关防堵事务。著该抚与扎拉芬、先行妥筹布置。俟丰绅到后。更可会同商办。务当严诘奸细。慎密设防。断不可令匪徒假冒难民。乘闲阑入。前据琦善奏称、逆匪竟有假扮官兵衣顶。冒渡关津者。尤应加意稽查。万勿堕贼奸计。至商雒等处。并著严饬徐之铭、陈景亮等、悉心防范。俟甘省兵到。仍照所请、以一半分拨舒伦保行营。并陆续筹解军饷。以资接济。该抚统辖全省。责无旁贷。务当彼此兼顾。毋稍疏虞。将此由六百里加紧谕令知之。　　

○又谕、据王庆云奏、舒伦保带兵赴豫防剿。请饬延绥镇总兵丰伸、驰赴潼关。接办防务。惟该处派防官兵。经桂明、舒伦保、前后统带出境。约计三千四五百名。并须俟易棠指派到关之甘肃兵二千名内、再派千余名。赴舒伦保行营。是潼关一带。防兵无多。著该督即饬现署提督丰伸、迅赴潼关。并饬丰伸于该提镇两属内、再派得力官兵七八百名。赴关协同防御。现因湖北孝感、云梦、德安、应山、相继失守。已饬舒伦保、驰扼武胜关要隘。距陕愈远。陕境兵数。徵调不少。西安满洲营事务。虽饬扎拉芬署理将军。文俊署理左翼副都统。而王庆云又将亲赴潼关。会同丰伸筹办一切。所有远近防守官兵。仍恐不敷调遣。著易棠再于甘肃各营内、豫派精兵一千名。备齐军装器械。以便临时徵调。并于护甘州提标永固协事、汉中左营游击萧鸣章。署西甯镇属归德营游击事、督标后营游击魏常安。西甯镇属永安营游击吴仕珍。护凉州镇属永昌协事、西甯归德营游击郭思忠。护凉州镇属新成营都司、降调千总李大成。署凉州镇属水泉营守备、凉标前营千总徐晋。六员内、酌派三四员。饬令迅速启程。驰赴陕西。交王庆云差委。毋稍迟误。将此由六百里加紧谕令知之。　　

○又谕、骆秉章奏、贼匪由陆路复窜岳州、现筹省城防堵一摺。前因湖南剿办由陆路南犯贼匪获胜。叠经谕令曾国藩、统领舟师出境。埽除江面贼＜舟宗＞。乃因蒲圻新到贼众甚多。升用同知直隶州王錱、迎剿于羊楼司地方。拒战失利。折回岳州。该匪全股直扑郡城。曾国藩督率各员。带勇轰击。城内各勇、乘贼势稍却。缒城而出。曾国藩遽率水勇炮船。回省守御。致贼舟前队、已至距省百五十里之白鱼矶。览奏曷胜焦灼。现在长沙省城防守。自关紧要。该抚已飞调江忠济募勇。力疾赴援。复添调辰州官兵来省。并与曾国藩、布置内外水陆各地方、文武绅勇。联络声势。当可力保省垣。惟岳州为南北要隘。上则屏蔽长沙。下则援应武昌。咽喉重地。岂可置之不顾。仍著曾国藩酌拨船炮。设计迎截。并著绕道飞饬胡林翼、塔齐布、断贼后路。一面分拨兵勇。于平江益阳两路。前攻岳州。使该匪复背受敌。则省城之势。不至危急。而胡林翼等一军。亦较有接应。且可相机水陆两路。援应武昌。曾国藩所统炮船。勇多饷足。原为肃清江面。今既未能迅速下驶。亦岂可株守长沙。坐俟逆贼之至。而不为南北两省、通筹大局耶。鲍起豹提督全省军务。何以并未出省。剿办贼匪。著与骆秉章等、熟筹防剿。一面保护省城。一面相机进攻。曾国藩仍应统带舟师下驶。或分拨船勇。派委得力将弁。并力攻击。俾湖南境内。贼氛埽荡。庶可为援救湖北之计。现在黄州上窜之贼。已叠陷孝感、云梦、德安、应山。北路情形。万分吃紧。非有大队水军。驶至汉阳江面。无以牵缀该逆之后。别无釜底抽薪良策。骆秉章、曾国藩、当如何急筹奏功。为两湖全局计也。王錱轻进失利。著即革职。该员平素剿匪。尚属奋勉。著准其留营带勇。效力赎罪。将此由六百里加紧各谕令知之。
  </div>
  <div class="pagination">
   <a href="清实录咸丰朝实录_page191.html">
    上一页
   </a>
   <span>
    ...
   </span>
   <a href="清实录咸丰朝实录_page187.html">
    187
   </a>
   <a href="清实录咸丰朝实录_page188.html">
    188
   </a>
   <a href="清实录咸丰朝实录_page189.html">
    189
   </a>
   <a href="清实录咸丰朝实录_page190.html">
    190
   </a>
   <a href="清实录咸丰朝实录_page191.html">
    191
   </a>
   <span class="current-page">
    192
   </span>
   <a href="清实录咸丰朝实录_page193.html">
    193
   </a>
   <a href="清实录咸丰朝实录_page194.html">
    194
   </a>
   <a href="清实录咸丰朝实录_page195.html">
    195
   </a>
   <a href="清实录咸丰朝实录_page196.html">
    196
   </a>
   <a href="清实录咸丰朝实录_page197.html">
    197
   </a>
   <span>
    ...
   </span>
   <a href="清实录咸丰朝实录_page193.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
