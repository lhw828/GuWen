<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 522 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 522 页/共 848 页</h1>
    <div class="content">
○又谕有人奏、四川广元县共有差役千余人。东乡县典史衙门设有厅役数百人。直隶赤峰县头役张继宗等、每人俱养散役数十名至百余名不等。约计亦不下千余人。蒙蔽官长。勾串丁书。勒诈婪赃。威逼酿命。应请查禁等语各省州县衙门壮快各役。本有定额岂容违例滥增倚势病民。致滋扰累。著鄂山、耆英、确切查明各该县差役。是否有如许之多。所有额外白役著悉行裁汰。毋任藉词姑留嗣后遇有差役滋事之案。查系额外白役。即将该州县据实严参加等议处并将失察之该管上司一并议处。以靖地方而安良善。将此各谕令知之。　　

○戊寅上诣绮春园问皇太后安　　

○礼部尚书贵庆因病解任调理藩院尚书奕纪、为礼部尚书以都察院左都御史武忠额、为理藩院尚书工部右侍郎奎照、为都察院左都御史。调礼部右侍郎联顺、为工部右侍郎。兼管钱法堂事务以内阁学士道庆、为礼部右侍郎　　

○以都察院左都御史奎照、兼镶红旗汉军都统刑部右侍郎惠吉、兼镶红旗汉军副都统。户部左侍郎文庆、兼京营右翼总兵。　　

○己卯。孝诚仁皇后忌辰。遣官祭景陵　　

○上御阅武楼。阅挑选侍卫马步射　　

○谕内阁廉敬等奏、喀什噶尔改设办事领队大臣。与总兵官阶相等。其体制非参赞可比前据参赞大臣壁昌、拟定章程咨部十三条。立法本有参差。办理未能画一。应请量为变通等语。著特依顺保、廉敬、查明壁昌原定章程详细妥议具奏。　　

○又谕、廉敬等奏、会同查办兴德寿昌、互参各摺。分别核议一摺此案寿昌到任未及旬日。查明福奎亏短银数。擅用六百里催牌。骇人听闻。固属冒昧。然其意尚为慎重钱粮起见。即兴德所参各款。其咎尚不至过重。惟于屯民控告刘允忠、勾串安集延一款。并未核实。率行入奏。试思叛逆重情所控若实。应得何罪诬告律应反坐。本朝一统寰区。满汉臣工。皆我一体。从无稍有嫌疑。互相倾轧。何得以此等重情。漫不加察辄据屯民挟嫌之词。诬总兵大员以叛逆大罪。错谬已极。仅予严议。不足蔽辜。寿昌著即革职。发往乌噜木齐效力赎罪。以示惩儆。　　

○又谕、廉敬等奏、查办已革章京那移库款一摺。此案喀什噶尔已革粮饷章京福奎、那移备贮银两。除粮石衣物马匹变价抵款外实亏银一万九百八十余两之多著照拟发往近边充军。仍将该革员解交陕甘总督勒限监追能否依限全完。照例核办。前任喀什噶尔领队大臣西朗阿、于亏那重案未即查明揭报著交部议处。　　

○又谕、兴德经朕简任叶尔羌参赞大臣。有统辖各城之责。文武官员。皆归节制。总兵刘允忠、纵容兵丁扰累。几至酿成事端。又砍伐围城树株。种种错谬岂竟茫无见闻。乃并不核实严参。以致与寿昌互相攻讦。至粮员福奎、亏空库项累万。设令早为查明据实参奏。何至寿昌擅发六百里。冒昧妄为。是其平日办事。一味罢软。实属无能。兴德著交部严加议处。即来京听候部议。　　

○又谕、前据寿昌奏、接收屯民呈词三张列控各款。当交廉敬等查明秉公审办。兹据廉敬等逐款查明。刘允忠以统兵大员。不知镇抚兼施且于兵民良莠。漫无区别肆意拆毁城外民房多间。复于夜间开城。致弁兵以摉查回妇为名。藉端滋扰。几至酿成事端。并将围城树株。率行砍伐殆尽。种种错谬。实辜委任。仅归诬揭馈送案内。议以革职。不足蔽辜。刘允忠著革职。发往伊犁效力赎罪以示惩儆。　　

○谕军机大臣等、前因绵崧等奏、请将东陵礼部等衙门笔帖式二十四员、撤回另补。停止部选等语。当交该部议奏。业据吏部查明。分别裁撤。已有旨依议行矣。因思西陵事同一例。该处各衙门笔帖式。应否量加裁汰之处。著德兴查明具奏原摺著钞给阅看。将此谕令知之。　　

○又谕、钟祥奏、山东省缉办教匪。前经议有章程。请饬查遵办等语。山东习教之风。相沿已久。必当随时查办。以净根株。钟祥前在巡抚任内曾采集众议。设立分乡日查之法。所议章程。是否可行。著经额布覆加查核具奏。原片著钞给阅看。将此谕令知之。寻奏、前抚臣钟祥设立章程。立意未尝不周。惟恐丁役等操纵由己。滋扰堪虞。似仍以编查保甲为善。得旨、一力认真办理。切勿日久懈生。有名无实也。勉之。　　

○调镶白旗蒙古副都统巴清德、为镶蓝旗满洲副都统。以署正蓝旗汉军副都统特登额、为镶白旗蒙古副都统。调正红旗护军统领奕山、为正蓝旗护军统领。以兵部右侍郎倭什讷、兼正红旗护军统领。　　

○赏漕运总督恩特亨额都统衔。为叶尔羌参赞大臣。以陕西布政使周天爵、署漕运总督。　　

○庚辰。谕内阁、户部奏、各省盐务积欠课款。并短徵加价银两延不造报。请旨饬催。各省奉部咨查事件。例有定限。况课款攸关。尤应依限造册咨覆。以凭核办。兹据该部查明、各省盐务项下。有历次行查逾限未覆各案。内借动加价、及参商欠交等款。均系奏明分别归补变抵其短徵加价银两。该部各按行销引目核算。两淮计短徵银二百五十余万两。两浙计短徵银二十余万两。节经按年汇案行催。总未据该管督抚盐政。查明咨覆。实属任意玩延。倘再日久积压。必致应入拨者。无凭拨解。应核销者。易涉牵混。百弊丛生。殊非慎重帑项之道。著该管督抚盐政、迅即按款查明。勒限一月。据实分别造报。不准再有延宕。所有各案历年登覆迟延职名。著随案送部核议。如经此次饬催之后。仍复视为具文。有逾例限。定将该管督抚盐政等重惩不贷　　

○以谕、昨日奎照谢恩召见。据面奏、与左副都御史德诚、系属姑表兄弟。请旨应否回避。德诚著毋庸回避。　　

○前任杭州副都统左廷桐、以年老休致。　　

○以河南按察使杨振麟、为陕西布政使。山东督粮道张祥河、为河南按察使。　　

○以云南龙陵协副将台涌、为陕西西安镇总兵官。　　

○展缓山西山阴县歉收村庄新旧额赋。　　

○辛巳。谕内阁、礼部奏各省办理重赴鹿鸣筵宴。咨奏两歧一摺。恭查嘉庆二十一年奉有谕旨。除三品以上大员。仍准专摺奏请与宴外。其四品以下者。俱著该督抚咨报礼部。准令与宴等因钦此。业经该部纂入科场条例。通行各省在案。前据色卜星额奏、安徽泗州学正万保廷、并非三品大员。何以该抚仍专摺奏请。色卜星额著交部察议。嗣后各直省督抚、著仍遵照旧定章程办理。以杜纷歧而昭画一。　　

○谕军机大臣等、本日据孟魁奏、巧援前例以饰己非一摺。并将乾隆年间存例原稿。另封呈览。前据苏勒芳阿奏、官兵摊垫库项。与孟魁奏任意妄行克扣兵饷各摺。当降旨、著宝兴会同邓廷桢查明究办此次孟魁所奏各情节。著宝兴等一并归案查讯。务期水落石出。以成信谳。原摺暨原稿著一并发给阅看。将此各谕令知之。　　

○两广总督邓廷桢奏、越南沿边情形得旨、严密巡防。断不可贪功滋事。　　

○癸未。谕军机大臣等、本日据都察院奏、安徽泗州监生韩建旗、以侵帑累民。工程不实等词具控。已明降谕旨、交朱士彦审讯矣。此案该监生所控该州兴挑濉河。借帑二万七千余两。被工房李万青、委员赵佩等、偷减工程。实用银六千余两。余银二万余两。概行侵蚀。屡经上控。并未讯明追缴。现在仍系摊徵等语。案关地方官吏侵帑累民。如果属实。大干法纪。不可不彻底根究。著朱士彦到彼。即亲提李万青等、暨该故员家属。并全案人证卷宗。秉公审讯。务期水落石出。以成信谳。原摺钞给阅看。将此谕令知之。　　

○又谕、本日据南丰县监生卢祖耀、以诓财占妾等词。赴都察院衙门具控。已明降谕旨、交该抚亲提审讯矣。据该监生呈称、前署临川县知县黄浚、嘱令门丁书吏等、两次诓借伊银八千余两。并强占伊妾张氏。历控各衙门。案悬七载。并未提齐人证。质讯究办等语。案关地方官倚势欺淩。如果属实。大干法纪。必应彻底根究。以儆官邪。裕泰甫经莅任。无所用其回护。该抚惟当虚衷确查。秉公审讯。并迅即移咨该革员原籍。提解来江。逐一质讯。务得确情。不得因黄浚业经另案参革。并卢祖耀控案业已奏结。稍存讳饰。迁就了事。致有不实不尽。原摺著钞给阅看。将此谕令知之。寻奏、已革知县黄浚、借贷卢祖耀钱文九千余串。复收其婢女为妾。虽无诓占情事。实属卑鄙不堪。应请发往新疆充当苦差。为不守官箴者戒。卢祖耀诬轻为重。任意污蔑。应发附近充军。下部议。从之。　　

○又谕、御史胡长庚奏、请责成地方官劝课农桑一摺。据称山东省地瘠民贫。宜开衣食之原以收乐利之效。该省地宜蚕桑。应行设局教劝。凿井灌田。不减南方沟塘之利。广种杂粮蔬菜。亦可备荒。下游被水之区。及山河岸坡等处。可种芦苇箕柳麻菜之类。民无恒产者。劝令大户给田课租。其登莱青各郡山多之处。应令民间分别种植树木等语。著经额布、即将摺内所指各条。确切查询体察地方情形。是否可行。据实妥议具奏。原摺著钞给阅看将此谕令知之。寻奏、登、莱、青属多山。其平衍处间有种桑。而饲养野蚕。别有一种桲椤树。亦名槲叶。将蚕放置树间。收茧取丝。获利甚广。自应顺俗所尚。其余各府州民。向勤蚕桑。现饬广行栽植。至凿井灌田一条。查济水发源于沇。东流为济。未能通省皆有。即泉脉所经。沙土松浮。随掘随卸。必用甎石围砌。方免堙塞。一井需制钱数十千。力难兴举。请毋庸议。又原奏广种杂粮蔬菜。查东省地土瘠弱。除沙鹻不毛外。小民计及锱铢。并无旷闲之地。即无旷闲之时。未便改易旧章。致涉勉强。又原奏积水之处。宜种芦苇菱藕。并可养鱼。查东郡登、莱、青、滨海环山。山水从下游入海。无可蓄水之处。西郡临近运河。工程紧要。恐碍纤道。他如汶水所经。每虞涨溢。方且设法疏洩。无暇蓄水养鱼。凡有可以种植网钓处所久已争先恐后。又原奏大户酌给贫民地亩耕种。查东省业田之户或召佃承种或短雇耕锄。向皆自行拣择。应听其便。又原奏登莱青三府劝令种树。查东省山冈甚多。类皆沙石。树根不能蟠固。现劝谕广为栽种。即不能合抱成材。亦可伐取代薪。所有农田水利。裨益民生者。谆饬各属实力奉行。得旨、认真办理。务收实效。不可有名无实也　　

○旌表守正捐躯直隶永年县民教皂成妻侯氏。　　

○甲申调山西布政使陈继昌、为直隶布政使直隶布政使张澧中、为山西布政使。　　

○乙酉。上诣绮春园问皇太后安。　　

○谕内阁、钟祥等奏筹议海防章程一摺。均著照所议办理闽浙洋面极为辽阔。匪类最易潜藏。向来外洋失事。陆路文武。恃无处分。往往妄分畛域。意存观望嗣后著责成沿海镇道督饬陆路员弁。协同缉办。务期有犯必惩。傥有洋匪在岸潜藏不能破获。即将水陆各员弁一体奏参分别议处。至水师合巡。原为箝制稽查起见。如有藉口风潮不利。随处寄碇迁延者。一经查出。即酌按玩误军法之例。从重参办。毋稍宽纵。自此次明定章程以后。该督等惟当严饬所属。实力实心。认真巡缉。不得日久生懈。视为具文。以靖海疆而戢凶暴。　　

○丙戌。谕军机大臣等、有人奏福建上四府向有双刀铁尺等会名目。近年复有三点会。结党聚众。其势尤炽。其习教传徒。有举手不离三、开口不离本暗号。该省毗连之浙江江西广东各省地方。匪徒众多。肆无忌惮。地方官欲行查拏。奈各营兵役中多有匪党。先与通信。以致头目闻风远循等语。匪徒聚众结会。煽惑愚民。最为风俗人心之害。全在地方文武各官。随时体访。有犯必惩。庶可消患未萌。不至酿成巨案。著该督抚等、将摺内所指各情节。悉心妥议。严饬各该地方官认真查察。傥有前项匪徒。立即严拏究办。不得任其此拏彼窜。日久蔓延。亦不许徇纵胥役人等、藉端滋扰。以戢奸宄而靖闾阎。原摺著钞给阅看。将此各谕令知之。　　

○以翰林院编修黄琮、为广东乡试正考官户部主事苏应珂、为副考官。翰林院编修刘浔、为广西乡试正考官。史佩玱、为副考官。侍读学士倭仁、为福建乡试正考官。编修张廷选、为副考官。　　

○丁亥。谕内阁、德兴奏、查明西陵各衙门额设笔帖式。请照吏部议覆东陵之案。裁撤二十六员。仍留二员。足资当差。著照所议办理。惟东陵西陵笔帖式。缮写祝版。职司甚为紧要。今各留二员。自当责成敬谨办理。但该二员中。或同时俱有事故。是否不致草率贻误。著容照、德兴、妥议章程具奏。　　

○又谕、前降旨饬令陶澍实心筹办盐务。兹据奏称、查明现在奏销不误。库内暂贮银两。足供正拨之需。商情黾勉。尚有起色等语。办理盐务。全在转运畅销。杜绝漏私之弊。至楚省与两淮。本属一气相通。林则徐曾署两江总督。其于鹾务转运交关之处。熟悉情形现经酌定道里远近限期。由水贩交付盐行。送局赍道。不准由州县催缴。可免需索留难。办理甚为合宜。甚场岸邻近枭私。仍著不分畛域。饬令文武员弁扼要巡查。该督随时稽核功过。以示劝惩。此外催徵催运各事宜。陶澍惟当督同运司、实力整顿。以冀日有起色。方为不负委任。至前次奏摺内有误写字样。自请交部察议之处。著加恩宽免。　　

○以疏浚江苏苏州、松江、太仓、三府州河道出力。予同知周岱龄等、加衔升补议叙有差。　　

○戊子。以陕西延绥镇总兵官郭继昌、为广东陆路提督。直隶三屯协副将赵龙田、为延绥镇总兵官。　　

○予故广东陆路提督曾胜祭葬。谥勤勇。　　

○己丑。遣官祭关帝庙。　　

○庚寅。命前任驻藏帮办大臣徐锟、以二品顶带休致。　　

○壬辰。上诣绮春园问皇太后安。　　

○癸巳。上诣大高殿行礼。　　

○还宫。　　

○以夏至祭地于方泽。自是日始。斋戒三日。　　

○甲午。谕军机大臣等、据御史黄乐之奏、山东利津县铁门关地方。为通津要地。向有税关。现在船增税长。率将税额盈余银两。为官吏私规。殊非慎重钱粮之道等语。著经额布、即照摺内所指情形。确切查明。据实具奏。原摺著钞给阅看。将此谕令知之。寻奏、查明铁门关税款。并无官吏侵蚀徵多报少情弊。报闻。　　

○考试应开列试差二品以下京堂各官于上书房。　　

○乙未。谕内阁、御史袁文祥奏、私盐充斥。请设法清厘一摺。各省盐引滞销。由于私贩日多。或弁兵遇有盐枭。未能实力捕拏。或兵役得贿纵私。不行阻止。邻私由是充斥。而官引因以难行。又商人于正引外带有私盐。先尽私盐卖竣。而后及正引。私贩私带之盐。皆出于场灶。缉私而不究私所自出。则弊源未遏。安望盐务日有起色。著管理盐务各省督抚盐政、严饬所属。务于场灶所在。设法认真稽查。所出之盐。毋使以多报少。通同隐漏。庶余盐不致泛溢四出。即正引之盐。亦不致为私带所积压。其如何酌定章程。实力奉行。可收实效之处。该督抚盐政等、著各就现在情形。悉心妥议具奏。将此通谕知之。　　

○丙申。夏至。祭地于方泽。上亲诣行礼。　　

○幸圆明园。　　

○诣绮春园问皇太后安。　　
</div>
    <div class="pagination">
<a href="清实录道光朝实录_page521.html">上一页</a><span>...</span><a href="清实录道光朝实录_page517.html">517</a><a href="清实录道光朝实录_page518.html">518</a><a href="清实录道光朝实录_page519.html">519</a><a href="清实录道光朝实录_page520.html">520</a><a href="清实录道光朝实录_page521.html">521</a><span class="current-page">522</span><a href="清实录道光朝实录_page523.html">523</a><a href="清实录道光朝实录_page524.html">524</a><a href="清实录道光朝实录_page525.html">525</a><a href="清实录道光朝实录_page526.html">526</a><a href="清实录道光朝实录_page527.html">527</a><span>...</span><a href="清实录道光朝实录_page523.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
