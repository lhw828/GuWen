<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 52 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 52 页/共 502 页</h1>
    <div class="content">
大清文宗协天翊运执中垂谟懋德振武圣孝渊恭端仁宽敏显皇帝实录卷之三十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。七月。庚子。上诣寿康宫、问皇贵太妃安。　　

○谕军机大臣等、据赛尚阿驰奏、进剿新墟大股贼匪、七获胜仗一摺。另片奏、会剿股匪、将逆犯刘八、曾亚倡、捦获。夥党歼除殆尽。又地方文武。由水路防剿贼匪各情形。览奏实深欣慰。此次东乡、新墟、大股会匪。经乌兰泰等、督带弁兵。分路进攻。一日之间。连获七胜。歼贼二三千人。贼锋大挫。该大臣调度有方。乌兰泰、督率在事文武。谋勇兼施。从此乘机痛剿。何难克日歼除乌兰泰于获胜回营后。次日当已进兵。向荣由后路攻入。达洪阿所带之兵。亦可驰到。谅已续获全胜。奏报在途矣。会匪韦正、系属渠魁。必当设法歼捦。勿令兔脱。至冯云山、为东乡贼首。现在窜入紫荆山。恐其翻越滋扰。尤当赶紧兜截。毋使逆焰复张。该逆匪等。诡诈性成。我军乘胜追击。万勿稍存大意。堕其奸谋。是为至要。其刘八曾亚倡二犯、业经广东捦获。惟淩十八一股。前据单开。逃至化州平定墟地方。两省文武。现在如何剿办。著即飞咨东省。合力会剿。此股亦系著名凶狡会匪。即当趁此歼捦。勿留余孽。将此由五百里谕知赛尚阿、并谕令巴清德、达洪阿、乌兰泰、向荣知之。　　

○又谕、朕闻河南捻匪劫掠肆行。州县因循讳饰。当经谕令潘铎、明白回奏。兹据奏称、捻匪抢劫拒捕、并掘墓各案。有已经获犯者。有未据禀报者。现俱委员确查等语。捻匪结党肆扰。最为闾阎之害。全在该大吏、平时加意访查。严拏惩办。庶可弭患于未形。若至酿成巨案。尚以未据属员禀报为辞。则不肖州县。规避处分。多方讳饰。何所忌惮。安民以察吏为先。岂民生疾苦。仅凭属吏一纸禀报。听其欺蒙耶。外官习气。沾染殊深。著潘铎遵照前旨。将各案匪犯。遴派干员。分路捕拏。严行究办。务使地方静谧。不致别滋事端。其该地方官有讳匿畏葸等情。查明据实严参。若官官相护。代为讳饰。潘铎之咎更重矣。懔之。将此谕令知之。　　

○淮安关监督兴业、奏报到任日期。得旨。尽心办理。莫负委任。双明在任数月。有何声名。据实具奏。不准回护。寻奏、查得双明、办理淮宿海三关税务。及大小口岸。均系循照旧章。舆情尚属相安。亦无不知检束之处。报闻。　　

○以攻剿广西新墟股匪获胜。赏副都统乌兰泰、花翎。并赏还总兵官秦定三、花翎。余升叙有差。　　

○以歼捦广西逆匪曾亚倡出力。赏已革道员林士傅、五品顶带。　　

○以剿歼广西逆首刘八出力。赏知府朱德璲、游长龄、花翎。余升赏有差。　　

○辛丑。谕内阁、御史宗稷辰奏、实行保甲事宜十条。保甲为弭盗良法。向例编查完竣。年终汇奏一次。原以昭核实而期经久。乃近来沿为具文。有名无实。节经降旨、通饬妥办。该御史所奏久任一条。古之郡守牧令。行一善政。动须数载。惟能始终其事。是以立法周详。今之州县。虽不能不因地量材。以时迁调。至于兴利除弊。实非旦夕可期。即如办理保甲。亦须宽其时日。俾得从容奏效。傥责之太急。势必草率从事。以为见长地步。上司不加查察。被其蒙混。致开滥保之端。非徒无益。又滋流弊。至所称填写门牌、宜详细核对。董事胥役。毋派费累民。及酌用丞簿等官、以资襄助。分编巨族小姓。以为联属。并可申明读□□廌去□之典。兼收团练社仓之益。所奏各条。如果实力举行。地方必臻安谧。著各直省督抚、各就该处情形。详加体察。参酌行之。但不得视为故事。徒托空言。其或循良之吏。规画于前。庸劣之员。废弛于后。则徒法不行。终归无济。惟在封疆大吏。知人善任。使良法美意。经久不渝。于吏治民风。庶有裨益也。将此通谕令知之。　　

○又谕、德勒克多尔济等奏、恰克图北一带地方、俄罗斯城内失火。请将率众驰往城内救火之恰克图理藩院章京奖励一摺。恰克图理藩院章京赛音博勒格图、因俄罗斯城内失火。即率众帮助扑灭。尚知和睦两国之体。赛音博勒格图、著交部议叙。再随往帮助扑灭之民人等、应如何赏给之处。著德勒克多尔济、玉明、酌量鼓励。　　

○壬寅。谕内阁、昨据赛尚阿奏、歼除贼匪曾亚倡一股。已降旨著徐广缙等、查明捦获该匪人员。即行保奏矣。兹据该督抚奏称、广甯夥匪曾亚倡、经潮州兵勇痛剿。分股逃窜。屯聚横石墟。卫佐邦、督饬弁兵。分作两队。先后进发。绕至墟外。施放连环枪炮。该匪力不能支。尽从从路翻山窜逸。经李敦业。督同署广甯县知县程兆桂。并该管营汛。带领兵勇。于十七日、在广甯之扶溪地方。将曾亚倡、及夥党十一名捦获。并另股纠夥之曾土生等、亦先后全行拏获。其窜入都江各匪。复经前广西盐法道林士傅、摉获殆尽。该匪窜扰两省。阅时已久。兹得埽除滋尽。洵足以伸国法而快人心。该督等、督饬地方文武。合力协剿。办理实属认真。所有在事出力文武各员。著即查明保奏。候朕施恩。其节次阵亡弁兵壮勇。一并查明交部议恤。　　

○又谕、蒋文庆奏、衙署不戒于火、自请议处一摺。安徽藩司署内失火。延烧住房。升任藩司蒋文庆、疏于防范。著交部议处。并著照例赔修。　　

○谕军机大臣等、徐广缙等奏剿办会匪淩十八、叠次接仗情形一摺。据称、该匪淩十八一股。由西省窜回信宜之怀乡墟。经总兵杨昌泗、知府胡美彦、于六月初五日、初七日、两次进剿。歼捦百余名。焚烧贼巢十余间。因贼众兵单。未能痛加剿洗。是此次接仗情形。未甚得力。该匪等声势相倚。淩十八一日不除。则韦正得藉资援应。西省剿办。亦难得手。且尚有何名科一股、首匪未获。一经啸聚句结。必至他处蔓延。该督现既飞调潮州兵勇、及提标各弁兵、亲往督剿。务将各股迅速扑灭。总期于两省毗连处所。严饬文武。分堵夹攻。不得再令该匪东西窜扰。该督现驻高州一带。所有剿办一切情形。谅已随时知照赛尚阿。和衷妥办。不误机宜也。再前据骆秉章奏、探得广东英德曲江一带。有贼千数百人。分起行走。又连州属之阳山县白虎墟一带。有游匪二百余人窜扰。均五月内之事。与湖南地界毗连。并著该督抚、查明此二股贼匪。现在如何情形。该地方文武、如何剿捕。曾否净尽。徐广缙现赴高州。著叶名琛就近查办。迅速扑灭。毋致滋蔓为要。将此由四百里各谕令知之。　　

○两广总督徐广缙奏、督兵驰赴高州。得旨。该匪等声势相倚。淩十八不除。则韦正不弱。卿至高州。和衷妥办。其尽心焉。　　

○引见六部保送御史人员。得旨。蔡绍洛、宋延春、彭久余、刘子城、张钟彦、伍浚祥、袁溥、徐资乾、刘重昭、谢煌、孔繁洙、陈山嵋、张佑、陈鹤年、贾世行、伍辅祥、武兴绪、俱著记名以御史用。　　

○甘肃西甯镇总兵官萨炳阿、缘事降补。调甯夏镇总兵官双锐、为西甯镇总兵官。以四川阜和协副将武庆、为甘肃甯夏镇总兵官。　　

○予广东阵亡守备滕跃龙。祭葬世职。如都司例。　　

○癸卯。上诣寿康宫、问皇贵太妃安。上御乾清门听政。御制述志诗、示在廷诸臣曰。大廷循典觐公卿。考训亲承戒满盈。慎厥修身四时懔。审于出治一心明。屏私图已兼援友。尽敬爱君必泽氓。宵旰励精期共勉。闭邪陈善竭丹诚。又于诗注内训谕廷臣曰。朕自幼即渥蒙皇考诲育深恩。迨膺付托之重。谆谆以奉三无私。保泰持盈为勖。言犹在耳。敢不铭心。是用慎厥身修。克自抑畏。审于出治。以正朝廷。尔诸臣亦当知为臣不易。思日赞襄。屏图已援友之私。庶期公溥。务爱君泽氓之实。力戒因循。陈善闭邪。励精图治。宵衣旰食。朕志不渝。兹于御门听政。援笔成吟。尔诸臣其共体朕意。毋蹈积习。实有厚望焉。　　

○谕内阁、前派王植驰赴江西、审办南丰县控案。兹据奏称、该侍郎与布政使陆元烺、知府李藩、均系同年。应请回避等语。王植著毋庸回避。此案著添派江甯副都统惠密。驰驿前赴江西。会同王植、秉公审办。惠密应带随员。并著酌量带往。准其一并驰驿。　　

○调任刑部左侍郎安徽巡抚王植奏、拏获安徽捻匪高四八孜等审办。得旨。严行审办。务期净绝根株。断不可含混了事。此旨著传知蒋文庆。　　

○命前任福建巡抚徐继畬、以四品京堂候补。　　

○甲辰。谕内阁、皇考宣宗成皇帝圣容。供奉盛京凤凰楼。所有恭送日期。著钦天监诹吉。于九十月间。敬谨举行。　　

○又谕、永康等奏、慕陵隧道等工。请分别承办一摺。明年三月初二日。皇考宣宗成皇帝梓宫。永远奉安慕陵。所有应办隧道。支搭候时芦殿。及内外平台戗桥等项工程。著交工部查照成案。届期敬谨办理。其应搭棚座。即著永康等、督率易州工部司员承办。　　

○直隶总督讷尔经额、奏报永定河伏汛工程平稳。得旨。尤应认真修防。毋稍大意。心存敬畏。竭勤办公。自可上邀天佑。切勿惑于浮俗。以天道远一语。文其欺罔。以鞠躬尽瘁为不懂事。戒之懔之。　　

○四川总督徐泽醇奏、遵查綦江县并无教目马武成。及其徒党充役情事。仍当时刻密访。得旨。随时密访。不可扰累闾阎。谅汝亦必能妥办也。又奏、查明川省保甲情形。并拟保甲章程三十二条。一、先应慎选保正。一、甲长牌头宜得人。一、编联户口。一、刷门牌。一、编联无论贵贱。一、稽查客店栈房。一、盘查祠庙。一、变通堡练。一、查各厂丁夫。一、查村僻小路。一、稽行船。一、拏小窃。一、严究窝藏。一、更换牌簿。一、地方官随事询访邻佑。一、保正甲长赏罚宜严。一、命案不累地邻。一、城乡修立栏栅。一、各户以鸣锣接应。一、齐力格拏匪人。一、守要隘。一、协捕通衢盗贼。一、禁窃案虚报。一、防盗劫线索。一、禁收买贼赃。一、禁带刀闲游。一、禁把持词讼。一、各给禀状。一、讲求团练。一、勒令熟夷出境。一、禁汉民典种夷地。一、禁汉民往夷地开窰穵矿。得旨。所拟章程俱妥。　　

○以已革奉恩将军崇龄子盛宽、袭职。　　

○予故云贵总督林则徐。入祀名宦祠。从署总督张亮基请也。　　

○乙巳。上诣寿康宫、问皇贵太妃安。　　

○谕内阁、邹鸣鹤奏、查明现讯各案内情节较重之知州知县、请分别惩处一摺。广西升用知县署荔浦县知县李时熿、于民人具控匪劫差扰一案。轻率完结。著先行革职。严审究办。永安州知州刘葆真、于连劫案犯。逾限未获。惟平日居官尚知黾勉。著以州同降补。雒容县知县代理兴安县知县杨毓麟、现有被控负债潜逃案件。著革去顶带。撤任讯究。　　

○谕军机大臣等、有人奏、湖南衡永宝三府、郴桂两州、以及长沙府之安化、湘潭、浏阳等县、教匪充斥、有红簿教、黑簿教、结草教、斩草教、捆柴教等名目。每教分温良恭俭让五守号。每号总领数百人、至数千人。又有斋匪。名曰青教。皆以四川峨嵋山会首万云龙。为总头目。所居之处。有忠义堂名号。其传徒皆用度牒。盖以图记。声气联络。往来各处。皆供给银钱饭食。每月按三六九期赴会。头目乘轿骑马。动辄数百人。抢夺淫掠。无所不至。地方官不敢撄锋。遇有呈报会匪字样。偪令更换呈词。或改盗为窃。反将事主收押陵虐。遂致匪焰愈炽。又宝庆府之邵阳、新化、武冈等处教匪。以阻米出境为名。肆行抢夺各等语。匪徒扰害闾阎。总由地方官不能觉察于先。又复容隐于后。似此党徒充斥。若不早绝其源。必致蔓延句结。著程矞采、会同骆秉章。按照摺内所指各情。严密访拏。务期消患未然。勿使酿成巨案。现已谕令徐泽醇。访拏峨嵋山会首。如该省访获要犯。讯出情形。即密咨四川。一体查办。又据片奏、该匪传教惑人。有性命圭旨。及水浒传两书。湖南各处坊肆。皆刊刻售卖。蛊惑愚民。莫此为甚。并著该督抚。督饬地方官严行查禁。将书板尽行销毁。仍当严饬各属。勿令吏胥藉端滋扰。原摺片著钞给阅看。将此谕令知之。　　

○又谕、有人奏、湖南地方。教匪充斥。皆以四川峨嵋山会首万云龙、为总头目等语。湖南与四川接壤。该省会匪甚多。朕早有所闻。节经降旨、令湖南省严密查访。该匪徒等、传徒布党。必有总头目为之首倡。以致煽惑日众。前据该督徐泽醇覆奏、访查綦江匪徒马武成。并无其人。今复有人奏峨嵋山藏匿会首之事。此等匪徒。行踪诡秘。姓名既可改易。地方亦可迁移。委查之员。或稍不尽心。或意图省事。辄以查访无踪。一禀塞责。切不可受其欺蒙。著徐泽醇。按照此次所奏各情。遴委妥员。严密访察。固不可张皇滋扰。亦不准讳饰养奸。万云龙一犯、如有其人。必当立拏严讯。并可将究出徒党。知照湖南。一体查办。务须净绝根株。勿贻后患。原摺著钞给阅看。将此谕令知之。　　

○丙午。谕内阁、灵桂、自简任总管内务府大臣以来。察其言动。颇觉高兴。现值恭办昌西陵工程。轮应住班。因病未往。本日销假召见。据奏称、伊合家患病。伊母近因初丧幼孙。殊深轸悼。并称、奴才至工次察看。恳恩俟八月初间。仍同魏元烺回京。我皇上以孝治天下。谅无不允准之理。其母患病与否。自问于心可知。已属怠惰偷安。意存要挟。我宗室中从未有似伊无出息者。又奏称、阿灵阿、病尚未痊。吉伦泰、有赴陵差使。可否令吉伦泰就近照料。其意即欲令吉伦泰在彼住班。尤属胆大妄言。居心诈伪。灵桂惟知眷恋妻孥。全不以公事为重。即此一节。已应立即罢斥。第念伊历练未深。姑示薄惩。灵桂。著毋庸办理陵工。并革去工部左侍郎、总管内务府大臣。仍留正红旗蒙古副都统。令伊痛改前非。尽除委靡之习。仍可再邀恩眷也。　　

○又谕、前因两江总督陆建瀛。奏请崇正学以黜邪教。当经降旨、饬令各省地方。课士授徒。均以御纂性理精义。圣谕广训。为讲习之本。良由士为民倡。士习端。则民风自归淳正。近年两广盗贼肆行。据奏多系会匪煽惑。乡曲愚氓。习闻异说。致罹法网。朕甚悯焉。因思正人心、必先息邪说。息邪说。必先广化导。恭读皇考宣宗成皇帝钦定敬阐圣谕广训。黜异端以崇正学一条、四言韵文。语简意赅。允足警觉冥顽。俾知感悟。从前曾奉谕旨颁行直省。大小官吏。自必敬谨奉行。第恐日久视为具文。而穷乡僻壤。又未能家置一编。人人诵习。兹特亲书一通。命武英殿勒石搨印。颁行天下。各直省将军、督抚、府尹、学政、督饬地方文武官员、及各学教官、钦遵宣布。无论官绅士庶。均准摹勒刊刻。以广流传。俾山陬海澨。乡塾颛蒙。口诵心维。涤瑕荡秽。咸晓然于名教之可乐。邪说之难容。父师以是为教子弟以是为守。正道既明。群情不惑。一切诞妄之言。无从煽诱。薄海苍黎。涵濡圣化。风俗蒸蒸日上。朕实有厚望焉。将此通谕中上知之。　　

○又谕、徐广缙、叶名琛奏、请将总兵知州革职拏问一摺。广东琼州镇总兵黄庆元、于儋州土匪、句串黎人滋事。带兵驰往。自应迅速剿办。乃祇知拥兵自卫。畏葸不前。实属贻误事机。署儋州知州张亨釪、身为民牧。办理乖方。亦属庸懦无能。黄庆元、张亨釪、均著革职拏问。交该督等严讯定拟具奏。　　

○赏已革吏部尚书文庆五品顶带。命办理昌西陵工程。　　

○以署吏部左侍郎德兴、为工部左侍郎。　　

○浙江布政使汪本铨、以亲老解任。调湖南布政使椿寿、为浙江布政使。以直隶按察使恒福、为湖南布政使。直隶通永道周启运为按察使。　　

○以广东龙门协副将吴元猷、署琼州镇总兵官。　　

○改铸山东登州镇总兵官关防。从署巡抚刘源灏请也。　　

○予故贝子绵清、祭葬如例。　　

○旌表守正捐躯、河南罗山县民张锦帆妻、毕氏。　　

○丁未。谕内阁、工部奏、南河西堤工程银两、是否仍令造册报销、请旨遵办等语。此项工程银两。著仍遵前旨。免其造册报销。至南河工用。议定每岁以三百万两为率。不准于定数之外。任意浮加。该河督。务当实力撙节。于借垫摊还之款。仍须认真稽核。毋得因邀免报销。遂致工程草率。帑项虚糜。又滋流弊。　　

○又谕、萨迎阿奏、野番抢掠、戕伤弁兵、请将专汛之都司革职一摺。甘肃南川营都司焦士忠、于野番入境之时。既未侦探禀报。驰往缉捕。及至遇贼。又不奋勇向前。实属怯懦无能。焦士忠、著即革职。野番出没无常。全在该镇将等、迅速掩捕。立时惩创。方可保卫边氓。著该署督、严饬地方文武。实力侦缉。并访查内地奸匪句串。严行究办。傥缉捕不力。致贼犯远扬。抢劫牲畜。不能追获。即将该管员弁。从严参处。毋稍宽纵。　　

○以故霍硕特扎萨克头等台吉图鲁蒙库子拉锡德勒克袭职。　　

○戊申。上诣寿康宫、问皇贵太妃安。　　

○谕内阁、候补四品京堂张锡庚奏、剿办粤匪、宜先巨股以扼要领一摺。据称、广西贼匪。以韦正、冯云山等、一股为最巨。宜用全师先除此股、而后分兵以及余匪。所陈各情。现在军营。本系如此办理。其所指贼目。据广西先后奏报。较伊摺内更为详悉。张锡庚所奏。无可筹办。著无庸议。原摺发还。粤西正当用兵之际。如有紧要情形。九卿科道等、确有见闻。仍当据实直陈。以备采择。不得因此摺发还。遂相率缄默不言也。　　

○谕军机大臣等、有人奏、山东文登县。上年因巡抚查阅海口。曾派差马一次。令每里里长、各出制钱二千五百文。皆系城内德裕银号商人王辉远、宫雁宾、孙由晋等经手。秋间复因解贼赴省。又派差马一次。有书役王毓畔、毕振东、杜钦、马焕章等、串通门丁叶二、王二、令每里里长、各出制钱五千五百文。本年四月。该县起解钱粮赴省。复向民间出派差马。每解银一千六百两。勒派每里里长、各出制钱十三千文。外给胥役等制钱三千文等语。各直省州县起解钱粮。均有成案可循。即寻常各项差徭。亦不得于例外丝毫扰累。若如所奏。藉端苛派。民何以堪。著陈庆偕。按照摺内所奏各情。查访确实具奏。从严惩办。并将该县增派差马之处。永行禁止。不准丝毫累民。原摺著钞给阅看。将此谕令知之。寻署巡抚刘源灏奏、遵查前任巡抚陈庆偕、于道光三十年。赴文登县查勘海口。跟随员役车马。俱系自备。并未派用骡头。是年秋间。水师捦获荣城县洋盗三百余名解府。经过文登县界。该绅等因人犯过多。用骡不敷。垫价向邻境添雇。该县汪澄之闻知。即将垫项发还。惟咸丰元年四月间。该县起解钱粮。需用骡头。每骡官发制钱十六千。差役杜钦、毕振东等、从中侵蚀。仅给制钱三千。拟将县役杜钦等、杖一百。仍革役追赃。该县汪澄之、虽无藉差派累情事。惟失察差役克扣。实属疏忽。请下部议处。从之。　　

○河东河道总督颜以燠、奏报黄河伏汛安澜。工程平稳。仍饬慎防秋涨。得旨。仍应实力修防。务期稳固。　　
</div>
    <div class="pagination">
<a href="清实录咸丰朝实录_page51.html">上一页</a><span>...</span><a href="清实录咸丰朝实录_page47.html">47</a><a href="清实录咸丰朝实录_page48.html">48</a><a href="清实录咸丰朝实录_page49.html">49</a><a href="清实录咸丰朝实录_page50.html">50</a><a href="清实录咸丰朝实录_page51.html">51</a><span class="current-page">52</span><a href="清实录咸丰朝实录_page53.html">53</a><a href="清实录咸丰朝实录_page54.html">54</a><a href="清实录咸丰朝实录_page55.html">55</a><a href="清实录咸丰朝实录_page56.html">56</a><a href="清实录咸丰朝实录_page57.html">57</a><span>...</span><a href="清实录咸丰朝实录_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
