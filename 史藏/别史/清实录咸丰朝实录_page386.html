<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 386 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 386 页/共 502 页
  </h1>
  <div class="content">
   ○盛京将军玉明等奏、敬谨查勘永陵应修各工情形。估需工料银两。可否派员承修。抑照向章由盛京将军。工部侍郎督修。得旨。工部查照向章。如何办理。并将此次因何不照定例。抑原系双请之处。一并回奏。　　

○缓徵江苏长洲、元和、吴、吴江、震泽、常熟、昭文、昆山、新阳、华亭、奉贤、娄、金山、青浦、江阴、宜兴、荆溪、丹阳、金坛、溧阳、山阳、阜甯、清河、桃源、安东、盐城、高邮、泰、东台、江都、兴化、宝应、铜山、沛、砀山、邳、宿迁、睢甯、太仓、镇洋、海、沭阳、赣榆、通、泰兴、如皋、海门、甘泉、萧、上海、南汇、川沙、武进、阳湖、嘉定、宝山、五十六厅州县。暨苏州、太仓、镇海、淮安、大河、扬州、徐州、八卫。被水被旱地亩。新旧额赋有差。并免被兵之丹徒县、全境本年新赋。　　

○缓徵江苏富安、安丰、伍佑、梁垛、东台、何垛、丁溪、草堰、刘庄、新兴、庙湾、中正、板浦、临兴、十四场。被潮被水灶地。新旧折价钱粮有差。　　

○蠲缓浙江富阳、余杭、新城、临海、黄岩、太平、龙游、建德、遂安、桐庐、仁和、钱塘、海甯、临安、于潜、昌化、嘉兴、秀水、嘉善、海盐、平湖、石门、桐乡、归安、乌程、长兴、德清、武康、安吉、孝丰、慈溪、奉化、山阴、会稽、萧山、诸暨、余姚、上虞、新昌、嵊、天台、仙居、金华、兰溪、东阳、义乌、浦江、汤溪、淳安、分水、青田、五十一州县。被水被旱被风灾区。暨杭严、嘉湖、台州、三卫。屯坐地亩。本年额赋有差。　　

○科尔沁亲王僧格林沁等、引章嘉呼图克图、入觐于养心殿东暖阁。召见赐茶。　　

○辛酉。谕内阁、黄宗汉奏、特参声名平常之署知府、请旨革职一摺。广东署高州府事虎门同知袁铭泰、自署府篆以来。办理地方公事。未能整躬率属。物议沸腾。舆情不洽。著即革职。仍著该督抚查明。如有贪劣实据。并经手未完事件。另行分别参办。　　

○又谕、黄宗汉奏、甄别水陆营员一摺。广东广海寨水师游击欧清、在署平海营参将任内。性耽游荡。有玷官箴。著即革职。碣石水师镇标中军游击沙中玉、阳江水师镇标中军游击梁得禄、年老多病。难期振作。均著勒令休致。南雄协副将玉德、图利营利。兵心不服。署三江协副将拣发副将松寿、昏愦糊涂。信任家丁。均著革职。南韶连镇中军游击周文福、性耽游玩。训练不勤。惟年力尚壮。著降为守备。留于广东、酌量补用。以肃戎政。　　

○又谕、倭什珲布奏、请按月发钱、养赡茕独一摺。乌噜木齐满洲营八旗。鳏寡孤独。向由各官铺息银内。分各帮贴养赡。近因各项息银停扣。散放无资。加恩准其将宝迪局、鼓铸大钱。按月照数给发。暂准作正开销。俾无告穷民。得资糊口。俟各项利银扣还。仍按旧章办理。　　

○补铸江西庐陵、崇仁、二县知县印信。永甯县儒学条记。从巡抚耆龄请也。　　

○以广东团练出力。赏都司罗福安、花翎。举人冯冠贤等、升叙有差。　　

○缓吉林、三姓、被水被旱地方。新旧银谷有差。　　

○壬戌。谕军机大臣等、乐斌奏、甘饷紧要、请饬迅速筹拨一摺。甘肃内地、及新疆各域。每年饷需。共计四百余万。皆赖外省协拨。自各省欠解甘饷愈多。拨解口外、亦递年减少。据称、本年山西省仅解银七万两。陕西省仅解银八万五千两。河南省仅解银一万七千五百两。钞钱一万五千串。山东省仅解银一万两。若非河东道解到银四十五万两。其势早已不支。现在新疆各城。空乏已久。待饷迫切。甘省藩库。筹垫已尽。若再迟延。不特口外俸饷。无从拨解。即内地亦难以支持。自应迅速筹拨。著崇恩、英桂、恒福、曾望颜、迅饬藩司盐道。破除畛域之见。即将欠解甘饷项下。竭力设法筹措。各先凑解银十万两。委员迅速解赴甘肃藩库交纳。其余欠项。并著随时酌拨协济。以顾西陲大局。毋稍延缓。将此由五百里各谕令知之。　　

○又谕、玉明等奏、遵旨筹备海防情形、并绘图贴说呈览一摺。该省没沟营海口。与三汊河一水相通。地关紧要。经玉明等、于该处水陆两路。筹议安炮设伏章程。挑兵五百名。于明春派往驻劄。另挑兵一千名。操练备调。并设法断绝汉奸。劝谕商民。力行团练。所筹尚属详密。惟尚须亲行相度。该将军拟于明春开河以前往勘。未免较迟。前因增庆、熟悉奉天海口情形。令其驰驿前往。约计开正可到。即著玉明、会同前赴没沟营。及各海口、详加履勘。务使事事周妥。有备无患。至布置一切。非有地方官亲临督办。恐呼应不灵。并著景霖、会同该将军前往。以期办理妥速。所筑炮台。总须工料坚实。勿任稍有草率。另片奏、擡枪不敷应用。现有人呈请捐造等语。著准其捐赀制造。俟呈缴后。演放有准。即由该将军等、核计银数。奏请奖励。将此谕令知之。　　

○又谕、奕山等奏、遵查绥芬乌苏里地界、并俄夷具字要挟情形一摺。据称绥芬至三姓交界。宽广千余里。并无与俄夷接壤之处。乌苏里河、自北而南。相距一千四百余里。距兴安岭甚远。亦无接壤俄夷处所。是该二处、不特原定分界甚遥。且近接三姓、甯古塔等处。实已深入内地。据该将军等查明。未便允许。自应正言拒绝。该夷要求黑龙江左岸居住。奕山遽尔允准。已属权宜。此次无厌之求。著该将军等、妥为开导。谕以各处准添海口。皆系大皇帝格外天恩。原因两国和好多年。是以所请各事。但有可以从权者。无不曲为允准。此后自应益加和好。方为正办。若肆意侵占。扰我薓珠貂鼠地方。是有意违背和议。中国断难再让。况该夷在三姓地方。搅扰街坊。触怒军民。若日久占居。必至积怨成仇。群起为难。虽天朝法令森严。亦不能以非理之事。强制百姓。彼时有伤交谊。大非彼国之利。如该夷使听受开导。不复以绥芬乌苏里为请。即可与之议淮界址。切实订定。除所议之外。永不准肆行窜越。如其坚执不遵。即著将该夷狡执情形。详细具奏。当由理藩院行文该国萨纳特衙门、与之理论。奕山等、亦可行知木哩斐岳幅、据理执辩。晓以利害。勿任各夷官、从中播弄。事关重大。固不宜过于激烈。致启衅端。亦断不可一味软弱。总宜词严义正。中其隐微。庶可渐戢骄心。归于训服。将此由四百里各密谕知之。　　

○以克复江西建昌永丰府县城。赏都司陈玉和、黄日胜等、花翎。把总廖永兴等、蓝翎。余加衔升叙有差。　　

○予四川阵亡同知淩树棠、直隶州知州李渐鸿、把总梁克峙、外委张维绶、祭葬世职。　　

○予江西阵亡外委方明玉等、祭葬世职。　　

○癸亥。谕内阁、朕体自入冬以来。一切照常。惟右足尚觉无力。兹届岁暮祫祭之期。若勉行全礼。恐登降拜跪。偶有愆仪。不足以昭严恪。本月二十九日。太庙祫祭。著派恭亲王奕恭代行礼。是日致祭之先。朕仍亲诣太庙。行三跪九拜礼。以伸诚敬。　　

○补铸江西富田司巡检印信。从巡抚耆龄请也。　　

○以安徽太和县剿匪出力。赏知县侯枢臣、花翎。以同知升用。　　

○以安徽军营出力。予知州周镇等、升叙有差。　　

○以河南军营出力。予道员戴鸾翔等、升叙有差。　　

○以山东办理粮台出力。予知府董步云等、升叙有差。　　

○以带队迟延。及挑兵不慎。河南驻防佐领春海等、革职议处有差。　　

○予阖门殉难、江西富田司巡检张伟、祭葬世职。　　

○蠲缓山东峄、城武、单、曹、滨、五州县。被水被贼村庄。新旧额赋有差。　　

○甲子。上御抚辰殿大幄次。赐蒙古王贝勒、及外藩使臣等宴、赏赉有差。　　

○谕内阁、户部钱法堂奏、局库被盗、请严饬查拏一摺。户部宝泉局库。为收储铜锡钱文重地。本月二十日夜。突有贼匪多人。越墙进局。明火执刀吓禁。盗取铜锡多件。实属暋不畏法。著步军统领衙门、顺天府五城、一体严拏赃贼。务获归案审办。宝泉局中厂大使治泰、疏于防范。著先行交部议处。仍将失去铜锡。查明是否正项。著落赔补。该局监督、亦有失察之咎。著查取职名。一并交部议处。在局值宿更夫等、如查有句串情毙。即行送部究办。至该局添设堆拨未久。巡逻官兵等、何以漫无觉察。并著步军统领衙门、严参惩办。　　

○又谕、步军统领衙门奏、佐领呈诉刑部司员刑偪无辜、并牵涉刑部堂官、授意陷害一摺。镶白旗蒙古世袭佐领哈丰阿、呈控领催额林布、句串骑都尉双禄、扣留军饷半价钱文。由该旗咨送刑部讯办。乃该部司员。不照原文究办。刑偪勒供。并有司员声称系刑部侍郎孟保授意。令将瑞林供出等语。虚实均应彻底根究。著派文彩、穆荫、提集人证。审明具奏。　　

○又谕、胜保、翁同书奏、已革总兵留营差委等语。已革总兵扎隆武、前因规避革职。永不叙用。兹据胜保等奏、查明该革员、患病属实。现已就痊。情愿投营效力。自赎前愆。扎隆武、著准其留营差委。以观后效。如果奋勉立功。著胜保等、酌核奏明。量予录用。傥再不知振作。著即据实严参。以示惩儆。　　

○谕军机大臣等、据崇恩奏、筹议会剿事宜。欲缓俟明春二三月闲。再为合剿之举。览奏各情。固为慎重起见。惟捻踪出没靡常。既据袁甲三奏、探有正月出巢之语。则东豫两省连界处所。仍须严防窥伺。不宜轻进。致有疏虞。亦不可迁延。反落后著。本日袁甲三奏称、逆捻复纠集数万众。围偪苗沛霖营盘。其不肯久伏巢中。已可概见。崇恩现拟募勇三千名。交黄良楷训练。并抽拨官兵一千名。合成一旅。派总兵富新、会同统带。即当饬令该镇道带兵出境。与袁甲三等、马步兵勇。及恒福派出之总兵邱联恩等、相机合剿。不可太迟。致令蔓延。其本境留防兵勇。既与民团联络一气。即可责成督办防务之郝上庠、妥为控制。则前有进剿之师。而后路亦臻严密矣。将此由五百里谕令知之。　　

○闽浙总督王懿德奏、道员司徒绪、代父措交赔项。请留闽济饷。得旨。所缴赔款。准将铁钱留闽。作为军需之用。仍造报。其实银、著报部候拨。不准以业已动用一语搪塞。　　

○以克复江苏扬州府城。赏游击王万钊、都司张寅、守备詹起纶、巴图鲁名号。直隶州知州朱履恒、梁园棣、防御台冲阿、守备李贵等、花翎。骁骑校依铿额等、蓝翎。余升叙有差。　　

○以招勇助剿。赏还江苏扬州府知府方长泽、顶带。　　

○以安徽剿捻出力。赏副将庆瑞、巴图鲁名号。协领善庆等、升叙有差。　　

○以安徽团练剿匪出力。赏知州苗沛霖、巴图鲁名号。把总苗景开、苗天庆、苗希年、花翎。从九品陈冠群等、蓝翎。余升叙有差。　　

○蠲缓浙江富阳、余杭、新城、仁和、钱塘、海甯、临安、于潜、昌化、嘉兴、秀水、嘉善、海盐、平湖、石门、桐乡、归安、乌程、长兴、德清、武康、安吉、二十二州县。杭严、嘉湖、台州、三卫。被水被旱被风地亩。新旧漕粮有差。　　

○乙丑。命礼部尚书肃顺、为正使。内阁学士察杭阿、为副使。持节赍册。封佟佳氏为祺嫔。册文曰。朕惟依椒掖以襄勤。端惟淑德。启芝函而锡命。渥沛荣施。象服允宜。龙章聿贲。尔佟佳氏、秉心维粹。率礼无违。彤管流徽。夙著女宗之望。紫庭备位。爰资妇职之修。兹册封尔为祺嫔。尔其备著芳规。矢恪恭于罔懈。式膺茂典。歌福履之永绥。钦哉。　　

○命礼部尚书朱嶟、为正使。内阁学士宜振、为副使。持节赍册。晋封玫贵人徐佳氏、为玫嫔。册文曰。惟坤元翊治。还资襄赞之人。巽命扬休。用美柔嘉之德。芬流鸣瑀。典茂镌镠。尔玫贵人徐佳氏、敬慎持躬。谦冲蕴性。应四星而列耀。华选先膺。教九御以宣勤。芳型克树。是用晋封尔为玫嫔。申之册命。尔其含和履善。益昭雅度于珩璜。集祉延禧。永荷殊恩于纶綍。钦哉。　　

○谕军机大臣等、保恒、达绶奏、请饬催甘省欠解乌什经费银两等语。据称、甘肃司库。欠解乌什七八两年经费银两。本年收到上年司库拨解银二千两。此后屡催未解。嗣经户部议覆。饬令陕甘总督。无论何款。先行拨解银数千两。迄今仍未解到。乌什需饷甚殷。现届冬令。各该官兵月支盐菜等项银两。尤须随时接济。乃自七年秋季。至本年冬季。新旧欠解至二十个月之多。官兵实形拮据。著乐斌将司库欠解乌什七年经费银一万二千四百余两。无论何款。迅速筹拨起解。毋再迟延。其欠解八年经费银二万一千八百余两。并应解九年经费银两。并著该督陆续筹款。源源接济。以资兵食而重边防。将此由五百里谕令知之。　　

○又谕、前据景淳等奏、查绥芬乌苏里、均不与俄夷接壤。未便允许。当谕令该将军等、正言拒绝矣。绥芬乌苏里两处。既与俄夷地界。毫不毗连。且系采捕薓珠之地。当时即应据理拒绝。何以副都统吉拉明阿、辄许木哩斐岳幅、于冰泮时。驰往查明。再立界牌。至所称原立字约十四条内。尚有三事未妥。均未据奕山奏明。其木哩斐岳幅来文内。有二年后。差学生到俄国学艺之语。更不知从何而来。奕山前次遽将黑龙江左岸。允许该夷。虽系限于时势。究竟办理轻率。且以乌苏里河。亦可比照海口等处办理。致该夷肆意要求。甚至在三姓地方。滋扰居民。景淳因绥芬乌苏里均系内地。关系綦重。设法拒绝。自是正办。著仍遵前旨。据理剖辩。毋得迁就了事。致贻后患。所立字约十四条。及吉拉明阿、辄许该夷赴乌苏里口。会勘地界。有无含混应许之处。著该将军等、查明具奏。至俄夷来使、丕业罗幅斯奇、到京后。并未声言欲办何事。该夷来文。有即照该来使商议之言。派员前赴兴安鄂未、尤不可解。亦应一并谕知该夷为要。将此由四百里各密谕知之。　　

○以礼部尚书朱嶟、工部尚书文彩、充经筵讲官。刑部尚书麟魁、充文渊阁领阁事。　　

○以直隶永定河防汛出力。予同知王仲兰等、升叙有差。　　

○丙寅。孝庄文皇后忌辰。遣官祭昭西陵。　　

○谕内阁、此次中卷疵谬。阅荐之同考官邹石麟、著照部议。先行降一级调用。俟案定时。应得之咎。由钦派王大臣定拟。取中之副考官朱凤标、著照部议。罚俸一年。再罚俸九个月。应贴不贴之受卷官贾铎、著照部议。罚俸一年。均不准抵销。　　

○又谕、户部奏、遵议沈兆霖等奏、通济库动缺银两。分赔追缴。并筹议补救章程四条。所议均属周妥。嗣后仓场侍郎、著照户部三库之例。加兼通济库事务衔。其通济库印钥。由该侍郎佩带。遇有放款。由坐粮厅呈请。该侍郎亲临监放。傥该监督、敢擅自开放。除责令赔补外。仍著从严参处。至先漕银两。准其暂筹别款、匀摊发给脚价。惟应筹何款匀摊。及何款可以裁减。著仓场侍郎、妥速筹画具奏。此后经纪等。如实系不敷办运。不得已豫借长支。准由仓场侍郎奏明办理。惟每年借支银数。仍不得过一万两。以示限制。并于奏销册内。将借支若干。实存若干。分别注明。傥有不符。即将该坐粮厅监督、严加议处。该侍郎等、亦一并议处。　　

○又谕、前据工部奏、请派大臣承修永陵各工。当经派出宋晋、和润、承修。嗣据盛京将军玉明等奏、银数在万两以内。向由该将军、暨盛京工部侍郎、督率司员兴修。与工部所奏不符。复经谕令查明回奏。兹据工部查明定例。及历届成案。并无万两以内。由该将军等、自行派员承修明文。所有此项工程。仍著宋晋、和润、敬谨承修。即按照玉明所估银七千八百八十三两之数。核实动用。至前任将军庆祺、原估册报该部核算。何以需银一万一千七百七十余两之多。并著玉明等查明具奏。　　

○又谕、前因德勒克多尔济等、奏参扎萨克郡王托克托瑚图噜、不候谕旨。启程进京。当交理藩院查明具奏。现在该郡王、业已抵京。经理藩院查取亲供具奏。托克托瑚图噜、应否来京朝觐。自应由库伦办事大臣。酌定具奏。奉有谕旨。始能进京。乃因日久未接饬知。并不呈催。亦不呈请部示。辄即交印启程。实属任意。著交理藩院议处。库伦办事大臣德勒克多尔济、色克通额、并未将业经具奏请旨之处。先行劄覆。迨该郡王启程有期。始行文阻止。亦有不合。著一并交部察议。　　

○又谕、前据灵桂、成琦奏、查办察哈尔总管等被讦案件。大概情形。当将察哈尔牛羊群总管扎克都尔、副总管贡格呢玛、先行解任。并令署马兰镇总兵穆隆阿、将收受皮袄银两之处。明白回奏。本日据灵桂等奏、业已逐款讯明。按律定拟。扎克都尔等、收受马价银两。讯明属实。虽非由弁兵名下科敛。辄敢于领到俸饷扣还。即与监守自盗无异。解任总管扎克都尔、副总管贡格呢玛、均著照拟。即行革职。准徒五年。仍勒限一年。追缴完赃。傥能限内全完。准其免罪。副总管萨米迪等、听受扎克都尔等主使。勒扣钱粮。均有应得之咎。除固山达额色尔古楞、业已病故外。副总管萨米迪、固山达额勒桑达尔窄依。达木扎勒多尔济。扎普吉里克。章桑噶勒桑。翼长巴图那逊。均著即行革职。佐领何布登额、骁骑校玉山、依仁阿、贵春、于都统副都统家人。需索银两。听从传话。亦有不合。均著交部照例议处。鞥克济尔噶勒等、所控各情。讯非虚诬。惟以属下控告长官。此风亦不可长。委固山达鞥克济尔噶勒。额外委固山达弼里克图。布呢雅阿里雅诺木图。护军校鄂呢音那木济勒色楞。达米林扎普特木尔。牧长桑鲁普。图们喇什。奇党喇什。拉什诺尔布。绷素克多尔济。奇巴克扎普。达瓦津巴。布彦图。章桑济克济特。克普沙尔满。绷素克。巴勒卓尔。鄂尔西什。拉什津巴。达瓦德沁。占巴勒。车林奇莫特。色楞鄂呢巴图。均著饬回游牧。仍于一年之内。停其升转。以示薄惩。其失察属员、私扣钱粮。及家人需索之前署都统穆隆阿、现任都统西淩阿、副都统庆昀、均著交部议处。总管巴彦济尔噶勒、于交审事件。未能悉心研究。并著交部议处。穆隆阿、收受皮袄银两。应得处分。俟回奏到日。再降谕旨。　　

○又谕、灵桂等奏、请饬筹察哈尔办公银两等语。察哈尔办公银两。向由两淮生息银内动支。此项银两。久未解到。应如何另行筹款办公。俾兵丁得以相安。著该都统副都统等、妥议章程具奏。其查群递送马匹。及乌拉租价等名目。著一概革除。该都统等、仍当严禁家人需索等弊。毋得日久视为具文。
  </div>
  <div class="pagination">
   <a href="清实录咸丰朝实录_page385.html">
    上一页
   </a>
   <span>
    ...
   </span>
   <a href="清实录咸丰朝实录_page381.html">
    381
   </a>
   <a href="清实录咸丰朝实录_page382.html">
    382
   </a>
   <a href="清实录咸丰朝实录_page383.html">
    383
   </a>
   <a href="清实录咸丰朝实录_page384.html">
    384
   </a>
   <a href="清实录咸丰朝实录_page385.html">
    385
   </a>
   <span class="current-page">
    386
   </span>
   <a href="清实录咸丰朝实录_page387.html">
    387
   </a>
   <a href="清实录咸丰朝实录_page388.html">
    388
   </a>
   <a href="清实录咸丰朝实录_page389.html">
    389
   </a>
   <a href="清实录咸丰朝实录_page390.html">
    390
   </a>
   <a href="清实录咸丰朝实录_page391.html">
    391
   </a>
   <span>
    ...
   </span>
   <a href="清实录咸丰朝实录_page387.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
