<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 158 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 158 页/共 681 页</h1>
    <div class="content">○辛亥。上诣太皇太后皇太后宫、问安　　

六月。壬子朔。江西总督董卫国疏报、浮梁县先已恢复、因僻处山城、兵马难以驻守、遂回景德镇扎营。五月十二日、贼渠陈茂生等、率老巢贼众五万有余、屯扎凤凰山等处、复犯浮梁。饶南总兵官高登科、与参领诺木齐等、三路进剿。贼众大败。生擒贼渠陈茂生、及伪游击、都司、守备、王国柱等六十余人。追杀十余里。逆贼奔窜四散。下部议叙　　

○抚远大将军都统大学士图海疏报、臣统兵抵平凉、大败贼于平凉城下。即遣劄授参议道周昌、入城招王辅臣。王辅臣随遣其副将谢天恩乞降。上命颁赦诏抚慰之　　

○甲寅。命内大臣哈岱、一等侍卫阿喇尼、往两喀喇沁、两土默特、两翁牛特、敖汉、柰曼、四子部落、苏尼特等十旗、察阅兵马、量调每佐领兵丁听遣　　

○扬威大将军和硕简亲王喇布疏言、南安变乱、将军舒恕等兵、弃城退数十里。而省城存兵无几、有事无可调发。上命以驻防池州满兵、每佐领一名、将军华善、遣才能夸兰大一人领之。江宁蒙古兵七百名、令署副都统额思赫领之。俱赴江西　　

○喇布又奏、攻取吉安、非红衣礟不可。请敕江南总督、选攻城大礟十具、速行运至军前。并请先发江南附近兵、以援江西危急。得上□日、调江南兵援江西、已有前上□日。今复调每佐领兵一名前往。此二队兵到日、听大将军等公同商议、视地方缓急、便宜调遣。其攻城大礟、移文总督阿席熙等、速行解发　　

○予故致仕太子太保都察院左都御史管吏部左侍郎事孙承泽、祭葬如例　　

○丙辰。上御太和殿视朝。文武升转各官谢恩。次厄鲁特进贡使臣等行礼　　

○江西总督董卫国疏报、水路自渌口至唐山口、贼船不时出犯。复有孙延龄贼船七十余只、自衡州来泊苍头铺。且遣贼三千、侵犯攸县。上谕、逆贼知安亲王进取长沙、欲断大军后路、窥伺袁州、亦未可定。江西既发有江南大兵。省城又有总督驻守。简亲王喇布、副将军希尔根、其以文到之日、即撤无事地方官兵、赴袁州驻镇、剿御贼寇　　

○丁巳。靖逆将军甘肃提督侯张勇、同镶红旗蒙古都统赫业疏报、五月二十四日、进兵乐门。臣等遍察地形贼势。贼扎营十一座、相为联络。其南北山梁二营、占踞险阻、欲以围困我师。臣等公议、安营于山梁中间、以分贼势。并分满兵为二。一攻贼南营。一堵截援兵。提标兵亦分为二。一攻贼北营。一堵截援兵。令每兵各觅草一束、以填贼营壕堑。正安营间、有二营逆贼齐出。都统赫业、率满兵与南营逆贼对敌。臣率标兵、与北营逆贼对敌。各奋力扑剿。逆贼败奔入营。巳刻。伪汪总兵从北路、伪李将军从南路、率兵救援。满汉兵各分路堵截之。冲战数阵。枪礟齐发。贼遂败北、不能进援。而山上南北二营逆贼、见有援兵、死守营墙。我兵鏖战六阵、用所带草束填壕、满汉官兵、当先用命、扑进南北二营。贼兵大溃。阵斩伪总兵等、并贼众千余级。获帐房器械无算。得上□日嘉奖、下部议叙　　

○江西总督董卫国疏报、广信营中军守备杨名、进兵上窑施家地方。杀入贼巢、活擒贼渠黄尚志、及伪官孔世荣等七人。斩获甚众。下部议叙　　

○靖逆将军甘肃提督侯张勇疏报、逆贼侵犯宁远。游击刘廷栋等、奋勇堵御。击败贼众。下部议叙　　

○己未。湖广总督蔡毓荣疏报、南漳总兵官刘成龙、呈首逆贼杨来嘉所给伪书。得上□日、镇臣刘成龙、出首逆书。忠贞可嘉。著该部议叙　　

○庚申。予故原任副都统莽吉图、祭葬如例　　

○辛酉。上诣太皇太后皇太后宫、问安　　

○癸亥。安远靖寇大将军多罗贝勒尚善疏言、江西解送军前得胜船、不宜于岳州。请易为鸟船。上谕、尚善受大将军之任、不务速破逆贼、每生事端、虚糜□山戊示□月。宜不允所请、严行处治。但今与贼对垒、可令安徽巡抚靳辅、速造鸟船十只、解赴岳州　　

○乙丑。上御乾清门。召郧阳抚治杨茂勋至前。问以招兵事宜。并谕曰、郧阳地方紧要。尔善安抚军民。如有方略、即具疏陈奏　　

○奉命大将军和硕康亲王杰书等疏报、宁海将军固山贝子傅喇塔、统领大兵、过三角岭、循江边大路前进。有伪都督曾养性等、率贼船百余只、泊江中。又有贼千余、在得胜山下古溪地方、当路立营、对江亦立营设礟。因令副都统纪尔他布、总兵官陈世凯等、分为两队、攻取贼营、以开大路。又令汉军兵、上得胜山、用礟打江中贼船、并对江贼营。又令汉兵埋伏山之两傍林内。于五月十二日、大兵齐进、攻拔其营。杀贼三百余级。余贼败走。遇伏兵。杀伤甚多。江中贼船、被礟打沉。大路已开。又于五月二十四日、副都统纪尔他布等、行至温溪渡口。有贼伪都督马成龙、伪总兵陈贵等、领五千余贼、前来冲犯。随令前锋护军骁骑兵居中、绿旗兵分为两翼、齐击败之。追杀十余里。计杀贼一千余级。生擒贼百余名。降伪都司郑雄、伪游击马国铭等。得上□日嘉奖、下部议叙　　

○靖逆将军甘肃提督侯张勇疏报、逆贼王辅臣势穷、希引川逆为援、逞犯通渭县、提督王进宝、率领官兵、亲行指挥、分路进剿。击败贼众。招降伪官。恢复静宁州城。得上□日嘉奖、下部议叙　　

○丁卯。漕运总督帅颜保疏报、入夏以来、霪雨连绵。自扬至淮、两岸石土堤工、溃决甚多。而高家堰一堤、于五月二十一二等日、狂风巨浪冲决之处、或数丈、数十丈不等。得上□日、据奏淮扬水患。堤工关系运道。即著该管官员、速行料理　　

○戊辰。上诣太皇太后宫、问安　　

○谕兵部、近览大将军简亲王喇布、总督董卫国等奏、尚之信背恩反叛。逆贼孙延龄、马雄等、分路来寇江西袁州诸处。闽贼亦乘机侵犯江西。逆贼吴三桂部下高大杰、死守吉安。大兵尚未克复等语。见在江西、兵力单弱。分布剿御。防守地方。又欲接应大将军安亲王兵、实难支应。前贝勒尚善、请分岳州兵、遣发江西。大有裨益。今阿晋泰、韩世琦、虽往长沙。其自京师发出每佐领兵四名、见到岳州。可将兵合计、量留防守。其余官兵、即令起程。并严饬将弁、兼程速往。寻尚善奏、自河南来每佐领兵一名、更增以盛京兵、及外藩蒙古兵、共一千名、令署副都统尼雅翰、领赴江西。于六月二十七日、由武昌起程　　

○己巳。以科尔沁故多罗郡王厄尔德尼子毕力克图、袭爵　　

○庚午。上诣太皇太后宫、问安　　

○和硕额驸尚之隆、以尚之信叛、率子弟诣部请罪。上以尚可喜矢志勤劳、悉宥尚之隆等罪。属下人员、亦从宽免　　

○添设直隶各省儒学教职、各一员　　

○壬申。内大臣哈岱等、发四子部落、苏尼特兵、五百余名。将至张家口。上命蒙古兵赴大同。调太原员外郎胡思哈、前来领之。参领胡什巴、领大同兵五百名、往太原。同太原兵五百名、先往河南。发京城每佐领骁骑二名、乌喇、宁古塔兵一千名。悉改为护军、率赴河南。并胡什巴兵、偕往江西。以副都统席山总统之。多诺为署副都统、同赴军前、效力图功。其兖州每佐领兵一名、亦调往江西。将军布颜、仍留驻兖州。寻又谕兵部、副都统席山、署副都统多诺等、所领甲兵、皆系精锐。以此破贼、定有成功。尔部即移文大将军王、副将军等知悉。务令全军制敌、勿分其势。万不得已、必须分遣、则酌量以行　　

○乙亥。上诣太皇太后宫、问安　　

○丙子。以故一等阿思哈尼哈番又一拖沙喇哈番塞白理之子李鋑、袭职　　

○戊寅。上诣太皇太后宫、问安　　

○抚远大将军都统大学士图海奏言、臣接奉赦诏。于本月初六日、复令周昌、赍诏入城。次日、王辅臣遣伪布政使龚荣遇等、率士民诣军门、献军民册。又遣其子王继桢、及伪总兵蔡元等、缴所受吴逆伪敕二纸、伪平远大将军印、狭西东路总管将军印、各一颗、及诸伪劄。臣见王辅臣尚怀疑惧、于十三日、复遣周昌、并臣侄前锋侍卫保定前往、温言开谕。王辅臣于十五日、即至臣营、叩头谢恩。遂入城薙发、率众来降。固原伪巡抚陈彭、庆阳伪总兵周扬名、下峪关伪总兵王好问、关山伪副将孔印雄、及云南土司总兵陆道清等、各率所属官兵、相继来降。上谕、大将军图海、恭承简命。秉钺临边。即宣布恩威、剿抚并用。平凉一带、旬月绥平。具见筹画周详。布置神速。克副委用。立奏肤功。朕心深为嘉悦。著从优议叙。有功人员、一并议叙具奏。王辅臣既感戴国恩。悔罪投诚。著复其原官。加太子太保。擢靖寇将军。立功赎罪。部下官弁、照衔给劄。兵民酌量安插　　

○图海又奏、差去招抚王辅臣之周昌、乃七品录用职官。随振武将军吴丹、来在潼关。臣知其人才能、带至平凉军前。臣与参赞军务诸臣会商、欲遣周昌前往招抚、而周昌欣然应命、并无难色。遂给以参议道衔。临行之时、周昌诉伊父亡时、母孙氏、剜目破面、触棺尽节而死。未蒙旌表。今情愿为国捐躯、表扬母氏。语毕。遂冒矢石、挺身入城。将皇上浩荡之恩、与招抚之意、尽行宣布。往来数次。实获成功。伏乞皇上俯念周昌为母舍身之孝、为国忘躯之忠。敕谕该部、旌表周昌之母。优加恩恤、以酬周昌之功。则人知鼓励、远近咸服矣。得上□日、周昌之母孙氏、著遣官致祭。给银建坊旌表　　

○图海又奏、臣等遵上□日到秦、见流民满野。不但陷贼地方、不得耕种。即未被兵之百姓、因转运大兵粮草、亦困苦至极。乞特加轸恤。凡民间拖欠之钱粮、并解运汉中被劫粮石脚价、一并免追。其陷贼不得耕种之钱粮、祈敕部酌议、暂行蠲免、以息残喘。俟少有起色、再行催徵。庶人兴乐生之心。再沾昇平之福。得上□日、议政王大臣会同议奏。寻议政王大臣等议、行文该督抚、查明被兵各州县钱粮额数、及旧欠追徵数目、一并蠲免。从之　　

○己卯。抚远大将军都统大学士图海奏、平凉投诚猓苗官兵、求回原籍。上谕、猓苗官兵、若留内地、恐伊等父母妻子、或被逆贼残害。其官员各加一级。兵丁酌量赏赉。俱发回原籍。并晓谕令招抚从贼人民。倘立有功绩、准与优叙　　

○命优升投诚云南土司总兵陆道清、为左都督兼太子少保。投诚参将黄九畴、劄委参议道周昌等、俱为布政使。往湖南招抚　　

○扬威大将军和硕简亲王喇布疏报、本月初六日、伪将军耿继善、焚毁营盘、并建昌、新城、诸贼、踰关遁走。上谕大将军康亲王杰书等、耿精忠撤建昌诸贼、其为海寇所逼无疑。我兵宜乘机前进。其令大将军杰书、将军贝子傅喇塔、赖塔、总督李之芳等、速剿闽寇。酌量招抚。勿坐失事机　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之六十一



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之六十二　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十五年。丙辰。秋。七月。辛巳朔。享太庙。上亲诣行礼　　

○镇南将军哈尔哈齐等、率水陆官兵、进剿吉安逆贼。五月二十六日、击败贼众。克其外城。遣署前锋参领郭济、奏捷。上命郭济传谕简亲王等曰、江西虽距京四千里、朕知之甚悉。王以宗室懿亲、不乃心国家、料理军务、恢复地方。惟坐守省会、日事骑射、以图安逸。殊负委任之意。今逆贼高大杰、窃踞吉安。朕上□日到日、即宜刻期攻取。副将军希尔根、不思报国、日驻省城、安逸自便。性尤偏执。军中每分两翼。独庇其右翼。嗣后宜痛改前非、力图报效。哈尔哈齐、额楚、亦宜遵朕命、速取吉安。勿得退诿、坐失机宜。且将军觉罗舒恕、莽依图、穆承格、见驻赣州、南安。王等宜协力攻取吉安。进兵两粤。凡行兵之道、爱民为先。若百姓富足、粮饷充裕、则徵调师徒、庶不致有困乏。自今大兵所至、务禁戢扰掠、以称朕抚辑兆民至意　　

○定远平寇大将军和硕安亲王岳乐疏言、逆贼船集长沙城下。我兵无战船、难以破贼。请发江西得胜船十只、及安庆、九江、沙船五六十只、赴长沙。又长沙附近、林木颇多。并乞敕巡抚韩世琦、伐木造船。上谕、得胜船用之湖中。非长江所宜。其以岳州沙船、转送长沙。如安亲王所请。著江西总督董卫国、巡抚佟国桢等、采办物料、雇募工匠、运赴长沙军前、修造战舰。如不敷用。江南总督阿席熙、安徽巡抚靳辅等、速行采办雇募、转送江西、一并运致。仍预行安亲王遣兵迎取、付韩世琦督造　　

○浙江提督石调声疏报、官兵败贼于缸窑等处。恢复象山县。得上□日嘉奖、下部议叙　　

○议政王大臣等遵谕议覆、鄂罗斯察汉汗、向化入贡。应行赏赉。其使臣尼果赖、不女□间典礼。不便给与敕书。应令理藩院谕来使云、尔主欲通和好、应将本朝逋逃根忒木尔遣还。另简使臣、遵中国礼行、方许照常贸易。从之　　

○赐鄂罗斯察汉汗使臣等、鞍马袍服等物　　

○靖逆将军甘肃提督侯张勇疏报、川逆盘踞乐门。臣因兵单、约提督王进宝统兵会剿。王进宝于六月十九日、率师至乐门。安营未定、贼潜来劫营。官兵环绕冲击。逆贼大溃。死者不计其数。生擒伪总兵、游击、都司、守备等官、即于军中斩之。下部议叙　　

○加南漳总兵官刘成龙、都督同知。以举首逆书议叙故也　　

</div>
    <div class="pagination">
<a href="清实录康熙朝实录_page157.html">上一页</a><span>...</span><a href="清实录康熙朝实录_page153.html">153</a><a href="清实录康熙朝实录_page154.html">154</a><a href="清实录康熙朝实录_page155.html">155</a><a href="清实录康熙朝实录_page156.html">156</a><a href="清实录康熙朝实录_page157.html">157</a><span class="current-page">158</span><a href="清实录康熙朝实录_page159.html">159</a><a href="清实录康熙朝实录_page160.html">160</a><a href="清实录康熙朝实录_page161.html">161</a><a href="清实录康熙朝实录_page162.html">162</a><a href="清实录康熙朝实录_page163.html">163</a><span>...</span><a href="清实录康熙朝实录_page159.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
