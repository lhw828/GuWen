<!DOCTYPE html>
<html>
 <head>
  <meta charset="utf-8"/>
  <title>
   明实录世宗实录 - 第 128 页/共 518 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录世宗实录 - 第 128 页/共 518 页
  </h1>
  <div class="content">
   ○戊子
　　○以大祀  圜丘  上御奉天殿誓戒文武群臣致斋三日  孝慈皇后忌辰遣西宁侯宋良臣祭  茂陵  东厂奏太仓银库官攒收放作毙有旨切责总督仓场户部尚书王尧封尧封上＜锍-釒＞伏罪  上以尧封防范不严又不引罪令致仕去巡按山西御史何赞言河套沃野几二千里为吾中国门庭之险而近为虏酋言薨所据并吞诸戎兵力日盛外连西戎海贼内通大同逆卒虏兵一出莫敢谁何臣等以为宜亟剿除之其策有二一日计以破之诚令西北诸镇各出奇游诸兵分为数队领以骁将数往侵扰使其分救不暇伺其北寇宣大则狭西三边乘其虚以直捣西寇全狭则宣大二镇蹑其后而穷追又募死士以砍其营用间离其党二曰势以走之宜于边境多置墩台斥堠盛陈轻重强弩烽火相接刀斗相闻耀兵牧马不却不前示之以欲战之形而又时下诏旨以督励将领量颁恤赏以振作师徒待其兵欲解散势有可乘诸镇各以大兵临之草薙禽狝使其只轮不返然其要又在于久任抚臣以责成效兴复屯法以裕边储＜锍-釒＞下兵部请令本镇守臣勘议  上以其事无可勘报罢
　　○己丑
　　○升浙江道监察御史丘养浩为南京大理寺右寺丞  先是诏修京城九门城垣已派银十五万两工部左侍郎吴大田复请派十五万两  上令原差科道官查议至是工科给事中韩威御史杨行中以前所派者尚多未完待明春钱粮解至通融计算果不足用方行奏处  上曰既查明续派银两可勿发吴大田等姑不问修城工程侵冒稽延袭踵先年旧弊科道官职在纠察宜用心督视务要修筑坚固毋得和同容隐
　　○庚寅
　　○以冬至节遣京山侯崔元安仁伯王桓长宁伯周大经分祭  七陵都指挥使方锐祭  恭神康定景皇帝陵寝西宁侯宋良臣祭  孝洁皇后陵寝
　　○辛卯
　　○冬至大祀  天于圜丘礼成  上还御奉天殿文武群臣行庆成礼毕诏示天下诏曰朕闻洪荒草昧三才未立追厂开天辟地于惟  上帝宰御焉载稽往元丑乱我夏于惟  皇祖高皇帝出焉次建宝图以成  高皇之烈者我  太宗皇帝也甲启明运以光前勋之盛者我  皇考功德焉于是庆钟泽积至于今日朕方当童昧之年丕受仔肩之重眇末弗肖祗叨荷于  天眷洪深愚昧不才钦感沭于  帝恩隆大位处王公士兆之上君临四国万姓之尊图报称于  上帝  皇祖  太宗  皇考之心终日思维十复七岁矧人君称皇取莫大之名于天又复自谓曰天子而追崇如事父之情何未之思且苍昊旻上未尽高覆广遍之极是以朕特竭愚念已于此月一上辰祗具册表亲率臣民趋诣  圜丘拜上  皇天上帝泰号即复恭思万类异物皆本乎天朕为民物报事天心心既少尽矣惟人之本非祖而何用是因追本之诚亦实昭我  皇祖丕烈古前所无者故就一辰奉册宝偕皇后率臣妾躬诣  太庙崇荐  皇祖圣号曰  太祖开天行道肇纪立极大圣至神仁文义武俊德成功  高皇帝  高皇后肇修阴教允辅天德加荐慈谥曰  孝慈贞化哲顺仁徽成天育圣至德高皇后复惟  太宗皇帝克成  太祖洪业功备创守前于九月十一日加尊为  成祖启天弘道高明肇运圣武神功纯仁至孝文皇帝初以秋季大享之典所关为民谢福王者大事式循经义之正时举宗祀之章况我  皇考玄德升闻辉前启后宜荐  宗祢即此之十一日恭上  尊号为  睿宗知天守道洪德渊宽穆纯圣恭俭敬文献皇帝是月二十一日祗大享  上帝礼于官右乾寓之玄极宝殿奉  皇考配  帝兹者六气始复之辰九举大报之典圭璧是奉仰  上帝已垂歆祝帛是将荷皇天锡鉴朕衷欢戴莫罄名言臣庶同情敢稽  天贶特覃大赉之恩敬布好生之德条颁此后一自嘉靖十七年十一月二十一日昧爽以前官吏军民人等有犯除谋反叛逆子孙谋杀祖父母父母妻妾杀夫奴婢杀家长杀一家非死罪三人采生折割人谋杀故杀蛊毒魇魅毒药杀人强盗妖言奸党失机及事干边方夷情人命十恶至死并一应真犯死罪及大礼大狱首重者不赦外其余已觉未发觉已结正未结正罪无大小咸赦除之敢有以赦前事相告言者以其罪罪之一宗室年七十以上者有司各给米十石绢十疋绵十斤庶人年及七十者一体给米五石绢五疋一天下各王府禄粮多有积年拖欠诏书到日所司务要留意查处补给一凤阳高墙庶人因父祖得罪迁发并遗下妻妾人等久罹禁锢诚可矜怜着司礼监官一员礼部侍郎一员前去查审分别轻重议奏定夺一各处郡王将军中尉有因事灭革禄米者除人命及败伦伤化外其余诏书到日为始俱照旧支给事重者抚按官查议奏来定夺仪宾成婚年远不曾赴京谢恩者免罪一各王府将军中尉等因禄粮久缺往往潜身赴京奏诉有违法禁今后有事亲王代与奏闻不许仍前故犯违者究治所奏事不行一各处帝王陵寝前代名贤及本朝公候驸马伯文武大臣敕葬坆墓有被人毁发荒秽不治者所在官司即与修理照例编佥附近民一丁看护免其杂泛差役其茔域所占地亩税粮一并除豁有司不即奉行者抚按者一体究治一浙江等十三布政司并南北直隶府州县嘉靖十八年分除漕运粮斛四百万石并解运京边钱粮照照徵兑起运其余夏税秋粮马草农桑人丁丝绢布疋丝绵花绒屯田庄田牧马草场子粒租银及甲丁二库蜡茶铜漆银朱等料不分存留起运以十分为率俱免三分以苏民困其十七年灾伤重大地方户部查奏量行赈恤一两京文职并在外五品以上方面有司四品官在任未及三年考满者俱与应得诰敕一两京文武官并新旧武举署职试职者俱与实授仍与应得诰敕一两京文官有因事致仕年力未衰才识可用者吏部查访＜锍-釒＞名起用冠带闲住者与致仕为民者冠带闲住一各衙门办事进士选期远者吏部查照旧例放回依亲一云贵广西湖广四川等处土官历任三年查无过犯者给与应得诰敕诏书到日以前土官应袭替者各该三司官即与具奏暂免赴京令就彼袭替一见在两京各衙门历事监生免历事三个月承差知印办事官各两个月当该吏四个月办事吏两个月一朝觐三年京官六年考察系朝廷黜陟重典考黜者不许辩复禁例甚严近年考察不当往往假借公法摈斥善类甚伤国体自嘉靖五年起至十一年止凡经考察罢黜官员中间果有正直廉洁材器超卓久为公论共恤者着两京六科十三道从公荐举吏部查议奏请起用以伸公道后不得援以为例一近年各处巡按御史及二司守巡官员在外擅作威福凌虐下司军官所在科索民财馈送供亿及故违莭年诏旨访察害人的二司官着巡按御史劾奏御史着都察院考察俱黜退不叙诏书到日但系访察犯人即时释放一各边将官并各处军职官近年以来各巡抚都御史及巡按御史清军巡关巡仓各项差出御史往往捃摭细故动行参劾前来兵部无所皂白便称查访相同即时奏革及至推补却又仍用各官保荐多系在前劾退闲住之人此不过市权要赂朝三暮四何曾有益国事况武职俱由先世军功大小有数非如文官出身多途今数数更易不常是使人无固志旦夕苟且自保不暇岂能奋身报国今后抚按等官宜各秉忠谋务持大体其于边将军官宜存作养爱惜之意不许轻易任意参劾兵部亦要酌量事体不许一概奉行重取物议一两京科道官均有言责近来全不举职往往遇事缄默容隐及至有言却又浮泛乖剌不当事理有负朝廷耳目重寄今后各科给事中及在道御史着专一举正各衙门欺弊纠察官邪不问内外文武大小官员但有贪酷奸邪狥私坏法者即时指据实迹明白劾奏一各处地方灾伤小民困苦朕思一夫一妇皆吾赤子司府州县官今后务要加意抚摩爱养如有贪酷官员违例取财非法用刑破人家产残害人命者巡抚巡按官指实奏来处以重典所获赃贿尽追入官抚按官坐视不举事发连坐一科道官互相纠劾原非定制近年拘例塞贵往往挟私报复排击善类甚非治体今后不许互纠其给事中御史贤否只着吏部都察院从公考察一近时各处抚按官举劾官员贤否极为泛滥往往先将升任年浅不当保举者掇名于前每举不下数十人一人保语不下数十字及奏举遗贤则尽境内之人并书荐剡公私心迹览＜锍-釒＞较然吏部不以为非都察院不考其过以致臧否不分举错倒置今后敢有仍前滥举甚至当劾而举当举而劾及抚按官举劾异同者该科不行纠举一体究治一西北各边密迩虏寇安危重计莫切于斯  祖宗时名臣勇将辈出兵威振扬北虏远遁近年以来所在侵犯如狭西三边失事奏功时或相半山西三关屡遭杀掳宣大之警不时有闻亦往往败军失利镇抚摠兵等官好生有负委托诏书到日各该官员务要尽忠谋国奋勇建功用心抚绥军士竭力储峙刍粮偏俾将领并行伍士卒中有挠勇善射胆略过人长材大器沦屈在下者许镇巡官即时荐拔不次擢用尔文武边臣有远猷长策边防大计许具疏来闻一在朝大臣庶官宜靖共乃位尽心体国以佐予一人其或背公营私附下罔上招权纳贿市恩招怨害正丑直交通阿附朋结阻挠煽构浮言变乱国是有一于此邦有常刑一内外各边军民大小衙门政务自有  祖宗累朝旧规及见行事例近年以来建议纷纭朝更夕改其实徒费文移无益事体为害滋甚今后给事中御史凡各项差遣出巡事完回京止许将本等奉行过事情题奏不许间列条件别议兴革该部亦不许依违奉承一概题覆在外地方果有应兴应革事宜止许各该抚按官会同三司官议同奏请在边方者着镇巡摠兵官会奏如有仍前故违者该部看详轻则立案不行重则参奏治罪一士大夫学术不正邪伪乱真以致人材毕下文章政事日趋诡异而圣贤大学之道不明关系治理要非细故朕历览近代诸儒惟朱熹之学醇正可师  祖宗设科取士经书义一以朱子传注为主诚有见也比年各处试录文字往往说诞支离背戾经旨此必有一等奸伪之徒假道学之名鼓其邪说以惑士心不可不禁礼部便行与各该提学官及各学校师生今后若有创为异说诡道背理非毁朱子者许科道官指名劾奏一内外文武官员因事罢住禄俸者诏书到日照旧关支一内外文职官员近来添设太多柴薪俸给不免重徵小民吏部今后遇缺填补不许无故一概添注一内外文职官员吏部铨选之时务要量材授任久任责成不任无故更调以起奔竞一各处起解粮草等项中途遇有水火盗贼曾经所在官司勘明到部者悉免追赔并各处仓场先年失火延烧粮草及有浥澜亏折等项经该官攒斗库人等问发追赔者悉皆宥免一各处军卫所官舍军余人等置买民田往往不肯纳粮当差不服州县拘摄致累粮里包赔者抚按衙门并管粮等官明白榜谕今后一体坐派粮差不许抗拒违者原买民田追夺入官一孝子顺孙义夫节妇已经旌表年及七十以上并军民之家男妇年八十以上者有司各给与绢一疋绵一斤米一石肉十斤九十以上者倍之其八十以上男子加以冠带荣身一天下岁贡生员自嘉靖十八年为始至二十一年止顺天应天府学加贡六名在外府学加四名州学三名县学卫学二名一军职总小旗自嘉靖十五年十二月十二日以后为事立功降级调卫者除失机重罪不宥外其余俱以原职役回还原卫带俸差操一嘉靖十五年十二月十二日以后各处武职子孙赴部袭替照例减革至总小旗者俱与冠带终身不为例一藩邸从龙人员历年劳勤官至指挥佥事以上者子孙俱与世袭一武职官除失机重情不宥外凡一应干累诖误及因事忿争亏枉革职降级者许具奏该部听与分理一各边军民男妇或被抢掳或有罪逃脱陷入异域年远走回者镇巡总兵及管军等官即与收留安插加意抚恤若有诬以奸细妄杀功者抵死一在京各营在外各边并顺天府南北直隶山东河南各处军卫有司骑操孽收寄养走递马骡骡牛凡一应亏欠倒失被盗等项该追价银及买补者各处牧马草场子粒凡被小民拖欠者自嘉靖十七年十一月以前除已徵已补在官照例起角□羊支收其未完之数悉行蠲免该管人员敢有因而侵欺者治以赃罪一在京在外缉获强盗妖言奸细等项多有贪功图利及无赖戳番之徒妄拿诬陷重罪累有诏旨禁例多不遵守今后问刑衙门务要从公研审果有冤抑即与办理不许拘泥成案妄拿报功人员照例从重究治一两京三法司并在外问刑衙门官员不肯用心讲明律例许谳狱情惟事棰楚煆炼其则怵势狥情故出故入又有明知冤抑拘于成案回护原问官员相视不与办理法司堂上官在外按察司官近来吏部不循旧规所用多非素习刑名之人上下因仍苟且不以宪典法纪为重以致狱多冤民上干和气朕每轸虑及此深加隐恻今后各官宜体朕意以爱惜民命为心无肆苛虐无纵诡随务俾致和刑清天下无冤以弼成朕平明之治如或仍袭故常无所省惮朕将有重惩焉一在京各营在外各边官军倒失马匹应追桩朋银两自嘉靖十七年十一月二十一日以前拖欠未完者悉行蠲免以后仍照旧例追收一官吏军民人等有为事问发充军除原系真犯死罪饶死不赦外其余放回原籍宁家原卫一近年以来京班官军做工劳苦其有脱班来迟应该送问罚班补操者尽皆宥免一内外卫所在逃官军人等诏书到日限三个月以里赴官自首与免本罪复还职役差操一内外武职比试过违限查扣住俸官员自嘉靖十五年十二月以后至嘉靖十七年十一月开读以前原住俸粮悉与开支其比试不中回卫与支半俸者亦与全俸照依原限起送再比一以上宥罪覃恩并戒励文武臣工事宜诏书到日凡百有位宜即悉心殚力着实奉行以副朕代  天子民至意于戏事  天事  帝而事  祖  考  郊大报与  堂上享以同伸报功报德而报生成皇矣  天皇矣  祖考斯并尽庆艳神八忭极民物泽流  帝惠有血气者其思之以尊亲言露朕情凡见闻者宜念哉而祗绎布于华夏播彼夷戎钦哉是夜行礼之际天宇清霁气候淑和  上意甚欢辅臣因复请举行大仪贺典  上报曰今日大报  皇天钜仪九成朕铭仰戴眷歆而斯大仪之贺可抑卿等之情乎令明日辰刻举贺如正旦冬至仪内传制词当云  皇天之尊升册荷鉴朕心祗戴与卿等同之午前即大宴以欢庆云即示嵩行之于是礼部复具上上表传制仪注二十一日鸿胪寺设表案教坊司设中和乐及设大乐是日锦衣卫设卤簿驾百官各具朝服入丹墀内侍立  上具冕服御华盖殿鸿胪寺引执事官进至华盖殿就次行五拜三叩头礼毕赞各供事鸿胪寺官奏请升殿乐作导驾官导  上升座乐止鸣鞭报时鸡唱定时鼓讫唱排班文武百官入班鸿胪寺官赞四拜乐作兴乐止赞进表乐作执事官举表案由殿左门入置于殿中乐止赞宣表目宣表目官宣讫叩头兴赞宣表赞百官皆跪宣表官宣讫赞俯伏兴序班撤表案于殿东乐作赞四拜兴平身乐止传制官奏传制俯伏兴由殿东门出至丹阶之东西向立称有制赞跪百官皆跪宣制曰  皇天之尊升册荷鉴朕心祗戴与卿等同之赞俯伏兴平身乐止唱搢笏鞠躬三舞蹈跪唱山呼万岁者三唱出笏俯伏兴乐作四拜兴平身乐止鸿胪寺官跪奏礼毕  驾还宫俟设宴齐备恭请御殿行大宴礼诏如拟
　　○壬辰
　　○以大仪告成  上御奉天殿文武群臣上表行庆贺礼是日赐百官庆成宴于奉天殿宴毕  上谕群臣曰朕闻君人者父天母地而为之子必若父子焉然知所尊以尊尊焉凡一言一动以至于赏刑则不敢私一己之欲知所亲以亲亲焉凡出入语默以及于民物则不敢作纤毫之恶无过与不及之患乃尽事天如父之道是谓之天子犹子之克肖以显父母者也朕弗类帝王未尽事天之实顾且区区奉一字之尊以粉饰焉若斯恐亦为一孝敬情者今  皇天鉴朕之忠赤恩享朕诚礼仪告成故兹宴庆以祗  帝惠且卿等表贺勤诚称道太过适竣宴仪特谕卿等以朕情欲卿等文武左右夹持小大御事始终赞辅尔君永告  祖  考垂誉来世常念今日朕与卿等庆戴之情勿忽勿忘汝惟念哉  升应天府府丞杨麒为南京光禄寺卿
　　○癸巳
　　○武定侯郭勋以  奉先等各宫殿工缺官督视请命大学士顾鼎臣工部尚书蒋瑶周叙同视诏鼎臣瑶增入供事叙专管山陵工程不必兼预
　　○乙未
　　○以旱灾免江西所属府州县及各卫所税粮有差户部请仍开吏承加纳事例以所入银谷与原积预备仓粮及派剩南京仓米折银八万余两留本省相兼赈济诏从之  左军都督府管府事崇信伯费栻卒赐祭葬如例  南京礼部尚书霍韬以疾乞休不许
　　○丙申
　　○夜月掩房宿北苐二星
　　○丁酉  上不豫礼部上＜锍-釒＞起居报闻  朝鲜国王李峄遣刑曹参判林鹏等入贡宴赉如例改吏部右侍郎李如圭为户部左侍郎总督仓场督理西苑农事初拟如圭户部尚书  上改为左侍郎  巡按直隶御史苟汝安劾知府黎晨知县林应麒等贪酷有状吏部议改调  上以该部覆奏含糊下诏切责仍令巡按御史提问具奏
　　○戊戌
　　○给京城九门官军衣鞋诏不为例
　　大明世宗肃皇帝实录卷二百十八


大明世宗肃皇帝实录卷二百十九
　　嘉靖十七年十二月庚子朔
　　○辛丑
　　○升礼科都给事中李充浊为浙江布政司右参政
　　○壬寅  章圣慈仁康静贞寿皇太后疾大渐召  上语之曰我以菲躬获配  睿宗皇帝侍藩邸者三十年幸遇皇帝入承  祖宗大统尊我为皇太后隆名至养又十有七年意不偶患疮毒寝疾三岁朝夕累皇帝忧虑日与二三大臣访医叩神无不备至皇帝孝诚  天地神人屡垂昭鉴但我福过数盈宜返造化今皇帝疾方少愈宜上念  祖宗大业为重勿过为哀毁天下诸王都是亲亲皇后妃御可都用心奉侍皇帝二公主皇亲驸马皇帝可始终看顾或连日病甚想见皇帝因知体力未安不好说去故此一见以诀一应丧仪宜从省约癸卯崩遗诰内外文武群臣曰予以菲德配  睿宗皇帝奉藩二十九年不幸  先皇帝弃我实茕茕在疚赖今皇帝入嗣  祖宗大位享皇后厚养十有七年于兹比患疮疡屡频危殆重赖皇帝至孝躬调药膳虔祷神祗备极诚敬卒起三岁今疾已弥留度不可起得从祀  先帝左右又复何憾念惟皇帝负荷  祖宗鸿业艰难重大尚资宗室诸王及中外文武群臣协心匡辅共致太平以垂万世无疆之休予殁之后丧礼宜遵  先朝旧典哭临三日即止服制以日易月二十七日而除君臣同之皇帝毋过哀戚以妨万几毋废  郊社宗庙百神常祀毋禁中外臣民音乐嫁娶天下诸王不必赴丧但遣人进香在外大小文武衙门并免进香特兹诰谕其遵行之  礼部具上大丧仪注一闻丧日  上素服诣  大行皇太后棺前举哀哀止拈发设奠复举哀毕归丧次  昭圣恭安康惠慈寿皇太后  武庙皇妃  皇后皇妃皇嫔仁和大长公主等湿简王妃举哀礼同哀毕各归丧次是日未时须遗诰同时小殓自本日起通二十七日不鸣钟鼓一闻丧日文武百官乌纱帽黑角带素圆领俱诣  慈宁宫门外哭哭毕于右顺伺候赴慈宁宫门外列班司礼监官由中门捧遗诰出置于案鸿胪寺官赞排班行四拜礼部尚书至案前跪取遗诰起捧授鸿胪寺官案东先设卓案鸿胪寺官升案跪接尚书复班鸿胪寺官赞跪开读宣读讫仍授尚书捧跪置于案起仍复班鸿胪寺官赞举哀十五声而止复赞行四拜礼毕尚书捧遗诰卫士用黄伞覆由思善门中道右顺中门午门等中门出至东长安中门出至部誊黄次日进缴一初五日辰时大殓  上素服束发诣  大行皇太后宫前举哀设奠大殓奉安  梓官设九筵安  神帛立铭旌哭尽哀而退一初七日成服  上位服缞服诣  梓官前举哀行礼是日  上位祭一坛昭圣恭安康惠慈寿皇太后  武庙皇妃  皇后皇妃皇嫔公主王妃皆成服各设祭一坛六尚及宫人各随祭礼毕各归丧次是日内官内使祭一坛一初八日  上诣  大行皇太后官前举哀朝夕设奠  昭圣恭安康惠慈寿皇太后  武庙皇妃  皇后皇妃皇嫔公主王妃哭临如前仪一初九日  上诣大行皇太后宫前举哀朝夕设奠如前仪  昭圣恭安康惠慈寿皇太后  武庙皇妃  皇后皇妃皇嫔公主王妃哭临如前仪一初九日公侯驸马伯五府六部等衙门官共致祭一坛文武官员三品以上命妇共致祭一坛每七百日致祭  上位一坛  昭圣恭安康惠慈寿皇太后一坛  武庙皇妃一坛  皇后一坛皇妃一坛皇嫔一坛公主一坛王妃一坛一在京文武官员闻丧日素服乌纱帽黑角带诣  慈宁宫门外哭自本日至苐三日俱诣  慈宁宫门外哭退于本衙门宿歇不饮酒食肉苐四日各具斩纕服至  慈宁宫门外朝夕哭临三日各十五举声而止凡在朝者及在衙门视事用布裹纱帽垂带腰绖麻鞋退居即服孝服通前二十七日而除一文武官员一品至三品命妇麻布大袖圆领长衫麻布盖头清晨由西华门入  慈宁宫门哭临三日而止不许带金银首饰仍带服二十七日而除一在京诸寺观各声钟三万杵一在京以闻丧日为始禁屠宰十三日一祭祀翰林院撰祭文光禄寺备办祭物一军民素服妇人素服不妆饰俱以闻丧日为始二十七日而除一外国四夷使臣行哭临礼工部造与孝服随朝官哭临及行祭礼一在京文武官及命妇祭祀品物光禄寺备办一听选官办事官监生吏典僧道坊厢人等闻丧即易素服次日至苐三日皆清晨至顺天府朝阙设香案朝夕哭临至苐四日官各具斩缞服监生人等素服朝夕哭临三日各十五举声而止仍各素服通前二十七日而除一在外诸王世子郡王王妃郡主以下闻讣皆哭尽哀行五拜三叩头礼毕易素服苐四日服缞服遵依遗诰二十七日而除一遗诰到日在外文武官员人等素服乌纱帽黑角带行四拜礼跪听宣读讫举哀再行四拜礼毕各置斩缞于本衙门宿歇不饮酒食肉每日率合属官僚人等就本衙门朝阙设香案朝日哭临三日各十五举声而止自是素服通前二十七日而除一在外官员命妇闻丧素服举哀三日各十五举声而止素服通前二十七日而除军民男妇止素服十三日一内外文武官员等遵依遗诰二十七日释服一本部奏差行人等官赍捧遗诰前往各处开读仪入  上于小殓前  昭圣丧次举哀傍注曰此未可及成服日举祭处复于  昭圣下特增曰遣祭一坛仍注行间此后俱添遣字其抑填如此  上诣  慈宁宫举哀括发设奠毕归丧次文武群臣哭临如仪  南京礼部尚书霍韬再乞休致韬以辅臣张孚敬病废家居有司裁抑太过殊伤国体语多愤激  上复慰留之
　　○甲辰  大行皇太后大歛诏悉罢庆贺礼仪  改刑部右侍郎顾璘为吏部右侍郎  泾简王继妃魏氏府灾  上帝查空闲府第以居之仍给日用食用等物
　　○乙巳  上敕谕礼工二部曰朕  皇考献皇帝  显陵在湖广承天府粤自  皇考升遐之日位处藩服朕在幼冲知识何有实多贻悔矧山川浅薄风气不蓄堂隧狭陋礼制未穪且越阻千里宁免后艰每一兴思愓然伤怛比三岁春秋展祀  山陵朕周览川原于我  成祖长陵之西南得一支山曰大峪林茂草郁因阜豊衍别在  诸陵之次实为吉壤朕心惬焉兹欲启迎  皇考梓宫迁祔于此爰以事体重大卜告于  皇祖高皇帝既得吉占谋之二三勋辅近臣咸赞曰允宜兹特敕尔礼工二部便择日兴工预告间于  祖宗  列圣暨我  皇考及他事宜即合详议具拟来闻其奉迁礼俟  陵工告成乃议又特谕礼部曰  圣母大行慈驾遐升卿等谓事莫重于  山陵此孝子苐一大事诚不可缓其即分  天寿山大峪处建造  显陵亟择日恭闻于  祖宗  列圣启事兴工一面南奉  皇考梓宫来山合葬庶慰朕  二亲之灵以伸朕以礼终事之情其会同皇亲内阁六亲共议来闻于是武定侯郭勋大学士夏言等上议言  皇上以  皇考山陵远在江汉每廑时岁之怀兹遇  慈驭上宾  圣情中切亟以襄事为图而大峪之择寔天设地藏之胜建造  玄寝南奉  皇考梓宫合葬揆之古礼而正即之  圣心而安稽之群议而协矣顾今日举事二端一兴大峪之役一启承天之殡大峪之役计日可就而  灵驾就途亦刻期可至惟是奉启之仪要在严办周悉夫  皇考始丧王礼也今则天子也  陛下得以天子之贵天下之富终事其亲此  君父至荣也兹举为  皇上大孝朝廷大典礼国家大举措臣等以为宜备  尊谥香册铭旌及诸吉凶仪仗歛衣弁冕之属奉将以往其  慈驾发引之期  皇堂奉厝之礼容礼官次苐具仪上请臣等谨先将  显陵奉迁大峪兴工二仪详拟以闻上  显陵奉迁礼仪一钦天监选到动土启攒三吉日临时酌用嘉靖十八年二月初七日丙午宜用午时吉十五日甲寅宜用辰时吉二十一日庚申宜用辰时吉一翰林院撰各合用祭文祝文一今月十二日以奉迁  显陵梓宫并大峪兴工恭告  皇祖  列圣于  景神殿一太常寺备办各祭告品物香烛制帛一祭告  显陵启迁发引各祭一坛一祭告  纯德山之神  后土之神荥泽祭河神各祭一坛俱差去大臣行礼光禄寺整办有司出给品物太常寺具制帛香烛一  梓宫备料制造开圹毕旧圹以土实之一  隆庆殿神位香册并  陵殿香册宝一应仪物等件俱随行一制铭旌恭书  大明睿宗知天守道洪德渊仁宽穆纯圣恭俭敬文献皇帝梓宫一制  天子冕服弁服常服佩玉圭绶舄履全俱内府该衙门作速恭制一备吉凶仪仗吉用见在丹陛驾凶用全物差去锦衣卫官督领摆设一钦命兵部尚书掌礼领兵合于礼部选差郎中二员兵部郎中员外郎各一员管理一应礼仪兵马太常寺少卿一员掌祭带执事官十人鸿胪寺少卿一员带属官等十人光禄寺少卿一员带四署官四人各供事一都察院奉差御史二员该科奉差给事中二员监视纠察一钦天监选差官二员前去候时一差去内外重臣各请敕并给符验关防一差官员吏役人等兵部照例起关应付廪给口粮夫马车辆一行湖广河南直隶真定保抚按官督令各该有司卫分等官搭盖席殿修理桥梁道路预处过河舡只差拨官军夫匠供给各项行粮马匹草料一所过军卫有司驲递等衙门俱照关文应付廪给口粮不许分外馈送下程等物因而指称科扰一告迁是日太常寺官设酒馔如常仪内赞唱执事官各司其事导引导遣祭官至  山陵前赞四拜兴各差去官陪拜奠帛献酒读祝俯伏兴四拜焚祝帛赞礼毕一发引是日遣祭官至  梓宫前致祭如前仪祭毕掌祭官跪奏奉请  睿宗献皇帝梓宫启行奏讫俯伏兴以次前发如图仪各官护行一沿途每日早启行太常官跪于  梓宫前奏奉请  梓宫启行奠酒俯伏兴各官行叩头礼一每晚止宿太常官跪于  梓宫前奏奉请  梓宫安驻奠酒俯伏兴各官行叩头礼一上食每日朝夕二次各备馔五样蔬果酒膳神宫监尚膳监奏食如常仪一所过地方街巷途次军民人等遇  梓宫过皆俯伏在地一经过有王府去处许王率领宗室素服出城奉迎致祭有司官先具幕次于席殿西王候  梓宫至跪迎道傍该府官预陈设祭物于席殿内赞唱就位鞠躬拜四拜兴赞诣  灵驾前跪上香讫复位跪奠帛初献爵读祭文亚献终献毕赞四拜兴平身焚祝帛礼毕  梓宫行王辞赞拜四拜兴候道傍  梓宫过退还府一王府附近去处遣辅导官致祭先于席殿陈设祭物候  梓宫至执事官赞拜四拜兴赞诣  灵驾前跪上香毕复位跪奠帛三献爵读祝文俯伏兴四拜兴焚祝帛礼毕一各该抚按并三司官员  梓宫经过处所致祭与王府遣官仪同所过府州县大小官员各致祭如前仪一致祭品物式簇盘一座豕一羊一果五盘点心五盘＜饬-力也＞碟五盘饼五盘俱用颜色纸花案酒五样菜五碟粉汤五盆饭五碗帛一叚酒三爵香烛纸一抚按以下官员俱素冠服见辞各行五拜三叩头礼一  纯德山陵殿  隆庆殿守护人役及守备官员俱候  梓宫到京该衙门奏请定夺一  梓宫启行图恭拟一通进览一大峪兴工礼仪一钦天监选到动土兴工嘉靖十七年十二月十五日辰时吉一翰林院撰合用祭文祝文一祭告  六陵并  天寿山之神大峪山  后土之神司工之神各遣行礼伏乞钦命一太常寺备办各该祭品香烛制帛一请敕命知建造大臣并掌拟礼制礼部堂上官摠督官军兵部堂上官提督工程工部堂上官监收物料点闸官军科道等官一请敕命内官监摠提督工程官一  显陵规制合遵奉钦定仪式工部内官监仍会同画图上请一兵部查照寿宫事例处拨做工官军工部议奏处办木植砖石物料钱粮及工匠夫役等项俱暂辍各项工役赴今所并力成造一钦天监差拨阴阳人四名在工候时一太医院拨医四名士随带药饵前去调治军士夫匠＜锍-釒＞入  上曰奉迎  皇考梓宫迁建  显陵朕今日大事彼此合行事宜卿等会议既详朕心少慰其如议行
　　○丙子  上成服诣  皇太后梓宫前举哀行礼自后皆如大丧仪
　　○丁未  上以营建  显陵谕礼部尚书严嵩于十三日  驾发京师恭诣大峪相看作穴去处礼部因拟上仪注悉准秋祭例至期  上具素翼善冠腰绖以建造  显陵告于  长陵六陵遣大臣六员分告  天寿山大峪山后土之神摠遣大臣一员祭告并遣官告  皇祖太庙  皇考睿庙辰时诣大峪穴所恭视兴工起土诏依拟行  命驸马都尉京山侯崔元为奉迎行礼使兵部尚书张瓒为知礼仪护行使太监鲍忠为奉侍内官各铸给关防锦衣卫指挥赵俊为管吉凶仪仗官俱赴承天府奉迎  献皇帝梓宫
　　○己酉
　　○行大祫礼于  太庙命武定侯郭勋代以  大行皇太后丧也  工部请开纳监生吏农等项事例以济大工从之  命太仆寺少卿蒋应奎往仪真等处催督木植  工部尚书蒋瑶以奉迁  显陵条陈五事一请命文武重臣及科道等官给敕督理一那借各厂见贮木植物料其不足者及时采买一动支马价缺官柴薪银三十万两先送工所雇役支用一请委工部司属会同科道收放物料点闸夫匠一借支户部扣省通惠河脚银三十万两及令各省抚按查催开纳事例银两诏从之
　　○庚戌
　　○以将诣  山陵命靖远伯王瑾户部左侍郎李如圭居守京师
　　○辛亥  上缞服御西角门文武百官行奉慰礼初  上在丧哀戚殊甚礼官以奉慰请  上曰朕正当守奉  几筵未忍一刻离次但以卿等曰免从之是日礼毕即谕礼部议  大行皇太后尊谥曰朕惟身备天下之至善没受天下之显名媲宗称于无穷垂母仪于不朽此人子尊亲之大典慎终之要务也洪惟  圣母大行章圣慈仁康静贞寿皇太后王国克生天作之合相我  皇考睿宗献皇帝坤章敬顺阴教肃雍仁厚兴周风化行于江汉警戒成圣闻望远于家邦诞育眇躬夙承  慈训蒙而养之以正长而教之以义方盖无所不至焉暨朕入承大统沾臻小康增光烈于  祖宗衍休祥于＜彳胤-丿＞祚咸我  圣母诲迪之功善庆之泽也方期  慈寿万年备膺百福夫何遘兹□□食疢遽迩弃违御罔极之恩思报酬而莫及抱终天之恨徒攀恋以无从呜呼哀哉追惟厚德弘深率土仰戴上荐  徽号旧有懿章是宜采众之公称  天而谥以播告寰宇昭示后世庶朕荼毒之痛摧割之伤其少纾焉礼部即会文武百官议拟来闻钦哉  敕武定侯郭勋知  山陵建造事辅臣夏言顾鼎臣同知  山陵建造事并总督工程兵部尚书张瓒提督领军工部尚书蒋瑶调督工程都督佥事陈寅监督工程谕以  皇考梓宫迎自远道至当即就窀穸不可停厝事体非往昔比宜竭心督理刻期完工务图尽善以副朕终事之情仍令太监高忠侍郎周叙摠管工程令朝夕在工提督内外人员勿怠
　　○壬子  大驾发京师诣  山陵大峪山躬往相视时  天颜凄怆擗跃号恸诸臣莫不感动云  初礼官具仪当用素杖有司以请  上以丧礼用素义专服制乃诏仪仗不必改色执役者皆常服以行命成国公朱希忠轻骑扈从习练事体  巡按直隶御史陈让上言顷者  陛下定大礼拟合葬  睿宗皇帝于  天寿山大峪之阳此固以体  慈闱之念然臣闻葬者藏也欲人之不得见也今出  圣考玉魄于所善藏之地虽重封累袭能无疑哉昔皇帝衣冠之陵在狭西延安府中都县名为桥陵舜葬九疑二女不从则古人事死之礼先庙后坟重魂后魄盖知鬼神情状之深者也臣谓宜奉  睿宗皇帝遗衣冠与  章圣皇太后合葬于大峪山又以  章圣皇太后遗冠帔奉以合葬于  显陵若必欲迁  显陵梓宫于大峪山则  显陵之在承天者当为  二圣衣冠凡杖之藏以当荆襄旺气＜锍-釒＞入  上曰朕奉迁  皇考显陵乃据礼襄事国家重典屡经群臣集议成命已下矣陈让輙引渺茫不经之说敢于阻挠鼓惑中间言词展转矛盾甚为欺妄且并建  二陵用衣冠交葬从古所无尤见乖谬其从实以对已而让陈状引罪且自辩诏黜为民
　　○甲寅  上素冠腰绖以建造  显陵告  长陵遣大臣朱希忠张溶崔元邬景和卫錞陈鏸分告  六陵尚书严嵩祭  天寿山侍郎周叙祭大峪等神是日兴工  驾遂还京师  贞惠安和景皇后忌辰遣安仁伯王桓祭  陵寝  礼官言  皇上圣孝天至恸慕情深古帝王所不能及顾帝王之孝与凡庶不同故以日易月之制自汉以来  之有改诚以  大宝传承万几听览厥系至重也臣等远质古义近循  祖宗旧典仰遵  慈诰恭请  皇上释缞服易素翼善冠布袍腰绖二十七日而除且  驾诣大峪经始  陵役  圣体为劳宜还宫调摄不必复处丧次以体  慈圣平时慎爱  皇上之心  上曰人子之情不忍抑损顾朕昨者因疾未愈遽遭  母丧连日乍作乍愈又内以风热病目必湏调摄且  圣母爱子之心异常朕当思顺勉从卿等所请
　　○乙卯
　　○少傅兼太子太师吏部尚书华盖殿大学士李时卒时河间任丘人举弘治壬戌进士改翰林院庶吉士授编修  武庙初为经筵讲官以  孝宗实录成升侍读寻升右谕德  上即位充日讲官预修  武宗实录升侍读学士累升礼部侍郎尚书赞  上分建  四郊赐玉带及银图书一曰忠敏安慎  四郊成累加太子太保进武英殿大学士寻改吏部尚书是岁彗星见时陈言三事曰务安静惜人才慎刑罚颇及大礼大狱诸臣  上曰御便殿阅章奏军国重事必召时面决及人才贤否民间利病悉以咨访甲午加少保  皇史宬成加太子太傅寻加少傅进谨身殿  九庙成加太子太师进华盖殿  上数幸  山陵时常扈从命直宿行殿侧以便召对眷遇隆厚至是卒  上深悼之赐祭葬如例赠太傅谥文康时以谦和得士心以恪慎称  上意秉政数年虽无大匡弼而议论常在宽平天下称为长者
　　○戊午
　　○礼部进  大行章圣慈仁康静贞寿皇太后谥议伏以运启  皇图太妙全俪文之德庆开  帝＜彳胤-丿＞涂山备相禹之功福已齐天安四海一人之养教能成  圣建百王千古之勋可谓享纯嘏于极隆垂令名而不朽者也矧臣民之爱久蒙华夷之情均戴宜崇  徽号会荐群言恭惟  大行章圣慈仁康静贞寿皇太后顺道承天柔仪应地慈仁内蕴恭俭外章著女中尧舜之称成壸内清宁之政逮事  宪皇恪遵妇道作嫔  睿考昭示阃仪媲德奉藩江汉被周南之化翊  圣登祚本支茂螽羽之祥大室展祠怀先恩而流悌  七陵祗谒闻储庆以怡颜过外戚则每中祖法之防处中闺则尤切宫闱之训鞠育  圣子昭中之教已严抚抱神孙膝下之欢未艾茂膺  天眷万方怀诞  圣之恩弘施  母慈一德敷  天之治方期遐寿以正位慈宁遽念  先皇而上宾冲漠罄薄海而兴悲虽深山如丧妣德既与乾元而合轨名当并坤轴以垂光文逐情生礼缘恩至当隆  尊谥为中兴报德之功永享  徽称使万世知庆源之自臣等亲瞻  懿范均被  慈恩哀发群衷公归舆论宜  天锡之曰  慈孝贞顺仁敬诚一安天诞圣献皇后臣等拜手稽首谨议是时  上有疾先一日谕内阁云朕丧次冒风遍身拘急明辰如可力疾御门如仪行否则谥议但封入朕深以自知孝诚不至以致疾侵焉是日不御门内侍官捧谥议入诏付翰林院撰册文  以旱灾免宁夏等卫秋粮有差仍发太仓银一万两给赈
　　○己未
　　○伊王进白兔礼官请告  郊庙  上以兔瑞屡见不宜频渎报罢  上谕辅臣曰昨朕与卿面加慎详于边  陵一事或谓为先入之言今朕复思一夜中心甚惧夫三年之丧上下一道故曰虽天子必有父所以无别只此一大道理尔后世日系万几之务易月为日虽圣人复生朕度必不能复设使示争于初必不终于古徒卖虚名下若以时为顺乃为职理之真至于墓次于庙礼也且礼亦明著子为天子诸侯父为大夫士则葬用死者之爵以安亲为上不敢强在生之实矧奉藏体魄将二十岁忍启露于风尘之间撼摇于途路之远朕心既不妥宁我  皇考亦必不宁我  圣母又大不宁也兹决以礼之正情之安奉  慈南宫诣合葬穴中不必粉饰果有未尽即彼处置朕湏躬至  显陵亲临调度此恐与比来为孝之大卿即将此谕播之群臣礼官当亟上议于是礼部会议上言  灵驾之北来与  慈宫之南诣其理一也顷岁以  显陵远在江汉深廑圣圣怀兹者  皇上躬择大峪地胜而近春秋展谒便于修举不宜舍朝发夕至之地而远即数千里之外又如术家地理之说以龙脉沙水较地美恶幽宅之中理难遥度万一果有未善一山风气相去不远别选吉地仓卒定难  慈宫既南不可复返此甚可虑也臣等咸谓宜如初谕遣亲重臣及知地理者先诣相度以闻俟  上裁择即  大行几筵安奉  慈宁迟之数月未为不可若夫  乘舆南陟关系匪轻文岂容造次轻误而不为长顾却虑也  上曰兹所言只重在人情私俗不思四海非王土欤即如我  皇祖孝陵之在南京今岁时展谒得亲睹否乎又我  成祖岂不永慕  皇祖耶卿等执前议朕心终不安尔乃停在元等三命使惟令赵俊赍吉凶仪仗以往  六科给事中奚良辅等上＜锍-釒＞请停南狩报闻  夜月犯土星
　　○庚申
　　○礼官奏恭上  大行皇太后尊谥仪一先期太常寺官奏致斋五日遣官奏告  天地  宗庙  社稷如常仪是日早告祭  几筵设册宝案于  几筵前册东宝西设读祝案于御拜位右祭前一日内侍官置册宝舆香亭于奉天门捧册宝各置舆中是日  上素服冠御奉天门内侍官举舆外导驾官导  上随册宝舆后降阶升辂外导驾官退百官素服于金水桥南北向立候册宝舆将至百官皆跪册宝舆过毕兴皆随至  慈宁宫门外北向立导引官导  上至  慈宁宫门外降辂  几筵殿前丹陛上导引官导  上由左门入至丹墀内赞唱执事官各司其事导引官导  上至丹陛上拜位太常寺官于册宝舆内捧册宝由殿中门入至  几筵前左右北向立内赞奏四拜礼在外鸿胪寺官传唱百官皆四拜导引官导  上由殿左门入至  梓宫前奏跪传赞百官皆跪奏进册捧册官以册跪进于  上右  上受册献毕以册授捧册官置于册案奏进宝捧宝官以宝跪进于  上左  上受宝献毕以宝授捧宝官置于宝案奏宣册宣册官诣案取册跪于  上右宣讫奏宣宝宣宝官诣案取宝跪于  上右宣讫奏俯伏兴平身传赞百官同奏复位导引官导  上至  几筵前唱初奠礼奏跪传赞百官皆跪奏献帛奠酒赞读祝读讫唱亚奠礼终奠礼奏俯伏兴平身传赞百官同奏复位导引官导  上由殿左门出至拜位奏四拜传赞百官同导引官导  上由左门入至  梓宫前以册宝授太常官捧入内导官导  上入内安册宝行叩头礼导引官导  上由左门出至丹陛上奏礼毕一是日领  尊谥诏先期百官各具青服乌纱帽黑角带于承天门外伺候大臣于午门前导引  上御华盖殿具黑翼善冠青黑犀带执事官先行五拜三叩头礼鸿胪寺官奏请升殿导驾官导  上御奉天殿鸣鞭讫序班设诏案翰林院官捧诏立于左鸣赞唱须诏翰林院官以诏授礼部官置于案序班举案由奉天殿左门出鸿胪寺奏礼毕驾还宫锦衣卫用伞盖捧至承天门百官入班鸣赞唱四拜平身称有制赞跪开读讫再行四拜礼鸿胪寺唱礼毕锦衣卫具舆亭迎至礼部誊黄次日进缴遣行人等官赍持诏示天下初行礼择以十九日戊午礼部上仪注  上更定二十七日仍亲笔注更数处奏告  南郊命武定侯郭勋  北郊英国公张溶  太庙成国公朱希忠  成祖庙大学士夏言  睿宗庙顾鼎臣  六庙尚书许赞严嵩李廷相王廷相毛伯温蒋瑶  太社稷遂安伯陈鏸  帝社稷驸马谢诏各行礼俱青衣常带惟勋不诣  圜丘令奠献诸执事官仍即  圜丘供事而勋以祭服行礼昭亨门首皆钦定也
　　○癸亥
　　○升翰林院修撰龚用卿为左春坊左谕德兼翰林院侍讲  礼部以正旦莭预请陈设马匹  上曰朕在哀疚一应庆贺礼仪乞罢之已礼部请先期百官习仪至日仍庆贺报如前旨至是礼部复言  皇上哀慕孔殷庆典报罢此诚纯孝大德今正旦在二十七日外服制已除宜令臣等百官行庆贺礼苐免宣表文及陈设马匹稍变服色以成礼仪  上曰履端大庆臣民所同但朕哀戚未平其如前旨罢贺卿等宜体此意  命阳武侯薛翰等为正使礼科给事中奚良辅等为副使持莭册封淮王祐楑世子厚寿为淮王妃周氏为淮王妃崇恭王厚燿世子戴境为崇王妃成氏为崇王妃瑞安恭简王祐桓长孙戴植为瑞安王肃恭王贡錝世孙弼桄为肃王韩王融燧世孙谟＜土典＞为韩世子革爵闲住庆王台浤庶苐二子檙枋为桐乡王庶苐三子檙槚为延川王徽王厚爝庶苐三子载垙为太康王庶苐四子载非□土为阳夏王鲁府安丘荣恪王观火□廉嫡长男颐堀为安丘王周府奉新荣宪王睦才□甾庶长男镇国将军勤火□戒为奉新王夫人王氏为奉新王妃义宁荣□□王心□王睦榉庶长男勤福□火为义宁王代府饶阳荣庄王聪澂长孙充■为饶阳王陈氏为永福王妃牛氏为□城王妃刘氏为修武王妃李氏为柘城王妃杨氏为宣宁王妃
　　○乙丑
　　○礼部言十二月三十日  大行皇太后服制二十七日已满恭检  孝贞皇太后丧礼制满后  上位仍素翼善冠布袍腰绖御西角门不鸣钟鼓百官俱素服乌纱帽黑角带侍朝俟  梓宫入  山陵奏请变服第今岁适遇正旦朝会祭享一切吉仪所当酌议臣等恭拟  皇上是日早黑翼善冠浅淡袍服黑犀带御殿受朝＜锍-釒＞入未下  上谕大学士言元旦  玄极殿拜  天仍具祭服陛下望拜及先期一日合变服否于是礼部更请正旦日  上拜  天受朝及先期一日俱宜青服孟春时享  宗庙自前三日奏斋始  皇上具青服臣下同之后遇祭享以此为例余日仍以  孝贞皇太后丧礼例行  上览＜锍-釒＞谕内阁曰部＜锍-釒＞所拟未免循故事未见损益何如礼曰三年之丧贤者勿过不肖者不可不勉若拘此纸上法度自后世君人者皆罪人也不但景君一人耳朕气质微弱志念实不副每有志于古道力不克然时亦不同也今既曰以日易月无有不知无有不见非虚文也是实行也更不必小惠报父母姑息以事亲直便实为之庶不傍牵蔓引而圣人可作伪乎虽  山陵之未就而实不是古人未葬之时百事皆辍之羙吉典亦行  郊社在上又不敢废封建征伐赏刑诸事命出一人本无虚日谓之居丧吾不信也便当如制定服后皆不必迁就遇  郊有事宜吉服作乐况父在柩子嗣位率用全吉何事  天反云尔耶此尊尊也  庙有事著浅色服不作乐此亲亲也居他处服墨布至丧次仍素色直候奉引安  陵仍用始服之服以终之庶为情实卿等即抄明白付宗伯翰林院礼科各议来行否即曰否礼部覆  皇上析礼精微可为万世法请令臣等通行内外一体遵奉报可  初礼部请正旦朝贺三奉  旨罢免及上制满仪注内开正旦视朝一莭因别＜锍-釒＞专请  上仍于是日御殿受朝  上曰履端岁首朝会之始但昨方除服  梓宫在上卿等连以礼请且朕亦谓行实事依拟于奉天门青衣本等带行五拜三叩头礼不必公服致谓钟鼓鸣鞭俱辍之礼部复固请  上具翼善冠黄袍御殿百官公服致词鸣钟鼓鸣鞭奏堂  乐  上曰改岁更始王者奉顺天道不可不重有谓弗宜非知道者既在除服外其义行子刻初朕用祭服于  玄极殿行告祀礼前期在服制内变服玄色吉衣  几筵四七莭权命内侍行礼  吏部拟升吏科左给事中曾烶为户科都给事中工科右给事中吕应祥吏科右给事中张守约礼科右给事中郭鋆俱左给事中应祥礼科守约兵科鋆刑科复除服阕左给事中李逢于户科  上允之命今后该复除者不许混入升官＜锍-釒＞内  升兵科都给事中朱隆禧为应天府府丞  旌表孝子赵进等二人莭妇于氏等一十八人烈妇张氏等三人从巡按直隶御史王应奏也
　　○丙寅
　　○恭上  大行皇太后慈谥册文曰臣闻颂称寿母子赖以成者远风美贤妃化行于助者深是故母仪所被  万方仰其徽音内治明章闺门由之正始永惟懿德卓辉前闻自非隆大号以追崇曷以酬至恩于罔极粤询古式率乃彝章恭惟  皇妣大行章圣慈仁康静贞寿皇太后贞明合天广大法地宅心专静坤道得一以宁约己俭勤  母德用慈为宝于  宪皇有逮事之孝敬于  睿考有辅佐之忧勤爰及眇躬之践阼式临  慈极以居尊蕴性仁恭岂马邓之足尚秉心敬爱嗣任姒之芳徽化洽六宫恩覃四域三十载化行于江汉之国十七年受养于长乐之宫  九庙圣灵俨祎衣而祇褐  七陵閟寝勤鸾驭以瞻依忻介百福以有永宜享千龄于无疆岂意天不慭遗虽切攀号何逮追惟顾复徒创钜而感深上荷劬劳实叩心而御恤兹欲播休声于后嗣扬芳烈于无穷匪易大名曷尊至德敬遵典礼请命于  天谨奉册宝上  尊谥曰  慈孝贞顺仁敬诚一安天诞圣献皇后伏惟  亲慈降鉴临享徽称陟祔严宫萃歆万＜礻冀＞佑予嗣人永永无极是日诏告天下诏曰至尊无上固人主所以奉亲于生存令闻不已尤人子所以显亲于没后揆诸天道而不悖察诸人情而允谐爰荐尊亲用光遗烈洪惟  圣母大行章圣慈仁康静贞寿皇太后至性纯粹厚德含弘逮事我  皇祖妣孝惠皇后徽音克嗣于  先朝久相我  皇考睿宗献皇帝内范聿彰于藩服勤俭之纪布于宫闱而罔愆仁爱之风敷于邦国而无间善积深厚庆泽悠长施于冲人庸膺宝命凡宣猷振弊兴道致治弗坠  祖宗之洪业咸赖  圣母之慈训也痛夫寿宫颐老方逾六襄之龄仙驭升遐遽违四海之养追攀莫及摧割奚堪永惟不朽之图议举易名之典兹卜十二月二十七日祗告  天地  宗庙  社稷恭上  尊谥曰  慈孝贞顺仁敬诚一安天诞圣献皇后于戏采集众论之公成于一人之孝尚慰终身之慕诞垂奕世之休
　　○丁卯
　　○以正旦莭遣英国公张溶西宁侯宋良臣驸马谢诏分祭  七陵都指挥方锐祭  恭仁康定景皇帝陵寝长宁伯大经祭  孝洁皇后陵寝  上既定奉  慈宫南祔心复犹豫乃复敕锦衣卫指挥赵俊令星夜驰赴  显陵于正月十三日午时会同内官何富奉祀蒋华都御史顾璘陆杰御史朱箎等奉启  玄官审视大内有无蒸润  梓宫安否据实详具即刻星驰回奏限正月二十六日抵京  玄宫可即掩之毋忽是时俊已行命使趋追及于内丘付之  升大理寺卿屠侨为刑部右侍郎
　　○戊辰
　　○夺工部左侍郎吴大田俸半年时尊上  圣母章圣皇太后尊谥行礼大田服貂为御史桑乔所纠  上恶其废礼不敬下诏责问大田认罪以病对  上曰大田果病自宜先以闻既可与行礼乃服貂自如及有旨令自责又不以实对而牵蔓浮词礼法何在姑夺俸半年
　　○乙巳
　　○授大学士夏言侄男夏克承为中书舍人  以太仓银库告乏命取南京户部库银八十万两实之
大明世宗肃皇帝实录卷二百十九


大明世宗肃皇帝实录卷二百二十
　　嘉靖十八年正月庚午朔  上御奉天殿文武群臣具公服致词行八拜礼
　　○辛未  上谕辅臣曰朕昨居丧礼疾阅礼记檀弓等篇其所暑礼仪制度俱不归一又不载天子全仪虽曰三年之丧通乎天下而今昔亦自有大不同者朕数有意在是第以  皇宗所定未有全文每遇  帝后之丧亦未免因仍为礼至于冠裳  经所司之制亦各不一卿等试于礼官考定之自初丧至除服冠裳轻重之制具为仪节俾归主当于是初部议丧服诸制奏之  上令更加考订画图注释并祭丧全仪编缉成书备览  上谕辅臣朕居丧哀毁因而多病湏一摄理顷者免朝实非好逸之故卿宜谕礼部使宣示群臣各悉朕意  上以慈孝送终事大念之至数旬犹未虽自决初命京山侯崔元尚书张钻太监鲍忠南迎  睿宗梓宫比亲视大峪归又拟奉  慈宫南祔遂停三臣行令锦衣指挥赵俊赍吉凶仪仗往寻复命俊启视  显陵玄宫归报及元日之夜又  面谕武定侯郭勋日所有大事朕见愚夫细人满世虽读书号知道者亦视礼仪为虚文可慨人见大峪工复遂以朕为不继是安之朕意卿其传示礼部趋昨三命使率原定官役南诣承天启奏  严宫俟至  慈舆发引  先朝有制俱令各司拟行尚书严嵩奏此大事愚夫细人不足与计惟即  圣心皆安者行之是即义理之正请暂缓命使待赵俊归报后发庶为祥慎  上乃报曰优柔不断乃妇人事朕意决矣即择日命官恭奉  梓宫南附  显陵合葬一应礼仪事宜各该衙门即逐一具拟以闻于是钦天监择二月七日  梓宫发引  上曰八日祈榖奈何于七日发引乃更定十五日工部以发引祔葬事宜及沿途供应人役工所支用钱粮条例以上且请差郎中一员搭盖行殿另差郎中二员督理开矿合葬复言  神主回京京城外设立幄次  上曰  神主回京一节不用启  玄宫惟用郎中一员各衙门章奏文移自后毋得用开矿字余如拟
　　○壬申  宣宗章皇帝忌辰  景神殿行祭礼遣长宁伯周大经祭  景陵
　　○乙亥录狭西延绥宁夏诸镇累次斩获功赏总督尚书刘天和固原总兵任杰延绥参将杨信宁夏副总兵魏时及狭西宁抚于堪宁夏巡抚张文魁延绥巡抚张衍绥镇守少监张惇宁夏镇守太监刘玉各银币有差
　　○丙子遣工部郎中张镗太监杨纲各捧敕谕遵依钦  降式格预行沿途搭盖  梓宫行殿平治道途整办舡只  改巡抚湖广右副都御史今升吏部右侍郎顾遴为工部左侍郎兼右副都御史仍在地方督理  显陵工程
　　○丁丑立春时享  太庙分遣文武大臣希忠溶勋元言鼎臣赞嵩诣  列圣群庙  皇考睿宗庙各捧  主行礼
　　○戊寅顺天府官进春  上御奉天殿受之文武群臣行庆贺礼  免百官立春元宵各莭宴
　　○己卯  命直隶新安卫都指挥佥事孙仁扬州备委署都指挥佥事汤庆俱充参将仁分守湖广靖州等处庆分守广西柳庆等处  奉先殿成升赏劾劳诸臣武定侯郭勋太监高忠大学士夏言顾鼎臣各赏银八十两彩叚五表里尚书张钻蒋瑶各荫一子入监读书侍郎吴大田江晓各加二品服色给事中李鹤鸣御史杨绍芳郎中范钦等诰敕房办事光禄寺卿周令等各升俸一级锦衣卫掌卫事都督佥事陈寅升都督同知都指挥同知张锜都指挥使指挥同知赵俊指挥使太仆寺少卿郭文英李良贵本寺卿仍各赍银币有差于是工科都给事中尤鲁御史李复各＜锍-釒＞上诸臣升赏太滥末流之弊将有冒功竞进躐等请级者又如郭文英李良贵者徒以匠作蒙被恩遇不二三年致身卿佐工部尚书蒋瑶自留都召入莅任方越月未有才劳均户荫子兵部尚书张瓒兵戎乃其专曹侍郎吴大田江晓及诸司属营建乃其职务诰敕等房光禄寺卿周令等十七员又不过理办文书亦得升级臣恐后日难于为继乞止以厚赏酬之俟各处大工告成始行荫俸升级之典庶爵赏不滥人亦知劝  上以工完加恩亦系常典张瓒吴大田江晓陈寅张锜赵俊已有成命郭文李良贵实有劳勚准升赏蒋瑶等升荫俟各工完再议  辛巳  诏改建隆庆  隆庆殿于原世子府殿乃承天府旧邸家庙奉  献皇帝神位者也  上以规制隘陋命命同陵山工  壬午升礼科左给事中吕应祥兵科左给事中张守约俱本科都给事中刑科右给事中丁堪为左给事中户科给事中周珫礼科给事中钱薇兵科给事中冯亮俱右给事中湛珫吏科薇本科亮工科
　　○癸未改巡抚江西都察院右副都御史胡岳为大理寺卿
　　○乙酉总理河道都御史胡缵宗言河南睢州考城县地方新开孙继口孙禄口各黄河支流一以分杀上源归睢二处水患一以灌下流徐吕二洪以济官漕议于孙继口至孙禄口另筑长堤及将考城县马牧集等处修堵决口务筑高广坚实密栽榆柳护之河身既宽土堤亦实大水涣发势能容受可免冲决散漫之虞而黄河安流二洪顺受运道可无患矣＜锍-釒＞入下工部议行之仍命从宜计处修筑务臻实效毋得怠缓虚费扰民
　　○丙戌  英宗睿皇帝忌辰  景神殿行祭礼遣定国公徐延德祭  裕陵
　　○先是太仆寺奏马匹不敷请将本寺所属地方并南京太仆寺所属应天扬州庐州和州等处共派本色而巡按直隶御史王瑛称永平兖州二府水旱相仍请量派折色以纾民力俱下兵部覆言永平兖州二府灾伤州县宜暂改折色余悉徵本色如太仆寺议  上曰马匹量地方丰歉酌派本折但顺天府寄养马匹百姓甚苦之其从长议处
　　○丁亥兵部言  梓宫南祔扈卫官军应用三千人在京宜于团营有马官军摘拨在外宜责各抚按官拣选护送凡  梓宫临至之处各抚按官俱当亲诣交代地方迎候挨程扈行出境乃止诏悉如拟
　　○南京工部右侍郎韩荆卒赐祭葬如例
　　○己丑以蜀王让栩有贤行赐  奖励仍命有司具礼竖坊表异之
　　○礼部奏海西卜鲁兀等卫女直都指挥佥事歹速等以与邻虏相攻朝贡后期而在道未至者尚八百余人此其情亦可原乞宽已至者罪而下命关吏入贡各夷继至者使毕事俟其遣归则谕以礼法俾自后入贡无敢夫期乃为得怀远之义诏许之
　　○庚寅命咸宁侯仇鸾神机营坐营成安伯郭瓒扬威营坐营
　　○甲午增设山西三岔守备官一员从巡抚都御史韩邦奇奏也
　　○暂罢耕藉遣侍郎李如圭祭先农之神
　　○  孝静毅皇后忌辰  景神殿行祭礼遣安仁伯王桓祭  康陵
　　○  上敕谕礼部曰朕仰承  天眷赐生元子已逾二岁宜前体  慈圣面训及文群臣累请取来月朔丑刻躬奏告  南郊  太祖庙分命大臣祭告  北郊  列圣宗庙  太  帝二社稷朝日夕月神祗四坛于即日申吉册立为皇太子并册封第二子为裕王第三子为景王以上慰二祖  七宗之灵近遵  皇妣日切之训远副中外臣民之望其具仪以闻
　　○是日颁降册立  东宫敕谕例于奏事毕鸣鞭罢方行时紏仪御史李复初苏祐不知旧典以为差错紏举之鸿胪寺卿陈璋奏辩  上怒复初等任情紏劾命锦衣卫逮系已而夺俸一月
　　○乙未礼部上册立  皇太子册封  裕王  景王仪注前期三日斋戒初一日丑刻  上躬诣  南郊以册立  皇太子册封  裕王  景王奏告  皇天上帝  驾回躬诣  太庙告闻  皇祖分命大臣祭告  北郊  列圣宗庙  太社稷  帝社稷朝日夕月天神地祗合用文武大臣恭候钦命祭告日行事用祭服太常寺恭办酒果脯醢礼三献  上帝皇祇加太牢翰林院撰告文  圜丘祭告文武陪祀官具祭服陪拜百官亦各具祭服并耆老生儒于昭亨门外陪拜分遣祭告  北郊等官俟  圜丘陪拜毕方各诣祭所祭  宗庙文官五品以上武官四品以上皇亲指挥等官六科都给事中俱照例具服陪拜  郊  庙祭告毕  上以册立遣使告闻于  昭圣皇太后  上具常服躬告  慈孝献皇后几筵其持捧节册宝文武大武九员充正副使行礼俱俟钦命前一日鸿胪寺设节册宝案各三于奉天殿中节居中册东宝西设册宝彩舆于丹陛之东教坊司设中和韶乐及大乐于奉天门内侍官设节案三于文华殿正中设册宝案各三于节案前设香案于册宝案前设  皇太子拜位于香案前设  裕王  景王拜位稍后至日锦衣卫设大驾卤簿百官各具朝服入丹墀内侍立  上具冕服御华盖殿鸿胪寺官引执事官进至华盖殿就次行五拜三叩头礼赞各供事鸿胪寺官奏请升殿乐作导驾官前导上升座乐止鸣鞭报时鸡唱定时鼓讫赞排班文武百官及生儒耆老人等入班鸿胪寺官赞四拜乐作兴乐止左右侍班引礼引正副使入就拜位赞四拜传制官跪奏传制俯伏兴执事官举节册宝案由殿左门出置御道□传制官由左门出称有制赞跪正副使跪传制官称制曰嘉靖十八年二月初一日册立元子  为皇太子并册封第二子  为裕王第三子  为景王命卿等持节行礼  俯伏兴又四拜礼毕执事官举节册宝置于彩舆中黄盖遮送教坊司鼓乐前导至文华殿正副使由中门入至丹陛上停止保姆奉  皇太子  裕王  景王迎于文华殿门内正副使各捧节册宝置于案节中册东宝西内赞导保姆奉  皇太子  裕王  景王就拜位赞四拜保姆奉  皇太子  裕王  景王各拜兴赞宣册赞跪保姆奉  皇太子  裕王  景王跪鸿胪寺宣册官取册立宣于  皇太子之左宣讫赞受册捧册官以册授  皇太子内侍官跪代受以册授捧册官置于册案宣册官又取册立宣于  裕王之左宣讫赞受册捧册官以册授  裕王内侍官跪代受以册授捧册官置于册案宣册官又取册立宣于  景王之左宣讫赞受册捧册官以册授  景王内侍官跪代受以册授捧册官置于册案赞宣宝鸿胪寺宣宝官取宝立宣于  皇太子之右宣讫赞受宝捧宝官以宝授  皇太子内侍官跪代受以宝授捧宝官置于宝案宣宝官又取宝立宣于  裕王之右宣讫赞受宝捧宝官以宝授  裕王内侍官跪代受以宝授捧宝官置于宝案宣宝官又取宝立宣于  景王之右宣讫赞受宝捧宝官以宝授  景王内侍官跪代受以宝授捧宝官置于宝案赞俯伏兴保姆奉  皇太子  裕王  景王拜兴礼毕正副使捧节由正门出于奉天门具本复命乃行告谢礼以册立之明日早  上恭诣  宗庙捧  德祖主钦命大臣捧  列圣神主奉安毕上具常服  皇后贵妃王氏康妃杜氏靖妃卢氏各具礼服保姆奉  皇太子  裕王  景王恭行告谢三献如常仪是日遣内侍官诣谢  昭圣皇太后  上具常服诣  慈孝献皇后几筵  皇后率贵妃康妃靖妃各具服保姆奉  皇太子  裕王景王诣  上前  皇后妃俱代  皇太子  裕王  景王行八拜礼贵妃以下又代  皇太子  裕王  景王诣  皇后前行八拜礼保姆又代  皇太子  裕王  景王诣贵妃康妃靖妃前行四拜礼毕回宫明日上表庆贺颁诏天下前一日鸿胪寺设诏案表案锦衣卫设云盖云盘于奉天殿东内别设云盘于承天门上设彩舆于午门外鸿胪寺设宣读案于承天门上西南向教坊司设中和乐及大乐于午门外鸿胪寺列百官班次于承天门外侨南锦衣卫设卤簿驾至日百官具朝服入丹墀内侍立  上具冕服御华盖殿鸿胪寺官引执事官进至华盖殿就次行五拜三叩头礼赞各供事鸿胪寺官奏请升殿乐作导驾官导  上升座翰林院官先捧诏书于华盖殿从至  御座前东立西向乐止鸣鞭报时鸡唱定时鼓讫赞排班文武百官入班鸿胪寺官赞四拜乐作兴乐止赞进表乐作执事官举表案由殿左门入置殿中乐止赞宣表目宣表目官宣讫叩头兴赞宣表赞百官皆跪宣表讫赞俯伏兴序班撤表案于殿东随举诏案于殿中赞四拜乐作平身乐止鸿胪寺官赞颁诏翰林院官捧诏授礼部官礼部官捧诏置于案上云盘内叩头兴鸿胪寺官举案从殿左门出鸿胪寺官跪奏礼毕退鸣鞭  驾兴校尉擎云盖至午门外礼部官捧诏置彩舆内乐作公侯伯三品以上官前导迎至承天门上鸣赞赞排班引礼官引文武百官就拜位乐作赞四拜乐止赞宣读展诏官升案称有制赞众官皆跪礼部官捧诏授宣读官宣读官宣讫礼部官捧诏置云盘中赞俯伏兴乐作四拜乐止唱搢笏鞠躬三舞蹈跪唱山呼万岁者三唱出笏俯伏兴乐作四拜兴平身乐止赞礼毕百官以次出礼部官捧诏授锦衣卫官置彩舆中以彩索系于龙竿颁降礼部官捧诏置于龙亭内鼓乐迎至礼部授使者颁行天下明日文武百官庆贺  昭圣皇太后表文及命妇庆贺  中宫笺文共二通俱捧至午门外司礼监官捧进是日文武百官进笺庆贺  皇太子前期鸿胪寺官设案于文华门至日班首官捧笺至案上行叩头礼毕司礼监官捧进遣官赍捧御书礼物分报各王俱用原定遣报  南郊册礼官一并赍捧遣翰林院科官二员并  南郊册礼一同诏谕朝鲜国遣行人等官及国子监生各十二员名充正副使颁诏天下诏俱如拟命官待别谕行命妇令入内行贺礼
　　○升南京太常寺卿王暐为都察院右副都御史巡抚江西等处
　　○丙申敕谕礼部朕惟孝子之事亲送终为大矧  陵寝所在体魄攸居必求允臧庶  亲安而人子之心亦安且尽矣  皇考显陵昔者建造狭隘虽尝增修犹多未称兹朕恭诣  陵下与诸左右大臣周阅山川更卜吉兆重建  玄宫以妥  皇考  皇妣神灵于无穷以昌厥后永绵胤祚于百世朕亲择于二月十五日子时发京前期五日朕亲奏告  皇天于  玄极宝殿及  太祖庙  睿宗庙分遣大臣祭告  北郊  五祖  六宗  太  帝二社稷朝日等四坛所有合行事宜尔礼部会同在廷群臣详议即便开具奏闻处分先是  上既定议命官恭俸  梓宫南祔礼部已移所司各遵行矣已而锦衣指挥赵俊自承天旋言启视  显陵玄宫有水于是众啧啧谓  显陵当北迁上意欲躬自往视决之乃降是谕会礼部拟上  上躬奉  梓宫南祔事宜得旨  梓宫且暂奉慈宁宫俟朕还京来奏
　　○丁酉  上谕工部命内监官袁亨工部主事袁钺遵奉钦定格式会同各地方巡抚自涿州起至丰乐驿搭盖沿途驻跸行宫原差内官曹臻会同守备太监何富侍郎顾璘修饰旧邸宫殿及社稷山川坛工部郎中岳伦往启  玄宫督理  显陵合葬事
　　○先是恭上  皇天上帝大号尊加  皇祖谥号礼成礼部奏遣使诏谕朝鲜  上曰安南亦在天覆之下不可以迩年叛服之故不使与闻今择廷臣有文学才识通达国体者赍诏谕之如故事于是所司以其人上  上命更推者再四皆不遣己乃命原任礼部左侍郎黄绾升本部尚书为正使右春坊右谕德张治升翰林院学士为副使捧诏行时绾守制家居趣赴行在所领  面谕行事
　　○命故彰武伯杨质子儒袭祖爵
　　○戊戌  上以去冬祗荐  皇天上帝册表诸奉使大臣有虔恭赞佐劳诏持加恩进封武定侯郭勋为翊国公加武英殿大学士夏言特进光禄大夫上柱国少师文渊阁大学士顾鼎臣少保兼太子太傅改武英殿大学士成国公朱希忠驸马崔元俱太子太傅英国公张溶礼部尚书兼翰林院学士严嵩俱太子太保宣城伯卫錞太保遂安伯陈鏸少保兼太子太傅吏部尚书许赞少保各余官如故勋等各＜锍-釒＞辞不允
　　○己亥工部尚书蒋瑶言  圣驾巡幸承天请暂止  慈庆宫景阳宫一号等殿并沙河城等工报可惟景阳工仍旧
　　○命工部右侍郎江晓巡视督理经行桥道晓领礼部刊定  圣驾往承天府钦限驻跸程次以行踰二日方至涿州及会众官又失传示于是巡按直隶监察御史胡守中论其违慢得旨江晓不以朝廷公务为重恣肆稽延有负委任令自陈状已下晓行在镇抚司拷讯遂黜为民
　　○户科都给事中曾烶言河南湖广俱各灾伤展  陵之费乞通融均处酌资群力工部议取南直隶浙江江西福建贮库银各三万两两淮盐运司四万两两浙盐运司二万两以济工用  上从之仍谕湖广巡抚官无得重派小民
　　○户部言  圣驾幸承天扈从官军人马供应浩繁而比来北直隶河南湖广三省灾伤公私匮乏宜先遣户部右侍郎高公韶及郎中数人赍太仓银二十万两给与北直隶三万河南七万湖广十万督同所在抚按官预整刍粮共随驾教坊司给与行粮银官人五两俳长人四两乐工人三两俱出太仓银库诏从之
　　○兵部尚书张瓒条上扈从驿传事宜一选锦衣卫官百二十员旗校八千人沿途应用仍给旗校马三千匹官军自行粮外先加赏赉有差一  驾所驻跸之地各守巡兵备等官亲督官军朝夕巡视一舆辇经行之处无论大小坊牌悉行拆撤一沿途行宫之侧盖厂舍十余间安设舆辇驾仪及官校直宿一扈从人员所用马匹先令太仆寺少卿二员分程催调每处备六千余匹委二司官领之其无马地方即以河南马匹通用一马有疲于长途者该寺少卿如数验兑一每府州县借支官银募夫万余名以应扈从官员之用一每处备坚车四百余辆俱以官银雇募一扈从人员廪给口粮自关文外多索者罪之一自京师至涿州人夫车辆取兵部协济银雇募马匹暂借团营骑操马四千五百匹应用一各省预委二司官三员一理人夫一理车马一理廪给怠玩误事者听科道官参劾诏俱如拟
　　○初襄王祐櫍痼疾无子  上命其从弟阳山王祐楬代理府事已而阳山王薨其长子厚熲方九岁不及袭封期更敕镇宁王祐檽代理而府中臣仆皆不乐祐檽因奏其罪过且言伦序非宜乃命司礼监监丞王焘给事中马汝彰往勘之至是还报言祐檽无罪请令代理如故  上曰厚熲既伦序应袭只令伊毋保护内外辅导官协理府事待年长及例径自请封何必更命祐檽因夺其敕
　　○初礼部拟上  圣驾南行并  驾至承天谒  陵祭告等仪已得旨俱如所拟寻复面谕尚书嵩发京更二月十六寅时前所上诸仪有当增定更正者嵩退乃＜锍-釒＞言  驾至承天一应礼仪俟至彼另具谨先遵谕将发京沿途诸仪增正具闻一十一日辰时  上亲奏告  皇天于  玄极宝殿毕同日告闻  皇祖太庙  皇考睿宗庙遣大臣十八员分告  北郊  德祖  懿祖  熙祖  仁祖  成祖  列圣群庙  太社稷  帝社稷朝日夕月天神地祇行事俱用祭服太常寺办备合用脯醢酒果制帛翰林院撰各项告祭文軷祭于承天门遣官祭旗纛之神俱用牲醴制帛三献如常仪  驾发由正阳中门出  后妃辇轿后随锦衣卫恭设钦制武陈驾备辇舆仪仗等项扈行本卫拣选精壮旗校八千人内以六千人专管台奉  上坐舆辇以二千人专管摆执驾仪及一应正直巡绰传宣等用选委千百户一百二十员分投管理各分拨班次更番接替仍行太仆寺调取寄养马三千匹兑给各旗校令其更迭骑坐以纾困乏锦衣卫前驱使率领本卫千百户等官先期前去肃清道路简命武职重臣二员留守北京兵部尚书一员参赞机务各请敕行事简命文职大臣二员总督整饬宣大等处军务提督蓟州山海关等处地方边备各请敕行事钦命文职重臣一员往辽东蓟州宣大鴈门固原等九边阅视边备户部赍银若干随带前去劳赏官军请敕行事兵部奏请皇城四门京城九门大明门外两边合用守门文武大臣各一员坐边官侯伯二员增设守门官军用科道官点闸京城内外巡捕官军除旧有外合行团营再选有马官军三千员名分为两班酌派五城地方与同旧有官军巡逻仍选委坐营官各提督把摠等官昼夜巡捕安定门各土城外及郑村坝大黄庄居庸关白羊口六处地方该营拣选有马官军每处一千员名分为两班轮流下营防守安定德胜门土城外各用东西官厅听征总兵官一员其余各用参将一员统领下营紫荆倒马二关保定抚镇定拣选精锐有马官军每关一千员名分为两班每月一轮轮流下营守把各委坐营官一员统领下营扈  驾官军兵部于团营东西官厅御马监勇士内拣六千员名给兑马匹执武陈驾仪一千人总兵官一员领之  驾前后各二千人参将二员领之  驾左右各五百人翼  驾行左右副将军领之兵部行文沿途抚按等官调拨屯驻及扈  驾军马户部定拟扈从官军各项人役行粮奏请关给请敕命户部侍郎一员率属官六员带领太仓银三十万余两先期前去沿途整理粮草料沿途修理桥道搭盖行宫蓆殿工部行文原奉敕郎中同内官监钦遵督理礼部行南北直隶浙江等十三布政司凡有紧要重事俱达行在所奏闻其余事务俱达在京通政司照常封进各该衙门启请  皇太子令旨行其事有疑碍者各差人赴行在具奏取旨各处拜进表笺文除岁例等项赴在京礼部照常类收启请司礼监官捧进其特贺大典不系常典者原差人恭诣行在投进光禄寺随路预备御膳酒饭供具扈从官五府堂上官各一员首领官五员吏五人吏部堂上官一员文选等四司官四员办事官六员吏六人户部堂上官二员浙江等十三司官十三员办事官二员吏十三人礼部堂上官二员仪制等四司官六员铸印局官一员办事官六员儒士三人吏十二人铸印局匠四人兵部堂上官一员武选等四司官六员办事官一员吏六人刑部堂上官一员浙江等十三司官十三员办事官一员吏十三人工部堂上官二员营缮等四司官十员办事官二员吏十人都察院堂上官二员浙江等十三道监察御史二十六员办事官四员吏十三人通政司堂上官二员首领官一员办事官二员吏二人大理寺堂上官一员左右寺官二员办事官二员吏二人太常寺堂上官六员首领官二员属官十员吏二人执事人役四十人厨役三十人光禄寺堂上官二员四署官四员吏四人厨役二百人太仆寺堂上官一员首领官一员吏一人鸿胪寺堂上官俱从司宾司仪各一员鸣赞四员序班十六员通事四员翰林院讲读修撰等官三员内阁制敕诰敕二房官共二十员译字官生四人吏十人尚宝司官四员吏一人六科给事中十二员吏六人中书舍人一员吏一人行人司行人十员吏三人太医院堂上官五员御医吏目八员圣济殿医士选带三分之一吏二人钦天监堂上官一员博士等官八员天文生阴阳人共十人吏一人教坊司奉銮韶舞司乐八员俳色长乐工二百人扈从文武内外官各项人役合用夫马驴骡车辆廪给口粮各项应付事宜兵部定拟奏请转行在外有司一体应付扈从文武衙门官员先年内府印绶监收贮行在衙门印信关防本部领出给付各官使用扈从官员于尚宝司给领文武字面牙牌  驾发留守大臣率在京文武衙门官员各具吉服先期恭赴宣武门外彰义关候送  驾  驾过退各衙门扈从官员分程先行在途俱免朝参候  驾礼兵二部鸿胪寺太常寺光禄寺官科道紏仪官俱从行凡遇行宫进宫进膳处所各该抚按守巡兵备等官选委精壮官军披带盔甲器械拱卫  乘舆不许喧哗错乱违者听锦衣卫官即时具奏拏问扈  驾官军户部给散行粮工部办锅灶不许分外索害有司及入民舍混扰违者许被害之人赴抚按衙官告治仍行随  驾缉事官校访拏重治诸凡供应俱有奏请定议各该军卫有司不许分外科取歛民违者听抚按官体访指实参究重治各衙门跟随吏书人等各照兵部原行关文于军卫有司驿递衙门应付不许分外多索其应付衙门亦要即时应付毋得迟误违者俱听所在官司告治红过驻劄地方原有商贾店铺开卖即饮食等物照常市贸不许躲避亦不许从  驾人员用强轻价勒买违者许被害之人即时告治兵部咨行各该巡抚官预先出给榜文晓谕经过处所真定望祭北岳恒山之神卫辉遣官祭济渎之神钧州望祭中岳嵩山之神荥泽祭河神南阳遣官祭武当山之神沿途古帝王圣贤忠臣烈士祠墓礼部查访预期奏闻遣官致祭岳渎用太牢次用少牢又次脯醢酒果各处抚按并三司官俱于所属境上候驾先赴鸿胪寺报名  驾至行殿各具吉服朝见所过府卫州县官吏生员耆老人等俱于三十里外候迎道傍跪叩头  驾过退  驾至行殿鸿胪寺引见俱五拜三叩头礼各处近路王府许亲王具常服预先出城候  驾至跪迎道傍叩头  驾过兴  驾至行殿王具朝服见行五拜三叩头礼毕  上赐宴劳光禄寺备宴席给领其余宗室俱免出迎不许擅离府第得旨祧庙不告百官迎送但立而已亲王尤不可伏谒道左从官不得需索有司不得媚奉违者厂卫科道察举以闻
　　○以翊国公郭勋充班首官先是朝贺位次以定国公徐延德为班首至是勋进封国公官太师礼部尚书严嵩奏以为当居延德上故有是命
　　明世宗肃皇帝实录卷之二百二十
  </div>
  <div class="pagination">
   <a href="明实录世宗实录_page127.html">
    上一页
   </a>
   <span>
    ...
   </span>
   <a href="明实录世宗实录_page123.html">
    123
   </a>
   <a href="明实录世宗实录_page124.html">
    124
   </a>
   <a href="明实录世宗实录_page125.html">
    125
   </a>
   <a href="明实录世宗实录_page126.html">
    126
   </a>
   <a href="明实录世宗实录_page127.html">
    127
   </a>
   <span class="current-page">
    128
   </span>
   <a href="明实录世宗实录_page129.html">
    129
   </a>
   <a href="明实录世宗实录_page130.html">
    130
   </a>
   <a href="明实录世宗实录_page131.html">
    131
   </a>
   <a href="明实录世宗实录_page132.html">
    132
   </a>
   <a href="明实录世宗实录_page133.html">
    133
   </a>
   <span>
    ...
   </span>
   <a href="明实录世宗实录_page129.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
