<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 246 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 246 页/共 523 页
  </h1>
  <div class="content">
   ○赏故翰林院编修原任副都御史陈嗣龙、四品衔。　　

○予湖北阵亡兵丁李虎、浙江出洋伤亡兵丁李荣等十四名、赏恤如例。　　

○旌表守正捐躯河南偃师县民齐大林妻杨氏。　　

○甲午。上御乾清门听政。　　

○谕军机大臣等、御史郑士超奏、粤东吏治废弛情形一摺。粤东各府州县、盗贼充斥。奸蠹横行。地方官因循怠玩。竟置不问。朕早有所闻。郑士超籍隶广东。又新从本籍到京。见闻自确。所有奏上五条。俱属切中时敝□大。近闻各省地方官规避处分。往往于报劫重案。意存消弭。掷还原词。不为申理。甚且将事主多方留难。坐以诬控。冤抑莫伸。似此纪纲废弛。地方如何宁辑。今郑士超摺内。其前条亦奏及于此。并称盗犯劫人取赎。公然于沿海港口。设立税局。商船俱纳洋税。上年八月闲。有关书王洪被劫。地方官束手无策。于九月初四日、捐银二千两赎回。实堪诧异。关书王洪被劫勒赎一事。通省皆知。该督抚岂有不知之理。若竟毫无所闻。岂不形同木偶。究竟此案如何被劫勒赎。系何人捐银赎回。著即查明据实严参。又摺内第二条所奏、奸徒结会拜盟、甚至有大货手名目、带刀横行、广州南雄韶州等属尤甚、十年十二月内有清远县水西乡村民王水生家被抢奔逃、迨事定回归、又被英德县会匪邀劫财物妇女多人、又英德县关姓二十余家、亦被土豪罗春元带领会匪数百人抢掠一空、至今官不查办等语。广东省会匪、为害甚于洋盗。地方官因循不办。愈积愈多。日久必致酿成事端。盗匪窜匿海洋。兵船往来缉捕。容有追驶不及之时。至会匪皆在陆路。其姓名住址。可以一一详查。何得有意纵容。延搁不办。此两案系在何处控告。官员系何人讳饰。均著严查覆奏。迅速参办。又摺内第三条奏称、棍徒开设赌局、名番摊馆、省城为甚、南海一县、即有七八十处、佛山镇有四五十处、皆系洋盗土匪勾通聚集、上年十一月闲、绅士等赴各衙门联名具控、并未禁绝、现在各衙门长随书吏兵役人等互相盘结、收纳赃银、每年可得钜万、竟足抵一岁钱粮等语。粤省番摊馆。前经降旨饬禁。地方官竟不实力奉行。纵容包庇。此等不法之辈。聚集既多。势必辗转勾结。扰害闾阎。实非浅鲜。应即实力查拏。概行禁绝。庶清盗源。又摺内第四条奏、鸦片烟一项、不遵例禁、私贩私销、起由闽粤、延及各省、以至京城内外、应请严密查拏等语。此虽属事之小者。然于地方风俗。殊有关系。该省并不实力查禁。可见积习因循。毫无整顿。著即一律严拏。按法惩治。并责令惩海关监督于洋船过口时稽查杜绝。毋许透漏干咎。又摺内第五条奏钱粮积敝□大。即如该御史籍隶阳山一邑、近日银米徵至数倍、并系图差及银匠包揽、汇集交官、公然于铺面张贴钱粮总局、而地方官催徵之酷、不仅鞭扑、往往一丁未完、勒令殷户完纳、致有数家破产等语。地方官违例浮收。听信吏书银匠包揽完纳。已属朘削小民。乃复因一户未完。累已完之户致令破产。任意酷虐。桎梏催科。殊为苛政。并著该督抚严查惩办。勿稍瞻徇。以上指出各条。皆确凿可按。吴熊光、孙玉庭、擢任广东督抚。海疆重地。一任地方官怠玩废弛。不加整顿。殊负简任。著传旨申饬。并著按款明白回奏。不可稍存回护。致干重咎。一面速行分别核办。勿再因循。酿成大患。傥经此次询问。犹不肯据实奏闻。务存掩饰。经朕另行派人访查得实。恐伊二人不能当此重咎也。将此谕令知之。　　

○以詹事府詹事贵庆、为内阁学士。兼礼部侍郎衔。　　

○以故西宁下扎武族百户绰尔群恭卜子扎希却达尔、尼牙木错族百户却加拉卜坦子达尔吉达付、各袭职。　　

○准江苏镇江扬舍等十营坐落灾地兵丁借支三月银米。从巡抚汪日章请也。　　

○缓徵甘肃河、金、镇原、宁远、西和、崇信、六州县、旱灾新旧额赋。　　

○乙未。上御懋勤殿。勾到浙江、江西、安徽、江苏、情实罪犯。停决浙江斩犯五人。绞犯四人。江西斩犯六人。绞犯三人。安徽斩犯七人。绞犯六人。江苏斩犯四人。绞犯七人。余一百七人予勾。　　

○谕内阁、御史陆言奏、条陈武闱事宜一摺。所称地球一项宜统马步箭核算一条。向来武闱乡会考试。均以马步箭中数之多寡。分别优劣。其地球一项。原应并入总算。不得以地球未中。概行黜落。该御史所奏不为无见。至所称卷面宜用全页、试卷宜添横格、及落卷宜令诸生领回阅看三条。皆内场防敝□大之事。殊觉无谓。武闱乡会试内场考试。所校策论各艺。俱系传递代倩。全非出于应试士子本人之手。朕所稔知。其试卷弥封等事。竟是虚文。以弓马技勇、众人共见之优劣。不据以定去取。转凭假借之文艺。暗中摸索。屈抑真才。殊非核实之道。朕意欲将武乡会试之内场裁彻。于考试外场时。先行简派二三品大员、分围考校。再派令王大臣等覆加总核。以定去取。如此则应试士子等、舍其所短而较其所长。庶于抡材防敝□大有裨。其应如何酌定章程、量为变通、及殿试亦应一例办理之处。著大学士九卿详悉妥议具奏。寻议、请嗣后内场策论、改为默写武经。由主考官拟出一段。约百余字。有不能书写、或涂写错乱者。即为违式。其试卷照旧弥封。士子等统于本日出场。毋许住宿。并令监试御史等按号严查。至内场正副考官二员。向例会试、将内阁吏户礼刑工等部都察院翰林院詹事府汉堂官职名开列。乡试、将翰林院詹事府官员开列。今乡试亦请照会试之例、开列请简。内帘考官。自可裁彻。所有殿试及各省乡试、并学政考试、俱请改为默写武经。其殿试读卷官。仍请奏派。至考阅外场监射大臣等、全以箭数弓力刀石斤重为凭。于众人共见之地。分别去取。自不致稍有偏私。其会试中式之后。复有钦派大臣覆勘定例。办理尚为允协。似可仍循其旧。从之。　　

○领侍卫内大臣绵恩等奏、请彻慈宁门进班之散秩大臣侍卫一摺。得旨、所有慈宁门进班之散秩大臣侍卫等、著照所奏彻回。仍照旧例、交内务府大臣派内务府护军参领护军等进班。其宁寿门、或派委侍卫班领、或侍卫什长一员。带领侍卫五员进班。　　

○以都察院左都御史宜兴、署刑部尚书。工部左侍郎英和、署翰林院掌院学士。服阕浙江巡抚阮元、署户部右侍郎。　　

○以故云南上江登埂土千总段允庄侄豫、袭职。　　

○丙申。谕内阁、本月二十七日午后。礼亲王府不戒于火。今早昭梿具奏、册宝被焚、自请交宗人府严加议处等语。昨王府失火时。特派御前大臣、带领御前乾清门侍卫等、前往扑救。王公文武大臣。俱至彼救火。不能立就扑灭。人力难施。其册宝烧毁。亦因火急不能抢出。并非不小心保护所致。昭梿分属亲王。其府内猝遭回禄。朕心方为恻然。所有该王自请严议之处。著宽免。其烧毁之册宝、著该衙门补行办理赏给。并著加恩赏给广储司银一万两。以为修盖王府之用。并赏给内库蟒袍补褂缎等物。以示恩恤。　　

○丁酉。上诣奉先殿寿皇殿行礼。　　

○户部议准、浙江巡抚清安泰疏报、海宁、富阳、嵊、临海、黄岩、东阳、六州县、开垦田六十三顷五十八亩有奇。照例升科。从之。　　

○是月。两江总督铁保奏谢赏还头品顶带花翎。得旨、勿自炫聪明。惟虚公延访。古圣人尚明日达聪。况今时之人乎。汝之病在自是。须加省改。勉之。　　

○江南河道总督戴均元奏进恭和御制诗。得旨、诗留览。总以实心实力办理。是一诚也。诚则天必鉴佑。河必安澜。兆民蒙福矣。若巧取肥家。或任属员侵冒。或怠惰偷安。是一伪矣。伪则天必赐谴。赔累多年。不能解释。事亦不可问矣。勉守此谕毋忽。与徐端看。　　

○河东河道总督吴璥奏、启放蔺家山坝、委员勘估牛头河工段各情形。得旨、果有益民生。何惮而不为。况地本河身。因淤始种。小民见上利而忘大害。不肯让地于水。所以阻挠。应会同州县办理始妥。此谕寄与吉纶看。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百八十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十二年。丁卯。十一月。戊戌朔。缓徵浙江乌程、归安、德清、三县、歉收田亩漕米额赋。　　

○己亥。谕内阁、马慧裕奏、审明蔑伦助逆首从各犯按例正法一摺。此案吕辉同伊父吕怀南、均与傅张氏通奸。因吕怀南妒奸寻杀。吕辉遂起意纠人将吕怀南谋砍致毙。是吕辉之聚麀蔑伦。皆由于傅张氏起衅。且案内张大金李恒二犯。因系助逆加功。俱已照例绞决。则傅张氏犯奸之罪。自难援照寻常因奸争妒谋命者、比例科断。该抚仅拟依纵容妻妾与人通奸奸妇杖九十律、的决离异。未免无所区别。其应如何酌定罪名、重加惩办之处。著该部详悉核议具奏。并著纂入则例。以示执法平情、明刑弼教之至意。寻议、请将傅张氏实发驻防、给兵丁为奴。并请通行直省各督抚将军都统府尹、嗣后凡妇女与人父子通奸、致其子因奸谋杀其父、酿成逆伦重案者。一体遵照。并载入例册遵行。从之。　　

○四川总督勒保等奏、查办竹吗策登仇杀里塘正土司一案奋勇出力各员。加土都司巴勒珠尔彭楚克、土游击衔。赏土守备汪成业、花翎。　　

○庚子。上御懋勤殿。勾到河南、山东、情实罪犯。停决河南斩犯二人。绞犯九人。山东斩犯十人。绞犯十七人。余一百七人予勾。　　

○谕内阁、扎克塔尔奏哈萨克抢掠土尔扈特衣服驼马。请旨将哈萨克爱达布克勒等正法一摺。爱达布克勒胆敢夥众白昼越边。将土尔扈特等绑缚、劫其衣物驼马。实属目无法律。凶恶已极。即著照扎克塔尔所奏、将爱达布克勒押送卡伦正法。枭首示众。其在逃贼犯土尔巴克等、著塔尔巴哈台参赞大臣、转饬哈萨克台吉托克托库楚克等、缉捕审办。其管理卡伦之委护军参领西精阿、副台吉阿木尔济尔噶勒、于哈萨克等在卡伦内潜住。毫无觉察。俱著交部议处。其卡伦内潜住之哈萨克等、著交爱星阿查明。尽行逐出。　　

○吏部奏、湖北试用知府赵璠、拏获行劫数次要犯、应否准其来京引见一摺。得旨、赵璠系试用知府。分发湖北后尚未铨补实缺。若遽准送部引见。恐将来试用人员妄生冀幸。开便捷之门。于吏治殊有关系。赵璠、著交该督抚遇缺尽先补用。毋庸送部引见。嗣后试用人员、有似此拏获劫掠巨盗者。均著照此办理。　　

○辛丑。以尊藏高宗纯皇帝实录圣训于皇史宬。上亲诣行礼。　　

○谕军机大臣等、铁保等奏、查勘南北两岸黄水归海去路、筹堵陈家浦、仍疏挑正河情形一摺。并绘图贴说进呈。朕详加披阅。南岸陈家浦下游射阳湖一带清水。别无分洩去路。不能再容全黄下注。势难就此导黄归海其北岸佃湖迤下由灌河归海一路。虽施工较南岸为易。但需银至三四百万两之多。兼之旷日持久。一时未能竣事。自不若堵闭陈家浦、挽归正河为正办。铁保等拟于陈家浦河面较窄之处。建筑坝基。进占堵筑使黄水仍归故道。既据称办理较有把握。核计需费在一百二三十万两上下。即著定议疏筑。趁此冬令兴工。务于新正趱办完竣。俾尾闾宣洩深通。方为妥善。所需银两。即照所请。著该部在于河南山东等省附近藩库、及江安两省各关库。先行筹拨银一百万两。解工应用。该督等竟应一人常驻工所。督率工员。一面挑挖正河。一面购备料物。认真核实妥速办理为要。又据另片奏、堰盱掣塌工段分投镶护等语。堰盱堤坝各工。随时抢镶搂护。何至竟全行掣塌。即因叠次暴风猛烈。人力难施。但工段亦有新旧之别。何以摺内未据声叙明晰。迹涉朦混。如掣塌系属旧工。已在保固例限以外。尚有可原。若系新做工段。旋即掣塌。则是从前兴修时偷减工料。未能砌筑坚实。情敝□大显然。即应赔罚示惩。铁保等当详查掣塌处所。分别新旧工段。先行据实具奏。仍一面速饬工员赶紧镶护。并豫购石料。以备新春砌补。俾资保卫。将此谕令知之。　　

○壬寅。谕内阁、礼部奏、本月初二日、朝鲜国王李玜差官金在洙赍到咨文一角、内称该国义州商人白大贤、李士楫、潜将米石运至獐子岛地方、与边民朱张两姓和卖折换违禁各货物、当将白大贤等拏获监禁、并将该地方官革职重究、其违禁之钱文铜铁等物如数赍解、现复委弁兵在于该岛轮替诇守各缘由等语。朝鲜贸易。向有一定年限。在于中江、会宁、庆源等处。岂容商民等私自越疆。违例贩卖。今该国商民白大贤等、与边民朱张二姓。胆敢携带米石铜铁等件。潜在獐子岛彼此贩易。实属大干厉禁。该国王于本处地方官查明获犯之后。审问明晰。监禁请示。并自将地方官重处。一面派员将违禁之物星赍呈缴。复严饬边汛加意巡逻。披阅来文。具彰恭顺。除敕下盛京将军督饬沿边官弁、将朱张二姓上紧拏获究办、并查明内地疏防官员严行惩处外。所有该国现在解到铜铁等件。著饬所司收贮。其该国拏获之白大贤等五犯。著该国王自行查照定例分别惩治。至该国王恪守藩封。小心服事。今于商民等违禁私贩之事。认真查拏。以清边界。以杜奸宄。忱悃可嘉。著颁赏该国王大缎四匹。玻璃器四件。雕漆器四件。茶叶四瓶。以示恩奖。嗣后惟当饬知该国沿边官弁。倍谨巡防。严杜私越。以期仰承恩眷勿替。著礼部行文该国王祗遵。其差官即妥行遣回。　　

○以翰林院侍读王鼎、署日讲起居注官。　　

○旌表守正捐躯河南息县民李国朴妻王氏。　　

○癸卯。上御懋勤殿。勾到直隶、山西、情实罪犯。停决直隶斩犯四人。绞犯十四人。山西斩犯三人。绞犯五人。余一百七人予勾。　　

○谕内阁、本年重修皇史宬。恭奉皇考高宗纯皇帝实录圣训。敬谨尊藏。朕亲诣瞻礼。因思石台金匮。规制深严。应专为尊藏列圣实录圣训之地。以昭万年法守。其中旧贮及本年续修玉牒。均移贮于景山寿皇殿之东西室。著所司诹吉遵行。　　

○又谕、皇史宬建自前明。四周石室。中藏金匮。我朝自定鼎以来。因其旧制。尊藏五朝实录圣训宝帙琅函。以次排列。兹恭编皇考高宗纯皇帝实录圣训告成。卷帙增倍。特命所司重加修葺。将金匮分列石台。诹吉尊藏。朕躬亲瞻礼。敬念我国家列圣相承。六朝谟烈。振古铄今。亿万斯年。笃祜延厘正未有艾。嗣后石室排列充盈。即著于两配殿、仿照石室规制。敬谨建造分贮。奕叶遵循。永远无替将此旨交内阁敬谨存记。　　

○又谕、御史杨健奏请旨饬禁四条。据称外省寻常案件、宜禁羁押以除民累等语。外省审理词讼案件。于人犯情罪较重者、自应收禁囹圄。其情节较轻。本不至拘系逮问。或被牵连扳控。或须到案质证。地方官详核案情。自当作速讯明随时省释。焉有拖累无辜任意羁押之理。前经叠降谕旨、饬令毋许私立班房、及羁候自新等所名目。原以杜州县官滥行收押。胥役勒索陵虐。或致人证负屈轻。无干拖毙。例禁本已严密。嗣后该督抚等、惟应通饬所属、实力奉行。如有私设禁所妄行羁押情事。即著严参惩办。又据奏各省塘汛、宜加整饬以重稽察等语。各省设立塘汛。分派弁兵巡守。原以稽查缉捕。俾奸宄无从逃匿。立法至为周备。若一任倾圯废弛。于捕务殊有关系。该督抚等当严饬将备弁兵、加意整顿。毋稍疏懈。至摺内所称外省幕友、请按年造册报部、以备稽查、及外任汉员亲属、请酌定人数带赴任所二条。均属难行。外官幕友、皆由本官自行延致。与官设吏胥不同。如本官莅任。于一应政务。皆能亲身检料。勤慎奉公。则幕友不过供指臂之使。岂能听其把持公事。设有作奸犯科者。原可执法惩办。惟本官先自阘茸。斯劣幕生心玩易。若如该御史所奏。但将各衙门幕友姓名按年造册报部。无论各直省自督抚以至州县等官、所延幕友人数众多。且随时更换。一岁之中。姓名屡易。其所报亦未必尽实。即使详核造报。而部中但据一姓名册籍。亦无由知其幕友之优劣。不过徒多一具文。于剔敝□大之道。仍属有名无实。至外任汉员亲属随任。与旗员情形不同。旗员亲族子弟、定例非奏明不准私带出京。若汉员则一人身登仕版。其亲属依托。亦情事之常。若如该御史所奏。必令酌定人数带赴任所。外省清廉官吏。刻苦自持。且有不携眷属赴任者。亦有亲属众多。不能不量为周恤者。然其吏事之修废。则并不系乎此。如该官员守洁才明。于亲属随任者。但赡其衣食。而不使干与公事。或择其中贤能之人、帮办署务。不使倚势擅权。自不致滋生敝□大端。若不自振作委用非人。即一二人亦足偾事。又岂限以人数。即能杜敝□大乎。国家澄叙官方。为民择吏。＜闲＞贤黜否。即为致治之原。若以琐屑之事。多设科条。转非执＜闲＞御繁之道也。将此通谕知之。　　

○旌表守正捐躯河南确山县民谢大贵媳孙氏。　　

○甲辰。遣官祭先医之神。　　

○宗人府进呈新修玉牒上诣乾清宫东暖阁行礼恭阅。送皇史宬尊藏。赐总裁以下等官、银币有差。　　

○乙巳。谕内阁、朕昨日诣瀛台传膳办事。惟步军统领奏事、及值日之前锋统领护军统领等递无事片。其余部院各衙门、并无陈奏事件。当于召见军机大臣时询及。据称是日恭请玉牒至大内恭阅、并送往皇史宬尊藏、在京文武大臣均应齐集迎送等语。迎送玉牒一事乃典礼攸关。臣工等理宜敬谨齐集。然各该管衙门果有应行陈奏事件。即当权其缓急。不得以分应齐集。遂致延搁要务。若该员等本无应奏之事。自应躬亲迎送。用昭钜典。爰命戴衢亨、托津、前赴协和门逐一详查。开单呈览。齐集迎送者、甚属寥寥。朕勤求治理。惟日孜孜。节经降旨训谕。饬令臣工等勉思无旷庶官夙夜匪懈之义。丁宁告戒。不啻至再至三。讵积习尚未湔除。祇图安逸。试令清夜扪心。自问能无愧乎。此而不加之惩处。何以儆怠玩而肃官方。因复命军机大臣、将未经齐集各员、查明有无事故。分晰开单具奏。兹据查明文职大学士以下、五品京堂以上、武职都统副都统各员。将迎送已到、及有事未到、无故不到者。分别开单进呈。除已到各员名单内、大学士禄康等二十七员均无庸议外。其有事未到名单内大学士费淳等二十七员、或现有别项差使。或现居服制。均可不必置议。此内惟宜兴一员、据称因放皮袄赏未到。监放皮袄赏、共派拉旺多尔济、禄康、宜兴、英和、四人。禄康是日即先至齐集处所。拉旺多尔济、英和、俱于随往瀛台后始往监赏。可见宜兴系属藉词卸过。至无故不到各员名单内、尚书邹炳泰等、或指称患病。或称批本审案。或称收本阅卷。或称挑甲办书。俱系托词支饰。宜兴著与邹炳泰等三十九员、交吏部兵部都察院一并议处。嗣后遇有坛庙祭祀、及朝会大典。除实有差使、及值班奏事各员不能分身前往外。如有无故偷安不到者。一经查出。均著照例议处。在廷诸臣。经此番训惩之后。当共知儆惕。痛改从前怠惰积习。以副朕整饬教诫至意。将此通谕知之。　　

○又谕、吴熊光等奏、被掳难民捆送海洋盗匪投首审明办理一摺。海洋行劫盗犯。遇有悔罪投诚、缚献夥匪者。在该犯本系有罪之人。祇因其畏罪改悔。杀贼自首。往往奏请赏给职官。未免过优。今林期成等十五名、则系被掳难民。经盗犯詹阿林等、先后掳捉勒赎。林期成等乘盗犯睡熟。商同杀毙。并割取夥盗首级。捆缚夥盗二名。连盗船炮械投首。是林期成等能知大义。不避艰险。深堪嘉尚。该督等仅拟分别递籍保释。未为允协。自应量加奖赏。俾知鼓励。林期成、著加恩赏给八品顶带。并询明如愿入伍效力。即令其在营当差。若祇愿顶带荣身。亦听其便。此外十四名、并著该督等查明、如尚有似林期成之起意杀贼自效者。即当奏明赏给顶带。如仅系随同缚献投首。亦当各赏银数十两。用昭恩赉。余俱照所议行。　　

○丙午。上御懋勤殿。勾到朝审情实罪犯。停决官犯四人。斩犯六人。绞犯六人。余十二人予勾。　　

○谕内阁、德楞泰奏、酌议西安满营操演章程、并请挑备战兵丁一摺。西安满兵五千余名。经该将军拟于各兵派差下班之后、酌定逢五逢十之期、先在本旗翼合操、每月再定期两翼合操一次、将年力精锐枪箭出众者、定以超等、另册存记、遇有应升应拔之缺、即为补用、仍按月酌加赏赉、于备赏息银内动支等语。此皆为鼓励人材起见。著照所请办理。至摺内请以列为超等之马兵、另立一册、作为备战兵丁、约及二千名之数、遴派本旗该管官专司管领、勤加操演等语。西安为川省联界之区。地方最当冲要。所驻满兵五千余名。皆当一律整饬。兹德楞泰请以二千名超等之兵、另立名册。勤加训习。固可得力备用。但此外尚有三千余名。亦当严立章程。随时训练。俾互相激劝。悉成劲旅。不可稍任懈弛。此为最要。余著照所议行。　　

○丁未。上诣大高殿行礼。　　

○谕内阁、步军统领衙门奏称、有陕西商贩回民马典、呈报在广宁汛小井地方遗失银四百两、旋据民人吕有年、带领伊甥张自得、将拾获原银赴营禀报、验明无缺等语。张自得以乡曲小民。拾获道遗多金。不敢隐匿。告知伊舅吕有年。吕有年因虑及失金之人生计攸关。立即赴官呈报。该民人拾金不昧。重义轻利。风俗淳良。深堪嘉予。著将原银内赏给吕有年张自得一百两。再加赏官布各二匹。并著地方官制给扁额。以旌其庐。余银给失物之人领回。　　

○予故琉球国中山王尚温、并追封国王故世子尚成、祭赏如例。　　

○戊申。谕内阁、周廷栋奏请杜讼风以肃吏治一摺。据称近来各省控案、有受讼师主唆、代作呈词者、有事不干己、得财挺身包揽者、有案尚未定、情虚先遁、希图脱罪者、有案已拟结、遣人上控、妄思翻异者、应请于凡遇具呈时讯明酌办等语。近来狱讼繁多。固缘地方官办理不能持平。又复听断不勤。以致日久玩延。激成上控。而讼师土棍所在皆有。往往将毫不干己之事。从中唆使。代作呈词。甚或从中渔利。包揽具控。又或于地方官审案未定之先。情虚畏逃。来京呈控。且有结案时本无枉纵。亦俱妄思翻控、希冀幸免者。其闲情伪甚多。岂能以一面之词。遽行凭信。自应查明虚实。分别核办。嗣后都察院步军统领衙门、于接受呈词时。著先向原告逐款详讯。除实系冤抑难伸、情词真切、及地方官审断不公、草率办结、并官吏营私骫法、确凿有据者、仍当立时奏闻、另候办理、无稍压搁外。如所讯之供竟与原呈迥异。或系包揽代诉。被人挑唆。其情节显有不实。及原告未经在本省赴案质讯。录供成招。不免有挟嫌倾陷藉端拖累情事。著照周廷栋所请、咨回本省核办。仍交该衙门按期严催。开单汇奏。其距京较近省分。并著照周廷栋所请、先将原告暂交刑部散禁。提取本省全案卷宗。细加核阅再行分别酌办。至周廷栋摺内所称山东近日情形、有妇女自尽、母家率众需索骚扰者、有自尽及路毙等案、尸亲藉端讹诈者、有原告远扬无踪图准不图审者、有不候审结即行上控者、应请亟行饬禁等语。此等风气。不独山东为然。各处刁诈之徒。如出一辙。于民风吏治大有关系。不可不通行严禁。并著各直省督抚、一体严饬所属。先行剀切晓示。有犯此者、随案重惩。毋稍姑息。庶刁风不敢肆长。而讼源亦可稍清矣。将此通谕知之。　　

○改陕西西乡、平利、镇安、三县为繁缺。华州华阴县为中缺。长武县为＜闲＞缺。从巡抚方维甸请也。　　

○调镶黄旗蒙古副都统珠勒亨、为密云副都统。以参领何其惕、为镶黄旗蒙古副都统。
  </div>
  <div class="pagination">
   <a href="清实录嘉庆朝实录_page245.html">
    上一页
   </a>
   <span>
    ...
   </span>
   <a href="清实录嘉庆朝实录_page241.html">
    241
   </a>
   <a href="清实录嘉庆朝实录_page242.html">
    242
   </a>
   <a href="清实录嘉庆朝实录_page243.html">
    243
   </a>
   <a href="清实录嘉庆朝实录_page244.html">
    244
   </a>
   <a href="清实录嘉庆朝实录_page245.html">
    245
   </a>
   <span class="current-page">
    246
   </span>
   <a href="清实录嘉庆朝实录_page247.html">
    247
   </a>
   <a href="清实录嘉庆朝实录_page248.html">
    248
   </a>
   <a href="清实录嘉庆朝实录_page249.html">
    249
   </a>
   <a href="清实录嘉庆朝实录_page250.html">
    250
   </a>
   <a href="清实录嘉庆朝实录_page251.html">
    251
   </a>
   <span>
    ...
   </span>
   <a href="清实录嘉庆朝实录_page247.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
