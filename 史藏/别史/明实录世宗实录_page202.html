<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 202 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 202 页/共 518 页</h1>
    <div class="content">　　○遣工科给事中曹未往勘已故黔国公沐朝辅幼男承袭事
　　○丙午
　　○礼部言亲王成婚先设置王成文武职例应本部转行各衙门铨选但前奉  圣谕朕二子将举婚礼一王留京一王封国是  圣谕明析二王事不同臣等窃惟王府官僚盖建国奉藩则拜进表奏开读诏赦及  庙社祭祀官员朝贺刑名听断等项必湏专官职掌而长史典宝典仪奉祀审理仪卫等员皆不可缺若留在京师则一应税仪护卫等事统于朝廷自有本部及鸿胪寺锦衣卫等衙门分掌比之建国奉藩湏备官以行者事体不同况  圣谕所称留京盖待以继体之重比之暂留京师后复就国者尤为有间前项府僚似不必一概设置仰惟  圣谟渊宏筹虑至熟见令婚礼将举敕谕将颁伏乞留神裁定  上命执事官后且在各衙门取用
　　大明世宗肃皇帝实录卷三百九十三
　　大明世宗钦天履道英毅圣神宣文广武洪仁大孝肃皇帝实录卷三百九十四
　　嘉靖三十二年二月戊申朔
　　○己酉
　　○以册封  裕王妃告  奉先殿命驸马邬景和行礼  天下朝觐官陛辞赐之敕曰朕嗣缵  祖宗洪业抚御兆民三十有二载于兹矣比岁虽暂免常朝然裁决庶务未尝一日少怠深念岁或弗登民受疾苦治理罔臻夙夜请命  皇天惟以保民是务间者逆臣勾虏协君兵不角□羊备远近供意天下骚然朕既按正其罪与民休息然念斯民动扰之易而抚绥之难疮痍者未瘳穷困者未复加以四方灾闻往往而有而淮徐水患尤甚朕甚为恻然专命天臣俾往赈恤朕志虽勤而尔在外臣工不闻憯怛于心著实以救民为意者此岂人臣佐上理平之忠哉今尔等来朝已令所司举旌别之典黜其不肖太甚者二三以惩其奉职鲜过者姑令还任尔等尚思朝廷所以设官为民之意体朕所以恤患忧民之心守法持己莭用厚下务俾民克乐遂国可固宁斯则与朕共承  天道者也弗是顾思而或任情自恃残民隳政国有常刑朕不尔贷钦哉故谕
　　○升南京吏部郎中何迁为南京光禄寺少卿
　　○庚戌  命太傅兼太子太师成国公朱希忠持莭少保兼太子太保礼部尚书东阁大学士徐阶捧册封锦衣卫副千户李铭女李氏为  裕王妃是日纳徵  论礼部二正亲迎受醮戒于文华殿行礼赐爵如冠仪东向赐坐饮讫跪中辅臣捧授戒命不宣用金龙笺书于是礼官具仪先一日内监设制案于文华殿中捧戒命置于案设香案于制案之南设王拜位于香案前设醮席于殿内西东向设幕次于殿之东箱教坊司设大乐锦衣卫设仪仗俱于丹陛之东西内官光禄寺官设酒果金爵案于殿内西南隅东西是日内侍导王先幕次具衮冕服礼部鸿胪寺官启受醮戒王出幕次导由殿东门入诣拜位鸣赞赞鞠躬乐作四拜兴乐正赞行醮礼礼部鸿胪寺官导王就醮席乐作坐定乐止执事官举酒果金爵案置于前光禄寺官酌酒鸣赞赞搢圭王搢圭乐作礼部官举爵进王王受爵饮讫奠爵于案乐止执事官彻案鸣赞赞出圭王出圭礼部鸿胪寺官启就受戒命位王降席导诣拜位鸣赞赞跪王跪辅臣捧戒命授王王受以授内侍内侍跪受讫鸣赞赞俯伏兴乐作四拜兴乐止赞礼毕引礼引王出至承天门外幕次释衮冕具皮弁服行亲迎礼诏可捧制命元辅嵩
　　○取太仓银十五万两进承运库买办金宝珍珠
　　○癸丑  命巡抚山西兵部右侍郎许论回部协理京营戎政
　　○甲寅
　　○以固封  景王妃告  奉先殿命驸马谢诏行礼
　　○建春告大醮于朝天宫三日夜
　　○礼部会试天下贡士命少保兼太子太保礼部尚书东阁大学士徐阶翰林院侍讲学士教铣为考试官
　　○乙卯  裕王诣文华殿受醮戒行亲迎礼遂出就府  命太子太保英国公张溶持莭礼部尚书兼东阁大学士李本捧册封东城兵马指挥王相女王氏为  景王妃是日纳徵
　　○礼部拟  二王出府各次日群臣吉服诣府行贺礼报罢  命宣府游击将军仝江克右参将分守大同中路
　　○初马市未绝时虏酋俺答黄笞吉等遣夷使赏杓鬼等六人贡马求市大同巡抚何思以虏屡寇边乃覊留其使以闻朝议虏果悔罪能终岁不犯塞后当以礼遣发如顺逆无定国典具存当则议处分令严锢以俟及是马市已奉旨罢革总督苏佑奏请所以处夷使者诏仍集系之
　　○丙辰  裕王率妃入宫朝见越一日行盥馈礼二日谒  奉先殿俱如议
　　○升翰林院编修瞿景浮为本院侍读以九年秩满也
　　○丁巳  孝贞纯皇后忌辰  奉先殿行祭礼遣都督佥事王朝用祭  茂陵
　　○祭先师孔子命礼部尚书兼东阁大学士李本行礼
　　○湖广罗田县省祭官陈绛进白兔诏畜之内苑赐纬银币
　　○总督京营戎政豊城侯李熙奏京营已选兵四万原议每兵器械银一两请以时给诏户部如数给之户部移之工部工部言本部虽司器械出纳原无给银例诏户部如前旨行
　　○戊午祭  太社  大稷遣英国公张溶行礼  景王诣文华殿受醮戒行亲迎礼遂出就府越一日入宫朝见及行盥馈谒  内殿俱如仪
　　○升巡抚湖广都察院右副都御史屠大山为兵部右侍郎兼右佥都御史□才□口心□督湖广川贵军务山东按察司副使赵时春为右佥都御史巡抚山西
　　○太子少保礼部尚书兼翰林院学士掌詹事府事孙承恩以老疾乞致仕许之命驰驲归
　　○己未祭  帝社  帝稷遣成国公朱希忠代公张溶徐延德侯李熙驸马邬景和谢诏大学士严嵩徐阶李本尚书万镗欧阳德侍郎闵如霖陪祭
　　○辛酉
　　○启蛰行祈谷礼于  玄极宝殿先期视牲命英国公张溶代是日行礼命成国公朱希忠代
　　○壬戌以  二王婚礼成文武百官吉服诣奉天门行五拜三叩头礼
　　○大学士严嵩李本言顷徐邳水患挑浚几成一夕水涌旋淤前功尽弃其或涌或淤若有神使请遣太常官赍香帛往授各巡抚官祭太河泰山沂山金龙庙等神从之  诏新选女侍父兄八十家收充女户赐给如例
　　○遣工部右侍郎陆杰往太和山督造玄像赐坊名曰治世玄岳
　　○癸亥
　　○奉安先圣先师神位于文华殿东室遣成国公朱希忠行礼驸马邬景和谢诏安平伯方承裕辅臣六卿经筵日讲官陪拜先是九年  上亲行礼圣师十一位每位铏一笾豆二制帛一太常陈设毕  上行安神礼辅臣礼卿偕讲官吉服立殿门外俟行礼讫诸臣入上香行八拜礼至十六年移祀于永明后殿行礼如初及是复自永明移祀文华遣官奉安诏命官如前例候以祭服陪拜
　　○工部尚书欧阳必进奏辩杨继盛所论严效忠冒功事诏兵部查明具覆于是武选司署郎中周冕言臣奉诏卷查嘉靖二十七年通政司状严效忠时年十六因会武举未苐咨送两广军门听用未及年余总兵官陈圭都御史欧阳必进奏黎贼平遣效忠报捷授以锦衣卫试所镇抚未及月余严鹄称伊兄效忠痌疾替职称效忠曾于军中斩首七级并功加升署副千户幸  圣明昭鉴下本部查核大学士严嵩子世蕃乃自创一稿送臣教臣依遵题覆臣观其稿率诞漫支离情节舛戾请得一一折之如曰效忠果有勇敢何不咨送宣大而乃于两广之远如曰效忠曾考会武举未苐何部中并无本省起送公文今又自开民人而不言武举如曰效忠报捷例授所镇抚则原籍江西立功广东何不于二处带衘而冒衘锦衣如曰效忠果鹄之亲兄则世蕃数子俱幼且未有名效忠者如曰效忠果世蕃之子据当时状止年十六岂遽能赴战亲冒矢石如曰效忠果斩首七级何军门诸将俱未闻有斩获之多者独宰相一孙乃勇冠三军如此如曰效忠对敌刃创胫臂计临阵及差委时未及一月何以即能飞报军情于万里如曰效忠到京以创甚疾故何以鹄替职之日止告不能授职而今又捏为疾故如曰效忠试镇抚当替则奏捷功止终本身原无承袭之例如曰效忠功次当并按例当先奏请何止用通状而逼令司官以行臣因悉心廉访原未有效忠者赴军门听用鹄亦非效忠亲弟其报捷及首级皆属虚捏必进系嵩乡曲圭又世蕃姻亲依阿朋比共为欺罔臣如不言  陛下何从知其奸哉且自  累朝以来未闻有宰相子孙送军门报效者今嵩不惟咨送军门而且诈捏冒功是大坏  祖宗之法者自嵩始彼蒋应奎唐国相辈安得不效尤耶臣职掌所关不敢隐默伏乞特赐究正使天下晓然知朝廷有不可幸之功不可犯之法臣虽得罪死无所恨  上以其事已下部核责冕不候处分肆行报复令锦衣卫执送镇抚司拷讯以闻已罢冕为民兵部尚书聂豹遂以世蕃所嘱冕稿具覆而嵩自上＜锍-釒＞乞免鹄官  上优答嵩因谕部臣曰尔等谓兹事无碍朕知已苐辅臣恳辞宜特允之以慰其意
　　○甲子
　　○罢亲耕礼遣户部尚书方纯祭先农之神
　　○升顺天府府尹冯岳为都察院右副都御史巡抚湖广
　　○丙寅  恭仁康定景皇帝忌辰遣都督佥事沉至祭  陵寝
　　○倭夷犯温州参将汤克宽等率舟师破之俘十一人斩二十八级余多溺死巡视都御史王忬以捷闻并上克宽等功诏赏忬白金三十两彩段二表里克宽等各二十两一表里余行巡按御史核实给赏
　　○丁卯  上谕大学士严嵩等曰二王讲读朕闻昨秋止将尚书过口二三岂成学业还要自书入经先读大学熟记彻讲方还以中庸等接读将去卿等点字若何昔仰荷  皇考恩教于至慈之中朕不用力今日何事克善兹不令力学可不又误矣嵩等对曰  皇上追念  皇考训恩欲令  二王殿下及时力学臣等不胜钦仰臣等切惟先书入经乃古昔圣贤教人为学次苐臣等昨秋所进书程据旧仪以大学与尚书每日并读并讲兹谨当遵论而行殿下所书字仿臣等每日圈点笔画端楷日有进益臣等又惟  皇上圣资本由  天纵而  皇考慈教兼至是以  圣学夙成动为世则今  殿下正当务学之年蒙  皇上恩教之切睿质涵养自然日就月将而益进乎高明矣
　　○戊辰
　　○礼部条上  二王婚后一切礼仪报曰二王讲读于各府书堂三月中旬行大朝常朝俱免第朔望各入宫拜见生母生母并王及妃生辰亦入于生母前行礼服其皮弁不冕者重父前也进贺表笺不用  郊祀虽不陪一体斋戒如礼或遣摄祭更查亲王遣例以闻祭毕而复免朝则其＜锍-釒＞遣中官赍复如仪正旦冬至朕御殿受贺次日百官常服于各府行礼免贺勿行礼部覆言亲王遣祭例会典所载止有洪武间  太庙遣皇太子行礼永乐间敕皇太子摄祭  宗庙  社稷等神未见亲王遣摄之文一应礼仪请自  上裁大学士严嵩亦言臣思得嘉靖二十八年十二月二十四日奉有  圣谕内殿原无勋戚之代今止之遵  祖宗旧法但二王或可代行此系  先朝之例我  皇考比代  孝宗多久兹迫时或只照例设祭二王子湏习之后行钦此臣等议得兹者  二王殿下礼已久习  奉先  太庙之祭宜如  圣谕一体遣代得旨  太庙  奉先殿遣代俱候命下遵行祝称未可用皇太子例比仍用分封爵称之
　　○礼部覆尚书万镗及给事中贺泾等奏请增科额以备守令之选其所增数北卷取五中卷二南卷三以待边用诏取四百人南北中分数如旧  上谕兵部朕仰思  天佑逆贼殄灭此时访看之官校乃炳指示此功未赏其查议以闻
　　○兵部言仇鸾久怀异志交通北虏今祸本剿除边境宁谧寔  宗社神灵之默佑  皇上至诚之感通有非臣下所能赞助者但陆炳之发踪指示旗校评永康等千户李铉指挥周京等缉看效劳委应查录诏加炳少保兼太子太傅岁支伯爵禄永康等各升二级铉京等各一级
　　○己巳
　　○升太常寺少卿雷礼为顺天府尹
　　○辛未
　　○金星昼见于申位五日乃伏  上以大同数被虏患又连岁饥馑遣给事中徐纲查勘边务及核应赈军民数月议处钱粮至是纲勘实上闻请以大同库事例赃罚银六千八百余两及借本镇主兵银四万八千八百两有奇委官赈济之人大同米价腾贵所给官军折色每石仅易本色四斗虽上半年例给本色亦月止二斗大同旧有牧马草场今湮没略尽而所给科豆三斗则贫军藉以自养无能及马窃计本镇官军九万二千人马三万五千二百匹请于官军应支本色月分除原给米二斗量加一斗马匹除原给科豆三斗量加一斗五升或可少救目前之急又本镇将领藉口按伏稍以所部东西移从遂支客兵行粮岁费不赀宜严禁之又当督责司府官清侵没牧地以复旧额户部议覆俱从之
　　○革南京中府佥书宁阳侯陈继祖后府掌印怀远侯常文济任闲住以给事中贺泾论其不职也  命万全都司署都指挥佥事陈力克左参将分守宣府西路广东都司署都指挥佥事李霁克右参将分守广东琼崖
　　○壬申
　　○虏犯宣府新开口参将史略御之败死虏亦引去
　　○癸酉
　　○升吏科都给事中何云雁为太常寺少卿提督四夷馆
　　○渒石桥马房草场大时管马房内监张昇等督责其下过严而箭手郭清尝怨之乃篝火毁草事觉诏斩清枭示昇及户部委官主事耿随朝等各赎杖还职
　　○甲戌
　　○会试取中式举人曹大章等四百名
　　○总督京营戎政豊城侯李熙卒赐祭葬如例
　　○南京兵科给事中贺泾条陈治河事宜一酌挑浚之法以济新运谓徐州以上河道淤塞宜借拨驲递夫役及山东河南淮杨羡余银两以助河工一开新河之利以备非常谓自胶州由新以达河沧州仅百七十里中间不通者惟分水岭十五里耳宜＜锍-釒＞凿新河以省漕运之费工部请下所司勘处报可
　　○乙亥
　　○南京给事中祁清等御史金浙等以例纠劾原任陕西左布政使今升吏部右侍郎葛守礼原任山东按察司今升都察院右佥都御史驻守昌平周珫皆滥冒京堂章下吏部覆守礼文行著称珫才力可用宜留守礼供职而令珫回籍候勘诏可
　　○丙子
　　○春分祭大明于朝日坛遣成国公朱希忠行礼  诏以三月朔建祈年大兴于大高玄殿六日停刑禁屠如例遣公张溶徐延德驸马邬景和谢诏伯王瑾尚书万镗方钝顾可学侍郎马坤分诣各宫庙仓祠行礼
　　大明世宗肃皇帝实录卷三百九十四



大明世宗肃皇帝实录卷三百九十五
　　嘉靖三十二年三月丁丑朔  孝肃皇后忌辰遣武定侯郭守乾祭  裕陵
　　○祭历代帝王遣英国公张溶行礼伯陈圭王瑾尚书万镗聂豹分奠
　　○陕西大饥诏发本布政司及西凤等府仓库钱谷赈济仍以本省开纳事例银一万两佐之
　　○己卯  命云南道御史徐南金提督直隶学校
　　○辛巳
　　○升山东右参政王轮为都察院右佥都御史驻守昌平
　　○升广东按察使张元冲为本省右布政使江西右参政马森为本省按察使
　　○壬午  命吏部左侍郎程文德兼翰林院学士掌詹事府事  命兵部右侍郎杨博兼都察院右佥都御史巡边
　　○甲申
　　○山东饥诏发临清仓粟及泰山香钱赈之
　　○南京兵部尚书屠楷以疾乞致仕许之  命后军都督府掌府事平江伯陈圭总督京营戎政以修筑籣州边垣工完赐总督尚书王以旂巡抚都御史谢兰柯相巡按御史张两邢尚简兵备副使江东等银币有差
　　○乙酉
　　○革大同游击将军麻隆朱汉任下巡按御史提问罢左副总兵赵臣闲住守备指挥郭畴徐玄张本胡宪回卫差操以查勘左给事中徐纲劾其不职也
　　○丁亥
　　○岷世子定燿请敕管理府事从之  先是河南灵宝县矿徒黄守矩聚众流劫拒杀潼关卫指挥盛德陕西守臣获之以闻并参西安后卫把总指挥吴徵等失事罪诏诛守规枭示未获者严加缉捕吴徵等下巡按御史逮问
　　○巡按云贵御史赵锦劾奏大学士严嵩曰臣伏见今年正旦日食灾异非常又山东淮徐间连岁大水四方地震叠见章奏变不虚生必以类应臣愚谨以  天意验之人事丑虏骄横时肆侵陵阁臣怙宠擅作威福真若影向之不谬者昔我  太祖高皇帝罢丞相散其权于府部诸司而总之于朝廷  圣祖所为万世虑者至深远也  成祖文皇帝时始命角□羊缙杨士奇等七人入直内阁然初皆编修待诏等官终永乐之世亦不过春坊学士之职取其足以代王言备顾问而已洪熙中杨士奇等始以东宫旧思兼领保传景泰中王文复以保传之重兼领冡宰于是内阁之权日以重而  祖宗之微意＜穴浸＞以失矣  列圣相承循为故典故议者以为今之内阁无丞相之名而有丞相之实非  高皇帝不设丞相本意当然时诸臣虽身居宥密参与谋议犹未敢招权市宠公行贿赂故内阁之权虽重其毙犹为未极顷者夏言以贪暴之资厕迹禁扉今大学士严嵩复以奸侫之雄继登台鼎怙恩宠以张其威权假刑赏以行其爱憎事无大小咸专于己人有少违必中以祸于是百官望风慑息天下之事未以闻于朝廷先以闻于内阁白事之官班候于其门请求之赂辐辏于其室如铨司之点陟本兵之用舍尚书每先白嵩许可而后具题其清要之职优厚之地非内阁之私人与通赂者则不可得边臣苟失事必扣克军粮行赂嵩所赂入则颐指诸司曲为拟议无功者受赏有罪者免刑体勘之臣睹冒滥而不敢上闻执法之司知冤抑而莫能伸理至于宗藩勋戚之封袭文武大臣之赠谥亦惟视贿赂厚薄以为迟速予夺而莫之顾诸凡中外臣寮或以迁除致谢或以出入馈遗大者千百小者数十奇珍异彩水运陆输者则又视为常例其他希宠干进之徒妄自贬损称呼非类颁姜功德奴颜婢膝于其前而廉耻扫地者则臣所不忍言也  陛下天纵圣神乾坤刚独运自以为予夺由  宸断题覆在诸司阁臣不过票拟取裁而已而不知诸司之题覆则已先受其风旨阁臣之票拟莫非两行其胸臆群臣敢怒而不敢言  陛下何由而知之今言虽莫逃于天诛而嵩犹得以播其恶者盖言刚暴而疏浅其恶为易见嵩柔侫而奸深其恶为难知嵩窥伺逢迎之巧似于忠勤謟谀侧媚之态似于恭顺能值私人布列要地以探诸臣之动静而先发以制之故少败露又善以原赂结  陛下左右之人凡深宫起居意向无不先得故多称旨或俟  圣意所发因而行之以成其私或因事机所会从而执之以肆其毒使  陛下思之则其端本发于朝廷使天下指之则其事不由于内阁幸而洞察于  圣心则诸司代嵩受其罚不幸而遂传于后世则  陛下代嵩任其咎嵩之术诚巧矣以  陛下圣明所以倾心任嵩人屡言而不疑者岂诚以嵩为贤也自嵩辅政以来惟恩怨是酬惟货贿是好政权悉归于掌握而各司皆不得其职群臣惮阴中之祸而忠言不敢以直陈四方习贪墨之风而闾阎日见其愁急顷自庚戌之后丑口陆良臣见  陛下尝募天下之武勇以足兵矣竭天下之财赋以事边矣搜天下之遗逸以任将矣行不次之赏莫测之威以风示中外矣重丘战之功宽损军之法以展舒诸臣矣而封疆之臣竟未见有能制丑虏之死命而纾宵旰之忧者何哉盖缘权臣行私将吏用幸以剖克为得计以营求为有能遂至朝廷之上用者不贤贤者不用赏不当功罚不当罪使下欲致太平则群臣不足承德于左右欲遏戎寇则将士不足御侮于边疆财用已竭而外患未见其底宁民困已极而内变日虞其将作盖右□虽中材之主辅佐得人犹可以小康而无患今  陛下躬秉至圣忧劳万几三十二年于兹矣而天下之势其危如此非嵩之奸邪何由以致之臣愿  陛下观  上天垂象之显察  二祖立法之微念操柄之不可使移思纪纲之不可使乱将嵩早赐罢黜以应天变＜锍-釒＞入嵩待罪乞罢  上温旨慰留不允乃手批锦＜锍-釒＞曰锦＜锍-釒＞可疑具明谤君上情罪欺天锦衣卫亟发官校械系来京问严鹄前职无有边碍非慰嵩情非可为令邪长正沮可乎其仍照前行令鸿胪寺谕嵩以朕意即入直赞后锦械至下诏狱杖四十拟赎徒降杂职用特旨黜为民
　　○己丑
　　○周府瑞金王勤焕薨赐祭葬如例
　　○庚寅  武宗毅皇帝忌辰  奉先殿行祭礼遣都督佥事沉至祭  康陵  以廷试天下贡士命少师兼太子太师吏部尚书华盖殿大学士严嵩少保兼太子太保礼部尚书陈阁大学士徐阶礼部尚书兼东阁大学士李本吏部尚书万镗户部尚书方钝兵部尚书聂豹刑部尚书何鳌工部尚书欧阳必进太子太保都察院左都御史屠侨掌詹事府事吏部左侍郎兼翰林院学士程文德通政使司通政使赵文华大理寺卿卢勋翰林院侍读学士敖锐克读卷官升工科左给事中谢登之刑科左给事中张思静俱都给事中吏科右给事中戴才工科右给事中李用敬户科右给事中游震得俱左给事中刑科给事中李敏兵科给事中朱伯辰俱兵科  命分守大同北西路左参将张涞克左副总兵守协守大同
　　○辛卯
　　○清明莭遣英国公张溶武安侯郭守乾长宁伯周大经玉田伯蒋荣分祭  八陵都督佥事王朝用祭  恭仁康定景皇帝都督佥事沉至祭  孝洁皇后  哀冲  庄敬二太子中官祭  恭让章皇后各陵坟
　　○策试天下举人制曰朕闻后克艰厥后臣克艰厥臣者是上下之职均有甚不易之理昏才之主亦多此之上者曷不自勉诸邪朕承  皇考  皇妣近泽所钟丕荷  上天明命简畀后职勉法  祖宗敬  天爱民由胞及与未尝敢忽何为臣者无克艰之思每怀欺于谤甚至勾沙漠以为骨肉但逞劫主之逆不顾胞与之害此其至大者他皆可例焉君免臣劳都能言诸口心身力行甚少先行其言之圣训视作空言矣尔多士身未居于位而心志正在明白地闻见久矣必有不易之论直直列于篇以对
　　○壬辰
　　○荫故大学士杨一清曾孙祖植为国子生初一清男绍另等俱以他恩出身而三品考满恩尚未录授至是宗植援例陈乞许之
　　○工部左侍郎梁尚德三载考满荫其孙继为国子生  命成国公朱希忠掌后军都督府事
　　○癸巳  赐故大学士杨士奇祠额及春秋祭文从江西按察御史萧端蒙请也
　　○甲午  赐贡士陈谨等四百三人进士及苐出身有差次日赐宴于礼部命国公朱希忠主宴
　　○丙申
　　○巡按山西御史李一瀚奏虏自二月两犯河曲老营堡诸处因参署西路参将事守备曾怀忠坐营千户杨秉礼河曲知县丘华损军缺事罪俱当问总兵官李涞趋战愆期致虏得利巡抚许论转官未赴亦难辞责复言总兵官旧驻偏头关后畏俱孤悬乃东移宁武去河凡二百余里何以备援此失事势一也御东军士旧为一班并力防守今分两班月一更换前者归不俟代后者至每愆期此失人力二也往河水将冻将领督军敲冰以通河流拒绝渡马仍于河岸叠冰浇水屹如坚城以遏长驱今皆无之此达天险三也国家置将养兵本以御侮保塞而诸将泄泄若此何所用之事下兵部兵部言怀忠宜革任东秉礼华俱付巡按御史逮问涞等俟勘至处分总兵驻劄地方请令总督抚按官覆议许论已被召协理京营若候勘明恐妨营务得旨论履任管事余如拟已总督侍郎苏祐等覆议偏关迤西当防者止在冬春河冻之时而鴈门一带实大同唇齿虏骑南下之冲总兵官当仍驻宁武随警东西调度俟冬月河冻则拘机潜赴偏关设伏防守诏如议行  命遂安伯陈鏸掌右军都督府事
　　○丁酉  赐状元陈谨朝服冠带及诸进士宝钞次日谨卒诸进士上表谢恩
</div>
    <div class="pagination">
<a href="明实录世宗实录_page201.html">上一页</a><span>...</span><a href="明实录世宗实录_page197.html">197</a><a href="明实录世宗实录_page198.html">198</a><a href="明实录世宗实录_page199.html">199</a><a href="明实录世宗实录_page200.html">200</a><a href="明实录世宗实录_page201.html">201</a><span class="current-page">202</span><a href="明实录世宗实录_page203.html">203</a><a href="明实录世宗实录_page204.html">204</a><a href="明实录世宗实录_page205.html">205</a><a href="明实录世宗实录_page206.html">206</a><a href="明实录世宗实录_page207.html">207</a><span>...</span><a href="明实录世宗实录_page203.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
