<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 70 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 70 页/共 523 页</h1>
    <div class="content">
○庚午。上诣裕陵。未至碑亭。即降舆举哀。步至芦殿。跪拊梓宫。呼号哀泣辰刻。恭奉龙輴车引绋入宝城。永远奉安于宝床。上恸哭攀恋。叩颡擗踊。逾时始出。复于地宫外奠酒行礼。瞻依痛切。退至幄次。涕泣不已。礼臣奏题主届时。上更衮服。诣隆恩殿向上立。大学士庆桂、董诰、恭题神主。奉安宝座。上就位。行虞祭礼。銮仪卫官设黄舆于丹陛。上诣宝座前行礼。恭捧神牌。奉安黄舆内。步随至碑亭南。跪送黄舆启行。上瞻恋裕陵。不忍遽离。王大臣环跪固请。上始乘舆。由闲道至桃花寺。诣宿次黄幄。恭候神牌黄舆至。奉安行礼。自是每日黎明。上诣黄幄行礼。跪送黄舆启行。由闲道至宿次。复诣黄幄行礼。至还宫皆如之。　　

○以大葬礼成。遣官告祭昭西陵。孝陵。孝东陵。景陵。并裕陵。后土。昌瑞山之神。　　

○谕内阁、本日永远奉安大礼告成。自本月初二日。恭送皇考梓宫。奉移裕陵。至今为期半月。连值风日晴明。气候暄霁。仰见我皇考在天灵佑。丕应昭著。今敬举大典隆仪。在事诸臣效职。皆能妥慎周详。朕于哀痛迫切之余。更深感慰。所有本日敬谨襄事之王、公、大臣、官员、自应推广圣慈。一体施恩。用光钜典。仪亲王永璇、成亲王永瑆、俱著于邸第额官外。各加头等护卫二员。二等三等护卫各二员。庆郡王永璘、亦著于邸第额官外。加二等三等护卫各二员。俱准使用终其身。俟回銮后带领引见简拔。睿亲王淳颖、公景熠、尚书德明、署尚书公盛住、侍郎公丰绅济伦、明安、均各再加一级。工部郎中吉纶、员承宁、工部员外郎福兴、徵保、永祚、荣德、遇有应升缺出。先行升补。大学士庆桂、董诰、敬举恭点神主礼。谨肃洁净。俱著晋太子太傅衔。以昭锡类推恩至意。　　

○命回部郡王哈迪尔、仍在御前行走。睿亲王淳颖子宝恩、喀尔喀亲王拉旺多尔济侄达什丕勒、喀喇沁公丹巴多尔济子勒福、在乾清门行走。　　

○命五城于冬春二季设厂煮赈。　　

○是日、驻跸桃花寺行宫。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之五十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。九月。辛未。上以高宗纯皇帝孝贤纯皇后孝仪纯皇后神主升祔太庙。先期遣官告祭天地太庙社稷。　　

○加赏兼管太常寺事护军领扎郎阿、少卿明志、满汉司员、各一级。以前此施恩未及太常寺也。　　

○以高宗纯皇帝孝贤纯皇后孝仪纯皇后升祔太庙。自是日始。斋戒三日。　　

○回銮。驻跸白涧行宫。　　

○壬申。遣官祭历代帝王庙。　　

○谕内阁、本月十九日。恭奉高宗纯皇帝升祔奉先殿前殿。礼成后。著仪亲王永璇、恭请高宗纯皇帝神牌。成亲王永瑆、恭请孝贤纯皇后神牌。庆郡王永璘、恭请孝仪纯皇后神牌。奉安奉先殿后殿东室。　　

○又谕、向来朕出入西华门时。随从之御前大臣。御前额驸、应在紫禁城内骑马者。皆于西牌楼门阶下上马下马。若出入东华门。则上马下马俱在门外。体制未为画一。嗣后朕出入东华门。应骑马随侍者。若经由文华门前。则著在东牌楼门阶下上马下马。若经由三座门夹道行走。俱著在夹道门外井边上马下马。　　

○谕军机大臣等、前因李淑等股、窜入二竹。急需剿办。谕令额勒登保、赴湖北会同倭什布协剿。今李淑、徐添德、窜回川境。而王登廷、与鲜大川、苟文明、冉添元、合夥肆扰。又有张世陇、阮正漋、二股。窜至广元。以现在而论。川省尤重。今额勒登保、酌量缓急。即在川省督兵拦截。深合机宜。现已授额勒登保为经略。各路皆其统领。惟伊于汉文。不甚谙晓。此后当将伊一路剿贼情形。随时速奏。其余各路。可无需代为奏报、当以勒保为鉴。不可如彼之安坐军营。惟知汇报塞责也。将此传谕知之。　　

○是日。驻跸烟郊行宫。　　

○癸酉。上诣黄幄行礼。恭送黄舆启行后。由闲道回京。命仪亲王永璇、恭代行夕奠礼。　　

○谕内阁、庆溥、温承惠、自春夏以来。在平利一带。节次堵御贼匪。俱属出力。兹据松筠奏、由湖北竹山窜至平利之熊姓一股贼匪。复经庆溥、温承惠、督率兵勇。歼毙贼匪六百余名。所办殊为奋勉可嘉。庆溥、著加恩赏还花翎。并交部议叙。温承惠、著交部议叙。伊现经服阕。即著以按察使衔。补授陕西延榆绥道。　　

○谕军机大臣等、那彦成奏称、如有失误军机、情真罪当者、大员严参治罪、将弁以下、一面奏闻、一面以军法从事等语。军营疲玩积习。自当力为整顿。以期壁垒一新。若兵丁等有干纪律。原应即时惩办。至将弁以下。必当按罪详核。方可置之重典。即如永保延玩避贼。已属确凿。何难即办。而朕犹必交那彦成等审拟。又如已革将军富成、游击尤汉玉、俱因剿贼不力拏问。审明后因有一线可原。未予重辟。此朕于整饬军纪之中。仍寓明慎。钦恤之意。那彦成当仰体朕怀。慎重办理。且本朝经略大臣。亦从无先斩后奏之事。况钦差乎。盖人命至重。万一罪状未确。所关汇细。此正朕爱惜那彦成处。那彦成当倍加详慎。如查有实系失误军机者。即微未员弁。俱按律定拟。候旨遵行。岂得自行专擅耶。将此传谕知之。　　

○甲戌。仪亲王永璇、诣黄幄恭代行朝奠礼。卯刻。上御朝报、诣端门外恭俟。神牌黄舆至。上跪迎。至甎城门外。上诣黄舆前行礼。亲捧神牌入太庙。代行谒列祖列后礼。迺恭捧高宗纯皇帝神牌。奉安圣祖仁皇帝之次。孝贤纯皇后神牌。孝仪纯皇后神牌。以次奉安。行升祔礼。如时享仪。礼毕。上更礼服。诣奉先殿。奉安高宗纯皇帝孝贤纯皇后孝仪纯皇后神牌于前殿。行礼如朔望大祭仪。　　

○以裕陵享殿奉安神牌。遣荣郡王绵亿。恭代行礼。　　

○以升祔太庙礼成。颁诏天下。诏曰。朕惟诗颂思成。受命笃溥将之庆。易称殷荐。系爻稽萃涣之占。世德作求。虔奉上仪而登祔。思皇多祜。允敷大泽以颁纶。载考徽章。丕昭懿榘。钦惟皇考高宗纯皇帝乾符广运。鼎祚炽昌。乎帝载以钦崇。笃皇穹之眷佑。继述炳馨香之治。敷贲訏谟。经纶兼创守之勋。宣昭茂绪。日孜月矻。绎政典以求宁。堂儆廉箴。勖官常而赞治。议道自己。庶绩其凝。用中于民。彝伦攸叙。思周禹服。农题递进于枫墀。屏揭幽图。时纪遥谙于蔀屋。惠心勿问。其益元方。简孚有稽。维良折狱。抚辰观化。绚景庆于天文。迪道敷言。阐典谟于圣诲。鸿成耆定。逾三万以开疆。骏烈布昭。蒇十全而赢绩。道洽政治。允升于大猷。纲举目张。以庥于前政。惇大成裕。至诚徵行健之原。悠久无疆。醲化际纯熙之会。绥万邦而怙冒。莫不尊亲。崇九庙之烝尝。是用孝享。皇妣孝贤纯皇后仪天立极。炳月垂光。穆雍章彤史之型。宫廷佐养。祗敬翊丹宸之治。壸掖宣慈。皇妣孝仪纯皇后厚载同符。思齐俪德。扬庥内政。殚诚敬以承襄。毓庆中闱。笃恩勤于顾复。本仁祖义。肇禋允叶夫同尊。假庙飨亲。举典聿隆夫合祔。谨率诸王贝勒。文武群臣。于嘉庆四年九月十九日。恭奉高宗法天隆运至诚先觉体元立极敷文奋武孝慈神圣纯皇帝神位。孝贤诚正敦穆仁惠辅天昌圣纯皇后神位。孝仪恭顺康裕慈仁翼天毓圣纯皇后神位。合祔于太庙。延禧姬箓。卜年世而弥增。景范尧门。升几筵而有恪。既襄盛典。宜沛鸿施。所有事宜。开列于后。一、内外大小各官。于从前恩诏后。升职加衔补官者。悉照现在职衔。给与封典。一、试职各官。俱准实授。一。贡生监生。仍派大臣官员。考定职衔。照旧例送吏部注册。一、各省儒学。以正贡作恩贡。次贡作岁贡。一、贡生监生在监肄业者。免坐监一月。一、军民年七十以上者。许一丁侍养。免其杂派差使。一、穷民无力营葬。并无亲族收瘗者。该地方官择隙地多设义冢。随时掩埋。无使抛露。于戏。缵昌图而右序。燕及皇天。跻太室以升香。昭兹来许。追养继孝。敬维光训以钦承。锡类推恩。仰溯馨闻而普被。布告天下。咸使闻知。　　

○赈安徽宿、灵璧、泗、凤阳、怀远、旴眙、五河、七州县、被水灾民。并缓徵定远、寿、凤台、三州县、本年额赋。　　

○乙亥、谕军机大臣等、倭什布奏、将楚省窜匪。剿逐出境。湖北肃清。倭什布系守土之臣。固以楚省肃清为幸。而自朕视之。陕楚何分畛域。三年以来。各省皆自顾疆域。以逐出为邀功。从不肯实力痛剿。前此倭什布具奏、安设楚省各边界卡座。绘图进呈。当谕令尽心防御。乃未及月余。而李淑。辛聪等、先后阑入。岂非有名无实。此次将贼匪驱入陕境。尚不足抵疏防之咎。若再任辛聪等复行折回。必当并前罪治之。又李淑已被枪伤身死。倭什布因无据未敢遽信。所奏尚是。李淑系大股首逆。著细查覆奏、将此谕令知之。　　

○倭什布奏报、截剿歇马河贼匪。赏守备吴纯俊、王占鳌、守备衔千总黄富国、花翎。游击曹星等、升擢有差。　　

○丙子。奉安高宗纯皇帝孝贤纯皇后孝仪纯皇后神御于寿皇殿。上亲诣行礼。命皇次子旻宁仪亲王永璇、成亲王永瑆、庆郡王永璘、定亲王绵恩、质郡王绵庆、贝勒绵懿、随行礼。　　

○谕军机大臣等、本日永保报到情节。无非推诿卸罪。而所称接到明亮来札。以伊所带兵单。不必入山追剿。嘱其赴大山岔督兵一节。尤堪骇异。本月初九日。明亮参奏永保。驻扎大山岔。至今未动。自以顿兵株守为永保之罪。及永保移赴斜峪关。何以明亮又札令仍回大山岔驻扎。殊出情理之外。明亮此札。若在参奏以前。则系有心倾陷。若在参奏以后。则系因那彦成将到。恐查出前奏不确。故杞令回驻原处。以实其言。此札如果属实。明亮罪难轻恕。竟当革职拏问。但伊二人嫌怨已深。或永保捏造此札。亦未可定。则永保尤罪不容诛。著将原摺发交那彦成、松筠、详阅密访。追出原札。查对月日。系何人书写。必须伊二人当面供认明白。方可定罪。至另摺称叠奉谕旨。与明亮不和。自问并无其事。或圣谕笼统告诫。更不成话。朕于军营奏到。无不详示。今既降特旨。指名训示。永保辄敢以笼统二字狡辩。殊为胆大。并当严行诘讯。将此谕令知之。　　

○福州将军庆霖奏、副都统色克图、因伤已成废疾。恳请解任。允之。并给全俸。　　

○命翰林院编修戴殿泗、在上书房行走。　　

○调镶蓝旗汉军副都统扎拉芬、为福州副都统。以尚茶正那彦宝、为镶蓝旗汉军副都统。　　

○缓徵江苏崇明、宝应、二县、水灾新旧额赋。并蠲赈有差。　　

○丁丑。谕内阁、倭什布奏、请将湖北省嘉庆元年、四年、两次应行计典、递行殿限一摺。倭什布抵任后。即有督兵防堵各事宜。无暇办理计典。而藩司孙玉庭、甫经到楚。于属员贤否。亦未能谙悉。且通省各员。多有守御本境。并委办军需诸事。未便遽行调验。应如该督等所请。所有湖北嘉庆元年、及四年、两次计典。著递展至嘉庆五年、六年、以次举行。　　

○谕军机大臣等、那彦成到陕后。如张逆已净。当会同松筠审案。计办竣时。盛京吉林官兵。亦可到齐。即当带生力新兵。赴陕省东南。将辛聪、张添伦、高家营、各股匪。同德楞泰并力合击。以期廓清陕楚边境。将此传谕知之。　　

○又谕、现在贼匪窜入川陕。楚省不过防堵事宜。何必复留晋兵守卡。倭什布接奉此旨。即将晋兵二千。令其全数速赴德楞泰军营。将此谕令知之。　　

○除湖北江夏县新筑月堤、压坍田一十五顷八亩额赋。　　

○戊寅。谕内阁、据军机王大臣呈进河南偃师县民人杨道纯、所递策表。朕详加披阅。内称内恶已诛。外弊当除。苏民困以固国本。民心安而贼可灭。安民先除积毙。仓库漕粮。实国之本而毙之大者。恳清降旨严行饬禁。务遵定例。切实妥办等语。杨道纯以民人而条陈事件。不特并无违碍。所言皆系地方应办之事。且于摺奏体制。亦俱符合。所陈各项。今次第举行。如果内外臣工所言皆能切当。岂不甚善。杨道纯。深有合于庶人传语之义。著加恩以从九品未入流。交与直隶总督胡季堂、差遣委用。遇有缺出。再行咨补。　　

○谕军机大臣等、此次七十五截剿窜匪。讯据获犯李士贵供称。李淑在龙船坝地方身死。尸已焚毁。昨经倭什布奏知。情节相同。自非虚妄。李淑本系大头目。前此曾有李全。后无下落。或李淑即系李全。亦未可定。再李士贵供系徐添德之徒。情愿招令出投。如果能招致匪党。令其自散。亦剿抚兼施之一法。将此传谕魁伦知之。　　

○转兵部右侍郎江兰、为左侍郎。调仓场侍郎刘秉恬、为兵部右侍郎。礼部右侍郎邹炳泰、为仓杨侍郎。兵部左侍郎曹城、为礼部右侍郎。　　

○除江苏丹徒县、被水坍没田二顷八十五亩额赋。　　

○己卯。谕内阁、朕阅安徽省情实人犯招册。陈用敷、具题缓决。经刑部改入情实者。共有九案。核其情节。该犯等或因金刃伤多毙命。或强夺良家妻女。奸占为妻。或活埋堂弟。以及殴毙老人幼孩等事。俱系逞忿淫凶。例应情实予勾之犯。乃陈用敷皆拟为缓决。办理实属错误。推陈用敷之意。因伊春闲审拟陈卿延撞骗关饷一案。请旨即行正法。经朕降旨饬谕。并令该抚覆核时。将该犯仍照本律拟绞监候。又因本年有人条奏请免失出处分。经部议准、陈用敷遂尔心存揣度。谓朕意在从宽。辄将秋审应行情实之犯。不问情节轻重。概拟缓决。以致刑部驳改九案之多。殊不知陈卿延一案。本律只应绞候。陈用敷于律外加重。是以降旨改正。此案入于情实。将来自应予勾。仍系按律办理。并非有意从宽也。朕自亲政以来。节次饬谕问刑衙门。不得擅用虽但字样。及例外援引从重之条。盖以原情定律。务协情法之平。岂可稍存轩轾。若因有前旨。而督抚等办理刑名。偏于宽厚。岂非误会朕意乎。大清律例。皆我祖宗执中定宪。法守所昭。朕惟有谨率旧章。不敢稍参己意。督抚等何得以窥测之私。于律外有所增减。夫世俗以有意从宽。故出人死罪为好善阴功者。皆鄙陋不通之见。断不可以例爰书。若将本应抵偿之犯。概从宽纵。则死者宁不含冤于地下耶。所谓生人而当谓之仁。杀人而当亦谓之仁也。嗣后各督抚等问拟罪名。总当按律定谳。不得豫存从宽从重之见。用昭平允。陈用敷、及臬司福庆、办理秋审。失出多至九案。仍著交部议处。陈用敷、现已告病回籍。俟病痊补官日。再行降旨。将此通谕各督抚知之。　　

○以安徽安庆协副将孙清元、为湖北襄阳镇总兵官。　　

○庚辰。谕军机大臣等、昨据苏宁阿奏、阿郎杆贼番。出抢孳生马匹四群。已降旨令台布、驰赴西宁。相机妥办。今据奏该番贼等、因兵丁追赶。将抢去马匹。全行放回。是贼性尚知畏惧。但恐素习诡诈。难保其去而不来。且虽将官马放还。而抢马正犯。必须拏获正法。方足示惩。现在苏宁阿已赴该处。派兵缉捕。如番贼等尚敢粳违。台布、当仍遵前旨。酌派甘凉官兵。亲往督办。以助军威。其外委刘全印、以六十名兵。深入番地。全获马匹。殊为奋勉。著遇缺拔补。将此各谕令知之。　　

○又谕、昨据倭什布奏、胡齐仑动用军需案内。将底帐进呈。此内各路军营。任意提用。及督抚支取馈送者。款项累累。实堪骇异。夫军需之设。为养兵以平贼。平贼以安民。今自剿办贼匪以来。部发帑银。多至七千余万。而各省协济银两。尚不在此数。如果实用实销。则兵精饷足。士气奋扬。早应扑灭贼匪。何至兵丁衣服蓝缕。几同乞丐。经年累月。迄未成功。是节年所发帑金。竟徒为伊等骫法营私之用。而于兵丁全不体恤。又何怪师老兵疲。士不用命耶。现于底帐中查出永保提用尤多。庆成数亦不少。现已将永保、庆成、家产查抄。著将清单发交那彦成、松筠、按款严讯。计赃定罪。毋得稍有不实不尽。　　

○又谕、湖北支用军需。为数尚少。已有如此毙端。何况川省军需。不啻数倍。且胡齐仑只系道员。又况川省办理军需之宜绵、英善、福宁等。经手日久。岂有不滥行提用馈送结纳之理。不可不切实严究。计此时广兴已可到彼。著传谕魁伦、即将福宁解任质审。其粮饷事务。交广兴接办。福宁如能自行供明。呈出底帐。并将家绵、英善、从前在任时底帐和盘托出。罪尚可宽。傥饰词含混。一经察出。伊能当此重罪乎。　　

○经略大臣额勒登保奏报、歼毙贼首阮正漋。得旨奖赉。授额勒登保、正白旗汉军都统。出力员弁。升赏有差。　　

○陕甘总督松筠奏报、访获贼目刘学贵。陕西知县钱廷琛、以同知升用。　　

○赏候补内阁侍读学士胡时显、三品职衔。以随同额勒登保军营办理文案无误故也。　　

○拨部库银一百万两。解往陕西。以备军需。　　

</div>
    <div class="pagination">
<a href="清实录嘉庆朝实录_page69.html">上一页</a><span>...</span><a href="清实录嘉庆朝实录_page65.html">65</a><a href="清实录嘉庆朝实录_page66.html">66</a><a href="清实录嘉庆朝实录_page67.html">67</a><a href="清实录嘉庆朝实录_page68.html">68</a><a href="清实录嘉庆朝实录_page69.html">69</a><span class="current-page">70</span><a href="清实录嘉庆朝实录_page71.html">71</a><a href="清实录嘉庆朝实录_page72.html">72</a><a href="清实录嘉庆朝实录_page73.html">73</a><a href="清实录嘉庆朝实录_page74.html">74</a><a href="清实录嘉庆朝实录_page75.html">75</a><span>...</span><a href="清实录嘉庆朝实录_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
