<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 261 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 261 页/共 284 页
  </h1>
  <div class="content">
   金履祥字吉父婺之兰谿人其先本刘氏后避呉越钱武肃王嫌名改金氏履祥幼敏睿比长益自策励知向濓洛之学事同郡王柏从登何基之门自是造诣益邃当宋末絶意进取防襄樊师急宋人坐视不敢救履祥进牵制捣虚之策请以重兵由海道直趋燕蓟则襄樊之围自解且备叙海舶所经凡州郡县邑下至巨洋别岛难易逺近厯厯如指宋终莫能用徳祐初起为史馆编校辞弗就屏居金华山中平居独处终日俨然至与物接则盎然和怿训迪后学谆切无倦而尤笃于分义有故人子坐视母子分配为不相闻问者十年履祥倾赀营赎之其子后贵履祥终不自言相见劳问辛苦而已何基王柏之丧履祥率同门士以义制服观者始知师弟之系于伦常也尝谓司马光作资治通鉴秘书丞刘恕为外纪以记前事不本于经而信百家之説是非谬于圣人不足信乃用邵氏皇极经世厯胡氏皇王大纪例损益折衷一以尚书为主下及诗礼春秋旁采旧史诸子表年系事防自唐尧以下接于通鉴之前勒为书二十卷名曰通鉴前编既成授门人许谦曰二帝三王之盛其防言懿行宜后王所当法战国申商之术其苛法乱政亦后王所当戒则是编不可以不着也他所著书曰大学章句疏二卷论语孟子集注考证十七巻书表注四卷谦为校定皆于学者履祥居仁山下学者称为仁山先生大徳中卒后諡文安
　　许谦字益之其先京兆人后由平江徙婺之金华父觥宋淳祐进士【名贤録云觥无子以仲兄宣之子为嗣即谦也】谦生数嵗而孤甫能言世母陶氏口授孝经论语入耳辄不忘稍长肆力于学立程自课既乃受业金履祥之门履祥语之曰士之为学若五味之在和醯酱既加则酸醎顿异子求见我已三日而犹夫人也岂吾之学无以感发子耶谦闻之惕然居数年尽得其所之奥读四书章句集注有丛説二十巻谓学者曰学以圣人为准的然必得圣人之心而后可学圣人之事圣贤之心具在四书而四书之义备于朱子顾其辞约意广读者安可以易心求之读诗集有名物钞八卷正其音释攷其名物度数以补先儒之未备仍存其逸义旁采逺引而以已意终之读书集有丛説六卷【名贤録云春秋有温故管窥】其观史有治忽几防仿史家年经国纬之法起太皥氏迄宋元祐元年秋九月司马光卒备其事数总其年嵗原其兴亡着其善恶葢以为光卒则宋室不可复兴诚理乱之几也故附于续经而书孔子卒之义以致其意焉又有自省编画之所为夜必书之其不可书者则不为也尝句读九经仪礼于其宏纲要领错简衍文悉别以鉊黄朱墨意有所明则表而见之其后呉师道购得吕祖谦校仪礼视谦所定不同者十三条而已延祐初隠居东阳八华山学者翕然从之寻开门讲学四方人士皆不惮百舍来受业焉其教人也至诚谆悉内外殚尽及门之士着録者千余人随其材分咸有所得独不以科举之文授人曰此义利所由分也谦笃于孝友有絶人之行其处世不胶于古不流于俗不出闾里者四十年缙绅先生过者必即其家存问焉或访以典礼政事谦观其防通而为之折衷闻者无不厌服亷访使刘庭直副使赵宏伟荐于朝郡复以遗逸应诏皆莫能致后至元三年卒世称白云先生赐諡文懿先是何基王柏及金履祥殁其学犹未大显至谦道益着故学者推原统绪以为朱熹之世适同郡朱震亨字彦修谦之髙第弟子也其清修苦节絶类古笃行之士所至人多化之
　　陈栎字寿翁徽州休宁人生三嵗祖母呉氏口授孝经论语辄成诵五嵗入小学即涉猎经史七嵗通举子业十五乡人皆师之宋亡科举废栎慨然发愤致力于圣贤之学尝谓有功圣门者莫若朱熹氏熹殁未久而诸家之説往往乱其本真乃着四书发明书纂疏礼记集义等书亡虑数十万言凡诸説之有畔于朱氏者刋去之其防辞隠意则引而伸之有未备者复为説以补其阙由是朱熹之説大明于世延祐设科有司强之试乡闱中选遂不复赴礼部教授于家不出门户者数十年临川呉澄尝称栎有功于朱氏凡江东人士就学于澄者尽遣归栎栎所居堂曰定宇学者因称定宇先生元统二年卒
　　胡一桂字庭芳徽州婺源人父方平素精于易董梦程受朱熹之易于黄干饶州徳兴沈贵寳受之方平皆从之学着易学启通释一桂之学出于父得朱氏源委之正宋景定五年年十八领乡荐试礼部不第退而讲学逺近师之号双湖先生仁宗皇庆中着周易本义附録纂疏本义启防翼朱子诗附録纂疏十七史纂并行于世【按一统志云入元隠居著书以闵为文公讲学地过其乡访求绪论复从建安熊禾游与之上下讲议者十余年归则裒集诸家之説以疏朱子之言与史互有详略谨附识】其同郡胡炳文字仲虎亦以易名家作易本义通释而于朱熹所注四书用力尤深余千饶鲁之学本出于朱熹而其为説多与熹抵牾炳文深正其非作四书通【按一统志载一桂所着尚有人伦事鉴厯代编年二书传未载谨识】往往发其未尽之蕴学者称云峯先生尝以荐署明经书院山长再调兰溪州学正黄泽字楚望其先资州内江人父仪可累举不第随兄骥子官九江蜀乱不能归因家焉泽生有异质慨然以明经学道为志好苦思屡致成疾疾止复思久之如有所见作顔渊仰髙钻坚论蜀人治经必先古注疏泽于名物度数考覈精审而义理一宗程朱作易春秋二经解三礼祭祀述略大徳中江西省城闻其名授江州景星书院山长已移洪州东湖书院秩满即归闭门授徒以养亲不复仕尝谓去圣久逺经籍残阙注家率多傅防近世儒者又各以才识求之故议论虽多而经防愈晦必积诚研精有所悟入然后可窥见圣人之本乃揭六经中疑义千有余条以示学者既乃尽悟失传之防自言毎于幽闲寂寞疾病无聊之际得之及其久也则豁然无不贯通于是易春秋注之失诗书未决之疑周礼非圣人书之谤凡数十年苦思而未通者皆涣然氷释各就条理谓易主明象因孔子之言以上求文王周公之意而其机尽在十翼作十翼举要忘象辨象略辨同论春秋主明书法大要在考覈三以求圣志之精而脉络尽在左作三义例考笔削本防又作元年春王正月辨诸侯娶女立子通考鲁隠公不书即位义殷周诸侯禘祫考周庙太庙单祭合食説作丘甲辨尝言学者必悟经旨废失之由然后圣人本意可见若易象与春秋书法废失大略相似苟通其一则可迎机而悟矣又惧学者得于创闻不复致思故所着多引而不发乃作易学滥觞春秋指要示人以求端用力之方于其礼则谓郑氏深而未完王肃明而实浅作礼经复古正言如王肃混郊丘废五天帝并昆仑神州为一赵伯循言王者禘其始祖之所自出以始祖配之而不及羣庙之主胡宏家学不信周礼以社为祭地之类皆引经以正其非其辨释诸经要旨则有六经补注诋排百家异义则取杜牧不当言而言之义作翼经罪言近代覃思之学推为第一呉澄尝观其书以为平生所见明经士未有能及之者然泽雅自慎重未尝轻与人言学士李泂奉使过九江愿执弟子礼受一经泽谢曰以君之才何经不可明若余则于艰苦之余乃能有见吾非邵子不敢以二十年林下期君也泂叹息而去后家贫且老不复能教授嵗大祲家人采木实草根以疗饥泽晏然曽不动其意惟以圣人之心不明而经学失若已有罪为大戚至正六年卒其书存者仅十二三门人惟新安赵汸为髙第得其春秋之学为多【理学宗传云新安赵汸尝见泽问治经之要泽曰在致思问致思之要泽曰当以一事为例而思徐久自有得即少得益完养而慎思无轻发可也】
　　萧防字惟斗陜西奉元人自为儿时性至孝初出为府吏上官语不合即引退【辍耕録云防蚤嵗吏于府一日呈牍尹前尹偶坠笔目防拾之防阳为不解而止白所议公事如此者三防曰某所言者王事也拾笔非吏所任即辞退】读书南山者三十年制一革衣由身半以下及卧辄倚其榻玩诵不少置于是博极羣书侯均谓元有天下百年惟萧惟斗为识字人学者及其门受业者甚众尝出遇一妇失金钗道旁疑防拾之谓曰殊无他人独翁居后耳防令随至门取家钗以偿其妇后得所遗钗愧谢还之乡人有暮行遇寇者诡曰我萧先生也宼惊愕释去世祖分藩在秦辟防与杨恭懿韩择侍秦邸防以疾辞授陜西儒学提举不赴后累授集贤直学士国子司业改集贤侍读学士皆不赴大徳十一年拜太子右谕徳扶病至京入觐东宫书酒诰为献以朝廷时尚酒也寻解去或问其故曰礼东宫东面师傅西面此礼今可行乎俄除集贤学士国子祭酒疾作固辞归卒赐諡贞敏防制行甚髙真履实践其教人必自小学始为文辞立意精深言近指逺一以洙泗为本濓洛考亭为宗所着有三礼説小学标题駮论九州志及勤斋文集行世同邑韩择字从善天资超异信道不惑其教人虽中嵗后亦必使自小学始尤邃礼学有质问者口讲指画无倦容士大夫游宦过秦中必往见择莫不虚往而实归焉世祖尝召之赴京疾不果行其卒也门人服缌麻者百余人侯均字伯仁少孤独与继母居卖薪以给奉养积学四十年羣经百氏无不淹贯毎读书必熟诵乃己尝言人读书不至千徧终于己无益故其答诸生所问穷索极探如取诸箧笥由是名震闗中用荐起太常博士后以上疏忤时相意不待报归均状貌魁梧气刚正人多严惮之及应接之际和易欵洽虽方言古语世所未晓者莫不随问而答世咸服其博闻
　　同恕字寛甫陜西奉元人祖升父继先博学能文亷希宪宣抚陜右辟掌库钥家世业儒同居二百口无间言恕年十三以书经魁乡校至元间朝廷始分六部选名士为吏属闗陜以恕贡礼曹辞不行仁宗践阼即其家拜国子司业使三召不起陜西行台侍御史赵世延请即奉元置鲁斋书院以恕领教事先后来学者殆千数延祐设科再主乡试人服其公六年召为左赞善入见东宫献书陈古谊明年移疾归致和元年拜集贤侍读学士以老辞恕之学由程朱上遡孔孟务贯浃事理以利于行教人委曲开导使得趣向之正性整洁平居虽大暑不去冠带母张卒事继母如所生父丧哀毁致目疾时祀斋肃详至尝曰养生有不备事犹可复追逺有不诚是诬神也可逭罪乎与人交虽外无敌莫而中有绳尺时萧防居南山下道髙当世入城府必主恕家士论称之曰萧同至顺二年卒封京兆郡侯諡文贞所着榘庵集二十卷恕弟子第五居仁字士安幼师萧防弱冠从恕受学博通经史躬率子弟力农学徒满门尝行田间遇有窃其桑者居仁辄避之乡里髙其行谊率多化服游其门者皆学明行修卒之日门人私諡静安先生
　　安熈字敬仲真定藁城人祖滔父松皆以学行淑其乡熈既承家训及闻保定刘因之学心益向慕因亦深许与熈熈将造其门而因己殁乃从因门人乌叔备问其绪説葢自因得宋儒朱熹之书即尊信力行之因之为人髙明坚勇其进莫遏熈则简靓和易务为下学之功其告先圣文有曰追忆旧闻卒究前业洒扫应对谨行信言余力学文穷理尽性循循有序发轫圣途以存诸心以行诸己以及于物以化于乡其用功切实可谓善学朱子者生平不屑仕进家居教授垂数十年四方来学者多所成就云







　　钦定续通志卷五百五十二
　　钦定四库全书
　　钦定续通志巻五百五十三
　　儒林传
　　元【二】
　　董朴　　　　韩性【程端礼端学】　周仁荣【仔肩孟梦恂】
　　宇文公谅　　巴延　　　　舒苏
　　董朴字太初顺德人自幼强记比冠师事乐舜咨刘道济幡然有求道之志至元十六年以荐起家为陜西知法官未几以亲老归养寻召为太史院主事辞不赴皇庆初年逾八十以翰林修撰致仕延祐三年卒其为学自六经及孔孟防言与凡先儒所以开端阐幽者莫不研极其防故心所自得徃徃有融贯之妙其事亲孝与人交智愚贵贱一待以诚或有犯之者夷然不与校中山王结曰朴之学造诣既深充养交至清而通和而介君子人也家近龙冈学者因称龙冈先生
　　韩性字明善绍兴人髙祖左司郎中膺胄扈从南渡因家于越性天资警敏九嵗通小戴礼作大义操笔立就及长愽综羣籍自经史至诸子百氏靡不究其根抵而于性理之説尤深为文愽达儁伟变化不测自成一家言四方学者受业其门户外之屦常满延祐设科学者多以文法为请性曰今之贡举悉本朱熹私议为贡举之文不知朱氏学可乎四书六经千载不传之学自程朱二氏发明无余蕴矣顾力行何如耳有徳者必有言施之场屋直其末事岂有他法哉凢经其口授指画不为甚髙论而义理自胜不期文之工而不能不工以应有司求未有不合绳尺者士有一善必延誉不已及辨析是非则毅然有不可犯之色宪府尝举为教官辞暮年愈自韬晦然未尝忘情斯世郡守于政事有所咨访辄从容开导洞中肯綮门人李齐为南台御史力举其行谊而性已卒后谥庄节先生着礼记説四卷诗音释书辨疑各一巻郡志八卷文集十二卷当性时庆元有程端礼端学兄弟者端礼字敬叔年十五能记诵六经晓析大义庆元自宋季皆尊尚陆九渊氏之学端礼独从史防卿游以传朱氏明体达用之防所着有读书工程【山堂肆考作读书日程】国子监以颁示郡邑校官为学者式仕为衢州路儒学教授卒端学字时叔登至治辛酉进士第授僊居县丞寻改国子助教动有师法学者以其刚严方正咸严惮之迁太常士命未下而卒着春秋本义三十卷三传辨疑二十卷春秋或问十巻
　　周仁荣字本心台州临海人父敬孙宋太学生与同郡杨珏陈天瑞车若水黄超然朱致中薛松年师事金华王栢受性理之防尝着易象占尚书补遗春秋类例仁荣承家学治易礼春秋而工为文章用荐者署羙化书院山长羙化在处州万山中人鲜知学仁荣举行乡饮酒礼士俗为之一变泰定初由国子博士累迁集贤待制奉使代祀岳渎至会稽以疾卒其所教弟子多名人而台哈布哈为进士第一【书史防要云仁荣楷书宗欧阳率更为时所重】仁荣弟仔肩字本道以春秋登延祐五年进士第终惠州路判官与其兄俱以文学名同郡孟梦恂字长文黄岩人与仁荣同师事杨珏陈天瑞梦恂讲觧经防体认精切部使者荐其行义署本郡学録至正中以设防御防捄乡郡有功授宜兴县判官未受命卒赐谥康靖先生着性理本防四书辨疑汉唐防要七政疑觧及笔海杂録五十卷
　　宇文公谅字子贞其先成都人后徙吴兴幼有操行通经史百氏言弱冠馆富民家夜半闻叩门声问之妇人也公谅厉声叱去翌日即以他事辞归终不言其故至顺四年登进士第授同知婺源州事后改余姚州夏不雨公谅出祷辄应嵗以有年民颂之为别驾雨省檄察实松江海涂田公谅以潮汐不常后必贻患请一概免科省臣从之迁国子助教日与诸生辨析诸经六馆之士资其陶甄者往往出为名臣调国史院编修官出佥岭南亷访司事以疾请老平居虽暗室必正衣冠端坐尝挟手记一册识其编首曰昼有所为暮则书之其不可书者即不敢为也所着有折桂集观光集璧水集以斋诗藁玉堂漫藁越中行藁门人私谥纯节先生巴延一名师圣子宗道哈尔努特氏世居开州濮阳县生三嵗常以指画地或三或六若为卦者六嵗从里师授孝经论语即成诵蚤丧父其兄库春购经传等书资之日夜诵不辍稍长受业建安黄坦坦曰此子頴悟过人非诸生可比因命以顔为氏且名而字之乆之坦辞曰余不能为尔师羣经有朱子説具在归而求之可也巴延即以斯文为己任学者来相质难随问辨咸解其感而去于是从游日众至正四年以隠士徴至京授翰林待制预修金史既毕辞归已复起为江西亷访佥事数月以病免及还四方来学者至千余人其为学务真知力践不屑事举子词章士出其门不问而知为巴延学者十八年红巾贼蔓延河北巴延言于省臣将结乡民为什伍以自保而贼兵大至巴延渡漳北行邦人从之者数十万家至磁州与贼遇贼知其名生劫之不屈引领受刃与妻子俱遇害既死贼剖其腹见心有数孔曰古称圣人心有七窍此非贤士乎乃纳心于腹中覆墙掩之诏諡文节平生修辑六经著述甚富皆燬于兵舒苏字得之其先西域大食国人既内附大父鲁库乃东迁丰州太宗时授真定济南等路课税使因家焉父乌哲始从儒先问学不干仕进舒苏生九嵗日记古经千言比弱冠愽极羣籍汪洋茂衍见诸践履皆笃实之学延祐设科有劝其就试者舒苏不应泰定三年以遗逸征至上都见帝于龙虎防时都尔苏柄国西域人多附焉舒苏独不往屡使人招致之以养亲辞归天厯三年召为应奉翰林文字赐对奎章阁进所着帝王心法文宗称善预修经史大典以议论不合求去帝命虞集谕留之舒苏坚以母老辞遂赐币遣还复命集防曰卿且蹔归行召卿矣至顺四年除国子愽士以内艰不赴后至元二年拜陜西行台御史即上封事十条曰法祖宗揽乾纲敦宗室礼勲旧惜名器开言路复科举罢数军一刑章寛禁网时奸臣变乱成宪帝方虚已以听舒苏所言皆一时所不敢言者侍御史赵承庆见之叹曰御史言及此天下福也襄汉流民聚居宋之绍熙府故地至数千户私开盐井自相部署往往劫囚徒杀巡卒舒苏擒其魁而释其党复上言绍熙土饶利厚流户日増若以其人防还本籍恐为邉患宜设官府以抚定之诏即其地置绍熙宣抚司三年除佥浙西亷访司事浙右诸僧寺私蔽猾民有所谓道人道民行童者类皆渎常伦隠徭役舒苏请勒归本族俾供王赋朝廷是之寻以病免舒苏厯官台宪所至以理寃泽物为己任平反大辟之狱先后甚众然未尝故出人罪以市恩尝决狱咸寜有妇宋娥者与隣人通隣杀其夫五府官以为非共杀且既经赦宜释之瞻思持不可枢宻判官曰平反活人隂徳也御史勿执常法舒苏曰是谓故出人罪非平反也且公欲种隂徳于生者奈死者何卒正娥罪至正十一年卒追封恒山郡侯諡文孝生平邃于易家贫饘粥或不继其考订经常自乐也所着有四书阙疑五经思问竒偶隂阳消息图老庄精诣镇阳风土记续东阳志重订河防通议西国图经西域异人金哀宗记正大诸臣列审聴要诀及文集三十卷【案元史成书迫遽脱漏极多儒林一门据元史类编补遗所载尚有数十人史皆佚之兹并附于后　熊禾字去非建阳人宋成淳间进士授寜武州户司叅军入元隠居不仕教授生徒先是学宫祀典以顔曽思孟为四配与十哲立祀堂上而伯鱼顔路曽防并从祀两庑子居父上时人以为非礼未建议宜别设一室以齐国公叔梁纥居中南面而以顔路曽防伯鱼西向侑食又谓礼有祀先贤于东序及祭乡先生于杜之文宜诏郡国各采其先贤之尤著者列之羣祀又谓两庑从祀理宜损益开元记典七十二贤下有诸儒二十二人后代因之不改内如荀况以性为恶以礼为伪雄剧秦羙新马融为窦宪作奏草诬陥忠良杜预建短丧之议王弼尚老庄之説皆显背经训行不称文董仲舒学行防醇顾不得在从祀皆有可议其后庙堂定议郡县学立启圣祠乡贤祠又更正从祀黜荀等五人增入董仲舒皆自禾议发之禾晚年剏鼇峯书院于里中四方学者从之甚众元以后関中讲学者以禾为宗所着有易讲议书説四书小学集疏大学广义标题诸书　胡三省字身之天台人宋寳祐四年进士入元隠居不仕着资治通鉴音注及释文辨误百余巻先是通鉴释文有蜀史炤及司马康二本康乃光之子其书刋自海陵三省厯辩其误并考温公殁时康以汲卒在史炤前数十年而书多剽窃炤説又预讳桓字证明其为伪托人咸服其精核云马端临字贵与乐干人宋丞相廷鸾子以防补承事郎宋亡不仕着文献通考二百四十八卷以补杜佑通典之开凡二十余年乃成先是留梦走为吏部尚书召致廷鸾欲用之以亲老辞后为慈湖柯山二书院山长教授台州路旋引年归卒于家仁宗延祐四年遣使寻访有道之士至饶州路录其书上进诏官为镂板以广其传　李简字斋信都人宪宗时官泰安州通判着学易记九卷　俞琰字玉吾吴郡人着周易集説易图纂要易外别传各书　熊良辅字任重南昌人举延祐间乡贡着周易本义集成附録一依朱子所订古本十二巻之旧采自唐迄元诸家之説凡八十四家　董真卿字季真鄱阳人父鼎尝私淑黄榦着尚书辑録纂注六巻真卿承家学又从胡一桂熊禾学易得其着周易防通十四卷其书斟酌古本今本之间每卦先列彖词交词次大象次彖传次小传于四圣之易初不相杂而自相统凡彖象之有声韵者亦不间隔其集解先程朱传义并采程朱语録诸书益其未备曰附録又集诸家之説附以己见曰纂注采掇订正于义理象数之学交有所发明焉　张理字仲纯清江人曽仕防寜教谕终福建儒学副提举着易象图説三卷大易象数钩深图三卷　王天与字大立吉安人着尚书纂传四十六卷先引汉唐疏及诸家注而以朱子真徳秀为归文集语録皆荟萃考证经十五年而成其书颇以蔡氏集为未慊而不攻其非大徳三年臧梦解上其书于朝诏授临江路儒学教授　陈师凯字道勇南康人隠居庐山撰尚书蔡传旁通六巻　王充耘字耕野江西人元统初进士授同知永新州事弃家养母潜心尚书着读书管见书义主意书义矜式各书　黄镇成字元镇邵武人延祐初再试有同不合即筑室城南曰南田耕舎闭户著书有尚书详考十卷于凡名物度数各系以图彚集诸説而折中之又有周易通义中庸章防性理发防各书天三年执政者荐为江西路儒学提举禄不及而卒　朱公迁字克升鄱阳人勤于著述剖析经传从之学者甚众至正七年以遗逸征至京授翰林直学士因上言不合出为金华郡学正所着冇朱子诗传疏义四书説约四书通防各书　赵汸字子常休寜人尝受业于九江黄泽究心春秋殚思二十年作春秋集及属辞各十五巻左氏补注十巻师説三巻其集谓春秋策书之例十有五笔削之义有八学者必明其义例则凡以虚词説经者其刻深辨急之説皆不攻自破矣汸晚年屏居东山著述不倦学者称东山先生　李亷安福人元末进士为隆兴路録事日趋公署夜课诸生着春秋诸传防通后为信丰知县防至集乡兵守城城陷与其子敬同死之邑人为双节祠祀焉　敖继公字君善长乐人后寓家湖州筑一小楼坐卧其中冬不炉夏不扇日从事经史第进士对防忤时相遂不仕尝以仪礼髙堂生传既不存王肃诸家注亦絶传独郑康成注疪多醇少因删定贾疏及先儒之説补其缺阎附以己意为仪礼集説十三巻大徳中荐为信州教授未任卒继公弟子倪渊字仲深乌程人得礼易之传平居动必以礼着易説图説序例各书官湖州教授　陈澔字云柱都昌人父大猷宋黄州军事判官著书传防通十一巻澔承家学着礼记集説　邱葵字吉甫同安人宋亡避居海屿刻志为学着易解义书直解诗口义春秋通义周礼补亡各书其补亡谓冬官未尝缺杂出于五官之属汉儒以考工记补之为谬盖本宋临江俞廷椿复古周官篇及永嘉王□防周官补遗二书而加之参订云葵弟子晋江吕椿字芝夀着春秋精义　倪士毅字仲宏祁门人与赵汸汪克寛朝夕讲学时称新安三君子士毅着四书辑释三十六卷　汪克寛字徳辅新安人博学举泰定三年乡试着春秋经传附録纂疏礼经补逸二书】
　　钦定续通志卷五百五十三
&lt;史部,别史类,钦定续通志&gt;
　　钦定四库全书
　　钦定续通志卷五百五十四
　　文苑传
　　【臣】等谨案迁固二史皆有儒林而无文苑文苑传之作自范氏后汉书始唐书及金史曰文艺宋史曰文苑辽史曰文学其致一也元史若赵孟頫虞集揭徯斯苏天爵之伦皆入列传中而类传则儒学之后不复立文苑一门盖仿马班之例今依郑志续辑唐以后文苑传若干篇间有自他类改归者按次编入亦务求其当焉
　　唐【一】
　　徐旷　　　　陆元朗　　　顔师古【相时游秦】袁朗【承序利贞】　　贺德仁【庾抱】　欧阳询
　　朱子奢　　　张士衡　　　萧德言
　　蔡允恭　　　谢偃【张蕴古】　崔信明【郑世翼】
　　刘之【延祜　藏器知柔】　　　　张昌龄【昌宗】
　　崔行功　　　　杜审言【易简甫】　王勃【勮助】
　　杨炯　　　　　卢照邻　　　骆宾王
　　元万顷【范履氷　苖神客　周思茂　胡楚宾正】
　　徐旷字文逺以字行南齐司空孝嗣五世孙父彻梁秘书郎尚元帝女安昌公主江陵陷俘以西客偃师贫不能自给兄文林【旧唐书作休】鬻书于肆文逺日阅之因博通五经明左氏春秋性方正举动纯重窦威杨感李密王世充皆从受学随开皇中累迁太学博士诏授汉王谅经防谅反除名为民大业初礼部侍郎许善心荐文逺及包恺禇徽陆德明鲁逹为学官擢国子博士恺等为太学博士世称左氏有文逺礼有褚徽诗有鲁逹易有陆德明皆一时冠云文逺説经徧举先儒异论分明是非乃出新意以折衷聴者忘倦越王侗署为国子祭酒时洛阳饥文逺自出城樵拾为李密军所执密使文逺南向坐备弟子礼拜之文逺谢曰将军若欲为伊霍继絶扶倾吾虽老犹愿尽力如为莽卓乘危迫险则仆耄矣无能为也密顿首曰幸得位上公思所以竭力先征化及刷国耻然后入见天子请罪于有司惟先生教之答曰将军名臣子累世尽节前陷感党迷未逺而复今若终之以忠是天下之人所望于将军者密顿首曰敬闻命俄而世充尃制密又问焉对曰彼残忍而意褊促必速于乱将军非破之不可以朝密曰常谓先生儒者不学军旅至筹大计乃明畧过人密败复入东都世充给稍异等而文逺见辄先拜或问君踞见李密而下王公何邪答曰密君子能受郦生之揖世充小人无容故人义相时而动可也世充僣号以为国子博士子士防奔长安世充怒絶其廪文逺困甚几死数矣身出樵为罗士信所获送京师仍为国子博士高祖幸国学观释奠【按旧书载高祖幸国学事在武德六年】文逺发春秋题论难风生随方占对莫能屈帝异之封东莞县男卒孙有功自有传陆元朗字德明以字行苏州吴人善名理言受学于周正陈大建中后主为太子集名儒入讲承光殿德明始冠与下坐国子祭酒徐孝克敷经倚贵纵辨众多下之独德明申答屡夺其説举坐咨赏解褐始兴国左常侍陈亡归乡闬隋帝擢秘书学士大业间广召经明之士四方踵至于是德明与鲁达孔褒会门下省相酬难莫能屈迁国子助教越王侗署为司业入殿中授经王世充僣号封子为汉王以德明为师即其庐行束脩礼德明耻之服巴豆剂僵偃东壁下世充子入拜牀垂德明对之遗痢竟不与语遂移病成臯世充平秦王辟为文学馆学士以经授中山王承干补太学博士高祖释奠召博士徐文达讲孝经浮屠慧乗讲波若经道士刘进喜讲老子德明随方立义徧析其要帝大喜曰三人者诚辩然德明一举辄蔽可谓贤矣迁国子博士封吴县男卒论譔甚多传于世后太宗阅其所着经典释文嘉德明辩以布帛二百段赐其家子敦信麟德中繇左侍极检校右相累封嘉兴县子以老疾致仕终大司成
　　颜师古字籀【旧唐书作顔籀字师古】其先琅邪临沂人祖之推自高齐入周终隋黄门郎遂居闗中为京兆万年人父思鲁以儒学显武德初为秦王府记室参军师古少博览精故训学善属文仁寿中李纲荐之授安养尉尚书左仆射杨素见其年弱谓曰安养剧县子何以治之师古曰割鸡未用牛刀素惊其言大后果以干治闻时薛道衡为襄州总管与之推有旧佳其才每作文章令指摘疵短俄失职归长安资教授为生高祖入关谒见长春宫授朝散大夫拜炖煌公府文学累迁中书舍人専典机密师古性敏给明练治体方军国务多诏令一出其手册奏之工当时未有及者太宗即位拜中书侍郎封琅邪县男坐公事免帝尝叹五经去圣逺习寖讹诏师古于秘书省考定多所厘正既成悉诏诸儒议于是各执所习共非诘师古师古辄引晋宋旧文随方晓答援据该明人人叹服寻加通直郎散骑常侍帝因颁所定书于天下学者赖之俄拜秘书少监専刋正事古篇奇字世所惑者讨析申熟必畅本源然多引后生与讐校抑素流先贵势虽商贾富室子亦窜选中由是素议薄之斥为郴州刺史未行帝惜其才让曰卿之学信可称者而事亲居官朕无闻焉今日之行是谁取之念卿曩经任使朕不忍弃后宜自戒师古谢罪复留为故官师古性简峭傲视辈行罕所推接早见驱策意望甚高及是频被谴罔然丧沮乃阖门谢賔客巾褐裠帔放情萧散为林墟之适多藏古图画器物书帖亦性所笃爱与譔五礼成进爵为子又为太子承干注班固汉书上之贞观十五年帝将有事泰山诏公卿博士杂定其仪师古奏臣譔定封禅仪注书在十一年于时诸儒谓为适中乃以付有司多从其説迁秘书监文馆学士十九年从征辽道病卒谥曰戴其所注汉书急就章大显于时永徽三年子扬廷为符玺郎表上师古所譔匡谬正俗八篇初思鲁与妻不相宜师古苦諌父不听情有所隔故帝及之师古弟相时字睿亦以学闻为天策府参军事贞观中累迁谏议大夫有争臣风转礼部侍郎羸瘠多病师古殁不胜哀而卒师古叔游秦武德初累迁廉州刺史封临沂县男时刘黑闼初平人多强暴比游秦至礼让大行邑里歌之高祖下玺书奬劳终郓州刺史所譔汉书决疑师古多资取其义
　　袁朗其先雍州长安人父枢仕陈为尚书左仆射朗在陈为秘书郎江总尤器之后主闻其才诏为月赋一篇洒然无留思后主曰谢庄不得独美于前矣复诏为芝草嘉莲二颂叹赏尤厚累迁太子洗马德教殿学士陈亡入隋歴尚书仪曹郎武德初隐太子与秦王齐王相倾争致名臣以自助朗为齐王文学封汝南县男再转给事中贞观初卒太宗为废朝一日谓高士廉曰朗任浅而性谨厚使人悼惜诏给丧费存问其家朗逺祖滂为汉司徒自滂至朗凡十二世其间位司徒司空者四世淑顗察皆死宋难昻着节齐梁时朗自以中外人物为海内冠虽琅邪王氏踵为公卿特以累朝佐命有功鄙不为伍【按唐书此下附朗孙谊传无迹可録今删】朗从父弟承序陈尚书仆射宪之子为齐王元吉府学士府废补建昌令治尚慈简吏民怀德高宗之为晋王也太宗崇选僚属问梁陈名臣子弟谁可者岑文本曰昔陈亡百司奔散有袁宪者朝服立后主旁白刃不避也王世充簒隋羣僚奉表劝进而宪子给事中承家称疾不肯署今其少子承序风操清亮无愧先烈帝乃召拜晋王友兼侍读加文馆学士卒朗从祖弟利贞陈中书令敬之孙高宗时为太常博士周王侍读及王立为太子百官上礼帝欲大会羣臣命妇宴宣政殿设九部伎散乐利贞上防諌以为前殿路门非命妇宴防倡优进御之所请徙命妇别殿九部伎从左右门入罢散乐不进帝纳之即移于麟德殿既防帝诏利贞曰乡奕叶忠鲠能抗疏规朕之失不厚赐无以劝能者乃赐物百段擢祠部员外郎卒中宗立以旧恩追赠秘书少监
　　贺德仁越州山隂人父朗陈散骑常侍德仁与从兄德基师事周正以文辞称人为语曰学行可师贺德基文质彬彬贺德仁兄弟八人时比汉荀氏太守鄱阳王伯山改所居甘滂里为高阳云始德仁在陈为吴兴王友入隋杨素荐其才授豫章王记室王遇之厚徙封齐复为府属王废官吏扺罪而德仁以忠谨获贳补河东司法参军素与隐太子善高祖起兵太子封陇西公以德仁为友庾抱为记室俄并迁中舍人以年耆不更吏职徙洗马与萧德言陈子良皆为东宫学士贞观初迁赵王友卒从子纪敳亦博学高宗时纪为太子洗马预修五礼敳率更令兼太子侍读皆为崇贤馆学士庾抱者润州江宁人陈御史中丞众孙隋开皇中为延州参军入调吏部尚书牛给笔札令自序援笔而成甚奇之后为元德太子学士防嫡皇孙生大宴抱于坐中献颂太子嗟赏义宁中隐太子引为陇西公府记室文檄皆出其手转太子舍人【据旧唐书増】未几卒
　　欧阳询字信本潭州临湘人父纥陈广州刺史以谋反诛询当从坐匿而免江总以故人子私养之貌寝俛敏悟絶人总教以书记每读辄数行同尽遂博贯经史仕隋为太常博士高祖微时数与游既即位累擢给事中询初仿王羲之书后险劲过之因自名其体尺牍所传人以为法高丽尝遣使求之帝叹曰彼观其书固谓形貌魁梧耶尝行见索靖所书碑观之去数歩复返及疲乃布坐至宿其傍三日乃去其所嗜类此贞观初歴太子率更令文馆学士封渤海县男卒子通仪鳯中累迁中书舍人居母丧诏夺哀每入朝徒跣及门夜直借藁以寝非公事不语还家辄号恸年饥未克葬居庐四年不释服冬月家人以毡絮潜置席下通觉即彻去累迁殿中监封渤海子天授初转司理卿判纳言事辅政月余防鳯阁舍人张嘉福请以武承嗣为太子通与岑长倩等固执忤诸武意及长倩下狱坐大逆死来俊臣并引通同谋通虽被惨毒无异词俊臣代占诛之神龙初追复官爵通蚤孤母徐教以父书惧其惰尝遗钱使市父遗迹通乃刻意临仿以求售【按旧书通母每遗通钱绐云质汝父书迹之直通慕名甚鋭日夜精力无倦所载与新书小异】数年书亚于询父子齐名号大小欧阳体询书不择纸笔皆得如志通晚自务重以狸毛为笔覆以兔毫管皆象犀非是未尝书
　　朱子奢苏州吴人从乡人顾彪受左氏春秋善文辞隋大业中为直秘书学士天下乱辞疾还乡里后从杜伏威入朝授国子助教太宗贞观初高丽百济同伐新罗连年兵不解新罗告急帝假子奢员外散骑侍郎持节谕旨二国上表谢罪赠遗甚厚初子奢行帝戒曰海邦重学卿为讲大义然勿入其币【按旧书作卿为大国使必勿借其束修为之讲説则是并戒其讲説也与新书所载异】还当以中书舎人处卿子奢唯唯至其国为发春秋题纳其美女帝责违旨而犹爱其才以散官直国子学累转谏议大夫文馆学士始武德时太庙享止四室太宗将祔高祖主于庙诏有司详议子奢建言汉丞相韦成奏立五庙刘歆议当七郑本成王肃宗歆于是歴代庙议不能一且天子七庙诸侯五降杀以两礼之正也若天子与子男同则间无容等非德厚游广德薄游狭之义臣请依古为七庙若亲尽则以王业所基为太祖虚太祖室以俟无疆迭迁乃处之于是尚书共奏自春秋以来言天子七庙诸侯五大夫三士二为不可易之法请建亲庙六诏可池阳令崔文康坐事栎阳尉魏礼臣劾治狱成御史言其枉礼臣诉御史阿党乞下有司杂讯不如所言请死鞫报礼臣不实诏如请子奢曰在律上书不实有定罪今抵以死死者不可复生虽欲自新弗可得且天下惟知上书获罪欲自言者皆惧而不敢申矣从之子奢为人乐易能剧谈以经义縁饰每侍宴帝令论难羣臣恩礼甚笃十五年卒于官
　　张士衡瀛州乐寿人父文庆北齐国子助教士衡九歳居母丧哀慕过礼博士刘轨思见之竒其操谓文庆曰古不亲教子吾为君成就之乃授以诗周礼又从熊安生刘焯等受经贯知大义仕隋为余杭令以老还家贞观中幽州都督燕王灵防以礼邀聘北面事之太子承干慕风迎致谒太宗洛阳宫擢朝散大夫崇贤馆学士太子以士衡齐人也问高氏何以亡士衡曰高阿那瓌之凶险骆提婆之佞韩长鸾之虐皆信用之忠良外诛骨肉内离剥丧黎元故周师临郊人莫为用以至覆亡复问事佛营福其应奈何对曰事佛在清静仁恕如贪惏骄虐虽倾财事之无救于祸且善恶必报若影赴形圣人言之备矣为君仁为臣忠为子孝则福祚永反是则殃祸至矣时太子以过失闻士衡因是规之然不能用也太子废给传罢归十九年卒士衡以礼教诸生当时显者永年贾公彦为最【按永年原讹作永平据唐书地理志及旧书贾公彦传改正】公彦自有传
　　萧德言字文行陈吏部侍郎引子也系出兰陵明左氏春秋甫冠以国子生为岳阳王賔客陈亡徙闗中诡浮屠服亡归江南州县部送京师隋仁寿中授校书郎太宗贞观时歴著作郎文馆学士太宗欲知前世得失诏魏徴虞世南禇亮及德言裒次经史百氏帝王所以兴衰者上之帝爱其书博而要曰使我稽古临事不惑者公等力也赉赐尤渥德言晚节学愈苦每开经辄祓濯束带危坐妻子请曰老人何终日自苦答曰对先圣之言何敢惮劳诏以经授晋王时许叔牙为侍读同劝讲王为太子德言又兼侍读而叔牙亦兼文馆学士德言请致仕太宗不许下诏敦勉封武阳县侯进秘书少监久乃得谢高宗立拜银青光禄大夫全给其禄遣通事舍人即家致问乘舆至肃章门引见礼遇隆重由是晋府及东宫旧臣子孙并増秩赐永徽五年卒赠太常卿谥曰博曾孙至忠自有传
　　蔡允恭荆州江陵人后梁左民尚书大业子美姿容工为诗仕隋歴起居舍人炀帝有所赋必令讽诵遣教宫人允恭耻之数称疾授内史舍人俾入宫固辞由是疎斥帝遇弑经事宇文化及窦建德归国为秦王府参军文学馆学士贞观初除太子洗马卒所着有后梁春秋十巻
　　谢偃卫州卫人本姓直勒氏祖孝政北齐散骑常侍改姓谢偃在隋为散从正员郎贞观初应诏对防高第歴高陵主簿太宗幸东都谷洛泛溢坏洛阳宫诏求直言偃上书陈得失帝称善引为文馆直学士迁魏王府功曹尝为尘影二赋帝美其文召见欲偃作赋先为序一篇颇言天下乂安功德茂盛意授偃使赋偃缘帝指名篇曰述圣帝悦赐帛数十匹初帝即位直中书省张蕴古上大宝箴讽帝以民畏而未怀其辞挺切擢大理丞偃又献惟皇诫德赋其序大畧言治忘乱安忘危逸忘劳得忘失四者人主莫不然是以圣人处宫室则思前王所以亡朝万国则思己所以尊巡府库则思今所以得视功臣则思其辅佐之始见名将则思其用力之初如此则人无易心天下何患乎不化哉旦行之尧舜暮失之桀纣岂异人哉其意盖规帝成功而自处至难云又譔玉牒真纪以观封禅时李百药工诗而偃善赋时人称李诗谢赋府废终湘潭令蕴古洹水人敏书传晓世务文擅当时后坐事诛
　　崔信明青州益都人高祖光伯【按旧唐书以信明为光伯曽孙与新书异】仕后魏为七兵尚书信明之生五月五日日方中有异雀鸣集庭树太史令史良为占曰五月为火火主离离为文日中文之盛也雀五色而鸣此儿将以文显然雀类微位殆不高邪及长强记美文章隋大业中为尧城令窦建德僣号而信明族弟敬素者为伪鸿胪卿自谓得意语信明曰夏王英武有举天下心士女襁负而至不可胜数兄不以此时立功立事岂所谓见几不俟终日乎答曰昔申胥海隅钓师能固其节尔欲吾屈身贼中求斗筲邪遂逾城去隠太行山贞观六年有诏即家拜兴势丞【旧书作兴世丞】迁秦州令卒子冬日武后时为黄门侍郎为酷吏诬死信明蹇亢以门望自负尝矜其文谓过李百药议者不许州録事参军郑世翼者亦骜倨数恌轻忤物遇信明江中谓曰闻公有枫落吴江冷句愿见其余信明欣然出众篇世翼览未终曰所见不逮所闻投诸水引舟去世翼郑州荥阳人周仪同大将军敬德孙贞观时坐怨谤流死嶲州譔交游传行于世刘之徐州彭城人少志学与孙万寿李百药相友善武德中杜淹荐为信都令有惠政永徽初以著作郎文馆学士与令狐德棻杨仁卿等譔次国史并实録以劳封阳城县男终楚州刺史【按刘之撰次国史实録有文名故旧书列之文苑传而以延祐藏器诸人附焉新书改作延祐传考延祐事迹与文苑无渉似非本旨今从旧书】弟子延祐弱冠擢进士补渭南尉有吏能治第一李勣戒之曰子春秋少而有美名宜稍自抑无为出人上延祐钦纳后检校司賔少卿封薛县男徐敬业败诏延祐持节到军时吏议敬业所署五品官殊死六品流延祐谓诬胁可察以情乃论受五品官当流六品以下除名全宥甚众拜箕州刺史转安南都防旧里户歳半租延祐责全入众始谋乱延祐诛其渠李嗣仙而余党丁建等遂叛合众围安南府城中兵少不支婴垒待援广州大族冯子猷幸立功按兵不出延祐遇害其后桂州司马曹静进兵讨建斩之延祐从弟藏器高宗时为侍御史卫尉卿尉迟宝琳胁人为妾藏器劾还之宝琳私请帝止其还凡再劾再止藏器曰法为天下县衡万民所共陛下用舍繇情法何所施今宝琳私请陛下从之臣公劾陛下亦从之今日从明日改下何所遵彼匹夫匹妇犹惮失信况天子乎帝乃诏可然内衔之不悦也稍迁比部员外郎监察御史魏元忠称其贤帝欲擢任为吏部侍郎魏同沮曰彼守道不笃者安用之遂出为宋州司马卒子知柔性简静羙风仪居亲丧庐墓侧诏筑阙表之歴国子司业累迁工部尚书开元六年河南大水诏知柔驰驿察民疾苦及吏善恶所表陈州刺史韦嗣立汝州刺史崔日用衮州刺史韦元珪符离令綦毋顼等止二十七人有治状久之迁太子宾客封彭城县侯致仕给全禄终身卒赠太子少保谥曰文弟知几别有传
　　张昌龄冀州南宫人与兄昌宗皆以文名州欲举秀才昌龄以科废久固让更举进士与王公治齐名皆为考功员外郎王师旦所绌太宗问其故答曰昌龄等华而少实其文浮靡非令器也取之则后生劝慕乱陛下风雅帝然之贞观末翠微宫成献颂阙下召见试息兵诏少顷成文帝大悦戒之曰昔祢衡潘岳矜已傲物不得令终卿才不减二人宜鉴于前副朕所求乃敕于通事舍人里供奉俄为昆山道记室平兹露布为士所称贺兰敏之奏预北门修撰干封元年卒昌宗官至太子舍人修文馆学士撰古文纪年新传数十篇
　　崔行功恒州井陉人祖谦之仕北齐终钜鹿太守【旧唐书作北齐钜鹿太守伯让曽孙】徙占鹿泉行功少好学唐俭爱其才妻以女因倩作文表高宗时累转吏部郎中以善敷奏常兼通事舍人内供奉坐事贬游安令又召为司文郎中与兰台侍郎李怀俨并主朝廷大典册初太宗命秘书监魏徴写四部羣书将藏内府置讐正三十员书工百员徴徙职又诏虞世南顔师古踵领功不就显庆中罢讐正员听书工冩于家送官取直使散官随畨刊正至是诏东台侍郎赵仁本舍人张文瓘及行功怀俨相次充使检校置详正学士代散官以劳迁兰台侍郎【按旧唐书云咸亨中官名复旧改为秘书少监】上元元年卒孙铣尚安定公主为太府卿行功兄子暐别有传
　　杜审言字必简襄州襄阳人晋征南将军预逺裔擢进士为隰城尉恃才傲世苏味道为天官侍郎审言与选试判出谓人曰味道必死人惊问故答曰彼见吾判且羞死又尝语人曰吾文章当得屈宋作衙官吾笔当得王羲之北面其矜诞类此累迁洛阳丞坐事贬吉州司户参军司马周季重司户郭若讷构其罪繋狱将杀之季重等酒酣审言子并年十三防刃刺季重于坐左右杀并审言免官还东都苏颋伤并孝烈志其墓后武后召审言将用之问曰卿喜否审言蹈舞谢后令赋喜诗叹重其文授著作佐郎迁膳部员外郎神龙初坐交通张易之流峯州入为国子监主簿修文馆直学士卒大学士李峤等奏请加赠诏赠著作郎初审言病甚宋之问武平一等省候何如答曰甚为造化小儿相苦然吾在久压公等今且死固大慰但恨不见替人耳审言少与李峤崔融苏味道为文章四友世号崔李苏杜融之亡审言为服缌云审言从祖兄易简九嵗能属文长博学为岑文本所器擢进士补渭南尉咸亨初歴殿中侍御史尝道遇吏部尚书【旧唐书作侍郎】李敬不避敬恨召为考功员外郎以屈之而侍郎裴行俭与敬不平故易简上书言敬罪敬曰襄阳儿轻薄乃尔因奏易简险躁高宗怒贬开州司马有御史台杂注文集行世审言次子闲【旧唐书云闲终奉天令】闲子甫
　　甫字子美少贫不自振客吴越齐赵间李邕奇其材先往见之举进士不中第困长安天宝十三载宗朝献太清宫飨庙及郊甫奏赋三篇帝奇之使待制集贤院命宰相试文章擢河西尉不拜改右卫率府胄曹参军【旧唐书作京兆府兵曹参军】数上赋颂因高自称道且言先臣恕预以来承儒守官十一世迨审言以文章显中宗时臣赖绪业自七嵗属辞且四十年然衣不盖体常寄食于人窃恐转死沟壑伏惟天子哀怜之若令执先臣故事拔泥涂之久辱则臣之述作虽不足鼓吹六经至沈郁顿挫随时敏给雄枚臯可企及也有臣如此陛下其忍弃之会禄山乱天子入蜀甫避走三川肃宗立自鄜州羸服欲奔行在为贼所得至德二年亡走鳯翔上谒拜右拾遗甫始与房琯为布衣交琯时败陈涛斜又以客董廷兰罢宰相甫上疏言罪细不宜免大臣帝怒诏三司杂问宰相张镐曰甫若抵罪絶言者路帝乃解然帝自是不甚省録时所在冦夺甫家寓鄜弥年囏窘孺弱至饿死因许甫自往省视从还京师出为华州司功参军闗辅饥辄弃官去客秦州负薪采橡栗自给流落剑南结庐成都西郭召补京兆功曹参军不至防严武节度剑南东西川往依焉武再帅剑南表为参谋检校工部员外郎武以世旧待甫甚善亲至其家甫见之或时不巾而性偏躁傲诞尝醉登武牀瞪视曰严挺之乃有此儿武亦暴猛外若不为忤中衔之一日欲杀甫及梓州刺史张彛集吏于门武将出冠钩于帘者三左右白其母奔救得止独杀彛【按旧书云武虽急暴不以为意与新书异】武卒崔旴等乱甫往来梓防间大厯中出瞿唐下江陵泝沅湘以登衡山因客耒阳游岳祠大水遽至渉旬不得食县令具舟迎之乃得还令尝馈牛炙白酒大醉一夕卒甫旷放不自检好论天下大事少与李白齐名时号李杜尝从白及高适过汴州酒酣登吹台慷慨怀古人莫测也数尝冦乱挺节无所污为歌诗伤时桡弱情不忘君人怜其忠云
　　王勃字子安绛州龙门人六歳善文辞九歳得颜师古注汉书读之作指瑕以摘其失麟德初刘祥道巡行闗内勃上书自陈祥道表于朝对防高第年未冠授朝散郎数献颂阙下沛王闻其名召署府修撰论次平台秘略书成王爱重之是时诸王鬬鸡勃戏为文檄英王鸡高宗怒曰是且交构斥出府勃既废容剑南闻虢州多药草求补参军倚才凌借为僚吏共嫉官奴曹达抵罪匿勃所惧事泄辄杀之事觉当诛防赦除名父福畤繇雍州司功参军坐勃故左迁交阯令上元二年勃往省渡海溺水痵而卒初道出钟陵九月九日都督大宴滕王阁宿令其婿作序以夸客因出纸笔徧请客莫敢当至勃不辞都督怒起更衣遣吏伺其文辄报一再报语益奇乃矍然曰天才也请遂成之极欢而罢勃属文初不精思先磨墨数升则酣饮引被覆面卧及寤援笔成篇不易一字时人谓勃为腹稿尤喜著书初勃祖通隋末居白牛溪教授门人甚众尝起汉魏尽晋作书百二十篇以续古尚书后亡其序有録无书者十篇勃补完缺逸定着二十五篇尝谓人子不可不知医时长安曹元有秘术勃从之游尽得其要尝读易夜梦若有告者曰易有太极子勉思之寤而作易发挥数篇至晋卦防病止勃兄勮弟助皆第进士勮长寿中为鳯阁舍人寿春等五王出阁有司具仪忘载册文羣臣已在乃寤共阙宰相失色勮召五吏执笔口占分写其辞粲然人人嗟服寻加文馆学士兼知天官侍郎始裴行俭典选见勮与苏味道曰二子者皆铨衡才至是语验勮素善刘思礼用为箕州刺史与綦连耀谋反勮与兄泾州刺史勔及助皆坐诛【按旧书载勮坐与耀善并弟勔俱伏诛以勔为勮之弟且不及助与新书异】神龙初诏复官助字子功七歳丧母哀号隣里为泣居父忧哀毁骨立服除为监察御史里行初勔勮勃皆着才名故杜易简称三珠树其后助与弟劼又以文显劼早卒福畤少子劝亦有文福畤尝诧韩思彦思彦戏曰武子有马癖君有誉儿癖使助出其文思彦曰生子若是可夸也勃与杨炯卢照邻骆賔王皆以文章齐名天下称王杨卢骆四杰炯尝曰吾媿在卢前耻居王后议者谓然
　　杨炯华阴人举神童授校书郎永隆二年王太子已释奠表豪俊充崇文馆学士中书侍郎薛元超荐炯及郑祖邓挺崔融等诏可迁詹事司直俄坐从父弟神让与徐敬业乱出为梓州司法参军迁盈川令张説以箴赠行戒其苛至官果以严酷称吏稍忤意榜杀之不为人所多卒官中宗时赠著作郎
　　卢照邻字升之范阳人博学善属文初授邓王府典籖王爱重谓人曰此吾之相如调新都尉以病去官居太白山得方士明膏饵之防父丧号呕丹辄出由是疾益甚客东龙门山布衣藜羮裴瑾之韦方质范履冰等时时供医药疾甚足挛一手又癈乃去具茨山下买园数十亩疏颍水周舍复豫为墓偃卧其中照邻自以当高宗时尚吏已独儒武后尚法已独黄老后封嵩山屡聘贤士己巳废着五悲文以自明疾既久与亲属诀自沉颍水
　　骆賔王义乌人七歳能赋诗尝为道王府属尝使自言所能賔王不答歴武功主簿裴行俭为洮州总管表掌书奏不应调长安主簿武后时数上疏言事除临海丞鞅鞅不得志弃官去徐敬业起兵署賔王为府属为敬业传檄天下斥武后罪后读但嘻笑至一抔之土未干六尺之孤安在矍然曰谁为之或以賔王对后曰宰相安得失此人敬业败賔王亡命不知所之【按旧书作敬业败伏诛与新书异】中宗时诏求其文得数百篇
　　元万顷后魏京兆王子推裔祖白泽武德中仕至梁利十一州都督封新安公万顷起家为通事舍人从李勣征高丽管书记勣命别将郭待封以舟师赴平壤冯师本载粮继之【按冯师本旧书作别帅冯本】不及期欲报勣而恐为谍所得万顷为作离合诗遗勣勣不达其意怒曰军机切遽何用诗为欲斩待封万顷言状乃免又使万顷草檄让高丽而讥其不知守鸭緑之险莫离支答曰谨闻命徙兵固守军不得入高宗闻之流万顷岭外防赦还为著作郎武后讽帝召诸儒论譔禁中万顷与周王府户曹参军范履冰苗神客太子舍人周思茂右史胡楚賔与选凡譔列女传臣轨百僚新戒乐书等九千余篇至朝廷疑义表疏皆密使参处以分宰相权故时谓北门学士万顷敏文辞然放达不治细检无儒者风武后时累迁鳯阁侍郎坐诛履冰者河内人垂拱中歴鸾台天官二侍郎春官尚书同鳯阁鸾台平章事兼修国史后坐举逆人被杀神客东光人终著作郎思茂漳南人与弟思钧早知名累迁麟台少监崇文馆学士垂拱中下狱死胡楚賔秋浦人属文敏甚必酒中然后下笔高宗命作文常以金银桮防酒饮之文成辄赐焉家居率沈饮出入待诏性重慎未尝语禁中事人及其醉问之亦熟视不答自殷王文学拜右史兼崇贤直学士而卒正万顷孙修名节擢明经高第授监门卫兵曹参军舅孙逖与谭物理叹已不逮肃宗初吏部尚书崔瑀典选正以书判第一召诣京师以父询倩老辞疾免河南节度使崔光逺表置其府史思明防河洛辇父匿山中贼以名购正度事急谓弟曰贼禄不可养亲彼利吾名难免矣然不污身而死吾犹生也贼既得诱以高位瞠目固拒兄弟皆遇害父闻仰药死事平诏録仗节十一姓而正为冠赠秘书少监以其子义方为华州参军义方歴京兆府司録韦夏卿李实继为尹事必咨之歴虢啇二州刺史福建观察使中官吐突承璀闽人也义方用其亲属为右职李吉甫再当国隂欲承璀奥助即召义方为京兆尹李绛恶其党出为鄜坊观察使一切辨治然苛刻人多怨之卒赠左散骑常侍弟季方举明经调楚丘尉歴殿中侍御史兵部尚书王绍表为度支员外郎迁金膳二部郎中号能职王叔文用事惮季方不为用以兵部郎中使新罗新罗闻中国丧不时遣供馈乏季方正色责之闭户絶食待死新罗人悔谢结欢乃还卒赠同州刺史


　　钦定续通志卷五百五十四
　　钦定四库全书
　　钦定续通志卷五百五十五
　　文苑传
　　唐【二】
　　李适【韦元旦　　刘允济　　沈佺期宋之问　　阎朝隠】
　　尹元恺【富嘉谟吴少防】　刘宪【王适　司马锽梁载言】
　　李邕　　　　　吕向　　　王翰
　　孙逖【成简】　　　　李白【张旭】　王维
　　郑防　　　　萧頴士【存　　陆据栁并　皇甫冉】
　　苏源明【梁肃】
　　李适字子至京兆万年人举进士再调猗氏尉武后修三教珠英以李峤张昌宗为使取文学士缀集于是适与王无竞尹元凯富嘉谟宋之问沈佺期阎朝隠刘允济在选书成迁户部员外郎俄兼修书学士景龙初又擢修文馆学士睿宗时待诏宣光阁再迁工部侍郎卒赠贝州刺史尝梦与人论大衍数寤而曰吾寿尽此乎敇其子曰覇陵原西视京师吾乐之可营墓树十松焉及未病时衣冠往寝石榻上置所譔九经要句及素琴于前士贵其达子季卿亦能文举明经博学宏辞调鄠尉肃宗时为中书舍人以累贬通州别驾代宗立迁为京兆少尹复授舍人进吏部侍郎河南江淮宣慰使振拔幽滞号振职大厯中终右散骑常侍赠礼部尚书季卿在朝荐进才髦与人交有终始恢博君子也初中宗景龙二年始于修文馆置大学士四员学士八员直学士十二员象四时八节十二月于是李峤宗楚客赵彦昭韦嗣立为大学士适刘宪崔湜郑愔卢藏用李乂岑羲刘子为学士薛稷马怀素宋之问武平一杜审言沈佺期阎朝隠为直学士又召徐坚韦元旦徐彦伯刘允济等备员其后被选者不一凡天子飨防游豫唯宰相及学士得从春幸梨园竝渭水祓除则赐细栁圈辟疠夏宴蒲萄园赐朱樱秋登慈恩浮图献菊花酒称寿冬幸新丰歴白鹿观上骊山赐浴汤池给香粉兰泽从行给翔麟马品官黄衣各一帝赋诗学士皆属和当时人所歆慕然皆狎猥佻佞忘君臣礼法惟有文华取幸若韦元旦刘允济沈佺期宋之问阎朝隠等无他称附篇左云
　　韦元旦京兆万年人祖澄越王府记室撰女诫于时元旦擢进士第补东阿尉迁左台监察御史与张易之有姻属易之败贬感义尉俄召为主客员外郎迁中书舍人舅陆颂妻韦后弟也故元旦凭以复进云
　　刘允济河南巩人其先出沛国齐彭城郡丞瓛六世孙少孤事母尤孝工文辞与王勃齐名举进士补下邽尉累迁著作佐郎采鲁哀公后十二世接战国为鲁后春秋献之迁左史兼直文馆武后明堂成奏赋述功徳手诏褒美除著作郎为来俊臣飞褠当死以母老丐余年繋狱防赦免贬大庾尉复为著作佐郎修国史常曰史官善恶必书使骄祖贼臣惧此权顾轻哉而班生受金陈寿求米仆乃视如浮云耳迁鳯阁舍人坐二张昵狎除青州长史有清白称廵察使路敬潜言状召为修文馆学士既乆斥喜甚与家人乐饮数日卒
　　沈佺期字云卿相州内黄人及进士第由恊律郎累除给事中转考功员外郎受赇劾未防防张易之败遂长流驩州稍迁台州録事参军事入计得召见拜起居郎兼修文馆直学士既侍宴帝诏学士等舞回波佺期为弄辞悦帝歴中书舍人太子少詹事【旧唐书作太子詹事】开元初卒弟全交全宇皆有才章而不逮佺期
　　宋之问字延清一名少连汾州人【旧唐书作虢州宏农人】父令文髙宗时为东台详正学士之问伟仪貎雄于辩甫冠武后召与杨炯分直习艺馆累转尚方监丞左奉宸内供奉武后游洛南龙门诏从臣赋诗左使东方虬诗先成后赐锦之问俄顷献后览之嗟赏更夺以赐于时张易之等宠贵之问与阎朝隠沈佺期刘允济倾心媚附易之所赋诸篇尽之问朝隠所为至为易之奉溺器及败贬陇州朝隠崖州并参军事之问逃归洛阳匿张仲之家防武三思复用事仲之与王同皎谋杀三思安王室之问得其实令兄子昙与冉祖雍上急变因丐赎罪由是擢鸿胪主簿天下丑其行景龙中迁考功员外郎谄事太平公主故见用及安乐公主权盛复往谐结太平深疾之中宗将用为中书舍人太平发其知贡举时赇饷狼藉下迁汴州长史未行改越州长史颇自力为政睿宗立以防险盈恶诏流钦州祖雍防中书舍人刑部侍郎倡饮省中为御史劾奏贬蕲州刺史至是亦流岭南并赐死桂州魏建安后迄江左诗律屡变至沈约庾信以音韵相婉附属对精宻及之问沈佺期又加靡丽囘忌声病约句准篇如锦绣成文学者宗之号为沈宋语曰苏李居前沈宗比肩谓苏武李陵也初之问父令文富文辞且工书有力絶人世称三絶都下有牛善触人莫敢婴令文直往拔取角折其颈杀之既之问以文章起其弟之悌以蹻勇闻之愻精草世谓皆得父一絶之悌长八尺开元中厯剑南节度使太原尹尝坐事流朱鸢防蛮陷驩州授总管击之募壮士八人被重甲大呼薄贼曰獠动即死贼七百人皆伏不能兴遂平
　　阎朝隠字友倩赵州栾城人少与兄镜几弟仙舟皆著名连中进士孝悌亷让科补阳武尉中宗为太子朝隠以舍人幸性滑稽属辞竒诡为武后所赏累迁给事中仗内供奉后有疾令往祷少室山乃沐浴伏身俎盘为牺请代后疾还奏防后亦愈大见褒赐其佞谄如此景龙初自崖州遇赦还累迁著作郎先天中为秘书少监坐事贬通州别驾卒
　　尹元凯瀛州乐寿人由磁州司仓参军坐事免栖迟不出者三十年与张说卢藏用厚诏起为右补阙厯并州司马卒时又有富嘉谟吴少微皆知名嘉谟武功人举进士长安中累转晋阳尉少微新安人亦尉晋阳尤相友善有魏郡谷倚者为太原主簿并负文辞时称北京三杰嘉谟与少防属词皆本经术雅厚雄迈人争慕之号吴富体预修三教珠英韦嗣立荐嘉谟少微并为左台监察御史【旧书云少微为右台监察御史】已而嘉谟死少微方病闻之为恸亦卒
　　刘宪字元度宋州宁陵人父思立髙宗时为名御史于时河南北大旱诏遣御史中丞崔谧等分道赈赡思立建言蚕务未毕而遣使抚巡所至不能无劳饯又赈给须立簿最稽出入往返停滞妨废且广若无驿处马须豫集以一马劳数家今农事待雨兴作辍日役破嵗计本欲安存更烦扰之望且责州县给贷须秋遣使便诏聴罢谧等行迁考功员外郎始议加明经帖进士杂文卒官宪擢进士调河南尉累进左台监察御史天授中奉诏按来俊臣罪宪疾其酷欲痛绳之反为所构贬潾水令俊臣死召为给事中转中书舍人坐善张易之出为渝州刺史除太仆少卿修国史兼修文馆学士迁太子詹事时宗在东宫雅意坟史宪啓曰殿下位副君有絶人之才非以寻擿章句要通大意而已侍读禇无量经明行修耆年宿望宜数召问以察其言太子嘉纳防卒赠兖州都督初武后时敇吏部糊名考判求髙才惟宪与王适司马锽梁载言入第二等适幽州人终雍州司功参军锽河南人神龙初以中书侍郎卒事继母考奉禄不入私舍与弟铨伯父希象皆厯殿中侍御史希象刚直不谄终主爵员外郎载言聊城人厯鳯阁舍人专知制诰终怀州刺史
　　李邕字泰和掦州江都人父善有雅行淹贯古今不能属辞故人号书簏显庆中累擢崇贤馆直学士兼沛王侍读为文选注敷析渊洽表上之赐赉颇渥除潞王府记室参军为泾城令坐与贺兰敏之善流姚州遇赦还居汴郑间讲授诸生四逺至其业号文选学邕少知名始善注文选释事而忘意书成以问邕邕不敢对善诘之邕意欲有所更善曰试为我补益之邕附事见义其后两书并行既冠见特进李峤自言读书未徧愿一见秘书峤曰秘阁万卷岂时日能习邪邕固请乃假直秘书未几辞去峤惊异试问奥篇隠帙了辩如响峤叹曰子且名家峤为内史与监察御史张廷珪荐邕文髙气直才任諌诤乃召拜左拾遗御史中丞宋璟劾张昌宗等反状武后不应邕立阶下大言曰璟所陈社稷大计陛下当聴后色解即可璟奏中宗立郑普思以方枝幸擢秘书监邕谏曰陛下躬政日浅有九重之严未闻道路横议今借籍皆言普思凭诡惑说妖祥陛下不知猥见驱使孔子曰诗三百一言以敝之曰思无邪自古尧舜称圣者所行皆在人事敦睦九族平章百姓不闻以鬼神道治天下惟陛下省察不纳五王被杀坐善张柬之出为南和令贬富州司户参军事韦氏平召拜左台殿中侍御史弹劾任职人颇惮之谯王重福谋反邕与洛州司马崔日知捕支党迁户部员外郎宗在东宫邕及崔隠甫倪若水同被礼遇岑羲等忌之贬邕舍城丞宗即位召为户部郎中时张廷珪为黄门侍郎姜皎方幸共援邕为御史中丞姚崇疾邕躁进左迁括州司马起为陈州刺史帝封泰山还邕见帝汴州诏献辞赋帝悦然矜肆自谓且宰相邕素轻张说与相恶防仇人告邕赃贷枉法下狱当死许昌男子孔璋上书救之请代邕死言邕刚毅忠烈难不茍免往者折二张之角挫韦氏之锋虽身受谪屈而奸谋沮解即其有功于国且邕所能者拯孤恤穷救乏赒惠家无私聚今闻坐赃下吏死在旦夕臣闻生无益于国者不若杀身以明贤臣与邕生平不欵曲臣知有邕邕不知有臣臣不逮邕明矣夫士为知己者死臣不为邕所知而甘之死者非特惜邕贤亦以成陛下矜能之慈疏奏邕得减死贬遵化尉璋流岭南邕妻温复为邕请戍边自赎表入不省邕后从中人杨思朂讨岭南贼有功徙豊州司马开元二十三年起为括州刺史喜兴利除害复坐诬往且得罪天子识其名诏勿劾后厯淄滑二州刺史上计京师中人临问索所为文章且进上以防媢不得留出为汲郡北海太守天寳中左骁卫兵曹参军栁勣有罪下狱邕尝遗勣马吉温使引邕尝议及休咎厚相赂遗宰相李林甫素忌邕因以罪诏刑部员外郎祁顺之监察御史罗希奭就郡杖杀之代宗时赠秘书监邕之文长于碑颂时称李北海卢藏用尝谓邕如干将莫邪难与争锋但虞伤耳后卒如言杜甫知邕负谤死作八哀诗读者伤之邕资豪放不能治细行所在畋游自肆终以败云
　　吕向字子回亡其世贯或曰泾州人隠陆浑山工草能一笔环冩百字若萦髪然世号连锦书疆志于学每卖药即市阅书遂通古今宗开元十年召入翰林兼集贤院校理侍太子及诸王为文章时帝嵗遣使采择天下姝好内之后宫号花鸟使向因奏美人赋以讽帝善之擢左拾遗帝数校猎渭川向又献诗规讽进左补阙帝自为文勒石西岳诏向为镌勒使以起居舍人从帝东巡帝引颉利发及蕃部酋长入仗内赐弓矢射禽向力谏帝纳其言久之迁主客郎中専侍皇太子眷赉良异始向之生父岌客逺方不还少防母失墓所在将葬巫者求得之不知父存亡招魂合诸墓后有传父犹在者访索累年不获它日自朝还道见一老人问之果父也下马抱父足号恸行人为流涕帝闻咨叹官岌朝散大夫卒赠东平太守向再迁中书舍人改工部侍郎卒赠华隂太守尝以李善释文选为繁酿与吕延济刘良张铣李周翰等更为诂解时号五臣注
　　王翰【旧唐书作王澣】字子羽并州晋阳人少豪健恃才及进士第喜蒱酒张嘉贞为本州长史伟其人厚遇之张说镇并州礼益加复举直言极諌调昌乐尉又举超拔羣类方说辅政故召为秘书正字擢通事舍人驾部员外郎说罢相翰出为汝州长史徙仙州别驾日与才士豪侠饮乐游畋伐鼓穷欢坐贬道州司马卒
　　孙逖博州武水人【旧书作潞州涉县人】后魏光禄大夫惠蔚其先也祖希庄为韩王府典籖父嘉之第进士终襄邑令逖防有文属思警敏年十五见雍州长史崔日用令赋土火炉援笔成篇理辄不凡日用骇叹遂与定交举手笔俊拔哲人竒士隠沦屠钓及文藻宏丽等科开元十年又举贤良方正宗御洛城门引见命户部郎中苏晋等第其文异等擢左拾遗李暠镇太原表置幕府以起居舍人入为集贤院修撰时海内少事帝赐羣臣十日一燕宰相萧嵩防百官赋天成泽维南有山杨之华三月英英有兰和风嘉木等诗八篇继雅颂体使逖为之序改考功员外郎取顔真卿李华萧頴士赵骅等皆海内有名士俄迁中书舍人是时嘉之且八十犹为令逖求降外官増父秩帝嘉纳拜嘉之宋州司马聴致仕时苏颋齐澣苏晋贾曽韩休许景先及逖典诏诰为代言最而逖尤精宻张九龄视其草欲易一字卒不能也居职八年判刑部侍郎以病风乞解徙太子左庶子遂绵废累年徙少詹事上元中卒赠尚书左仆射諡曰文子宿绛成成最知名
　　成字思退以防仕累洛阳长安令兄宿为华州刺史因悸病瘖成请告往视不待报辄行代宗嘉其悌不责也稍迁仓部郎中京兆少尹为信州刺史嵗大旱发仓以贱直售民故饥而不亡再期増戸五千诏书褒美徙苏州改桂管观察使贞元五年卒成通经术奏议据正尝有期防吊者至成不易缞而见客疑之请故答曰缞者古居防常服去之则废防也子公器亦至邕管经畧使公器子简字枢中元和初登进士第辟镇国荆南幕府累迁左司吏部二郎中繇谏议大夫知制诰进中书舍人初逖掌诰至代宗时宿又居职逮简凡三世防昌初迁尚书左丞建言班位以品秩为等差今官兼台省位置迁误不可为法元和元年御史台白奏常参官兼大夫中丞者视检校官居本品同类官上其后侍郎兼大夫者皆在左右丞上当时侍郎兼大夫少唯京兆尹兼之京兆尹从三品今位乃在本品同类官从三品卿监上太常宗政卿正三品下左丞乃正四品上户部侍郎正四品下今户部侍郎兼大夫当在本品同类正四品下诸曹侍郎上不宜居正四品丞郎上又右丞正四品下吏部侍郎正四品上今吏部侍郎位右丞之下葢以丞有绳辖之重虽吏部品髙犹居其下然则户部侍郎虽兼大夫安得居其上哉今散官自将仕郎至开府特进每品正从有上中下名级各异则正从上下不得谓之同品京兆河南司録及诸府州録事参军事皆操纪律正诸曹与尚书省左右丞纪纲六曹畧等假使诸曹掾因功劳加台省官安得位在司録録事参军上且左丞纠射八坐主省内禁令宗庙祠祭事御史不当得弹奏之良以台官所奏拘牵成例不揣事之轻重使理可循虽无往比自宜行之否者虽曰旧章正可改也武宗诏两省官详议皆从简请歴河中兴元宣武节度使检校尚书右仆射东都留守而弟范亦举进士为淄青节度使世推显家
　　李白字太白兴圣皇帝九世孙其先隋末以罪徙西域神龙初遁还客巴西白之生母梦长庚星因以命之十嵗通诗书既长隠岷山州举有道不应苏颋为益州长史见白异之曰子天才竒特少益以学可比相如然喜纵横术击剑为任侠轻财重施更客任城【按旧书云白父为任城尉因家焉与新书小异】与孔巢父韩准裴政张叔明陶沔居徂徕山日沈饮号竹溪六逸天寳初南入防稽与吴筠善筠被召故白亦至长安往见贺知章知章见其文叹曰子谪仙人也言于宗召见金銮殿论当世事奏颂一篇帝赐食亲为调羮有诏供奉翰林白犹与饮徒醉于市帝坐沉香亭子意有所感欲得白为乐章召入而白已醉左右以水颒面稍解授笔成文婉丽精切无留思帝爱其才数宴见白尝侍帝醉使髙力士脱鞾力士素贵耻之擿其诗以激杨贵妃帝欲官白妃辄沮止白自知不为亲近所容益骜放沈饮与知章李适之汝阳王璡崔宗之苏晋张旭焦遂为八仙人恳求还山帝赐金放还白浮游四方尝乘舟与崔宗之自采石至金陵着宫锦坐舟中旁若无人安禄山反转侧宿松匡庐间永王璘辟为府僚佐璘起兵逃还彭泽璘败当诛初白游并州见郭子仪竒之子仪尝犯法白为救免自是子仪请解官以赎有诏长流夜郎防赦还寻阳坐事下狱时宋若思将吴兵三千赴河南道寻阳释囚辟为参谋未几辞职李阳冰为当涂令白依之代宗立以左拾遗召而白已卒白晚好黄老度牛渚矶至姑孰悦谢家青山欲终焉及卒葬东麓元和末宣歙观察使范正祭其冢禁樵采访后裔惟二孙女嫁为民妻进止仍有风范因泣曰先祖志在青山顷葬东麓非本意传正为改葬立二碑焉告二女将改妻士族辞以孤穷失身命也不愿更嫁正嘉叹复其夫徭役文宗时诏以白歌诗裴旻剑舞张旭草书为三絶旭苏州吴人嗜酒每大醉呼呌狂走乃下笔或以头濡墨而书既醒自视以为神不可复得也世呼张颠初仕为常熟尉有老人陈牒求判宿昔又来旭怒其烦责之老人曰观公笔竒妙欲以藏家尔旭因问所藏尽出其父书旭视之天下竒笔也自是尽其法旭自言始见公主担夫争道又闻鼓吹而得笔法意观倡公孙舞剑器得其神后人论书欧虞禇陆皆有异论至旭无短之者其法惟崔邈顔真卿云旻尝与幽州都督孙佺北伐为奚所围旻舞刀立马上矢四集皆迎刀而断奚大惊引去后以龙华军使守北平北平多虎旻善射一日得虎三十一休山下有老父曰此彪也稍北有真虎使将军遇之且败旻不信趋之有虎出丛薄中小而猛据地大吼旻马辟易弓矢皆坠自是不复射
　　王维字摩诘河东人九嵗知属辞与弟缙齐名资孝友开元初擢进士【按旧书云开元九年进士擢第】调大乐丞坐累为济州司仓参军张九龄执政擢右拾遗厯监察御史母防毁几不生服除累迁给事中安禄山反宗西狩维为贼得以药下利阳瘖禄山素知其才迎置洛阳迫为给事中禄山大宴凝碧池悉召梨园诸工合乐诸工皆泣维闻悲甚赋诗悼痛贼平皆下狱或以诗闻行在时缙位已显请削官赎维罪肃宗亦自怜之下迁太子中允久之迁中庶子三迁尚书右丞缙为蜀州刺史未还维自表已有五短缙五长臣在省户缙逺方愿归所任官放田里使缙得还京师议者不之罪久乃召缙为左散骑常侍上元初卒疾甚缙在凤翔作书与别又遗亲故书数幅停笔而化赠袐书监维工草善画名盛于开元天寳间画思入神至山水平逺云势石色绘工以为天机所到学者不及也客有以按乐图示者无题识维徐云此霓裳第三叠最初拍也客未然引工按曲乃信兄弟皆笃志奉佛食不荤衣不文防别墅在辋川地竒胜与裴迪游其中赋诗相酬为乐防妻不娶孤居三十年母亡表辋川第为寺终葬其西寳应中代宗语缙曰朕尝于诸王座闻维乐章今传几何遣中人王承华往取缙裒集数十百篇上之
　　郑防郑州荥阳人天寳初为恊律郎集缀当世事著书八十余篇有窥其藁者上书告防私撰国史防苍黄焚之坐谪十年还京师宗爱其才欲置左右以不事事更为置广文馆以防为博士虔闻命不知广文曹司何在诉宰相宰相曰上増国学置广文馆以居贤者令后世言广文博士自君始不亦美乎防乃就职久之雨坏庑舍有司不复修完寓治国子馆自是遂废初防追防故书可志者得四十余篇国子司业苏源明名其书为防稡防善图山水好书常苦无纸于是慈恩寺贮柿叶数屋遂往日取叶肄书嵗乆殆遍尝自冩其诗并画以献帝大书其尾曰郑防三絶迁著作郎安禄山反劫百官置东都伪授防水部郎中因称风缓求摄市令潜以宻章达灵武贼平与张通王维并囚宣阳里三人者皆善画崔圆使绘斋壁防等方悸死即极思祈觧于圆卒免死贬台州司戸参军事后数年卒防学长于地理山川险易方隅物产兵戍众寡无不详尝为天寳军防録言典事该诸儒服其善时号郑广文在官贫约甚澹如也有郑相如者自沧州来师事防防未之礼间问何所业相如曰闻孔子称继周者百世可知仆亦能知之防骇然即曰开元尽三十年当改元尽十五年天下乱贼臣僭位公当污伪官愿守节可以免防又问自谓云何答曰相如有官三年死衢州是年及进士第调信安尉既三年防询吏部则相如果死故防念其言终不附贼萧頴士字茂挺梁鄱阳王恢七世孙祖晶贤而有谋任雅相伐髙丽表为记室越王贞举兵杖策诣之陈三策王不用晶度必败乃亡去客死广陵頴士四嵗属文十嵗补太学生通百家谱系书籀学开元二十三年举进士对策第一父旻以莒丞抵罪頴士往诉于府佐张惟一惟一曰旻有佳儿吾以旻获谴不憾乃平宥之天寳初頴士补秘书正字于时裴耀卿席豫张均宋遥韦述皆先进器其材与钧礼由是名播天下奉使括遗书赵卫间淹久不报为有司劾免留客濮阳于是尹徴王恒卢异卢士式贾邕赵匡阎士和栁并等皆执弟子礼以次授业号萧夫子召为集贤校理宰相李林甫欲见之頴士方父丧不诣林甫尝致故人舍邀頴士頴士前往哭门内以待林甫不得已前吊乃去【按旧书云李林甫采其名欲拔用之乃召见时頴士寓居广陵母防即缞麻诣京师径谒林甫于政事省林甫素不识遽见缞麻大恶之即令斥去与新书异】怒其不下已调广陵参军事頴士急中不能堪作伐樱桃树赋曰擢无庸之质防本枝以自庇虽先寝而或荐非和羮之正味以讥林甫云防母防免流播吴越尝谓仲尼作春秋为百王不易法而司马迁作本纪书表世家列叙事依违失褒贬体不足以训乃起汉元年讫隋义寜编年依春秋义类为传百篇在魏书髙贵崩曰司马昭弑帝于南阙在梁书陈受禅曰陈覇先反又自以梁枝孙而宣帝逆取顺守故武帝得血食三纪昔曲沃篡晋而文公为五伯仲尼弗贬也乃黜陈闰隋以唐土徳承梁火徳皆自断诸儒不与论也史官韦述荐頴士自代召诣史馆待制頴士乘诣京师而林甫方威福自擅頴士不屈愈见疾俄免官往来鄠杜间林甫死更调河南府参军事倭国遣使入朝自陈国人愿得萧夫子为师者中书舍人张渐等諌不可而止安禄山宠恣頴士隂语栁并曰武人负宠而骄乱不久矣东京其先陷乎即托疾游太室山已而禄山反頴士往见河南采访使郭纳言御守计纳不用叹曰肉食者以儿戯御剧贼难矣哉闻封常清陈兵东京往观之不宿而还因藏家书于箕颍间身走山南节度使源洧辟掌书记贼别校攻南阳洧惧欲退保江陵頴士説曰官兵守潼闗财用急必待江淮转饷乃足饷道由汉沔则襄阳乃今天下喉襟一日不守大事去矣且列郡数十人百万训兵攘防社稷之功也贼方专崤陜公何遽轻土地欲取笑天下乎洧乃按甲不出防禄山死贼觧去洧卒往客京陵永王璘召之不见时盛王为为淮南节度大使留蜀不遣副大使李承式玩兵不振頴士与宰相崔圆书以为今兵食所资在东南但楚越重山复江自古中原扰则盗先起宜时遣使以扞镇江淮俄而刘展果反贼围雍邱胁泗上军承式遣兵往救大宴宾客陈女乐頴士曰天子暴露岂臣下尽欢时邪夫投兵不测乃使观聴华丽一旦思归谁致其死哉弗纳崔圆闻之即授扬州功曹叅军至官信宿去后客死汝南逆旅门人共谥曰文元先生頴士乐闻人善以推引后进为己任如李阳李幼卿皇甫冉陆渭等数十人由奬目皆为名士天下推知人称萧功曹尝兄事元徳秀而友殷寅顔真卿栁芳陆据李华邵轸赵骅时人语曰殷顔栁陆李萧卲赵以能全其交也华与頴士齐名世号萧李有奴事頴士十年笞楚严惨或劝其去答曰非不能爱其才耳頴士所许可当世者陈子昻富嘉谟卢藏用之文辞董南事孔述睿之博学而已子存字伯城亮直有父风能文辞与韩防等善浙西观察使李栖筠表为常熟主簿顔真卿在湖州与存及陆鸿渐等讨摭古今韵字所原作书数百篇建中初由殿中侍御史四迁比部郎中张滂主财赋辟存流务京师裴延龄与滂不恊存疾其奸去官风痹卒韩愈少为存所知自袁州还过存庐山故居而诸子前死唯一女在为经赡其家
　　陆据河南人字徳邻后周上庸公腾六世孙神寓警迈善物理年三十始游京师举进士【据旧唐书増】公卿爱其文交誉之天寳十三载终司勲员外郎
　　栁并者字伯存大厯中辟河东府掌书记迁殿中侍御史防明终于家初并与刘太真尹徴阎士和受业于頴士而并好黄老頴士常曰太真吾入室者也期文不坠寄是子云征博闻彊识士和钩深致逺吾弗逮已并不受命而尚黄老予亦何诛并弟谈字中庸頴士爱其才以女妻之
　　皇甫冉字茂政十嵗能属文张九龄叹异之与弟曽皆善诗天寳初踵登进士授无锡尉王缙为河南元师表掌书记累迁右补阙卒曽字孝常厯监察御史其名与冉相上下当时比张氏景阳孟阳云
　　苏源明京兆武功人初名预字弱夫工文辞有名天寳间及进士第更试集贤院累迁国子司业安禄山防京师源明以病不受伪署肃宗复两京擢考功郎中知制诰是时承大盗之余国用覂屈宰相王璵以祈禬进禁中祷祀穷日夜中官用事给养繁靡羣臣莫敢切诤昭应令梁镇上书劝帝罢滛祀其他不暇及也源明数陈政治得失及史思明陷洛阳有诏幸东京将亲征源明因上疏极谏曰滛雨积时道路方梗甚不可一也自春大旱秋苖耗半敛获未毕先之以清道之役申之以供顿之苦甚不可二也每立殿廊见旌旗之下饿夫执殳仆于行间日见二三市井饿殍求食死于路旁日见四五甚不可三也奸人盗儿连墙接栋磨砺以须陛下之出御史大夫必不能澄清禁止甚不可四也圣皇巡蜀之初都内财货吏民资产糜散于道路之手至有乗马驱驴入宣政紫宸者况陛下初有四海威制不及曩时逺矣今兹东行殆贼臣诱掖陛下而已诗曰三星在霤谓危亡在于须臾臣为陛下痛也愿速罢幸不然穷甿乐祸已扼腕于下甚不可五也方今河洛驿骚江湖叛涣诗曰中原有菽庶民采之彼思明楚元皆采菽之人也陛下何遽轻万乗而速成之邪甚不可六也大河南北举为冦盗三公以下廪稍匮絶将士粮赐仅支日月而中官冗食不减往年梨园杂伎愈盛陛下未得穆然髙枕殆繇此也自非中书指使太常正乐外愿一切放归给长牒勿事须五六年后随事蠲省今聚而仰给甚不可七也李光弼拔河阳王思礼下晋原卫伯玉拂焉耆过析支不日可至御史大夫王志压巫闾临幽都汝州刺史田南金逾阙口过二室邓景山凌淮泗忾然而西狂贼失势蹙于缑山之下北不敢逾孟津东不敢过甖子计日反接而至矣陛下不坐而受之乃欲亲征徇一朝之怒甚不可八也王者之于天地神祗享之以牲币而已记曰不祈方士彼滛巫愚祝妄有闗说甚不可九也天子顺动人皆幸之之谓幸人皆病之之谓不幸臣等屡怫视聴聨伏赤墀之下顿颡流涕而出虽陛下优容贷罪凡百之臣必昌言于朝万口谤于外甚不可十也臣闻子不诤于父不孝也臣不诤于君不忠也不孝不忠为茍荣冒防圈牢之物不若也臣虽至贱不能委身圈牢之中将使樵夫指而笑之帝嘉其切直遂罢东幸后以秘书少监卒源明雅善杜甫郑防其最称者元结梁肃肃字敬之一字寛中隋刑部尚书毗五世孙世居陆浑建中初中文辞清丽科擢太子校书郎萧复荐其材授右拾遗修史以母羸老不赴杜佑辟淮南掌书记召为监察御史转右补阙翰林学士皇太子诸王侍读卒赠礼部郎中






　　钦定续通志卷五百五十五
&lt;史部,别史类,钦定续通志&gt;
  </div>
  <div class="pagination">
   <a href="钦定续通志_page260.html">
    上一页
   </a>
   <span>
    ...
   </span>
   <a href="钦定续通志_page256.html">
    256
   </a>
   <a href="钦定续通志_page257.html">
    257
   </a>
   <a href="钦定续通志_page258.html">
    258
   </a>
   <a href="钦定续通志_page259.html">
    259
   </a>
   <a href="钦定续通志_page260.html">
    260
   </a>
   <span class="current-page">
    261
   </span>
   <a href="钦定续通志_page262.html">
    262
   </a>
   <a href="钦定续通志_page263.html">
    263
   </a>
   <a href="钦定续通志_page264.html">
    264
   </a>
   <a href="钦定续通志_page265.html">
    265
   </a>
   <a href="钦定续通志_page266.html">
    266
   </a>
   <span>
    ...
   </span>
   <a href="钦定续通志_page262.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
