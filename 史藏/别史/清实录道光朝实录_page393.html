<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 393 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 393 页/共 848 页</h1>
    <div class="content">○癸丑。以署正白旗汉军副都统富兆、为正红旗蒙古副都统。　　

○甲寅。谕军机大臣等、前据祁＜?土贡＞奏、广西芳林渡追捕逆猺盘均华等战功。保全颇大。当降旨令该督于到任后。会同祁＜?土贡＞将出力文武各员详查保奏。此时自已接奉谕旨。著卢坤迅速核实具奏。候旨施恩。至广东钱粮较多。布政使吉恒、年近六旬。平日办事。精神是否周到。按察使杨振麟、虽在广东多年。而臬司甫于今春接印。该省狱讼滋多。命盗案件尤钜。该臬司是否胜任。此时卢坤兼署巡抚。若两司不能得力。更觉棘手。著卢坤留心察看。据实覆奏。毋稍瞻徇。将此谕令知之。　　

○又谕、广西按察使多容安、朕召对时时其人似老成。惟闻办事姑息软弱。不能振作。伊到任将及一年。祁＜?土贡＞谅所深悉。卢坤甫经到任。更无所用其回护。著留心察看。能否胜任。据实覆奏。毋稍徇隐。将此各谕令知之。　　

○山东巡抚钟祥奏报到任谢恩。得旨、一切政务。业经面谕。实心实力而行可也。汝在东省服官有年。故识故交。必有其人。今既授以巡抚重任。一概皆当屏除。所谓在官言官。各扬其职。断不可迟疑瞻顾。误公事而汝亦有损。慎之戒之。　　

○乙卯。谕内阁、前壁昌奏、请将喀什噶尔等处班满撤回防兵。酌给盐菜口粮。并西五城换防官兵。作为三年班满。当交户兵二部速议具奏。兹据该部查明此次班满撤回之喀什噶尔、英吉沙尔、旧额防兵。自道光七年。调赴征剿善后。就近留防。在戍多年。情形不无拮据。且随同守城打仗。著有微劳。与寻常换防不同。该官兵等盐菜口粮。著加恩自肃州以西。按军营例支给。肃州以东。俱照凯撤之例办理。嗣后换防各兵。并此外各城非征兵留防者。不得援以为例。至喀什噶尔、英吉沙尔防兵。前经改为三年班满更换。其叶尔羌、和阗、旧额防兵。若仍定以五年。未免向隅。且巴尔楚克一城初设。地方瘠苦。调度不免有所趋避。所有西五城换防官兵。著一律作为三年班次。以归画一。　　

○以盛京兵部侍郎德兴、兼署户部侍郎。　　

○以江宁京口两处军政年逾六十官十七员精力未衰。命留任。　　

○丙辰。谕内阁、贵庆等奏、整顿仓务一摺。各仓额设巡逻弁兵。原以严防窃匪。嘉庆年间。刘彬士曾任巡仓御史。奏定章程。责成管旗大臣。派员实力点查。毋许短少雇替。其失察仓米被窃之监督。亦经吏部按照次数。递加处分。定例綦严。自应各知儆惕。乃日久生懈。现在步军统领衙门拏获窃匪。复有偷窃仓米之事。似此因循玩忽。不可不严行整顿。嗣后著城内巡仓旗分。暨城外巡仓营汛。佥派妥员。督率该班兵丁实力巡逻。毋得视为具文。如有仓米被窃。该部务将被窃月日讯明。传问该班弁兵是否知情。仍治以疏防之罪。失察之该监督。按照次数。递加议处。并著查仓御史不时巡察。仓场侍郎一体稽查。毋稍疏懈。　　

○又谕、贵庆等奏、查勘护城河。请仍照岁挑办理。河沿石岸等处。请饬部估修一摺。前以朝阳门迤南至东便门河道。系大通桥承管。每年例应挑穵。上游既挑。恐下游不能通畅。降旨交仓场侍郎察看。兹据勘明各处城河。均未兴工。此处亦无庸大加挑浚。请仍照年例办理。著照所请、准领岁挑银六百两。责成大通桥监督、督率车户。雇募妥人。尽心办理。务使挑穵足供一年之运。其自朝阳门至大通桥护城河东岸一带。石块坍卸十分之四五。侵占河面。必应捞砌。又掣解厅以左。石岸均已坍裂。亦应亟修。著工部即行勘估。奏明兴修。　　

○丁巳。试中式武举张金华等七十三人于太和殿前。　　

○马兰镇总兵官特登额奏、巡查后龙风水情形。得旨、东陵窃木偷牲之案。层见迭出。不可因业已亲查。概置度外。尤当刻刻留心。密行查访。不准稍有懈怠。勉之。　　

○以密云等六处军政年逾六十官十五员、吉林六员、精力未衰。命留任。　　

○蠲缓江苏桃源、海、山阳、清河、铜山、萧、沭阳、句容、江浦、六合、武进、丹徒、丹阳、全坛、溧阳、阜宁、安东、盐城、高邮、泰、东台、江都、甘泉、仪徵、兴化、宝应、丰、沛、砀山、邳、宿迁、睢宁、镇洋、赣榆、长洲、元和、吴、吴江、震泽、常熟、昭文、昆山、新阳、华亭、奉贤、娄、金山、上海、南汇、青浦、川沙、宜兴、荆溪、靖江、太仓、五十五厅州县暨太河、徐州、淮安、扬州、苏州、太仓、镇海、金山、八卫被水被旱村庄新旧额赋有差。赈桃源、海、二州县及大河卫军民。并给桃源、海、沭阳、三州县及大河卫军民一月口粮。　　

○缓徵福建长乐、福清、二县被水村庄额赋。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百二十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。十月。戊午。上诣安佑宫行礼。　　

○谕内阁、理藩院议覆保昌审讯土默特贝勒旗塔布囊德沁浩尔洛等、呈控贝勒济克默特扎布等九款一案。土默特贝勒旗章京色布精额、于披甲那玛吉拉被抢诈赃。以职官随同索讨。实属卑鄙。著革去章京。杖八十。鞭责发落。不准援免。已革塔布囊达玛林扎布、向包达郎索欠。辄于公厅拳殴。殊属不合。应得杖罪。在清刑恩旨以前。准其援免。塔布囊德沁浩尔洛等所控各款。尚非平空诬告。惟赴京越诉不干己事。自应加等问拟。德沁浩尔洛、齐穆特、德穆楚克扎布、各罚四九牲畜。乌呢巴雅尔、以长史派差外出。辄因家用缺乏。向营众那借钱文。且于派收镰刀钱文时。称欲多派。经营众央允减少。均属办理不善。著罚二九牲畜。贝勒济克默特扎布、于所属披甲被抢诈赃。毫无觉察。又于属下塔布囊呈交庙宇。收受经管。均有应得之咎。现据该都统奏称、德济特等呈列十二款。尚未审讯完竣。著保昌赶紧集犯讯明。定拟具奏。该贝勒有无应议别款。一并奏明请旨。塔布囊德沁浩尔洛、德穆楚克扎布、现复来京。向理藩院控告此案热河都统未加亲审。承审官不为公断等情。著兵部仍将德沁浩尔洛等解赴热河。交保昌亲提详讯。如有枉纵。据实附参。毋稍回护。如属虚诬。即将该塔布囊等从重惩办。以儆刁健。　　

○谕军机大臣等、本年京师夏间亢旱。至七月十五日以后。始得透雨。入冬雨泽亦少。麦苗出土尚稀。畿辅贫民。糊口维艰。往来觅食。在所不免。此时天气渐寒。诚恐外来游民。纷纷入城。致有匪类潜藏。不可不随时查察。著步军统领妥派员弁。实力巡逻。用资弹压。断不可任听胥吏藉端骚扰。别生事端。至于乏食贫民。为饥寒所迫。朕念切恫瘝。殊深矜悯。著顺天府体察情形。妥为筹画。应如何办理之处。据实具奏。将此各谕令知之。　　

○又谕、前据穆彰阿会同陶澍、审办龙窝汛十三堡奸民穵堤一案。定拟具奏。当交刑部核议。兹据覆称奸民聚众强穵官堤。掣动全黄大溜入湖。该尚书等讯系在逃之陈端起意为首。张开泰、赵步堂、二犯听从纠人。复督同刨穵。陈明等十三犯、或在场照看。或帮同刨穵。或转为送信。将来严拏陈端到案时。照光棍例问拟。正法河干。将张开泰等二犯、依盗决堤岸过水漂没他人田庐为首例。拟枷号三个月。实发烟瘴充军。陈明等十三犯、依决堤为从例加一等。拟流二千里。惟查律载共犯罪而首从本罪各别者。各依本条科断。若罪名并非各别。则引断不容两歧。今陈端等聚众持械。捆缚巡兵。穵堤放水。决口宽大。糜帑害民。迥非寻常盗决河防可比。该尚书等声明拏获陈端时。照光棍为首例正法。固属允协。第祸固首于造意之犯。而事实成于附和之人。衡情定断。自应将听从纠人复督同刨穵之张开泰等二犯、依光棍为从例绞候。并未纠人亦未捆缚巡兵之陈明等十三犯、依光棍为从例量减满流。乃该尚书等仅将张开泰等于盗决河防本例上分别加等问拟。一事两引。与例不符。且详核案情。颇多疑窦。原奏所称陈端赶集。遇见陈堂。谈及黄河水大。意欲纠人穵决。放泥淤地一节。盗决河防。罪名綦重。该犯等放泥淤地。希图不可必得之微利。而轻蹈必不可逃之王章。不谋于家而谋于市。已非情理。况据供陈端与陈堂在集商谋。被路过之海东楼听闻。是陈端倡议之始。既已传播于行人。而该汛弁兵。耳目切近。千总沉得功、又系陈端儿女姻亲。何至毫无觉察。任令辗转纠邀。谓穵堤仅系陈端造意。该弁兵等均未同谋。殊难凭信。又陈端令张开泰转邀海东楼等、各许给钱二百文。同往穵堤一节。人孰不爱其身家。而祸莫烈于荡析。海东楼等多系沿河居民。讵不知决口一开。庐舍必遭漂没。何以一闻纠约。辄贪些微之雇值。忘荡析之奇灾。人虽至愚。不宜出此。又陈端等同至十三堡。张开泰等督众刨穵。陈端等在两旁拦截行人。并噶令数人将堡兵杨德、田赋、捆缚一节。河干堡房林立。声势相联。况秋汛吃紧之时。防范尤当倍力。岂有任其拦截行人。捆缚堡兵。附近民夫并不齐集。邻堡兵丁并不趋护之理。又效用百总张有功巡见。赶至张家湾。向沉得功报知。沉得功正在张家湾抢险。闻信骑马赶至决口地方。时已天明。复折回张家湾抢镶防风一节。张家湾系在兵九堡。距兵十三堡决口处。不过数堡。而沉得功供于四更闻信。若使立即驰往。各犯未必全逃。何以迟至天明。始行赶到。其情已属可疑。况本汛河堤。既经决口。即使势难抢堵。亦当俟该河督到工。听候查勘。不应遽行折回。若谓张家湾水大堤险。刻难远离。独不思十三堡决口既开。水势奔洩。张家湾相距甚近。何至复有险工。是沉得功所供。多不足凭。即难保无知情同谋、事后狡饰情事。朕详阅所驳。均属有理。著穆彰阿等再行提案。将所驳各情节研究确情。按律妥拟具奏。将此谕令知之。　　

○以堵筑直隶永定河漫口。予同知邵楠等加衔升补有差。　　

○添购直隶永定河备防秸料。仍增岁修秸料运脚银。从总督琦善请也。　　

○己未。上诣大高殿。寿皇殿。行礼。　　

○奉皇太后还宫。　　

○以云南鹤丽镇总兵官荣玉材母老。调为直隶天津镇总兵官。就近迎养。调天津镇总兵官汪道诚、为鹤丽镇总兵官。　　

○庚申。上诣皇太后宫问安。　　

○诣时应宫拈香。　　

○御紫光阁。阅中式武举马步射。　　

○命仪郡王绵志、在内廷行走。乾清门行走土默特头等台吉德勒克色楞、在御前行走。　　

○命叶尔羌参赞大臣壁昌朱京。赏阿克苏办事大臣长清、提督衔。为叶尔羌参赞大臣。以叶尔羌帮办大臣诚端、为阿克苏办事大臣。乌什办事大臣兴德、为叶尔羌帮办大臣。正白旗蒙古副都统常恒、为乌什办事大臣。　　

○西宁办事大臣恒敬、因病请假。命来京。赏甘肃西宁镇总兵官舒通阿、副都统衔。为西宁办事大臣。以前任广西右江镇总兵官德楞额。为西宁镇总兵官。　　

○裁广东廉州府同知、肇庆府通判、长宁县始兴县训导、高州府廉州府司狱。南海县河泊所大使七缺。从总督卢坤等请也。　　

○旌表守正捐躯直隶武强县民崔聚全女存姐。　　

○蠲缓湖南安乡、华容、龙阳、沅江、澧、武陵、六州县并岳州卫被水村庄新旧额赋有差。给安乡。华容。二县灾民一月口粮。及房屋修费。　　

○辛酉。上御箭亭。阅中式武举技勇。　　

○御乾清宫。引见中式武举。亲定甲乙。　　

○谕内阁、吴邦庆奏、筹议估抛碎石。并酌改旧章一摺。前因东河碎石工程。递年加增。降旨交吴邦庆详查核减。兹据该河督查明豫东两省滨黄各厅。除岁修购料。无从增减外。所有本年添办防料。共需银十三万六十两。著照所请。改为四成办料。六成办石。其无须贮石之厅。六成银两。归并他厅办石。俟各厅存石二三千方。即将每年专案请石。逐渐核减。该河督务严饬各厅。此后发办碎石。无论为专案。为六成。统限伏汛以前。全数码贮。该河督亲往查验。应抛工段。由该河督暨该管各道勘定后。方准动用。傥有迟延偷减。并擅用石方者。据实参处。毋稍姑容。　　

○又谕、吴邦庆奏、豫筹来年备防秸料银两。酌分四成办秸。六成办石。查明用存料垛。扣抵以归节省一摺。现届添购来年防料之时。该河督请以四成办稽。六成办石。查明开归河北两道属用賸存工秸五百八十七垛。值银四万一千九十两。兖沂道属用賸存工秸五十五垛。值银三千八百五十两。此次应照数减办。划还司库银两。豫省十三厅应办四成备防秸五百六十五垛零。该例帮价银三万九千五百六十四两。六成改秸办石银五万九千三百四十六两。东省二厅应办四成备防秸一百七十八垛。该例帮价银一万二千四百六十两。六成改秸办石银一万八千六百九十两。俱著于河南山东司库拨发赶购。秸限年内全完。石限明年伏汛以前全完。傥有办理迟延。空虚短少。立即严参。毋稍姑容。再东河备防限两。又添碎石。节年有增无减。经此次划抵以后。总期逐年节省。斯为经理得宜。不负委任。傥复增添。断不能幸邀允准。并将该河督议处不贷。　　

○又谕、吴邦庆奏、酌办碎石贮防一摺。豫省兰仪、商虞、下北三厅现在工段险要。该河督查明抛护碎石。实能化险卫工。亟应酌办贮防。始能有济。兰仪厅请备碎石二千方。商虞厅请备二千方。下北厅请添备二千五百方。共需银七万二千一百七十四两。准于豫省藩库拨发各道。饬厅赶紧采运。勒限来年伏汛以前办足。该河督亲往验收。此次添办碎石。并无估定段落。明年大汛后如有应抛工段。著该河督勘明动用。得缓即缓。用有余賸。留为下年备防。傥现在吃紧之工。往后或竟淤闭。责成该管各道查明。酌拨他工应用。仍著随时具奏。该河督总须严密稽查。断不准稍有弊混。一俟酌改添料之六成碎石。积有成数。即将此项专案碎石。逐年递减。以归核实。　　

○谕军机大臣等、本日据张井奏、挑浚桃南于家湾以下正河。现已插金□欣兴工。并拟定坝工进占日期一摺。南河桃南北下汛于家湾缺口以下。至外南北上汛吴城七堡以上。旧河高仰。应行挑浚处所。该河督已于十月初七等日插金□欣兴工。派淮海道文麟、督同桃北厅同知窦汝銁、中河厅通判江瀚、驻工查催。其于家湾缺口东西两坝。前已盘头坚实。现在分别刨槽。于十月二十三日连挑水坝一并进占。朱士彦等抵清江浦。即到工次常川稽查。不准偷减弊混。务须照估如式办理。文麟等三员。如有办理不善。著据实严参。将此谕令知之。　　

○命大学士富俊、内阁学士赛尚阿、驰往盛京查办事件。以惇亲王绵恺、署镶红旗满洲都统。大学士长龄。署管理三库事。　　

○以青州、德州、两处军政年逾六十官五员、热河围场两处十一员、荆州五员精力未衰。命留任。　　

○旌表守正捐躯山东郓城县民阎臧保妻董氏。　　

○修河南山东黄河两岸堤堰坝戗。从河道总督吴邦庆请也。　　

○蠲缓湖北汉川、公安、天门、石首、京山、江陵、松滋、武昌、嘉鱼、黄陂、孝感、沔阳、钟祥、潜江、云梦、应城、监利、枝江、襄阳、宜城、荆门、汉阳、江夏、咸宁、蒲圻、黄冈、二十六州县并屯坐各卫被水被旱村庄新旧额赋有差。赈汉川、天门、公安、石首、四县并屯坐各卫军民。　　

○壬戌。上御太和殿传胪。赐殿试武举一甲李广金、张金甲、郝腾蛟、三人武进士及第。二甲鸣起等十二人武进士出身。三甲马腾蛟等五十八人同武进士出身。　　

○癸亥。上御懋勤殿。勾到河南山东情实罪犯。停决河南斩犯三人。驳犯三人。山东斩犯四人。绞犯二人。余五十七人予勾。　　

○谕内阁、朕于本月二十日升殿。百官行礼后。新武进士未传胪之前。有三四人在品级山之下。自东而西。当经降旨查询。本日据都察院堂官、纠仪科道、鸿胪寺堂官等、奏参鸿胪寺序班引领武进士行走错误等语。朝会大典。自应整齐严肃。该序班职司导引。率意走趋。非寻常疏忽可比。著该寺堂官查明何员。即行革退。耆英、多恒、董淳、吉勒章阿、叶绍本、俱著交部议处。　　

○又谕、已革巡检易开泰、得受银九十六两零。将殴伤郭高氏发交看管之方曰凝释放。如郭高氏伤经平复。方曰凝早应释放。该革员有意刁难。致方曰凝行贿求释。情节与强索无异。应依监临强索所部财物准枉法论之律。拟以满流。若郭高氏伤未平复。方曰凝尚应看管。该革员受贿纵放。实属枉法。应按枉法赃八十两律拟绞。宝兴等于此案紧要情节。未据研究明确。辄将易开泰量减拟流。以财行求之方曰义拟徒。引断均未允协。罪名出入攸关。著宝兴等再行详细研鞫。按律妥拟具奏。寻奏、方曰凝责放时。郭高氏伤已平复。易开泰改依监临强索所部财物准枉法论律。拟杖一百流三千里。方曰凝兄曰义以财行求。未便科以与者不坐之例。请仍照原拟杖一百徒三年。下部议。从之。　　
</div>
    <div class="pagination">
<a href="清实录道光朝实录_page392.html">上一页</a><span>...</span><a href="清实录道光朝实录_page388.html">388</a><a href="清实录道光朝实录_page389.html">389</a><a href="清实录道光朝实录_page390.html">390</a><a href="清实录道光朝实录_page391.html">391</a><a href="清实录道光朝实录_page392.html">392</a><span class="current-page">393</span><a href="清实录道光朝实录_page394.html">394</a><a href="清实录道光朝实录_page395.html">395</a><a href="清实录道光朝实录_page396.html">396</a><a href="清实录道光朝实录_page397.html">397</a><a href="清实录道光朝实录_page398.html">398</a><span>...</span><a href="清实录道光朝实录_page394.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
