<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 98 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 98 页/共 505 页</h1>
    <div class="content">○以故驻藏二等台吉策点边吉、约尔子策忍旺曲袭职。　　

○以礼部右侍郎存诚为理藩院尚书。　　

○调镶蓝旗蒙古都统宝鋆为镶蓝旗满洲都统。以礼亲王世铎为镶蓝旗蒙古都统。镶白旗满洲副都统存诚署正白旗汉军都统。　　

○以防河不力。革山东参将宗权职。仍留营。　　

○辛未。谕内阁、前因胜保督办陕西军务。种种贻误。降旨拏问进京。交刑部治罪。迄今计已两月。未见到京。胜保系奉旨拏问之员。何得任其藉端延宕。著山西巡抚、直隶总督、沿途查明该革员现在行抵何处。迅即催令来京。听候刑部治罪。毋许逗遛。　　

○又谕、前因张之万奏称、访查知县残恶巧滑。究出带兵将弁捏禀邀功各情。当经降旨交张之万并案审办。兹据该抚将该员弁等劣款。审明定拟具奏。此案河南汝州团首李瞻、因办团派费。与富户彭宋二姓寻仇。将该二姓所居之张寨。率众围困。署汝州知州任恺、以李瞻藉团滋事。禀经郑元善派令副将杨飞熊带兵。与已革洛阳县知县任桂、已革汜水县知县刘定敷、前往会剿。任恺佯与李瞻说合。旋同任桂、杨飞熊将李瞻捆缚。并其随同团众一并杀害。杨飞熊等捏造李瞻执旂开炮。任桂率众迎击等情。禀请将任桂等开复原官。至其杀害会元局团练李书声等一节。缘任桂随同杨飞熊在洛阳剿匪时。李书声等有误杀商民夺获银两之事。杨飞熊听信营弁禀词。辄以杀兵抢饷。情同叛逆。派令参将卢得胜、会同署洛阳县知县徐光第、任桂等剿办。卢得胜所带兵丁。焚掠村庄。徐光第、任桂、复将盘获之李豹子。指为会元局攻城内应。即行正法。河南府知府厉文炜、与杨长春、徐光第、任桂、复将李书声等诱至营中斩枭。捏报弋获各等情。除杨长春、卢得胜、业经另案革职外。任桂于会办李瞻等案。冒功开复原官。且其代理偃师县任内。奉调出境。闻警不即折回。以致被贼蹂躏。实属罪有应得。著发往新疆效力赎罪。杨飞熊捏词禀报。任意杀戮。并有不能禁止勇丁违例演戏情事。著即革职。从重发往军台效力赎罪。事犯虽在恩诏以前。应不准其援免。惟念该革员现在伤病未痊。著加恩暂缓发遣。留于河南军营养伤。随同剿贼。戴罪图功。任恺、厉文炜、均有随同捏禀情事。咎亦难辞。惟该员等平日官声尚好。均著加恩改为革职留任。徐光第在洛阳署任内。于捻匪窜扰。不能力为堵御。著与带勇不力之参将李春华一并革职。以示惩儆。刘定敷因会办李瞻一案。开复原官。亦属冒滥。仍著革职。留营效力。前汝州直隶州知州舒亨熙、于彭凤台等具控李瞻各情。不早讯办。致酿巨案。著交部严加议处。所有李瞻案内保举之官绅人等。著该部查明一并撤销。前任河南巡抚降补道郑元善于捏禀情节。率行入奏。亦著交部议处。寻议、郑元善降一级留任。准其抵销。从之。　　

○谕议政王军机大臣等、崇厚奏匪踪扑灭。直境肃清。并密陈东省隐患。请饬僧格林沁等带兵驰剿各一摺。此股匪徒。节据崇厚奏称、连次杀贼名数。并不甚多。何以遽能净尽。该署督务当认真剿办。毋得任听州县禀报之词。敷衍了事。致贻后患。其窜扰河东股匪。现在开穵长濠。藉资堵御。即著崇厚亲赴河干。督率办理。惟东省兵力不厚。该署督当不分畛域。越境追剿。岂可画疆自守。前谕将遮克敦布所带兵勇。交祝垲管带。此项兵勇。堪用者若干。著宝山、祝垲、认真挑选。并著宝山迅即带赴馆陶等处。会同东省官兵相机进剿。谭廷襄一体严饬各员弁。听候宝山调度。毋得意见参差。以专责成。祝垲本系被参撤任之员。经朝廷特＜??闲＞大顺广道。自当感激报效。著崇厚饬令督率三府守令。将该处团练。妥为办理。酌募勇丁。加意训练。于向来盗贼渊薮。极力摉捕。毋得以州县一禀。转详了事。其沿河一带乡团。并著崇厚督饬地方官严查保甲。筑寨浚濠。妥为联络。以辅兵力之不逮。宝山赴东以后。所需口粮。仍著崇厚随时接济。毋令缺乏。僧格林沁现在进剿捻巢。正当吃紧之时。所调马队。未能分拨。崇厚、谭廷襄、务就现有兵力。分投剿办。不得专待援师。至胜保以获咎大员解京治罪。该署督遽请饬赴东省剿贼。显系意存尝试。甚属非是。该署督务当以文煜为前车之鉴。毋专见好于人。置公事于不顾。致负委任。所请保奖出力文武员弁。现在首逆张锡珠并未捦获。亦未将全股歼除。何得滥行奖叙。著崇厚存记。统俟股匪肃清。再行请旨酌保。再崇厚屡次奏报。声叙殊属＜??闲＞略。嗣后务将贼情战状。详细具奏。不准稍有疏漏。将此由六百里各谕令知之。　　

○又谕、僧格林沁奏、督军进攻捻巢。将逆首赵浩然等捦获。并剿办捻棍各匪情形。张之万奏、陈大＜?氵喜＞逃入阜境。添兵会剿。皖捻西窜沈项各一摺。捻首赵浩然、盘踞张家瓦房老巢。稔恶最久。此次僧格林沁督率马步各队。攻其不备。突将该圩合围。该逆势穷力竭。始行出寨投诚。自应明正典刑。以申国法。惟各股捻匪。震慑兵威。多思反正。若将赵浩然等即行正法。恐该匪等闻风疑惧转坚其从逆之心。僧格林沁现将赵浩然等。暂交归德府严禁。所筹甚合机宜。即著依议妥为办理。现在直境匪众悉窜山东馆陶一带。该省兵力本弱。难望克日歼除。富和及舒通额等各队。傥能早日蒇事。则移剿畿南股匪。自必得力。并著僧格林沁严饬该员等将李城一股。及窜豫各匪。迅速剿灭。不准稍有迁延。复致滋蔓。陈大＜?氵喜＞亡命东奔。窜伏阜境之华庄吴老庄寨等处。张曜等各率所部合力前进。竟使元恶稽诛。余烬复炽。实堪痛恨。已明降谕旨。将张曜等分别惩处矣。此时皖捻西窜沈项。处处吃紧。僧格林沁已派舒通额等、带领马步队千名。跟踪追击。即著张之万督饬张曜率领所部。驰赴沈项。扼要堵截。并著毛昶熙饬赵鸿举统率马步兵勇。迎头堵剿。以收夹击之效。豫省千里平衍。非厚集骑兵。不能制贼。张之万沥陈棘手情形。请调东三省马队千名。未始非策。惟自军兴以来。东三省马队。大半徵调远出。已无可拨之队。毛昶熙前次奏请购买口马。抽练骑兵。现在所买马匹。尚未入关。即著迅催前进。赶紧训练。较之远调客兵。更形＜??闲＞捷。此时防务紧急。该抚等惟当激励将士联络民团就现有兵力。实力筹剿。不得藉口于兵单饷绌。稍有疏虞。至陈大＜?氵喜＞一犯。尤应迅速捦获。不准再令窜逸。致与亳捻句结。将此由六百里各谕令知之。　　

○又谕、传谕护陕甘总督恩麟。恩麟奏南路剿贼失利一摺。杨永魁统带官兵二千四百余员名。驻扎近陇州镇之常家堡。正宜督率兵勇。实力剿洗。乃据护都司杨天兴禀报。轻信贼匪诈降之说。并不密察虚实。辄行撤兵。以致中贼伏阵。全军奔溃。而该护镇则禀称连次与贼接仗被贼匪四面设伏。官兵失利。何以与琫武等先后禀报。均属不符。显系该护镇并未奋勇剿匪。藉词粉饰。是其丧师失律之咎。实堪痛恨。著该护督即将杨永魁等严讯确情。按律惩办。琫武有督办防剿之责。并著严饬该署道赶紧收集散亡。就现有兵力。帮同新任道员林之望、将龙山镇莲花城股匪。痛加剿洗。力扼要隘。如再迁延贻误。即著从严参办。恩麟统辖兼圻。责无旁贷。务当振刷精神。督饬各军。迅速剿办。毋滋贻误。致干重咎。　　

○护理陕甘总督恩麟奏、甘肃省标存兵过单。请将各营停募粮缺一千二百名。暂行由省募补。以备缓急。下部议行。　　

○以内阁学士绵宜为礼部右侍郎。宝珣署兵部左侍郎。　　

○调镶黄旗蒙古副都统全庆为镶白旗满洲副都统。镶红旗蒙古副都统载容为镶黄旗蒙古副都统。以记名副都统苏伦保为镶红旗蒙古副都统。未到任前。以乾清门侍卫照祥署理。　　

○以甯夏协领瑞云为凉州副都统。　　

○派内阁学士全庆、吏部左侍郎单懋谦、知贡举。　　

○以打仗出力。予河南军营千总衔李加英以守备候补。　　

○以河南小王寨剿匪不力。总兵官张曜、李续焘、分别革职摘顶。仍留营。　　

○以甘肃秦安剿贼失利。护总督恩麟等下部议处。革护总兵官杨永魁、护游击方明通职。并逮问。知县赵桂芳革职留营。　　

○予浙江湖州殉难生员沈清来等绅民妇女五十九名口分别旌恤如例。　　

○赏山东等省壬戌恩科乡试年老诸生于代荣等九十五人举人副榜有差。　　

○壬申。谕内阁、本年轮应查阅直隶山西陕西甘肃四川五省营伍之期。直隶著即派刘长佑。山西即派英桂。陕西即派瑛棨。甘肃即派熙麟。四川即派骆秉章。逐一查阅。认真＜??闲＞校。如查有训练不精。军实不齐。即将废弛之将弁。据实参奏。现在该五省均有防剿事宜。尤须随时加意整顿。毋得视为具文。　　

○调盛京副都统事为锦州副都统。以前奉天府府尹景霖署盛京副都统。　　

○癸酉。谕议政王军机大臣等、有人奏、河南新野县知县丁嘉言、性情懒惰。举止轻浮。泌阳县知县温逢春、专务贪婪。襄城县知县钱增鸿、残暴性成等语。州县为亲民之官。若如所奏。该地方官等视练为仇。诬良为盗。以及种种贪劣各情。实出情理之外。著张之万按照所参各节。严密访查。据实参奏。毋得稍涉徇隐。原摺著钞给阅看。将此谕令知之。　　

○又谕、张之万奏、追剿陈大＜?氵喜＞获胜。并扼堵西窜捻匪一摺。陈大＜?氵喜＞股匪。遁入阜境吴家老庄。经张曜督军进攻。正在得手之际。而皖捻大股。已窜至侯家寨。张曜分军回顾华庄。一面知会余际昌督队北来。合军堵剿。皖捻大股西来。与陈逆互相句结。意图牵掣官军。为余烬复然之计。张之万务宜督饬张曜、余际昌、合力堵剿。将此股捻匪。先行击退。以孤陈逆之势。一面饬令尹嘉宾率领所部。严防前敌。以杜陈逆他窜。其由亳州出窜之孙四瞎股匪。欲由朱圩会合前股西窜。沈邱境内之纸店一带。亦有贼踪。又欲渡河北扰。著毛昶熙赶紧督率所部。侦贼所向。于商水临颍一带。扼要驻扎。并著张之万派兵。探踪迎剿。毋令窜入腹地。是为至要。前据僧格林沁奏称捻首孙丑与刘大老冤、二老冤、杨二等股。由涡河南岸。向鹿邑西窜。已派苏克金、舒通额等马队。陆续驰往皖豫地方追击。并著张之万、毛昶熙、知会苏克金等前后夹击。以期力埽凶锋。该抚摺内所称之阜境。是否即系颍郡阜阳县境。张曜现回扎之华庄。及皖捻所窜之侯家集。均系何县所属。捻首孙四瞎。是否即系孙丑。均著张之万查明具奏嗣后军营摺报。所奏地名。务将系何州县所属。一并详叙。以清眉目。毋得仍前含混。将此由六百里各谕令知之。　　

○甲戌。谕内阁、四品衔兵部候补员外郎王家璧。著吏部即行带领引见。告病回籍之前任浙江候补同知刘书田。并著张之万饬令迅速赴京。一并交吏部带领引见。　　

○又谕、候补三品京堂朱兰奏、请饬官常以励风俗一摺。国家设官分职。所以宣上德而通下情。民俗之厚薄。每视官常为之表率。近来州县等官。遇有蠲缓恩旨。辄敢延阁多时。始行张贴誊黄。又仅于城市张贴。乡僻未能周知。其殷户已先期输纳。余则畏差役之骚扰。依期毕输。若稍迟数日。则一分一厘之钱粮。必加一二三两之催费。是朝廷蠲租赐复之恩。止为官吏分肥之地。官恐生监上控。略取余平与之。以闲执其口。士习之坏。民心之漓。皆由于此。由是劣绅蠹吏莠民。互相牟利。或私垦湖田。或起议团租。甚至持械偪官。敛钱入局。始则官非其有而取诸民。继则民非其有而夺诸官。利端一启。上下交征。为患何可胜言。其中一二廉洁爱民之吏。又因悃愊无华。不肯随俗波靡。或为同官谗闲。或为大吏所抑。朝廷视民如伤。勤求司牧。而督抚大吏。乃惟谄媚利口掊克剥削之员是喜。欲吏治之肃。斯民之治。其可得乎。嗣后各省督抚大吏。务各整躬率属。奖拔循良。必令久于其任。严惩贪墨。毋或徇庇其私。庶闾阎疾苦。可以上陈。国家德泽。无不下究。民气日苏。风俗日厚。实有厚望焉。　　

○又谕、本日穆腾阿、瑛棨、由六百里驰奏、直隶军务吃紧。请饬胜保前往剿办一摺。览奏不胜詑异。胜保以军营获咎革职问罪之员。生杀予夺。朝廷自有权衡。穆腾阿、瑛棨、何得辄为此请。意存尝试。且陕省军务。正在吃紧。而瑛棨由六百里驰递摺报。并无一字提及。该将军巡抚等。于分内应办公事。置之不顾。而于瞻庇朋好。代为乞恩之举。辄敢擅发急递。若惟恐迟则不及者。舍己芸人。实属胆大。穆腾阿从前在安徽军营。曾经奏请＜??闲＞派旗员。协带马队。为胜保表暴功绩。蒙文宗显皇帝明烛其隐。降旨申饬。此次复以此等伎俩。形诸奏牍。亦岂能逃洞鉴耶。上年胜保曾为瑛棨请派帮办军务。今瑛棨即为胜保渎请。可见伊等互欲见好。不顾大局。此风断不可长。穆腾阿、瑛棨、均著传旨严行申饬。　　

○谕议政王军机大臣等、朱兰奏、浙东事宜。难拘成例。请稍为变通等语。据称重甯绍台道事权。以资策应官兵。义勇归该道统制。并用包立身谢敬两军。与官军相为掎角。绍郡不难克复。及请于甯波地方。照沪局章程。办理货捐。以济军饷各等语。左宗棠一军。现在进偪龙游。规取金华。浙东军务渐有起色。甯绍等郡应办事宜。该抚谅筹之已熟。原奏各情。是否可行。有无窒碍。著该抚体察情形。酌量办理。原片著钞给阅看。将此谕令知之。　　

○又谕、前据瑛棨奏、凤翔危如悬釜。汧阳回匪。势亦猖獗。兹据给事中王宪成奏、凤翔被围半年。援兵不至。城中粮薪已匮。危在旦夕等语。凤翔为西路要区。该郡被围半年。无兵援救。万一为逆回占踞。将来巢穴既成。与甘省连为一气。剿办必至费手。多隆阿有督办全陕军务之责。现虽未能分兵西顾。亦不可听其围困。雷正绾在咸阳。相距较近。且有成禄之军。著即商度机宜。即由雷正绾统带所部。迅速进剿。以解凤翔之围。若该提督兵力不敷。仍著多隆阿抽拨劲旅。以资攻剿。其泾阳城守事宜。并著多隆阿随时督饬成禄妥筹防剿。该大臣前奏东路回匪。不出半月。可望肃清。迄今距奏报之日。已及二旬。未见该大臣续奏。王阁村等处是否攻克。何时可以西行。朝廷方以秦事为忧。而多隆阿奏报。何以如此稽迟。著即迅速具奏。嗣后一切军情。并著随时奏闻。以慰廑念。将此由六百里各谕令知之。　　

○又谕、凤翔为西路要区。该郡被围半年。无兵援救。瑛棨身任地方。清夜自思。何颜对此士民。雷正绾近在咸阳。即著咨商。令其统带所部各军。驰赴凤翔。迅解城围。凤翔士民。困守半年。可悯可嘉。并著瑛棨派员前往。传旨嘉奖慰谕。且告以援军指日可到。庶民心愈形固结。该抚不得以统帅有人。置军务于不问。省城为根本重地。穆腾阿务当会同瑛棨、马德昭、相机防剿。毋稍疏懈。瑛棨贻误地方。久当治罪。宜如何力图晚盖。以赎前愆。若仍毫无振作。恇怯偷安。则军律具在。亦不能屈法以拂舆情也。懔之勉之。将此由六百里各谕令知之。　　

○又谕、前据景纶等奏报、朝阳流匪葛城漋等。窜至三姓黑背地方。复突至乌斯浑屯。裹胁数千人。负嵎横恣。嗣复据奏、葛城漋等纠匪万人。分扰乌斯胡果匣子沟等处。分路扑城。叠经谕令景纶等会派各路兵勇。一体兜拏。并未据该将军等将此股贼匪。如何痛加剿洗情形详细续奏。兹据景纶等奏、葛城漋句结金匪出巢。被击四散。该逆带同百余贼向东奔逃。官军分路进剿。足资摉捕。无庸邻省援兵助剿各等语。景纶等前后所报匪众数目多寡。何以如此悬殊。前奏由数千至万人之众。究竟何往。是否系前次侦探不实。抑系此次粉饰奏报。著景纶等确查覆奏。黑龙江与三姓。以江为界。现既经特普钦派兵严防。即著景纶等知照特普钦严密堵击。毋令匪徒逃窜。并严饬富尼杨阿派出之佐领讷尔吉等跟踪追剿。务将首逆拏获。匪众歼除。毋得贻误。至干重咎。黑龙江官兵。如可无须助剿。即著景纶等知照特普钦暂停调派。将此由五百里各谕令知之。寻奏、遵查葛逆啸聚。初止四五百人。叠经偪胁各处商民金夫数几及万。嗣因沿路逃亡。复经官军设法解散。故所余无几。前后奏报悬殊。实出有因。非敢稍存欺饰。报闻。　　

○又谕、崇厚等奏、遵覆军务各情一摺。另片奏、已革参将王恩第、查无通贼实据。请暂免正法等语。窜扰南宫鸡泽等处股匪。据崇厚等查明。系止张锡珠一股。其回窜馆陶等处之匪。马步亦仅二三千人。自不难于殄灭。著崇厚等懔遵前旨。仍由宝山等酌量带兵。越境追剿。宋景诗尚在东昌。即著严饬该革员会同夹击。以期尽歼丑类。迅就廓清。至宋景诗先后调到马步练勇千余名。该署督恐其流而为匪。未便遽行遣散。自系从权办理。仍当妥为驾驭。毋得稍涉大意。王恩第通贼情事。虽查无实据。惟孙治因其添募勇丁。未敢拏办。崇厚复因其招致宋勇。责令杀贼自赎。是王恩第挟宋景诗以自固。崇厚之不能操纵自我。已可概见。该署督致军机处另函。声称如该革员故态复萌。另有办法等语。恐仍是纸上空谈。未必确有把握。王恩第虽暂缓正法。仍著崇厚严密查察。随时设法惩办。洋枪队。黑龙江马队。计先后到齐。崇厚等务当振刷精神。刻刻为自强之计。毋徒恃宋勇以剿贼。致王恩第有所恃而不恐。宋景诗气焰日盛。蔑视官军也。嗣后崇厚务当以实情上达。不可徒以敷衍为能。又蹈文煜覆辙。遮克敦布贻误各情。朝廷早已知之。无庸再行查办。著崇厚即派员押解来京。交兵部解赴戍所。宝山业已到营。嗣后崇厚奏报军情。著准其列衔具奏。将此由五百里各谕令知之。　　

○署直隶总督崇厚奏、遵查直隶肥乡县知县杨毓楠、尽心吏治。洵属贤员。永年县知县谢恕、纵贼殃民属实。应请革职查办。鸡泽县知县高树庠、访无馈贼情事。仍俟汇案查办。从之。　　

○署两广总督晏端书等奏、请将咸丰六年九年并同治元年三届计典。统俟新授督抚到任。再行举办。从之。　　

○予直隶王家庄阵亡护军参领乌什杭阿等祭葬世职加等。　　

○追予江苏松江殉难附生范台暨孙女迪姑、廪生张恩普、暨女玉姑、素姑、阵亡在籍县丞张礽厘、分别旌恤如例。　　

○乙亥。予山东登州府属殉难绅民妇女一万二千三百七十二名口分别旌恤并入祠建坊如例。　　

○旌表守正捐躯陕西凤翔县民翟忍儿妻戴氏。　　

○上以祭社稷坛。自是日始斋戒三日。　　

○丙子孝仪纯皇后忌辰。遣官祭裕陵。　　

○谕议政王军机大臣等、侍讲沈秉成奏、请拨兵迅援凤翔岐山各摺片。并钞录陕西绅士信函二件呈览。凤翔岐山两城被围日久。情形万分危急。昨据给事中王宪成奏、当经谕令穆腾阿、瑛棨、咨商雷正绾移军往解城围。该处地方。界连汉中。为川陕往来要道。且与甘省接壤。设被贼众占踞。与甘省回匪连成一片。则势成燎原。益难收拾。多隆阿督师秦省。全陕军务。皆应筹及。不得专顾同州一隅。置全局于不问。著即迅速拨兵。前往援应。并著雷正绾统率所部。星夜驰赴凤翔岐山一带。力解城围。以救倒悬。不准稍涉迟延。致误大局。同州军情若何。朝廷日深廑念。该大臣务宜懔遵昨日谕旨。将军情随时奏闻。毋得仍前疏略。凤翔岐山两城粮尽饷绝。百姓至以树皮充腹。亿万生灵。残喘待毙。情形惨不忍言。而瑛棨于该郡守令专派员丁赴省告急多次。并飞文驿递告急四十余次。置若罔闻。其膜视地方情形。万分可恨。该抚身任封疆。于所属郡县安危。毫不关心。既无一旅之师。前往援应。且无一卒一使前往侦探。诚不识该抚是何肺腑。若该抚尚有天良。即当迅速筹兵。前往援应。不得专以军务推诸多隆阿一人。置所属地方危急于不顾。至岐凤绅士信函内所称。该县令郦豫误信回役马侍魁、纵令句结同教匪党焚杀。严禁团勇开炮击贼。复因忌功。轰毙在籍兵部差官杨盘珠等数人。并毛震寿遣援凤翔之县丞刘春堂、所部川兵通贼情形。均著多隆阿、瑛棨、雷正绾、严切查明具奏。不准一字含糊。录呈原信二件均著钞给阅看。将此由六百里各谕令知之。　　

○以故郭尔罗斯镇国公扬赞巴拉孙嘎尔玛什迪、袭爵。　　



大清穆宗继天开运受中居正保大定功圣智诚孝信敏恭宽毅皇帝实录卷之五十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬藳本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。二月。丁丑朔。上诣绥履殿问慈安皇太后安。平安室问慈禧皇太后安。至丙午皆如之。　　

○祭先师孔子。遣大学士贾桢行礼。　　

○谕内阁、据吏部奏、前经＜??闲＞放湖南岳常澧道之刘达善。查于上年七月。已丁母忧。请另行＜??闲＞放等语。刘达善前经毛鸿宾奏准留于湖南差委。系属得力之员。该员现在丁忧。所有湖南岳常澧道员缺。著即改为以刘达善署理。　　

○又谕、左宗棠奏、攻克汤溪龙游兰溪三县。及金华府城一摺。与耆龄所奏情形。大略相同。浙江金华踞逆。恃汤溪龙游兰溪为掎角。官军围攻汤溪。叠次击败援贼。逆势穷蹙正月初十日。藩司蒋益澧密约投降贼目彭禹兰内应。将李尚扬等贼目八名诱捦。旋启西门。官军冲入。该逆无路奔逃巷战逾时。先后毙贼五千余名。其夺门越濠逃出者。复经知府康国器击毙四千余名。城中之贼歼除殆尽当将汤溪县城克复。城外贼垒同时攻克。援贼向金华一带狂奔总兵高连升等督军乘势掩杀。毙贼二千余名。自酤坊开化村至白龙桥等处。贼垒数十座。一律焚毁龙游之贼。屡经官军击败。初九日。忽出悍贼千余名。围扑官军营垒。参将余佩玉等督军奋击毙贼数百名。余贼败入城中十二日。贼开东门。向汤溪大路。窜赴金华。总兵刘培元一面收复城池。摉捕余逆贼目张可城等率党千余名。款营乞降。一面派队追剿窜贼。沿途截杀。毙贼约近万余名。十三日追近汤溪。复经蒋益澧等击毙数千名。余贼得免者无几兰溪之贼。先经臬司刘典击败。其势已孤十二日。分两路逃走。刘典派兵追剿。先后毙贼千余名。当将兰溪县城克复。金华府城踞逆刘政宏。见官军进扎白龙桥。遂于十二日。率党由东门逃窜。高连升等乘势夺门而入。杀贼二千余名。立将金华府城克复。金华等处逆贼。负嵎已久。此次官军连克四城生捦首逆。洵足以寒贼胆而快人心。左宗棠调度有方深堪嘉尚。仍著督饬各军。节节进剿尽歼丑类。浙江布政使蒋益澧战功卓著。著赏给小卷江?袍料一件。江?马褂料一件白玉翎管一支。白玉搬指一个。大荷包一对小荷包两个。并交部从优议叙。　　

○又谕、左宗棠奏浙江失事。应行查办文武各员。讯明分别定拟一摺。浙江各府县。或被贼久踞。或曾经窜扰该地方失事各员。均应一律查办现经该抚讯明。已革署杭嘉湖道刘齐昂。虽无带兵专辖之责。惟杭城陷后。展转偷生难从末减。已革金华府知府王桐、于贼匪未至之先。业经到任两月。该府城坚固易守。如果布置严密何至一攻即陷。虽因兵单失守。该革员亦曾受重伤。究属罪无可逭刘齐昂王桐均著发往新疆充当苦差。已革副将余永椿虽无闻警先溃情事。惟打仗不力屡次挫退著发往军台效力赎罪。革职留任署于潜县知县包容、该县本无城郭。杭城既陷。势实难支。第责重守土。咎无可辞。著革任发往军台。前署安吉县知县周冕、委署在两次失守之后。又无防兵力难堵御。至据称失守之时。系奉调进省实属意图掩饰。前署新昌县知县杨诗益、该县本无防兵。贼至尚无弃城先走之事。前署甯海县知县黎定攀于县城失守实因众寡不敌所致。前署云和县知县柯沅、该县本无城池。致被阑入。前代理龙游县知县衢州府经历朱毓荣、委代在失守之后。城中又无官兵驻守。失陷情节尚轻。惟以上五员均有守土之责。岂可稍涉宽纵。周冕、杨诗益、黎定攀、柯沅、朱毓荣、均著革职发往军台。前署金华府知府徐虑善、于失事本案。情节最轻惟府印被抢。究属咎有应得。著革职毋庸留营效力。　　

○又谕、左宗棠奏、甄别道员厅县。请分别勒休革职一摺。浙江温处道支方廉、年老才庸。难膺表率之任。著勒令休致。署玉环厅同知白让卿、年力衰颓。昬鄙不职。署常山县知县王兰、貌似有才心殊狡诈开化县知县曹建春庸懦糊涂。不堪造就试用知县江允中轻佻放纵。有玷官箴先用知县刘心濂性情狡猾。工于作伪。升用知县候补县丞王恩溥、性情乖谬。嗜好甚多。著一并革职永不叙用以肃吏治。　　

</div>
    <div class="pagination">
<a href="清实录同治朝实录_page97.html">上一页</a><span>...</span><a href="清实录同治朝实录_page93.html">93</a><a href="清实录同治朝实录_page94.html">94</a><a href="清实录同治朝实录_page95.html">95</a><a href="清实录同治朝实录_page96.html">96</a><a href="清实录同治朝实录_page97.html">97</a><span class="current-page">98</span><a href="清实录同治朝实录_page99.html">99</a><a href="清实录同治朝实录_page100.html">100</a><a href="清实录同治朝实录_page101.html">101</a><a href="清实录同治朝实录_page102.html">102</a><a href="清实录同治朝实录_page103.html">103</a><span>...</span><a href="清实录同治朝实录_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
