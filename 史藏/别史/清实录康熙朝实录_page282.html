<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 282 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 282 页/共 681 页</h1>
    <div class="content">○上谕大学士等曰、光禄寺、估计价值等项、头绪甚多。各物俱照时价、须详察估计、使公私俱便。厘剔诸弊、逐一定为条款、以便永久遵行、则国课不致妄费。户部储有余财、凡遇有旱涝、可以酌量赈济蠲免、无所顾虑、民间不致困苦、大有禆益。王熙等奏曰、此皇上以节俭治天下。足国足民至意。凡有急需、自无匮乏之虞矣　　

○壬戌。吏部议覆、江南道御史郑为旭疏言、诰命、敕命、皆系顺治十年所撰旧文、今宜改撰。应如所请。从之　　

○升内阁学士蒋弘道、为礼部右侍郎　　

○礼部议覆、浙江道御史任玥疏言、车驾东巡特行尊师重道之礼。既蒙御书匾额、赐悬庙廷。必求特赐碑文、勒之贞珉。应如所请。令翰林院撰拟碑文、交该抚刊刻建立。得上□日、孔子圣集大成、道隆德备。参两天地、卓冠古今。历代帝王、咸取师法。朕研精经籍。志切钦崇。应勒庙碑、朕俱亲行撰文书写、以昭景行尊奉至意　　

○癸亥。谕大学士等曰、内阁翰林院、须用通晓汉文、善翻译者。其自卿员以下、部院无品级笔帖式以上、及满洲蒙古汉军废官、与随旗行走、暨闲散人、晓习汉文、能译满文者、统加考试。计其文理优长者用之。其下所司速察以闻　　

○以一等侍卫胡西塔、为正白旗蒙古副都统　　

○九卿詹事科道等议、左副都御史张可前、疏请将皇上历年政事、纂集成书。昭示海宇。又疏请驾幸阙里。御书万世师表匾额。应勒石、颁给直隶各省府州县学悬挂。皆应如所请、从之　　

○九卿詹事科道等议、户部题钱粮条款繁多、易于滋弊、应专委部院堂官、同户部、将赋役全书。易知由单、酌量核定。编辑简明满汉新书。其银两米钱丝忽抄撮等尾数。应否增入毫勺之内。著委出堂官等、酌议编辑、进呈后、颁行天下。得上□日、编辑简明赋役全书。著苏赫、胡昇猷、袭佳育、会同户部监修　　

○乙丑。上御太和门视朝。文武升转各官谢恩。次喀尔喀进贡。使臣等行礼　　

○上谕大学士等曰、议政所关、殊为机密重要。今见凡所议之事、方经议讫、即已宣露。又满洲蒙古都统、本以人材勇健、授为都统、非以其练达事务而授之也、都统中、不克晓达事务者甚多。诸若此者、宜罢其议政。至于兵事、乃都统之专责、仍照常预议。尔等以此意、降上□日于议政诸臣。又谕大学士等曰、户部、工部、光禄寺、专司钱谷、关系紧要。今闻招买、书办人等、与本衙门官、私自通贿作弊。甚有官员承认事务、代为包揽。此种情弊、永行革除、于事方有禆益　　

○左都督张琳等、叩阍请议叙。部议不准。上谕大学士等曰、朕观张琳等、皆人材壮健、效力行间、俱至左都督、有得拜他喇布勒哈番者、亦有得拖沙喇哈番者。其控吁若不允行、何以鼓舞后之效力者。可令该部议叙　　

○正黄旗汉军公郑克塽题、请叙郑聪等投诚功。部议不准。上谕大学士等曰、大兵进剿、郑聪等同郑克塽、即献台湾投诚。久踞海岛之寇、尽行消灭。伊等著准议叙　　

○奉天府府尹董秉忠疏言、锦州府州县、生聚日繁、人文渐盛。锦州府、锦县、宁远州、三学、原各有廪生一名。今请各增四名。每学二年一贡。广宁县、原有廪生一名。今请增一名。仍照旧例、五年一贡。下部议行　　

○丙寅。谕大学士等、朕巡省南服、见经过地方、城垣圮坏者、所在多有。夫城垣者、生民之保障、所以卫吾人者也。亟宜修筑之。其令地方官、何以葺治、尔等传谕工部、确议以闻　　

○丁卯。升镶蓝旗满洲副都统马尔翰、为镶蓝旗护军统领。长史查木扬、为正蓝旗蒙古副都统　　

○戊辰。上考试满洲官员□米田羽□译。召大学士明珠、提督麻勒吉、学士常书、至养心殿。命阅卷。上顾麻勒吉问曰、尔曾阅性理大全否。其中意义、亦能通晓耶。麻勒吉奏曰、臣虽曾看阅、至皇极经世篇、茫然不得其解。上曰、皇极经世、乃邵尧夫以数合理之书。所推先天卦画、元会运世之数、言之甚悉、非浅学所能窥测。其全书卷帙尚多。程朱恐其流于数学、摘取大要、著之此篇。朕尝细加研究、略识其义。因出手批性理大全以示。上又顾常书曰、尔曾读何书。常书奏曰、文选、离骚、诸书、亦曾看过。但其用字僻奥、比物连类、多所未喻。上曰、读离骚、当识其大意所在。屈原以忠君爱国之心、原本山川、极命草木、微文见志。一篇之中、三致意焉。遂为千古风骚之祖。三百篇而后、以此为最。且读离骚者、于作文深有禆益、非独拾其字句而已。此学者所当知也　　

○升詹事徐乾学、为内阁学士兼礼部侍郎　　

○升右庶子敦多礼、为光禄寺卿　　

○己巳。户部以纂修赋役全书、拟满郎中苍柱等、汉员外郎王之麟等、六员引见。上曰、赋役全书一定、将来永为定例。尔等必须精心详慎、务求要当、编纂成书。朕思田地一亩之外、亦有零星不足亩者、若将毫忽俱为一厘、虽目下易于办理、诚恐有累小民。尔等尤宜详加确议。尚书余国柱奏曰、臣等以为毫忽以下、民间无物可以称量。赋役满厘者、固一厘完纳、即毫忽之微、亦必以一厘为断。如此改定、想亦不至累民。上曰、此事关系民间休戚。尔等不可不博访详议　　

○户部议覆、直隶巡抚崔澄疏言、顺德、广平、二府属、暨真定府属之枣强县、晋州、深州、被灾穷民、宜加赈恤。见在劝谕捐输、给散银米赈济。且严饬地方官、加意抚恤、勿使饥民失所。应如所题。得上□日、顺德等处饥民、当此青黄不接之时、恐致流离失所。该抚酌量动用正项钱粮、速行赈济、务令各沾实惠、以副朕爱养至意　　

○庚午。上诣太皇太后皇太后宫、问安　　

○予故广西提督吉孙略、祭葬如例　　

○壬申。议政王大臣等、议覆左都御史陈廷敬疏言、官员士庶、冠服衣裘饰用之制、婚丧之礼、祈敕下廷臣、博考旧章、斟酌损益、务合于中。查顺治九年、已定婚丧之制。康熙九年、复定服饰之例。见在遵行、毋庸更议。得上□日、如议。凡服饰等项、久经禁饬。近见习俗奢靡、服用僣滥者甚多。皆因该管各官、视为具文、并未实行稽察、以致不遵定例。嗣后必须著实奉行、时加申饬。务期返朴还淳、恪循法制。以副朕敦本务实、崇尚节俭至意　　

○甲戌讲官常书、孙在丰等奏、恭逄皇上万寿节。请自十五日、至二十一日。暂停进讲。上传谕曰、讲书深有益于学问。朕爱听不倦。前偶尔违和、辍讲数日、心尚歉然。朕意欲将诗经速速讲完。不必停也　　

○以候补庶子王维珍、学问平常、命对品调补京堂　　

○乙亥。升翰林院侍讲学士韩菼、为内阁学士兼礼部侍郎　　

○予故户部侍郎焦毓瑞、祭葬如例　　

○予汉中阵亡守备李逢春、祭葬如例　　

○丁丑。礼部议覆、左副都御史胡昇猷、疏请皇上亲定殿试题目。并严饬阅卷诸臣、以重大典。应如所请。上谕大学士等曰、殿试设有读卷官、俱系大臣。岂不相信。纵有他故、亦自有定例。若题目俱由朕亲出、不胜烦琐。即如会试题目、乃偶一行之、岂遂为例。且朕所出之题、乃试官不出、人所不能预拟者。若屡屡亲出、则人亦能预为揣摩矣。著传谕九卿詹事科道、仍照旧例行　　

○戊寅。万寿节。停止行礼筵宴　　

○遣官祭福陵、昭陵、孝陵、仁孝皇后、孝昭皇后陵　　

○遣官祭真武、东岳、城隍之神　　

○己卯。转吏部右侍郎阿兰泰、为左侍郎。调户部左侍郎萨海、为吏部右侍郎　　

○庚辰。策试天下贡士陆肯堂等、一百二十一人于太和门前。制曰、朕惟帝王抚驭寰区、覃敷治化。必务本敦行、厚生正德。俾俗尚鸿庞。兆人乐利。斯庶几时雍风动之上理也。朕仰荷天庥。缵承祖宗大业。孜孜宵旦。期登郅隆。念小民之依、惟农桑是重。而犹虑野余旷土、室鲜盖藏、未底家给人足之盛。将无游惰逐末者尚众、而秉耒耜者或寡欤。蠲租之诏屡下。垦荒之令时举。率作兴事者素矣。其果争趋本业否欤。行莫大于孝。守莫重于廉。汉有孝廉之科、其法犹为近古。自积习浮靡、人鲜门内之行、士昧一介之操。今欲使束修砥节、何道而可。教化之不兴。以凡为士者、从事虚名、而未敦实学也。矫伪相煽。中于人心。咸令惕然知返、著诚去伪、抑何术之从也。夫野有醇风、斯朝多端士。匿情饰貌、滋长浇凌。孝弟力田、幸臻美俗。其说可悉指欤。尔多士盱衡古今。于民生士习得失之数、筹之熟矣。其各抒所学、以禆教养之隆。朕将亲览焉　　

○辛巳。上谕大学士等、朕南巡时。见闾阎疾苦、深为轸念。所经过地方如此。其他省可知。今国帑充足。朕欲蠲免直隶各省明□山戊示□钱粮、以纾民困。尔等会同户部、预行酌议。俾天下均沾实惠。其直隶顺德等府、正在饥荒。且此地供应甚多。徭役殷繁。今宜即行议蠲。畿辅抚循得所、尤为有益。尔等会同户部议奏　　

○壬午。广西巡抚范承勋、陛辞。上谕曰、尔父兄俱曾宣力于国。尔今为巡抚、钱谷刑名、虽系职任。其最要者、在洁己爱民。若德信幕客、沽名妄作、强不知以为知、欺人欺己大为不可。尔宜戒之。每见汉军外任、携带家口、动至数百人。尔今往广西、料不能多带。范承勋奏曰、臣量携数十人以往　　

○福建兴化总兵官吴英、陛辞。上问曰、尔有所陈否。吴英奏曰、台湾设兵八千。请半为镇守。半为屯种。上曰、边地屯田、古有成法。尔具疏来、朕自酌行　　

○上御懋勤殿。殿试读卷官大学士明珠等、将策试天下贡士卷、选择十卷进呈。上览毕。御笔批定一甲三名。余俱列二甲　　

○癸未。上御太和门。传胪。赐殿试贡士陆肯堂等、一百二十一人、进士及第出身有差　　

○甲申。升翰林院侍讲学士郭棻、为詹事府詹事　　

○旌表江西节妇、信丰县王氏、进贤县龚氏、各给银建坊如例　　

○乙酉。上御太和门视朝。文武升转各官谢恩。次喀尔喀使臣等行礼　　

○先是、朝鲜国民人聂那密、以疯病毁坏边墙、私行入境。边吏执送以闻。上命付贡使□□隹冏□之归国。仍谕国王、善为收养。是人因病越界、毋得杀害。至是、朝鲜国王李焞、上表谢恩。报闻　　

○宴衍圣公孔毓圻等于礼部　　

○丙戌。旌表河南烈妇、金才妻齐氏、强奸不从、捐躯全节、给银建坊如例　　

○丁亥。福建提督侯施琅、疏请恤赏进剿澎湖伤亡兵丁。部覆毋庸议。上谕大学士等曰、凡军功议叙恤赏、俱关紧要。如迟延日期、往返咨查。恐奸宄之徒、舞文作巧、易生弊端。朕思此等贫兵。早给一日恤赏、使得早受一日实惠。此后著一概速行议叙　　

○调镶蓝旗蒙古副都统赛毕汉、为满洲副都统　　

○戊子。三等阿思哈尼哈番莽极图故、无子。以其叔卓诺和、袭职　　

○己丑。宗人府以四月行围。凡遣往王、贝勒、贝子、公等、请上点定。上谕安亲王岳乐等曰、朕观此中绝少成材者。虽点行围、岂能效力。且观其上朝时、弇陋不娴礼节。惟外饰虚貌、实无所有。其所以致高位者、不过承祖父之荫耳。曾有著绩行阵者耶。我先世曾见此辈否。应严饬令其悛改。务矢志奋勉　　

○上谕大学士等曰、凡为大学士者、以进贤退不肖为职。不可稍存私意。必休休有容。知无不言。言无不尽。方可称为大臣。其他朕亦不须尽言。王熙奏曰、臣等敢不谨遵圣谕　　

</div>
    <div class="pagination">
<a href="清实录康熙朝实录_page281.html">上一页</a><span>...</span><a href="清实录康熙朝实录_page277.html">277</a><a href="清实录康熙朝实录_page278.html">278</a><a href="清实录康熙朝实录_page279.html">279</a><a href="清实录康熙朝实录_page280.html">280</a><a href="清实录康熙朝实录_page281.html">281</a><span class="current-page">282</span><a href="清实录康熙朝实录_page283.html">283</a><a href="清实录康熙朝实录_page284.html">284</a><a href="清实录康熙朝实录_page285.html">285</a><a href="清实录康熙朝实录_page286.html">286</a><a href="清实录康熙朝实录_page287.html">287</a><span>...</span><a href="清实录康熙朝实录_page283.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
