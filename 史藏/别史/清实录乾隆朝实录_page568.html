<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 568 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 568 页/共 1860 页</h1>
    <div class="content">
○丙午。上诣畅春园、问皇太后安。　　

○遣官祭昭忠祠。　　

○谕、官兵步射平常。经朕诫谕数次。今日前锋统领、护军统领、带领引见人内。竟有射不及的、半涂落地者。该管大臣、何竟漫不为事。殊属非是。著将前锋统领嵩椿、护军统领清保、舒灵阿、搭拉玛善、努三、恒禄、交该部察议。　　

○吏部议准、云南巡抚爱必达、奏称严寄籍之例。请敕直隶督臣、及顺天府尹、严饬大、宛、二县、及近京州县。无论正印佐杂。如非实系土著。并无房产亲族可凭。即属诡寄混冒之人。应令改正的实籍贯。不得滥行结送。庶诡冒可除。遇应追之案。原籍不致以并无其人诿谢。从之。　　

○兵部议准、湖北巡抚恒文、奏请湖北、陕西、福建、云南、江南等省。考试武举外场。若督抚均系汉员。仍遵定例、咨调提镇公同较阅。倘提镇驻劄路远。或因公他出。即派委副将一员代办。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百八

大清高宗法天隆运至诚先觉体元立极敷文奋武孝慈神圣纯皇帝实录卷之四百九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。二月。戊申。上诣畅春园、问皇太后安。　　

○谕曰。将军阿兰泰疏称、副都统雅图、上年合围一月。止获生鹿一只。此次前往。数日内即获八十余只。是前次雅图、及随往营总等官、草草合围。不力可知。官员等查、明另参外。请将雅图交部议处等语。去年雅图于祭祀生鹿。止得一只。朕曾降旨切责。令伊再往。数日内即得八十余只。尚属知过奋勉。雅图交部察议。其官员等另行参奏之处。著施恩宽免。　　

○军机大臣等奏。臣等面奏谕旨。向来八旗甲米。俱按四季支放。放完后。去下届放米尚远。铺户乘机囤积。米价渐昂。若将甲米陆续支放。俾源源接济。殊有裨益。但就一季中。再分次支放。未免纷繁。其应如何指定旗色、按月轮放之处。著妥议具奏。钦此。臣等伏思八旗支放甲米。向有定期。开仓日米多。市价平减。奸商乘机囤积。放完后米少。擡价居奇。以致日长。今蒙谕按月轮放。俾源源接济。粮价自无时落时长之虞。囤积不禁自止。臣等酌议甲米既按月轮给。自应分别旗分。查镶黄、正黄正白、三旗并上三旗包衣、应领米数。较下五旗为多。请将镶黄、正黄、二旗。于正月、四月、七月、十月、支放。正白、正红、镶白、三旗。于二月、五月、八月、十一月、支放镶红、正蓝、镶蓝、三旗。于三月、六月、九月、十二月、支放。办理不繁。而接济兵民食用。实有裨益。现在夏季应领米。于四月起。即照现议按月轮放。得旨允行。　　

○铸给云南顺宁、鹤庆、丽江、永北、等府知事印。从云南巡抚爱必达请也。　　

○己酉。谕、据四川总督策楞摺奏。老硐沟铜廒采买余铜。自乾隆十四年以后。请仍照从前题定十两之价给发等语。该处铜厂。自乾隆十三年以前。采买余铜。原定价值九两。续经该督查明、工本实有不敷。题请增给。部议令仍照建昌之例。画一给价。原系照例办理。但念该厂让铜既已革除。工费不无拮据。著照该督所请。乾隆十四年以后。抽买余铜。准以十两之价给发。其从前已领价银。免其追缴。以示恤商之意。　　

○谕军机大臣等。策楞岳钟琪、所奏办理郭罗克番贼情形一摺。据称该镇马良柱、以土目丹增自知畏罪。托故不到。非用兵不足以示儆戒等语。郭罗克近在松潘口外。马良柱身为总兵。不得不以用兵为请。且以尝试总督之意。未必实有见于兵之不可不用、而为是请也。番人越在远徼。不能如内地州县、绳以国法。原属人性不通之类。第该处乃通藏要路。不可听其恣行劫掠。是以应化诲约束。使知畏服。庶以儆其将来耳。用兵一事。谈何容易。必当权其轻重。值与不值彼并非骚扰边境。自无须轻用兵威。驯至不可收拾。亦非谓此时封疆宁谧。习于恬熙。以偃武为了事也。著传谕该督提、令其妥酌筹办。　　

○又谕曰。西宁副都统舒明、奏查郭罗克番子、抢夺班禅额尔德尼之使臣、所领赏物等项。有未交还者。移咨督臣严查具奏。今据策楞奏称、查明即令交还。并将已毁缎疋银锞等物追出。其从前偷窃牲畜别案。尚未呈报等语。此等番子、与内地民人不同。原系无知之辈。但既居西藏大路。焉有任其抢夺之理。须化导使知法律。已降旨策楞、郭罗克番子、虽系四川所属。离省窎远。而与西宁尚近。故令舒明善为留心。此后无论过往差务。及赴藏使臣。俱由舒明处、酌派青海蒙古、西宁番子。沿途护卫。期于无失不可托言非其所属。以致疎懈。　　

○庚戌。谕曰、哈达哈现在患病。其步军统领事务。著雅尔图暂行署理。　　

○以工部侍郎德保、为正蓝旗汉军副都统。　　

○兵部议准、四川总督策楞奏请将南坪营守备改都司。通巴营都司改守备。俸薪例马互易。毋庸加添。其南坪营兵。将绥宁营额兵八百名。拨给马一步九兵百名。从之。　　

○辛亥。上诣畅春园、问皇太后安。　　

○壬子。清明节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。上御勤政殿听政。　　

○诣安佑宫行礼。　　

○以大理寺少卿齐达色、为大理寺卿。　　

○以兵科给事中赫庆、为太仆寺卿　　

○旌表守正捐躯之直隶南宫县民谭宗孟妻郭氏。　　

○癸丑。上诣畅春园、问皇太后安。　　

○还宫。　　

○遣官祭贤良祠。　　

○甲寅。上启銮谒东陵。　　

○谕、兵部奏将违例私行典与民人地亩、坐台侍卫佛保。革职留任。可否前往军营效力等语。佛保乃有罪之人。非寻常派往军营者可比。当俟期满。多留军营数年、效力赎罪。今所议但于年满之时。由该将军出具考语。带领引见。殊属非是著将佛保留于军营。俟三年期满。再留三年。嗣后似此等案件。俱照此例办理。　　

○又谕、祭祀需用生鹿。不必在太常寺餧养。著交盛京将军阿兰泰、每年合围。生鹿必获五六十只。交内务府送静宜园餧养。遇祭祀需用若干。数日前由该衙门行文内务府取用。　　

○谕军机大臣等。前因喀尔吉善等奏到、浙省查办传钞伪稿案内。有由提督内衙传出之语。已降旨将吴进义解任。今据吴进义奏到。包琳一犯又经自缢毙命。著将原摺钞寄喀尔吉善、雅尔哈善。令将该犯是否自缢。抑图灭口了事之处。秉公确查。务得实在情形。详悉奏闻。寻覆奏、吴进义以伪稿由伊内衙传出。曾嘱令包琳不可供明来历。及解省质对。包琳势难抵赖。遂直供实情。又虑获罪。遂情极自缢。实无灭口了事之处。得旨、报闻。　　

○是日。驻跸烟郊行宫。　　

○乙卯。驻跸白涧行宫。　　

○丙辰。谕、从前盛京因无总管内务府大臣。故佐领等曾许用总理盛京内务府关防。今既设总管大臣。著照例铸佐领图记换给。　　

○谕军机大臣等。据班第等奏称、布鲁克巴之额尔德尼第巴博罗特色勒都卜。闻朕加恩于达赖喇嘛。抚定土伯特众生。抒诚内向。进贡方物等语。布鲁克巴、乃遐荒部落。闻朕安抚西藏众生。倾心悦服。奏请朕安。甚属可嘉。著施恩赏赉。以示褒奖。　　

○是日。驻跸隆福寺行宫。　　

○丁巳。上谒昭西陵、孝陵、孝东陵、景陵。俱未至碑亭、即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼。　　

○谕军机大臣等。上年因秋审案内、原拟立决斩犯滕有伯。经九卿改为缓决。殊失轻重。且无办理一定章程。必致纷纭聚讼。是以特颁谕旨。凡由立决改入监候之犯。俱应入于情实。乃指嗣后而言。谕旨甚为明晰。今阿思哈、奏称关系伦常服制。入审拟缓决、未过五次之犯。虽系奉旨以前旧案。今年秋审、亦应改入情实等语。此乃自生葛藤。若将各省旧案逐一重翻。岂不更为纷扰乎。在阿思哈之意。亦未必谓理当如是。直因胸中茫无定见。以奏请为塞责之地。观望朕之批示耳。著传谕申饬。　　

○又谕、浙省传钞伪稿案内。仇英供系提督内衙传出。应将吴进义家人究明来历。今据吴进义前后具摺奏辩。以承审官逼令画供。已成冤狱。请特派大臣审讯等语。伪撰逆稿。本出情理之外。在吴进义身受厚恩。若谓此稿竟出伊手。朕可保其必无是事。但伊本属武人。年已衰老。文移案件。岂能一一过目。或由提塘以新闻禀报。吴进义不加检点。自有应得之咎。若并此俱欲洗刷净尽。转非实在情形。若谓喀尔吉善与之不协。亦何必藉此大案。授意问官。株连文致。且平日亦未见其有不协之处。何值特派大臣赴审。骇人听闻。朕看来吴进义不过如此。是以从前降旨。祇以年老解任。不因关涉伪稿。即行革职治罪也。著喀尔吉善、将此旨传谕吴进义知之。若有别情。亦令喀尔吉善据实直奏。不可回护。　　

○是日驻跸桃花寺行宫。　　

○戊午。孝昭仁皇后忌辰。遣官祭景陵。　　

○是日驻跸盘山行宫。至癸亥皆如之。　　

○己未。赈恤山西山阴虞乡二县灾民。并分别蠲缓。　　

○庚申。和硕庄亲王允禄等议覆、太仆寺卿赫庆等奏请勒限支放通仓俸米一摺查领米人以早得为便。或因车价昂贵。迟回观望。或因米色稍陈。希得新廒。应饬赶领。除本年春季米业交宗人府、吏兵二部传催仍令仓场衙门、将各官领米先后日期摺报。如有迟逾。听军机大臣查奏。其本年秋季、及明年春秋二季俸米。应仍令户部按其送到俸册。随到随核即劄仓支放并令八旗及各衙门、将应领俸册。转送吏、兵、二部查核。倘有错误。即将承办之员。交部察议。至拉运车辆除饬地方官招雇外。其顺天府额设官车四百辆。应令平价雇运。并交内务府、谕各庄头等车辆。悉行赶赴豫备。届期请旨。派都统副都统二三员前往督催。从之。　　

○辛酉。谕京城米价既已平减。不必平粜。著传谕两翼管理米局事务之王大臣等。令将从前赏发米局出粜米四万石。及由八旗米局内所籴米粜余米。一并暂行止粜。收贮米局。　　

○又谕、出牧京兵。业经裁去大半。又有达什林沁、萨拉尔、在彼。并不需用多人。嗣后牧群、每翼派副都统一员。乾清门侍卫一员。本年管理牧群。著派副都统乌弥泰、明福。乾清门侍卫白衣保、安崇阿、前往。　　

○是月。直隶总督方观承奏、准户部咨、王公等本年俸米。及豫借明年米。毋任铺户兴贩出境。囤积居奇。并严禁烧锅。查原议内、未指定何处地方。臣细绎原议。专为在京官员、豫领俸米而设。此项米祇有近京地面。并水路可通处。须防透漏。余均商贩所不及。即如保定省城。购老米绝不可得。京南一带更可知京北宣化一府。除烧锅已酌定釭数。给帖纳税。例不禁外。其商贾贩运。有关沟之限。断难飞越。至京东永平各属。近拏获烧锅十数案。俱系本地商粮。亦从无以京通仓米贩运彼处者。此次新定章程。惟京城及顺天各属。通行饬遵。庶不失因时立制之本意。得旨、甚是依议速行。　　
</div>
    <div class="pagination">
<a href="清实录乾隆朝实录_page567.html">上一页</a><span>...</span><a href="清实录乾隆朝实录_page563.html">563</a><a href="清实录乾隆朝实录_page564.html">564</a><a href="清实录乾隆朝实录_page565.html">565</a><a href="清实录乾隆朝实录_page566.html">566</a><a href="清实录乾隆朝实录_page567.html">567</a><span class="current-page">568</span><a href="清实录乾隆朝实录_page569.html">569</a><a href="清实录乾隆朝实录_page570.html">570</a><a href="清实录乾隆朝实录_page571.html">571</a><a href="清实录乾隆朝实录_page572.html">572</a><a href="清实录乾隆朝实录_page573.html">573</a><span>...</span><a href="清实录乾隆朝实录_page569.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
