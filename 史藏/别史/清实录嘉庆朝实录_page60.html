<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 60 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 60 页/共 523 页</h1>
    <div class="content">○旌表守正捐躯河南陕州民张随成妻孙氏。　　

○丁未。谕内阁、本日据宗人府查奏、国初宗室内革去黄带子孙缘事情节。开单进呈。朕详加阅看。礼烈亲王代善之子硕托。曾劝睿亲王即位。又颖毅亲王萨哈璘之子阿达礼。亦欲推戴睿亲王。此二人悖妄不臣。显与国家为难。彼时睿亲王具以告众。审明处死。在睿亲王忠悃可嘉。而伊二人之罪实难逭。前蒙皇考高宗纯皇帝赐还睿亲王等封爵时。而于硕托、阿达礼、子孙未经加恩。实系此故。朕恭阅实录。亦熟悉此事。兹二族自应不准复还黄带。又贝勒巴雅喇第四子巩阿代、第五子锡翰、虽无劝进睿亲王之意。皆因背国阿附。按律处死。其子系亦俱不宜邀准复之恩。至巴雅喇第二子拜音图、虽亦在阿附之列。但未经处死。其罪自属有间。第六子济玛祐、第八子德玛护、系因伊诸兄获罪。牵连黜革。所有拜音图裔孙闲散海福等七人、济玛祜裔孙云骑尉万宁等二十余人、俱著加恩赏还黄带。德玛护现已无嗣。应毋庸议。　　

○又谕、朕恭阅世宗宪皇帝朱批谕旨。于开矿一事。深以言利扰民为戒。圣训煌煌。可为万世法守。朕每绎思庄诵。志之于心。因无人以此陈请。未经明谕。今有宛平民潘世恩。汲县民苏廷禄。呈请在直隶邢台等县境内开采银矿。给事中明绳、辄据以入告。故特降旨宣示。使知朕意。夫矿藏于山。非数人所能采取。亦非数月所能毕事。必且千百为群。经年累月。设立棚厂。凿砂煎炼。以谋利之事。聚游手之民。生衅滋事。势所必然。纵使官为经理。尚难约束多人。若听一二商民集众自行开采。其毙将无所不至。此在边省犹不可行。而况近依畿辅。他府犹不可行。而况地近大名。各该处向有私习邪教之人。此时方禁约之不暇。顾可听其纠聚耶。且国家经费。自有正供常赋。川陕余匪。指日即可殄平。国用本无虞不足。安可穷搜山泽。计乃锱铢。潘世恩、苏廷禄、自因现在开捐。揣摩迎合。觊觎矿苗。思擅其利。乃敢藉纳课为词。以小民而议及帑项。实属不安本分。俱著押递本籍。交地方官严行管束。毋许出境滋事。至给事中明绳、若系巡城。祇当听断词讼。遇有此等呈词。亦应饬驳。况伊并非巡城。且系宗室。今以开矿事冒昧转奏、明系商人嘱托。冀幸事成分肥而已。殊属卑鄙。朕广开言路。非开言利之路也。聚敛之臣。朕断不用。明绳摺著掷还。并著交部议处。　　

○又谕、据长麟等奏、请将伯德尔格回民、每年增纳金两钱文。及葡萄折价等项。概行禁革等语。朕体恤回民。前此叶尔羌采运大玉。尚降旨停止。今伯德尔格所交金两钱文。本系例外加增。于国家无补毫末。而在回民等、急公输纳。生计不无拮据。长麟等据实奏请革除。所见甚是。嗣后伯德尔格回民。著仍照初定章程。每年祇准贡金十两。金丝缎二匹。又应进葡萄。亦祇准进二百斤。其每年所增金两普尔钱文。及葡萄折价。俱著加恩宽免。以示体恤。　　

○湖广总督倭什布奏报、剿办贼首张添伦、李杰子等、并保护竹溪县城情形。得旨嘉奖。赏参将董宁川、花翎。都司孙应奉等、下部议叙。　　

○以光禄寺卿孟邵、为太常寺卿。　　

○戊申。上诣观德殿几筵前供奠。　　

○以大学士王杰、庆桂、礼部尚书纪昀、右侍郎钱樾、工部右侍郎童凤三、内阁学士达椿、成书、都察院左副都御史陈嗣龙、为殿试读卷官。　　

○己酉。策试天下贡士史致俨等二百九人于保和殿。制曰。朕诞膺洪祚。统驭广轮。荷穹昊之佑申。缅祖考之彝训。兢兢业业。日昃不遑。恒思求帝王之法要。推修齐以致治平。挈刑赏之纲维。厘守令而宁黎庶。当生聚熙攘之后。虑稂莠之潜生。丰亨豫大之余。惧纷华之相耀。盖典学所以启化源。察吏所以培邦本。而豫防奸匪。禁止奢靡。尤所以保泰而持盈。均不可不亟讲也。顾明作在乎朕躬。而得失则听诸舆颂。多士讲习有素。当深知学问经济之源流。又来自田间。见闻最切。其各抒所见。毋泛毋隐。毋摭拾陈言。虚陈无用之论。朕将亲览焉。溯圣学之源者。必推精一危微十六言。然允执厥中。实为治世之枢要。古帝王不空言心也。易为尽性至命之书。四圣人之微旨存焉。而六十四卦之大象中。如云君子以。以者用也。非皆切人事言乎。而好语精微者。顾皆引之于心。然欤否欤。孔门一贯之传。曾子得之。大学一篇。帝王之全体大用也。条目中节节各有其功力。而真德秀作大学衍义。乃略治平而不言。果操于一家之内。而国自治而天下自平欤。所谓帝王之学异乎儒生者。果安在也。闾阎之休戚。恒视守令之贤否。顾守令之中。为民计者十不二三。为己计者十恒七八。其有情迫势逼。激而上陈者。或曰恐启刁风。虽知其有据。亦不可不薄徵。或曰恐激众怒。虽不尽得实。亦不深究。各执成见。牢不可破。其何术使两得其平乎。悃愊无华之吏。诚不病民。然缓急或不足恃。强健有为之吏。诚足集事。然得志又或恣睢而横行。其何以各得其用乎。举劾不操之上官。非惟不持其柄。不足以驱策群力。且君门万里。其长短何由上达。全委之于上官。其覆辙又一一可数也。其何以核其真乎。天地之大。枭鸾并育。虽三代不能无奸民。奸民惑众。治之于已成。不如治之于未起。是诚然矣。然守土之吏。或轻忽视之以为无害。或惧干谴咎。匿而苟安。不能豫杜其萌也。惟是平时察之不严。则不免养奸贻患。察之太严。则胥役借此以扰民。或反激而生变。何术而使不枉不滥也。密相勾结。伏莽伺隙者。当必有信使之往来。其何以侦伺之欤。非道非僧。非寺非观。无故聚集多人。必露形迹。其何以稽察之欤。兵役难保不通贼。贼难保不诡充兵役。又何以辨别之欤。此当今之切务。有所闻见。其具陈之。风会所趋。人情争向。太平日久。踵事增华。则奢丽生焉。此虽物力丰盈。故能相夸耀。然积而不返。亦非撙节养富之道也。惟是车裘服饰之细。实不能物物而稽。亦不能人人而察。必一一为之禁止。琐烦扰。恐不可行。其何以酌其中欤。冠婚丧祭。原有定制。然诗礼之族。或不尽循。里巷小民。尤不能尽齐。论者谓禁止靡丽。当自辨别等威始。辨别等威。当自士大夫始。是或一道欤。抑别有劝谕之术欤。以上四条。或理关学术之精微。或事切民生之利病。或为人心世道之防。或为利用厚生之本。多士通经致用。今当先资拜献之始。伫望谠言。冀资启沃。其咸体朕意。各抒嘉谟焉。　　

○旌恤遇贼捐躯湖北随州贡生李焕、生员徐凤翙、周宗濂、民人徐道同等二十名口。孝感县妇女刘侯氏等五十二口如例。　　

○庚戌。上诣宣仁庙凝和庙拈香。　　

○辛亥。上诣观德殿几筵前供奠。　　

○拨部库银一百五十万两。解往陕西。以备军需。　　

○壬子。上御乾清宫。召读卷官入。亲阅定进呈十卷甲第。　　

○以太仆寺卿阎泰和、为顺天府府尹。　　

○癸丑。赐一甲姚文田、苏北登、王引之、三人进士及第。二甲程国仁等、七十四人、进士出身。三甲赵敬襄等一百四十三人、同进士出身。　　

○谕内阁、前据萨彬图奏和珅财产甚多。断不止查出之数。必有埋藏寄顿侵蚀挪移等项情毙。刑部查审时。司员等意存含混。应请密派大臣研讯追究等语。朕以其言不足取。当即详加开导。不可苛求。昨又据萨彬图具奏、向伊亲戚问出和珅家掌管金银内帐使女四名。请交伊一人至慎刑司提讯。所言更属乖谬。萨彬图系副都统。并非原派籍没和珅之员。乃忽思越俎。欲以一人独讯数女子。且开列使女之名。形之奏牍。达于朕前。实为从来未有之事。朕若即加驳饬。转恐不足以服其心。是以特派怡亲王永琅。尚书布彦达赉。同萨彬图提集使女等再三究讯。仍无指实。果不出朕之所料。永琅、布彦达赉、素称公正和平。萨彬图亦会同研鞫。更有何人为之徇隐。岂伊尚不凭信。必请朕廷讯使女乎。是萨彬图无知妄渎之罪。百喙难辞矣。朕所以办理和珅者。原因其蠹国病民。专擅狂悖。和珅一日不除。则纲纪一日不肃。是以即于正月初八日将各珅革职拏问。宣示罪状。用申国宪。犹念其在皇考前扶掖奔走微劳。不忍肆诸市朝。节降谕旨甚明。天下臣民。自必咸知朕意。自办理此案后。军机王大臣。及大臣中如朱圭等、从未于朕前奏及和珅财产隐寄。乃萨彬图屡以为言。竟似利其私蓄者然。岂萨彬图视朕为好货之主。敢以此尝试乎。或伊心欲陷朕等于唐之德宗。伊亦未必有此伎俩也。向来治罪之员。多有应行查抄者。况和珅获罪重大。焉有不行抄藉之理。自古有籍没之例。所以惩戒贪黩。初不计多寡而事株连。即和珅家仆刘全。呼什图等、亦因平日倚恃和珅声势。横肆不法。招摇受贿。不可不一并查抄治罪。在朕方以办理此案为日已久。已觉过当。是以谕令速结。不为已甚。而无识之徒。鳃鳃计较和珅财产。不惟不知政体。实太不知仰体朕之本意矣。朕在藩邸时。则一切财用。犹有人己之别。今以天下为家。岂仅以藏诸府库者视为己有。此项查抄资物。纵有隐寄。自朕观之。亦不过在天之下地之上耳。何必辗转根求。近于搜括间架陌钱等事耶。萨彬图又以内务府步军统领官员。均意存袒护。并疑及刑部亦不肯认真究问。则承审各衙门举不足信乎。又萨彬图摺内、有和珅窖埋金银大概不离住宅之语。和珅之宅。已赏给庆郡王永璘居住。和珅之园。已赏给成亲王永瑆居住。若将所指管帐使女严切刑求。必致畏刑妄供某物埋藏某处。以庆郡王府第。成亲王寓园。令番役多人遍行掘视。断无此事。岂有令成亲王庆郡王自行刨挖之理。现在朕赐公主物件甚多。累日携运不尽。焉肯转向公主额驸追问寄顿。况连日阅查抄物件。即随时颁赐者。亦复不少耶。萨彬图原以阁学兼副都统。因其未娴清语。恐以读本错误护咎。故开阁学之缺。令其专管旗务。得资廉俸养瞻。前盛京兵部侍郎出缺时。朕本欲将萨彬图补授。复念其家计艰难。恐与伊父达椿分居两地。日用或致不给。故令铁保前往。又达椿于本年超升阁学。并授蒙古副都统。旋调满洲旗分。且将伊缘事监禁之女乌苏氏释放。是朕之体恤萨彬图父子。加恩不帝再三。萨彬图不知感戴。辄以此等谬妄之言渎听。竟以欲藉追究和珅财产为图报之地。实为卑鄙不堪。聚敛之臣。朕断不用。前严饬给事中明绳开矿一事旨内详言及此。萨彬图宁不知之耶。又萨彬图曾奏请派京兵五千名。交伊一人带往剿贼。今又奏请独审此事。萨彬图才具平庸。有何阅历。而于出师谳狱之事。自任不疑若此。其谬妄冒渎之咎。实难宽贷。萨彬图著交部严加议处。先将副都统开缺另简。至所奏伊戚告知管帐使女之语。乃刑部员外郎哈丰阿所言。哈丰阿系刑部司员。既有所闻。何不禀知堂官。乃私向亲戚议论。实属意存取巧。哈丰阿亦著交部严加议处。即行开缺。嗣后大小臣工。不得再以和珅资产。妄行渎奏。将此通谕知之。　　

○以署镶黄旗满洲副都统富敏泰、为镶蓝旗蒙古副都统。　　

○甲寅。谕内阁、刑部审讯和珅家奴刘全、太监呼什图等、分别定拟一摺。刘全、呼什图等、以下贱家奴太监。倚藉和珅声势。招摇受贿。婪索多赃。恣肆妄行。目无法纪。今刑部将该二犯俱按律问绞监候。所议虽是。但朕办理此案。以和珅之蠹国病民。专擅狂悖。尚且法外施恩。赐令自尽。况其家奴太监。祇系狐假虎威。倚势营私。情同为从。自应稍从末减。且即照刑部所拟办理。将来秋审时亦不子勾。而该二犯仍令监禁。转得安坐囹圄。支食囚粮。本案虽已办结。而留犯在监。犹恐无识之徒。从中搜剔。又复妄疑留查寄顿。别生枝节。刘全、呼什图、俱著从宽发往黑龙江。给索伦达呼尔为奴。遇赦不赦。其拟发驻防为奴之刘印、刘陔、王平、方二、张五、方大、胡六、方四、周七等犯、俱著依拟分发广东福建省分。给驻防兵丁为奴。不许发往近畿腹地。此数人如有脱逃顶替等项情毙。一经发觉。即行正法。自此定案之后。断不许摭拾浮言。复事吹求。必欲陷朕等于贪利之主。是欲为和珅报复矣。谅诸臣亦不忍为也。　　

○予四川阵亡副将玉桂、祭葬加等。世职如例。候补守备杨廷璧、千总赵复兴、把总马劲、姜熊、外委柯南杞、王者仲、谢复荣、王正林、扬兴、蔺和、白英、屯外委巴克唐阿、喇木喀尔济、祭葬世职。武生许照滋、兵丁宋明义等三百六十三名、赏恤如例。　　

○乙卯。上诣观德殿几筵前供奠。　　

○丙辰。谕内阁、户部议覆吉林将军秀林等请减放薓票一事。酌令吉林减票五十张。伯都讷减票二张。阿勒楚喀减票二张。三姓减票三张等语。吉林等处承办薓票。原因系该处土产。照例采挖呈进。朕从不以此为重。近年以来。该处出薓较少。自应谅为调剂。以示体恤。因念现在在京臣工等、咸如谨饬守法。自皆谢绝苞苴。专藉所入俸廉。未免稍形支绌。是以本年特将内库余薓。赏给王公大臣。减价分贾。俾其得沾余润。将来薓票既减。交薓较少。则王公大臣领贾之数。亦不能不稍减于今。但此事甫经行之一年。多寡数目。本无定额。今因薓斤减票少交。将来赏买时。即为数较减。在臣工等必无怨心。而商民得受其益。自应如所议办理。将此通谕知之。　　

○引见丙辰科散馆人员。得旨、此次翰林散馆之修撰赵文楷、编修汪守和、帅承瀛、业经授职。其清书二甲之庶吉士吴邦庆、汉书二甲之庶吉士陆以庄、张锦枝、陈兰畴、黄焜望、沈学厚、李锡恭、蔡之定、陆泌、赵慎畛、靳文锐、秋梦松、蔡维钰、邱勋、戴殿泗、俱著授为编修。清书三甲之庶吉士韩克均、汉书三甲之庶吉士李可端、俱著授为检讨。秦渊、邱立和、那尔丰阿、刘氵□署、吴贻咏、汪德钺、李华庭、俱著以部属用。　　

○革成都将军富成职。交刑部审讯。以贻误军务故也。　　

○以署正黄旗汉军都统庆成、为成都将军。镶白旗汉军副都统范建中、署正黄旗汉军都统。　　

○以直隶督标中军副将凝德、为巴里坤总兵官。　　

○丁巳。上至静安庄孝淑皇后殡宫前奠酒。命皇次子旻宁行释服礼。　　

○诣雍和宫行礼。火神庙拈香。　　

○谕内阁、刑部具题议覆、陕西省民人曹得华等谋杀陈东海一家三命。将曹得华定拟凌迟处死一案。详核案情。曹得华因伊父曹金陵。系被陈东海斗殴杀死。陈东海拟抵减等、遇赦释回。曹得华蓄意报讐。商同苏良陇等、将陈东海连戳毙命。陈东海之母吴氏。携孙陈黑子探听下落。从曹得华门首经过。曹得华瞥见。虑其查出报官。复商同苏良陇。将陈吴氏陈黑子砍殴滚沟。同时殒命。此案曹得华为父报讐。若仅将陈东海杀害而止。则照例定拟。尚可入于缓决。永远监禁。今因杀死讐人之母子。总计一家三命。问拟凌迟。原属按律办理。惟是曹得华究有为父报讐情节。且杀毙陈东海后。若因忿逞凶。复找寻至陈东海家内。将伊母子一同杀害。自应依杀一家非死罪三人律定拟。今因陈吴氏陈黑子在伊门首经过。致被瞥见。恐查询报官。遂行杀害。则与临时逞忿连杀数命者。究属有间。以为父报讐之犯。杀毙三命。固未便稍为宽纵。但有此情节。杀非同时。逐致处以极刑。亦觉过重。曹得华著从宽改依斩立决例。即行处斩。其家属并免发遣。苏良陇业经病故外。曹子全、依拟应绞。著监候秋后处决。又据刑部题覆、山东省赵兴文行窃图脱、拒伤事主。于绞罪上量减一等、问拟杖流一案。此案赵兴文听从商密、行窃崔玉占家。商密携赃逃跑。赵兴文被崔玉占追赶抱住。情急图脱。遂拔佩刀将崔玉占连扎。脱身逃走。因崔玉占之父崔治。上前帮捕。又复刀扎崔治倒地。虽伤俱平复。然以窃贼临时拒捕。刃伤事主父子二人。情节已属凶横。与寻常为从者不同。商密一犯在逃未获。则赵兴文所供为首起意。及令商密将原赃送至事主家隔墙撩还之语。亦无证据。恐系避重卸罪。且赵兴文又无自首情事。屡经犯窃。今遽以一面之词。量减定拟。未为平允。赵兴文。著改为应绞监候入于缓决。并著刑部将此二条纂入例内。嗣后内外问刑衙门遇有似此案件。即尊新例办理。　　

○旌表守正捐躯河南唐县民王拔思妻马氏。　　

○是月。署河东河道总督吴璥议奏、豫东两岸堤工丈尺。较前加增。而淤垫如故。其病在丰工、曹工、睢工、叠经漫溢。虽合龙后循轨安澜。然抽挑引渠。不能如旧河宽畅。且徐城河窄。旁洩过多。遂成中梗。此壅积之所以为患也。去淤之法。惟在束水攻沙。以水攻沙。则必以堤束水。近闻河臣康基田培筑堤工。极为认真。应请敕令酌看堤埽情形。如果可以敌水。各闸坝守得一尺。即有一尺之益。宣洩有度。自可日见深通。得旨。所议甚属通畅。有须调剂之处。汝同康基田札商。妥协办理可也。伏读皇考圣制文。河工关系民命。未深知而谬定之。庸碌者惟遵旨而谬行之。其害可胜言哉。此诚千古不易之论。我君臣宜敬守之。　　

○和阗办事大臣徐绩、帮办大臣恩长奏、和阗向来玉禁綦严。回民等日用一切什物。俱赴叶尔羌采买。今既弛禁。应将各卡官兵彻回归伍。免致藉扰累。更请每年于官玉采竣后。准商民请票出境。互相售买玉石。得旨、所办甚是。总宜恩养回民。疆宇宁静。是朕之至愿。玉之多少有无。何足重轻耶。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之四十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。五月。戊午朔。谕军机大臣等、永保甫经到陕。所带兵丁堪以打仗者。仅有千名。一遇贼匪。能就现有兵力。将贼击退。未令窜过华阳。不致完善地方又被滋扰。此即永保之功。但兵力究未免稍单。傥急欲见功。轻率直前。不能将贼匪痛加剿杀。转不足振作士气。永保于督率策励之中。仍宜稍存持重。总宜蓄养兵力。见可而进。将此谕令知之。　　

○以四川华阳县剿贼出力。赏协领西林布、巴图鲁名号。游击哈三泰、副将衔。副将马兆瑞、参将富灵保、花翎。千总姜兴清等、蓝翎。　　

○己未。上诣观德殿几筵前供奠。　　

○谕内阁、前曾推皇考嘉惠士林至意。仍举行乡会恩科。今思祥刑之典。为皇考九旬万寿应沛殊恩。朕虽不获申祝嘏悃忱。仍当仰体皇考法外之仁。停办秋谳。俾得普沾遗泽。况雍正元年。乾隆元年。暨朕即位初元。俱经停勾。所有本年情实各犯。著推恩停止勾决。　　

○又谕、向来宗人府京察一等人员。从未简放外任。本年降旨令宗室等一体选用六部。并经吏部议奏、宗室保列京察一等、应否外用。候朕钦定。朕思宗室人员向不简授外任之故。盖以身为宗室。未便复行参谒跪拜之礼。用存体制。又恐其自恃天潢一派。蔑视上司。设有不知检束。营私获罪。转多碍难办理之处。嗣后宗室人员。自应仍照向例。毋庸补放外任。此次保送道府。宗人府不必保送。　　

○又谕、河工省分。各设厅汛员弁。专管修防。其地方守令无兼河之责者。原不应派令办理河务。乃闻近来遇有堵筑挑浚大工。多藉帮办为名。调派州县。令其贴解银两。并将上司应赔工程。亦令州县代赔。以致派累百姓。挪移仓库。本任地方职守。且多旷废。著直隶、江南、山东、河南、各督抚、及河道总督等。通行禁止。嗣后办理河工。祇准调派丞倅杂职等官。不得再派州县。致滋毙窦。　　

○又谕、从前额设养廉。原为大小官员办公日用之资。乃外省遇有一切差使。及无著款项。往往议将通省官员养廉摊扣。以致用度未能宽裕。上司藉此勒派属员。而州县遂尔需索百姓。此毙朕所深知。自当概行严禁。以清吏治而肃官方。前日松筠奏请停目摊扣廓尔喀军需。已将朕意谕知勒保、松筠、著通谕各该督抚。凡遇该省应办公务。原有耗羡备公银两可动。不得仍前摊扣各官养廉。至州县教职佐杂。及吏役等工食。方著仍照旧例。即于各州县徵收耗羡内坐支。用归简便。其余仍随正项钱粮尽数解司。以杜挪移之毙。　　

○又谕、各省兵丁月饷。原藉以养瞻家口。不得丝毫摊扣。乃闻各营于差使盘费。俱扣通营兵饷。即同文员扣养廉相似。文员之养廉丰厚。尚不可扣。况众兵月饷几何。忍心扣取。以致伊父母妻子啼饥号寒。而欲使之尽力操练岂可得乎。又提镇等查阅营伍时。亦于饷内摊扣费用。兵丁等养瞻无资。或在外兼习手艺。训练生疏。营伍废弛。所关非细。著各督抚提镇。嗣后兵丁差使盘费。俱赏于各营留存公项内筹拨。不得摊扣月饷。并严禁一切酬应私费。傥敢阳奉阴违。一经发觉。必当从重惩治。再各营占役兵丁之毙。前因步军统领衙门各员私用步甲。曾降旨令各省通行饬禁。再在京都统等衙门跟班马甲。亦曾谕令不得过二人。今外省提镇以下。将在伍之兵任意役使。甚至以工匠人等亦令食粮。以致操防反属虚名。而兵丁竟成虚设。并著各督抚提镇查明严禁。以肃营制而昭核实。实力奉行。　　

○廓尔喀额尔德尼王喇特纳巴都尔、请以其子吉尔巴纳租塔毕噶尔玛萨野、袭爵。从之。　　

○庚申。孝诚仁皇后忌辰。遣官祭景陵。　　

○上诣观德殿几筵前。行月祭礼。　　

○谕内阁、本年各宗室等、准用部署司员。遇考试年分。一体考试。监禁者俱令释放。凡此恩眷稠叠。实为笃爱宗支之意。各宗室等、自当顾惜颜面。诸凡谨慎。近见宗室内竟有任意逃走者。朕心甚为不悦。所有逃走之闲散宗室文光。著咨行各处严行缉获。照例办理。总族长及族长等、著交部察议。嗣后宗室王公等、务各加意约束近支宗室。各全颜面。以副朕叠霈恩施之意。　　

○又谕、嗣后宗室内有逃走者。派司员赴伊家询问。不必将该逃人之妻。传至宗人府。　　

○又谕、据侍郎恒杰奏称、昨在静安庄祭奠。误穿蓝袍。自请交部议处。并称应行恭奉祭文之纪昀。有阅卷差使。而该司员伊勒图。并未豫行致信。伊临时方知。即代纪昀恭奉祭文。请将该司员伊勒图交部严加议处等语。所奏殊属过当。祭奠虽应穿青长袍褂。然各处传行不一。昨祭奠处所。穿蓝袍者不少。非止恒杰一人。朕于此等疏忽细故。从不深究。所有恒杰误穿蓝袍。毋庸交部议处。至司员各有承办本部公事。其未能致信。及未往齐集。亦属常事。尚非大过。恒杰系礼部侍郎。本部尚书有别项差使。自应知悉。尚须司员致信耶。恒杰殊属糊涂不晓事体。该司员伊勒图。著从宽免其交部严加议处。恒杰。著交部议处。　　

○谕军机大臣等、吴熊光奏、飞咨恒瑞、永保、并劄知台斐音、酌量情形。如可将山东官兵截赴明亮军营、廓清江北贼匪、再移赴南岸剿办等语。殊属越分陈奏。已降旨严行申饬。军旅重务。移步换形。全在随时酌量机宜。决策制胜。岂有悬揣遥度之理。军营办理军务。自应遵奉谕旨指示。次则听经略调度。如所降之旨。各该大臣于接奉后。或贼情复有变更。尚不可拘泥遵旨。何况邻省一巡抚之知会书札。欲令人一一遵照乎。恒瑞、永保、惟在斟酌事机。妥协经理。所有接到吴熊光一切咨会。不合机宜。竟置之不理可也。将此传谕知之。　　

○授一甲一名进士姚文田、为翰林院修撰。二名进士苏兆登、三名进士王引之、为翰林院编修。　　
</div>
    <div class="pagination">
<a href="清实录嘉庆朝实录_page59.html">上一页</a><span>...</span><a href="清实录嘉庆朝实录_page55.html">55</a><a href="清实录嘉庆朝实录_page56.html">56</a><a href="清实录嘉庆朝实录_page57.html">57</a><a href="清实录嘉庆朝实录_page58.html">58</a><a href="清实录嘉庆朝实录_page59.html">59</a><span class="current-page">60</span><a href="清实录嘉庆朝实录_page61.html">61</a><a href="清实录嘉庆朝实录_page62.html">62</a><a href="清实录嘉庆朝实录_page63.html">63</a><a href="清实录嘉庆朝实录_page64.html">64</a><a href="清实录嘉庆朝实录_page65.html">65</a><span>...</span><a href="清实录嘉庆朝实录_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
