<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 246 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 246 页/共 502 页
  </h1>
  <div class="content">
   ○辛巳。谕军机大臣等、西淩阿奏、督兵驰抵汴梁。分起前进。并筹拨军需一摺。前据杨霈奏、四月二十九日。收复随州。派兵进攻德安。官文奏于五月十一日。督兵启程。驰赴枣阳。并探闻随州德安之贼。已陆续下窜。出府河而至襄河。逆匪奔窜无常。总未大受惩创。官文所带川兵。及该大臣所带兵勇。均系精锐之师。必须赶紧会合。探明贼踪。痛加剿洗。力挫凶锋。兵贵神速。断不可稍涉观望。致误事机。僧格林沁前奏派勇目詹起纶等、赴楚侦探贼情。该勇目等如探明逆匪情形。该大臣查勘确实。即可相机布置。并将所探情形。随时附报具奏。现派绵洵帮办该大臣军务。业经启程。并带银四万两前往。该大臣驰抵楚省。所需军饷。可先与官文通融办理也。将此由六百里加紧谕令知之。　　

○又谕、西淩阿奏、驰抵汴梁筹拨军需一摺。该大臣此次所带兵勇约数千名。据奏由冯官屯启程。仅带银一万七千两。若不豫为筹备。稍有支绌。所关非细。现在河南藩司郑敦谨、已派候选同知陈南金、随往行营。办理粮台支应。著英桂督饬该藩司、无论何项。迅速筹拨数万两。解赴该大臣军营。以备接济。不得藉口于无款可筹。致滋贻误。英桂现驻信阳。距楚较近。所有楚北近日贼情。务即侦探明确。飞咨该大臣。以便相机进剿。该大臣已留马队兵七百五十名。步队兵五百名。饬令副都统麟瑞等带赴信阳。听候该抚调遣。即著英桂妥为布置。毋稍松懈。至各省解项。行过豫境。并著严饬该藩司、不得任意截留。以至顾此失彼。将此由六百里加紧谕令知之。　　

○予湖北阵亡荆州驻防文武举人、及兵丁等七百七十名。赏恤如例。　　

○壬午。谕内阁、怡良等奏请展缓乡试一摺。本年江南省应举行乙卯科文武乡试。据称该省军务未竣。现在试期已近。体察情形。不能依限举行。所有本年江南省乙卯科文武乡试。著照所请。准其展至戊午科归并举行。按照两科定额取中。以昭慎重。　　

○谕军机大臣等、托明阿等奏、续攻瓜州、并水陆兵勇剿贼获胜一摺。此次东西陆路官兵。续攻瓜州逆匪。虽歼毙多名。究未能直捣贼巢。克期收复。且该逆坚匿不出。我军仍无从著手。必须设法进攻。或诱贼离巢。痛加剿洗。断不可再事迁延。至上下游江面。贼船往来无定。复闻江陵逆匪。多造船篺。欲顺流冲突。为下援瓜镇之计。此时急务。必应严饬水师各船。合力堵剿。使瓜镇之贼。不能互相援应。一面督饬陆路诸军。奋力进攻。红单拖罾各船。分防各隘。既属过单。续调拖罾五只。即飞调来江。以资攻剿。其仪徵、六合、浦口、江浦等处。均属北岸扼要之区。著该大臣等严饬带兵文武各员。实力防范。毋令逆匪乘间窜越。托明阿自到扬州督兵以来。打仗未尝不力。然往往胜负参半。蕞尔瓜州。并无城池可守。何至被贼久踞。攻剿费力。竟与坚城相等。恐调度或未尽善。抑带兵诸将。恃勇而不济以谋耶。著托明阿、会同陈金绶、雷以諴、悉心筹画。谋定后动。务操必胜之算。以慰殷盼。毋得以小有斩捦。数日一奏。视若奉行故事也。将此由六百里谕令知之。　　

○命河南布政使郑敦谨来京。以长芦盐运使瑛棨、为河南布政使。　　

○以江苏瓜州剿贼出力。赏都司陈显铭、花翎。　　

○癸未。谕内阁、英桂奏、剿办光山捻匪、收复县城一摺。河南捻首易添富等、窜踞光山。经邱联恩统带兵勇。督同候补知县廖庆谋等、合力进攻。廖庆谋首先登陴。杀贼多名。余匪夺门而逸。立将县城收复。署参将成景等、跟追窜匪。至何家畈地方。与该处团勇合击。复追至陈家寨。计共毙匪四五百名。生捦数十名。该匪复由罗官店等处狂奔。经署罗山县知县郑元善、兼理息县知县耿潜修、率领乡团。沿途截杀殆尽。此次捻匪初陷息县。经官兵收复后。旋复窜踞光山。叠被兵勇追剿。旬日之间。即将县城收复。办理尚属迅速。著英桂仍饬邱联恩等、将窜匿余匪。摉捕净尽。以靖地方。　　

○谕军机大臣等、英桂奏、探报楚北贼情、并收复光山县城一摺。所奏贼自随州退出。占踞德安情形。与官文昨奏大略相同。南阳防堵。既已稍缓。自应将崇安留驻河北。以资弹压。现在光山虽已收复。而所杀捻匪无多。且首犯尚未就捦。难保不与阜阳各匪句结。复致蔓延。著英桂即饬邱联恩等、督率在事文武。实力摉拏。务将首犯易添富等、悉数弋获。不准稍留余孽。济源县抗粮之案。是否业已解散。如须威以兵力。亦即饬令崇安、妥速办理。联庄会原以保卫乡闾。今乃纠众抗官。转贻地方之害。此时河北肃清。是否可以裁撤。著英桂妥筹办理。现在辉县首犯未获。济源又复效尤。闻河北各府。似此者尚复不少。必当执法惩治。不可徒以解散为事。致令毫无忌惮。至山东拨往马队。既据该抚奏称、于豫省不甚相宜。著即拨出一千名。饬赴金陵。交向荣调遣。其余一千二百五十名。即拨赴安徽。交和春、福济、分拨布置。常亮既不得力。已有旨饬令回旗。所有前项马队。即著统归麟瑞管带。俟驰抵安徽军营。交明后。再将金陵军营之一千名带往。应由何处渡江。著与托明阿妥商前进。英桂即一面传知该副都统。一面飞咨金陵、安徽、及沿途地方。以便趱行。将此由六百里谕令知之。　　

○又谕、寄谕钦差大臣西淩阿、英桂奏、拨赴楚北义勇。如有情愿归农者。请撤令回籍等语。据称、投诚义勇三千余名。由山东拨赴楚北军营调遣。头二两起。已过河南省城。行走尚属安静。惟楚北饷项支绌。恐该义勇因口粮不继。别滋事端。其有情愿归农者。不若撤令回籍。以免他虞等情。此项义勇。人数众多。良莠不齐。原难保其必遵约束。惟现在楚北。几于遍地皆贼。该义勇等又恐无家可归。若纷纷遣散。必致仍流而为匪。止可就其自愿回籍者。遣之使归。其愿在行间者。或分派各营。使兵勇相辅而行。不致难于约束。仍须示以恩信。有功者酌加奖励。以坚其自效之心。而消其反侧之念。本日英桂奏报楚北贼情。与官文前奏大略相同。该大臣即遵本月二十日寄信谕旨。统带精兵。赶紧会合官文。探明贼踪。痛加剿洗。断不可稍涉观望。仍将勇目詹起纶等、所探逆情。并该大臣抵楚后剿贼情形。一并迅速具奏。将此由六百里谕令知之。　　

○又谕、御史韩锦云奏、知县闻警先逃、以致城池失守、请旨革职一摺。据称、广东博罗县贼匪黄槐花等、纠众抢掠。经绅耆捐赀团练。其防守丁壮。自上年六月后有事之日。每人给米一升。知县谢玉汉、所借书院及当铺等银两。并未用出。至十月间。谢玉汉将守城壮勇裁撤。令苏养才等、管带乡勇。苏养才等与贼句结。十一月初一日。贼众来攻。该县先已逃匿城外。以致人心仓皇。城池失守。迨知府陶澐、调兵赴援。县城收复以后。该县以修城为名。将仓谷三万余石。变卖肥己。该督抚并未确查始末。辄以功过相抵。准令回任等语。博罗县知县谢玉汉、于贼匪攻城时。闻警先逃。以致城池失守。著即行革职。所借书院膏火银六百两。当铺富户银一千余两。并粜卖仓谷银两。该县如何侵渔肥己之处。著叶名琛、柏贵、严查参办。毋许稍有不实不尽。至偪近贼氛地方。果使州县得人。与绅民等力图守御。则众志成城。何至遽行失陷。迨城池既已失守。则该地方官之办理不善。自无可辞。若于城池收复后。辄以该员系随同进兵。功过尚足相抵为词。遽请将失守罪名、免予置议。则身任地方者。相率效尤。必至贼踪所至。无人抵御。广东省失守各地方。现在渐次收复。所有该州县如何办理不善之处。并著叶名琛等、严行参办。以儆其余。原摺著钞给阅看。将此谕令知之。　　

○以翰林院修撰章鋆、为四川乡试正考官。内阁侍读孙楫、为副考官。　　

○以带兵不力。命已革京口副都统常亮回旗。　　

○正红旗汉军副都统隆庆、因病解任。以内阁学士崇纶、兼正红旗汉军副都统。　　

○甲申。孝恭仁皇后忌辰。遣官祭景陵。　　

○予四川剿贼阵亡知县刘康年、祭葬世职。　　

○乙酉。钦差大臣向荣等奏、镇江南路。挑筑墙沟工竣。移营偪近城垣。得旨。览奏布置情形。均属妥协。　　

○以河南开封府办理团练出力。予同知宝善、知府补用。　　

○丙戌。上诣寿康宫。问皇贵太妃安。　　

○丁亥。谕内阁、刑部奏、现审案内、有大员嘱托、并声言承审司员、听情受贿、请钦派大臣审讯一摺。著派贾桢、穆荫、会同刑部审讯。工部右侍郎崇实、因家人涉讼。辄向刑部堂官嘱托。并称承审司员。听情受贿。有无实据。著明白回奏。　　

○又谕、恒春等奏、兜捕余匪、歼除殆尽一摺。贵州逆匪。自杨＜氵凤＞伏诛后。余匪窜至四川边界。复有逆党舒犬、舒组、纠结死党。仍图回窜。经贵东道承龄、闻信即由桐梓进剿。并派朱右曾等、由仁怀木方等处旁截。四川参将蒋玉龙等、由九坝绥阳一路摉捕。该匪胁聚五六百人。窜至遵义西乡鸭溪一带。四月十八日。官兵齐集于漆树湾地方。侦知该匪。均于土窰密箐中潜踞。兵勇合力进攻。歼毙贼匪二百余名。坠崖死者不计其数。夺获枪械无算。生捦首匪舒犬等、五十余名。遵义等处地方。一律肃清。此次漏网余匪。辄敢煽众回窜。经该处官绅协力。将遗孽立就歼除。办理尚属认真。著蒋霨远等、仍严饬地方官弁。实力摉捕。以净根株。所有在事出力员弁绅勇。均著择尤保奏。候朕施恩。　　

○又谕、胡林翼奏、攻剿武汉贼匪获胜一摺。上月二十六日。副将王国才等、进攻汉阳西门。胡林翼亦于是日督队力攻南岸贼营。分兵三路。派千总何绍彩等、分攻江边白沙洲、并江堤八步街等处贼营。该逆悉锐抵拒。经记名知府彭玉麟、饬江边陆师。赶回横截。自率水勇助战。何绍彩等三营。亦飞驰援应。两路横冲。将追贼三百余名。全数截杀。其前路冲锋悍贼。亦经岸上兵勇围剿。无一得脱。计共杀骑马黄衣贼目五人。斩获首级二百三十一颗。生捦伪总制伍大溃等、二十六名。夺获马匹军械多件。另片奏、初十十一等日。武昌贼匪。直犯金口。并下游另股贼匪。循江上窜。经该署抚督同鼓玉麟、李孟群等、分兵攻剿。水陆四战。共捦斩七百余名。薙发逃散者约千余人。著胡林翼严饬水陆各营、实力进剿。务将武汉分踞之贼。歼除净尽。迅图克复。勿稍迟延。　　

○谕军机大臣等、朕闻云南开化府属。有回匪聚众抗粮之案。该省回民。易于滋事。上年东川逆匪马二花等、戕官胁众。蔓延寻甸等处。以致重烦兵力。此次开化抗粮之案。若不亟筹妥办。难免不滋生事端。著恒春、舒兴阿、将起衅根由。密速查访。务将首要各犯。克日拏获到案。尽法惩处。并设法解散余匪。以儆刁顽而静边圉。傥该地方官办理不善。以致激成事端之处。并著严行参办。毋稍姑容。将此谕令知之。　　

○又谕、朕闻贵州台拱厅地方。现有苗匪滋事。苗人素称顽梗。傥或不能安戢。恐致贻害地方。况该省桐梓等处匪徒。甫经摉除净尽。若复有苗匪滋事。不及早摉捕。将来必致重烦兵力。著蒋霨远赶紧查办。毋得稍有回护迁延。并将如何滋事情形。迅速具奏。将此谕令知之。　　

○又谕、胡林翼奏、武昌连次获胜情形各摺片。览所奏军情。武汉贼势。尚形猖獗。该署抚所带兵勇。既嫌单薄。自未便再行分拨。摺内所称、拟选派精卒。委臬司管带、渡江协剿。系恐贼由汉沔上窥荆襄。绕出水师后路。但此时随州已复。沔阳一带贼匪。亦经击退。孔广顺所带官兵。已由枣阳一路、进剿德安。西淩阿所统官军。不日可出豫境。当可遏贼上窜。若李孟群再带兵渡江。恐该署抚兵力愈单。金口一带。不能堵截。转致该逆沿江上窜。未为得计。所称拟令李孟群挑选兵勇、管带渡江之处。仍著该署抚酌量缓急。相机办理。塔齐布现在九江。未能即时攻克。万不能分身来楚。孔广顺进攻北岸。必须德安之贼扫除。方能进捣汉阳。该署抚惟当就现有兵力。速筹剿办。如江北肃清西淩阿等、自能进兵、与南岸夹击也。溃败兵勇随时裁汰。所办甚是至所裁之数。至一千三四百名。应如何添补助剿。并著妥筹办理昨据御史张骏奏请实行乡团以节糜费等语。并著该署抚饬属妥办。如湖北黄州、沔阳等处乡团颇能得力。而河南各属即藉乡团为名、抗粮滋事。总在体察民情。慎选牧令。固不得视为具文。亦不可拘泥成法原摺著钞给阅看。将此由六百里谕令知之。　　

○以前任吏部右侍郎沈兆霖、署吏部左侍郎命在南书房行走。　　

○以剿办贵州遵义等县匪徒出力赏已革提督赵万春、都司团首王安国等蓝翎。余升叙有差。　　

○戊子旌表城陷捐躯贵州知县朱右贤妻周氏女莲芳。　　

○己丑。谕内阁、崇实奏、遵旨明白回奏一摺。崇实因家人高世栋、与朱二涉讼辄向刑部堂官嘱托。并称承审司员听情受贿迨经刑部奏参。降旨令该侍郎明白回奏。乃据奏称、承审官将原告刑责改供。难保无听嘱开脱情弊。并未确指为受贿。并称、但以案情曲直。向刑部各堂官议论。并无嘱托私语。与刑部所奏情节不符。捏词摭拾。实属有意徇庇。崇实著先行交部议处。至朱二讹诈高世栋钱物。并偪写借字。是否有设局诓骗抢夺情事。著贾桢、穆荫、会同刑部、研讯确情。按律定拟。据实具奏。　　

○盛京将军英隆等奏、请催各省欠解东三省历年俸饷。得旨。户部迅速催拨。勿任各省延玩。致误要需。　　

○予江西阵亡外委吴家炳、祭葬世职。　　

○庚寅。以顺天府府尹谭廷襄、为刑部左侍郎。直隶天津道张起鹓、为顺天府府尹。　　

○以刑部左侍郎李钧、为河东河道总督。未到任前。以河南河北道蒋启扬、署理。　　

○予故河东河道总督长臻、祭葬。　　

○辛卯。谕军机大臣等、户部奏请饬催按月应解京饷一摺。京师按月应放兵饷。不敷甚钜。前经户部奏明。于山东、河南、每月解银十五万两。拨充京饷。该二省自接到部文后。即应赶紧筹解。何以并未据报启程。山东军务。业已告竣。河南并无贼踪。上忙钱粮。亦应徵足。户部祗令每月解银十五万两。办理似属无难。若并此不解。署根本于不顾。任意迁延。岂前奉谕旨。该巡抚、藩司、竟敢视为具文耶。著崇恩、英桂、严饬藩司。将六月分应解京饷。按每省十五万两之数。无论何款。先行提动。限于六月二十日以前。全数解到。嗣后每月应解银十五万两。均以每月十五日为限。悉数解部。傥有迟延。及交不足数。以致兵饷贻误。朕必将该巡抚、藩司、执法惩治。决不宽贷。将此由四百里各谕令知之。　　

○又谕、有人奏、劣衿句串门丁、包揽词讼、请旨饬查一摺。据称、顺天府所属通州地方。有劣衿李姓、绰号冰窖李、出入衙署。句串门丁。并与道署门丁施姓、结拜弟兄。包揽词讼等语。劣衿句结丁役。包揽词讼。最为地方之害。著贾桢将所参各情。密速访查。从重惩办。该署道如有意徇庇。并著严行参奏。毋稍宽纵。原摺著钞给阅看。将此谕令知之。　　

○荆州左翼副都统载增奏、接办荆州防守事宜。得旨。西淩阿抵楚后。专为剿办逆匪。碍难趋于无贼之地驻劄。徒糜饷需。绵洵亦系帮办军务。尚无到任之期。荆州防剿事务。汝须照官文办法。勿稍废弛。仍可与该督往返函商也。　　

○江南提督和春等奏、安徽庐州、舒城、获胜情形。得旨。舒庐情形。虽俱有获胜。惟总无克复之机。曷胜焦急。　　

○云南巡抚舒兴阿、奏报到任日期。得旨。事事务须加意审慎。不可稍涉疏忽。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百六十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。六月。壬辰朔。谕内阁、崇恩奏、遵查海口被盗情形、请将游击革职、并自请议处各等语。山东登州水师前营游击罗朝辅、于所辖洋面。被盗艇阑入。既未能先事豫防。复称病回署不出。实属庸懦无能。罗朝辅、著即革职留营。勒令出洋捕贼效力。傥不知愧奋。即行严参治罪。崇恩虽因远在军营。未能亲往督办。究属疏忽。著交部议处。　　

○顺天府府尹张起鹓、因病解任。以四川盐茶道蒋琦淳、为顺天府府尹。未到任前、仍以刑部左侍郎谭廷襄署理。以都察院左副都御史李清凤、署刑部左侍郎。　　

○命山东登州镇总兵官田浩然、送部引见。以五品顶带前广东碣石镇总兵官王鹏年、为山东登州镇总兵官。　　

○癸巳。上诣寿康宫、问皇贵太妃安。　　

○谕内阁、崇恩奏、请裁撤兖州粮台、并出力各员、可否酌保等语。现在山东征兵。俱已凯旋。所有兖州粮台。著即裁撤。责成藩司厉恩官、认真核实报销。以杜浮冒。其承办各员。及办理防堵之地方文武员弁绅士。准其择尤分案保奏。毋许冒滥。　　

○山东巡抚崇恩奏、军务甫经告竣。请将咸丰四年钱粮奏销。缓至本年年底造报。如所请行。　　

○浙江巡抚何桂清奏、请饬前任江南河道总督潘锡恩、办理安徽甯国府粮台事务。允之。
  </div>
  <div class="pagination">
   <a href="清实录咸丰朝实录_page245.html">
    上一页
   </a>
   <span>
    ...
   </span>
   <a href="清实录咸丰朝实录_page241.html">
    241
   </a>
   <a href="清实录咸丰朝实录_page242.html">
    242
   </a>
   <a href="清实录咸丰朝实录_page243.html">
    243
   </a>
   <a href="清实录咸丰朝实录_page244.html">
    244
   </a>
   <a href="清实录咸丰朝实录_page245.html">
    245
   </a>
   <span class="current-page">
    246
   </span>
   <a href="清实录咸丰朝实录_page247.html">
    247
   </a>
   <a href="清实录咸丰朝实录_page248.html">
    248
   </a>
   <a href="清实录咸丰朝实录_page249.html">
    249
   </a>
   <a href="清实录咸丰朝实录_page250.html">
    250
   </a>
   <a href="清实录咸丰朝实录_page251.html">
    251
   </a>
   <span>
    ...
   </span>
   <a href="清实录咸丰朝实录_page247.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
