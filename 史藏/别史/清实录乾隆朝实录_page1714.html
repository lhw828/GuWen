<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1714 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1714 页/共 1860 页</h1>
    <div class="content">
○又谕、据穆和蔺参奏、确山县知县李源、玩视驿站。以致马匹疲瘦。驿务废弛请旨革职等语。驿站马匹有关文报往来。最为紧要。必须餧养膘壮。足资驰递。方无贻误。乃该县于所管驿站。任意废弛。在号马匹。并不加意餧养以致马匹疲瘦。必有克扣。马乾入已及一任吏胥家人等、从中染指缺额情弊。不可不严行审讯。并应将所有领过马乾马价。著令赔补方为正办。乃该抚仅将该县参奏革职。所办失之太轻。穆和蔺、著传旨申饬。并著将该县废弛驿务。如何侵渔缺额之处。严审定拟。据实覆奏。　　

○丁卯。孝端文皇后忌辰。遣官祭昭陵。　　

○谕、据德勒格楞贵奏、和硕特副盟长扎萨克固山贝子布彦楚克、出痘身故等语。布彦楚克、向来尚属奋勉。今出痘身故。殊属可悯。著加恩赏银三百两。以作善事。即由该处库项动支。　　

○谕军机大臣等、昨据闵鹗元覆奏高邮州粮书私雕印篆。假串重徵一摺。始终袒护吴瑍取巧负恩。已降旨将闵鹗元解任质审。并传谕庆桂等、彻底研究据实先行覆奏矣。朕反覆思之。其中情弊显然不一而足。查阅陈倚道揭报户部详文内称、上年十一月二十七日。十二月初三日。两次详禀知州。十二月十五日。专禀知府。本年正月初十日。申详抚藩。俱未经批发。正月二十六日。令家人张贵、自高邮起身赴京。是该巡检因叠禀本省各上司。耽延不办。始行差人赴京投递。而闵鹗元摺内所称、系正月十六日。接阅该巡检禀帖。十八日。批司严查。二月十二日。路过扬州。经该府刘炳、知州吴瑍、禀知此事。自泰安遵旨回苏。于三月初四日到署。接据吴瑍二月十七日详禀。试思正月十六。距三月初四。中间几及两月。闵鹗元始则批令藩臬两司查办。仍候督院批示。以为推诿卸过地步。继复以批司饬府提审了事。明系迁延不奏。有意消弭。已无可置喙。吴瑍闻知该巡检于正月内通详抚藩知事难掩饰。始于二月内禀出。又捏称与陈倚道一同查拏。其为事后弥缝。通同徇隐更无疑义。并疑吴瑍二月内、禀知督抚之语。尚系闻该巡检揭报之信、倒提年月。必须提齐卷据。将陈倚道详禀该州、知府、抚、藩。及吴瑍禀知督抚并闵鹗元批饬藩臬查办先后各月日。逐一详对明悉。奏闻究办。至前据书麟奏、二月内、于徐州途次。始据吴瑍禀知。而陈倚道并未详禀一节。著庆桂、王昶、严询陈倚道。如果未经禀过书麟。其咎止于失察。若曾经禀过而该督亦敢置之不办。书麟系满洲总督。世受国恩。更当较闵鹗元加倍治罪。看来此事。竟成大案。不料闵鹗元如此昧良。欲以此等大干法纪之事。希图朦胧混过。于朕前巧为尝试。竟是福薄灾生。天夺其魄。此而不严加惩治。何以肃吏治而整官方。庆桂向来办事、不肯担承。而王昶系籍隶江南。未免心存瞻顾。书麟又以地方官自处。若彼此诿卸。欲将此案有意从轻。颟顸过去。不肯彻底根究。致有不实不尽之处。庆桂、王昶亦必入于此案内。自取重戾。朕办理重案。从不肯稍涉颟顸。此天下臣民所共见共闻者。如事属因公或可从轻办理。朕竟降旨加恩宽免。若如此等大案。断不能稍事姑容。庆桂等审办此案。恐自救之不暇。若思从井救人。必致自贻伊戚。庆桂当振作精神。一洗从前畏难积习。王昶亦当不避嫌疑。协同实心查办。书麟既经失察于前。尤不应再有回护必须将此案秉公逐一研究。务使水落石出。不可丝毫隐饰。以成信谳。再庆桂向来为人软弱不能约束家人。屡次训过。此时经朕特派审办重案。若家人等于沿途驿站。需索骚扰一经访闻发觉。必从重治罪。庆桂起程请训。朕本虑及此事。因一时忘却。未经面谕今特传谕知悉。令其留心严查。毋得仍前疎纵。致干咎戾。　　

○又谕、昨梁肯堂奏报、直属地方得雨情形一摺。单内所开顺天、保定、天津等府州属俱于十三日。得雨三四寸、至五六寸不等。正定府属及景州等处。止得雨一寸。看来保定迤南等处。得雨并未深透。而景州与德州境壤毗连。恐前此跸路经过之东昌、临清、德州、一带。仍有望泽之处。朕心深为廑念。著传谕长麟、即将十二日泰安、济南等处。得雨以后。是否续霈甘膏。并东昌迤西各府州属曾否甘霖普被。于二麦大田。有无妨碍之处。迅速查明覆奏。至该处雨泽既未沾足。恐卫河水势浅涩。于粮艘遄行。不无妨碍。本日据管干珍奏、南粮前二进各帮船。四月初三日。已全入东境。现在正资飞挽前进之际。并著李奉翰、和琳、于沿河一带。筹办拨运事宜。务令帮船衔尾北上。及早抵通交卸。不致稍有阻滞。方为妥善。将此传谕李奉翰、长麟、和琳、并谕管干珍知之。　　

○又谕、本日书麟等奏酌筹分年蠲免。及搭配各府州属银数一摺。已批交该部知道矣。本年普免天下钱粮。令各督抚将所属额徵银数。按照各府州次第搭配。分作二年轮免。仍各自行具奏。已据各省陆续奏闻。即距京最远之云南。亦于本月初间奏到。江南距京师不远。额徵钱粮。虽较他省为多。何以迟至今日。始行奏到书麟等办理殊属迟滞。著传旨申饬。嗣后每遇地方事件。务须上紧赶办。毋得仍前延缓。　　

○又谕曰、额勒春奏接奉谕旨。将顺天府奏、盘获贵州寨民吴文举、控告赵文华等、争占承种粮地等情。现在提讯一摺。内称赵文华屡经捏控。及藩司行府究讯。复乘间潜逃。旋经在家病故等语。赵文华既云潜逃。何又称在家病故。若在家。本县何不就获。岂有令其逃在家而死之理。措词殊觉自相矛盾。虽非该抚任内之事。然于陈奏摺件。该抚竟未经寓目耶。至承办此案之该地方官。于赵文华脱逃后。并未严缉到案。速行审办。以致该犯复回家病故。外省办理案件。迟延推诿相习成风。不可不留心整顿。所有延搁此案之历任抚司道府县。著额勒春开列职名。交部议处。仍著该抚、将此案速行审拟具奏。　　

○戊辰。谕、据知贡举铁保姜晟奏本年会试举子内。九十岁以上者四名。八十岁以上者七十三名。七十岁以上者二十四名。皆三场完竣未经中式等语本年届朕八旬特开万寿恩科。各省举子。年老应试者。至一百余人之多庞眉皓首踊跃观光。洵为昇平盛事除九十以上之段三连、业经赏给都察院都事职衔。八十以上之曹京、赏给国子监典簿职衔。七十以上之姜价、项朱、柴杰邵利达、赏给国子监学正职衔。吴漋、赏给翰林院典簿职衔外。所有年届九十以上之刘湘、胡椿、陈凤翔、八十以上之吴霖、刘凤翙、李光旵、邓岳、潘履谦、冯希贤、张守经、李国霞、左昌宗翟皋。胡道南、周宗勋、汪飞熊、萧士芝、方宗华、王有年、戴文璧、唐熙、吴杰许以恭、王道烜、董梦江、何大烈、王奉元、武伸、乔元熙、程绍先、孙公辅、李垠、阎辅辉、刘洪文、王体亨、郑学洙、董作砺、刘纯准、闵之炎、溤全修、鲁学孟、朱光章、欧阳谟、席梧贵、王宗远、赵泉、郭伟勣、孙元麟、李如山、师尚友、胡礼全、张启梧、李文沛、涂文魁、宣鹏、刘鸿、徐日暄、叶逢年、姜球、张谔、涂宗诏、朱有荣、吕朴、李如璧、赵瑞岚、吴企晳、孙有诵、郭长源、胡东安、傅锡信、王克立、马铭、张进履、于令＜艹汸＞、赵敦典。俱著赏给翰林院检讨衔。七十岁以上之董继允、王志远、杨士元、朱盂份、蔡绶、刘泰、孙有谧、单备、孙保亨、冯起凤、钱柏、汪元栋、丁钊、朱洪、贺锡冕、张正伦、陶炜、江永誉、程谦。俱著赏给国子监学正衔。其九十以上者。各加赏紀三匹。八十以上者。各加赏紀二匹。七十以上者。各加赏紀一匹并年在九十八十七十以上。前经赏给职衔之段三连等七名。亦著一体分别赏给紀匹以示朕嘉惠耆儒。仁寿作人之至意。　　

○谕军机大臣等、本年朕八旬寿辰。各省文武大员。情殷祝嘏前已经朕派定。所有江苏省派出之巡抚闵鹗元业已解任。江西省派出之巡抚何裕城、已调任安徽。该二省文职大员内自当另派一员。令其届期来京著即令新任江苏巡抚福崧。新署江西巡抚姚棻。届期前来叩祝。至何裕城本系派出之员而安徽文职大员中。来京祝觐者。亦仅派臬司陈大文一人。著传谕何裕城、仍遵前旨。届期赴京。朕于七月二十三日。自热河启程旋跸。伊等均于七月二十九日以前到京。随班祝厘。并可面聆训示也。　　

○旌表守正捐躯直隶冀州民杨志道女杨氏。　　

○己巳。谕曰、许世亨著加恩入祀贤良祠。　　

○又谕曰、许世亨之子许文谟、承袭伯爵。经兵部带领引见。已加恩授为头等侍卫矣。许世亨身殉行阵忠烈可嘉今伊子甫经来京当差。一切未免拮据著加恩即给予本年伯俸。并赏官房一所。以资栖止。伊母及家属等、现在川省原籍。并著孙士毅从优照料咨送来京。用示朕优加体恤至意。　　

○谕军机大臣等、昨据李奉翰和琳奏四月初一二日。南漕帮船。全数挽出东境。在后各帮。亦俱跟接前进。至江广帮船。吃水较深。八闸一带。水势溜急。和琳即南往台庄一带催趱。现在湖水充裕。粮艘北上。足资浮送。较往年有早无迟等语。南粮首进漕船现已陆续起卸。回空南下。而二进三进各帮。亦俱衔尾前进。看来本年漕船抵通。较上年可早至两月。现在湖水充足。八闸一带。江广重船。自可无虞浅滞。而前次跸路经过之东昌、临清、德州、一带雨泽究未沾足。恐卫河水势稍浅。于粮艘遄行。不无妨碍。李奉翰今当往河南防工。著长麟即遵昨旨。速赴沿河一带。筹办拨运事宜。务令帮船紧接北上。不可稍有迟误。至直隶景州等处。与德州接壤。前据梁肯堂奏、该处得雨仅止一寸。恐南运河水势不无消落。而北运河沙埂甚多。水势更浅。本年粮艘遄行。江南山东河路。行走俱属顺利。若入直隶境后。转因河水浅涩。回空帮船。与北上重船。拥挤一处。阻碍难行。以致到通迟误。未免前功尽弃。岂不可惜。和琳久任巡漕。于催趱事宜。较为熟悉。即疏浚河道等事。亦属谙练。该巡漕趱押尾帮出东境后。不可拘泥向例即行复命。仍即接催前进。随赴南北运河一带直至通州。照料督催刮浅诸务。俟全漕抵通后。再行前来热河复命。况科务无甚紧要。给事中多员。无藉和琳一人供职。即会同梁肯堂、长麟、沿途督办一切。再景州、河间等处。皆系直隶境内。并著梁肯堂、即前赴景州一带。察看河道情形。如水势现在逐渐消落。必须及早设法。挑浅疏通。庶帮船到此。趱行无滞。至仓场侍郎。现有二人。粮船抵坝收兑事宜。一人尽可经理。著传谕苏凌阿、刘秉恬二人内。一人径赴天津北运河一带。来往帮同料理。一人在通州专办收兑等事务。使全漕及早到通。交卸回空。方为全羙。　　

○又谕、前据浦霖奏查禁小钱摺内称、先后拏获私铸六起。现在奸民颇知歛戢。无须官为查禁等语。朕即疑所言未必皆实。而拏获私铸。亦未据该抚专摺奏闻。兹交刑部查明。浦霖任内。拏获私铸共有六案。俱系咨部完结。则是湖南各属。奸民私铸小钱。犯案者已不一而足。其余僻远地方。私销私铸之弊。岂能悉行禁绝。今浦霖因到任后。曾经拏获六起。即以为奸民已知歛戢。无须官为饬禁。各属等必致心存怠玩。不复严行查办。甚或讳饰不报。更属不成事体前已降旨通行饬禁。著再传谕浦霖、务须实力严查禁绝。勿谓已办六案塞责。遂以私铸净尽。竟不留心查禁也。　　

○太仆寺少卿戈源奏、磨勘会试中式第一名朱文翰卷内。有寸衷蠠没孤行之语。查蠠没二字。虽本尔雅释诂。实非古句全文。恐士子好异。相率效尤。不但文体非宜。且易暗藏关节。请嗣后科场制义。于五经外徵引诡僻者。虽出古书。概不取录再三场策题。饬令主考亲出。毋庸假手房考。以杜豫拟透露之毙。其围中以三场取中者。并令主考将合校头场之处。批明卷内。听候磨勘。不得滥列前茅。得旨、所奏甚是。依议行。　　

○　　

○庚午。谕、据书麟奏查审高邮州假印串票一案、大概情形一摺。内称、高邮州知州吴瑍、接据陈倚道两次具禀。并不批发。扬州府知府刘炳、于陈倚道具禀之后。即行提审。将林之佩、假印伪票各情究出。尚无扶同徇庇情事。因该府将陈倚道之禀。批发到州。闵鹗元、康基田、将陈倚道之详。批行到府。陈倚道无从知悉。以致疑为未批等语。闵鹗元于本年正月十六日。接阅陈倚道禀帖。不即参奏。二月十二日。路过扬州。经该府刘炳、知州吴瑍、禀知此事。又未亲行究办。直至三月初四日。吴瑍捏称访闻详报。始批司饬府提审。耽延两月。仅以一批了事。明系迁延不奏。有意消弭。其袒护劣员之咎。实属百喙难辞。知府刘炳、奉委审办此案。业已讯出描印伪串情节。复藉称犯证未齐不即通详办理。其为扶同徇隐。情弊尤属显然。乃书麟并不细核详禀批发月日。严究徇纵情节。将闵鹗元参奏。转称闵鹗元曾经批饬到府。陈倚道无从知悉。刘炳业已提审。尚无徇庇情事代为掩饰支吾。曲加开脱。殊出情理之外。书麟具何胆敢为此奏欺朕乎。此案关系书吏假票重徵。官吏通同欺蔽。已特派庆桂、王昶驰驿审办。以书麟平日办事。尚属认真陈倚道并未禀过总督。该督咎止失察。亦无所用其回护。是以令其会同查审。今转先为开脱。希图掩饰。并不将闵鹗元、及该府刘炳、严参、一味瞻徇实属有负委任。书麟失察于前之过小。欺罔徇庇之罪大矣。此时将自救不暇。何能从井救人耶。书麟著交部严加议处。　　

○又谕、据书麟奏、查审高邮州假印串票一案一味瞻徇支饰。为闵鹗元等巧词开脱已降旨将书麟严加议处矣。朕反覆思之此案闵鹗元若于正月十六日接阅陈倚道详禀。即一面批饬藩臬两司。一面通知总督商办。岂两司转不具详总督。是此案不独抚藩知之。而书麟与臬司。于正月内、亦即早知有此事矣。书麟岂得诿为不知。臬司又何以不办。此皆有案卷月日可查。人证可质者。且闵鹗元于正月内、陈倚道具禀时。实有此批。该巡检岂又自行揭部并有未奉批发之语。明系二月内。闵鹗元经过扬州。知此案终难掩饰。始授意该府州。捏作访闻查拏通禀。方有仰藩臬查办。仍候督院批示之语。以为掩饰弥缝。卸过地步。则所云陈倚道详禀。即时批饬其为事后补批。更属显然。断难逃朕洞鉴。闵鹗元袒护属员。延搁不发。并不札知书麟。该藩臬又不详禀。而知州吴瑍、于上年冬间。节据陈倚道禀知此事。沉搁数月。直至本年二月内。书麟路过徐州时。始行捏情具禀。知府刘炳、亦系于上年十二月内。接到该巡检禀报。匿不具详是一省大小官员。自巡抚藩臬、以至府州。通同朦蔽。将总督视如无物。书麟若稍有人心。见此情形。方且愤恨之不暇何乃转为袒庇。竟欲将闵鹗元等全行开脱。实又出朕意料之外。由此推之。外省官官相护恶习。牢不可破。督抚等皆如此连为一气。罔上行私又何事不可为耶。朕因书麟在总督中。系粗知实心办事。小心谨饬之人。于河务尚为谙习。是以原其失察之咎。特加委任。令其会同庆桂等、审办此案。尚系格外之恩。竟不料书麟胆敢有心欺饰。希冀化大为小。以此奏豫占地步。钦差大臣。到彼时。即可傍壁循墙。依样葫芦。将就完案。不能出其范围此等伎俩輙敢于朕前尝试。视朕为何如主耶。书麟系高晋之子。世受国恩经朕不次加恩擢用总督。尤非他人可比。若以朕年已八旬。精神或有未周。于大小事务。不能如前照察。遂思巧为朦混。如此居心欺罔。即予立寘重典。亦属罪所应得。且书麟甫接驾而去。未见朕之精神如旧乎。伊竟敢如此。实为可恶。姑念该督平日居官尚称廉谨。而于河工事务。亦能留心尚可暂宽一线。但仅交部严加议处。不过议以革任不足示惩。书麟著先革去翎顶暂留总督之任。以观后效。其应得廉俸等项。全行停止。俟定案时。再核其情罪另降谕旨。不必交部议处。并著将指出各情节。即行摅发天良。据实明白回奏。康基田身任藩司。钱粮是其专责。乃于本任应办之事。经巡抚批令严查。转移交臬司办理推诿迟延竟至三月之久。况藩司有奏事之责。一接陈倚道禀报即可据实参奏。督抚等谅亦何敢抑勒消弭。乃亦瞻徇推诿。非袒护属员即系迎合闵鹗元之意其咎实无可逭。康基田亦先著革去顶戴。暂留藩司之任。且俟定案后。再降谕旨。看来此案甚有关系。非庆桂、王昶、所能审办者且恐伊二人不能坚定。漫无主见必致附和书麟所奏。代人受过。庆桂等竟无庸在彼办理。即著将闵鹗元、刘炳、吴瑍、传旨革职拏问。同案内犯证一切卷宗迅速押带、解赴热河行在审办途间务须小心防范。若闵鹗元等或有畏罪自戕之事必将庆桂、王昶按律抵罪巡检陈倚道、有应行质证之处。亦著带同前来。并著庆桂等谕知该员此案系伊揭出。本属无罪之人。现在带往质证一经得实。必邀圣恩奖擢。不必稍存疑惧如此明白告知。不可加以恐吓也。朕临御五十五年。亲综万几勤求治理。今距归政之期尚有六载犹日孜孜不懈。内而各部九卿外而督抚藩臬俱宜屏除私意。各矢天良勉力奉公。小心敬事如敢稍存欺蔽。则是罪由自取朕亦不能曲加宽宥此事即前车之鉴。勿谓朕言之不豫也。将此通谕知之。　　

○以大学士阿桂、和珅、吏部尚书彭元瑞、左侍郎金士松、礼部右侍郎铁保、兵部左侍郎沈初刑部左侍郎姜晟内阁学士玉保、为殿试读卷官。　　

○辛未。策试天下贡士朱文翰等、一百二人于保和殿前。制曰、朕祇承大宝命。仰荷燕翼贻庥。御＜宀禹＞久长。日慎一日。惟是纳隍驭朽。廑于以餋以教。以子惠兆民。上答昊縡恩德。今幸年跻八旬。康强勤恁。未敢高自颐餋。抑非术致驻延。孜孜不息久习而安。用致五代逢吉。四裔向风。保赤诚求。鲐倪爱戴。然犹仔肩罔怠。思欲持敬宅心。鉴古出治。千仓藏富。六计励官。而集思广益贵乎周逮。迺询尔多士。以伫昌言。洪范九畴。五福验之人。八徵验之天。而总原于五事之敬用故主敬者。天人之合也尚书道政事。赅帝王。五代心传。万世治要。其中深切著明。惟曷其奈何弗敬一语。足蔽全书。向曾于读召诰篇阐厥义宗矣。若夫耆妫子姒之临其下。禹皋伊旦之贡其君。六体十例中。与斯言互为发明者。可胪举欤易、诗、礼、春秋、可旁通欤大戴礼、逸周书、管子、晏子、荀卿成相淮南主术亦有绎斯言者欤。帝范帝学大宝、丹扆二箴。大学衍义。餋正图说或言主敬。或不言主敬。而义相印事相彰者可指述欤能以此扬明廷抑用资宥密也。以古为鉴可知治忽编年之体。通鉴谦不敢继春秋。而托于继左传其生平精力。书局自随。同撰者何人分代者何属采取者正史外何书略而为目录析而为甲子纪年。订而为考异。别而为稽古录。体例可敶欤。分而冠之以纲、为纲目。尽出于朱子之意欤。远而追之于古、曰前纪。徵引尽轨于正欤。续当代者长编。五朝九朝。有全帙欤。建炎以来。朝野杂记。不少约欤续后代者宋元通鉴。两家之作孰优欤。然且纪统纪年。不出至公纪事纪辞或嫌失实炎兴存宋。宣光黜元黄帝国画万区。后启鼎铸九赋。释兵权者诧奇谋。耽晏安者夸至孝。火牛燧象虎渡蝗迁昔备之鉴评。尚无愆于春秋之义乎。蠲贷之政。惠泽攸先。损上益下。惠心元吉。易义可释欤。昔人谓古者画井授田。故无蠲政。然帝王因利利民。周官之职。左传之文。其制亦有相近者欤。除民田租。史昉汉文。有蠲半者。有蠲十之三者。有免逋者。有免酒课坊税者有巡幸而蠲。有封禅而蠲有幸旧宅而蠲。有军所过而蠲。有优圣人林庙而蠲。皆能指其年代。稽其事实欤。宽缓之令。宋时谓之倚阁。或且迫于衷私。累于破限。甚至有黄纸放白纸收者当时章奏剀陈之。能言其毙欤。至于放民租而以内库拨还。非示人私欤。因免赋而及私债。不扰民欤。朕课晴问雨。为民亟三时。布闿敷醲。为民谋四鬴。自乾隆五十年以前。蠲贷已二千万万。积岁有加焉。本年以大庆普蠲天下钱粮。三年而遍冀裕盈宁而广和乐。民力其有纾欤。奉行其尽善欤。多士自田间来盍谠陈之。善为政者安民必先察吏。尧典重乎允厘。舜歌戒其丛脞。其要在先事后食。勿欺而已。周官太宰受其会。正其治。听其政事。岁月日皆有期会。能详之欤。三载考绩。三考黜陟幽明。又有十二年之巡狩。大明黜陟。立法之意。可徵诸说经家欤。唐考流外官四等。宋考百官三等。皆以勤为上。能列其目欤。城隍修理。为二十七最之一。窃盗十一而得十为中考。能举其故事欤。官箴百官箴之所规政经之所尚断章可取欤。戒石本有全辞。节镌公庭。何时所颁欤朕耄念殷勤出则秉烛待章。居则宵衣鲜寐。以尽负扆之职。盂水方圆之谓何。何犹有延玩庇饰者。率作兴事。慎宪省成。法犹未尽良欤。凡此立敬则不忒。法古则不愆。孚惠则不屯其膏。莅勤则不懈于位。书之简策为治谱。庀之朝夕为躬行。予曷敢不亹其孰敢弗蘉上下交修。予一人藉报帝载鸿贶之隆。尔万方更胜公堂兕觥之祝。家修廷献。明道敷言毋讳毋肤。朕将亲遴焉。　　

○谕曰、郭世勋奏、广东学政陈桂森、现在患病难以速痊。正值岁试之时。未便迁延。请解任调理等语。陈桂森、著准其回籍调理。所有广东学政。著周兴岱去。　　

○又谕、据苏凌阿等奏、江苏、浙江二省。应解通济库银两逾限不到请拨部存轻赍款银以济急需等语江浙二省。轻赍银两。原系随漕应用之项。例应于南粮未到之先。即行解到。乃本年头进帮船。业将起卸完竣。而该二省应解银两。至今尚未解到实属延玩。该二省诸事废弛。毫无整顿于此已可概见。所有江苏。浙江、起解迟延之承办各员。及任听迟逾。不行查催之各上司一并交部分别议处。并著户部即于存库轻赍银两。拨银十万两。迅速发给以济公用。　　

○又谕、据永保奏称、和硕特副盟长扎萨克固山贝子布彦楚克病故。请旨承袭等语。布彦楚克、既无子嗣。此贝子系世袭罔替著加恩令伊弟鄂齐尔承袭。其所遗副盟长员缺。亦著鄂齐尔补授。　　

○壬申上诣玉泉山龙王庙祈雨。　　

○谕军机大臣等、本日梁肯堂奏、酌筹分年轮免钱粮一摺。已批交该部知道矣。本年普免天下钱粮。令各省督抚。将所属额徵银数。按照各府州均匀搭配。分作三年轮免。仍各自行具奏。已据各省陆续奏到昨因书麟具奏迟延。传旨申饬而直隶近在畿辅。更非江南可比。此旨系正月初一日颁发。刘峨在任。即应及早查明具奏。即梁肯堂于二月底接任之后。距今几及两月。见刘峨未经办理。更当迅速酌筹覆奏何以迟至今日。始行奏到。办理均属迟滞刘峨、梁肯堂俱著传旨申饬。　　

○蠲免河南永城县乾隆五十四年分。被水成灾额赋。　　

○癸酉。敕谕安南国王阮光平曰、据协办大学士两广总督福康安奏、国王于三月二十九日起程。四月十五日进关。带领亲子阮光垂、陪臣吴文楚等、一同瞻觐。并将国王谢恩表文进呈。朕览王表。情词真挚。爱戴肫诚。披阅之余深堪嘉尚特于表文内亲为批答。国王身受藩封。备膺宠命。以本年八月。朕八旬寿辰。亲率王子及陪臣等、远踰万里。诣阙祝厘。并以朕为师为父。深冀成全。鉴王悃忱真如家人父子。王既以父视朕。朕亦何忍不以子视王。且王子年甫垂髫。情殷瞻就。益徵训秉义方。情根至性。特降旨封王子阮光垂为世子。俟入觐时、颁发敕书。并赏给冠服。兹先赐国王御用大荷包一对。小荷包三对。香器六匣。赐王子御用大荷包一对。小荷包二对。香器四匣用示优宠。计此时、国王早经就道。相见匪遥。并当祇奉恩纶。懋承渥眷钦哉特谕。　　

○实授孙士毅为四川总督。以原任四川总督李士杰、为兵部尚书。　　

○甲戍。上诣觉生寺祈雨。　　

○诣大高殿行礼。　　

○还宫。　　

○御乾清宫。召读卷官入亲阅定进呈十卷甲第。　　

○谕、现在京察记名人员将次用完遇有知府缺出不敷简放。著各督抚于所属同知、直隶州知州内择其才守兼优堪胜知府之任者。各省督抚。各保举二员。其直隶、江苏、省分较大。直隶著保举三员。江苏省督抚、共著保举五员。各督抚等、务须秉公拣选。据实具奏毋得稍有滥竽。并出具切实考语。即送部带领引见候朕简用　　

○谕军机大臣曰、庆桂等奏、高邮州一案。业经提犯审讯属实。抚藩等辗转延缓。是否狥私袒庇。现在会同书麟、再行严鞫知府刘炳、于陈倚道禀揭后。延至一月有余始行提审。不无徇庇袒护之意。请旨解任研讯等语此案书麟、闵鹗元康基田等、推诿迁延有心袒庇。实为负恩取巧。已节经降旨分别严惩矣庆桂等、于十六日抵高邮后。自应将抚藩等如何通同徇隐彻底查明迅速严行参奏。何以直至十九日始行发摺所办已属迟延朕早虑庆桂为人软弱王昶籍隶江苏。不无瞻顾而书麟先往查办。又思代为掩饰。欲将闵鹗元等、全行开脱。庆桂等漫无主见。恐不能出其范围。是以令将此案犯证卷宗。解赴热河审办。兹庆桂等所奏、于知府刘炳、仅请解任。又不将抚藩一并严参。若非经朕屡次降旨严饬。将此案提到行在审办。则庆桂等必致附和书麟前奏。通同徇隐。希冀颟顸混过。将来定案时。归重知府知州。而于抚藩等、不过予以失察迟延处分。庆桂等必至代人受过。著庆桂等、仍遵续降谕旨。将闵鹗元等、小心管押。迅速解赴行在。听候审讯。至书麟另摺奏、现在会同庆桂等、亲提吴瑍等究审。不敢稍存回护。并请将刘炳解任等语。此事断非庆桂、王昶所能审办。而书麟亦断不肯审出徇庇实情不料该督竟敢于如此。忍于如此实属孤负朕恩。况前奏已欲将闵鹗元等有心开脱。而此奏尚复靦颜自称不敢回护。尤为饰词怙过。著书麟据实明白回奏。　　

○又谕曰、福康安奏称、前奏声叙阮光平置买圆领之语。词义牵混实属错谬。请交部严议。上次奉到同看之旨。并未先行照会。阮光平进关时。当遵谕不露词色等语。阮光平寄来蟒袍式样。系属汉制圆领。福康安摺内声叙不明朕既错会其意。军机大臣承旨书谕亦未看出面奏。以致有此错误。竟似强令更换服式。兹福康安奏、并未豫行照会。而续奉之旨。业经赶到。不至有碍大体。该督前奏错误之咎。原是大家之过。尚属可原。著加恩免其交部议处。嗣后福康安于一切陈奏事件。务宜留心检点。据实声叙不可稍存高兴。以致徒骛闲文。转昧本意也。　　

○乙亥。上御太和殿传胪。赐一甲石韫玉、洪亮吉王宗诚、三人。进士及第二甲辛从益等三十三人。进士出身。三甲邵葆醇等六十一人。同进士出身。　　

○还圆明园。　　

○谕、内外文武大臣。特恩赏在紫禁城内骑马。用资代步但年老足疾之人。上马亦觉艰难。如大学士嵇璜、虽经赏马。仍恐难于乘骑嗣。后已经赏马之大臣。因有足疾难于步履者。著加恩准令乘坐小椅。傍缚短杆。用两人舁行入直。以示朕眷念大臣。恩加体恤至意。尚书李世杰、患病兼有足疾。著加恩准照此例。　　

○又谕曰、普尔普之子。尚在年幼。京中无人照料。绰克托、著授为二等侍卫。彻回照料普尔普妻子、在京居住。　　

○丙子。谕曰、康基田覆奏、高邮州摹雕印串。冒徵钱粮一案。仅自认糊涂迟误。而于瞻顾上司。徇庇属员各情节。仍不据实直陈。是其竟无良心。孤负委任厚恩。难以从宽留任。康基田亦著革职拏问交庆桂等、一并解赴热河行在。归案审讯所有江宁布政使员缺。著陈大文补授。　　

○谕军机大臣等、据庆桂等奏请将藩司康基田解任。一并归案审办一摺。康基田接据陈倚道禀报。并不据实严参及巡抚批令严查。仍移交臬司办理推诿因循。藉词沉搁。必系迎合上司之意。袒庇劣员。实属无可置辩今覆奏摺内。仅自认糊涂迟误并未有人请托。试思藩司为巡抚属员。巡抚意存徇纵。祇须风示意指。即可逢迎附和又何待面为嘱咐。及寄书请托耶。外官积毙。朕岂不知。著传谕庆桂等、即于途间。再向康基田严切讯问是否迎合闵鹗元意指。推诿迟延。令其据实登答。迅速覆奏。若再始终隐饰将来解到行在审出实情。恐康基田不能保其首领也。　　

○以故贵州定番州属卧龙司土官龙定元叔致坤袭职。　　

○旌表守正被戕湖北竹山县民程文相妻焦氏。　　

○丁丑谕曰、御史江德量条奏、兵工二部主事。逐科递积本年分部人员。该二部暂停签掣再中书补缺。向系按录取名次补用。竟可不先效力。请照各部额外人员之例。以行走时日之多寡。为补缺之先后等语。六部主事额缺不同而出缺多寡。亦难悬定。现在兵工两部人多缺少。候补需时自当如所奏。毋庸再行分派致有壅滞所有本年散馆庶吉士。及新进士分部人员。俱于吏礼户刑四部。照例掣签其兵工两部。即暂停分派至内阁中书。向例俱按录取名次铨选。最为公允今若照行走时日补缺。恐行走人数较多。争先竞进转得意为高下致滋毙端。所奏不可行亦毋庸交部议奏　　

○又谕、据恒瑞奏、审明蒙古图财害命之策伯克多尔济即行正法等语。蒙古地方此等案件。审明后、理应一面奏闻。一面正法若俟奏闻奉旨后办理。时日稽迟倘有逃逸。不特该犯漏网。亦不足以示惩今恒瑞于审明后。即行正法。甚属妥协。至扎奇噜克齐硕玛尔、台吉拉旺等、据报后。即能将凶犯盘获亦属可嘉。著加恩各赏缎二匹其具报之蒙古克什克图、巴勒桑等、各赏布五匹以示奖励。　　

○豁福建台湾府乾隆五十年分、运厦遭风漂没兵米一百二十石。　　

○调陕西按察使恩明为安徽按察使以湖南盐法道姚学瑛、为陕西按察使。　　

○戊寅。上御勤政殿听政。　　

○命内大臣傅玉、户部尚书觉罗巴延三、左都御史舒常、在紫禁城内骑马。　　

○谕曰。检讨龚大万、饶庆捷、许霖、前因大考。分别休致革职。昨于山左迎銮。进献诗册。兹命出题考试。所作诗句虽属平庸尚不甚荒谬。且饶庆捷、因大考缮写违式革职。龚大万等、因大考列入四等休致。并非缘事获谴。尚可酌加录用龚大万、饶庆捷许霖、均著加恩以内阁中书补用。　　
</div>
    <div class="pagination">
<a href="清实录乾隆朝实录_page1713.html">上一页</a><span>...</span><a href="清实录乾隆朝实录_page1709.html">1709</a><a href="清实录乾隆朝实录_page1710.html">1710</a><a href="清实录乾隆朝实录_page1711.html">1711</a><a href="清实录乾隆朝实录_page1712.html">1712</a><a href="清实录乾隆朝实录_page1713.html">1713</a><span class="current-page">1714</span><a href="清实录乾隆朝实录_page1715.html">1715</a><a href="清实录乾隆朝实录_page1716.html">1716</a><a href="清实录乾隆朝实录_page1717.html">1717</a><a href="清实录乾隆朝实录_page1718.html">1718</a><a href="清实录乾隆朝实录_page1719.html">1719</a><span>...</span><a href="清实录乾隆朝实录_page1715.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
