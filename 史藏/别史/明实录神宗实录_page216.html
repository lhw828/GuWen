<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 216 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 216 页/共 367 页</h1>
    <div class="content">明神宗显皇帝实录卷之三百三十一
　　万历二十七年二月辛亥朔大学士赵志皋六＜锍-釒＞乞休温旨慰留仍令鸿胪寺官宣谕
　　○太子太保户部尚书杨俊民工部尚书杨一魁刑部尚书萧大亨日讲官礼部署部事左侍郎余继登各自陈乞罢  上俱优诏留之
　　○户部右侍郎张餋蒙总督仓场右侍郎赵世卿掌翰林院事礼部右侍郎教习庶吉士曾朝节礼部右侍郎朱国祚兵部右侍郎王世扬刑部右侍郎董裕工部右侍郎姚继可户部左侍郎陈蕖等通政使范仑太仆寺卿刘四科太常寺卿郑国士光禄寺卿孙炜国子监祭酒方从哲顺天府府尹万自约等先后各自陈乞罢俱不允　　○朝鲜监军御史陈效奏辩东事  上命科臣一并勘报
　　○壬子以百户张宗仁奏复置浙江市舶遣内官刘成徵收税课
　　○户部言各省直税契带徵节省积余各项银两屡催未报即报解之数又多未尽观望依违何以纾燃眉之急乞  天语叮咛各该按臣严督有司清查勒限解部以济大工  上命有仍前怠玩者指名参奏  河南天鼓鸣
　　○鲁王寿鏳奏庶人寿金□攸听妾弑母法难轻贷都察院以闻乞行山东抚按勘明具奏从之
　　○朝鲜王李昖奏辩丁应泰＜锍-釒＞大略谓小邦服事之义天下所知正统癸亥迄嘉靖癸未癸丑丙辰等年俱获入犯之倭节次献俘屡蒙奖赏此皆小邦竭心殚力以效藩屏之职者也惟小邦不幸与倭为邻岁为边患对马一岛迫近于我遂因其纳款许其往来初来之时寓于荠浦釜山浦监浦等地所以有三浦倭户之说也至正统庚午戕杀佥使李友曾小邦遂遣将剿灭自后绝不许居焉三浦之无倭户今已八十九年乃今谓小邦于万历二十年令世居倭户招诸倭同犯言之不近人情乃至于此至于海东记乃正统年间因其来使遣内陪臣申叔舟往日本通谕验察彼中情形得其国风俗世系地图遂因其本藁附以小邦馆待事例作为一册以为异国奇闻而今乃以覆瓿之断简作为陷人之奇货捃摭流闻捏造虚辞亦已甚矣若所谓夹江中洲者与小邦义洲只隔一水彼此人民交通贸易恐惹事端故嘉靖年间移咨奏闻立碑禁约小邦不曾与辽民争讼而乃云争讼都司不曾以此事断案而郤说断案至曰招倭同犯夺取辽河以东恢复旧土言之罔极至于是乎所自怜者臣守义拒贼矢死不变罹此丧败而终以引贼反君受诬臣谨奉  天朝一遵法制而终以不受正朔受诬臣期灭讎贼义不共戴而终以交通倭贼受诬臣竭诚摅忠开陈无隐而终以结党朋欺受诬使先臣二百年事  上之诚至臣身而都丧环东土数千里沦为禽兽之区纵使讎贼尽灭疆土尽复恶名在身持此安归伏愿  圣明将臣所奏特下公庭查辩  上命兵部会廷臣看议以闻
　　○监察御史于永清奏辩丁应泰＜锍-釒＞以为方倭之据朝鲜也宁独朝鲜危在旦夕既我兵既集尚凛凛然惧也此非救火拯溺同心并济时乎乃丁应泰请勘朝鲜之＜锍-釒＞至矣臣愚不识忌讳谓勘之是疑之也疑之则朝鲜惧而倭奴色喜是助倭也臣于是有免勘朝鲜之请迨中军失利三路尚可支也乃元辅倡撤兵之说臣愚不识忌讳谓图之七年弃之一旦前功尽废后患谁担且事在海外议在庙堂是耳谭也臣是以有军国机宜不可悬断之请臣今两＜锍-釒＞具在果为萧大亨邢玠计耶为国家计耶应泰既据诸将之囊橐而掣其肘复造不根之危谤而摇其心倭未退则曰我军有罪倭既退则曰我军无功甚至剌眉割发百计陵轹恐不激变不止也惟  皇上洞烛奸谋无隳已成之美业＜锍-釒＞下部议
　　○丙辰通政使司左通政徐申大理寺左少卿甘士价右少卿李三才太常寺少卿南企仲太仆寺卿王守素林烃陈应芳鸿胪寺卿张栋顺天府丞乔璧星制敕房办事太常寺少卿马继文等自陈各令照旧供职惟右通政屈烛调外任从吏部覆也
　　○丁巳顺天巡抚李颐自陈乞罢不允  直隶常熟县地震
　　○祭  先师孔子遣侍郎刘元震行礼
　　○戊午祭  太社  太稷遣泰宁侯陈良弼代
　　○吏科都给事中赵完璧等言刑科印悬已久乞命都给事中侯庆远复职  上以完璧等市恩结党夺完璧俸二月余各一月侯庆远著部覆具奏
　　○兵部集廷臣会议东事皆言朝鲜世笃忠贞无背国通倭之理乞免行查勘仍蚤赐敕谕以安其心
　　○户部右侍郎张餋蒙辩许闻造＜锍-釒＞且乞罢  上谕令供职
　　○吏科都给事中赵完璧等河南等道掌道事监察御史赵士登等纠拾原任协理戎政右都御史沉思孝原任经略宋应昌兵部左侍郎许孚远原任国子监祭酒刘应秋萧良有通政使田蕙南京礼部尚书王弘诲巡抚贵州佥都御史江东之巡抚四川佥都御史谭希思原任总督两广右都御史兼兵部侍郎陈大科原任兵部左侍郎协理京营戎政李春光原任巡抚宁夏右副都御史朱正色等各溺职奉旨许孚远王弘诲留用谭希思调南京别衙门用沉思孝仍旧调理李春光陈大科在籍听用江东之萧良有朱正色著致仕宋应昌刘应秋田蕙冠带闲住
　　○以年例升翰林院编修董其昌为湖广副使给事中刘余泽为陕西佥事御史汪先岸为四川佥事
　　○以千户陈保奏遣内官李凤开采雷州等处珠池兼徵市舶司税课　　○命湖广守备内官会同抚按查千户韦梦麟所奏荆州府辛效忠店税
　　○命工部行文苏杭织造内监炤依裁定数目织解合用叚疋其工料钱粮著户工二部通融计处先年传造未完者暂行停缓俟今次传派通完之日炤数补解
　　○己未户部言该库所贮赃物自万历十五年折放之后新旧相仍积贮颇多科道臣陈维春李光辉会同郎中刘昶等诣库估验共估银一十四万一千四百五十六两四钱每银一两折钞三百五十贯造册到司乞炤向行事例折放文武官员俸钞诏可
　　○庚申大学士沈一贯题谨按浙江市舶司在宁波府臣宁波人也备知其详建置之时因日本番船进贡而设有内官监一人文职提举官一人嘉靖初裁革内监后因倭乱贡绝并裁提举官今倭奴久已绝贡无市无舶定海一关不过本地鱼船及近境商船出入军门讯察非常因而税之大抵不过千两悉充兵饷之需利甚薄也一设市舶尚不足以充本监公费又安得取盈而  上供既不足于  上供势必遍搜各府巧征横索祈免  皇上之谴责不顾小民之怨咨恐利未得而徒亵朝命辱国体也乞收回成命不报
　　○工部左侍郎赵可怀南京兵部右侍郎今升兵部左侍郎许孚远俱自陈乞罢不允
　　○巡抚陕西贾待问进追过犯人杜逢时等盐本银共一万一千三百两逢时等即杨新芳所讦奏已故尚书杨兆家人也
　　○命京城报到淑女待八府报到之日一并差官刷选  辽东三万辽海二卫及清阳堡同日地震
　　○慈庆宫修理兴工遣工部尚书杨一魁祭告  后土之神　　○辽东总兵李如梅革任回卫杨绍先刘仲文等行巡按御史提问具奏兵部覆参其拥兵怯战贻害地方故也
　　○南京都察院右都御史赵焕等奏南道御史额设三十九员今见任只有二员缺人废事乞敕下部院考选之时于南道多拟数员仍即起补原任服阕王藩臣朱吾弼萧如松等三员以济急用  上可其奏
　　○辛酉吏部覆科道纠拾原任户部郎中张似良礼部郎中曾凤仪兵部主事赵世德原任工部郎中贺盛瑞等各溺职奉旨似良冠带闲住盛瑞等俱降一级调外任用
　　○刑部尚书萧大亨奏辩丁应泰＜锍-釒＞言应泰知求快乎己忿而不思  皇上宵旰七年之忧知肆赦□心于诸臣而不思  皇上独断乃成之效且臣署兵部奉  明旨以宣谕督抚战守赏罚自有  圣断臣何能与止因臣与邢玠同乡忌臣署事举臣与科道打入一网以为党与而耸  圣听臣不足惜国家之大体当惜督抚之功不必叙而将士之劳苦当叙计倭败遁已近两月军士暴露尚无归期皆以应泰挠扰既不叙其功反加其罪不知死者膏于草野生者不获寸功何以服数万军心何以令外夷威服且迟一月则费饷不止数万失其心将来何以用人此皆有关于国家之大者臣不敢不言  上曰朕念将士辛苦屡旨催叙功次何为多生烦言自古功疑惟重罪疑惟轻朕今参酌事理独断于心其令从优叙录不必苛诘以示朕庆赏德意
　　○原任甘肃巡抚今升兵部尚书田乐以京察自陈乞罢不允
　　○户部上言东事已平财用宜省乞敕督抚诸臣从长计议见在兵马或留或撤留兵刍饷或朝鲜全出或中国量助务画万全之策  上命该总督经略定议以闻
　　○  恭仁康定景皇帝忌辰遣东宁伯焦梦熊祀  陵寝
　　○东征勘科徐观澜＜锍-釒＞辩东事  上曰倭氛荡平宜叙功次以慰将士血战之心尔原奉查勘宜秉公持正仰体朝廷宽恤之意勿得苛求事竣即回仍令督抚会议善后事宜亟班师以省劳费
　　○壬戌户部尚书杨俊民言恭睹  皇长子睿质克茂  诸皇子振振长成冠婚之仪册立分封之典举行有期一应珠宝买办等费当预为区画顾典礼隆重若苟且应之心实不敢财用匮诎欲急遽办之势又不能伏望  皇上垂万世之令规永怀俭德悯一时之浩费特假宽恩查炤工部钱粮分别缓急陆续办进  上令如数亟办以济应用不可怠玩
　　○癸亥命制敕房办事礼部仪制司郎中包渐林以原官兼司经局正字同马继文轮写讲章  遣户部侍郎赵世卿致祭于  京都太仓之神
　　○甲子总督三边太子太傅兵部尚书兼都察院左副都御史李汶总督蓟辽经略御倭兵部尚书兼都察院右副都御史邢玠各自陈乞罢不允
　　○赐原任南京刑部右侍郎李江祭二坛造坟安葬妻徐氏高氏詹氏并祔江以巡以抚屡叙军功故加祭一坛
　　○乙丑总督宣大山西等处地方军务兼理粮饷兵部右侍郎兼都察院右佥都御史梅国祯自陈乞罢不允
　　○户科给事中包见捷等乞罢诸道税使之遣正陈保张宗仁等之罪不报
　　○户部尚书杨俊民等＜锍-釒＞论开采搉店及市舶之害乞报罢不听
　　○丙寅夺蓟镇管粮郎中胡三省俸二月以敕书勘合遭火故也
　　○丁卯定国公徐文璧等会议言东事既两奉  明旨功疑惟重罪疑惟轻著从优叙录不必苛诘仰窥我  皇上明见万里国是已定人心翕服臣等即欲再议岂能出于  圣断之外哉乞敕兵部移文督抚诸臣应议者速议应行者径行务仰副  皇上息劳省费德意  上曰丁应泰说贿倭退兵自可理断七年狂寇岂五千金能买其退败军国大事府部多官会议如何以数言覆奏了事昨发邢玠万世德＜锍-釒＞其再会同详议以闻
　　○戊辰大学士赵志皋七＜锍-釒＞乞休温旨慰留之
　　○南京礼部尚书王弘诲户部尚书张孟男右都御史赵焕各自陈乞罢  上俱勉以用心供职
　　○南京吏部右侍郎李廷机刑部右侍郎王基原任大理寺卿今升工部右侍郎沈应文通政使司通政使杨时乔等俱自陈乞罢不允
　　○保定巡抚今升南京兵部右侍郎李盛春自陈著致仕
　　○南京刑部尚书赵参鲁考满复任自陈乞罢令复任供职
　　○设市舶于福建遣内监高采带管矿务
　　○遣内监杨荣开矿云南陈奉徵荆州店税陈增徵山东林步等处店税及马疋土产孙隆带徵苏松等府税课鲁坤带徵河南孙朝徵税山西是时诸弁冯纲等望风言利皆朝奏夕可其所遣税监皆其所荐也
　　○户部覆保定巡抚李盛春题称河南山东二省协济直隶河间真定二府军士麦米布花价银或完或逋乞将已完者各掌印官移咨吏部纪录未完者行令严限督催从之
　　○逮南康府知府吴宝秀星子县知县吴一元巡简程资赴京究问时税监李道于湖口激变因参宝秀等明谋阻挠  上命逮之仍谪临江府知府顾起淹一级
　　○工部覆四川抚按题称三殿木料二运之木业已采就在未奉旨停折之先工费钱粮不可名状乞俯念蜀民之苦重弃已集之材自三号而下估炤先年事例通融折筭仍乞显派役夫以恤民力  上命已采集者姑许折筭以后务责令依式采进不得仍前藉口以误工作其派役民夫听便宜行
　　○工科都给事中韩学信等言殿工典礼方殷一切带造传办乞报罢以惜物力又言自开采徵税以来皆以助工济用为名乃内府之传宣有增无减而外地之征输有入无出窃意  陛下有此积聚不用之于宫殿不用之于  诸皇子将焉用之不报
　　○己巳南京太仆寺卿游应乾应天府尹熊惟学太仆寺卿郑继之光禄寺卿陈洙各自陈乞罢俱令炤旧供职
　　○吏科给事中陈维春＜锍-釒＞论丁应泰党倭误国乞亟处以安军情先是平秀吉死子幼国乱清正等焚营遁归我兵乘其后颇有斩获因大张功伐乃应泰既以赂倭诋诸将维春又以党倭诋应泰嘻亦甚矣
　　○工部题称皇长子婚礼并册立分封在迩合用各色纻丝纱罗等项请发花式长阔式样分派常镇徽宁扬州及福建等处炤数织造不许延缓  上可其奏仍命各该抚按严督司府织造立限解进
　　○辛未户部覆山东抚按题称鱼滕二处挑河占地亏欠额粮往将东平汶上所徵湖租抵补后因南旺四湖筑堤畜水地寡租徵难责供输今议将前三年无地逋粮悉许蠲免以后鱼滕东汶四州县各炤地里均摊庶几国赋可完民碞无累  上许之
　　○周府宗犯文亭以避父逃罪潜入京师为捕官缉获命送周府问拟具奏仍戒各王府钤束宗人毋纵容游荡以干法纪
　　○以灾伤蠲顺天永平二府所属州县屯卫节年逋粮仍以轻重徵本折有差其地方灾重□口命有司发廪量赈以示朝廷轸念穷黎至意
　　○赐原任太子太保南京工部尚书叶梦熊妻□人廖氏祭一坛开矿合葬
　　○兵部等衙门萧大亨等会议言诸臣参详督抚二＜锍-釒＞大都以国体军情为重竣事班师为急臣等窃谓主事丁应泰往年初＜锍-釒＞非尽无因其在于今坚执求胜之私意遂致罗织之太苛将士既已离心属国复为滋惧仓卒驰归殊骇观听诸臣谓其损伤国体臣等亦以为然或令回籍或令回京仰听  圣明处分其勘科徐观澜宜令会同监军御史陈效各秉虚公从公确议驰奏还朝方为不负特遣其九月以后四路功罪与夫善后留撤兵将事宜俱应严行督抚监军等官速为勘处毋徒滋议以致虚縻至于朝鲜陪臣逡巡恐惧待命日久乞降敕驰慰王心俾晓然告戒国人共仰  皇上日月之明举国安心共图善后庶几于始终字小大义称完局矣  上曰国体军情皆朝廷大事朕岂以小臣私忿妄讦不念将士久戍劳苦与属国军民泣吁苦情丁应泰举动乖谬几误大事姑令回籍听勘徐观澜奉有专命还赴王京会勘务须秉公持正以称任使一面行督抚详列四路功罪善后留撤事宜星夜驰奏朝鲜王你部里移咨慰谕俾知朕始终字小德意仍令戒谕国人益坚恭顺之节
　　○刑科左给事中杨应文等言吴宝秀吴一元等皆  皇上所托以惠养一方民命者罪状未按辄据一人单词令之囚首就鸷宝秀等即不足惜恐四方守令闻风解体相与畏罪偷安彼林林总总之众何所寄命天下自此多事矣望将李道所奏事情敕下抚按从公查勘不报
　　○命翰林院编修黄辉充  皇长子讲官仍与讲官刘曰宁俱升右春坊右中允兼翰林院编修供事制敕房办事鸿胪寺署丞罗万英兼翰林院侍书充  皇长子侍书官
　　○升太仆寺少卿王守素为右通政山东右参议邢云路为陕西副使福建运使周裔先为甘肃行太仆寺卿湖广副使马崇谦为山东右参政户部郎中董国先为狭西副使户部郎中刘三才工部郎中康梦相俱为四川右参议兼佥事
　　○南京国子监祭酒郭正域在籍自陈乞罢命赴任供职
　　○户部题覆应天抚按揭借各项银两以充叚价其已借支万历十年绢布等银准其开销其二十五六年草米盐钞等银炤数徵解袍价不敷另行设处毋亏正供  上从之
　　○甲戌大学士沈一贯题近日杨应龙肆害三省抚按告急乞允部议改四川巡抚为总督兼辖川贵湖广三省以一事权仍促部会推刻期赴任
　　○升广东右布政使梅淳为云南左布政使
　　○命皇庄地土果树煤窰俱归上林苑监管业徵收欺隐者坐之从御马太监张隆之请也
　　○遣内监丘乘云督原奏千户翟应泰等徵税开矿于四川梁永督原奏千户乐纲等徵税于陕西
　　○诏征倭总兵刘綎以所部土汉官兵还四川防剿提督如故以前战功及今次撤发事宜命督抚详加议处以闻
　　○乙亥兵部覆黔抚江东之议请令川湖各扼要害以为犄角滇省那移银两以备募赏所参都司舒文俊等革任回卫所举王纳忠调补贵州都司佥书镇守湄潭杨惟中量加都司职衔炤旧管事  上是其议仍申饬各官不许玩寇
　　○丙子原任南京刑部右侍郎今升刑部左侍郎谢杰自陈乞罢不允
　　○遣御马监奉御潘相督理江西瓷厂命管理珠池内监李敬带管广东矿税
　　○丁丑春分节祭  大明于  朝日坛遣侯陈良弼代
　　○大学士沈一贯题  伏见  皇上圣明睿智动符帝王窃以为尧舜成康于今复睹而乃为群小所中竞开利端日遣中使四出络绎不绝至于上激霆怒逮系守臣列焰益张袤谋愈进  盛明之朝岂宜有此自古财赋之计未有不与臣工谋而与群小谋者盖臣工计其利复计其害则能斟酌于利害之际而处置有方群小顾其利不顾其害则当攘臂于掊克之谋而搅乱无极变法征利何等大事而乃随奏随准星火促行不令阁部议拟不许科道封驳不伤于太易乎  祖宗定制钱粮互相觉察故弊源清而奸窦塞今独使一人专敕行事惟意所为凭藉宠灵擅作威福以势凌抚按使不敢一问其出入以刑劫有司使不得一加其调停此所谓虎而翼者也群虎百出逢人咆哮寸寸张罗层层设阱于是裔旅必不行而赋税无所得且至于索居民矣于是居民见索生理日迫而祸且至于寻干戈为盗贼矣百孔千疮良医莫措其手土崩瓦解良吏莫施其力是  皇上歛财之意本以备不虞而反以召不虞也伏愿  皇上深惟理乱之原详审重轻之辨掣回所差内臣遣发原奏官民举天下财计尽责成户部俾悉心筹画以开财源明诏内外修举政事无令冗耗以节财流则府库坐见充盈而田里亦无愁病  大圣人之鸿名盛业垂于万万世矣＜锍-釒＞上不报
　　○南京吏科等科祝世禄等河南等道陈煃等纠拾京堂原任蓟辽备倭经略兵部右侍郎宋应昌原任协理京营右都御史沉思孝云南巡抚右都御史陈用宾原任四川巡抚右都御史王继光原任应天府府尹张孙绳巡抚福建右佥都御史金学曾原任兵部左侍郎李桢四川巡抚谭希恩贵州巡抚江东之原任国子监祭酒萧良有原任通政使田蕙原任国子监祭酒刘应秋原任南京吏部侍郎杨起元等各溺职奉旨陈用宾金学曾杨起元留用张孙绳李桢著致仕王继光冠带闲住　　○户部覆巡仓御史李光辉所陈事宜一议激扬漕储藩臣综核粮运与巡仓御史职业相关应听台臣一体举劾一议裁省京通各卫仓守支官攒甲斗及杂差役占等项如有冗滥酌量汰省月米筹架截月住支以杜虚縻一议防奸各仓诸役暗窃禄米议将京仓责五城兵马通仓责分守参将拨差番兵巡缉关防一议觉察领运旗军弊窦多端及至挂欠辄先逃遁议运船每帮以五只为一伍编立长单互相纠察如一甲插和盗卖许四甲举首重惩容隐不举者同罪一议委官昌密二镇边粮运到即于附近州县佐贰或各卫首领择廉干官一员管理督催仍开职名移文巡仓御史知会事完同运官一体考察奖戒一议带运浙直板木价高官旗赔累今议每松板一片楞木一根依原价各量增银伍分仍给运官自买交纳一议慎选运官委任匪人大坏漕政议通行各省督粮道专责各府掌印官将各卫所领运官员体访老成廉干者坐名委用曾经领运论黜及杂差听用等官不得滥委一议宽恤运粮车户差繁苦累价既克减领复后时今议炤旧如数给钱至于小修号房填垫道路逐项酌估应领脚价随时早给免其称贷诏如议
　　○己卯祀  历代帝王遣侯陈良弼伯朱世雍王学礼尚书李戴侍郎余继登各分献
　　○吏部等衙门李戴等国子监祭酒方从哲等各上＜锍-釒＞乞罢税使之遣释守令之逮不报
明神宗显皇帝实录卷之三百三十一
明神宗显皇帝实录卷之三百三十二
　　万历二十七年三月庚辰朔
　　孝肃皇后忌辰遣武靖伯赵祖荫祀  裕陵
　　○命内官王忠带徵密云税课张烨带徵芦沟桥税课从百户柳胜秋刘思忠之请也
　　○陈增马堂争税  上命堂税临情增税东昌等处不得叠徵
　　○壬午义勇右卫百户王官同把总徐希昌举人林章等进银一万二千两乞许于淮南买盐行引仍求于天宁州黄天荡二处养兵列营以防盐寇章下阁票大学士沈一贯上言王官等以万金之利玩侮  至尊进  上者甚少而费国者甚多且黄天荡在大江之中原系浩渺贼薮彼欲得之为巢穴因而聚众起事此其志不小若不处治恐致他日滋蔓  上嘉辅臣忠爱恳切思虑周详命锦衣卫逮官等治之
　　○升河南佥事杜允继为山东右参议
　　○吏部覆京察自陈各巡抚辽东李植应天陈惟芝山东尹应元湖广支可大延绥王见宾南赣李汝华天津汪应蛟浙江刘元霖福建金学曾凤阳李鋕郧阳马鸣銮操江耿定力经理朝鲜万世德等皆勉修职业有禆地方  上命李植等各巡抚如故李鋕著致仕
　　○升郑继之为南京大理寺卿
　　○山东兖州府地震
　　○癸未大学士沈一贯恭视大内工程赐茶称谢嗣后月以为常
　　○兵部侍郎佘立以自陈致仕　　○升陕西行太仆少卿靳绍谦山东按察使麻镕湖广屯盐道周传诵调陕西按察使王道增河南副使陈所蕴补刑部署员外余思明复除刑部员外阎汝坤湖广右参政兼佥事沈孟化升户部署郎中张邦政工部署郎中王在晋南京礼部署郎中刘涌陕西左布政使甯化龙广东左布政使王泮刑部署郎中邹希贤行人司正徐梦旸补户部署郎中韩子廉户部郎中杨初东升刑部署郎中吴来庭员外何伟主事杨松户部署员外胥从化工部署员外陈汝麟调南京工部主事洪文衡升江西左参政孙承荣贵州副使洪澄源改南京尚宝司卿陈堂升云南左参议周汝登广东副使萧雍朱东光湖广佥事周继昌云南副使田琯吏科右给事中吴文灿礼科左给事中项应祥右给事中杨天民兵科左给事中桂有根工科左给事中郭如星户科右给事中姚文蔚先是吏部屡催留中至是复请乃用之
　　○改孤山参将为协守副总兵以王威节制神木高家二路
　　○甲申大学士赵志皋八＜锍-釒＞乞休  上慰留之
　　○凤阳巡抚李鋕上＜锍-釒＞乞罢矿税不报
　　○徽州歙县人吴餋晦投揭税监鲁保称其祖守礼为两淮巨商累赀百余万伯叔时修等吞并无分且守礼在日曾逋盐课二十五万赂寝不追乞断追匿课并追给餋晦应分家财于内愿献五万两以助大工鲁保为请  上命追课给产如保议  户部上言典礼在迩所需金珠宝石名香等项乞分派各省  上命俱于在京召商买办惟龙涎香行该省办进
　　○兵部覆天津巡抚汪应蛟条陈六事一简留水兵议将登莱旅顺二处水兵各简三千以陈梦斗马文焕统之分住登旅陆兵惟登总标下南兵仍留防倭余悉撤回一亟罢募船议将陈梦斗所募沙船悉发耆民领回即以武懋德所造操驾以省烦费一减存兵马天津先设水陆兵三千又设标下马兵三千兹议于标下选用入百听中军管理余俱撤回至于该营马匹应给标营家丁者听其留用转补真定各营者价银解部发寺备用议发蓟昌抵筭年例者查估价值径送顺天巡抚分发惟是据开见在之数比前额倒损过半该镇未经战阵驰逐恐有克减盗卖等弊应令查明造册咨部覆议以实马政一联属声势议将登旅两寨联而为一船兵月饷管理于山东抚道俟东警已宁改总兵为副将驻劄专辖而节制于山东抚按沿海墩台及时修演以备不虞覆上报可
　　○乙酉先是辽左出寨捣巢我师败绩御史陈效查勘具奏部覆以闻诏赠阵亡参将王维贞署都督同知都司金尚礼署都督佥事各荫一子世袭如例仍立祠致祭周思义等行巡抚御史提问
　　○兵部覆太仆寺卿刘四科条议请令巡按屯马御史将各府州县卫所一应马价草场牧马地租屯营子粒等项逐款清查原额地土若干应徵钱粮若干州县立一小总每府结一大总造册送部寺永为查考已徵在官者严限起解逋欠者督令追徵有那移侵渔者指名参奏每年管马府佐各该清查册籍载入考成限一年之内俱完库藏寺丞不妨与少卿互摄仍行两京冏寺一体施行  上然之
　　○兵部覆四川抚按会题防播事宜一设将领以固要害议于綦江合江各设游击驻劄安稳冈门二处以防贼冲一议兵饷以资战守二江既设将领一切兵食綦江责之上东道合江责之下南道核实训练该游多方侦探遇警驰援一分疆界以便责成川黔接壤播界其中巡东思南二道各有信地失事不得他诿近议改设总督兼制川贵湖广三省正虑两地推诿之故方在奉行无庸再计矣其杨酋乘机窥探所宜严防内地官民有仍前勾引作奸悉如所议擒拏治罪  上然之令着实举行不得因循误事
</div>
    <div class="pagination">
<a href="明实录神宗实录_page215.html">上一页</a><span>...</span><a href="明实录神宗实录_page211.html">211</a><a href="明实录神宗实录_page212.html">212</a><a href="明实录神宗实录_page213.html">213</a><a href="明实录神宗实录_page214.html">214</a><a href="明实录神宗实录_page215.html">215</a><span class="current-page">216</span><a href="明实录神宗实录_page217.html">217</a><a href="明实录神宗实录_page218.html">218</a><a href="明实录神宗实录_page219.html">219</a><a href="明实录神宗实录_page220.html">220</a><a href="明实录神宗实录_page221.html">221</a><span>...</span><a href="明实录神宗实录_page217.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
