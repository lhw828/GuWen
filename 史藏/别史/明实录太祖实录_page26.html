<!DOCTYPE html>
<html>
<head>
    <meta charset="UTF-8">
    <title>明实录太祖实录 - 第 26 页/共 121 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太祖实录 - 第 26 页/共 121 页</h1>
    <div class="content">　　○庚寅  上以高昌王和尚降卒冬寒无衣命人给布二匹
　　○壬辰征虏大将军中书右丞相信国公徐达左副将军浙江行中书省平章李文忠等师还至龙江车驾出劳于江上达等奉车驾还宫明日率诸将上平沙漠表  上御奉天殿皇太子亲王侍百官朝服陪列达奉表贺表曰乾坤宣五德之运历数在于一人帝王开万世之基功业超于百代干戈载戢文轨既同钦惟  皇帝陛下圣神合德文武成能天命所归人心攸戴拯黎民于涂炭布霖雨于焦枯奋六师而江汉奠安杨九伐而荆吴底定旋收淮甸遂略中原齐鲁十二之山河兼旬俱下幽蓟百年之腥秽一旦廓清既驱氊毳之群遂复衣冠之治何我师之奏凯而彼孽之再萌掊凶鞠顽敢寇攘于边鄙乘间抵隙乃贼害于忠良蜂虿之毒岂可复遗熊罴之师乌容不举是用祇承明诏恭行天诛以今年夏四月师至定西之北逼虏营而筑垒出峪口以陈兵将校怀敌忾之心士卒奋超乘之勇霆驱电击渠凶弃甲而遁逃兽骇禽惊虏众望风而降附吐蕃枹罕列障土崩忙忽高昌群酋面縳山川为之震耀草木为之昭苏壸浆以迎无思不服幅员之广有德必归臣等仰遵庙筭之成幸获大勋之集治平有象适遭千载之期功德难名愿祝万年之寿文忠表曰日月丽中天万国仰照临之德乾坤大一统群生荷覆载之恩文教诞敷而治具毕张武威继扬而妖氛顿息臣民欣戴海宇欢腾钦惟  皇帝陛下卓冠群伦茂膺景运皇图启祚粤申命之自天历数在躬遂化家而为国拯生民之垫溺救乱世之劻勷大钧播而品物亨皇极建而彝伦叙凡有血气莫不尊亲惟彼残胡敢行肆毒窃乘间隙侵犯边陲赫怒皇心用加天讨爰声罪而致伐乃鞠旅以陈师臣文忠赋质庸愚托属外戚忝受副将之寄惭无赞画之能拜命阙庭俾率熊罴之众总戎行阵誓空胡马之群前茅度关而兴和之将即降后骑出塞而驼山之兵旋衄进开平而乘破竹之势克应昌而奋覆巢之威皇子后妃两宫之贵人俱获玉玺金册历代之重器全收皇风远被于遐荒胡运竟终于此日凡兹勋庸之建岂因臣下之能兹盖伏遇  皇帝陛下广运如天宏谟盖世明见万里之外遂成千载之功东日窟而西月氐莫非王土南炎荒而北瀚海共惟帝臣一统太平万年悠久是日礼成达等退自西阶皇太子亲王入行贺礼讫中书省左丞相李善长率文武百官上表贺又明日以武成告于郊庙命大都督府兵部录上诸将功绩吏部定勋爵户部备赏物礼部定礼仪翰林院撰制诰以封功臣
　　○甲午以开封府知府宋冕为户部尚书
　　○丙申大封功臣  上御奉天殿皇太子诸王侍左丞相李善长右丞相徐达率文武百官列于丹阶左右  上召诸将臣谕之曰汝等其听朕命朕今日定封行赏非出己私皆仿古先帝王之典筹之二年以征讨未暇故至今日思昔创业之初天下扰乱群雄并起当时有心于建功立业者往往无法以驭下故皆无成朕本无意天下今日成此大业是皆天地神明之眷佑有非人力之所致然自起兵以来诸将从朕被坚执锐以征讨四方战胜攻取其功何可忘哉今天下既定是用报以爵赏其新附将帅之有功者亦如之凡今爵赏次第皆朕所自定至公而无私如御史大夫汤和与朕同里闬结发相从屡建功劳然嗜酒妄杀不由法度赵庸从平章李文忠取应昌其功不细而乃私其奴婢废坏国法廖永忠战鄱阳时奋勇忘躯与敌舟相拒朕亲见之可谓奇男子然而使所善儒生窥朕意向以徼封爵佥都督郭子兴不奉主将之命不守纪律虽有功劳未足掩过此四人止封为侯平章李文忠总兵应昌逐前元太子远遁漠北获其皇孙妃嫔重宝悉归朝廷此功最大御史大夫邓愈自幼相从屡更任使虽经摧挫口无怨言此二人者宜列公爵左丞相李善长虽无汗马之劳然事朕最久供给军食未尝缺乏右丞相徐达与朕同乡里朕起兵时即从征讨四方摧强抚顺劳勚居多此二人者已列公爵宜进封大国以示褒嘉余悉据功定封书云德懋懋官功懋懋赏今日所定如爵不称德赏不酬劳卿等宜廷论之无有后言诸将咸顿首悦服遂班爵行赏封公者六人银青荣禄大夫上柱国录军国重事中书左丞相兼太子少师宣国公李善长授开国辅运推诚守正文臣特进光禄大夫左柱国太师中书左丞相进封韩国公参军国事食禄四千石征虏大将军银青荣禄大夫上柱国录军国重事中书右丞相兼太子少傅信国公徐达授开国辅运推诚宣力武臣特进光禄大夫左柱国太傅中书右丞相进封魏国公参军国事食禄五千石翊运推诚宣德靖远功臣开府仪同三司上柱国太保中书右丞相开平忠武王常遇春之子茂特进荣禄大夫右柱国封郑国公食禄三千石荣禄大夫浙江等处行中书省平章政事李文忠授开国辅运推诚宣力武臣特进荣禄大夫右柱国大都督府左都督封曹国公同知军国事食禄三千石银青荣禄大夫都督府右都督兼太子右詹事冯胜授开国辅运推诚宣力武臣特进荣禄大夫右柱国封宋国公同参军国事食禄三千石荣禄大夫御史大夫兼太子谕德邓愈授开国辅运推诚宣力武臣特进荣禄大夫右柱国封卫国公同参军国事食禄三千石俱令子孙世袭惟常茂如无后嗣兄终弟及封侯者二十八人荣禄大夫御史大夫兼太子谕德汤和授开国辅运推诚宣力武臣荣禄大夫柱国封中山侯食禄一千五百石荣禄大夫同知大都督府事唐胜宗授开国辅运推诚宣力武臣荣禄大夫柱国封延安侯食禄一千五百石荣禄大夫同知大都督府事陆仲亨授开国辅运推诚宣力武臣荣禄大夫柱国同知大都督府事封吉安侯食禄一千五百石资善大夫湖广等处行中书省左丞周德兴授开国辅运推诚宣力武臣荣禄大夫柱国封江夏侯食禄一千五百石荣禄大夫  燕相府左相兼同知大都督府事北平等处行中书省参知政事华云龙授开国辅运推诚宣力武臣荣禄大夫柱国  燕相府左相兼北平等处行中书省参知政事封淮安侯食禄一千五百石骠骑上将军副大都督府事兼太子右率府事顾时授开国辅运推诚宣力武臣荣禄大夫柱国同知大都督府事封济宁侯食禄一千五百石资善大夫秦王相府左相兼狭西等处行中书省右丞耿炳文授开国辅运推诚宣力武臣荣禄大夫柱国秦王相府左相仍兼狭西行省右丞封长兴侯食禄一千五百石镇国上将军佥大都督府事陈德授开国辅运推诚宣力武臣荣禄大夫柱国同知大都督府事封临江侯食禄一千五百石镇国上将军佥大都督府事郭子兴授开国辅运推诚宣力武臣荣禄大夫柱国封巩昌侯食禄一千五百石昭勇大将军平阳卫指挥使王志授开国辅运推诚宣力武臣荣禄大夫柱国同知大都督府事封六安侯食禄九百石明威将军朔州卫指挥使司副使郑遇春授开国辅运推诚宣力武臣荣禄大夫柱国同知大都督府事封荣阳侯食禄九百石镇国上将军佥大都督府事费聚授开国辅运推诚宣力武臣荣禄大夫柱国封平凉侯食禄一千五百石镇国上将军佥大都督府事吴良授开国辅运推诚宣力武臣荣禄大夫柱国同知大都督府事封江阴侯食禄一千五百石资善大夫吴王相府左相兼佥大都督府事吴祯授开国辅运推诚宣力武臣荣禄大夫柱国吴王相府左相封靖海侯食禄一千五百石资善大夫中书右丞兼太子副詹事赵庸授开国辅运推诚宣力武臣荣禄大夫柱国同知大都督府事封南雄侯食禄一千五百石荣禄大夫中书平章政事兼同知詹事院事廖永忠授开国辅运推诚宣力武臣荣禄大夫柱国封德庆侯食禄一千五百石荣禄大夫江淮等处行中书省平章政事俞通源授开国辅运推诚宣力武臣荣禄大夫柱国封南安侯食禄一千五百石荣禄大夫湖广等处行中书省平章政事华高授开国辅运推诚宣力武臣荣禄大夫柱国封广德侯食禄六百石荣禄大夫湖广等处行中书省平章政事杨璟授开国辅运推诚宣力武臣荣禄大夫柱国封营阳侯食禄一千五百石推忠翊运宣力怀远功臣光禄大夫湖广等处行中书省平章政事柱国蕲国武义公康茂才之子铎授荣禄大夫柱国封蕲春侯食禄一千五百石中奉大夫浙江等处行中书省参知政事朱亮祖授开国辅运推诚宣力武臣荣禄大夫柱国封永嘉侯食禄一千五百石中奉大夫江淮等处行中书省参知政事傅友德授开国辅运推诚宣力武臣荣禄大夫柱国同知大都督府事封颍川侯食禄一千五百石荣禄大夫中书平章政事兼同知詹事院事胡羙授开国辅运推诚宣力武臣荣禄大夫柱国封豫章侯食禄一千五百石荣禄大夫山东等处行中书省平章政事韩政授开国辅运推诚宣力武臣荣禄大夫柱国封东平侯食禄一千五百石中奉大夫江西等处行中书省参知政事黄彬授开国辅运推诚宣力武臣荣禄大夫柱国封宜春侯食禄九百石荣禄大夫山西等处行中书省平章政事曹良臣授开国辅运推诚宣力武臣荣禄大夫柱国封宣宁侯食禄九百石资善大夫浙江等处行中书省右丞梅思祖授开国辅运推诚宣力武臣荣禄大夫柱国封汝南侯食禄九百石中奉大夫山东等处行中书省参知政事陆聚授开国辅运推诚宣力武臣荣禄大夫柱国封河南侯食禄九百石俱令子孙世袭惟华高嫡子许令承袭食禄米五分之四康铎嫡终如无后嗣庶长及之并赐诰命铁券仍赐文绮及帛李善长徐达各百疋常茂八十疋李文忠六十疋冯胜八十疋邓愈六十疋汤和唐胜宗陆仲亨周德兴各四十疋华云龙三十疋顾时耿炳文各四十疋陈德郭子兴王志郑遇春各三十疋费聚四十疋吴良吴祯各三十疋赵庸廖永忠俞通源各二十四疋华高杨璟二十二疋康铎朱亮祖傅友德胡羙韩政黄彬曹良臣梅思祖陆聚汪兴祖各二十疋佥都督金朝兴平章李思齐各一十四疋平章李伯昇十六疋参政戴德曹兴才各二十四疋征进回还复征兴元指挥二十四疋千户卫镇抚二十疋百户所镇抚十六疋征定西兴元应昌指挥二十疋千户卫镇抚十六疋百户所镇抚十二疋遍赏守御未出征指挥文绮及帛十六疋千户卫镇抚十二疋百户所镇抚八疋诸军士除在逃不赏外人赏银十两钱六千
　　○赏狭西兰州等处守御将士诏曰兰州乃西北重地近因大将班师元将王保保乘隙攻城指挥张温奖励将士坚壁固守屡出挑战大振军威元兵力屈又闻大军入关彼遂歛兵遁去以此保障关中一方以安其功最大指挥人赏文绮帛十四疋千户卫镇抚十二疋百户所镇抚十疋围城之日在内守御军士不论新旧总旗人赏白金十两小旗九两五钱军人九两凤翔乃秦陇襟喉之地向因大军攻围庆阳未下之时王保保令其将贺宗哲来攻城穴地通道指挥金兴旺张龙黄旺与旧军二千余人多方备御出奇挫敌致其退遁关中晏然指挥人赏文绮帛十二疋千户卫镇抚十疋百户所镇抚八疋围城之日城内军士总旗人赏白金九两小旗八两五钱军人八两临洮城濒洮河密迩吐蕃与寇垒相邻虽无兰州凤翔攻围之急然寇盗出入往往近城剽掠指挥王子明韦正孙德赵脱脱帖木儿备御有方人民安堵屡出精锐攻剿贼类威振西陲其功次于凤翔指挥人赏文绮帛八疋千户卫镇抚六疋百户所镇抚四疋曾御敌征守军士总旗人赏白金八两小旗七两五钱军人七两巩昌城在凤翔临洮之间当固关定西未定之时群盗出没人心动摇佥都督郭子兴指挥杨广汪灵真保张虎都帖木儿于光潘贵陈德成等屡出讨捕转粮饷应援临洮元兵尝驻洮河西岸子兴等率众履冰度河掩杀甚众保障一方其功与临洮不异佥都督郭子兴文绮帛十四疋指挥以下赏与临洮同延安绥德地接察罕脑儿等处元之残兵不时出没剽掠边民指挥朱名李恪累出兵剿捕杀获甚多完筑城壁固守疆境其功次于巩昌指挥赏文绮帛六疋千户卫镇抚四疋百户所镇抚二疋曾御敌征守军士不论新旧总旗人赏白金五两小旗四两军人三两
　　○丁酉诏天下曰曩者有元失驭海宇纷争朕自布衣奋身行伍睹群雄之无律遂率众渡江抚太平定建业选将练兵征讨四方几二十年荷  皇天宗社之眷山川百神之助诸将效谋六军用命遂致华夏清宁蕃夷臣伏一统之业属予一人今者班师振旅定功封爵朕重念诸将士委身暴露艰苦之状欲加重赏则天下守镇之兵及京师护卫之士不下百万而民之资力有限是用计仓库之所储度民力之可具均其等第崇爵禄颁金帛以劳将臣仍稽古制定有勋爵者俾其子孙世袭诸军士人赐白金十两钱六千文朕之此言通于天地昭布中外咸使闻知
　　○诏礼部考定元降臣高昌王岐王陪祭礼仪尚书陶凯等言谨按唐诸蕃酋长在朝陪祭班于蕃客位宋降王李煜刘鋹陪祭各依所授官职立班今岐王高昌王既未授名爵宜借三品法服随班陪祭从之
　　○戊戌  上大宴诸功臣宴罢因曰创业之际朕与卿等劳心苦力艰难多矣今天下已定朕日理万几不敢斯须自逸诚思天下大业以艰难得之必当以艰难守之卿等今皆安享爵位优游富贵不可忘艰难之时人之常情每谨于忧患而忽于宴安然不知忧患之来常始于宴安也明者能烛于未形昧者犹蔽于已著事未形犹可图也患已著则无及矣大抵人处富贵欲不可纵欲纵则奢情不可佚情佚则淫奢淫之至忧危乘之今自与卿等宴饮极欢恐久而忘其艰难故相戒勉也明日魏国公徐达率诸将诣阙谢  上退御华盖殿赐达等侍坐从容燕语  上曰今成一统之业皆汝诸将功劳达等稽首曰臣等起自畎亩际风云之会每奉成筭出师征讨用兵次第如指诸掌及其成功不差毫发此天赐陛下圣智非臣等所能与也  上曰曩者四方纷乱群雄竞起朕与卿等初起乡土本图自全非有意于天下及渡江以来观群雄所为强者纵于暴横弱者不能自立荒淫者迷于子女贪残者耽于货宝奢侈者溺于富贵剽贼者喜于战斗兹数者无救患之心徒为生民之患若张士诚陈友谅尤为巨蠹士诚恃其财富侈而无节友谅恃其兵强暴而无恩朕独无所恃惟不嗜杀布信义守勤俭所恃者卿等一心共济艰危故来者如归尝与二寇相持人有劝朕先击士诚以为士诚切近友谅稍远若先击友谅则士诚必乘我后此亦一计然不知友谅剽而轻士诚狡而懦友谅之志骄士诚之器小志骄则好生事器小则无远图故友谅有鄱阳之役与战宜速吾知士诚必不能踰姑苏一步以为之援也向若先攻士诚则姑苏之城并力坚守友谅必空国而来我将撤姑苏之师以御之是我疲于应敌事有难为朕之所以取二寇者固自有先后也二寇既除兵力有余鼓行中原宜无不如志或劝朕荡平群寇乃取元都若等又欲直走元都兼举陇蜀皆未合朕意朕所以命卿等先取山东次及河洛者先声既震幽蓟自倾且朕亲驻大梁止潼关之兵者知张思道李思齐王保保皆百战之余未肯遽降急之非北走元都则西走陇蜀并力一隅未易定也故出其不意反旆而北元众胆落不战而奔然后西征张李二人望绝势穷故不劳而克惟王保保犹力战以拒朕师向使若等未平元都而先与之角力彼人望未绝困兽犹斗声势相闻胜负未可知也事势与友谅士诚又正相反至于闽广传檄而定区区巴蜀恃其险远此特余事耳若等可以少解甲胄之劳矣于是达等皆顿首谢
　　○命曹国公李文忠领大都督府事頴川侯傅友德吉安侯陆仲亨济宁侯顾时临江侯陈德六安侯王志荣阳侯郑遇春江阴侯吴良南雄侯赵庸同知都督府事
　　○升指挥王成单发沐英何文辉陈桓庄龄王蕳蓝玉仇成金朝兴费震王弼胡德并为大都督府都督佥事仍令子孙世袭指挥
　　○祭战没功臣  上已大封功臣思天下大定诸将之力然存者得膺爵赏死者不复见矣乃设坛亲祭之且抚其兄弟子孙俾食其禄群臣莫不感动寻又设坛祭战没军士优餋其父母妻子复命礼部凡武臣有迁葬者皆官备祭物道里远者给其费礼部以武臣品秩次第定给羊豕酒果有差
　　○辛丑  上朝罢退坐东阁召诸武臣问之曰尔等退朝之暇所务者何事所接者何人亦尝亲近儒生乎往在战阵之间提兵御敌以勇敢为先以战斗为能以必胜为功今居闲无事勇力无所施当与诸生讲求古之名将成功立业之后事君有道持身有礼谦恭不伐能保全其功名者何人骄淫奢侈暴横不法不能保全始终者何人常以此为鉴戒择其善者而从之则可与古之贤将并矣
　　○甲辰  上以郊祀在迩而日中累有黑子因谕辅臣曰朕于天地之祀夙夜祗惕凡执事群臣皆当慎之有刑过丧服及体气疮疡者勿令与祭
　　○乙巳诏晋王傅汪兴祖秦王傅金朝兴吴王傅吴祯专为王傅并解都督府事
　　○丁未将有事于圜丘告  仁祖庙请配享祝文曰孝子皇帝元璋敢昭告于  皇考仁祖淳皇帝今月二十五日冬至恭祀  昊天上帝于圜丘谨请  皇考作主配神
　　○夜有星初出青白色起天市东垣北行发光大如杯至渐台没
　　○庚戌冬至祀昊天上帝于圜丘
　　○辛亥诏令商人输米北平府仓每一石八斗给淮浙盐一引
　　○核民数给以户帖先是  上谕中书省臣曰民国之本古者司民岁终献民数于王王拜受而藏诸天府是民数有国之重事也今天下已定而民数未核实其命户部籍天下户口每户给以户帖于是户部制户籍户帖各书其户之乡贯丁口名岁合籍与帖以字号编为勘合识以部印籍藏于部帖给之民仍令有司岁计其户口之登耗类为籍册以进著为令
　　○壬子曹国公李文忠奏置浙江七卫曰钱塘曰海宁曰杭州曰严州曰崇德曰德清曰金华及衢州守御千户所计兵总五万二千五百一十三人从之后改严州金华二卫为守御千户所罢崇德德清二卫
　　○以费震为汉中府知府震鄱阳人也
　　○命礼部改作天地等坛牲房先是  上以郊祭之牲与群祀之牲混餋不足以别事天之敬乃因其旧地改作而加绘饰中为三间以餋郊祀牲左三间以养后土牲右三间以餋太庙社稷牲余屋以餋山川百神之牲凡大祀牺牲前一月大驾必躬视涤餋继命群臣更日往视岁以为常
　　○甲寅夜太白犯垒壁阵
　　○乙卯封中书右丞汪广洋为忠勤伯御史中丞兼弘文馆学士刘基为诚意伯皆赐诰命广洋诰曰朕观往古俊杰之士能识真主于草昧之初效劳于多艰之际终成功业可谓贤知者也汉之张子房诸葛亮独能当之朕提师渡江入姑孰中书右丞汪广洋同诸儒来谒就职从征剸繁治剧屡献忠谋驱驰多难先见之哲可方古人今天下已定尔应爵封特加尔开国翊运守正文臣资善大夫护军中书右丞忠勤伯食禄三百六十石于乎尔尚益坚初志克懋忠贞训尔子孙以光永世基之诰曰朕观诸古俊杰之士能识真主于草昧之初效劳于多难之际终成功业可谓贤知者也汉之张子房诸葛亮独能当之朕兵至括苍前御史中丞刘基挺身来归委质事朕累察乾象多效谋猷特加尔为开国翊运守正文臣资善大夫护军诚意伯食禄二百四十石
　　○以吏部尚书王兴福为西安府知府调刑部尚书郎本中为吏部尚书
　　○赏羽林等卫军士八万二千余人白金及米铜钱有差
　　○给赐还乡寡妇一千一百三十四人米各二石
大明太祖圣神文武钦明启运俊德成功统天大孝高皇帝实录卷之五十八


六十四、太祖高皇帝实录卷之五十九
　　洪武三年十二月丙辰朔
　　○戊午宥松江盗钱鹤皋余党初鹤皋作乱伏诛其党诛连不已至是复逮至百五十四人法皆当死  上曰贼首既诛此胁从者俱贷其死谪戍兰州
　　○中书省臣言西北诸虏归附者不宜处边盖夷狄之情无常方其势穷力屈不得已而来归及其安餋闲暇不无观望于其间恐一旦反侧边镇不能制也宜迁之内地庶无后患  上曰凡治胡虏当顺其性胡人所居习于苦寒今迁之内地必驱而南去寒凉而即炎热失其本性反易为乱不若顺而抚之使其归就边地择水草孳牧彼得遂其生自然安矣
　　○  上闻指挥有笞虐军士者乃召羽林卫指挥使叶昇等谕之曰尔等指挥之职五千人之长也简阅士伍当示以恩信抚而教之不可恃威势輙加淩虐且居京师治军与阃外行军之法不同彼号令不严则失机误事在京唯当勤操练善抚绥而已近闻指挥多以细故暴楚军士尔辈独不念所得名爵皆军士之力也今天下无事尔既各享富贵军士无预乃不加抚恤反凌虐之大失人心汝等其戒之若复尔罪必不宥
　　○己未  上谓诸武臣曰治定功成颁爵受禄尔等享有富贵正当与贤人君子讲学以明道理以广见闻通达古今之务以成远大之器岂可苟且自足止于武夫而已夫位隆而不知学徒长骄傲之心生今而不知古岂识成败之迹古之良将皆文武相资尔等不可以为两涂有识者必然吾言其次在从违之间其下者耳若不闻吾言谆切尔等其勉识之
　　○庚申元宗王也先帖木等自大同来降诏授管军百户仍给赏劳之
　　○户部言狭西察罕脑儿之地有大小盐池请设盐课提举司捞盐夫百余人蠲免杂役专事煎办行盐之地东至庆阳南至凤翔汉中西至平凉北至灵州募□人入粟中盐粟不足则以金银布帛马驴牛羊之类验直准之如此则军储不乏民获其利从之
　　○辛酉大明志书成先是命儒士魏俊民黄箎刘俨丁凤郑思先郑权六人编类天下州郡地里形势降附始末为书凡天下行省十二府一百二十州一百八县八百八十七安抚司三长官司一东至海南至琼崖西至临洮北至北平至是书成命送秘书监锓梓颁行俊民等皆授以官
　　○命军人月粮于每月初给之著为令
　　○命中书追赠巩昌卫指挥佥事陈德成官时德成以征西战没故有是命就命立庙于其地岁时致祭仍以其子袭职
　　○是夜大河长淮二卫军营火
　　○壬戌命造骑兵文绮战衣五万领步兵开＜衤癸＞战衣三十万领先制成式颁布郡县均造之
　　○癸亥故元主之子失笃儿国舅阿里麻思海牙驸马忙哥剌失等来降诏各赐第宅
　　○遣使致书元太子并招谕和林诸部
　　○甲子  上退朝从容与诸将论起兵以来征伐之事谓中山侯汤和等曰朕赖诸将佐成大业今四方悉定征伐休息卿等皆爵为公侯安享富贵当保此禄位传之子孙与国同久然须安分守法存心谨畏则自无过举朝廷赏罚一以至公朕不得而私也昔尉迟敬德见唐太宗危迫单骑入王世充阵中与单雄信力战翼卫太宗以出其功大矣及太宗宴群臣敬德与任城王道宗争长击其目几眇太宗怒欲寘之法非群臣力谏太宗肯惜其功而贷其罪乎又如长孙无忌文德皇后亲弟也尝佩刀入禁门监门者失于觉察后请治以法太宗特命释之帝室亲姻有罪犹不可免况其他乎卿等能谨其所守则终身无过失矣
　　○遣官祭南海
　　○中书省臣言民有贩卖私盐者于法当诛请如律  上曰彼皆细民恐衣食不足而轻犯法姑杖之发戍兰州既又有潭州民艾立五等以私铸钱亦论当死  上亦命免其死杖发宝源局充工
　　○定武臣世袭之制凡授诰敕世袭武官身殁之后子孙应继袭职者所司核实仍达于都督府试其骑射闲习始许袭职若年尚幼则闻于朝纪其姓名给以半俸俟长仍令试艺然后袭职
　　○以翰林侍读学士魏观为国子祭酒编修宋濂为国子司业
　　○凤台门军营火延烧民舍及武德卫军器局甲杖
　　○命建奉先殿  上谓礼部尚书陶凯曰事死如事生朕  祖考陟遐已久不能致其生事之诚然于追远之道岂敢怠忽复感叹曰餋亲之乐不足于生前思亲之苦徒切于身后今岁时致享则于太庙至于晨昏谒见节序告奠古必有其所尔考论以闻于是凯奏宋太庙一岁五享宫中自有奉先天章阁钦先孝思殿奉神御画像天子日焚香时节朔望帝后生辰皆遍祭用常馔行家人礼古者宗庙之制前殿后寝尔雅曰室有东西厢曰庙无东西厢有室曰寝庙是栖神之处故在前寝是藏衣冠之处故在后自汉以来庙在宫城外已非一日故宋建钦先孝思殿于宫中崇政之东以奉神御今太庙祭祀已有定制请于乾清宫左别建奉先殿以奉神御每日焚香朔望荐新节序及生辰皆于此祭祀用常馔行家人礼  上从之
　　○乙丑以吏部尚书商暠为侍御史邵武府知府周时中为吏部尚书磨勘司令郭曾为治书侍御史礼部郎中王宗为磨勘司令召延平府知府唐铎入为殿中侍御史以故元集贤院学士张脱欢为温州卫镇抚
　　○故元降将左丞哈里沙等自大同来献马二十疋
　　○故元平章汪祥庆奴弟左丞汪桑哥赵敏安答儿等来降贡马
　　○广西阳山县十万山寨群盗作乱南宁卫发兵讨平之
　　○雷州卫指挥同知张秉彝言便易四事一预造战船以防海道之寇二增兵屯雷州以为钦廉诸州缓急之援三雷州之地当广海之冲要城池水寨守御之势不得不重而见在军旅单弱宜益镇守之兵以重其势四本州粮储不足以给兵食乞以岁办盐课给民间籴粮以给军  上从之
　　○丙寅  上谕礼官凡百官奏对及班列之中礼节有失当者即举劾之庶朝仪整肃礼仪有当更者众议以闻百司奏事进退皆以次毋搀越
　　○丁卯赐征广西官军三千六百六十二人文绮及盐有差
　　○戊辰复以中书省参政李谦为广东行省参政
　　○封右丞薛显为永城侯赐文绮及帛六十匹俾居海南时显有专杀之罪  上召诸将臣谕之曰自古帝王有天下必爵赏以酬功刑罚以惩恶故能上下相安以致治也朕仿古帝王以制爵命卿等明听朕言昔汉高祖非有功不侯所以重封爵也而功臣不免于诛戮侯君集有功于唐犯法当诛太宗欲宥之而执法者不可卒以见诛非高祖太宗忘功臣之劳由其恃功骄恣自冒于法耳今右丞薛显始自盱眙来归朕抚之厚而待之至推腹心以任之及其从朕征讨皆著奇迹自后破庆阳追王保保战贺宗哲其勇略意气逈出众中可谓奇男子也朕甚嘉之然其为性刚忍朕屡戒饬终不能悛至于妄杀胥吏杀兽医杀火者及杀马军此罪难恕而又杀天长卫千户吴富此尤不可恕也富自幼从朕有功无过显因租其所获孳畜杀而夺之师还之日富妻子服衰绖伺之于途牵衣哭骂且诉冤于朕朕欲加以极刑恐人言天下甫定即杀将帅欲宥之则富死何辜今仍论功封以侯爵谪居海南分其禄为三一以赡富之家一以赡所杀马军之家一以餋其老母妻子庶几功过不相揜而国法不废也若显所为卿等宜以为戒诸将臣皆顿首谢
　　○始命祭无祀鬼神先是  上以兵革之余死无后者其灵无所依命议举其礼至是礼官奏按祭法王祭泰厉诸侯祭公厉大夫祭族厉泰厉谓古帝王之无后者公厉谓古诸侯之无后者族厉谓古诸大夫之无后者又士丧礼疾病祷于厉郑氏谓汉时民家皆秋祠厉则此祀又达于民也春秋传曰鬼有所归乃不为厉然则鬼乏祭享而无所归则必为害古者七祀于前代帝王诸侯卿大夫之无后皆致其祭岂无所为而然哉后世以为涉于淫谄非礼之正遂不举行而此等无依之鬼乃或依附土木为民祸福以邀享祀者盖无足怪今欲举其祀宜于京都王国各府州县及里社皆祭祀之而天下之淫祀一切屏除使鬼之无所归附者不失祭享则灾厉不兴是亦除民害之一也  上然之乃命京都筑坛于玄武湖中天下府州县则皆设坛于城北其各里内又立祭坛岁以三月清明七月望及十月朔日长吏率僚佐候晡时致祭牲用羊豕各三以米三石炊饭正坛设城隍位羊一豕一坛下东西各席地焚香列炬各设羊一豕一并设饭羹以祭之坛之南立石刻祭文京都谓之泰厉王国谓之国厉府州谓之郡厉县谓之邑厉民间谓之乡厉著为定式
　　○延安卫指挥李恪绥德卫指挥朱明等追败故元残兵于燕山只斤禽获五百余人又攻阿不剌思寨获马三百余匹
　　○诏军官有犯必奏请然后逮问
　　○己巳大都督府臣奏阵亡军士家属之数  上命优给之若故军之妻愿守节者则给以薪米比常例倍之其愿还乡里者人给米二石官给脚力送之
　　○诏定公侯仪从礼部尚书陶凯考定以唐宋之制为准于是赐功臣魏国公徐达以下仪从各有差  上颇闻公侯中有好神仙者悉召至谕之曰神仙之术以长生为说而又谬为不死之药以欺人故前代帝王及大臣多好之然卒无验且有服药以丧其身者盖由富贵之极惟恐一旦身没不能久享其乐是以一心好之假使其术信然可以长生何故四海之内千百年间曾无一人得其术而久住于世者若谓神仙混物非凡人所能识此乃欺世之言切不可信人能惩忿窒欲餋以中和自可延年有善足称名垂不朽虽死犹生何必枯坐服药以求不死况万无此理当痛绝之
　　○儒士严礼等上书言治道  上退朝御西阁因览礼所上书谓侍臣曰汝等知古今达事变且言元氏之得天下与所以失之之故或言世祖君贤臣忠以得之后世君暗臣谀以失之或言世祖能用贤而得之后世不能用贤而失之或言世祖好节俭而得之后世尚奢侈而失之  上曰汝等所言皆未得其要夫元氏之有天下固由世祖之雄武而其亡也由委任权臣上下蒙蔽故也今礼所言不得隔越中书奏事此正元之大弊人君不能躬览庶政故大臣得以专权自恣今创业之初正当使下情通达于上而犹欲效之可乎杭州白塔乃元时佞臣所作以谄媚朝廷今礼欲脩之伯颜之有祠堂因其初入临安市不易肆有德于民故庙食焉今礼欲毁之宋之都杭僻居一隅非得已也朕都建康抚定四方经营方始今礼又欲朕建都于杭失居重驭轻之宜皆妄言耳朕访求人材欲得识时务俊杰而用之今观礼所陈诚未达时务者也
　　○庚午遣使致祭历代帝王陵寝初  上遣使访求古帝王陵寝河南狭西各行省具图所在帝王诸陵凡七十有九以进礼官考其功德昭著者曰伏羲神农黄帝少昊颛顼唐尧虞舜夏禹商汤中宗高宗周文王武王成王康王汉高祖文帝景帝武帝宣帝光武明帝章帝后魏文帝隋高祖唐高祖太宗宪宗宣宗周世宗宋太祖太宗真宗仁宗孝宗理宗凡三十有六各制衮冕服函香币遣秘书监丞陶谊等往脩祀事每陵以白金二十五两俾其祭物陵寝之发者掩瘗之坏者完筑之庙之弊者因其旧而葺之无庙者设坛以祭仍令有司禁樵采岁时祭祀以为常牲用大牢  上亲制祝文三皇之陵曰朕生后世为民草野之间当有元失驭天下纷纭乃乘群雄大乱之秋集众用武荷皇天后土眷祐遂平暴乱以有天下主宰黎庶今已四年矣君生上古继天立极作生民主神功圣德垂法至今朕典百神之祀考君陵墓在此然相去年岁极远朕观经典所载虽切慕于心然禀性之愚时有古今民俗亦异仰惟神圣万世所法特遣官奠祀脩陵圣灵不昧尚其鉴纳焉尧舜之陵曰帝生前世作烝民主大德无穷垂法至今后人不忘者以其量同天地故也朕典百神之祀考君陵墓在此然相去三千余年观于帝典大哉圣德非天而何虽切慕于心柰禀性之愚时有古今民俗亦异仰惟圣谋万世所法其始末词同三皇众帝王之陵曰曩者有元失驭天下纷纭朕由此集众平乱统一天下今已四年矣稽诸古典同尧舜继天立极列圣相传为烝民主者陵各有在虽去古千百余载时君脩祀之朕典百神之祀故遣官赍牲醴奠祭脩陵君灵不昧尚惟歆享
　　○壬申长沙府洞蛮田某聚众为乱剽掠旁近州县江夏侯周德兴平之
　　○诏赏福州捕倭军士文绮金帛
　　○命大都督府简阅京卫军士老弱者以少壮代之
　　○癸酉吏部言守令职主牧民宜久其任治效始著而知府职任尤难非老成廉能无过者不可居其任请自今同知一考无过者升知府知县二考无过者升知州县丞一考无过者升知县从之
　　○殿中侍御史唐铎言福建户口食盐每引收银十两或钱一万二千民艰于办纳请自今以土产物代输为便从之
　　○甲戌故元来降太尉沙不丁并将士家属三千余口至京师赐沙不丁衣一袭
　　○丙子大都督府言自吴元年十月至洪武三年十一月终军士逃亡者计四万七千九百八十六人诏天下诸司追捕之
　　○横海卫千户张捷言其始幼孤赖叔父仲良抚育有成今仲良为军年老无子乞完聚就餋以报私情许之
　　○丁丑禁武官纵军鬻贩者敕都督府曰兵卫之设所以御外侮也故号令约束常如敌至犹恐不测之变伏于无事之日今在外武臣俸禄非薄而犹役使所部出境行贾＜矢见＞小利而忘大防苟有乘间窃发者何以御之尔其榜示中外卫所自今有犯者罪之无赦
　　○上谕魏国公徐达等曰卿等连年征伐犯霜露冒矢石临危决机之际死生以之今天下既定卿等宜少休息可自今或三日五日一朝有大事则召卿等议之达对曰臣等荷  陛下威灵仰奉成筭遂剪群雄顾臣等愚陋犬马微劳何足齿录伏蒙  圣恩特加优礼揆之于心实心愧悚岂敢自逸  上曰朕固知卿不忘恭敬之意但念卿等久劳于外思有以慰卿之劳耳达等复固辞弗许
　　○定亲王卤簿仪仗
　　○戊寅以宋国公冯胜为大都督府右都督
　　○己卯置诸王府仪卫司司设正副各一人秩比正副千户司仗六人秩比百户
　　○赐魏国公徐达以下勋臣田有差
　　○放故元臣老疾者王成等二百七人还乡里
　　○辛巳以右丞王溥为河南行省平章潘原明为浙江行省平章子孙皆世袭指挥同知李伯昇为中书平章左丞李思齐升中书平章方国珍为广西行省左丞江西行省右丞张麟升本省左丞子孙皆世袭指挥佥事溥等皆起兵降附之臣  上欲优待之故俱令食禄而不视事
　　○升巩昌卫指挥佥事周房为指挥使兼都总帅
　　○吐番宣慰使何锁南普等一十三人来朝进马及方物
　　○礼部尚书陶凯请选人专任东宫官属罢兼领之职庶于辅导有所责成  上曰古者不备其官惟贤能是用朕以廷臣有才望勋德者兼东宫官非无谓也尝虑廷臣与东宫官属有不相能遂成嫌隙或生奸谋离间骨肉其祸非细若江充之事可为明鉴朕今立法令省台都督府官兼东宫赞辅之职父子一体君臣一心庶几无相构之患也
　　○升杭州江西燕山青州四卫为都卫指挥使司以徐司马濮英等为各卫都指挥使
　　○壬午  上以正月至是月日中屡有黑子诏廷臣言得失起居注万镒言日者阳之精也至阳之中而有黑子焉是阴之奸乎阳也其在人事德为阳刑为阴君子为阳小人为阴刑胜乎德小人胜乎君子臣请凡臣民有罪法当死者宜三覆五奏毋輙置之刑小人而奸君子之位者黜之庶乎天象可感也吏部尚书郎本中言日者君之象也在  陛下脩德以禳之君德既脩则天变自消昔宋景公一言之善荧惑犹为之退舍况  陛下以天锡之资诚能益加脩省何天变之不可回哉且河南中原之民未尽安堵天下才俊及学行纯备之士隐于山林者宜访求之仕于朝者有能加其官或不能者加黜罚焉凡事皆然天之仁爱人君眷视告戒无所不在则人君体天心而施之于政者亦当无所不用其情也诗曰明明在上赫赫在下天人感应之机如此愿  陛下无忽  上皆嘉纳其言
　　○置河南西安太原武昌四都卫指挥使司
　　○置滕县守御千户所
　　○西域僧班的达及其徒古麻辣室哩等十二人自中印度来朝
　　○赐土蕃宣慰使何锁南普及知院汪家奴等袭衣
　　○甲申享太庙行家人礼百官免陪享毕  上谕礼部尚书陶凯曰经言鬼神无常享享于克诚人谨方寸于此而能格神明于彼由至诚也然人心操舍无常必有所警而后无所放尔乃命礼部铸铜人一高尺有五寸手执简书曰斋戒三日凡致斋之期则置朕前庶朕心有所警省而不敢放也又谕李善长等曰人之一心极难点捡朕起兵后年二十七八血气方刚军士日众若不自省察任情行事谁能禁我者因思心为身之主帅若一事不合理则百事皆废所以常自点检此身与心如两敌然时时自相争战凡诸事为必求至当以此号令得行肇成大业今每遇祭祀斋戒之时以为当齐整心志对越神明而此心不能不为事物所动检持甚难盖防闲此身使不妄动则自信己能若防闲此心使不妄动尚难能也凯顿首曰  陛下此言乃圣贤治心之道也心既治天下无难治矣
　　○是岁赵王杞薨
　　○户部奏今岁山东河南江西府州县垦田二千一百三十五顷二十亩
大明太祖圣神文武钦明启运俊德成功统天大孝高皇帝实录卷之五十九


六十五、大明太祖高皇帝实录卷之六十
</div>
    <div class="pagination">
<a href="明实录太祖实录_page25.html">上一页</a><span>...</span><a href="明实录太祖实录_page21.html">21</a><a href="明实录太祖实录_page22.html">22</a><a href="明实录太祖实录_page23.html">23</a><a href="明实录太祖实录_page24.html">24</a><a href="明实录太祖实录_page25.html">25</a><span class="current-page">26</span><a href="明实录太祖实录_page27.html">27</a><a href="明实录太祖实录_page28.html">28</a><a href="明实录太祖实录_page29.html">29</a><a href="明实录太祖实录_page30.html">30</a><a href="明实录太祖实录_page31.html">31</a><span>...</span><a href="明实录太祖实录_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
