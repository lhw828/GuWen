<!DOCTYPE html>
<html>
<head>
    <meta charset="UTF-8">
    <title>明实录穆宗实录 - 第 21 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录穆宗实录 - 第 21 页/共 59 页</h1>
    <div class="content">　　○给皇亲锦衣卫千户杜继祖养赡田七十顷
　　○巡按直隶御史张槚上言大名真定二府计亩出粮以养马而今复有马地余银之徵盖起于正德间为流贼之乱额外权立此名徵银市马其后遂因而不革非经制也请悉蠲之  上命自嘉靖四十五年以前悉从蠲免下抚按官会勘余地有无以闻
　　○丙子
　　○浙江台州府飓风大作海潮泛涨天台诸山水骤合冲入台州府城三日乃退溺死人民三万余口冲决田地一十五万余亩荡析庐舍五万余区
　　○山西平阳府綘州奏西北天裂自丑至寅乃合
　　○广西田州归顺州四川石砫安抚司各遣人贡马赏赉如例
　　○升湖广布政司右参政阮文中为南京太仆寺少卿
　　○升广西按察司郭应聘为本司右布政使
　　○丁丑
　　○兵部覆巡抚大同都御史刘佑条奏一严防范以杜交通谓昔大同大边二边三边禁堡军毋得私下台而比来此禁渐弛至有为虏内应者乞严其禁一明收以稽冒滥谓本镇兵马多有实亡名存者虚縻廪料请于给发之际清稽扣官召给土人以实军伍一革抢兑以免倒损谓边军强壮之马家丁每遇征调得随意选乘致多例损今后凡补战马谓先家丁而后及军士又计家丁每马五匹许拨一老弱步军代之牧养庶得两便从之
　　○兵部议覆大同总兵赵岢所言边务十事一复镇兵原饷谓本镇军旧有十三万五千七百余而今逃亡者五万人分遣守哨者七万人见存本镇者仅一万人数少不堪团练乞先勾补逃亡二万人以图战守一请给战马谓本镇马旧额五万四千五百余匹而今合各路马一万九千二百余匹所堪战者止一千八百余匹请发太仆寺马价银三万两听其买补一重捣巢之功谓我军既深入虏穴斩首宜计级升赏而其幼小者亦宜给赏银五十两以鼓勇敢一请造火器如岢所制毒虎将军三眼快枪者发工部银一千七百余两听市鉄造之一禁割战亡首级谓官军战亡者多被将官诈割首级邀赏而司道官勘报功罪多不亲行故往往失实宜严为之禁一严责将领自副总兵以下戒谕同心戮力听主将号令一悬赏格谓破敌必用死士而赏薄不足以劝宜令守臣议处优赏一申养廉田土谓本镇将官上自镇守下至守备旧有养廉地土草场宜悉分给如故  命如议行
　　○诏以真定府隆庆二年木价给脩本府城垣从巡抚都御史温如璋之请也
　　大明穆宗庄皇帝实录
　大明穆宗庄皇帝实录卷之二十三
　　隆庆二年八月戊寅朔
　　○发太仆寺寄养马七百七十匹充给宁夏诸路八卫游击王国等兵从总督蓟辽侍郎谭纶请也
　　○己卯
　　○云南叛酋凤继祖伏诛先是继祖与寻甸土舍郑竤争袭参政卢岐嶷使使谕角□羊不听反执杀竤而兵围武定府城不克还袭通判胡文显周良卿等兵于鸡街子陆块山佥事张泽死之知府周赞等率兵迎击于法江渡亦败澜沧兵备副使杨守鲁等乃大集土汉兵与贼遇于会江里州堡连战破之贼溃走至青鸡罗山坠崖谷死者不可胜计官军追及之因止壁淄筒河纵反间入贼中购以重赏于是贼党者色遂斩继祖首诣军门降事闻  上命赏巡抚云南兵部尚书吕光洵巡抚四川都御史谭纶总兵沭朝弼右参政陆纶等银币升杨守鲁一级下失事百户任绣等御史问余各赏罚有差是役也计擒斩一千五百余人破山东直勒等洞三十一处焚贼舍三千余间招抚叛夷四百六十余种而土官助战效劳者禄绍先而下十余部惟易门县土官县丞王一心阴与继祖合约为内应会事露为百户韩世赏弟生员世仕所擒与继祖捷音先后列上  上仍命加赏光洵朝弼银币世仕送监读书
　　○给大同镇军盔甲一千副火器银一千七百两从总兵赵岢请也
　　○庚辰
　　○升广西右参议庄应祯为按察使副使曹天祐为右参政俱本省
　　○升赏宣府洗马林边外脑木崖等处捣巢获功阵亡官军二十一人
　　○辛巳
　　○礼科给事中何起鸣条上四川茶盐二事谓保宁府一州三县茶徵本色输运甚艰宜如嘉靖旧例改徵折色或角□羊藩司为赏番之费或角□羊狭西备买马之用所设甘州茶马司当为裁革川中盐场旧定上中下三则纳课迩来井塌丁逃旧者有贩纳之累新者有增课之扰宜酌出产厚薄以定课额招集壮丁广开小井以补旧数而保宁重庆嘉定潼川夔州商人不利跋涉宜量增引票使之就近告纳仍严立禁防使奸商不得影射官吏不得诛求得旨允行
　　○壬午
　　○升顺天府府丞顾存仁为大理寺右少卿
　　○升刑部郎中应存卓广州府知府陈复升为按察司副使存卓广西复升广东
　　○宁阳侯陈惟藩于嘉靖三十七年袭爵三十八年佥书左府三十九年考察闲住至是卒诏给葬具给祭二坛
　　○户部覆前御史孙以仁奏近都御史鄢懋卿议增余盐银百余万两追徵严急摉括无遗至借河工赈济诸银充数出纳纷纷不便稽考自今请以年课银定作一年起角□羊不得那借其用存贮库者仍行所司岁一报数不必待查盘之期又两淮豊利等三十盐场地广人稠宜悉藉乡兵灶勇团结训练以备非常所得私盐即以畀之报可
　　○南京户部尚书刘体乾奏凤阳陵寝重地九卫官军不下四万人今仓粮无一月之给宜下有司严徵逋负管仓部官仍于每岁会计且报所入多寡以便参核  上从之
　　○命神机营佐击将军署都指挥佥事杨鲤充神机营参将原任副总兵管宣府柴沟堡参将事都指挥同知佟登充神机营练勇参将神机营佐击将军潘凤翼充伍营参将辽东都司佥书史简充伍军营游击将军葛峪堡守备魏廷臣升都指挥佥事充神机营佐击将军山西都司白福充神机营佐击将军原任分守南直隶杨州参将陈彦充分守浙江台金严参将福建坐营都司金科充福建游击将军
　　○癸未
　　○开日讲
　　○录嘉靖四十年浙江温州瑞安县梅头长桥等处擒斩倭寇官兵陈大成等一千一百五十人四十三年征剿柘林哨叛兵及东莞县白石海南栅海寇官兵周贵等六百七十八人各升赏如例
　　○乙酉  孝康敬皇后忌辰  奉先殿行祭礼遣定国公徐文璧祭  泰陵
　　○朝鲜国王李昖遣陪臣睦詹等来朝进马及方物宴赉如例
　　○敕庄浪土官指挥使鲁东以都指挥体统行事协守庄浪
　　○丙戌
　　○升礼科都给事中何起鸣为顺天府府丞
　　○南京工部尚书徐养正户部右侍郎赵孔昭各上＜锍-釒＞引疾乞休不允
　　○丁亥  孝慈高皇后忌辰  奉先殿行祭礼
　　○命礼部尚书高仪祭先师孔子
　　○戊子
　　○祭  太社  太稷
　　○御史蒙诏条上漕运十事一严催徵谓漕粮徵收开兑俱有定额载在议单至为详备迩来漕政废弛多因所在有司假抚字虚名而忽催科实政以致开兑愆期宜严行整饬一明赏罚谓漕卒粮完例有羡余之赏运官效劳者亦宜量加奖赉而严需索之罚使人知劝惩一专责成谓两浙新增都司官与把摠职守相关临事莫肯专任宜责都司以先期料理责把摠以及时督率不得相伏误事一议私兑谓浙直士夫近设自兑之法使之明犯禁令抑困漕军不肖者既重以自恣而贤者又不获全其令名宜仍旧官民公兑为便一足船数谓国初漕制每船不过正耗米四百七十二石迩来船数滋少或一艘并受七八百石而又益以私货倍之致多败溺宜尽数清补一增贡具谓随船什物诸费皆责办贫军坐亏正粮宜将存留米麦折银给买以示宽恤一核漂流谓议单载漂溺之法至为严密迩来通同妄报真伪莫辨宜令州县正官亲行水次验实一清挂欠谓扣补挂欠之法以角□羊淮粮折银及该卫军粮充数那借多端奸弊丛起今宜明稽其数临仓挂欠者如律问遣若系漂流止许将羡余及本船官军鬻产扣粮补之甚则稍借概卫官军一月二月之粮不得轻用淮银以滋侵克一重民运谓江南粮长之役有三害在家则苦催徵在途则苦逼勒抵京则苦完掣宜令京漕二角□羊户通融抵数互相代运为便载米任僦轻舸不必拘以大号长船粮长各给小批俾得完报不致牵累一严部运谓部粮推避科索以致岁运失期积逋无筭宜选廉能吏督之而汰其不职者得旨允行仍以诏精勤任事升俸一级
　　○己丑
　　○开经筵
　　○升山西右参议秦可大为副使山东佥事何棨为右参议俱山西
　　○赠故参将吴昂为都督佥事先是虏犯墙子岭昂率家丁追战败没事闻  命给棺具以葬御史刘翾言昂挺身殉寇毕命穷沙而为吏议所挫仅得薄赏是以躯命同于数命观望贤于一死乞重加恤录以励边臣故有是  命
　　○发太仆寺银五千两补给辽东都司官军市马
　　○庚寅
　　○命漳泉参将尹凤掌都司事升龙门所守备指挥同知洪国忠海州备御指挥同知刘恩浯与把摠署指挥佥事朱珏泗州守备指挥使狄从夏俱署都指挥佥事佥书都司事岷州守备指挥佥事张九功定海把摠指挥李成立俱署都指挥佥事佥书行都司事珏成立福建国忠山西恩辽东九功狭西从夏浙江
　　○辛卯
　　○兵部议覆宣大山西总督陈其学等奏请优录降人白春魏良相田汝光田淮王现等并议招降赏格以闻  上命如议行其归正人果有智勇谙虏情者令督抚官一体任用宣布  朝廷恩信以广招徕
　　○初大同妖人丘富者入虏中教为城堡宫室布满豊州川名曰板升以居中国被虏亡命之众入寇辄使为前驱乡导边民苦之  上即位之初  诏悬赏格降人应募者以千计而白春等五人已各有部落产畜饶富至是闻风各率众来归  上嘉之  命授附近卫百户赏银五十两仍悬赏格于边外凡被虏人能斩献大酋首如俺达能率男妇五百名口三百名口来归者悉如会题例升赏外其五百名口者仍赏银一百两三百名口者仍赏银七十两若有率二百名口以上者授以千户仍赏银五十两一百五十名口以上者授以副千户仍赏银四十两一百名口以上者授以实授百户仍赏银三十两五六十名以上者授以所镇抚仍赏银二十两三二十名以上者授以冠带摠旗仍赏银一十两俱世袭十名以上者分别赏赉俱以过边实数为则若能斩获叛逆如赵全周元首级来献者即授以都指挥佥事赏银一千两或能杀害不及斩首自身投降来报者巡按御史核实如前例升赏其已归降又能招诱降人者亦加升赏若逆酋能自悔罪来降通宥其罪仍授以指挥佥事赏银五百两再能率众三二百名以上者授以指挥同知赏银一千两仍升见任将官管军管事各该承委招降墩哨人役果能率众一起五十名口以上来降者量升冠带摠旗百名口以上者授所镇抚二百名口以上者授以实授百户俱世袭军役伴送降人至者每名赏银五钱降人不问老幼男妇督抚行各原籍动支官银分别查给为宁家之资仍复其身行之九边皆如例
　　○命山东备倭把摠署都指挥佥事秦嘉夔充神机营佐击将军宣府南路参将署都指挥应朝宗充神机营佐击将军升福建小埕把摠署指挥佥事蒋伯清为署都指挥佥事充福建坐营都司
　　○壬辰
　　○朝鲜国王李昖遣陪臣李捷等贡马及方物入贺册立  东宫宴赉如例
　　○赐太仆寺少卿王凝父赠太常寺少卿王麟祭一坛给半葬以凝常侍裕邸从其请也
　　○升赏隆庆元年镇番大咸滩宗家棋等处获功阵亡官杜卿等四十九人
　　○狭西盗魏太清等率众五百余人行劫山西綘州及宁乡太平县等处地方拒伤官兵寻渡河遁去山西巡按御史宋纁以闻因言山狭河南诸路比值岁凶民穷盗起恐渐不可长而在狭韩城宜川间尝有为贼逋逃主者宜穷治之得  旨夺山西守巡河东道佥事吴一平平阳府巡捕同知赵世祖俸各一月綘州知州宋应昌下御史问仍令狭西抚按官员严责所司亟行剿捕并穷治窝主以靖地方
　　○癸巳
　　○遣太仆寺祭司马之神
　　○升赏嘉靖四十六年福建漳浦龙溪等县处擒斩倭寇官兵周大祖三十七人
　　○甲午  东宫千秋令莭免百官贺以  恩诏荫光禄寺卿靳学颜男需为国子生
　　○升兵科左给事中王之坦为都给事中吏科给事中龙光为右给事中之坦枢礼科玺户科光授吏科
　　○乙未
　　○遣户部侍郎谈太初祭  京都太仓之神
　　○遣顺天府官祭宋丞相文天祥太常寺官祭恭靖公姚广孝
　　○广西太平府归德州上下陈州土官各遣人贡马赏赉如例
　　○南京户部尚书刘体乾条议凤阳仓粮六事一苏松常镇旧派粮四万有奇近漕司奏留该府兑军而以淮安仓粮抵还为其转输均便今淮安全无徵角□羊积欠至五十余万请查复此旧额为便一淮安旧徵本仓折色每石六钱昨议扣留一钱事出权宜当仍复旧数所借之银令其陆续补还一高墙庶壻衣粮儒学师生俸廪自有正阳关科税及岁派存留以为常供乃今悉仰给仓粮于名实无当请行改正一九卫停俸武职旧不关白仓场朦胧混支今后并宜查革一本仓米麦近以灾伤改折者此后当复本色一管仓主事宜比漕司理刑给以关防视  京仓监收例满三岁方得更代庶出入有稽人无玩愒  从之
　　○先是湖广抚按官奏革承祐宫住持没入庄田八十七顷以备汉江脩堤之用已得  旨允行至是守备太监张克又奏称前田以碑载旧数乞留徵租进  御户科执奏租银以之进用于国用不加多以之筑堤则拯万民之溺而以保护  陵寝彼此轻重较然宜如抚按官议  上命遵前  旨听有司徵收不得再行奏扰
　　○丙申
　　○云南丽江军民府土官木高遣人贡马及方物宴赉如例
　　○升赏嘉靖三十八年宁台温等处斩获倭寇官兵唐钟等六百六十五人四十五年广东惠州府归善县等处捕贼获功战亡官军侯廷佐等六百七十七人
　　○丁酉
　　○秋分礼部请  上亲祭夜月于夕月坛  上命英国公张溶代
　　○己亥  宪宗纯皇帝忌辰  奉先殿行祭礼遣安平伯方承裕祭  茂陵
　　○庚子
　　○升襄垣王府辅国中尉充焱充赩昌化王府辅国中尉充火□鱼俱为庶人闲宅禁住以私出禁城为盗故也
　　○清理屯盐右佥都御史庞尚鹏劾奏淮杨巡盐御史孙以仁侵匿盐银千余两得  旨风宪官身自犯赃何以纠正官邪禁革奸弊以仁姑先禠职听勘自今御史差满当严加考察毋得概令回道管事
　　○辛丑  赐淮府吉安王原繙谥肃简周府永宁王朝堛谥惠庄唐府卫辉王硕焕谥温懿沈府稷山王胤柯谥昭靖
　　○升原任长安堡备御署都指挥刘澐为署都指挥佥事充辽东领兵游击将军
　　○癸卯
　　○复诚意伯刘世延爵世延既废后南京科道官岑用宾等交章荐之世延亦上章讼过俱下吏部吏部集廷臣议谓世延先祖基有开国翊运功世延前以奏事狂诞非有大过可弃矧值  天恩旷荡之日议功赦过亦惟  皇上幸许  上从之故有是  命
　　○吏部左侍郎王固本自劾乞罢不允时吏部当考吏尚书杨博属固本命题有家人同吏胥先期窃题为奸固本觉之即具＜锍-釒＞言状因求去  上以其能自觉检令视事如故而命法司治其家人吏胥之罪
　　○以甘肃等处旱灾命蠲屯粮并发银赈济有差从抚臣奏也
　　○录河工效劳州县佐贰官赵景昌等升赏有差从尚书朱衡奏也
　　○甲辰  命宣城伯卫守正男国本袭爵  命左春坊左谕德兼翰林院侍讲张四维清理军职贴黄
　　○巡抚保定都御史温如璋言降夷隶定州保定河间等卫者已经授职给赏而姓名犹仍达官之旧非便请改为忠顺官军  上从之
　　○以湖广诸郡告饥  命守臣蠲恤有差
　　○乙巳
　　○祭历代帝王遣镇远侯顾寰行礼
　　○荫翰林院编脩王思男子束为国子生思议礼杖死故追恤之
　　○兵部覆狭西三边督抚王崇古等奏延绥边邻套虏先年兵马仅足防御自选调入卫游兵四枝逃亡死伤渐至城堡空虚战守不足请得以清平堡游兵营原募未完马军一千名行令静边管粮道以原发未募军银五千两马价银一万两军器一千副改发正兵营责买仍于榆林卫故绝军伍拨补听召异姓丁壮三百名以足正兵五千数其余各营城堡军马缺者各道俱行清补并诸军器以籍稽之又延绥买马旧规朋合地亩马价每匹银十两京运马价每匹银十二两顷以入卫马死者多地亩不给又不产马皆市之狭西固原山西而十两之马率小不堪战当于京运一体给价  从之
　　○丙午
　　○遣太常寺官祭都城隍之神
　　○少保兼太子太保礼部尚书武英殿大学士张居正上＜锍-釒＞曰臣闻帝王之治天下有大本有急务正心修身建极以为臣民之表率者图治之大本也审机度势更化宜民者救时之急务也大本虽立而不能更化以善治譬之琴瑟不调甚者不角□羊而更张之不可鼓也恭惟我  皇上践祚以来正身脩德讲学勤政惓惓以敬天法祖为心以莭财爱民为务图治之大本既以立矣但近来风俗人情积习生弊有颓靡不振之渐有极重难返之机若不稍加改易恐无以新天下之耳目一天下之心志臣不揣愚陋日夜思维谨就今时之所宜者条为六事备  圣明采择臣又自惟幸得以经术遭逢  圣主备负辅弼朝夕与同事诸臣寅恭谐协凡有所见自可随事纳忠似不必更有建白但臣之愚昧切见  皇上有必为之志而渊衷静默臣下莫能仰窥天下有愿忠之心而旧习因仍趋向未知所适故敢不避形迹披沥  上陈期于宣昭  主德而齐一众志非有他也伏乞  圣慈垂鉴一省议论臣闻天下之事虑之贵详行之贵力谋在于众断在于独汉臣申公云为治不在多言顾力行何如耳臣见顷年以来朝廷之间议论太多或一事而甲可乙否或一人而朝由暮跖或前后不觉背驰或毁誉自为矛盾是非淆于唇吻用舍决于爱憎政多纷更事无统纪又每见督抚等官初莅地方即例有条陈一＜锍-釒＞或漫言数事或更置数官文藻竞工览者每为所眩不曰此人有才即曰此人任事其实临政之始地方利病岂尽周知属官贤否岂能洞察不过采听于众口耳读其词藻虽若烂然究其指归茫未有效比其久也或并其自言而忘之矣即如昨年  皇上以虏贼内犯特  敕廷臣集议防虏之策当其时众言盈庭群策毕举今又将一年其所言者果尽举行否乎其所行者果有实效否乎又如蓟镇之事初建议者曰吾欲云云当事者亦曰吾欲云云曾无几何而将不相能士哗于伍异论烦兴讹言踵至于是议罢练兵者又纷纷矣臣切以为事无全利亦无全害人有所长亦有所短要在权利害之多寡酌长短之所宜委任责成庶克有济今始则计虑未详既以人言而行终则执守靡定又以人言而止加之爱恶交攻意见横出谗言微中飞语流传寻之莫究其端听者不胜其眩是以人怀疑二动见诪张虚旷岁时成功难睹语曰多指乱视多言乱听此最当今大患也伏望  皇上自今以后励精治理主宰化机扫无用之虚词求躬行之实效欲为一事湏审之于初务求至当及计虑已审即断而行之如唐宪宗之讨淮蔡虽百方沮之而终不为之摇欲用一人湏慎之于始务求相应既得其人则信而任之如魏文侯之用乐羊虽谤书盈箧而终不为之动再乞  天语叮咛部院等衙门今后各宜仰体  朝廷省事尚实之意一切章奏务从简切是非可否湏明白直陈毋得彼此推诿徒托空言其大小臣工亦各秉公持正以诚心直道相与勉脩职业反薄归厚尚质省文庶治理可兴而风俗可变矣一振纪纲臣闻人主以一身而居乎兆民之上临制四海之广所以能使天下皆服从其教令整齐而不乱者纪纲而已纲如网之有绳纪如丝之有总诗曰勉勉我王纲纪四方此人主太阿之柄不可一日而倒持者臣见近年以来纪纲不肃法度不行上下始为姑息百事悉从委狥以模棱两可谓之调停以委曲迁就为之善处法之所加唯在于微贱而强梗者虽坏法干纪而莫之谁何礼之所制反在于  朝廷而为下者或越礼犯分而恬不知畏陵替之风渐成指臂之势难使贾谊所谓盩戾者深可虑也然人情习玩已久骤一振之必将曰此拂人情者也又将曰此务为操切者也臣请有以角□羊之夫狥情之与顺情名虽同而实则异振作之与操切事若近而用则殊盖顺情者因人情之所同欲而施之大学所谓民之所好好之民之所恶恶之是也若狥情则不顾理之是非事之可否惟人情之是便而已振作者谓整齐严肃悬法以示民而使之不可犯孔子所谓道之以德齐之以礼是也若操切则为严刑峻法虐使其民而已故情可顺而不可狥法宜严而不宜猛伏望  皇上奋乾刚之断普离照之明张法纪以肃臣工揽权纲而贞百度刑赏予夺一归之公道而不必曲狥乎私情政教号令必断于  宸衷而毋致纷更于浮议法所当加虽近贵不宥事有所枉虽疎贱必伸乃乞  敕下都察院查照嘉靖初年所定宪纲事理再加申饬秉持公论振扬风纪以佐  皇上明作励精之治庶体统正  朝廷尊而下有法守矣一重诏令臣闻君者主令者也臣者行君之令而致之民者也君不主令则无威臣不行君之令而致之民则无法斯大乱之道也臣看行旧规凡各衙门章奏奉  旨有某部看了说来者必是紧关事情重大机务有某部知道者虽若稍缓亦必可行事务或关系各地方民情利病该衙门自宜参酌缓急题覆至于发自  圣衷特降  敕谕者又与泛常不同尤宜上紧奉行事乃无壅盖  天子之号令譬之风霆若风不能动霆不能击则造化之机滞而乾坤之用息矣臣见近日以来  朝廷  诏旨多废格不行抄到各部概从停阁或以题奉  钦依一切视为故纸禁之不止令之不从至于应勘应报奉  旨行下者各地方官尤属违慢有查勘一事而十数年不完者文卷委积多致沉埋干证之人半在鬼箓年月既远事多失真遂使漏网终逃国典有不伸之法覆盆自苦人怀不白之冤是非何由而明赏罚何由而当伏望  敕下部院等衙门大小事务既奉  明旨湏数日之内即行题覆若事了然明白易见者既宜据理剖断毋得诿之抚按议处以致耽延其有合行议勘问奏者亦要酌量事之缓急道之远近严立限期輙令奏报该部置立号簿登记注销如有违限不行奏报者从实查参坐以违制之罪吏部即以此考其勤惰以为贤否然后人思尽职而事无壅滞也一核名实臣闻人主之所以驭其臣者赏罚用舍而已欲用舍赏罚之当在于综核名实而已臣每见  朝廷欲用一人輙有乏才之叹切以为古今人才不甚相远人主操用舍予夺之权以奔走天下之士何求而不得而谓世无才焉臣不信也惟名实之不核拣择之不精所用非其所急所取非其所求则上之爵赏不重而人怀侥幸之心牛骥以并驾而俱疲工拙以混吹而莫辨才恶得而不乏事恶得而有济哉臣请略言其概夫器必试而后知其利钝马必驾而后知其驽良今用人则不然谓人才不必试之以事不必更考其成及至偾事之时又未必明正其罪椎鲁少文者以无用见言□几而大言无当者以虚声窃誉倜傥抗直者以忤时难合而脂韦逢迎者以巧宦易容其才虽可用也或以卑微而忽之其才本无取也或以名高而尊之或以一事之善而终身借之以为资或以一动之差而众口訾之以为病加以官不久任事不责成更调太繁迁转太骤资格太拘毁誉失实且近来又有一种风尚士大夫务为声称舍其职业而出位是思建白条陈连编累牍至核其本等职业反属茫然主钱谷者不对出纳之数司刑名者未谙律例之文官守既失事何由举凡此皆所谓名与实爽者也如此则真才实能之士何由而进百官有司之职何由而举哉故臣妄以为世不患无才患无用才之道如得其道则举天下之士唯  上之所欲为无不应者臣愿  皇上慎重名器爱惜爵赏用人必考其终授人必求其当有功于国家则千金之赏通侯之印亦不宜吝无功于国家虽嚬笑之微敝裤之贱亦勿轻予仍乞  敕下吏部严考课之法审名实之归遵照  祖宗旧制凡京官及外官三六年考满毋得概引复职滥给恩典须明白开具称职平常不称职以为殿最若其功未可据行升陟者乞将  诰敕勋阶等项酌量裁与稍加差等以示激劝至于周舍进退一以功实为准毋徒眩于名声毋尽拘于资格毋摇之以誉毁毋杂之以爱憎毋以一事概其生平毋以一眚掩其大节在京各衙门佐贰官湏量其才器之所宜者授之平居则使讲究职业长官有缺即以佐贰代之不必另索其属官有谙练政事尽心官守者九年任满亦照吏部升授京职高者即转本衙门堂上官小九卿堂官品级相同者不必更相调补各处巡抚官果于地方相宜久者或就彼加秩不必又迁他省布按二司如参议久者即可升参政佥事久者即可升副使不必为小转之法互迁数易以滋劳扰如此则官有专职事有责成而人才亦不患其缺乏矣此外如臣言有未尽者亦乞  敕该部悉心讲求条例  上闻一固邦本臣闻帝王之治欲攘外者必先安内书曰民惟邦本本固邦宁自古虽极治之时不能无夷狄盗贼之患惟百姓安乐家给人足则虽有外患而邦本深固自可无虞唯是百姓愁苦思乱民不聊生然后夷狄盗贼乘之而起盖安民可与行义而危民易与为非其势然也恭惟  皇上嗣登大宝首下蠲恤之诏黎元忻忻生切更生独非岁以元年蠲赋一半国用不足又边费重大内帑空乏不得已差四御史分道督赋三都御史清理屯盐皆一切权宜以佐国用之急而人遂苦其摉括臣近日访之外论皆称不便缘各御史差出自睹百姓穷苦亦无别法清查止将官库所储尽行催角□羊以致各省库藏空虚水旱灾伤视民之死而不能赈两广行兵供饷百出而不能支是国用未完而元气已耗矣臣切以为天之生财在官在民止有此数譬之于人禀赋强弱自有定分养生唯撙节爱惜不以嗜欲戕之亦足以知病而延寿昔汉昭帝承武帝多事之后海内虚耗霍光佐之节俭省用与民休息行之数年百姓阜安国用遂足然则与其设法征求索之于有限之数以病民孰若加意省俭取之于自足之中以厚下乎仰惟  皇上即位以来凡诸斋醮土木淫侈之费悉行停革虽大禹之克勤克俭不是过矣然臣窃以为矫枉者必过其正当民穷财尽之时若不痛加莭省恐不能救也伏望  皇上轸念民穷加惠邦本于凡不急工程无益徵办一切停免敦尚俭素以为天下先仍乞  敕下吏部慎选良吏牧养小民其守令贤否殿最惟以守己端洁实心爱民者乃与上者称职不次擢用若但善事上官干理簿书而无实政及于百姓者虽有才能干局止与中考其犯赃私枉法贪污显著者不必引例发遣但将所犯赃私严限追并押发各边自行输纳完日发回原籍为民不但惩贪亦可为实边之一助再乞  敕下户部悉心讲求财用之所以日匮者其弊何在今欲措理其道何由今风俗侈靡官民服舍俱无限制外之豪强兼并赋役不均花分诡寄恃顽逋欠偏累小民内之官府造作侵欺冒破奸弊罔利有名无实各衙门在官钱粮漫无稽查假公济私官吏滋弊凡此皆耗财病民之大者若求其害财者而去之则何必索之于困穷之民以自耗国家之元气乎前项催督御史事完之后宜即令回京此后不必再差重为地方之病其屯盐各差都御史应否取回别用但责成于该管抚按使之悉心清理亦乞  敕下该部从长计议具奏定夺以后上下惟务清心省事安静不扰庶民生可遂而邦本复宁也一饬武备臣惟当今之事其可虑者莫重于边防迩年以来虏患日深边事久废比者屡蒙  圣谕严饬边臣人心思奋一时督抚将领等官颇称得人目前守御似亦经略矣然臣以为虏如禽兽然不一创之其患不止但战乃危事未可易言湏从容审图以计胜之今之上策莫如自治而其机要所在惟  皇上赫然奋发先定  圣志  圣志定而怀忠蕴谋之士得效于前矣今议者皆曰吾兵不多食不足将帅不得其人臣以为此三者皆不足患也夫兵不患少而患弱今军伍虽缺而粮籍具存若能按籍徵求清查影占随宜募补着实训练何患无兵捐无用不急之费并其才力以抚养战斗之士何患无财悬重赏以劝有功宽文法以伸将权则忠勇之夫孰不思奋又何患于无将臣之所患特患中国无奋励激发之志因循怠玩姑务偷安则虽有兵食良将亦恐不能有为耳故愿  皇上急先自治之图坚定必为之志属任谋臣脩举实政不求近功不忘有事熟计而审行之不出五年虏可图矣至于目前自守之策莫要于选择边吏团操乡兵并守墩堡令民牧保时简精锐出其空虚以制之即虏入犯亦可不至太失此数者昨虽已经阁部议行臣愚尤恐人心玩愒日久尚以弥文塞责伏乞  敕下兵部申饬各边督抚务将前事着实举行俟秋防毕日严查有无实效大行赏罚庶沿边诸郡在在有备而虏不敢窥矣臣又惟  祖宗时京营之兵数十万今虽不足尚可得八九万人若使训练有方亦岂尽皆无用但士习骄惰法令难行虽春秋操练徒虚文耳臣考之古礼及于我  祖宗故事俱有大阅之礼以习武事而戒不虞今京城内守备单弱臣尝以为忧伏乞  敕下戎政大臣申严军政设法训练每岁或间岁季冬农隙之时恭惟  圣驾亲临校阅一以试将官之能否一以观军士之勇怯有技艺精熟者分别赏赉老弱不堪者即行汰易如此不惟使  辇毂之下常有数万精兵得居重驭轻之道且此一举动传之远近皆知  皇上加意武备整饬戎事亦足以伐狂虏之谋销未萌之患诚转弱为强之一机也＜锍-釒＞入  上曰览卿奏皆深切时务具见谋国忠恳该部院看议以闻
　　○南京吏部尚书吴岳引疾乞休不允
　　○吏部议覆巡抚狭西都御史张祉言苑马寺行太仆寺俱有圉牧之责二寺正卿往自参政升补今则参政有自二寺卿迁转者惟是一倒置之间而事权日轻人心懈弛马政日趋于废乞自今仍以参政及年深副使推补果有异绩亦照先年都御史车霆事例擢之不次以重事权报可
</div>
    <div class="pagination">
<a href="明实录穆宗实录_page20.html">上一页</a><span>...</span><a href="明实录穆宗实录_page16.html">16</a><a href="明实录穆宗实录_page17.html">17</a><a href="明实录穆宗实录_page18.html">18</a><a href="明实录穆宗实录_page19.html">19</a><a href="明实录穆宗实录_page20.html">20</a><span class="current-page">21</span><a href="明实录穆宗实录_page22.html">22</a><a href="明实录穆宗实录_page23.html">23</a><a href="明实录穆宗实录_page24.html">24</a><a href="明实录穆宗实录_page25.html">25</a><a href="明实录穆宗实录_page26.html">26</a><span>...</span><a href="明实录穆宗实录_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
