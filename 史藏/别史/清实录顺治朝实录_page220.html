<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 220 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 220 页/共 242 页</h1>
    <div class="content">○加调征云南经略右标提督总兵官右都督张勇、为左都督辰常总兵官太子少保左都督杨遇明、为太子太保。经略前标总兵官左都督南一魁、为太子少保巢□刀抚四川右路总兵官都督同知马宁湖广左路总兵官都督同知张国柱、为右都督。署巢□刀抚四川左路总兵官沈应时、为署都督佥事。广西全州总兵官署都督佥事刘应志、为都督佥事。湖广祈阳总兵官都督佥事陈德益、阳总兵官都督佥事马鹞子、为署都督同知。管经略前营火器副将王永祚、为团练火器总兵官。留镇云南。　　

○川陕总督李国英疏报、芦山伪武义将军杜学、率所部伪官六十余员。兵二千余名。缴印敕投诚。下所司知之。　　

○丙子。加四川天全六番招讨使高跻泰为都督佥事。以其投诚拒贼有功也。　　

○浙江巡按牟云龙、以徇庇贪赎知县吴之荣革职逮问。　　

○苏松巡按马腾升疏报臣查未从贼职官监司胡亶、高光夔、同知陶鼎铉、徐腾鲸知县牟文龙、教职过松龄毕翰县丞陈焕新、巡检童献、或不居同城。或因公在外。迹有可原而镇城在籍原任吏部郎中张九徵原任御史笪重光当知府戴可进、定谋迎贼。时恸哭力争不得。及城破乃遁名节克全。疏入下所司议奏。　　

○丁丑。升刑部左侍郎杜立德为本部尚书。　　

○升兵科右给事中姜希辙、为礼科都给事中。工科给事中于可托、为户科右给事中　　

○遣河南道监察御史何可化、巡按江宁　　

○添设鸿胪寺满洲少卿一员笔帖式四员　　

○戊寅。遣工部尚书管侍郎事郭科礼部侍郎祁彻白致祭故朝鲜国王李淏祭文曰屏藩巩固垂令誉于海邦赗唁弘殷锡殊恩于泉壤尔朝鲜国王李淏、孝友宜家恭勤治国箴铭日儆图史时亲不坠前徽、弥大箕裘之业。有嘉仪物、更昭翊戴之忱凛予一人明威辑宁东土。抚数千里版宇保乂王家。方期乐善以遐龄讵意婴疴而奄逝。兹闻告讣。悯悼良深。念昔入侍太宗文皇帝、服事输诚。小心翼翼。太宗文皇帝、俯垂爱育。恩礼有加朕抚今追昔。弥增轸恻。特赐祭赙。谥曰忠宣。仍封王世子李棩、为朝鲜国王承袭如制于戏壮长城于东海奕叶输忠。贲华衮于幽宫、松楸生色灵如不昧。尚克歆承。　　

○遣大学士蒋赫德吏部侍郎觉罗硕博会封朝鲜国王世子李棩、为朝鲜国王世子妃金氏为王妃锡之鞍马貂裘、彩币等物。并诏告其国中。诏曰分茅敷治念率土之皆民。建屏抒忠、赖世臣之有后苟能恪秉成宪勿替前徽。凝命袭庥、基图宜永故朝鲜国王李淏忠贞嗣笃。孝友夙彰。居敬克宽、树仪型于侯服。履谦昭信、矢靖共于王家旧业方昌。壮龄忽殒兹来讣告。例应袭封世子李棩。世序攸承贤良克类。久系邦家之望。允光祖考之基。特俞奏请袭封为朝鲜国王式顺舆情。俾绵国祚。河山常奠、益虔翊戴之诚。政教咸宜、共尽尊亲之悃特兹诏示咸使闻知封世子李棩册文曰建邦敷化壮屏翰于东维式训守成、秉正朔于北极。礼崇嗣位、爰载彝章国重象贤、应加宠锡。尔朝鲜国王世子李棩、奕叶殚忠。冲龄著美岐嶷擅誉永昭圭璧之良。虔惕禔躬、克绍礼仪之绪。念藩属郡邑、既庆纂服之有长君。顺倚望舆情、因隆析爵以焕新命。特封尔为朝鲜国王。提封滨海、赐履承先。明天泽以笃忠贞、无忝作述。抚河山而谨节度、表率臣民。钦哉。勿替朕命。封世子妃金氏册文曰。来王来享、价藩凛服事之诚。采蘩采苹、邦壸宣协助之美。故子而继父、既世祀之永延。惟妻以相夫、宜国典之攸及。尔朝鲜国王世子妻金氏夙娴姆训。作配王家。勤定省于三朝、克勷孝养。著仪型于四德、有裨储修。鞶悦罔愆、式隆一体之义。珈褕肇锡、聿彰从爵之文。兹特封尔为朝鲜国王妃。益励柔嘉。交诚忠敬。儆鸡鸣于燕寝。明服于龙章。钦哉。勿替朕命　　

○免广西临桂县草场十四五六年分包荒税银。永宁州临桂、灵川、永福、义宁等县、废藩田租、银米　　

○己卯。谕翰林院考选庶常原以作养人才。朕今详加简阅。亲行考试新科进士朱训诰、陈景仁、钟朗、周训成、李为霖、周灿、金国用、郑日奎、马大士、曹鼎望、周渔、王勖、刘如汉、蒋绘、李平、陈元、陈志纪、翟世琪、罗继谟、赵济美、张玮、郑端管恺苏宣化、王追骐、杨维乔、郑为光、杨大鲲、刘雯旷、朱之佐、朱锦、戈英、唐寅清、刘元勋、詹养沉、翟延初、卢乾元、蒋弘道、甯尔讲、赵之符、周之麟、共四十一名。俱著改为庶吉士。尔衙门即传谕吏部遵行。　　

○宴赉殿试读卷官、各执事官、及诸进士如例　　

○庚辰。以镶蓝旗汉军梅勒章京海尔图、为固山额真。正黄旗原任梅勒章京阿思哈尼哈番孙达礼巴图鲁、为护军统领。镶红旗满洲甲喇章京察哈泰、正红旗汉军原任梅勒章京吴国祯、为梅勒章京　　

○辛巳。谕礼部。兴京祖陵、乃发祥重地。宜隆显号、以展孝思。今尊称为永陵。应行典礼、尔部即察例具奏　　

○以故一等阿思哈尼哈番兼一拖沙喇哈番尔虎达子巴海、一等阿思哈尼哈番刘进忠子士龙、三等阿思哈尼哈番刘麟图子委图、一等阿达哈哈番兼一拖沙喇哈番达护子阿密尔图、一等阿达哈哈番多尔济子巴扎尔、褒勒子额棱臣、奇雅钮子迈兰、三等阿达哈哈番喀尔堪侄布蓝、张秀兄吉、拜他喇布勒哈番兼一拖沙喇哈番胡什巴子多弼、拜他喇布勒哈番秦弘绩。兄弘图、高云龙子升、拖沙喇哈番孔永吉子兴隆、沙护子阿蓝、博洛对叔子西代、各袭职。　　

○赠阵亡阿晋泰、为拖沙喇哈番。令其侄诺密袭职。　　

○壬午。谕翰林院。今科庶吉士新经选取且各衙门办事、正在需人。戊戌科庶吉士、宜加任用。著开列职名具奏。应留翰林院、及应别衙门用者、候朕裁定。其留翰林院者、仍著照例读书　　

○转吏部右侍郎兼翰林院侍读学士石申、为左侍郎。仍兼翰林院侍读学士。升翰林院侍读学士冯溥、为吏部右侍郎。仍兼翰林院侍读学士　　

○遣山东道监察御史陈棐、往查山东荒地　　

○一甲一名进士陆元文、率诸进士上表谢恩　　

○癸未。命学士折库讷、胡兆龙、王熙、艾元徵、教习庶吉士　　

○裁陕西甘泉县抚安、中部县翟道、宜君县云阳三驿　　

○甲申。上幸南苑。　　

○乙酉。孝慈武皇后忌辰遣官祭福陵。　　

○吏部定议翰林官外转例除侍读学士侍讲学士以上照常升转外。侍读以下、应照科道。例、每年外转二员。春季一员。秋季一员。侍读侍讲、以参政用修撰以副使用编修检讨以参议用。从之　　

○定靖南王旗下弁兵营制共兵三千名设左右梅勒章京二员。甲喇章京四员。护军参领四员统之　　

○丙戌。以故总兵官拜他喇布勒哈番齐。升子人龙。袭职　　

○以漕粮全完实授坐粮厅郎中张文明、太仆寺少卿。仍管坐粮厅事　　

○丁亥。吏部题宗人府各部院等衙门凡食六品俸笔帖式视内阁撰文中书舍人例以员外郎等缺补用。食七品俸笔帖式、视内阁支七品俸撰文中书舍人例、以主事等缺补用。无顶带笔帖式仍遵前上□日用。其包衣牛录下各员、应于不分旗之衙门补授。从之　　

大清世祖体天隆运定统建极英睿钦文显武大德弘功至仁纯孝章皇帝实录卷之一百二十八



大清世祖体天隆运定统建极英睿钦文显武大德弘功至仁纯孝章皇帝实录卷之一百二十九　　

顺治十六年。己亥。冬十月。戊子朔。颁顺治十七年时宪历。享太庙。遣公爱星阿行礼。　　

○遣官祭四祖陵。福陵。昭陵。　　

○顺天府举行乡饮酒礼。　　

○己丑。加赠殉难广东高明县游击杜豹一级。予祭葬如例。荫其子进忠、为拖沙喇哈番。　　

○辛卯。谕吏部。向来各衙门印务、俱系满官掌管。以后各部尚书、侍郎、及院寺堂官、受事在先者、即著掌印。不必分别满汉。尔部即传谕各衙门、一体遵行。　　

○升兵科右给事中孙际昌、为本科左给事中。　　

○升广西桂林府知府冯瑾、为山西按察使司副使、分巡大同道。刑部郎中吴来绂、为山西按察使司佥事、分巡宁武道。　　

○壬辰。加河南巡抚贾汉复、太子少保。巡按李粹然一级。以解完部拨协饷也　　

○命山东道监察御史李赞元、巡视两淮盐课。江西道监察御史许之渐、巡视茶马福建道监察御史余司仁、巡视两浙盐课。云南道监察御史杨旬瑛、巡按浙江　　

○癸巳。谕吏部、朕亲考试翰林庶吉士熊赐履、谭篆、富鸿业、萧惟豫、张贞生、熊赐玙、邹度珙、陆懋廷、马晋允、崔蔚林、俱著照例授为编修检讨。王遵训、田麟、彭之凤、俞之琰、王封溁、郭谏、陈廷敬、王曰高、吴本植、宋德宜、王扬昌、杨正中、王钟灵、孙一致、李天馥、王吉人、吕显祖、吴珂鸣、俱著照旧教习。陈敬、殷观光、习学清书日久。文义荒疎。足见平日全不用心。殊不称职。俱著革退。永不叙用。　　

○裁浙江布政使司都事。按察使司知事。嘉兴府、织染局大使。湖州府、织染局大使。长兴县皋唐、平阳县舥艚、遂昌县马步、龙泉县庆元巡检司巡检。上虞县梁湖坝坝官。　　

○吏部尚书孙廷铨奏言、学差应停考试。仍照旧例、于甲科出身各官中、内而部郎、外而府道、按其俸荐、随时遇缺升补。似直捷易行。可以久远无弊。得上

□日、学臣关系人才。推补理宜慎选。此奏事属可行。著详察事例、酌议妥确具奏。　　

○甲午。厄鲁特部落俄齐尔图台吉等进贡驼马。宴赉如例。　　

○旌表湖广绥宁县贞女曾氏、铜鼓卫烈妇何氏、各给银建坊如例。　　

○乙未。补考选刑部郎中刘大谟、为工科给事中。　　

</div>
    <div class="pagination">
<a href="清实录顺治朝实录_page219.html">上一页</a><span>...</span><a href="清实录顺治朝实录_page215.html">215</a><a href="清实录顺治朝实录_page216.html">216</a><a href="清实录顺治朝实录_page217.html">217</a><a href="清实录顺治朝实录_page218.html">218</a><a href="清实录顺治朝实录_page219.html">219</a><span class="current-page">220</span><a href="清实录顺治朝实录_page221.html">221</a><a href="清实录顺治朝实录_page222.html">222</a><a href="清实录顺治朝实录_page223.html">223</a><a href="清实录顺治朝实录_page224.html">224</a><a href="清实录顺治朝实录_page225.html">225</a><span>...</span><a href="清实录顺治朝实录_page221.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
