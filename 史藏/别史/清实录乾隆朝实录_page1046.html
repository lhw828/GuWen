<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1046 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1046 页/共 1860 页</h1>
    <div class="content">○癸卯。谕军机大臣等、据彰宝奏、查出晋省应发新疆遣犯闵良有。即系马得鳌案内余党闵三白子。又遣犯陈福海。虽不在通缉二十八人数内。亦系马得鳌余党。俱应解甘办理。又马得才等六名。均系甘省回民。所知夥类亦多。恐有狡饰。亦咨会陕督。再行究明发遣等语。闵三白子等二犯。皆马得鳌余党。自应严切根究。即马得才等六名。既皆甘省回民。或亦系马得鳌同夥。捏改姓名。希图避罪。皆未可定。并须逐一诘讯。毋任狡饰。至马得鳌一案。夥党多人。散布肆窃。情罪重大。实非寻常窃盗可比。所有未获各犯。务上紧严加躧缉。迅即戈获。尽法惩治。并不妨从重多办数人。大示惩创。俾匪徒永绝根株。著将此传谕吴达善知之　　

○军机大臣等议奏、兵部尚书云贵总督前伊犁将军明瑞奏称、伊犁索伦锡伯。察哈尔兵。原编佐领。每二百户。设一佐领。每一昂吉。设六佐领。今户口日增。佐领六员。管理不敷。请于厄鲁特昂吉下。增佐领二。索伦、锡伯、察哈尔等、四昂吉下。亦每昂吉增佐领二。共增八员。统按八旗分派管辖。应如所请。从之　　

○以告退奉恩将军托禅子倭克生额、袭职　　

○甲辰。谕、据汤聘参奏、已革嶍峨县知县顾铨。亏缺库项。署县裴瓒。担认赔补。通海县知县何泰。身任监盘。并不据实揭报。请旨革审。其前署令欧阳飞。虽未接收交盘。但明知亏缺。徇情不举。该管知府王文治、漫无觉察。均请交部严加议处等语。裴瓒、何泰、俱著革职。与已革知县顾铨。均交该抚鄂宁、将因何亏项。及徇情代补各缘由。一并严审定拟具奏。欧阳飞、王文治、并著交部严加议处　　

○谕军机大臣等。据阿尔泰奏称、托云、玛瑺、至扎雅克等处。呼图克图、尚卓特巴等、执献掷石案犯十一名。矣解至成都。讯明即行正法等语。据阿尔泰奏称、扎雅克地方之尚卓特巴。查出掷石番子二名献出。奏到时、朕即降旨以番子等掷石击打台布时。其人必多。何以止将二人执献。托云等到彼。将献出番子。严讯动手之人。尚有若干。务期全获。今经献出十一人。恐其中尚有隐匿。托云等现已带兵前往。断不可草率了事。著传谕阿尔泰。俟十一人解到时。暂缓正法。讯明此事因何起衅。伊等是否动手正犯。此外或另有倡率之人。勿使漏网　　

○又谕、今日阅杨应琚明白回奏一摺。更不成话。如所称前与杨廷璋会奏、当厚集兵力。俟至秋间分路进剿。以期永靖边陲等语。实属支离掩饰。上年十一月以后。节次披阅杨应琚等奏报。知缅匪负固跳梁。断不可苟且了事。是以传谕伊等。令其豫为调度。俟春夏瘴过兴师。乃朕筹度边情。先期批示。并非杨应琚等。从前已有此议。且其与杨廷璋会奏、摺内所称。遵旨务集兵马。俟瘴过进兵。亦系中无定见。故作此语。以为尝试之计。或幸朕从其纳降。苟且完事之意。非能实心痛恨缅贼。决机进剿之奏也。今杨应琚乃以奉旨饬办之事。遂据为先行筹及之事有是理乎。至杨应琚初办缅匪时。朕尚不知缅酋前此滋扰情形。因思缅酋如果将召散献出。即可无事多求。且其国僻在荒徼。亦不值一办。是以谕令杨应琚等、酌量事机。妥协经理。今缅匪敢于抗拒大兵。伤我士卒。并且窜入内地侵扰。已成骑虎之势。断难中止。此而不大张挞伐。何以振国威而申天讨耶。杨应琚前此所为相机筹画者何事。后此遽欲草率了局者何心。不可不详加诘讯。前已降旨。将伊革职拏解来京。著传谕明瑞。于中途相遇时。即将此等情节。逐一究询录供覆奏。况缅匪一事。系杨应琚始终承办。其一切情形。及详晰始末。明瑞亦当向彼细问。以备稽核。如所言尚存虚饰。或果为将弁欺朦。种种情节。明瑞到军营后。覆加察考。其底里自然毕露。既可知其确切罪状。即军务边情。亦未尝不可因以纠办酌筹。得其窾要。至李时升、朱仑等、并经拏解在途。明瑞不拘何处遇见。亦著将应行研鞫之处。详加讯问。一并奏闻。即稍稽半日之程。亦无不可。将此传谕明瑞知之　　

○以通政司副使皂保。为太仆寺卿　　

○乙巳。刑部议奏、福建巡抚庄有世疏称。疏脱遣犯杨香之解役张金万等。监禁一年。限满无获。应照例分别首犯绞决。为从杖流。与囚同罪。得旨。向来发遣新疆人犯。有中途窜逸者。除将该犯缉获正法外。其疏纵之差役。例应问拟绞候。一年不获。请旨正法。同日刑部即有奏请应办之江西省解役杨铭。胡定潮。福建省兵丁张金万。二案。因思此等兵役。管解重犯。胆敢怠玩疏纵。以致兔脱远扬。不可不严示儆戒。所有新疆要犯脱逃之案。除审系有心贿纵。仍照与囚同罪例定拟。其余应问绞候。监禁一年之兵役内。为首情重者。著改发伊犁等处。既足以昭创惩。而若辈又皆年力强壮。堪资力作之人。非若积匪猾贼等类。反教人为匪可比。其于屯田垦辟。自属有益。现在刑部所奏杨铭等三犯。即照此例行。嗣后由新疆改发烟瘴。及黑龙江等处人犯。如有脱逃者。既照新疆例。拏获正法。其疏纵兵役。亦著照新定发往伊犁等处之例办理。其余为从情轻之兵役。仍以杖流问拟。至此等改发人犯。情罪重大。本属去死一问。今虽仍发内地。其佥解当与新疆遣犯。一体严密。著各督抚严饬所属文武员弁。并当遴选妥干兵役。小心管押。毋令稍有疏虞。致罹法网。可将此通谕知之　　

○更定停发新疆遣犯例。军机大臣等议奏、伊犁、乌噜木齐等处。前因新置屯田。需人耕牧。是以于内地军流人犯内。酌其情节较重者。奏准改发。定例以来。每年各省改发不下六七百名。积而愈多。此等遣犯。多系顽梗性成。约束非易。臣等遵旨于旧定应发各款。酌按情节。其非积凶。尚易约束。仍照例遣发者六条。其积匪猾贼。及回人行窃等犯。应将向例停止发遣者十六条。请饬部分别行文各直省。凡未结及已结未解案犯。俱遵照新例办理。从之　　

○丙午。上诣畅春园。问皇太后安　　

○谕、前因各省将军大臣等。出入携带该管兵弁。曾降旨悉行禁止。继念伊等入内。家奴不准随入。复降旨准其随带数人。原以伊等或年班。或陛见。仍可带回原任。非调任别省。亦准带往。今询之容保。伊系调任广东将军。来京仍带西安兵弁。近日伊昌阿。亦参奏素玉。擅带杭州弁员。前往西安。是伊等因朕有准带数人恩旨。即藉端任意携带。殊无节制。著通行晓谕、嗣后如来京仍回本任者。照例准带该管兵弁。如调任。不准越省带往。有违例者。一经查出。必严加治罪　　

○谕军机大臣等、托云等至噶噶地方。该处呼图克图尚卓特巴等。献出掷石案犯十一名托云等正应加以严讯前动手掷石时。必不止此数人。务期全犯就获。即欲完案亦应将彼处呼图克图。尚卓特巴。及众头目等。齐集一处。示以兵威。俾知永远慑服。乃奏称、余犯若加深究。恐信口攀及无辜。是不过欲草率了事办理殊不合朕意。此事尚无关紧要。祇可就此结案。托云系驻藏办事之人。若尽如此姑息。于事必多贻误。著传旨申饬　　

○刑部奏、甘肃巨窝马得鳌、联结匪徒。积案累累。惩治之法。不得拘于常例。其有满贯为首已踰数次者。应照前案之阎景彩。马甫臣等。从重拟绞。满贯一次者。应照现案之苟老三、拟绞入于秋审情实。至满贯为从已踰数次。其分赃又在一百二十两以上者。亦应即照为首例拟绞。秋审时一并入于情实。其仅系为从一二次。分赃又未满贯者。亦应加重改发黑龙江。从之　　

○工部奏、各省城垣仓库堤岸闸坝等工。于详请兴修时。各该督抚。先应派员。将所修工段。长高宽厚丈尺。确估报明。工竣由该督抚开明丈尺报部。以凭核减。如笼统题销。应将造册之员。指名参处。各该管上司一并察议。从之　　

○豁山东新城等县、鹻荒水田二十八顷有奇额赋　　

○旌表守正捐躯之湖北襄阳县民陈章妻汪氏　　

○丁未。谕、京师自三月以来。雨水稍稀。大田待泽维殷。朕心深为轸念。宜申虔祷。期沛甘霖。著礼部即查照定例。敬谨举行　　

○谕军机大臣等、今春三月以来。京师雨泽稀少。天津等处。曾否得有透雨。亦未据奏报。该处滨海沮洳。苇荡丛生。当此晴煦日久。炎气渐蒸。蝗蝻尤易滋长。现已令方观承。留心查勘。再传谕高诚、杨克信、于附近天津各处。实力搜寻。毋使稍有萌动。并将迩日地方有无得雨。及是否不误大田各情形。即速据实具奏　　

○又谕、今春畿辅地方。雨泽稀少。月初近京各州县。虽得有微雨。未能沾足。即宣化。古北口等处。该提镇报雨。亦止二三寸。今立夏已将旬日。是否无误大田。各属曾否得有透雨。未据该督奏报。朕心深为廑念。再该督前奏青沧洼地一带。分委弁员申严捕蝗之禁。业于摺内批令严饬搜查。第恐海滨沮洳之地。久晴滋生蝻孽。并著方观承。严饬所属地方。先期留心查捕。毋使稍有萌滋。并将有无得雨情形。即速据实奏闻　　

○旌表守正捐躯之安徽歙县民汪某女汪氏　　

○戊申。直隶总督方观承议奏、大学士陈宏谋奏称、宣惠河。于海丰县境之老黄河入海。老黄河年久淤浅。诚恐与所挑之河。浅深相等。仍不免于倒漾。请自河头起。至归海处止。逐段测量。酌定丈尺挑浚等语。臣遵旨亲往查勘。宣惠河流经东光、南皮、沧州、盐山、四州县。自东光张家庄起。至盐山无棣沟下口。河身高昂者五段。淤垫者九段。兼以河南河北之沥水沟。悉归此河。往往泥沙冲灌。应于水过后。岁加挑浚。至无棣沟入老黄河处。近年大沽口海潮。逾沟西上。直至小泊头村。六七月间。河流为潮所阻。一日内常有数时停缓。潮退即随之而落。臣循河勘至山东海丰县境。向东地势。一律就下。现在分派东光等四州县。各将境内高昂淤垫段落。节次开挖。并查老黄河下游。距海丰张仲桥。祇二十余里。张仲桥自乾隆二十九年以来。冲刷渐宽。足以受水。自不虞其倒漾。得旨、如所议行　　

○四川成都副都统宗室雅郎阿奏、成都驻防兵米。经前任副都统臣卓鼐奏准。于每岁米折项下。存贮藩库银一万七千两。交就近十五州县。采买米二万石。运送满城。存仓支放。其额设驻防等官。共七十四员。今生齿日繁。不下六百余口。岁需米约及千石。前此未经筹及。查赏给兵丁牧场。内有开垦水田三千三百十八亩。旱田一千零七亩。岁交米一千九百十石八斗。向系折价存公。此项稻米。交纳后复行变价。徒滋辗转。请照例每稻二石。交米一石。即令驻防各员指买。每石作价一两四钱。于各该员岁俸内坐扣归款。从之　　

○四川总督阿尔泰疏报、巴州邻水等十厅州县、首垦地一百六十五顷九十七亩有奇。涪州广元等七厅州县、首垦田七顷一十九亩有奇。


大清高宗法天隆运至诚先觉体元立极敷文奋武孝慈神圣纯皇帝实录卷之七百八十二　　

大清高宗法天隆运至诚先觉体元立极敷文奋武孝慈神圣纯皇帝实录卷之七百八十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十二年。丁亥。四月。己酉。上诣黑龙潭祈雨　　

○吏部议准、御史戈涛参奏、南城吏目杨锡五。擅留革役。除将该员革职外。嗣后各该坊书吏。应定限五年为满。另行募充。从之　　

○庚戌。孝端文皇后忌辰。遣官祭昭陵　　

○谕、昨杨应琚覆奏办理缅匪一摺。支离谬妄之处。更不能掩。今日又据鄂宁奏、其欺饰乖谬情形。皆彼实在罪案。无可置辩者。如朱仑等。以统兵大员。并不奋勇剿贼。渐次退回。其畏葸不前之罪。皆经朕于万里外洞烛其情伪。屡行严切饬谕。杨应琚前此并未早为参劾。且据朱仑遣散匪众一语。妄行饰奏。其摺具在。无从狡饰也。今见朕将朱仑等治罪。转称前据禀时。即拟其言未必确实。果如是。则前摺何以不言及。为大臣而如此居心巧诈。尚得谓之稍有天良乎。至所称差遣民人李自新。往东路查探等语。所奏尤为错谬。探访惰情。乃军营要务。自当慎重办理。杨应琚所属。岂无干练员弁。足供任使。顾令一介小民。前往侦探。安能得贼中真实消息。即使其言之凿凿。又果足尽信乎。如此措置失宜。更不可解其具何肺肠矣。至鄂宁摺内所称。汤聘怀诈塞责之处。汤聘诚不能无罪。前已降旨将伊交部严加议处。但汤聘本属书生。未谙军旅。用兵之事。朕原不于彼责成。况杨应琚身膺重寄。尚且庸谬若此。于汤聘更无足怪。但杨应琚种种欺罔乖张。汤聘若早如鄂宁之据实陈奏。朕必嘉其公正。乃竟隐忍不言。是诚何心。其咎固在此而不在彼耳。著再将此宣谕中外知之　　

○谕军机大臣等、前因阅视河淀情形。见凤河有断流之处。于回銮驻跸南苑时。令查勘上源疏浚。以达河流。今据阿里衮等查奏、团河下游。即为凤河。一亩泉下游。即归张家湾运河。俱应行开挖深通。已有旨给发帑金。及时修浚矣。但此二河下游。皆系地方官应行经理之事。闻其中亦不无淤浅阻塞。今上游既议修治。而下游若仍听其淤梗。是尾闾不能畅达。即疏浚水源。亦属无益。著传谕方观承。即派委明习妥员。前往查勘。将应行开挑之处。及时兴工。务使一律畅流。以资宣洩。仍将勘估情形。据实覆奏。寻奏凤河、自南苑东南闸口起。经大兴、通州、东安、武清、各境。其自南宫村至大清河口入北淀。下游一律深通。南宫村以上。沥水下注。泥沙冲入。每易淤垫。一亩泉。自南苑东红门闸口起。至张家湾入北运河。水盛时未能畅注。臣遵旨率同明习工程之员。逐段查勘。凤河自闸至南宫村。长二万一千一百二丈。内大兴境一百八十丈。通州境九十五丈。武清境七千四百七十三丈。无庸挑挖。实应挑河身一万三千三百五十四丈。一亩泉自闸口起。至张家湾运河。长六千九百二十七丈。河身本窄。兼有需裁湾取直之处。两河均应展宽河面五六丈。底宽三四丈。深五六尺不等。现已派员分段兴修。得旨嘉奖　　

○又谕曰、鄂宁据实密奏一摺。已于摺内批示。并发钞宣谕矣。所称该处春夏瘴发。人马皆不能当。兵将畏瘴。气已馁弱之语。与朕前降谕旨。大意相合。目下正当瘴甚之时。原不必急于轻进。且滇省弁兵。因杨应琚等不善调度。屡经挫衄。众心多怀恇怯。难遽望其奋励直前。早已谕鄂宁。暂停进兵。俾得养其锐气。俟明瑞到后。再行定期进剿。鄂宁此时。著仍遵前旨行。至杨宁。福灵安等现赴木邦一带进剿。伊等自皆勇于前进。此时如有可收复地界。功在垂成。原不妨应机集事。若尚无可乘之势。即不必触冒瘴热。轻于深入。著鄂宁即令伊等。暂回内地驻兵。统俟明瑞到时筹办。又如所称绿营恶习。非张皇失错。即粉饰虚捏。实为深中窾要。但此等恶习。在将领不在兵丁。从前捏饰妄报。皆朱仑、李时升之故。与兵丁无涉。若将弁督率有方。未始不可励戎行而作士气。如前此西师之役。豆斌、阎相师等、所领绿旗兵。何尝不奋勇出力。效命疆场。此尤近事可徵者。著将此旨宣谕众兵。俾知奋勉。再杨应琚昨日奏到酌筹进剿事宜一摺。已如军机大臣所议、令交该抚查办。其原摺所云。劝谕土民。量借耔粮。广为播种。以备军行购用一节。尚属可行。并著该抚悉心筹画。妥协经理。至杨应琚屡次所奏、加调官兵。至一万四千有余前据福灵安奏、未必实有此数。已谕令扬宁。福灵安。查奏恐伊等亦系新到。未能得其底里。鄂宁现令暂署总督事务。查核军营兵数。自更易于周悉。著即查明确数。据实覆奏。可将此传谕知之　　

○又谕、昨杨应琚奏秋冬进剿缅匪事宜一摺。种种未协。已经军机大臣议驳矣。如摺内首请调拨官兵五万之处。全然不知事体。从前戡定准夷回部。迅奏肤功。所需兵力。亦未尝动至数万。杨应琚历任陕甘。岂无闻见。而为此悠谬之说。明系其心仍不欲进兵。故为张大其词。以见事非易集。苟不如数拨给。又可藉口于兵力不足。非伊退阻不前之咎。如此取巧伎俩。敢于朕前尝试。其天良不几丧尽耶。至欲约会暹罗夹攻一节。更属荒唐可笑。用兵而藉力外藩。不但于事无济。且徒为属国所轻。乃断不可行之事。明季资其授助。实为恇怯无能。岂可引以为据。况我朝兵威远播。所向慑服。安藉此海外穷荒。为王师犄角。若将来缅酋穷蹙。窜入暹罗。或匿其近境。则驰檄索取。饬其擒献。如巴达克山之于霍集占。献馘蒇功。未尝不可相机筹办。此时固不必豫为计及也。摺内惟兵粮一条。令各土司乘春广为播种。以备进兵时购用之需。其事尚属可行。明瑞到彼。与鄂宁悉心熟筹妥办。所有杨应琚原奏及军机大臣议覆各摺。俱著钞寄阅看。可将此传谕知之　　

○辛亥。谕军机大臣等、吏部汇奏、甄别教职佐杂摺内。各省俱有休致斥革之员。独山东一省。止有保题留任。并无甄别休革者。此等微员。人数众多。岂通省皆堪留任。竟无一人应行罢斥。恐未免心存姑息。曲示优容。著传谕崔应阶。令其据实具奏。再东省春夏以来。雨泽尚觉稀少。现在京师于四月十六日。甘霖沾渥。近畿各处。亦同日均沾。未知山东曾否得有透雨。麦收大田。情形若何。并著即速奏闻　　

○又谕曰、鄂宁奏自普洱回省一摺。内有据华封差探九龙江外贼匪。俱已潜遁之语。最为绿营将弁恶习。缅匪踪迹。本自无定。现在并未与我兵打仗。致有败北奔窜情形。不过自行解散。何得遽称潜遁。虚张声势。此皆伊等向来浮伪相沿。恬不知耻。实为可鄙可憎。著传谕明瑞。鄂宁等。嗣后奏报军务。断不得率据营弁禀词。以此等语辄形奏牍。至另单所奏迤东道甘广。才非干练。颇形竭蹷。请另拣一员来滇等语。前已有旨。将该员调补陕西汉兴道。所遗迤东道员缺。即令钱受谷调补。驰驿赴任。著将此一并传谕知之　　

○以右春坊庶子嵩贵充日讲起居注官　　

○壬子。上诣畅春园。问皇太后安　　

○谕曰、杨应琚明白回奏一摺。奏李时升、朱仑、畏葸迁延各情节。无不一如朕所豫降谕旨。此二人之罪。固无可逭。但前此杨应琚。何以并不据实参奏。及至朕洞烛其欺诈情形。屡降旨诘问。始据将朱仑等。参革治罪。岂欲以事后一劾。遂思掩其前愆耶。又据称。从前种种办理乖谬。实系病中贻误。初时朕亦何尝不鉴谅及此。迨伊病既就痊。而掩饰支离。仍复如故。则又何说之辞。至缅匪前自新街至猛卯渡江。复往木邦滋扰。毫无顾忌。朱仑领兵。不过尾追其后。其沿途耽延。并不肯急为掩击。贼众何至奔逃。而摺内尚称缅匪遁往木邦。此皆绿营将弁恶习。信口谎谈。恬然不以为耻。实属鄙恶不堪。至于蛮暮新街。前此已为贼踞。今贼众散去。我兵仍驻其地。并非用力攻剿所得。而靦颜谓之克复。犹得谓有羞恶之心乎。所有杨应琚奏摺。并著钞发。俾众知之　　

○蠲山东永埠场灶地一十八顷有奇、乾隆三十一年水灾额赋。并缓徵蠲余银两有差　　

○癸丑。上御勤政殿听政　　

○以太仆寺少卿张若溎、为通政使　　

○以翰林院侍读阿肃、为詹事　　

○甲寅。浙江巡抚熊学鹏奏、向来各省大计。藩臬系特简之员。均不在考核之内。惟是两司与督抚最为亲近。三载考绩。其平日居官如何之处。亦应据实入告。请嗣后遇月计年分。令督抚出具考语。另单进呈。得旨、如所议行　　

○乙卯。上诣畅春园。问皇太后安　　

○谕、现在滇省办理缅匪事务。一切奏报邮函。关系最为紧要。昨鄂宁奏、普洱至省。不过千里。所发六百里奏摺文书。亦须五六日始到等语。此皆各站递马台员。经理不善所致。不可不加意整饬。即经过各省。亦当一体稽查。加紧递送。若非特派大员督办。无以专责成而免稽误。云南著派夔舒。贵州派良卿。湖南派三宝。湖北派朱圭。河南派佛德。直隶派裴宗锡。将经过各驿站。接递交送。朕沿途催趱事宜。实力查察。董率办理。如有稽迟舛错之处。惟专派之员是问　　

○谕军机大臣等、明山奏、尚景福等。纠众借粮。挟制县官一案。止将为首二犯。问拟斩决。其同谋纠众之武肖武应参。则仅拟绞候。且将为从之杜炳等六犯。比照被胁同行例。拟以枷杖完结。实属轻纵。已经刑部改拟。照议准行矣。此等聚众行凶之犯。目无法纪。其风断不可长。非多办数人。不足以示创惩。明山办理此案。未免意存姑息。著传旨申饬　　

○又谕、据汤聘等奏缅匪近日情形一摺。称四月尚在瘴疠未甚之时。亟宜上紧进剿。书敏已到普洱。即令统领续调现到之兵。迅速前进等语。殊非因时筹办之道。现在边外瘴气方甚。已非进兵之期。前经降旨。令鄂宁于驱贼出境后。惟应示以镇静。不必轻举妄动。俟明瑞到后。于秋深克期大举。况汤聘等。既称此时九龙江外。已无贼匪。而杨应琚所派将弁。亦尚无一人到普洱。徒令士卒冒瘴深入。于事转属无裨。鄂宁应仍遵屡次所降谕旨办理。即已进之兵。若朝夕即可成功者。自不应彻。苟或不然。亦应彻回。养蓄锐气。听候明瑞至期调遣。至摺内称上年孟艮驻兵千兵。瘴故者八百。染病者百余等语。其说尤不可信。该处瘴气纵甚。亦何至兵丁染患之多。十损其九。必系将打仗伤亡。及畏葸逃匿者。一并混入染瘴数内开除。以图掩饰。此等绿营积惯恶习。所关匪细。尤不可不彻底清查。以期核实。著传谕明瑞、鄂宁、将此项兵丁伤损缘由。即行确切查明。据实覆奏　　

○丁辰。谕军机大臣等、从前节据杨应琚等。绘呈莽匪缅匪等图。合之前后奏摺内。所开地名。多有图中所未载。即二图道里。形势方隅。亦未能悉合。著将原图发去交明瑞。鄂宁。确核该地情形。另行总绘一图贴说进呈。并将现在情形。自永昌至普洱沿边一带关隘。及内地与缅匪莽匪接界处所。并道里远近。详晰注明。以便披览　　
</div>
    <div class="pagination">
<a href="清实录乾隆朝实录_page1045.html">上一页</a><span>...</span><a href="清实录乾隆朝实录_page1041.html">1041</a><a href="清实录乾隆朝实录_page1042.html">1042</a><a href="清实录乾隆朝实录_page1043.html">1043</a><a href="清实录乾隆朝实录_page1044.html">1044</a><a href="清实录乾隆朝实录_page1045.html">1045</a><span class="current-page">1046</span><a href="清实录乾隆朝实录_page1047.html">1047</a><a href="清实录乾隆朝实录_page1048.html">1048</a><a href="清实录乾隆朝实录_page1049.html">1049</a><a href="清实录乾隆朝实录_page1050.html">1050</a><a href="清实录乾隆朝实录_page1051.html">1051</a><span>...</span><a href="清实录乾隆朝实录_page1047.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
