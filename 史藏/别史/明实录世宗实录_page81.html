<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 81 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 81 页/共 518 页</h1>
    <div class="content">　　○丁丑授一甲进士林大钦为翰林院修撰高节为翰林院编修第二名孔天胤以王亲例不得官于朝吏部言二甲进士外授则知州从五品今天胤一甲宜正五品乃授狭西按察司佥事
○戊寅大学士张孚敬等言  太庙先年祭祀但设衣冠  皇上改行出主诚合古礼但遍诣  群庙躬自启纳不免过劳请自后  太祖神主  皇上躬自安设  群庙帝后神主令内外捧主诸臣一体安设  上从其请诏捧  帝主大臣以太常官佐之捧  后主内臣以神宫监内侍佐之著为令
○南京刑科给事中王希文等＜锍-釒＞劾巡抚贵州都御史刘士元巡抚湖广都御史凌相巡抚山东都御史邵锡巡抚顺天都御史王大用总理河道都御史李绯南京粮储都御史毛思义太仆寺卿盛仪南京大寺寺丞林希元俱奉职无状当罢时相锡绯三人业以他事去职矣部覆思义宜致仕士元仪宜闲住大用希元性识虽偏其才尚可留用俱从之  升湖广布政司右参政刘栋为河南右布政使
　　大明世宗肃皇帝实录卷之一百三十六终
明世宗肃皇帝实录卷之一百三十七
　　嘉靖十一年四月己卯朔时享
　　太庙  世庙
　　○以献皇帝御书持盈守满四字恩纪含春诗一帙及四书五经等书赐礼部尚书夏言从其请也
　　○升兵部右侍郎钱如京为本部左侍郎光禄寺卿黄宗明为兵部右侍郎
　　○庚辰建州海西女直夷人都督牙令哈等入贡宴赉如例
　　○辛巳升南京太常寺卿黄芳为南京兵部右侍郎
　　○连岁顺天河间真定保定各处滹沱河溢为患御史徐汝圭劾奏巡抚保定右佥都御史林有孚坐视民瘼不行修治赈恤并发其纵容妾党夤缘奸利等事诏有孚对状命吏部推京堂官有才望者以名上吏部荐太仆寺卿何栋尝行河有功遂敕栋趣治河患于是有孚惶恐请罪且言各地方修堤给赈具有次第但治水必下流通利然后泛滥可平今顺天诸邑文安大城武清等处寔受滹沱下流原非抚属无由督理并自白其所指夤缘奸利等事悉风闻无据吏部因言有孚所坐轻不宜深罪  上从部言改有孚总督南京粮储无何御史孙锦复以顺天境内水患闻乃申命栋并为勘奏
　　○壬午赐尚书夏言讲官顾鼎臣张潮席春吴惠廖道南中允孙承恩等川扇
　　○初琉球国中山王尚真卒其世子尚清遣使入贡请封诏下福建守臣勘报至是复遣其正议大夫金良等贡献方物并以国中臣民结状来上诏礼部议遣使册封宴赉其使臣如例
　　○礼部议上考补钦天监官生事例一过有官生缺役许送嫡派子孙年终类考果艺术精通收役食粮若顽钝无成即将本户子弟考居优等者以次收补或无以次人丁候本生习学再考一择官生子弟性资聪慧者分派各科严立教条按季考试本部委官一人会同提督岁终送部类考一今后天文等科遇有八九品官员缺以本科人役食粮十年以上者送部考选一近者天文阴阳分为两途而漏刻子弟不得推补堂官请以后监副员缺不分天文漏刻科分但有历俸年深者皆得奏请简用其六品七品官以八品考补保章挈壶以司晨司历博士考补司晨司历博士以各科专业人役考补一间者添注之官等于旧额又皆作为定员因仍铨补故多漏刻博士二人灵台郎一人皆当裁罢诏可
　　○癸未广西田州龙英等处土官遣使贡马及方物赏赉如例
　　○甲申大学士张孚敬等及府部大臣奉旨相度庙制奏言  太祖高皇帝功隆德懋与天无极已奉为  太庙始祖特正南向之位惟  太宗文皇帝定鼎北都建子孙万世长业功德与  高皇帝比隆当别立一庙于  太庙之东百世不迁拟之周文世室不在三昭三穆之数其昭穆六庙以东西地狭难设寝殿每庙但容正殿五间以其后半为藏主之所  太宗世室直北与  太庙后墙等齐此皆委曲议处迁就地势期于仰承德意光复古典臣等窃以  陛下上嘉隆古聿怀永图将以流庆万年垂宪罔极务使备制尽文将来无纤毫遗憾乃为尽善今以地势不足展转裁损寝庙门庑不能具备窃恐成事之后圣心少有不称则臣等苟简之罪万死莫赎唯  圣明裁之疏上有诏报罢
　　○裁革直隶頴州宿州毫州邳州兴化县泰兴县及邵伯闸七税课司从巡抚都御史刘节请也
　　○乙酉升湖广按察司副使文明为本布政使司右参政狭西布政使司右参议孟易为本省按察司副使
　　○诏岁给定西侯蒋傅禄米一千五百石本折中半兼支
　　○丙戌荣王祐枢奏乞沅江河泊所鱼课诏以近例裁革不许
　　○总制狭西三边军务兵部尚书唐龙上言北虏拥众十余万要求贡市猖獗之势日甚一日犬羊之性其欲难厌不从其请侵犯必速即使从之亦难保其能守约誓察机宜审彼己顾方略何如耳臣闻兵法能因敌变化而取信者谓之神彼夷欲假贡市以缓我之兵我力既未可与战不若因其欲而姑与之亦以缓彼之兵彼得所欲引众而退则实我仓廪训我士卒修我战具徐观其变而图之顺则全柔来之道逆则兴挞伐之师是亦用奇之法若以为彼侵暴边障义当致讨则宜大集兵粮恭行天罚惟  圣明裁断  上曰虏情已议征讨尔为总制大臣务要激发忠义振扬国威相机战守以靖边陲勿因循为目前计
　　○丁亥狭西巡按御史郭圻言西宁洮河三茶马司积茶至二十九万一千五百一十五篦散块私茶亦十余万斤徽阶二州西安等卫积贮尤多宜令兵备边备等官不拘年例之数设法多易马匹以备征战事下兵部议覆延绥用兵需马为急宜趣如御史言行报可
○戊子起服阕南京太仆寺卿马卿为光禄寺卿
○己丑升湖广襄阳府知府万云鹏为本省按察司副使
　　○以秩满荫南京礼部右侍郎黄绾子承文为国子生
　　○辛卯命翰林院侍讲学士廖道南修撰王用宾为武举考试官
　　○诏封故开平忠武王常遇春八世孙玄振为怀远侯岐阳武靖王李文忠七世孙性为临淮侯宁河武顺王邓愈六世孙继坤为定远侯东瓯襄武王汤和六世孙绍宗为灵璧侯俱开国辅运守正武臣妻封侯夫人赐之诰券世袭遇春等佐  高皇有开国勋子孙相继失爵弘治中尝有讼其功者诏求其裔各官以指挥使至是  上修功臣后皆侯之使奉四人祀各岁给禄米千石本折中半兼支
　　○升广东左布政使徐问都察院右副都御史巡抚贵州地方兼赞理军务
　　○四川按察司副使孙元以父尚书交老病乞归侍养许之
　　○巡按云南御史叶奇论巡抚湖广右副都御史凌相前任云南左布政时诸奸利状相辩言本与清军御史陆梦韩以礼节失欢梦韩欲甘心焉方苛搜事端会以他故被谪乃假手于奇以洩忿恨且析其所劾事皆琐屑捃摭非有实据＜锍-釒＞俱下都察院覆如奇奏则相贪财黩货有戾官箴如相辩则奇受属论劾有乖宪体均之有罪但奇论或出于风闻相辩或由于抵饰须核实乃可议曲直诏下抚按官从公勘奏相奇俱回籍以俟有御史王德溢者与奇同为福州人复执奏相被论不当奏辩奇被讦不必回避请罢黜相都察院言是非疑似之迹必审诸众证而后可以得情彼此互讦之词必两皆回避而后可以公勘果如德溢言是御史所论不问可知其真而非御史者所言无一实也其阿比同乡不奉公家之法明甚宜令德溢及韩韩亦俱解任回避俟奇相两词抚按官勘明覆奏臣等一并参拟施行报可
　　○壬辰升大理左少卿许宗鲁为都察院右佥都御史巡抚保定等府地方兼提督紫荆等关
　　○以兵荒诏停徵贵州思南等府税粮
　　○湖广容美宣抚司各遣通把人等贡香以过期减赏有差
　　○癸巳金星昼见
　　○升狭西按察使于桂为都察院右佥都御史巡抚延绥地方
　　○甲午河南卫辉府同知盛时雍九年考秩例当升二级时雍待次久之以母老乞仍授原职止加四品散官服俸  上以服俸不足示劝令候升知府仍著为令
　　○升吏部考功司署郎中王激为南京通政使司右通政
　　○以天气暄热诏审两法司及锦衣卫狱囚释放减等枷号如例仍命南京法司一体行
　　○丙申湖广荆州府知府孙存上所集刊大明律读法书首大书律文次特书  御制诸书于律有所发明者次附书钦定条例次分注细书诸家注解与正德新例法司见行事件书进  上以大明律乃  圣祖钦定孙存等乃敢擅自增释辄行刊刻以紊成典诏下都察院参看乃逮存及同知李章通判吴望推官朱黼等下巡按御史问书板毁之时存且以欺蔑宗室事在理寻复以前与江陵知县任佃交讦为抚按所参诏并讯之
○戊戌升河南按察司副使韩邦奇为大理寺左少卿
　　○升湖广按察使张峨为广东右布政使狭西布政使司右参政任洛为按察使尚宝司司丞裴骞为山东按察司副使调狭西按察司副使韩璒于四川
　　○礼部奏净身男子八千余人守阙求进诏法司治其为首者余皆驱逐出城自后九门放入及藏匿者皆治罪不贷
　　○己亥太子太保吏部尚书方献夫赴召至江西闻  上起居违和驰＜锍-釒＞问安诏嘉其忠爱促令速赴供职
　　○庚子赐韩府褒城王旭栏  祖德含春堂诗敬一箴明伦大典各一帙从王请也
　　○韩府襄陵王徵钤五世同居  上嘉其亲睦遣使赍敕奖谕仍赉以羊酒文币
　　○赐清平伯吴杰祭葬杰正德十年嗣爵尝佥书前府坐营管操以平蛮将军镇守湖广十年六月七日卒于官
○辛丑四川乌蒙军民府女土官实贤遣头目人等贡马以过期减赏如例
　　○镇江等处盐徒啸聚为寇  上命巡江巡抚官刻期捕灭如推延误事令巡按御史指名参奏
　　○命会试武举取六十人
　　○壬寅礼部尚书夏言请朝日夕月岁遣文武大臣行礼  圣驾不必亲祀有诏朝日间岁一亲祀以甲丙戊庚壬年夕月并神祇坛每三岁一亲祀以丑辰未戌年著为令
　　○升赏狭西打卜速打硙里等处御虏获功阵亡被创官军陈经刘＜王巳＞等一百四人有差
　　○癸卯先是御史阮微杨行中先后奉命监决重囚以次日值经筵复命后期为科臣所论  上宥之已而二臣各＜锍-釒＞请罪误用题本诏各夺俸一月仍谕鸿胪寺凡复命值当避忌者得更日著为令
　　○复置狭西水么川驿
○总督漕运都御史刘节奏黄河旧通淮河口流沙淤塞挑浚方完粮运幸过不意黄淮二河伏水涨发泥沙漫入河口直抵淮安府城西浮桥一带俱被沙淤已兴工挑浚以拯目前之急更乞会议长久之策或改河口以避奔流或筑长堤以障巨浸＜锍-釒＞入工部议覆令行节等以改河筑堤二议虚心访究何者可以永保漕渠杜绝后患计定即兴工挑浚毋得后时得旨运河壅塞堤岸坍塌皆因近年管河官员不行＜锍-釒＞导修筑所致兹所议俱依拟通行各该管官员用心修心修治如仍前怠惰御史参奏以闻
　　○甲辰起致仕工部尚书赵璜复原任
　　○乙巳南京刑部侍郎王爌母卒奏乞祭葬因请并祭其父诏下礼臣稽旧制惟侍郎王王□赞都御史毕昭尝请并祭其父皆荷俞允第于谕祭文内增其职名近遂沿以为例  上以令典不言并祭爌请不可许但谕祭其母如制
　　○兵部尚书王宪以延绥等各边有警上言防御十事一招募惯战勇敢言边民多骁勇弘治间曾行招募颇得其用后因官籍为兵人不乐从今宜谕以就募有功者优赏事宁之日欲自便者听一预处粮饷支费言延镇孤悬河套四面飞沙地不耕稼而又数岁荒歉宜饬当事诸臣乘道路无梗亟备糗粮待用一处备骑征马匹言太仆寺所畜不足以给战马宜令守臣取之苑马寺所孳茶马司所易及各边所贮马价一戒饬防守将士言乘贼未至日夜为备补其单弱处所一招徕被虏人口言华人被虏多为所用宜厚加优恤归正人口以招来者一召募间谍疑虏言虏计渐狡必有阴为之教者如梁成辛洪是也宜啖令杀虏归华纵事不成亦足以疑虏使不敢深入一计处内地饥民言民不聊生恐致内变宜令守臣预修救荒备盗之政一戒饬将领掊克言将失士心多由贪黩今后犯科索役占者不止罪谪尽数查追以为后戒一招改京军实边言京师游民所萃招兵马易而边镇缺伍计补无术请许各京卫军自安业服役者之外有原籍狭西流逃愿改边卫近地者听一类覆建言奏＜锍-釒＞言先因虏警本部会议有博采群策之条以致言者纷纷剿说恐渎  圣听今后择其急者覆请否者月终类奏  上悉从之
　　○自二月至是月不雨命顺天府官率属祈祷
　　○丙午吏部以推官知县等官管见等三十六员职名＜锍-釒＞请行取选补科道且言近岁兼选办事进士今新科进士尚未开选得旨科道乃朝廷耳目必端谨老成斯能稽职疏内开具人员如拟行取慎加考选仍查节降三途用人诏旨如有贤能彰著实心爱民者无论举人岁贡出身一体取用其进士宜复  祖宗旧制授职后习知民事积有年劳始如例行取选用著为令
　　○升贵州按察使戴书为广西右布政使贵州右参政卫道为湖广按察使狭西按察司副使陆杰为本布政司右参政狭西按察司佥事张＜羽惠＞为河南按察司副使
　　○林家山等十四族番人及讲堂等寺番僧皆来贡方物宴赉如例
　　○丁未升礼科左给事中李仁为户科都给事中兵科右给事中陈侃为吏科左给事中吏科给事中王崇雒昂户科给事中叶洪俱为右给事中崇吏科昂刑科洪工科
　　明世宗肃皇帝实录卷之一百三十七
明世宗肃皇帝实录卷之一百三十八
　　嘉靖十一年五月戊申朔吏部验封郎中李默以武举同考试官宴于兵部与尚书王宪争礼默故自兵部调宪心不能平遂＜锍-釒＞言其状自劾求退淂旨朝廷公宴礼法所在大臣当循节次小臣当存体统岂宜有争下其＜锍-釒＞都察院都御史汪鋐等言默以部属小臣敢以礼文末节抵冒堂官不逊宜依浮躁浅露例调外任从之
　　○庚戌吏部言顷奉三途用人明旨诚古立贤无方之意第本部行取惟据抚按旌荐乃迩来抚按所荐者进士常十之七八举人才百之二三岁贡则绝不齿及虽欲并用何所凭据即使别加咨访恐亦不能尽真请令各抚按诸臣将所属推官知县教职等官无问举人岁贡详加评品拔其优异者＜锍-釒＞名以闻本部核实奏请诏可其议仍命预行查访取用
　　○升四川按察司副使林遂为贵州布政使司右参政
　　○户部覆武定侯郭勋所议二事一言官军月粮例于秋冬二季之月折支苐今岁歉所给之直仅足以易米石之半宜权给秋月本色冬月增银一钱豊岁复故一言马匹料草今虽召买渐豊仍宜本折间支苐于冬春折支之月量加旧直五分之一夏秋四分之一待积贮既富更议全支本色从之
　　○辛亥升广西布政使司右参政王遵为贵州按察使
○工部覆中军都督府经历司经历赵鸣善奏请浚大通桥至通州运河增添闸座多脩漕艎运通州粮入京城以实根本修自都城至仪真运河浅塞自良乡至涿州达保定河间真定迤南一带陆路低洼以便转输报可
○壬子礼部上大祀  方泽遣官行礼仪注一祭祀前期太常寺具本上请钦定遣官职名遣官受命报名谢恩斋宿如常仪先一日遣官及分献陪祀官各致斋于祭所一是日先期太常寺陈设如图仪设遣官拜位于坛下内壝正中设遣官读祝位于坛上避御拜位近北陛设典仪赞引官位于遣官拜位之南赞引引遣官分献陪祀官各服法服候于坛壝外南向立典仪唱乐舞生就位执事官各司其事赞引引遣官由内壝右灵星门入赞就位遣官就位典仪唱瘗毛血迎神奏乐乐止赞四拜遣官及众官各四拜平身典仪唱奠玉帛奏乐赞升坛遣官由坛西陛升至  皇祗香案前赞跪搢笏遣官搢笏司香官捧香跪于遣官右赞上香遣官三上香讫捧玉帛官以玉帛跪于遣官右遣官受玉帛奠讫赞出笏赞引引至  太祖前仪同赞复位乐止典仪唱进俎秦乐斋郎舁馔至赞引赞升坛遣官复由坛西陛升至  皇祗前赞进笏进俎出笏引至  太祖前仪同赞复位乐止典礼唱行初献礼奏乐赞升坛遣官由坛西陛至  皇祗前赞搢笏捧爵官以爵跪于遣官右遣官爵受赞献爵遣官献讫赞出笏赞诣读祝位遣官退至读祝位赞跪遣官及众官皆跪乐暂止赞读祝读祝官跪读讫乐复作赞俯伏兴平身遣官及众官皆俯伏兴平身引至  太祖前赞搢笏捧爵官以爵跪于遣官右遣官受爵赞献爵遣官献讫赞出笏赞复位乐止典仪唱行亚献礼奏乐仪同初献惟不读祝乐止典仪唱行终献礼奏乐仪同亚献乐止赞引赞复位遣官复位赞四拜遣官及众官四拜平身典仪唱送神奏乐赞四拜遣官及众官四拜平身乐止典仪唱读祝官捧祝进帛官捧帛掌祭官捧馔各诣瘗位奏乐赞礼毕乐止赞引引遣官及众官以次出一太常寺具福胙于神所礼成奏进宫制可
　　○兵部左侍郎潘希曾卒希曾浙江金华县人弘治十五年进士改翰林院庶吉士授兵科给事中忤逆瑾矫诏廷杖之削籍为民瑾诛复职历升南太仆寺少卿太常寺都察院右副都御史提督南赣军务升工部右侍郎寻兼佥都御史总理河道漕工成诏加尚书服俸已改兵部转左至是卒希曾清敏质亮居职务自尽不取声望临事有矩度在南赣屡殄巨寇比治水筑长堤浚支河漕运遂通恬于进取居南太常凡六年贰卿且三考不以滞留介念有大臣之风诏赠兵部尚书赐葬祭如例
　　○癸丑选授太常寺博士王昺行人周汝员冯震蔡叆柯乔宋茂熙白贲曾守约李实杨爵李凤张子立杨春芳知县沈一定王桥邹尧臣蒋瑜俱试御史理刑昺一定河南道汝员叆浙江道震乔贵州道茂熙云南道贲广西道守约江西道实桥尧臣狭西道爵山东道凤子立湖广道春芳瑜福建道
　　○添设湖广襄阳府吕堰递运所
　　○初浙江北新关监税主事叶瑞与浙江左布政使顾璘有隙及布政司呈委杭州府通判刘坎浚往同收税为礼不恭瑞疑璘有意焉乃不俟代輙去巡按御史端廷赦以闻廷赦故嗛璘乘是并讦璘那移库银及纵容亲故货易状下都察院行勘璘旋以他事致仕去其所见讦事亦勘诬于是都察院覆言璘与瑞俱革前罪且璘业已致仕宜免坐廷赦诬劾璘依宪纲当反抵第亦已升任请宥之淂旨廷赦挟私诬奏不宜以迁官置不问姑从轻罚俸半年自后巡按官有踵此毙者抵罪不宥璘瑞如拟
　　○甲寅  孝宗敬皇帝忌辰  奉先殿行祭礼遣昌化伯邵杰祭  泰陵
　　○以夏至将大祀  方泽遣武定侯郭勋告请  皇祖配神于  太庙
　　○升赏狭西板井滩新兴墩御虏获功阵亡被创官军贺俊魏杰等一百四十一人
　　○乙卯裁革山西太原府管粮通判一员
　　○丙辰先是有诏精选天下岁贡生员无专论食粮浅深寻以御史胡明善佥都御史史道言寝格而有司奉文遵守先后各异至是岁贡至京有用四人陪考例者有用通学会考例者有用考居一等年深廪膳例者有用正贡陪贡二人考取例者礼部上其状因请廷试  上曰  祖宗设立贡法务淂人物厚重通经能文者例选入贡后却以食粮浅深为资致年老阘茸充塞正途昨已有明旨今次各项贡到生徒姑准收考后只宜查照前旨施行
　　○丁巳  太祖高皇帝忌辰  奉先殿行祭礼
　　○戊午夏至大祀地于  方泽遣武定侯郭勋代惠安伯张伟大学士张孚敬李时尚书夏言分献岳镇海渎等坛
　　○己未  仁宗昭皇帝忌辰  奉先殿行祭礼遣彭城伯张钦祭  献陵
　　○实授狭西道理刑知县王朝用为本道监察御史
　　○升四川按察使刘淑相为本布政使司右布政使
　　○庚申提督南赣都御史陶谐奏比各处繇役烦重河夫机兵打手富户力士等项名色猥多乃审编里甲之时复有旷丁银两及供亿诸费甚为非经乞通行天下罢免诸名色与民休息仍令有司均繇平赋审编之时毋淂妄有诛求其法外作奸者论如法勿贷户部覆奏从之
　　○辛酉升四川布政使司左参政杨淳为本省按察使
　　○壬戌太子太保吏部尚书王琼上言臣前议待榆林之虏直以精兵扼之绥德险狭调固原援兵三千足矣而当事者过计乃至调京营宣大宁固兵一万八千赴之供亿浩繁日计费六千金内地坐困今虏已退矣乞掣回京军散遣各路所调及召募兵专责本镇兵据险防守章下兵部会兵科都给事中张润身亦以为言兵部议谓近得狭西副使陆杰揭称虏势时事兵诚宜掣  上曰既贼势稍缓赵镇所统京兵尽令掣回宁固狭西宣大兵令总制唐龙相度缓急区处毋淂误事既而尚书王宪以琼＜锍-釒＞语侵已＜锍-釒＞言兹寇甫退议者即咎老师费财之无益而不思其初本镇孤悬无备之可虞且调兵遣归固宜若所募勇敢不过三千人曾不足补原伍之缺臣请留勿遣而敕守臣益严武备  上曰掣兵既有成命余如议琼奏亦筹边虑不必自分彼此
　　○癸亥建州左卫都督方巾以钦赏金带独轻忿恚陛辞日即御前投递番文言状下礼部行内监核实金铢两本同第累朝所制鞓胎有轻重耳于是礼臣以方巾骜慢不可长请革伴当三名以示薄罚且并治伴送官罪从之
　　○遣吏科左给事中陈侃为正使行人司行人高澄为副使往琉球封故中山王尚真子清为中山王
　　○狭西岷州等处番族讲堂等寺剌麻番僧绿竹劄石等大崇教等寺剌麻番僧班丹尖咎等法藏等寺剌麻番僧绿竹尖制等各来朝贡马及土物宴赏如例
　　○狭西西安府同州地震有声如雷
　　○工部侍郎黎奭言以四月二十二日奉安  献皇帝神床于  显陵香殿暖阁祭告礼成祥虹西见且时方旱虐次日天乃大雨此诚  先帝盛德至善之余泽  皇上尊亲大孝之感通也＜锍-釒＞入报闻
　　○甲子秦王惟焯奏其审里副蔚宗寿历任六年请加正五品服俸部覆淂旨王府辅导等官先年奏准事例必能守正规谏年久无过者方许奏保其令巡按御史核宗寿绩状以闻
　　○巡抚云南都御史顾应祥奏剿平昆阳新兴强贼部议归功御史毛凤韶左布政使陈轼淂旨赏凤韶轼等币钞有差黔国公沐绍勋准以功赎罪以盗多绍勋庄户故也
　　○乙丑升山东按察司副使何鳌为四川布政使司左参政
　　○己巳吏部言往岁有诏令群臣各访所在有怀奇抱异伏在岩穴者从公荐举以备录用迄今年余竟无一人至者请行各抚按严限促之仍令两京五品以上文臣及科道各举所知具奏报可
　　○直隶淮安府大风雷雨彻屋覆舟伤人
　　○庚午户部覆南直隶巡按御史方日乾所言二事一言南京屯军例无月粮卒有灾伤自存者寡宜以本衙门赎锾积榖仍核旧日所入赎罪之榖贮仓为备毋淂他费一言南京镇南等卫田多坍没蠲之则损课徵之复病军宜将免半处补荒田余粮七百余石及升科营房等地粮二百余石抵足原额而免诸坍田勿科报可
</div>
    <div class="pagination">
<a href="明实录世宗实录_page80.html">上一页</a><span>...</span><a href="明实录世宗实录_page76.html">76</a><a href="明实录世宗实录_page77.html">77</a><a href="明实录世宗实录_page78.html">78</a><a href="明实录世宗实录_page79.html">79</a><a href="明实录世宗实录_page80.html">80</a><span class="current-page">81</span><a href="明实录世宗实录_page82.html">82</a><a href="明实录世宗实录_page83.html">83</a><a href="明实录世宗实录_page84.html">84</a><a href="明实录世宗实录_page85.html">85</a><a href="明实录世宗实录_page86.html">86</a><span>...</span><a href="明实录世宗实录_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
