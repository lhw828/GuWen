<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 231 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 231 页/共 502 页</h1>
    <div class="content">
　　

咸丰五年。乙卯。春正月。乙丑朔。上诣奉先殿行礼。　　

○诣堂子行礼。　　

○遣官祭太庙后殿。　　

○诣寿康宫前殿拈香。后殿皇贵太妃前行礼。　　

○御太和殿受朝。作乐宣表如仪。　　

○诣大高殿寿皇殿行礼。　　

○御乾清宫、赐近支亲藩等宴。　　

○钦差大臣向荣奏、据各路探报。九江府城克复。曾国藩舟师、已抵小孤山。得旨。若果九江克复。曾国藩之奏报在途矣。彼时令江南接应筹剿。再谕汝知。　　

○丙寅。谕内阁、托明阿、杨以增奏、筹济淮河盐船、拟劝捐堵坝一摺。现在淮河水浅。盐船行走维艰。必须蓄高洪泽湖水。顶托淮流。方能济运。业经杨以增筹款。堵筑山盱礼字河越坝、三百余丈。尚有一百余丈。未曾堵合。著准其先行借拨盐款项下银两。赶紧购料办理。并饬已革臬司查文经、督同海州运判杜文澜、劝谕捐输。俟有成数。提还归款。　　

○以贵州剿贼出力。赏千总胡现龙等、蓝翎。余升擢有差。　　

○缓徵直隶保定、东光、宝坻、安、景、天津、磁、武清、蓟、甯河、霸、大城、东安、蠡、雄、束鹿、高阳、故城、青、南皮、盐山、庆云、永年、鸡泽、元城、大名、南乐、清丰、蔚、玉田、涞水、武邑、衡水、武强、平乡、邯郸、南宫、任邱献、阜城、静海、沧、晋、任、隆平、深、文安、吴桥、河间、四十九州县。灾歉村庄、新旧额赋有差。加赏保定、东光、民旗一月口粮。　　

○丁卯。高宗纯皇帝忌辰。遣官祭裕陵。　　

○上诣寿皇殿行礼。　　

○诣关帝庙拈香。　　

○以礼部右侍郎文清、兼正红旗汉军副都统。　　

○戊辰。以工部尚书全庆、充经筵讲官。　　

○缓徵山东临清、冠、历城、章邱、齐东、济阳、长清、德平、惠民、阳信、乐陵、滨、沾化、邹、汶上、单、濮、聊城、堂邑、茌平、清平、莘、馆陶、博兴、邱、邹平、长山、新城、齐河、禹城、临邑、莱芜、海丰、商河、利津、滋阳、阳谷、寿张、钜野、郓城、朝城、高苑、乐安、寿光、平度、昌邑、潍、高密、济甯、滕、峄、嘉祥、鱼台、金乡、五十四州县。被灾被扰村庄、本年上忙额赋。及河漕摊徵各项。并德州、东昌、临清、济甯、四卫。东平所屯庄永阜、永利、官台、三场灶地钱粮。　　

○上以上辛祈谷于上帝。自是日始。斋戒三日　　

○己巳。谕内阁、乐斌奏、川省官兵、克复桐梓县城一摺。四川提督万福。督带川兵抵黔。即能攻克桐梓。剿办尚属得力。即可乘胜进取仁怀。著蒋霨远、万福、督饬川黔两省官兵。协力攻剿。尽歼丑类。勿留余孽。所有在事出力官绅兵勇。著乐斌等、择尤保奏。候朕施恩。　　

○谕军机大臣等、本日据乐斌奏、川省官兵。克复桐梓县城。并请饬贵州派员驻劄弹压等语。川省官兵。自得温水之后。旋即克复桐梓县城。办理尚属妥速。此时我兵锐气正盛。自宜乘胜攻剿仁怀。以期迅埽贼氛。其业经克复之温水松坎等处地方。均应拣派文武、妥为抚绥。及摉拏余匪。据奏节次飞咨蒋霨远、尚无一官到彼。黔省匪徒肆扰。该抚既不能迅即剿除。迨川兵克复地方。又未派员前往驻守。殊属懈弛。现在川黔官兵。均归万福统带。著即督饬将弁。迅速攻剿仁怀县城。其桐梓等处善后事宜。著蒋霨远、刻即派员前往经理。毋再迟缓。川兵入黔。剿办正在吃紧。应需饷银。必须宽为筹备。云南欠解银两。前经降旨饬催。现尚未据奏拨。所有官兵需用饷项。蒋霨远、务当设法筹拨。毋使缺乏。乐斌亦应不分畛域。源源接济。其兴义府属巴陵一带贼匪。及新城贞丰等处余匪。仍著严饬金刚保等、赶紧剿除。毋任蔓延。将此由六百里加紧各谕令知之。　　

○缓徵山西临汾、洪洞、二县。应补还仓谷。并贷汾阳、临、归化、三厅县。仓谷耔种。　　

○庚午。上诣南郊斋宫斋宿。　　

○谕军机大臣等、胜保奏、攻城数次未下、并筹办地道情形一摺。据奏连日督带兵勇。进攻西南两门。直抵城濠。该逆一味死拒。势难力攻。复在城头死守。诱之不出。详览各情。是我兵攻剿。总未得手。该大臣等、剿办此股败窜余匪。累月经时。仍属毫无把握。似此贻误迁延。殊堪痛恨。至筹办地道。穵至一百数十余丈。何以尚未成功。且恐该逆知觉。豫先防备。则此举又将徒劳无益。现在贼粮将尽。携带火药。欲乘夜窜逃。若任其溃围而出。再扰他处。则胜保等纵寇殃民。厥罪愈重。此时惟当乘其穷蹙。激励弁兵。迅将贼匪就地歼除。断不准令其兔脱。傥藉口于贼守甚严。但以筹剿情形。敷衍入告。老师糜饷之罪。亦断难屡邀宽宥也。将此由六百里加紧谕知胜保、并谕德勒克色楞、崇恩、知之。　　

○又谕、陈启迈奏、南康、湖口、九江、剿贼获胜情形一摺。此股窜匪。自曾国藩等、进攻浔郡以后。尽将贼船偪入湖口。该逆下游之路已断。势必由南康一带上窜。阻我江西协剿之兵。兼以牵掣九江军营后路。虽经吴锡光等、四战四胜。其奔扰潴溪之贼。亦经击退。姑塘等处船篺。并被胡林翼等、焚烧殆尽。办理尚属得手。但湖口贼匪尚众。南康未可弛防。吴锡光所带兵勇虽单。而楚省派来都司萧捷三战船。已抵南康城下。亟须水陆并集。以剿为防。江西所賸小船。既难得力。务即严饬邓仁堃、赶紧仿照湖南船式。克期添造。以助攻剿。其都昌通达饶州路径。现已派游击马福寿、带勇往劄。是否足资堵御。尚应随时防范。曾国藩、塔齐布、虽屡挫贼锋。而该逆尚于九江门外。加筑土城。穵濠注水。为负嵎抗拒之计。若吴锡光等、能一面设防。一面沿途剿洗。则江省保障益坚。即九江贼势益孤。陈启迈身任地方。即不得以剿贼委之曾国藩等、致令该逆往来肆窜。曾国藩等军营、所需炮位药铅。亦著设法运送出江。并著该抚饬令居隆阿、恽光宸等、会合楚省兵勇。悉力围攻。尽歼群丑。毋再迁延干咎。将此由五百里谕令知之。　　

○署江甯将军福兴、丁母忧。命仍留军营、署将军事务。　　

○以江西武甯、星子、都昌、建昌、德化、德安、瑞昌、湖口、彭泽、广昌、十县。被水被扰。酌量平粜仓谷。　　

○上以孟春时享太庙。自是日始。斋戒三日。　　

○辛未。祈谷于上帝。上亲诣行礼。　　

○诣关帝庙拈香。　　

○世祖章皇帝忌辰。遣官祭孝陵。　　

○壬申。谕内阁、蒋霨远等奏、分督兵练。连日进攻雷台山。匪众溃逃。生捦贼首陈良模等多名。各处贼巢。概行焚洗。遵义府城、现已解围。此次川省官兵、攻克桐梓。滇黔官兵、攻破雷台山。同在十二月中旬。数日之间。各路获胜。剿办尚属得手。现在进剿官兵。已有旨均归万福统带。即著该提督、迅督三省兵勇。克复仁怀。生捦逆首。以期一律肃清。并著蒋霨远、速派文武员弁。分赴被扰各地方。抚辑难民。严摉余匪。毋得再存玩泄。　　

○福建巡抚吕佺孙奏、闽省钱局。鼓铸乏铜。筹议改铸铁钱。以充民用。下部知之。　　

○癸酉。享太庙。上亲诣行礼。　　

○遣官祭太□山戊不□之神。　　

○诣寿康宫、问皇贵太妃安。　　

○颁东河朱河神祠御书扁额、曰荣光普护。　　

○湖广总督杨霈奏、楚北军务未竣。计典仍难举行。请再展限办理。从之。　　

○赏定郡王溥煦、三眼花翎。在御前行走。贝子奕劻、载容、散秩大臣。　　

○甲戌。谕内阁、前因袁甲三、条陈淮北盐务。并奏参署运司、运判、有营私捏详等弊。当有旨令怡良、派委司道大员。严切根究。兹据该督奏称。查明运判许敦诗、前请暂停悬引。系因积盐不销起见。并无挟私舞弊。署运司郭沛霖、亦无扶同捏饰等情。西坝存盐包数。及口岸销价银数。亦查无不符之处。惟该运判、于袁甲三批驳各条。延不禀覆。实属咎有应得。许敦诗、著交部议处。所有淮北开纲徵课、及筹补减免悬引事宜。著责成怡良、认真整顿。袁甲三现在带兵皖省。毋庸兼办盐务。其淮北一带疏通销路。著福济协同怡良、实力督销。总期鹾务日有起色。以实库储而裕课饷。　　

○户部、议覆两江总督怡良等、奏称本年苏省起运交仓漕米。以河运钱粮。作为海运开销。自应就数运京。无庸筹补足额。惟查本届江浙海运漕米。合计两省不及一百二十万石。京仓支放攸关。应令该督抚等、按照福建捐米章程。办理捐输。附搭正漕。由海运京。其所称剥船食耗等米。仍备带本色。作正开销。沙船食米抵通后。如有盈余。应由验米大臣、给价收贾。均应如所奏办理。从之。　　

○以福建汀漳龙道魁联、为湖南按察使。　　

○乙亥。孝全成皇后忌辰。遣官祭慕陵。　　

○赏巴里坤领队大臣满庆、副都统衔。为驻藏帮办大臣。　　

○丙子。谕内阁、贾桢、全庆奏、遵查局员参款一摺。据称宝源局监督桂荣、王溥、于收放铜价。有数可稽亏短工银。亦非新欠其煎炼铅燥。未经讲定。续报铅斤。未经请赏。均系回堂办理。尚无别情等语。惟国瑞原参请将该监督等惩处、及自请议处之处。摺内未经议及。国瑞、杜翰、有无应得处分。亦未随摺声叙。著贾桢、全庆、再行核议切实具奏。　　

○又谕、吴振棫、蒋霨远奏、官军收复城池。追剿余匪。并将贼首杨金拏获。此次克复仁怀。余党穷蹙奔溃。该抚等、即当督饬文武。会同提督万福、合力兜剿。务尽根株无留余孽。所有团首雷昭然等。著该抚等、查明具奏。候朕施恩。　　

○谕军机大臣等、陶恩培奏、总督营盘失利。退回汉口。恐逆踪回窜武汉。请拨援兵来鄂等语。杨霈、于上年十二月十七日。在广济发报。但言逆匪分扰黄梅。并无贼扰广济之事。何以忽有此败。实所不解。究系皖贼上窜。抑或另有股匪突起。杨霈所带兵勇。为数不少。何至遽尔失利。即或小有挫失。亦不应一退再退、径回汉口。详细情形。著该督速行驰奏。陶恩培所称、恐逆贼水陆上窜。虽未必即有此事。惟大兵全力专注九江。该逆知楚省空虚。北军软弱。乘间回扑。亦不可不防。此时豫皖两省。均无兵可拨。惟有曾国藩、塔齐布之兵。可以就近赴援。著该侍郎、提督、迅即确探贼踪。如果实有此事。即飞速分拨官兵。如胡林翼、王国才、所带兵勇。无论何人。皆可令其折回迎剿。既以保障鄂省。且免九江官军、腹背受敌之患。陶恩培既经抵省。虽城中兵饷未充。亦当力筹堵御。万不可稍涉张皇。以致人心愈惑。杨霈断无竟回武昌之理。现在作何行止。本日已谕知官文、酌拨荆州官兵。顺流下剿。该督务即咨催会合前进。以剿为防。著武汉稍有疏失。恐该督不能当此重咎也。将此由六百里加紧各谕令知之。　　

○又谕、杨霈在广济失利。兵勇溃散退回汉口镇。已谕令曾国藩、塔齐布、分兵剿办矣。惟曾国藩等水陆各军。围攻九江。正当吃紧之际。分兵少。则不足以敷剿办。若分兵过多。恐江西贼匪、复肆猖獗。且该逆或竟由广济、上窜武汉。正须迎头截击。藉资得力。荆州地居上游。兵力较厚。著官文调派精兵。迅速沿江直下。与曾国藩等、分派兵勇。会合兜击。毋稍延缓。至官文应否亲统官兵前进。以壮声势。如未便遽离荆州。即派委得力将弁。统带进剿。著就现在情形。委筹办理并迅速由驿驰奏。将此由六百里加紧谕令知之。　　

○又谕、英桂现驻陈州。著即确切侦探楚北情形。迅速具奏。傥武汉果有贼警。所有楚豫毗连各处要隘。著该抚妥速布置。严密防范。断不可稍有疏虞。将此由六百里加紧谕令知之。　　

○又谕、和春、福济奏、淮北盐课、请仍饬迅速拨解安徽军营、以济急需等语。淮北课银。前经谕令分解江苏安徽两省。接济军需。并叠饬怡良等、赶紧抽拨。先尽安徽。此次户部所咨。原系遵照向例办理。惟现在皖省待饷孔殷。若令停解待拨。必致迁延时日。贻误要需。著怡良、杨以增、仍遵前旨。严饬海州分司、赶紧徵收。每次解皖饷二万两。再解扬州军营一万两。以符前拨之数。毋庸拘泥户部原奏。仍将每次拨解银数。随时咨报户部。以凭查核。将此由六百里加紧各谕令知之。　　
</div>
    <div class="pagination">
<a href="清实录咸丰朝实录_page230.html">上一页</a><span>...</span><a href="清实录咸丰朝实录_page226.html">226</a><a href="清实录咸丰朝实录_page227.html">227</a><a href="清实录咸丰朝实录_page228.html">228</a><a href="清实录咸丰朝实录_page229.html">229</a><a href="清实录咸丰朝实录_page230.html">230</a><span class="current-page">231</span><a href="清实录咸丰朝实录_page232.html">232</a><a href="清实录咸丰朝实录_page233.html">233</a><a href="清实录咸丰朝实录_page234.html">234</a><a href="清实录咸丰朝实录_page235.html">235</a><a href="清实录咸丰朝实录_page236.html">236</a><span>...</span><a href="清实录咸丰朝实录_page232.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
