<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1324 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1324 页/共 1860 页
  </h1>
  <div class="content">
   乾隆四十年。乙未。十二月。己未。上诣皇太后宫问安。　　

○御乾清门听政。　　

○谕、两淮盐课。例限次年二月奏销。前以丁亥、己丑、两纲。因该处盐场歉收。是以准展至八月。今乙未纲奏销。复请展限。该部议驳。自属照例办理。但念该处场灶。偏被旱灾。歉产滞运。商情不无拮据。著加恩将乙未纲奏销。准其展至明年八月造报。至称淮北各商。上年被水。办盐实多竭蹷。请将丙申以后四纲。带完银二十二万余两。并著加恩准其展限四年。分作八年完纳。以纾商力。　　

○以故一等顺勤侯马国铭子官正、一等延恩侯朱绍美子贻凤、二等子白忠子明、三等子察哈尔策凌端多布子班珠尔、三等子安泰子伊鲁尔图、一等男祖学让子裔兴、各袭爵。　　

○予故工部尚书阎循琦、祭葬如例。谥恭定。　　

○庚申。谕、本日兵部奏、将不缴台费之革职千总陈士封、请交刑部治罪一摺。已依议行矣。此等不交台费之员。刑部照例按数定拟。最重不过杖徒。陈士封、系微末弁员。于力既不能完缴。亦只可如此办理。若职分销大。或曾为州县之员。缘事坐台。其台费自应按限交足。如或过期不缴。即属有意迁延。或该员知逾限不完。部参治罪。不过问徒完结。转得借此即回内地。适以遂其私智。殊未允协。著交兵部存记。嗣后如千把末弁坐台。不缴台费者。该部仍照旧例、奏请治罪。其职分较大、及曾为州县以上之坐台各员。如已满三年。不能按期缴费。即将该员永远留台。不准复回内地。以为观望取巧者戒。　　

○谕军机大臣曰、阿桂等将勒隈勒木通碉卡、悉行攻克。歼贼甚多。将军及将士等。并皆实心出力。朕深为嘉慰。惟是现攻之科布曲、索隆古、两处山梁。即能克期得手。尚隔舍齐喇嘛寺一隘。方能直捣噶喇依。或官兵乘胜冞入。贼众难以复支。扫穴之功。易如破竹。自属最善。阿桂等、务当仰体朕意。努力速为之。　　

○以故三等子张世芳子秉聪袭爵。　　

○以光禄寺卿耀海、为太常寺卿。　　

○辛酉。谕军机大臣等、三法司议萨载题陈八戳死陈胜章一案。拟议两歧。驳令再行确审之处。所驳甚是。已依议行矣。此案该抚等援引罪名。一命两抵。太觉错谬。若陈裕章、将伊兄陈胜章、用绳套颈。复喝令人殴打。以致毙命。即与自殴胞兄致死无异。自应问拟斩决。即不应复将陈八拟以绞抵。今陈胜章之死。实系陈八之木尺戳伤。尸格具在。既将陈八拟绞。何得复将陈裕章仍拟斩决。况套之与缚。迥不相同。若陈裕章将伊兄手足拴缚。不能抵护。致为人殴毙。则其死由于缚。陈裕章仍难逭杀兄之条。今陈裕章止将伊兄用绳套颈。其死尚堪抵格。不期为陈八殴伤殒命。是陈胜章之死。实由于殴、而不由于套。陈裕章、止应律以套兄罪名。岂宜遽拟重辟。此等情理。显而易见。自当平心定谳。事关生死出入。尤不应妄涉深文。因查阅承审之臬司、则系龙承祖。在他人、或尚可云未谙律例。龙承祖向在刑部。素称明练出色之员。是以用为臬司。何于此案、审拟舛谬若此。则该员平日所谓谙习刑名者、又安在耶。岂得一臬司。即心满意足。一切皆不留心办理乎。著传谕萨载、龙承祖、将因何如此问拟。抑或另有别情之处。各令其据实明白回奏。　　

○督理粮饷四川总督富勒浑、山西巡抚鄂宝、浙江布政使郝硕、河南布政使颜希深奏、大兵攻获则朗噶克丫口、乘胜长驱。直取玛尔古当噶。本月十七、官兵又将玛尔古当噶、全行攻克。现今西路进取舍齐喇嘛寺。北路攻抵独松。不数日间。即可荡平贼境。所有一切军粮军火。自应通盘筹画。用归节省。查西路自大板昭、至勒乌围各站。存米五万余石。北路附近军营各站。存米一万三千余石。又自楸砥至撒拉各站。存米五万余石。此项积米。在大板昭以前者。应饬运交勒乌围存贮。其在大板昭以后者。应由布朗郭宗一路、运交美诺存贮。以上统计米十余万石。除供支两路前敌。后路兵夫。及应付凯旋官兵外。勒乌围美诺两处。尚可余米三四万石。询之将军阿桂、促浸儹拉地方、约留防兵六七千名。以此核计。足敷防兵二年有余之粮。已属充裕。至军火一项。两路现存火药、红铜、铜炮、生铁、火绳、铅子等项。均属充余。凯旋之后。存剩军火。即可留为防兵驻守之用。所有军粮军火。应行停止。再大兵即日凯旋。美诺以前应添各站。业已指调各员加紧安设。其卧龙关一带旧站。每站原安夫一百名。未免不敷应用。查大板昭一路。现经停运。无用多夫。即将该处一带站夫。分拨一半。移赴卧龙关一带。均匀安设。不但可免内地派调之烦。亦且应付从容。军行更得迅速。得旨嘉奖。　　

○壬戌。上诣。皇太后宫问安。　　

○谕军机大臣等、今日钟音等、奏到李阿集夥犯在安南、听受阮翁衮伪职、逞兵滋事一案。据拏获自安南回闽之欧盛祖、王四海等、供称安南黎姓。驻劄东京。本受我朝封号。其西南一带。向为阮姓占踞。近因阮王身故。庶子继立。有阮岳、即阮翁衮、自称西山王。以除奸立嫡为名。招集内地民人李阿集、李阿智、分管兵马船只。争得地方。并索诈民番。受职役使。嗣有东京王、遣国老带兵攻击。阮岳败走。李阿智、李阿集等、始各分头逃窜等语。此案前据李侍尧节次奏报。拏获各犯讯供。止称阮岳招集民番。构兵滋事。旋因兵败人散。并无东京王遣国老带兵击败之语。今闽省欧盛祖等所供、此一节情事。与粤省原供不符。黎阮二姓。素来不睦。今阮姓自相构衅。与黎姓本无干涉。黎姓之王。自不值为其发兵攻击。或系黎姓欲乘阮姓内讧。借兴兵靖乱为名。希图吞并其地、以除后患。亦未可定。此案李阿集等各犯。现在广东。著传谕李侍尧、即速详加审讯。务得确实情节。录供奏闻。再前据该督奏、查抄李阿集在船抢劫各物。得有平定玉符一件呈进。此外有无珍宝之物。合计资财。共有若干。未据奏及。著李侍尧、再行查明李阿集所有财物内。如金珠等项。即奏明解京。其银两即存该省。入官充用。粗重什物、及田产等项。变价归公。将此一并传谕知之。　　

○宗人府奏请、应封宗室明该等二十人。照考试繙译骑射等第、将应得品级袭封。得旨、明该、明赞、俱授为奉恩将军。文献、兴瑞、明充、崇敏、永萼、俱授为一等奉国将军。弘超、绵佐、崇宁、俱授为三等辅国将军。永瑍、亮瑚、俱授为二等镇国将军。永琨、授为不入八分辅国公。恒庆、永育、恒伯、俱授为三等奉国将军。永璨、授为一等镇国将军。永蕃、宾靖、俱授为二等辅国将军。晋昌、授为一等辅国将军。　　

○以侍讲学士朱圭、署日讲起居注官。侍讲王大鹤、充日讲起居注官。　　

○豁除江苏丹徒县、坍没田地六十顷四十九亩有奇额赋。　　

○癸亥。军机大臣议覆、据狭甘总督勒尔谨奏称、狭省有驿州县。通川省大路者居多。即僻路驿马。俱帮贴栈内。现在无可更调。而满汉各营马匹。除随带之外。亦属无几。拟于西安满营内。拨马四百匹。通省绿营内。拨马四百匹。先期押赴汉南一带。俟有红旗信息。即星飞赶赴川省之广元昭化等处。分站应用。又查狭省、自宁羌州入境。至河南闅乡县出境。计程一千六百一十里。酌拟安设马站十六处。每站安马二百匹。惟云栈以内。南星、留坝、马道、褒城、宁羌、五站。尤为险峻。各加马一百匹。共需马三千七百匹。拟于甘肃各营驿内。抽拨马二千匹。在秦阶一带餧养。豫备飞调入栈应用。晋省协济马一千匹。在潼关、平阳、蒲州、一带餧养。以备调赴华阴以西。宝鸡以东应用。其余不敷马七百匹。并需备余马。拟雇民马应用。又查栈内山多人少。拨送官兵军装行李。雇夫不易。且恐行走迟延。酌拟栈内雇备健骡驮送。栈外雇备大车接运。至西安、满兵、暨陕省绿营兵。应由广元一路回陕。甘省绿营兵、应由保县、茂州、松潘、一路回甘。满兵每起四百名。绿营兵每起五百名。所有官员乘骑马匹无多。自可查照成案酌办。均应如所请。得旨、依议速行。　　

○吏部议覆、署云贵总督图思德奏称、云南腾越州。为边关扼要。经奏准改协为镇。移兵添驻。所属南甸地方。民夷杂处。每年支放钱粮。稽查奸匪。均需文员会同弹压经理。查腾越州判一员。住在同城。系属闲曹。今请移驻南甸。责任分防。较为得用。应如所请、从之。　　

○署四川总督文绶奏、西北两路官兵。屡经克捷。现在积峙充盈。可供至明年二三月。自应调剂盈虚。随时酌办。将各府州县。应豫运明春正、二、两月之米。除现在已经领银者、十分之四。仍听运供给外。其未曾领银者、尚有十分之六。即饬令概停豫运。统俟将来酌量情形。再为筹办。总期随时调剂。既不致积贮过多。而各路军食。与日后防兵口粮。均归足用。得旨嘉奖。　　

○以鸿胪寺卿永信、为光禄寺卿。　　

○旌表守正捐躯之河南永城县民常二女常氏。浙江江山县民吴发富养媳周氏。　　

○甲子。谕、据明亮等奏、由达撒谷进兵。连克三道险要山梁。已将沿河格尔则寨落。一并攻取。通计攻得贼人大寨落五十余处。木城碉卡三十余座。抢获铁炮、及鸟枪刀矛什物甚多。杀贼百余。生擒贼番二名等语。览奏欣慰。官兵等鼓勇直前。攻坚杀贼。甚为奋勉。亦由明亮、舒常等、调度有方。故能所向克捷。痛加剿洗。均属可嘉。其副将军、参赞、统俟大功告成。特加茂赏。所有带兵之各领队将弁等。著查明咨部议叙。其派出越险攻碉之索伦、吉林、及绿营官兵二百四十名。及随同分队出力之屯练土兵。并著查明。赏给一月钱粮。以示鼓励。　　

○乙丑。上诣皇太后宫问安。　　

○幸瀛台。　　

○回部叶尔羌三品阿奇木伯克贝勒品级鄂对等、十一人瞻觐。　　

○丙寅。谕、据阿桂等奏、官兵攻克格隆古、科布曲、索隆古、们都斯、得木巴尔、一带山梁碉卡寨落。并乘势抢占安布鲁木山峰碉卡。现由索隆古进攻。即期迅捣贼巢等因一摺。览奏深为欣悦。此次攻克贼人大碉寨一百余处。获炮九尊。鸟枪刀矛等物无算。杀贼二三百名拏获活贼二名。官兵等、越险直进。鼓勇摧坚。所歼丑类甚多。且扼贼人要隘。皆由将军等、调度合宜。参赞及诸将领等、董率锐进。官兵并能奋勇出力。均极可嘉。而所得劳绩。亦较前数次更大。阿桂、丰昇额、海兰察、额森特、及在事之将领弁员等。俱著交部从优议叙。以示奖励。仍俟大功告成。另沛酬庸渥典。　　

○谕军机大臣曰、阿桂现据之索隆古山梁。距噶喇依贼巢不远。今阿桂乘胜冞入。势如席卷。虽据报投番等供。贼又欲于鄂依楂尔、丹布哈尔、斯拉瓦等处。修筑碉卡抗拒。现在官兵进攻迅速。贼众自皆措手不及。即或舍齐喇嘛寺。尚思聚众力守。然距贼巢愈近。贼计愈穷。而贼胆亦愈落。以我胜兵临之。不啻摧枯拉朽。由彼直捣噶喇依。自可克期扫荡。看来此事。捣穴已有把握。而擒渠则宜加意妥筹今索诺木、及老土妇阿仓、阿青等、于噶喇依、甲杂、两处。往来无定。而莎罗奔甲尔瓦沃咱尔、则逃于库尔纳。其守科布曲之大头目布笼普阿纳木、当噶拉阿纳木、及丹巴沃咱尔、并逃回贼巢。其余莎罗奔等二人、亦在噶喇依久住。此等皆必须擒解京师。明正典刑。此次征剿金川。原因索诺木等之负恩反噬。必将逆党。全获献俘。方为全美。阿桂、明亮等、至时当多方搜捕务获。勿使一人得脱刑诛。又据投番供出。山塔尔萨木坦、现在来达木带兵。其人亦系小金川助恶大头人。必应擒献者。且来达木、为进攻甲杂之路所必经。山塔尔萨木坦、向来颇能带兵打仗。明亮等进剿时。尤宜加倍留神。设法攻克。并将山塔尔萨木坦、擒获来京。勿使兔脱。　　

○丁卯。署四川总督文绶、布政使衔李湖奏、川省军需报销。自乾隆三十六年军兴日起、至三十八年六月止。动放银一千九百七十余万两。现据各属请销之数。大率照例造报似应准销。及检阅底案内、原报文领。并藩库月报册开支放之数。有当日领数本少。而现在应销例价转多。应行找领者。盖缘办事之初。章程未定。承办之员无所遵守。恐干驳查。撙节请领。宁少无多。是以不能画一但现核诸成例。有减无浮。是已领之银数。即实发之工价。自毋庸援例找领。臣等现除原行牌檄、及文领内声明垫办有据者。始准找领外。其余悉以底案文领为凭。照数核销。不准找给。以归节省而杜流弊。再查官运背米长夫。照乾隆十二三年金川旧例。折给口粮银两一款。检阅原卷。此项折支口粮银两。自乾隆三十六年官运以来。藩库从未给发。各属亦无有具报垫办者。是折支虽有明文奉行并未照例今为期日久。事后补领。断难按名给发。适以启浮冒而滋流弊。查旧案计需口粮。折价不下二十万两。臣等现将此款核删。庶实支实销。经费皆归有著。得旨、所办是。知道了。　　

○戊辰。孝庄文皇后忌辰。遣官祭昭西陵。　　

○上诣皇太后宫问安。　　

○谕曰、四阿哥奏称、履亲王原有张家口外牧场。现在并无牧放马匹牲畜。其牧场蒙古。无人约束。恐其生事。请派人管束等语。此项牧场。既无牧放牲畜。想来必有开垦之地。著交常青查明。酌量派委差使。以便管束。其地业经开垦者。著官办取租。将每年所收之租。给与四阿哥。　　

○又谕、李侍尧奏、接兵部咨。粤东纠党结盟之犯。不数月间。竟有五案。应照本例加重议处。其武职虽经协拏。从前究有疎纵。未便即予免议等因。行知到粤。但思各员弁协拏。屡获破案。宵小日就敛迹。若因破案甚多。不准免议。恐苍猾之员。以任事为受愚。以取巧为得计。即有见闻。亦必暗为消弭。凶徒转多漏网。请将已经协拏者照例宽免。未经协拏者。予以应得处分。所奏是。已于摺内批示矣。地方文武。平时不能约束稽查致匪徒纠党结盟。屡行犯案。自应示以重惩。如果实力查拏。有犯必惩。则藏奸自少。即所属地方犯案较多。若知上紧缉擒。功过原可相抵。设仍予以议处。转致各员弁自顾考成。暗为消弭。于惩治奸匪。整饬吏治。均属无益。李侍尧此摺。为挽回积习起见。所奏甚是。然亦为该督向来董察属寮。不事姑息。朕所深信。始可为此言。若他人、固未可轻为仿傚也。此案著照李侍尧所请行。并将此通谕知之。　　

○谕军机大臣等、刑部议驳江西崇仁县革监黄金巃、改契拆占余牛房屋山场。逼胁代笔之罗寄五诬证。致令自缢一案。所驳甚是。已依议行矣。此案前经该部据咨驳查。以黄金巃捏改契纸。硬将余姓房屋拆毁。复将山场树木砍伐。逼令原契代笔之罗寄五、诬认绝卖。闭置空房。以致罗寄五自缢身死。其中不无有心致死情事。该抚仅议军罪。殊未允协。至黄金章、曾听伊父诬告。及目击伊弟禁闭逼命。毫无禁阻。议以杖赎。开复监生。亦失平允。驳令妥议。该抚即当遵驳改正。乃仍狃于前议。止将黄金巃、改发黑龙江充当苦差。黄金章、改为实杖。仍予开复。虽罪名略有增加。而案情仍无更改。殊属有心回护。州县办理命案。关涉绅衿富户。瞻徇情面。曲予开脱。致令死者含冤。凶徒幸免。最为吏治民生之害。此等劣员。即应参劾重惩。查此案、系臬司欧阳永＜?礻奇＞任内审转。其人性近沽名。近年来益复衰颓。不能振作。致审案舛谬若此。使其尚存。必不稍为宽贷。至海成、平日办事。尚肯认真。何竟含糊胶滞若此。海成、著传旨申饬。并令即速提犯到案。将部驳各情节。再行虚公研讯。务得实情。另议具奏。　　

○是日起。上以岁暮祫祭太庙。致斋三日。　　

○己巳。谕、据明亮等奏称、二等侍卫扎拉克巴图鲁进财保、三等侍卫特充阿、遇战奋勇打仗。此次攻取达撒谷地方。复又超众勇往。请各加恩等语。著照明亮等所请。进财保、著补授头等侍卫。特充阿、著赏给玛桑巴图鲁名号。仍照例赏银一百两。　　

○谕、据明亮等奏、本月十四日、分派官兵。攻克独古木上下寨落。乘胜抢占乃当之布吉鲁达那两道山梁等因一摺。览奏深为欣悦。此次攻克山梁。焚烧上下寨落八十余处。生擒番童二名。杀死贼人一百余名。擒获铁炮一位。将领等均属奋勉。而奎林、和隆武、尤鼓勇先登。懋著劳绩。各官兵亦皆踊跃思效。锐气倍加。皆由将军参赞。调度有方。用能所向克捷。甚属可嘉。明亮、舒常及在事打仗出力之将领员弁等。俱著交部从优议叙。仍俟大功告成。另沛渥恩。以酬勋绩。　　

○谕军机大臣等、明亮等奏。官兵攻打布吉鲁达那时。贼皆望风披靡。各思溃窜。其头人在后。用刀驱之。亦不复相顾。是番众之心已散。未必复能如前次之并力死守。故投出之人。日多一日。昨因阿桂等奏、于投番内。挑撰精壮者。留营打仗。恐番众穷蹙投降。其心未必可信。不宜留于肘腋之间。令解往成都监禁。今看番众来降情景。自属无他。著传谕阿桂等、查前次留营各番。如其中有心怀叵测。形迹可疑者。不妨即于军前正法。其寻常投出番众。止须善为抚辑。勿使惊疑。但现在营中兵数颇多。无复藉资番人之力。嗣后续有来投番众。祇须照前安插。勿多选留营。尤为稳当。将军等均当斟酌。妥办全善。　　

○以杭州副都统扎什扎木素、为山海关副都统。江宁副都统明贝、为浙江杭州副都统。协领墨尔根、为江宁副都统。　　

○庚午。以岁暮祫祭、遣官祭太庙中殿、后殿。　　

○谕曰。阿桂等奏、官兵由索隆古进攻。所向克捷。现据噶占山梁。整兵直捣噶喇依等因一摺。据称于本月十三日。分派将领。带兵进攻。各官兵一呼直前。先将克尔纳古、车歪里、达尔卓克、三处碉卡木城。均行克取。遂从山坳绕道。攻开贼匪所积攩木。一面留兵占据山梁。一面越过山腿。直取甲木尔。复回攻朗阿古碉寨。冲上山梁。克获得拉古碉卡。截歼贼匪甚多。又分头攻取布哈尔地方。占夺则朗噶克梁上丫口各碉。同时并攻得库尔纳、达尔卓克、气什机等寨。复由则朗噶克丫口、下至沟底。将噶尔噶木、勒乌、果木得克、聂乌各寨落。悉行焚烧。连日又将库尔纳、额木里多、巴斯科、得里角、噶占、马尔角等处。并皆克取。共攻得官寨三处。碉寨四五百处。抢获九节炮一尊。鸟枪刀矛等物无算。杀贼甚多。官兵现驻噶占山梁。于一二日内。顺梁下压。直捣噶喇依贼巢。已有摧枯拉朽之势。又另摺奏、有头人色木里雍中、愿为官兵内应。望尘跪迎。并有大头人布笼普阿纳木、带领所属寨番男妇千余来降各等语。览奏深为欣悦。此次官兵争先杀贼。奋勇进攻。连日克获贼人碉寨甚多。现在乘势冞入。直捣贼巢。且逆酋平日所恃之大头人。亦率属出降。可见贼中势已瓦解。指日可期扫穴擒渠。皆由将军参赞等。调度有方。故能动合机宜。屡战克捷。而海兰察、尤勇略超群。诸将领并皆奋勉出力。实属可嘉。著将阿桂、丰昇额、海兰察、额森特、及领队大臣、并将佐员弁。俱交部从优议叙。以示鼓励。仍俟大功告成。再沛酬庸茂典。　　

○谕军机大臣等。前因阿桂等、攻克科布曲索隆古山梁。即可乘胜下压。已成破竹之势。今官兵果能越过旁岔山腿。摧开险要。歼贼夺碉甚多。并扫除一切附近寨落。现驻噶占山梁之上。距噶喇依甚近。贼势已极披靡。从此直捣贼巢。自同摧枯拉朽。至达尔卓克头人色木里雍中。愿为官兵内应。望尘跪迎。并招降大头人布笼普阿纳木。伊等即率所属千余人。并与迷输喇嘛。一同投出。布笼普阿纳木。系助恶大头人。向为逆酋所倚仗。且近从科布曲逃回。若非实见贼灭亡在即。亦断不肯轻率出降。其色木里雍中。甫经投出。即随军打仗杀贼。自当分别加恩。使蚁众闻风心动。更必势成瓦解。其余党逆头人。或有羡而思效者。并可期罪人皆得。亦是用兵权宜之法。布笼普阿纳木。本系其大头人。著赏孔雀翎。给以四品顶戴。其色木里雍中。著赏戴蓝翎。给以六品顶戴。此内色木里雍中、尤属诚心。如再有出力自效之处。并不妨量为录用。其布笼普阿纳木、虽膺章服之荣。仍当不动声色。留心察防。方为妥善。　　

○陕甘总督勒尔谨奏、陕甘两省马步粮缺。共三千一十八名。从征步守等兵。均效力疆场。功在垂成。应加鼓励。请将狭甘扣存马兵一千一百四十七名。于军营出力之步守兵选补。其步守兵缺。以军营出力之余丁挑补。其扣存步守兵一千八百七十一名。照例挑选补额。报闻。　　

○以贵州黔西协副将国伸泰、为广东高廉镇总兵。　　

○辛未。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○遣官祭太岁之神。　　

○军机大臣议覆、督理粮饷吏部右侍郎刘秉恬奏称、儹拉促浸地面。添驻营汛。揆之地势情形。不外美诺、底木达、大板昭、勒乌围噶喇依等数处。查日耳现存粮二万石。除酌留凯旋兵粮外。俱应取道沃日明郭宗尽数运赴美诺。以备各处支食。撒拉、大板昭、存贮之米。除酌留外。应由乌尔当一路。拨运底木达等处。勒乌围一带余存之米。应由沿河分运噶喇依等处。其南路协运木池之米。已运赴觉木交。如觉木交尚有存贮。亦赶运扎乌古等处。庶皆可就近酌拨。又楸砥一路。自汶川至沙坝、每站先酌存米四五百石。以为凯旋兵夫口粮。如有余剩。一概运往撒拉。其草坡一路。自桃关。至木耳、每站亦先存米五六百石。以备兵夫口粮。如有余剩。一概运往美诺。又查西路现设药局。指日攻克噶喇依。所得必更有增添。应将临时余存之火药、火绳、枪子等项。照营制大小。酌量兵数。派拨分贮又查各路军营铸成铜炮。将来凯旋后。临时酌留数位。分存各营汛。余俱饬令镕销。无论在营在途。全数运交省局鼓铸。又查各路军营打出炮子。及存用生铁。不下数百万斤。不便听其散而无稽。应将附近美诺一带者。交美诺等处营汛收存。附近噶喇依、勒乌围一带者。查照道路远近。运交各该营汛收存。将来屯田农具所需。即可取资于此。均应如所请。得旨、依议速行。　　

○壬申。上诣皇太后宫问安。　　

○御保和殿。筵宴朝正外藩。左翼。乌珠穆沁和硕亲王朋苏克喇布坦、科尔沁多罗郡王和硕额驸齐默特多尔济、多罗郡王纳旺色布腾、鄂勒哲特穆尔额尔克巴拜、多罗贝勒三音察衮、固山贝子班珠尔、辅国公色当噶玛勒、和硕额驸敏珠尔多尔济、雅喇木丕勒、二等台吉班珠尔、济克济扎布、锡第、喀喇沁多罗郡王喇特纳锡第、固山贝子多罗额驸扎拉丰阿、辅国公拉扎布、和硕额驸雍库尔忠、衮楚克扎木素、固山额驸敦珠布色布腾、二等塔布囊丹巴多尔济、巴林多罗郡王巴图、辅国公和硕额驸德勒克、多罗额驸丹津、一等台吉索特纳木多尔济、敖汉多罗郡王喇什喇布坦、固山贝子固山额驸罗布藏锡喇布、垂济扎勒、辅国公多罗额驸桑济扎勒、和硕额驸朋苏克喇锡、二等台吉巴勒珠尔喇布坦、济克济扎布、土默特多罗贝勒索诺木巴勒珠尔、翁牛特固山贝子图们巴颜、一等台吉旺舒克、二等台吉衮布车布登、鄂尔多斯固山贝子丹巴达尔济、喇什达尔济。乌喇特镇国公噶勒桑车凌、阿巴噶辅国公齐巴克扎布、苏尼特辅国公罗布藏车凌、克什克腾扎萨克一等台吉囊济特扎布、奈曼一等台吉素弥喇、郭尔罗斯固山额驸素玛第、右翼。喀尔喀车臣汗车布登扎布、和硕亲王固伦额驸拉旺多尔济、多罗贝勒衮布多尔济、固山贝子巴尔准多尔济、伊达木扎布、镇国公当苏咙、辅国公德勒克多尔济、三丕勒敦多克、扎萨克一等台吉三都布多尔济、额林沁多尔济、一等台吉齐旺多尔济、衮楚克扎布、厄鲁特和硕亲王和硕额驸罗布藏多尔济、公品级一等台吉旺沁班巴尔、杜尔伯特和硕亲王车凌乌巴什、固山贝子博第、四等台吉鄂勒哲鄂罗什瑚、奈曼多罗郡王拉旺喇布坦、苏尼特多罗郡王车凌衮布。回部郡王品级多罗贝勒霍集斯、贝勒品级鄂对、辅国公图尔都、额色尹、和什克、扎萨克一等台吉玛木特、阿噜科尔沁多罗贝勒达克丹、绰罗斯多罗贝勒富塔喜、二等台吉纳木扎勒、辉特辅国公旺扎勒敦多布、扎萨克一等台吉拉克沁噶喇、青海扎萨克一等台吉根敦扎布、土尔扈特扎萨克一等台吉乌尔津、三等台吉额林沁达瓦、四等台吉格苏尔、和硕特四等台吉宗济特、及领侍卫内大臣等。召乌珠穆沁和硕亲王朋苏克喇布坦、科尔沁多罗郡王纳旺色布腾、和硕额驸齐默特多尔济、鄂勒哲特穆尔额尔克巴拜、多罗贝勒三音察衮、喀喇沁多罗郡王喇特纳锡第、固山贝子多罗额驸扎拉丰阿、巴林多罗郡王巴图、辅国公和硕额驸德勒克、敖汉多罗郡王喇什喇布坦、固山贝子固山额驸罗布藏锡喇布、垂济扎勒、辅国公多罗额驸桑济扎勒、土默特多罗贝勒索诺木巴勒珠尔、喀尔喀车臣汗车布登扎布、和硕亲王固伦额驸拉旺多尔济、多罗贝勒衮布多尔济、固山贝子伊达木扎布、厄鲁特和硕亲王和硕额驸罗布藏多尔济、杜尔伯特和硕亲王车凌乌巴什、固山贝子博第、奈曼多罗郡王拉旺喇布坦、苏尼特多罗郡王车凌衮布、回部郡王品级多罗贝勒霍集斯、辅国公图尔都、额色尹、和什克、阿噜科尔沁多罗贝勒达克丹等。至御座前赐酒成礼。
  </div>
  <div class="pagination">
   <a href="清实录乾隆朝实录_page1323.html">
    上一页
   </a>
   <span>
    ...
   </span>
   <a href="清实录乾隆朝实录_page1319.html">
    1319
   </a>
   <a href="清实录乾隆朝实录_page1320.html">
    1320
   </a>
   <a href="清实录乾隆朝实录_page1321.html">
    1321
   </a>
   <a href="清实录乾隆朝实录_page1322.html">
    1322
   </a>
   <a href="清实录乾隆朝实录_page1323.html">
    1323
   </a>
   <span class="current-page">
    1324
   </span>
   <a href="清实录乾隆朝实录_page1325.html">
    1325
   </a>
   <a href="清实录乾隆朝实录_page1326.html">
    1326
   </a>
   <a href="清实录乾隆朝实录_page1327.html">
    1327
   </a>
   <a href="清实录乾隆朝实录_page1328.html">
    1328
   </a>
   <a href="清实录乾隆朝实录_page1329.html">
    1329
   </a>
   <span>
    ...
   </span>
   <a href="清实录乾隆朝实录_page1325.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
