<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 64 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 64 页/共 523 页</h1>
    <div class="content">○己亥。谕内阁、朕惟治天下之道。莫要于去壅蔽。自古帝王达聪明目。兼听并观。是以庶绩咸熙。下情无不上达。朕自亲政以来。首下求言之诏。虚己咨询。冀裨国是。其时和珅。福长安。首被参劾。朕即执法惩办。其后复有参奏外吏如郑源璹、胡齐仑、常丹葵者。亦皆严拏究讯。设非诸臣应诏直陈。则贪劣之员。岂能即时败露。数月以来。凡诸臣之敷陈得当。皆已见诸施行。而其闲妄抒臆见荒唐可笑者。若律以妄言之条。原难曲贷。但朕既今人尽言。又复以言罪人。岂非诱之言而陷之罪乎。是以留中未经宣示之摺。虽军机大臣、亦不使与闻者甚多。惟萨彬图、以副都统而干与查抄和珅之事。并欲审讯使女。寻掘金银。恒杰、因误穿服色。妄参司员。富森布、以京师商贾不行。请普赏八旗。以资市易货物。此三人无知渎奏、尤出情理之外。不得已予以罢斥。傥无识之徒。谓伊等因言获罪。而不谅朕之苦衷。则失之远矣。又富森布昨奏摺内。伊曾经出师福建甘肃等省。见地方官率皆贪酷。俱应查抄家产。所言尤为乖谬。富森布之意。因和珅福长安现被查抄。故尔心存迎合。殊不知和珅获罪甚大。例应藉没。并非利其赀财。若有所利。何以不用萨彬图之言。反加之罪乎。此外如惠龄、宜绵、景安、贻误军务。查抄亦所应得。朕尚格外从宽。即秦承恩拏问时。虽曾抄伊家产。旋因讯明实情。仍复赏还。岂有将无劣款可指之各州县。概予籍没之理。设果以赀财为重。则惠龄之家产。虽不及和珅福长安。岂并郑源璹之不若哉。此尤事之显而易见者也。近来言事诸臣。往往不为国计民生起见。揆厥本衷。大约不出乎名利之两途。其沽名者。如议添八旗内务府甲缺。加增廉俸。赏赉兵弁等事。其意以为若蒙允准、则可以市惠于人。不准、则又以归怨于上。似此居心。其巧诈尚可问乎。其牟利者。如永来之请于圆明园明善堂。开浚河道。緼布等之请修南苑寺庙。皆系不急之务。现在工程。如恭修太庙。及昭陵石牌楼。裕陵地宫。并万年吉地。俱系事关大典。不容或己。自当敬谨营缮。至圆明园现未临幸。南苑大阅。须俟二十七月后始择吉举行。在彼驻跸不过数日。此时为期尚远。何必与要工同时并举。伊等此奏、特为官役人等图沾余润耳。至若请将局钱易银之事。所言尤不足道。以朝廷与小民竞利。更复成何政体耶。况在官言官。各有职守。迩日并日现任封疆大臣。将他省之事越俎陈奏、或干与京师政务。是欲自见其长。而妄其为出位之思矣。夫以总督统辖两三省。幅员广阔。其任内应行整理。及兴利除毙之事。不知凡几。即殚精竭虑。尚恐未能周到。何暇舍己田而芸人之田乎。朕非以诸臣陈奏过繁。倦于披览。特以人臣事君之义。全在涤除私念。方可冀其进献嘉谟。若先有沽名牟利之见存于中。是举念即已涉私。尚安望其忠言入告耶。嗣后王公及内外大小臣工等、当善体朕意。于关系政治、纠劾贪污要务。原当随时具奏。若怀挟私见。不出为名为利二者。断难逃朕洞鉴。不得不治以妄言之罪。今朕特降此旨。杜莠言。正所以来谠论。并非欲诸臣安于缄默。切勿错会朕求正言之意也。将此通谕知之。　　

○谕军机大臣等、明亮系素谙军旅之人。从前随同阿桂屡次出兵。且曾独当一面。今剿办张汉潮一股贼匪。并非大敌。日久总未成擒。本日所奏打仗情形。仍系敷衍塞责。其筹画分布要路各事宜。于南路北路西路。及东北各紧要处所。四面堵截。明亮与庆成。再各领官兵。分两路从中夹击。布置尚为妥协。若将来贼匪于何路逸出。即惟该处领兵大员是问。其官兵防堵之地。必须择人烟稠密处所屯劄。俾贼匪所过。不过穷山僻壤。无可掠食。自必日久疲敝。即欲向村镇抢掠。官兵以逸待劳。贼来即击。更可事半功倍。至所称调派张文奇、田永秱、至商州分驻一节。断不可行。朕节次降旨。谕令各省督抚。俱于本省边界防堵。不得越境剿贼。且明亮摺内。亦称张汉潮欲诱官兵入山。乘闲由豫省冲过。逃回湖北。今乃欲将豫兵移驻陕境。岂不虑贼匪侦知豫省边备空虚。又复乘闲东窜。吴熊光现无兵力。何以御贼。即使明亮与张文奇、田永秱、跟踪追蹑。已在贼匪之后。岂非驱贼入豫。令其回襄阳本籍耶。且张添伦、高均德、尚在陕楚边境游奕。此二贼之意。亦刻思由豫逃回楚境。设闻知豫省无备。向彼窜逸。更将何以御之。况豫省本境。即有土贼潜匿。今见防兵远出。乘闲窃发。尤属可虑。明亮之意。祇欲以多兵剿办张汉潮一股。全不为豫省计。殊不知陕豫均关紧要。不可顾此遗彼。明亮久历戎行。何愦愦若此。至所称山东新兵不如陈兵之语。尤属非是。明亮等所带陈兵。往来剿贼。不无疲乏。岂有生力新兵。转致不如疲乏陈兵之理。前此明亮往往以兵力单薄藉口。及至添调多兵。又以不能得力为词。设或因山东兵力可以剿贼得胜。明亮恐其分功。故为此语。则居心尤为鄙陋。本朝开国之初。不过以一旅之师。入关定鼎。康熙年闲。吴逆等构乱阻兵。七省为之震动。其时国家财力。岂能如今日之充裕。惟赖我满洲劲旅。以寡敌众。次第削平。今剿捕教匪已逾三载。调集数省官兵。糜帑至数千万两。尚未悉行扑灭。至张汉潮已老病无能。乘坐竹兜。穷蹙奔逃。且据明亮所奏、贼众祇有二千余名。明亮各路分布官兵有一万三千之多。即此内有疲乏者。计其得力之兵。不下万余。较之贼众。已及五倍。若各兵齐集后。再不能一鼓歼擒。则明亮何颜复行奏报。著传旨严行申饬。伊接奉此旨。当倍加愧励。务将张逆一股。于两月内迅速歼擒。肃清陕境。不得再有稽延干咎。　　

○以直隶马兰镇总兵官特清额、为提督。吏部左侍郎成林、为马兰镇总兵官。转吏部右侍郎英善、为左侍郎。调礼部右侍郎达椿、为吏部右侍郎。兵部右侍郎文宁、为礼部右侍郎。降理藩院尚书惠龄、为兵部右侍郎。以归化城将军乌尔图纳逊、为理藩院尚书。兼镶白旗蒙古都统。调正红旗汉军副都统禄康、为镶黄旗满洲副都统。以刑部右侍郎德瑛、兼正红旗汉军副都统。　　

○辛丑。上诣观德殿几筵前供奠。　　

○土默特贝子朋素克琳沁缘事革退。以其子玛呢巴达喇、袭爵。　　

○予湖北阵亡巡检金廷勋、祭葬世职如例。　　

○壬寅。谕军机大臣等、白号贼匪。由徽县一带直奔陕省。逼近栈道。经松筠、永保、在褒城略阳。分路堵截。贼匪即向东南奔窜。直趋川省南江。现在永保所带兵丁祇有一千名。而松筠亦仅有一千六百名。其富成原带乡勇。又多疲乏。不谙纪律。看来伊二人兵力实单。现已降旨。令勒保作速酌派官兵。堵御要隘。此时富成原带之兵。自己陆续到齐。而松筠又将何家岩派拨之四川兵。委员带领追蹑。惟当相机截击。使贼不致深入南江。仍逼回陕省。方为妥协。至所奏广厚、吉兰泰、并未跟踪前来。此事广厚、吉兰泰二人。并无不是。白号贼匪阑入甘境。广厚等督兵截剿。已将贼匪驱逐入陕。自应陕省官兵悉力奋击。广厚等系守土之臣。本宜以各守本境为重。非若松筠之身任陕甘总督。必须兼顾两省者可比。前因明亮奏调豫省带兵之张文奇、田永秱等、移驻商州。祇知顾陕而不知顾豫。曾即传旨申饬。今松筠等以广厚、吉兰泰、未曾跟踪追蹑为非。岂不又如明亮之欲调豫兵驻陕耶。松筠等惟当就现在陕省之兵丁。先行设法剿办。不得檄令广厚、吉兰泰、出甘入陕。以致顾此失彼。若陕省兵力实单。即行奏闻候旨。再庆成、前经勒保札令带兵前赴明亮一路。协剿张汉潮。又据明亮奏于石泉镇安商雒等处。四面派兵堵截。而明亮则与庆成带兵从中分击。今松筠等、又欲令庆成在栈道东西剿贼。庆成以一人而数处咨调。又将何所适从。朕意此时张汉潮一股。最为紧要。自应令庆成竟赴明亮一路。协同击剿。速将张汉潮扑灭。再行察看别股贼情。择要会剿。较为得力。将此谕令知之。　　

○又谕、现在川省张子聪龙绍周等、七股贼匪。俱经勒保酌派各将领、带兵专蹑。此时南江一路。急须拨兵堵截。著勒保于云南广东新到兵丁内。酌量抽拨。速派勇干将弁带领。即日前赴南江。使白号贼匪。不敢乘虚滋扰。勒保身为经略。于川陕等处一切剿办事宜。皆应通盘筹画调度。不得稍分畛域。意存歧视。况栈道疏通。于川省军营一应来往文移。亦大有裨益也。　　

○以光禄寺卿阿隆阿、为太常寺卿。　　

○以大学士董诰、为国史馆总裁官。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之四十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。六月。癸卯。谕内阁、宜兴等奏、审拟吴县劣生马照等、因该县生员吴三新负欠徽州民人杨敦厚钱债米还。该县甄辅廷即将吴三新擅责二十板。众心不服。纠众喧闹。现已审明分别办理。请将甄辅廷交部议处等语。生员吴三新。负欠杨敦厚钱债未还被控。系属寻常事件。该县讯明欠债属实祇须勒限追还。何至辄行责打。即使生员中有恃符抗粮。及把持地方等事。必应严惩者。亦应详明斥革后。再行办理。其有未经详革而擅责者。应将地方官交部议处。今因负欠细故。未褫先责。设遇拖欠官项。又将如何重办乎。是马照等之心怀不甘。率众喧闹。皆由该县处置乖谬所致。且杨敦厚系徽州富商。在苏放债。恐该县竟有受贿偏听情毙。不可不严行究讯。该抚仅请将该县交部议处完结。殊属宽纵。甄辅廷著革职。交费淳提集犯证。详悉研鞫。如果有受贿情事。即定拟治罪奏闻。　　

○谕军机大臣等、胡季堂奏、直省悬欠各项。请酌赏限期。分别归补。其现任直隶各员。应提集省城。按限追缴。至升迁外省。并已回旗籍者。应行文各原籍、及该管现任督抚。将欠项各员。提至省城管押等语。胡季堂此奏、祇为追缴库项悬款起见。而不顾事理之难行。且于各省吏治。均有关系。断不可行。直隶各州县。皆有地方之责。若因立限追完欠项。俱提至保定省城。则本衙门应办刑名钱谷词讼诸事。势必交佐贰及委员经理。不特旷废职守。兼恐百毙丛生。至回籍各员。亦令本省督抚提集省城管押。则各员在会垣株守。更无从设法措交。官项仍致日久悬宕。于事何益。若升迁外省之员。或有才具明干。身任繁剧。为上司所任用。或有经手紧要事件。该督抚焉肯调驻省城。置之空闲。为他省代追官项之理。必致纷纷奏请仍回本任。其事亦属难行。况胡季堂既欲将升迁外省亏短直隶公项之员。提至各省城拘管勒追。其有亏短他省公项升迁直隶之员。则各督抚亦必思仿照此奏、行文胡季堂。将各该员拘集省城。是亏欠本省及他省官项各员。皆须提集保定。则直隶地方官之在本邑者寥寥矣。若各省皆从而效尤。则天下凡有应缴亏项各州县。必致一举而空之。试问国家曾有此政体乎。即据单内所开。不特州县。如巡抚冯光熊。亦有摊赔之款。岂欲将伊调至云南省城。令富纲追缴耶。封疆大吏。当以吏治民生为重。而财赋次之。胡季堂何不知大体若此。直隶未完各款。已悬宕三十余载。既须次第清厘。何必亟亟。现在各省悬项。分别子孙代赔、及前任、现任、三款。已交户部陆续查办。此单亦著户部核明具奏。候朕降旨定夺。至此时已提至保定各员。仍著回任办事。将此谕令知之。　　

○又谕、达庆等奏、各省漕粮率多搀杂潮嫩、请敕下有漕省分认真监兑、并令押运等官勤加风晾等语。徵收漕粮。例须乾圆洁净。方可久贮。前经蒋兆奎奏漕米霉变。兹又据达庆刘秉恬奏、米麦各色未能一律纯洁。可见有漕省分。只知加派漕规。全不以漕务为重。任意毙混。于仓储大有关系。漕米搀杂。皆由于经徵监兑各员。通同营私牟利。并不查验米色。率行兑收。而巡抚粮道等官。坐享漕规。置漕毙于不问。积习相因。已非一日。朕闻有漕各州县。无不浮收。而江浙地方为尤甚。有每石加至七八斗者。有私行折收钱文者。掊克小民。无所不至。朕素知此毙。必当执法严惩。特此时尚未办及耳。著传谕各该抚。通饬经徵监兑各员。力除积毙。认真办漕。如敢仍前浮收。转致正供米色搀杂者。惟各该抚及粮道是问。至于漕米潮润发变。固属押运官弁不知慎重。亦由沿途催趱过急。无暇开舱风晾。多加气筒所致。即如本年漕船。据户部奏报、较上年早到四十余日。行走实属太速。嗣后催漕官员。务须酌量缓急。期于不误回空兑漕而止。不必过事催迫。俾得于途中从容行走。随时风晾。若再有潮润霉变之处。即将押运官弁严参究办。将此传谕有漕各省巡抚。并谕蒋兆奎知之。　　

○又谕、额勒登保随时察看贼势。到处拦剿。使冉添元等归并一处。实为出力可嘉。德楞泰永差强人意。朱射斗剿办包正洪一股。亦有斩获。勒保饬令该镇尽力穷追。所办甚是。惟兵丁李廷刚。能将包正德立砍下马。并将贼目汪正拔一并杀死。此等奋勇出力兵丁。勒保身为经略。自应一面赏给把总外委顶带。一面奏闻。何以摺内并未奏请奖赏。著即具奏。候朕加恩。卜三聘经七十五堵剿。不使阑入楚境。所办亦好。至齐王氏久经歼戮。何以尚有齐家营之称。可见从前办理。未绝根株。又冉添元系冉文俦之侄。上年惠龄剿办时。祇知拏获首逆邀功。实置余贼于不问。以致冉添元得以从容前往西乡。别有勾结。勒保与各路带兵大员。断不可复染积习。再勒保奏目下贼势渐穷。毋庸再请添兵。且具陈选将筹饷。及各省营伍情形。所见已有把握。若能于三两月内。兵不增而功速蒇。以仰慰皇考在天之灵。纾朕宵旰焦劳之意。此诚日夜所盼望者。勒保系经略大臣。各路军营。皆所统辖。务于七八月间。将川省各股贼首。全行擒获。其余窜逸匪众。仍应予数月期限。逐一搜捕无遗。方可谓之告厥成功。又据密陈明亮办贼松懈等情。所言自系公论。前因明亮剿办张汉潮一股。日久任其往来奔窜。并未即行擒获。已降旨严饬。此奏适与朕意相合。至所请训练健锐火器两营兵丁一节。朕自当饬令管理之员。实力整顿也。将此传谕知之。　　

○又谕、此次用兵以来。各路领兵大臣。惟额勒登保每遇打仗。必奋勇争先。督兵冒险进击。故所向克捷。朕必实深欣慰。但伊前任领队侍卫时。先登陷阵。奋不顾身。固所当然。今职司参赞。乃国家倚重之大臣。所关紧要。嗣后凡遇击贼。宜加慎重爱身。惟当相机指示。不可仍前争先冒险。此为至要。将此传谕知之。　　

○甲辰。上诣观德殿几筵前供奠。　　

○谕内阁、今日朕诣观德殿。回至北上门。面询御前侍卫兼奏事处行走之扎克塔尔、以各衙门有无引见官员。据奏有宗人府引见官八员。其时管理宗人府之睿亲王淳颖、随侍轿旁。朕意欲询彼系何项人员。而未经降旨。淳颖亦无一言。及至回宫。问之奏事太监。则称今日并无引见。因令军机大臣查询。旋经军机大臣遵旨查奏、面询扎克塔尔、据称本日宗人府递有引见官八员奏摺。系伊亲自接收。后求如何彻去。扎官塔尔并不知道。复询问管理宗人府王等、据淳颖称本日宗人府本递有引见官八员。系淳颖彻去。询问其故。则称因别处并无引见。是以将奏摺彻出。又询问奏事太监。据称此项引见奏摺。系奏事处行走之员外郎景文彻去各等语。此事殊有关系。前此朕特经降旨。各衙门引见人员。如遇朕诣观德殿日期。应照常带领。不得因此延搁。其平时引见人员。无论数员至数十百员。总应随时带领。淳颖岂不知之。从前和珅揽权专政。将各省奏报、及在京各衙门奏摺。任意压搁。最为伊罪之大者。盖由和珅以军机大臣。兼御前大臣。事权过重。内外官员。畏其声势。不敢违拗。是以朕亲政以来。军机大臣。及御前大臣。彼此不令相兼。所以杜专擅而防壅蔽。今淳颖辄将已递之摺复行彻去。是竟欲首先尝试。复和珅之故智矣。况宗人府衙门。并非淳颖一人居首办事。何得专擅彻出。如外省州县衙门。遇有官行文书。一经投入。即成案据。尚不能轻易彻回。何况朝廷之乾清门。章疏既经呈递。岂有公然擅彻。出入自由之理。若似此陋习相仍。设遇有封口奉章。或参劾大臣章疏。亦可任其徇私托人。代为彻下。相为壅蔽。使下情不得上达乎。即淳颖之意。以朕自观德殿回宫。正值天气暑热。为朕节劳起见。殊不知朕日理万几。年甫四旬。从不以此为劳。而八员之引见。本亦不足为劳。况伊即因别处并无引见人员。不欲以该衙门八员特行带领。又何妨豫行商定。另日带领。何得将已递之摺。径行彻回。殊属胆大。此事扎克塔尔。于朕询问时。因宗人府奏摺系伊接递。即据实回奏。所奏人数。亦无错误。与伊并无不合。非因伊系番人。故宽其罚。而已递复彻。实系淳颖一人之咎。淳颖、著交宗人府严加议处。其奏事员外郎景文、因淳颖令彻。即将奏摺彻出。尚系沿从前畏惧和珅之积习。卑鄙无耻之风。竟未悛改。可恨之至。朕必力加整顿。断不姑容。著交内务府议处。至奏事太监等、平日管束綦严。伊等因淳颖欲彻奏摺。不敢从中阻止。尚属可原。应免置议。但此事因系初犯。是以从宽办理。嗣后内外衙门凡有陈奏事件。一经接受。皆应直达朕前。听朕批示。毋得捺搁擅彻。傥有仍蹈前辙者。一经察出。必当从重治罪。决不宽贷也。　　

○又谕、江苏监生周砎具摺言事。胪列数十款。朕详加披阅。所言大抵难行。其稍有可采者。皆业经施行之事。复命军机大臣等悉心核议。兹据按款议驳具奏。周砎以诸生而妄言国政。指陈利毙。多系空谈。甚且欲变乱旧章。以峻法绳人。以操切为政。本当治以应得之罪。特因广开言路之时。不欲以言语罪人。若加之罪。是自蔽耳目。杜言路。小民之疾苦。何由得知。臣工之贤愚。从何考察。但周砎身居卑贱。逞臆渎陈。而又不切时要。著即将该监生送至费淳处。交地方官约束。毋许出外滋事。沿途送往时。著从宽不必照递籍之例押解。　　

○又谕、据勒保奏称、派往军营之健锐营火器营兵丁。俱技艺平常。不耐劳苦。惟额勒登保所带之兵。甚为精壮得力。即有疲乏者。一入其营。皆互相鼓励。奋勉打仗等语。可见无不可用之兵。祇在平素操演何如耳。我朝国初用兵。视如手足。是以所向无前。克期奏功。其精锐骁勇。回超前古。是时惟知各怀诚荩。奋勇争先。初未设有健锐等营也。今满洲兵丁。不但远逊当年。且不及绿营。以致人皆不愿带领。至健锐火器营兵。素称勇健。尚且如是。何况护军前锋营乎。此辈是否自知愧赧。朕言及此。实为愧之。富森布顷有代兵请赏之奏。尤属恣意妄陈。国家恤赏兵丁。不可胜数。即如每月钱粮。需银三十二万余两。岁暮复赏皮衣地租等银。红白事件。又给恩赏银两。此皆格外赏赐。则爱养兵丁之恩。不为不至矣。岂有无故屡行加赏之理。再朕闻此次健锐火器二营。派往兵丁二千名。并非选其汉仗技艺。惟以名帖求该管大臣章京等出派。尤堪诧异。满洲臣仆情愿出师。原为报效国家。今念不及此。惟知往返途中向驿站并地方官索取钱文。及抵军营。又惟坐食军饷。是未起程以前。即居心卑鄙。临阵尚可望其实力用命乎。著交该管大臣等、限二三年内、各将该管兵丁、实心实力。不时操练。务使弓马技艺。俱臻精熟。以复满洲旧习。朕过二十七月后。无论何时何处。偶传一营一处兵丁阅试。若仍似此软弱无用。各顶技艺生疏。必将该管大臣等从重治罪。决不宽贷。勉之。　　

○旌表守正捐躯江南铜山县民冯得妻曹氏。　　

○乙巳。户部议准、安徽巡抚陈用敷疏报、南陵县开垦滩地三十九亩有奇。照例升科。从之。　　

○丙午。谕内阁、祖之望奏汉水上游陡涨。荆门潜江等处民堤间有漫淹等语。楚省邪氛甫敛。民困稍苏。今又因汉江上游水势涨发。荆门潜江等处间被冲淹。深为可悯。著该抚等督饬所属。速行查明被淹户口。实力抚恤。并将各堤缺口上紧抢筑。积水设法疏消。俾得补种。以期有秋。勿使一夫失所。　　

○丁未。上诣观德殿几筵前供奠。　　

○以故克勤郡王雅郎阿孙四品宗室尚格、袭爵。　　

○以翰林院侍读学士德文、詹事府少詹事潘世恩、为詹事府詹事。　　

○旌表守正捐躯山西太谷县民杨秀普妻冯氏。湖南临武县民曹道廊妾王氏。　　

○戊申。署陕甘总督恒瑞奏报、截剿甘省蓝号贼匪。得旨嘉奖。赏花翎。赏佐领图敏、游击李天林、巴图鲁名号。协领额尔起、副将德忠、花翎。骁骑校德楞额等、蓝翎。湖北义民首贡生易万里、五品顶带。以通判选用。余升赏有差。　　

○己酉。谕内阁、朕前闻江苏有匿名首告胡观澜一事。谕令费淳查奏。兹据查明江阴县有广福寺年久倾圮。县民高柏林系盐政徵瑞长随。禀知徵瑞捐银五千两。交知府胡观澜兴修。胡观澜因公费不敷。复令该县杨世绶在城乡劝募。出差催缴。民怨沸腾。因令该员等先后告病解任。今请将胡观澜杨世绶革职永不叙用等语。胡观澜系知府大员。不知体恤民情。勒派出资修寺。扰累闾阎。且迎合盐政长随。为之派捐催缴。尤为卑鄙无耻。胡观澜、即著照该督所奏。与杨世绶一并革职。永不叙用。现据该督查明胡观澜平日于所属仓库。尚知留心。自无侵亏情毙。前此告病时。应已交代清楚。就此一事而论。革职已足蔽辜。毋庸再行治罪。徵瑞系属盐政。自行捐资修理寺宇。尚属情理所有。惟高柏林系下贱长随。倡议修寺。以致派累士民。实非安分之徒。虽查无与胡观澜交通情毙。亦当交伊原籍地方官严加管束。毋许出外滋事。至费淳前任苏州巡抚。距江阴甚近。于胡观澜派累之事。岂无闻见。况知有匿名碑记。并拆出假名禀帖。怨讟繁兴。即应严查究办。虽律载匿名告言人罪者不坐。然既访有确据。亦当据实奏闻。乃费淳直待朕指出情节询问。始行补参。本有应得之咎。姑念其平日操守廉洁。声名尚好。此事一经传询。即行彻底查明参奏。并不徇隐。尚属可宽。若因此加之严谴。转恐外省督抚于本属之事。回护不举。于吏治均有关系。费淳著免其交部议处。该督惟当倍加感愧。整饬官方。以副朕诫谕矜全至意。　　

○又谕、前于乾隆二十二年。高宗纯皇帝曾经降旨。通饬各直省驻防将军。副都统及提镇各员。以武职大员。理应训练兵丁。勤习操演。如有自耽安逸。辄行乘轿者。必严加惩治。圣谕至为明切。乃近年以来。日渐废弛。朕闻各省不但将军提镇等、公然坐轿。即副参以下。多有乘轿出入者。现据阿迪斯奏、直隶提督衙门兵马档册内。开有轿夫十八名。俱系战兵充役。而凉州副都统和星额。亦以该处城守尉乌灵阿。擅行坐轿参奏。可见外省大小武职。相习偷安。违例乘轿。竟同一辙。朕自莅政以来。屡次训饬八旗官兵。务须娴习骑射。熟练技勇。而于各省陈奏营伍情形。批答时总以实心操练为勖今阅阿迪斯和星额所奏。是身任武职者。竟惟知自图安逸。又安望其为各营表率。况武职官员。即自行雇夫台轿。已属违例。乃竟以战兵充役。此风尤不可长。著再行通谕各直省驻防将军、副都统、及提镇各员。嗣后如再有违例乘轿者。或经参奏、或经方闻。必治以应得之罪。如驻防城守尉以下。绿营副参以下有犯。尤当从重治罪。决不姑贷。　　

○庚戌。上诣观德殿几筵前供奠。　　

○遣官祭火神庙。　　

○予陕西湖广河南云南贵州阵亡总兵官保兴、把总康世俊、祭葬加等。世职如例。把总张尔重、杨烈、外委李登云、梁国章、候补千总武举李公肃、祭葬世职。福建浙江出洋捕盗淹毙副将庄锡舍、外委曾国宝、王大泰、祭葬恤荫如例。　　

○辛亥。谕内阁、户部奏、郑亲王乌尔恭阿等、代扣伊祖父未完议罚王公俸银。与本身议罚应行开复者不同。奏明请旨定夺。并开列罚俸案由进呈。朕思前降恩诏。开复王公处分。系指现在袭爵者而言。其代扣祖父罚俸银两。原不在此例。今朕格外施恩。一体准其减免。因将单内案由。详加披阅。分别重轻。所有果郡王永瑹、未完银三万四百七十余两。著加恩全行宽免。简亲王丰讷亨、未完银六万三千六百一十余两。諴郡王弘畅、未完银一万五千两。恒郡王永晧、未完银六千二百五十两。辅国公嵩椿、未完银八千八百八十余两。俱著加恩宽免一半。其余银两。均于伊等子孙俸银内坐扣。其所以分别减免之故。兹特详悉宣谕、丰讷亨各案内。有辱骂喀喇沁王喇特纳锡第一案。宗室诸王。待人接物。倍宜谦谨。在朝之大臣官员侍卫。尚不应辱骂。况喇特纳锡第亦系王爵。岂可肆行无礼。且朝廷抚御蒙古外藩。至为优厚。丰讷亨辄敢任性辱詈。大非我国家怀柔藩部之意。弘畅管理旗务。声名甚属平常。朕在藩邸。素所深知。永晧令吏部笔帖式褚维宬告退。充当王府库丁。褚维宬祇系永晧属下。并非王府包衣可比。入仕后复令告退。改充王府差使。是王府与朝廷争用人之柄。实属胆大放恣。嵩椿身为将军。因护送家口。今官兵攒凑帮银。亦属有玷宗室颜面。以上四人。案情较重。是以仅免一半。不如此无以示儆。嗣后王公务行谦约恭谨。若管理事务。力崇廉洁。以此四人为戒。至若永瑹罚俸各案。祇站班先散。陪祀先回。及私游昆明湖等事。不过少年好游偷安习气。非干犯法纪者比。其过尚轻。是以全数宽免。此朕酌核各案。务协其平。虽多至三万余两。概予豁除。少至数千两。亦未便悉行免扣。原情度理。初不从银数多寡起见。诸王公等、其毋负朕笃念天潢、随时教诫至意。　　

○谕军机大臣等、恒瑞等奏、现在蓝白二号贼匪。俱已先后窜出甘境。恒瑞拟由褒城前往。会同明亮剿办张汉潮一股。广厚、吉兰泰、俱应在本境防堵。此时截剿蓝白二号。系庆成、松筠、永保、三人之责。若令贼匪南窜川省。或从西北折回甘省。则咎将谁诿。庆成带领直隶兵一千六百名。而富成原带之兵。现归松筠统领。兵力不为不厚。永保处虽觉兵单。兹已与庆成同在一处。况蓝白二号贼数无多。更易设法截击。至庆成初接明亮知会。本拟与明亮居中追击。嗣得松筠永保之信。又带兵驰往汉中。是庆成既不愿与明亮剿办张汉潮一股。而与永保会合后。又不思将蓝白二号之贼。认真剿办。究以何股贼匪为庆成专责。且庆成系成都将军。非松筠永保之身任陕甘督抚可比。傥令蓝白二号贼匪。俱由略阳南入蜀境。滋扰川北地方。庆成更不能辞咎矣。至永保回至凤县宝鸡。不过料理运饷之事。今饬鞘早出陕境。近日亦未见剿办何股贼匪。得一胜仗。前此白号之贼过略阳时。永保尚可藉辞未到。今蓝号之贼又由略阳奔窜。正值永保带兵在彼。岂可又任其南窜。与白号接踵合夥乎。永保当趁势歼擒。不得以驱出陕甘境地。即为了事。将此各谕知之。　　

○以迎剿蓝号贼匪出力。赏守备李殿魁等、蓝翎。撒拉尔回兵总约韩四个等守备千总衔。　　

○户部议准、贵州巡抚冯光熊疏报、黄平、湄潭、二州县、开垦地十四亩有奇。照例升科。从之。　　

○壬子。谕内阁、据宗人府奏称、恒敬郡王永晧之福晋孀居、家中现有太监七名、可否准其留用等语。前因王贝勒等使用太监过多。故降旨定以额数。并未议及薨逝王贝勒等之孀居福晋所使太监额数。第念福晋等平日使惯太监。今若因该王贝勒等薨逝。将太监遽行彻出。止准使用包衣家奴。朕心有所不忍。且于体制未协。嗣后如王贝勒等薨逝。并无子嗣。将别房子孙过继为嗣、承袭王贝勒之爵者。即按所袭之爵。遵照前此所定太监额数使用。傥有绝嗣过继之人无爵。例不应使用太监者。其孀居福晋。即著照薨逝王贝勒之原爵。准其减一等使用。以示体恤宗室之意。即如永晧今若尚在。以伊郡王分例。应有太监三十名。其孀居福晋。应即准其使用太监二十名。　　

○谕军机大臣等、台布覆奏、广西土司典出地亩、未便即令备价回赎。请开设官当。以济土司缓急。并土境客民另编客籍一摺。所奏殊属非是。前因成林条奏、开垦广西空闲地亩招徕客民耕种一事。将原摺发交台布阅看。即以客民占据土境。相沿已久。多有窒碍难行。台布接奉谕旨后。自应察看该处情形。果事在难办。原不妨据实覆奏、今既查明汉民占种土司田亩。为日已久。如概令备价回赎。则土司疲惫无力。若欲分别查办。悉数追还。则汉民资本全亏。必致失所。是成林所奏。断不可行。朕前交台布查勘之意。本以成林既有此奏。自不得置之不议。并恐台布意存拘泥。特将种种未便之处。详悉谕示。俾其得有主见。乃台布既明知此事难办。又恐全行议驳。近于畏事。复支吾其辞。为开设官典编造客籍之奏、试思客民占种土司地亩。重利准折。尚干禁例。今乃欲官为开设典当。岂非朝廷欲贪土司之利。而为此盘剥之事乎。况据称数年后得有息银。足敷典本。即将本银彻回归款。再有余息。解司报拨充公等语。试思所开典当。如取息甚轻。数年后焉有盈余。足敷典本。傥倍息取偿。则内地民人。尚不准其重利放债。又岂得以地方官吏。为此市井牟利之举。重困土司。且汉土相安已久。即土司疲乏无力。亦祇可听其自为生计。又何必官为过问乎。各省陋习。于地方典当。往往勒索当规。今台布欲于土境开典。自系地方官欲藉此需索典规。因以为利。而台布为其所愚。轻于听信。傥日朘月削。致滋事端。究所由来。竟由于官设典当酿成其事。更复成何政体耶。至编造客籍一事。内地编查保甲。非不立法周详。而地方官日久懈弛。尚且有名无实。视为具文。何况行之土境。觉察难周。更不过徒为吏胥需索之地。有何裨益。前此成林所奏。已属无谓。然犹祇欲招徕客民。开垦荒地。今台布乃欲于土境创设从来未有之官当。种种扰累土民。较之成林所见。尤为纰缪。著传谕严行申饬。　　

○癸丑。上诣观德殿几筵前供奠。　　

○谕军机大臣等、福宁奏、川省贼势除旧有贼目徐添德等外。复新添谯城等十名。其黄号蓝号白号黑号零星股匪尚多。较之上年。实属有增无减。朕前屡经降旨。谕令勒保察看情形。将应否添兵之处。据实具奏、据勒保奏称贼势渐穷。尽此兵力剿贼。毋须再请添兵。朕方以勒保已有把握。故为此言。今福宁所奏、匪徒愈剿愈炽。贼众兵单。与勒保前摺大相迳庭。摺内罗列贼目。俱系确指姓名。断无凭空捏造之理。勒保与福宁俱驻达州。若贼股日渐增多。福宁知之。而勒保毫无闻见。则是昏愦糊涂。大负委任。况兵添而贼可速平。饮至郊劳。皆勒保身受荣宠。何以祇图目前粉饰。以功易罪耶。朕授勒保为经略。原赖其调度运筹。不责以冲锋打仗之事。今勒保驻劄达州以来。未见其相机布置。决一胜策。每阅旬日。不过将各路军情奏报一次。藉以塞责。想其意不欲贼匪即平。事权可以久擅。殊不知量能授官。外省总督如不称职。即应更易。而况经略重任。转可稍事姑容。致误军务耶。朕遇事总期核实。从不取吉祥虚语。勒保于行军大事。竟尔粉饰入告。是诚何心。著传旨申饬。此时黄号蓝号白号黑号及各股贼匪。约计究有若干。勒保曾派何人剿办。何时可以克期完竣。又前摺何以并未将此增添贼股奏明。有何把握。辄称贼势渐穷。无须添兵著勒保逐一据实明白覆奏、　　

○甲寅。谕内阁、御史德新奏请酌增山海关税口盈余一摺。据称山海关新奉减定盈余四万九千四百余两。较历年所解。短至二万五千余两。恐盈余既有定制。未必尽收尽解。徒损国帑而肥吏胥。请将山海关盈余。再增二万。其余各处仿此酌增。余者尽收尽解等语。所奏殊属非是。朕于本年降旨将各处关税盈余。量为酌减。原以加惠商民。俾资宽裕。并非使收税官吏。藉为沾润侵蚀地步。况山海关税务。每年全视海船所到多寡。为徵收赢缩。若遇海船少到年分。即不能多有盈余。此等情形。朕在藩邸时。即知之甚悉。该御史前任山海关监督时。徵解盈余七万五千八百余两。亦系适值收税丰旺年分。岂得援为常例。如司榷务者。果有不肖劣员。因盈余减有定额。任意多徵少报。藉肥私橐者。科道得有风闻。原可指名劾参。而朕一经察出。必将此等贪黩之人。按入己多少之例治罪。然亦不肯因一人一处。有此毙端。即将各处盈余。仍行概增数目。且朝廷政令所出。原示人以公信。今盈余既已减定通行。岂有行之未久。辄因该御史一言、又复纷更之理。德新所奏。近于言利。殊非朕体恤商民之意。著将原摺掷还。但该御史既有此奏、恐该省关税。因更制较宽。不行尽数报解者。亦所不免。著通谕各省管理关务各员。自盈余减定不行比较之后。固不得稍事苛收。傥遇徵收丰旺之时。当核实办理。尽收尽解。亦不得以盈余业经减额。将多收税银。隐匿不报、徒饱官吏私囊。有损国帑。傥有前项情毙。一经科道劾参。及朕有所访闻。必当从重治罪。决不轻恕。　　

○予广西阵亡兵勇张得亮等一百六十六名、伤亡兵勇罗大福等九十七名、赏恤如例。　　

○上以孟秋时享太庙。自是日始。斋戒三日。　　

○乙卯。旌表守正捐躯安徽宿州民曹得重女曹氏。　　

○丙辰。谕内阁、据陈大文奏、菏泽县知县程良傅、因经徵钱粮未完九分以上。例干参革。经该县士民环吁再三。恳将该令留任。并同城文武各员。共言该令素得民心。因查明该县钱粮。实止未完银三百余两。缘采买河工秸料。拨运赈谷脚价。未经报销。不能赴藩库领回。以致未完九分以上等语。州县经徵钱粮。例有未完处分。今知县程良傅。在任差徭并无扰累。听断不稍稽留。该处文武士民。众口一辞。洵称良吏。且未完经徵之项。亦系因公垫用。将来由藩司核明后。仍可领回归款。并未私挪亏短。其实欠在民之三百余两。因零星小户。未肯出差。致有尾欠。尤见其体恤民隐。此等循吏。素无能名。若工于逢迎上司。巧取殃民之员。安能有此。程良傅。著加恩准其仍留菏泽县本任。此系朕特奖安分循吏。且事属因公。于钱粮实未短缺。是以于例外施恩。各省督抚不得援以为例。致开装开点百姓爱戴情节。破例保留之渐。　　

○又谕、八旗兵丁。平日更番差操。练习弓马专藉所得钱粮。用资养瞻。户口日增。不免生计维艰。从前朕侍奉皇考高宗纯皇帝时。每以此上萦圣廑。时深轸念。朕亲承慈训。敬志弗忘。原拟明岁恭遇皇考九旬万万寿。举行庆典。自必锡惠旗营。普加恩赉。今朕不获祝嘏承观。以申孝养。而皇考体恤八旗兵丁之意。仍应推广深仁。俾得共沾遗泽。恭查雍正元年、乾隆元年、恩诏。八旗兵丁。曾赏一月钱粮。朕于嘉庆元年登极。亦照前例举行。所有八旗满洲蒙古汉军各兵丁等、今著再行加恩赏给一月钱粮。八旗兵丁。朕屡经降旨饬令勤加训练。熟习技勇。近闻该兵丁等因日用拮据。甚其至弓箭不能整齐。今得此赏项。俾资沾润。并可为补制弓箭之用。现在钱价较贵。若赏给银两。易钱未免亏折。而户部局钱尚属充裕。著按照官例。每银一两。折给制钱一千文。较之市价。该兵丁等更可多得钱文。于生计更为有益。而银价亦可平减。至户部局员发放官钱。或从中折扣。钱数不能足陌。此等毙端。恐所不免。著责成管理钱法堂之王大臣严行督率。实力稽查。务须照数实给。不许短少克扣。傥有前项情毙。经朕察出。或被纠参。惟该管钱法堂之王大臣是问。至户部放钱。已严禁短缺。但各该旗员赴局关支。有需运脚。恐承领之员。又复以运费藉辞。从中克扣。则该兵丁等仍不能普沾实惠。著各旗准其动用房租。各营则动用公费。作为运脚并著该管都统。副都统。及前锋统领。护军统领等、实心稽察。严行管束。务令将所领恩赏钱文。足数散给各兵。傥既有动支脚费。而承领旗员尚有私行短扣者。即据实严参惩办。若该管大员不行查出。别经发觉。必当重治其罪。仍著步军统领衙门。将此旨刊刻誊黄。张挂通衢。并分行刷给各旗分。及健锐火器等营。一律实贴宣示。俾得家喻户晓。以副朕继志推恩、加惠旗营至意。　　

○谕军机大臣等、陕境奔窜贼匪。惟张汉潮一股。最为狡谲可恶。现在明亮、庆成、两路新添兵力。合之原有之兵。为数已及万余。惟当乘贼势穷蹙之时。相机夹击。务擒张逆。以洩众愤。至所称富成原带四川乡勇一千五百名。河南乡勇五百名。现将老病者汰去一节。此等汰去之乡勇。作何归结。若听其自便。恐去而从贼。或为贼所戕害。松筠亦当留心令有著落方妥。至精壮乡勇一千八百名。交王文雄带领。在西乡堵御。此时王文雄一路兵力较单。而此项乡勇。又未便遽行议彻。自不得不如此办理。但乡勇一项。如在查省地方。保其家口田庐。自为战守。可期得力。若隔省随征。究非入伍食粮者比。未免各怀故土。前此富成带领时。不能管束。致有滋扰。今川豫之人。在陕堵剿贼匪。究竟能否出力。松筠仍当留心查察。至被贼冲散之义勇张奎、徐名扬、吴大章、三名。如查明现尚存沽。即酌加奖赏。若被贼戕害。皆咨部赐恤。傥实无下落。亦应抚其家属。俾急公之民。知所劝励。此时汉中陕省。各路源源接济。俾明亮无匮乏之患。并应加意核实。以重军储。将此传谕知之　　

○以大常寺卿阿隆阿为内阁学士。兼礼部侍郎衔　　
</div>
    <div class="pagination">
<a href="清实录嘉庆朝实录_page63.html">上一页</a><span>...</span><a href="清实录嘉庆朝实录_page59.html">59</a><a href="清实录嘉庆朝实录_page60.html">60</a><a href="清实录嘉庆朝实录_page61.html">61</a><a href="清实录嘉庆朝实录_page62.html">62</a><a href="清实录嘉庆朝实录_page63.html">63</a><span class="current-page">64</span><a href="清实录嘉庆朝实录_page65.html">65</a><a href="清实录嘉庆朝实录_page66.html">66</a><a href="清实录嘉庆朝实录_page67.html">67</a><a href="清实录嘉庆朝实录_page68.html">68</a><a href="清实录嘉庆朝实录_page69.html">69</a><span>...</span><a href="清实录嘉庆朝实录_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
