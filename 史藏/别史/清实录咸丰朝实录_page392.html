<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 392 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 392 页/共 502 页
  </h1>
  <div class="content">
   ○又谕、前因皖军需饷甚急。当经谕令何桂清、于江苏藩库内。迅拨银四五万两。解赴胜保等军营应用。兹据胜保等奏称、前拨之款。迄今仍未据解到。安徽军营缺饷。几有悬釜待炊之势。何桂清兼辖两省。尤当不分畛域。速筹接济。著该督抚仍遵前旨。将饬拨四五万两之数。迅即派委妥员。解赴胜保等军营。以应急需。不得稍涉延宕。致误事机。将此由六百里谕令知之。　　

○又谕、现据喇嘛案内。续经供出阿木呢固尔通巴之徒弟杭噶拉、现在跟随伊师。在察哈尔一带地方。此系案内要证。著庆昀迅速严拏。解京归案。勿得迟延漏洩。致令远扬。将此谕令知之。　　

○以招降收复江苏江浦县城。并攻克浦口出力。赏参将李世忠、巴图鲁名号。以副将用。加赏四品顶带薛成良、三品顶带花翎。　　

○己酉。谕内阁、庆英奏、游击图赖、收寄财物、请革职讯追一摺。英吉沙尔换防游击张耀林、收寄前任四品阿奇木伯克阿那雅特衣物等件。抗不交还。经庆英、乌勒欣泰、先后提讯。供词反覆。嗣经派员查取物件。该游击逞强狡展。抗不交出。意图讹赖。实属无耻。张耀林、著即革职。交庆英审讯严追。务期水落石出。以成信谳。　　

○谕军机大臣等、成凯奏、遵旨拣派官兵、备齐军械、听候饬调一摺。并另片奏、恳恩借给官兵银两。及筹办采买马匹等语。此次绥远归化两城。备调官兵。业经该将军等会同拣选。派委曾经出师之协参领等官。勤加操练。届时统带。惟现在新授归化城副都统桂成、即日可以到任。此项官兵。及协参领等官。著俟桂成到后。再加挑选。将来如有调拨。即著桂成统带。前赴军营。至所请绥远城出兵官员。各借半俸。兵丁各借行装银十两。著准其于库存驼价内。暂行借支。俟事竣仍照数扣还。其土默特官兵。既系素无俸饷。所有带兵官半俸。兵丁每名行装银十两。著即赏给。毋庸再扣。惟此系整装所用。总须俟闻调启程时。始可分别赏给。不得先期支付。至土默特官兵。未有马匹。著该将军咨商山西巡抚。迅即筹项采买。派员解往。如奉调在前。即令步队先行驰往可也。将此谕令知之。　　

○庚戌。宗人府等衙门奏、定拟夤夜夥众。强抢盗犯罪名。内有宗室绵城、系已革奉恩将军。应如何治罪。请旨定夺。得旨。绵城身系宗室。起意摉抢。事后分赃。凶暴众著。实难恩施法外。著派右宗人载岱、即日带领章京。将绵城带至伊坟茔处所。饬令自缢。昭炯戒。　　

○以直隶天津办理海运出力。予知府石赞清等、加衔升叙有差。　　

○辛亥。谕内阁、兵部奏、请饬查护送印信玩误之弁兵惩办等语。兵部颁发印信。向由驿递。并给兵。票随站派拨弁兵护送。乃据山东巡抚咨称、署红花埠汛千总宋兆麟、于兵部发递补铸舒城县儒学印信。福建沙县印信。两次拨兵护送至江南刘马庄汛。均未接收兵票。是否上下站互相诿卸。抑系弁兵擅离汛地。或由营汛室虚。亟应彻底根究。以儆玩误。著何桂清、崇恩、确切查明。将贻误差使之该弁兵等、严行惩办。并查取江苏山东臬司各职名。一并参处。以肃邮政。　　

○又谕、兵部奏、遣戍官犯、中途脱逃、请饬查办等语。已革直隶赵州知州胡允植、于失守城池案内。从重发往新疆效力赎罪。年余尚未到戍。据山西巡抚咨称、署平阳营把总王邦畿禀、该官犯发遣到站。并未见面。辄云风闻该官犯半途回籍。且延至一年之久。如行禀报。种种支离。殊出情理之外。著英桂将已革署平阳营把总外委王邦畿、及该汛兵丁。并上站弁兵。一并提讯。有无贿纵情弊。审明办理具奏。至该官犯胡允植、既任竟逗遛。复擅敢逃匿。实属藐法。著直隶、四川、山西、陕西、各督抚。一体饬属严拏务获。解交山西。归案严汛。按律惩办。该官犯由京起解后。沿途在何处逗遛。著直隶、山西、各督抚。按站查明参办。山西巡抚、于该官犯逃逸年余。并未觉察。亦有应得之咎。著兵部查明参处。　　

○又谕、前因骆秉章奏、现署湖南永州镇总兵、云南临元镇总兵栗襄、营务废弛。难期胜任。当降旨。著官文查明参奏。兹据奏称、该员自五年夏间。由德安随营下剿。攻克汉阳。均系劄营前敌。屡立战功。并无劣迹。请仍给咨赴京陛见等语。栗襄著来京阶见。　　

○又谕、王懿德奏、官军克复连城、闽省被扰地方、一律收复一摺。福建省匪徒。窜踞连城县。经王懿德等、督饬官军。叠次痛剿。并饬署总兵豫祺、副将王捷元、参将袁艮等、督带兵勇。克期收复。正月初九日。城内出贼数千。四面包抄。袁艮奋勇督队。斩获不计其数。初十日。诸军复分投进剿。逆匪倾巢出扑。各军奋力攻击。毙贼无算。余匪由四堡窜逃。当将城池收复。此次粤匪窜入闽境。句结土匪。所至滋扰。该督抚等、叠将汀州甯化等府县克复。余匪尚踞连城。兹复痛加剿洗。立拔坚城。闽省地方。可期全境谧安。办理尚为妥协。在事出力员弁兵勇。准由该督等核实保奏。候朕施恩。仍著督饬臬司裕铎、署总兵务祺等、将窜逃残匪。歼除净尽。并分别解散胁从。以靖地方。　　

○谕军机大臣等、前因德兴阿革任。降旨将江北官军。统归和春节制。并令慎选大员。奏明作为帮办大臣。分驻江北。专督北岸诸军。和春等接奉后。谅已遵照办理。本日据胜保等奏、李世忠截剿回扑浦口贼匪。复获大胜。并请饬德兴阿派兵驻守浦口各等语。江浦、浦口、虽经克复。而六合一邑。尚为贼踞。亟应一面进攻。一面分守江浦浦口。以免贼匪复行窜踞。胜保因庐州之贼。时有蠢动。李世忠一军。未便遽留江北。商由德兴阿派兵驻守。令李世忠全队抽撤回皖。并酌拨官军。会合薛成良新附之众。协守江浦。自系未知德兴阿业经革任。现在和春既节制大江南北诸军。亟应迅派谋勇兼优之员。渡江督办。六合之贼。势已孤立。且本有德兴阿所带官军进攻。一经整顿。自不难于克复。江浦浦口。为金陵门户。贼所必争。和春调取甯国兵勇六千回营。克日渡江。拟自江浦、浦口、以至九洑洲、一律筑垒开濠。令镇将大员。督同薛成良降众。分守两城。所筹甚为周妥。著即迅速办理。毋令再有疏失。一面督饬各军进取六合。如能肃清北岸。则剿办自易得手。其李世忠一军。已谕胜保饬令助攻六合。薛成良降众。除派分守两城外。亦可分令助攻六合。并著张国梁就近妥为调度可也。将此由六百里谕令知之。　　

○又谕、胜保等奏、进取高旺、及截剿回窜浦口各匪、均获全胜。并片陈浦口等处攻守情形。咨商德兴阿派兵守隘。令李世忠撤队回皖。览奏均悉。浦口被匪扑入。旋经李世忠等击退。必须重兵屯驻。方保无虞。德兴阿业经革任。江北各军。均归和春节制。前谕和春等选择谋勇兼优之大员。前往江北。统率德兴阿一军。并以张国梁现在江北受降。令其乘胜督兵进攻六合。又谕胜保、令李世忠随同攻剿。俟六合克后。再赴和全等处。该大臣谅已奉到谕旨。即行遵办。惟此时浦口被贼扑入。幸未再失。所有江浦浦口二处。必得和春等派兵前来守御。方能令李世忠助剿六合。本日已谕和春酌办。其薛成良降众。亦著派令助剿六合。至江浦一城。江南派兵未到以前。即著胜保等酌拨官军。会合薛成良新附之众。并力协守。该大臣素能不分畛域。著就近与张国梁商酌。通筹缓急。想机办理。为要。将此由六百里谕令知之。　　

○浙江巡抚胡兴仁奏、遵查余姚县乡民。求减田租。业佃不和。土匪乘机滋事各情。得旨。将来全行弋获。务须持平办理。固不可曲贷乡民。以长刁风。尤不准取悦绅富。致抑良民。彻底根究。不可苟且了事。又奏、留营差委在籍服阕知府张修府、俟清厘经手事竣。饬令赴省。批。不准逗遛多日。以杜规避。　　

○以湖南长沙协副将刘元庆、署永州镇总兵官。　　

○以克复福建汀州府城。甯化、顺昌、连城、三县城。总督王懿德、下部议叙。赏参将袁艮、巴图鲁名号。副将继兴、守备龚正动等、花翎。知县陈畴等、蓝翎。知府区天民等、加衔升叙复官有差。　　

○蠲缓安徽宿、颍上、霍邱、亳、蒙城、宿松、寿、定远、凤台、阜阳、太和、泗、盱贻、灵壁、宣城、广德、泾、婺源、祁门、南陵、二十州县。并屯坐各卫。被旱被淹被扰地方。额赋有差。



大清文宗协天翊运执中垂谟懋德振武圣孝渊恭端仁宽敏显皇帝实录卷之二百七十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。二月。壬子。孝康章皇后忌辰。遣官祭孝陵。　　

○谕内阁、前据胜保等奏、各省协饷、悬欠太多、请饬催解、并将浙江山东藩司、从重议处一摺。当交户部议奏。兹据该部覆奏、请严定章程等语。浙江山东藩司。于奉拨皖饷。或报解甚少。或并未报解。殊属玩视军需。著各该抚查明因何延宕。迅速具奏。至各省欠解皖饷。为数甚多。著照单开各项。严行催解。其咸丰八年七月前积欠。一并开单严催。嗣后各省藩司奉拨军饷。延不报解。著吏部从重核定处分。如有并未奏请改拨。擅自迟逾积欠者。即著户部查明指参。照新定章程议处。以重军务而济要需。　　

○谕军机大臣等、何桂清奏、胪陈办理通商机宜一摺。前因广东距京窎远。夷情不能遽达。致令藉端生事。欲赴天津。是以移钦差大臣于上海。并知何桂清才力能副斯任。援两广总督之例。援为钦差大臣。办理通商事宜。兹据奏请简派专员。驻劄上海。议给养廉。以崇体制。至总督距上海较远。事未亲身目击。恐措置失宜。并恐该夷遣人往来。似多窒碍等语。从前两广总督兼钦差大臣。遇有各国议事。先派员接见。原非事事与总督面议。叶名琛并不派员接见。相视太轻。而又不设备。故尔酿成此变。如果操纵得宜。亦不至蔑视督抚。况总督为地方大吏。足资弹压。若另设钦差。以京中大员任之。恐遇事呼应不灵。现在抚局尚未大定。所有应办各事宜。俟互换和约后。朕当再行详谕该督。钦遵办理可也。至该督已授为钦差大臣。即当与桂良等、设法阻止＜口英＞夷进京、并入江等事。挽回得一件。即为他时消去一件后患。未可徒托空言。至抚议已成。所有条约。自须颁发通商各省。一体遵行。然须仍归钦差酌办。以一事权。其有据情代奏之件。该大臣要当择其无伤国体者。方准代为上达。亦不得听其所求。屡为渎请。再前据胜保奏、夷船有句通金陵逆贼之事。曾谕和春等豫饬水师密访。从前办理夷务时。圌山关曾设炮台。现在是否尚存。该处为入江要隘。著何桂清察看形势。酌拨兵丁。密加防守。以备不虞。将此由六百里密谕知之。　　

○又谕、恒福奏、捻匪分股西窜、派兵前往边界严防、并因豫军分劄淝河口、兵力甚单、请饬傅振邦酌拨官兵、前往会剿一摺。现在捻众欲分股西窜陈州。图扰禹州等处。并沈邱边界。贼锋亦已偪近。该抚已知照邱联恩、拨兵驰赴沈邱。相机堵剿。并调满营马队、及考城防兵。派员带赴淝河口驻劄。又截留陕甘兵三百名。亦饬前往该处扼守。自系移缓就急。所办尚属妥协。惟捻匪现既充斥三省。会剿事宜。亟应迅办。与甚在本省边界分防。不如出境会剿。更可力遏凶锋。所虑豫兵不敷防守。所有陕甘官兵后起。尚有四百名。著即一并截留。以厚兵力。该抚仍遵前旨。迅图出省会剿。毋守一隅。至邱联恩既因鹿邑紧要。碍难移劄淝河口。该处仅有兵九百名。恐难遏贼分窜。亦系实在情形。惟徐州一带、捻众势亦鸱张。能否分拨马步官兵二三千名。驰赴淝河口会剿之处。著傅振邦体察情形。酌量办理。将此由六百里各谕令知之。　　

○户部遵议浙江巡抚胡兴仁、奏请截留盐课、及缓解积年京饷。请饬按限批解。得旨。旧欠已多。尚敢请缓。岂独有意宕延。直视京饷为无关紧要。殊为胆大。胡兴仁、杨裕深、著交吏部分别议处。　　

○两江总督何桂清奏、谢授钦差大臣恩。得旨。卿之才力。足副斯任。惟愿汝以大局所关为念。不可任意更张。务期全国体。筹国用。奠民生。以杜官吏之侵渔。以绝劣绅之觊觎。朕有厚望焉。　　

○河南巡抚恒福奏、皖军行营粮台。距豫愈远。现由皖省派员接办。分别报销。得旨。分限办理。以清眉目。　　

○命前任云南巡抚桑春荣、以内阁学士候补。　　

○予河南周家口全家殉难通判王可思、祭葬世职。建立专祠。子樾、媳马氏、孙女暨仆役等、分别旌恤。一并附祀。　　

○癸丑。谕内阁、惇郡王奕誴第四子、著命名载瀛。　　

○又谕、郑魁士奏、官军克复湾沚、并埽平贼垒一摺。逆匪占踞湾沚。经郑魁士督派参将郑朝栋等、分路进攻。诱贼出巢。开放枪炮。立毙贼匪百余石。并击毙黄衣骑马贼二名。该匪仍敢死拒。官军奋力直前。枪炮连环。佐以喷筒火箭。逆势不支。官军乘势压下。毙贼八九百名。生捦九名。余匪乘夜窜逃。正月二十四日。即将湾沚收复。黄池之贼。经郑魁士饬副将朱承先等、扼劄要隘。一面亲督各军、驰往进剿。将南岸八座贼垒。一律毁平。其北岸贼垒。仍著该提督乘此军威。迅图肃清。　　

○谕军机大臣等、增庆等奏、遵查奉天海口情形。拟扼要布置。并绘图贴说呈览。据称该省没沟营。为由海入河总口。没沟营之北田庄台地方。已酌定安营添炮。田庄台迤北。黄土坎、小姐庙、开河城三处。均须设伏安营。至没沟营地方。前经玉明等奏明。安兵设炮。筑立品墙。团练乡勇。现拟将品墙加高培厚。闲设擡枪小炮。其东首之东弓湾。须添筑炮台四座。安设大炮四尊。东弓湾迤北立科地方。须筑炮台三座。安设大炮三尊。并于蛤利坨地方。安兵扼守。至没沟营北岸陆路。亦应节节严防。惟盛京向无大炮。不能致远。请饬于京旗炮局。或于火器营新造炮位内。酌拨大炮数尊。由僧格林沁派员由海道运往。并拣派在津监筑炮台谙练之员。前往筑办。此项经费。非十余万两所能了局。前有长芦盐政应拨奉省饷银十六万两。因直隶办防截留。请即饬如数解交。以应要需等语。所请酌拨大炮。著僧格林沁、即行拣选齐备。派员由海道解往。交增庆等分别安设。其所需修筑炮台人员。并著即行派往。至长芦欠解饷银。现值该处办防紧要之时。自应即为筹解。著庆祺传谕长芦盐政松龄、将此项饷银。迅速筹拨。即不能将十六万两。全行解清。亦须速筹数万金。先行解往。其余续解。以免贻误要工。惟以没沟营地方办防。经费即须十余万两。尚有金州锦州等处。现往查看。亦须布置。当此经费支绌之时。深恐难于筹画。僧格林沁于安营设炮事宜。极为谙悉。庆祺曾任盛京将军。地方情形。亦知大略。增庆等所请筹防各处。有无可以删减。地方辽阔。总以扼要为主。著该大臣等、妥为筹议具奏。增庆等原奏、著钞给阅看。所呈没沟营迤北海口图式。一并发去。将此由四百里谕知僧格林沁、庆祺、并传谕长芦盐政松龄知之。　　

○又谕、据副都统增庆、会同盛京将军玉明等奏、遵查奉天海口情形。拟择要安营设炮。请将山东历年积欠拨解奉省饷银数十余万两。饬令如数解交等语。奉天没沟营等处海口。办防紧要。需饷较钜。著崇恩将历年欠解饷银。速为筹拨。即不能将所欠之项。一时全数起解。亦须迅即筹银七八万两。先行派委妥员解往。余俟续解。以应妥需。毋稍延误。将此由五百里谕令知之。　　

○又谕、前因副都统吉拉明阿、轻许俄夷赴乌苏里口会勘地界。当谕奕山、景淳、查明具奏。并令将字约十四条。一并查奏。旋据景淳覆奏、吉拉明阿令俄夷俟冰泮后。再行会勘。系一时推缓之言。与本日奕山奏报。大致尚同。惟绥芬河、乌苏里河、既不与俄夷接壤。当时即应拒绝。何以含糊推缓。致令藉口。至所称庙儿地方。旧有分界石牌。据景淳原奏、称系通事传闻之语。况该处尚在绥芬乌苏里迤东。与俄夷现占之阔吞奇咭。相距甚远。亦岂能任意牵涉。指为俄夷接壤之据。其字约十四条。虽称商议未定。亦当先行入奏。岂有俟夷酋覆定。再行进呈之理。设或其中有不能俯允之处。岂非又费唇舌。且所许二年后。差学生到俄夷屯中学艺。虽云暂时搪塞之语。将来不能如约。亦徒费周章。吉拉明阿办理夷务。任意颟顸。著先行撤任。并著奕山据实参奏。所有黑龙江副都统一缺。著奕山遴选明白干练之员。切实奏保。或即简放是缺。或先行署理。听候谕旨遵行。其字约十四条。何款议定。何款尚须更换。仍著奕山查明具奏。夷酋石沙木勒幅、如已到黑龙江城。该将军务将绥芬河、乌苏里河、不与该国接壤之处。详细开导。据理剖辨。毋得再有含混。自干咎戾。将此由五百里密谕知之。　　

○又谕、前因甯国兵勇需饷。谕令胡兴仁、于每月解银六万两外。添解二三万两。合之皖南道月筹三万两。共凑成十二三万之数。嗣据胡兴仁覆奏、本年正月内。共解过甯防银九万两。其皖南道应解之三万两。即由邓瀛就近解交。本日复据郑魁士奏、江浙暨徽防援军。现又添一万六千之多。需饷甚距。甯郡仅六邑。而宣城、南陵、甫补蹂躏。其余弹丸之地。筹画维难。邓瀛月筹之三万两。已成画饼。现惟仰望浙省。请饬月筹二十万两各等语。甯防各军。现在攻复湾沚。埽平黄池南岸贼垒。正拟乘胜进兵。其饷项急宜宽为筹备。著胡兴仁设法筹措。每月起解。即不能如所请二十万两之数。亦须酌量加增。俾敷摊放。设有缺乏。不独停兵待饷。亦且溃散堪虞。贻误匪轻。前车可鉴。该抚总当竭力筹画。勿以皖南每月三万为必可恃也。将此由五百里谕令知之。　　

○加赏普济堂、切德林、煮赈小米二百石。展限两月。　　

○甲寅。上御勤政殿、召见惠亲王、怡亲王载垣、郑亲王端华、军机大臣彭蕴章、穆荫、匡源、文祥、内务府大臣瑞麟、麟魁、文彩、存佑、文丰、尚书肃顺、全庆、陈孚恩、赵光、许乃普、谕曰。本日据载垣等奏、会审科场案内已革大员。并已革职员、定拟罪名、先行拟结一摺。朕详加披览。反覆审定。有不能不为在廷诸臣明白宣示者。科场为抡才大典。交通舞弊。定例綦严。自来典试大小诸臣。从无敢以身试法。轻犯刑章者。不意柏葰以一品大员。乃辜恩藐法。至于如是。柏葰身任大学士。在内廷行走有年。曾任内务府大臣。军机大臣。且系科甲进身。岂不知科场定例。竟以家人求请。辄即撤换试卷。若使靳祥尚在。加以夹讯。何难尽情吐露。既有成宪可循。朕即不为已甚。但就所供情节。详加审核。情虽可原。法难宽宥。言念及此。不禁垂泪。柏葰著照王大臣所拟。即行处斩。派肃顺、赵光、前赴市曹。监视行刑。已革编修浦安、已革举人罗鸿绎、已革主事李鹤龄、均著照例斩决。以昭炯戒。副考官户部尚书朱凤标、于柏葰撤换试卷。闱中并未查询。出场后又不即行参奏。若照旧例办理。知情徇隐。即应治罪。即止于失察。亦应研讯。惟阅其供词。尚无知情情弊。谅朱凤标亦不敢公然徇纵。著从宽即行革职。同考官降调编修邹石麟、为已革举人平龄、更改朱卷。实属违例。著革职永不叙用。其磨勘查出试卷。应行查办之举人余汝偕等十二名。并同考官徐桐、钟琇、涂觉纲、何福咸、对读官鲍应鸣、应得处分。著交礼部查照科场条例。定拟具奏。至墨卷内更改马丞字样。是否由外帘传递之处。著原派之监临明白回奏。另片奏催未经到案之谢森墀、熊元培、李旦华等三名。著江苏巡抚、即行派员迅速解京。归案审讯。嗣后科场大典。秉文衡者。皆当洁己虚怀。杜绝干请。应试士子。亦各立品自爱。毋蹈夤缘覆辙。则朕此次执法严惩。正为士林维持风气。尔在廷诸臣。当能默喻朕衷也。　　

○谕军机大臣等、庆昀奏、遵旨查拏要犯沙布陇杭噶拉情形。览奏均悉。阿木呢固尔通巴、业已到京。现在审讯。所有查抄什物。前据奏称、俟解送进口。即行解京。其封存物件。著庆昀详细查点。除经卷及可疑物件。全数解京外。其余各物。轻便易解者。均著起解。交钦派王大臣查办。若佛像大者。及笨重器具。著留存该处。毋庸解京。仍开明清单。并所供系何佛像。一并具奏。将此谕令知之。　　

○又谕、前因天津防堵海口。谕令景淳、于吉林调兵一千名候调。本日据景淳等、奏称遵旨将官兵一千名。挑选齐全。听候调遣。惟该官兵等、并无马匹。应否拨发。候旨遵行等语。此项备调官兵。将来如须到防。自应发给马匹。以期得力。著玉明、侍顺、于大凌河马匹内。挑选精壮马一千匹。勤加餧养。俟该官兵奉调过境时。发给乘骑。毋得以疲瘦马匹。滥行充数。将此各谕令知之。　　

○以浙江衢严两路防剿出力。赏副将周万远、游击陈昌达、林保、巴图鲁名号。知府缪德棻、参将化儒、都司陈殿佐、守备胡应元、梁成华等、花翎。千总丁椿荣等、蓝翎。参将陶茂森等、加衔升叙复官有差。　　

○以浙江鄞县团练出力。予布政司理问童司悆等、奖叙有差。　　

○乙卯。遣官祭昭忠祠。　　

○谕内阁、彭蕴章奏、收获匿名书函、历陈苏州漕弊、请饬查办一摺。匿名书函。例应销毁。惟刻本内有牵涉彭姓之处。虽未实诣其人。自应奏请查办。江苏为钱漕最重之区。若绅衿以熟作荒。不完条漕。必至上亏国课。下朘民生。实属大干法纪。著何桂清、徐有壬、确切查访。乡绅中实系何人。句通官吏。以熟作荒。不完条漕。积惯舞弊者。务当破除情面。指名参奏。不得稍有瞻徇。自干咎戾。其刁生劣监。射利营私者。斥革惩办。至以熟作荒之弊。必有蠹吏从中句串分肥。尤当严办。该地方官或有意徇私。或形同聋瞆。均著从严参处。总须有犯必惩。以清弊源。至投递匿名书信。自称古吴老农。并有刻本传播。此风断不可长。著该督抚等、查系何人。如所言非诬。尚可从宽免究。傥有挟嫌诬害情弊。仍著治以应得之罪。以免效尤。　　

○又谕、张芾奏、官军攻克婺源县城一摺。安徽婺源县城。于上年八月内失守。自署皖南镇总兵江长贵接办防务后。叠次攻剿获胜。本年正月。密派得力将弁。断其接济。并督队更番叠进。直薄城下。乘贼目张淙相等、吁禀乞降。遂会合总兵李定太进击。正月二十八等日。叠获大胜。二月初一日。江长贵会同各军进偪。鏖战七时之久。俘馘无算。斩隘直入。立复县城。我军乘锐尾追。即于是夜将高沙贼垒。一律毁平。余匪由西路窜逸。著张芾仍严饬在防将弁。探明贼窜何处。一面严扼要隘。一面分投追剿。以期净埽贼氛。勿留余孽。　　

○谕军机大臣等、本日据张芾奏、官军克复婺源县城一摺。据奏另将克复祥细情形。咨由浙江巡抚核明具奏。张芾以候补京卿。督办徽郡防务。驻劄该处。见闻较确。军情旦夕变迁。若事事咨由浙江巡抚转奏。转恐有稽时日。嗣后遇有紧要军情。即著张芾随时专摺奏报。以重军务而克稽延。将此由六百里谕令知之。　　

○调协办大学士吏部尚书周祖培、为户部尚书。命前任大学士贾桢、以大学士衔为吏部尚书。　　

○以理藩院尚书穆荫、充国史馆总裁官。礼部左侍郎爱仁、礼部右侍郎杨式谷、充副总裁官。　　

○以江西景德镇攻剿不力。摘在籍道员刘于淳等翎顶。　　

○以江西崇义县城被贼窜陷。革知县朱渊职。责令随营效力。　　

○丙辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。
  </div>
  <div class="pagination">
   <a href="清实录咸丰朝实录_page391.html">
    上一页
   </a>
   <span>
    ...
   </span>
   <a href="清实录咸丰朝实录_page387.html">
    387
   </a>
   <a href="清实录咸丰朝实录_page388.html">
    388
   </a>
   <a href="清实录咸丰朝实录_page389.html">
    389
   </a>
   <a href="清实录咸丰朝实录_page390.html">
    390
   </a>
   <a href="清实录咸丰朝实录_page391.html">
    391
   </a>
   <span class="current-page">
    392
   </span>
   <a href="清实录咸丰朝实录_page393.html">
    393
   </a>
   <a href="清实录咸丰朝实录_page394.html">
    394
   </a>
   <a href="清实录咸丰朝实录_page395.html">
    395
   </a>
   <a href="清实录咸丰朝实录_page396.html">
    396
   </a>
   <a href="清实录咸丰朝实录_page397.html">
    397
   </a>
   <span>
    ...
   </span>
   <a href="清实录咸丰朝实录_page393.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
