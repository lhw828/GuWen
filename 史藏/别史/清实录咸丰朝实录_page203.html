<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 203 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 203 页/共 502 页
  </h1>
  <div class="content">
   ○又谕、英桂、奏参县丞妄行出示、与知县互相禀訏、请分别审办一摺。河南浚县河工县丞吴邦彦、系管河务汛员。于该县徵收钱粮。率以拾见匿名揭帖。擅行出示。定价折钱徵收。以致完粮花户。观望不前。实属任性妄为。且复列款禀訏该县。难保无狥私挟制情事。亟应严查惩办。浚县知县澹台继夏、徵收钱粮。是否办理不善。亦应彻底根究。吴邦彦、著先行革职。澹台继夏、著先行撤任。一并交英桂、提集应讯人证。研审确情。据实具奏。　　

○又谕、英隆等、奏参俄罗斯船只、由黑龙江驶下、弃卡退回之官员一摺。俄罗斯毗接道路隘口。甚关紧要。允宜严加防守。乃驻劄乌苏木丹卡伦之云骑尉巴图善、闻俄罗斯船只、由黑龙江驶下。辄行带兵弃卡退回。实属畏葸无能。巴图善著革职。在卡枷号三个月。满日发伊犁充当苦差。兵丁著枷号二个月。满日鞭责一百。革去拜唐阿。巡查俄罗斯边界之佐领、暂委协领桂庆等、并未前往堵御。辄行退回。实属不知奋勉。世管佐领桂庆、公中佐领铁星、伊勒东阿、防御色克精额、骁骑校讷保、均著交部严加议处。兵丁均著鞭责一百。革去拜唐阿。署理副都统印务协领瑚逊布、并未亲率兵丁。前往堵御。查问俄罗斯船只。亦属轻视边务。瑚逊布、著交部议处。以为坐卡官之戒。　　

○谕军机大臣等、琦善奏、三次进攻瓜州、焚船歼匪、并催令艇师各船上驶一摺。连日攻剿东西两岸贼匪。虽击毙多名。仍未能克复瓜州。岂得谓大挫贼锋。况夹板夷船。为贼炮轰烧。人多伤亡被掳。是水师已不免挫折。虽陆路叠有斩捦。焚毁贼船二只。亦属得不偿失。现在艇船俱寄泊瓜州上游。究竟如何接仗。该大臣自应严饬该镇等、飞速禀报。何至数日之久。尚未知接仗情形。据称浙师各船。驾驶不能得力。且毫无纪律。水师疲玩积习。最堪痛恨。现在水师既归该大臣节制。惟当激励将弁。力图振作。督饬各船。驶赴上游。力扼镇江、金陵、贼匪接济之路。傥仍前玩泄。即遵叠次谕旨。将该镇等从严惩办。一面飞催红单各船。克期驶入长江。与向荣合力攻剿。务当督饬各军。迅图克复瓜州。毋再迁延。致干重罪。将此由六百里加紧谕令知之。　　

○又谕、前因江南焦山水营。需用药铅。令由江苏总局豫备接济。乃本日琦善奏、水师情形。有所需火药炮子、为数较多。该督抚未能应付等语。水师军饷火药等项。向由江南拨给。况目下阻截江面贼匪。全赖舟师。广东所调红单等船。亦将次陆续入江。更应宽为筹备。怡良、许乃钊、职任疆圻。于江省办贼事务。均有责成。乃饷需一项。怡良等前次奏报。既以淮扬徐海各属地丁钱粮、及盐关课税银两。业经拨解该大臣军营。不能分济师船。已属不顾全局。而于应用火药。亦复不肯筹拨。岂因琦善有节制水陆各营之旨。有心推诿。令其掣肘。且屡次陈奏。皆以供应金陵镇江上海等处为词。显欲以瓜扬一带。专付之该大臣。试问药饷未能凑手。万一舟师溃散。致逆贼从下游江口。乘间阑入上游。陆路官兵。岂能于水次遥为堵截。据琦善奏、现在营内火药。均属自买硝磺。派员监造。断不及再拨水营。自系实在情形。著怡良、许乃钊、督饬署藩司何俊、查明从前动款购买之硝磺。现饬近省各营制造若干。即行尽数提拨。迅速派委员弁、解往应用。不得区分畛域。有误急需。亦不准局员托故迁延。致干罪戾。将此由六百里加紧谕令知之。　　

○又谕、前据台涌奏、贼踞汉阳汉口。拟由孝感之杨店、应城之长江埠、分路进剿。俟舒伦保、桂明、来至德安。面商办理。当谕令该督等、迅速分路进兵。并催后起官兵。以资攻剿。兹据舒伦保、桂明奏称、逆贼四处滋扰。该将军等即于武胜各关。择要防剿等语。仍系前数日情形。何以于五月二十四日具奏之时。尚未接准台涌知会、殊不可解。现在贼踞汉阳一带。该督等务当通筹全局。和衷共济。总以随剿随进。援应武昌为要。若株守武胜各关。顿兵不进。岂不贻误事机。现在杨霈已带兵驰往豫楚交界防堵。舒伦保、桂明、自应迅速进兵。并催后路续进之兵。赶紧前进。与台涌相机进剿。毋得迟误。致干罪戾。桂明片奏、请拨饷银等语。已谕令王庆云、再筹银四万两。迅解军营。舒伦保、桂明、与台涌、同援武昌。此项饷银到营时。务即不分彼此。通融支用。以资接济。本日据英桂奏称、前由张店退回麻城股匪。在梅家楼地方滋扰。该署知县带勇进剿。至陇困桥遇害。现在麻城、并宋埠、上中驿等处。均有贼匪数千。该抚现已飞咨杨霈、由信阳州驰赴光州督剿。该督等、督兵前进。仍须懔遵叠次谕旨。严防该逆乘虚北窜。仍随时知照杨霈、加意严防为要。将此由六百里加紧各谕令知之。　　

○又谕、寄谕黑龙江将军奕格、英隆奏、俄罗斯船只、由黑龙江下驶、进入内地、由江直下一摺。俄罗斯船只。已由黑龙江下驶。该坐卡官员。未能拦阻。追赶不及。该俄罗斯呈称、欲与＜口英＞咭唎侵扰。请由大岛经过等语。该夷等彼此争扰。虽与中国无涉。然其中恐有狡诈。著坐卡官员等、不时严密防查。傥俄罗斯等、有扰及内地情事。该将军等、惟当持以大义。办理不可轻率。仍谕坐卡官员等、妥为防守。亦不可起衅生事。　　

○又谕、昨据英隆等奏称、俄罗斯船只、由黑龙江下驶、进入内地、由江直下等语。前据俄罗斯、屡欲遣人赴京至理藩院。云有紧要事件。并未陈明实情。现在黑龙江交界等处。有俄罗斯船只。逐一查询。虽据称、系与＜口英＞咭唎等互相争扰。其中恐有别故。著德勒克多尔济等、遇便传唤俄罗斯、面加详询。伊等船只。赴东海大洋。究系何故。由何处行走。何如此紧急。询明后。由该大臣再行密奏。原摺著钞给阅看。　　

○河南巡抚英桂奏、逆匪窜近豫疆。并查办尉氏、许州、乡民滋事情形。得旨。许州尉氏两案。甚关紧要。固不可宽纵差役。尤不可迁就了事。致长刁风。为首倡谋之犯。尽法惩治。斩枭示众。以儆其余。　　

○云南学政杨式谷奏、迤西□山戊不□试完竣情形。得旨。何文学甚详。武学甚略。未免习气太重。以后力戒之。　　

○以扎萨克贝子诺木巴达拉呼子、二等台吉察克都尔扎布、袭爵。　　

○黑龙江副都统清安、年老休致。以黑龙江协领富呢雅杭阿、为副都统。　　

○命陕西巡抚王庆云、拨银四万两。解赴湖北。以备军需。　　

○赏连镇及高唐军营兵丁暑药丸料。　　

○贷福建陆路提标五营泉州城守营兵丁谷价银两。　　

○庚午。谕内阁、副都统达洪阿、自发往军营以来。屡次打仗。皆以身率先。奋力获胜。兹闻接战骤伤左肩喀血。实属奋勉可嘉。达洪阿著赏给马褂料一件。巴图鲁玉翎管一个。四喜搬指一个。嵌珊瑚火镰一把。大荷包一对。小荷包四个。并加恩赏给伊侄孙满洲火器营委参领富成、二等侍卫。以示鼓励。　　

○谕军机大臣等、前因逆匪被围日久。死拒不出。谕令僧格林沁等、择要设伏。诱使出巢。痛加剿洗。乃本日据该大臣等奏称、二十九日列队进攻。达洪阿身受重伤。兵勇阵亡三十余名。显系我兵失利。所称各营马步官兵。将该逆击退。语涉含混。并未将是日接仗情形。详细声叙。该大臣统领全军。剿办此股逆匪。惟恃穵濠坐困。于攻剿事宜。毫无把握。既未将贼巢克日埽除。而我兵出队。复屡有挫折。似此日事迁延。老师靡饷。罪将谁诿。高唐窜匪。尚未殄灭。设此股负隅久踞。牵掣我师。或纷窜蔓延。肆行句结。其患曷可胜言。况皖楚贼匪。难保不复图北窜。畿辅一日不清。大兵即不能南下。朕宵旰焦劳。难安寝馈。该大臣身受重恩。亦当为朕分忧也。副都统松玉、日久未见打仗。现在何处劄营。是否得力。著查明具奏。阵亡守备哈清魁、巡捕营把总常山、均著咨部议恤。将此由六百里加紧谕知僧格林沁、并谕西凌阿、托明阿知之。　　

○以黑龙江参领台桑阿、为墨尔根城副都统。　　

○予直隶阜城军营病故副都统乌淩额、祭葬恤荫如例。　　

○辛未。补铸江南江安督粮道仓库大使关防。兴武卫守备印信。从巡抚许乃钊请也。　　

○壬申。谕内阁、惠亲王、亲王衔定郡王载铨奏、遵旨查办惇郡王奕誴等、参奏参领萧鉴一摺。此案、奕誴于该参领萧鉴、不准新营房章京德麟、送挑中公佐领各情。未能详细声叙。辄请将萧鉴革职。已属草率。迨经谕令查询有无狥私别情。乃于覆奏摺内。遽行自请严议。亦觉失当。且既将德麟拟定第一。旋又将该员名牌撤下。尤属自相矛盾。副都统刘钲、希拉布、并未细心商酌。即行随同画稿。亦属非是。参领萧鉴、虽讯无狥私情事。惟不详查成例。辄坚执不准赴挑之词。多方剖辨。实属错误。新营房章京德麟、系例应挑选公中佐领之员。惟所称该参领把持阻挠。并无确据。率行砌词呈诉。显系负气忿争。惇郡王奕誴、副都统刘钲、希拉布、参领萧鉴、新营房章京骑都尉德麟、著交各该衙门分别议处。惇郡王奕誴、著毋庸管理镶黄旗汉军都统事务。　　

○浙江巡抚黄宗汉奏、广东应行采买米石。由浙代办运津。以实仓储。得旨。所办认真之至。如有未尽事宜。随时请旨。　　

○荆州将军官文等奏、剿匪叠胜。荆属渐清。酌拨川兵赴省应援。得旨。荆郡现可无虞。酌撤防兵。亦节省经费。安定人心要著。双保等川兵。既可随剿随进。著严催速援武昌。官文等统筹全局。所见甚是。又奏、荆州官兵。俸饷无著。请随时酌留四川解楚饷银。以资接济。批。著照所请行。然不可漫无限制。仍应随时具奏。　　

○调镶红旗蒙古都统恭亲王奕为镶黄旗汉军都统。以都察院左都御史联顺、为镶红旗蒙古都统。　　

○癸酉。谕内阁、前因御史孟洋奏、山西洪洞襄垣襄陵垣曲等县。徵收钱粮。不协舆情。当经降旨、交恒春确查严参。兹据该抚奏称、委员查明洪洞等县、徵收钱粮。并无抑勒浮收办理不善之处。该御史所奏、著毋庸议。言官例准风闻奏事。然不当以毫无影响之词。率行入奏。况孟洋籍隶山西。奏本省事件。更应当见闻较确。何以经该抚饬查。所奏各款。无一确据。嗣后御史言事。务当访查确实。不得以传闻无据之词。妄行弹劾。亦不得有意模棱。自甘缄默。至各省大吏。遇有特旨交查之案。尤当细心访察。务得真情。不准袒护属员。辄以查无实迹。一奏塞责。如御史有受人怂恿。挟嫌诬陷。督抚有瞻狥情面。开脱消弭者。日后别经发觉。必治以欺饰之罪。将此通谕知之。　　

○谕军机大臣等、户部奏、请饬催铜斤。由河运前进等语。据称云南委员周力墉、景尧春、二运铜斤。已由河南催抵大名之龙王庙地方。尚未准直隶总督咨报到部。京局鼓铸需铜。甚为紧要。现值盛夏。大雨时行。设直隶陆运。稍有阻滞。必致贻误。若由大名陆运至冀州李家庄。雇备船只。顺流运至天津。转挽抵通。较之长途陆运。尤为便易。并可节省经费。该二起运京铜斤。前经谕令桂良、派员妥速兑收。赶紧解部。何以日久尚未据报由直起运。著桂良、仍遵前旨。迅速催趱解部。其由冀州李家庄。河运抵津。是否可期迅速。并著桂良、酌度情形。速筹妥办。无论水陆。务于七月内全数运京。不得稍有迟误。至蔡传枢一运铜斤。据山东巡抚于四月内咨部。上年在济甯守冻。迄今仍未奏报出境。实属任意逗遛。著崇恩、确查该运铜船。现在行抵何处。飞速派员迎提。催趱出境。即道路偶有梗阻。亦须设法绕道前进。克期挽运交局。毋稍稽延。将此由四百里各谕令知之。　　

○补铸湖南巴陵县知县印信。从巡抚骆秉章请也。　　

○以克复湖北监利、石首、湖南华容县城。赏同知陈均远、守备高腾满、宗维清、花翎。四川廪生张于铭等、蓝翎。余升叙有差。　　

○停徵河南巩县水占沙压地亩五百三十顷有奇额赋。　　

○甲戌。上诣仁寿寺。弘仁寺。时应宫、拈香。　　

○谕军机大臣等、前因贼踞汉阳一带。叠次谕令台涌等、通筹全局。迅速进兵援应武昌。兹据青麟奏称、外援久盼不到。连日逆匪屡扑省城。复于距省上六十里之金口、下七十余里之白湖镇、正东六十里之豹子澥、分股盘踞。省城情形。日形危急等语。前于五月初八日。即据该督奏称、驰赴德安。相机进攻汉阳。嗣于五月二十一日复据奏称、拟由孝感之扬店、应城之长江埠、分兵进剿。自应与舒伦保、桂明、赶紧督兵前进。并飞催后起官兵。迅图攻剿。何以又隔多日。未见将攻贼情形驰奏。朕心实深焦急。该督身任兼圻。履任之初。正值黄州兵溃。楚豫门户。万分紧要。自不暇兼顾武昌。此时舒伦保、桂明、先后带兵赶到。其云梦应山等处。亦渐次肃清。正当严饬官兵。会同前进。急攻汉阳汉口。以为武昌应援。刻下省城。守御日久。势甚危急。傥稍有疏虞。该督贻误之罪。岂能稍从末减。著即与舒伦保、桂明、迅速进兵。攻克汉阳。为救援武昌之计。或分路进攻。或合力会剿。惟在该督等酌量布置。岂可各存意见。迁延观望。致误事机。台涌、与舒伦保、桂明、同援武昌。系共办一事。屡次谕旨。均责成该督、会同该将军等、筹剿。嗣后舒伦保、桂明、务与台涌会衔奏事。总期同心协力剿贼。肃清江汉。傥仍拥兵不进。藉词延宕。致有疏失。朕惟执法从事。决不姑宽。将此由六百里加紧谕知台涌、并谕舒伦保、桂明知之。　　

○又谕、青麟奏、省城危急、请饬舒伦保、桂明、救援一摺。前有旨、令舒伦保、桂明、由应山遄发。不准在武胜各关。顿兵不进。谅该将军提督等、即可与台涌、先后进兵应援武昌。本日复降旨。催令督兵前进。惟贼踪靡定。江北之兵。利在速剿。亦须严防贼匪。乘间北窜。武昌势固危急。亦须兼筹全局。岂可专恃外援。诿罪他人。青麟仍当激励将士。以剿为守。或扼截该逆登岸之路。或于沿江上下。时出奇兵。明攻暗击。总不可稍有疏懈。致堕贼计。前据官文、贵升奏、荆属渐就肃清。现饬双保、福炘、督带兵勇。由了角驿、赴潜江、渡襄河、从仙桃镇、麦芒嘴等处、随剿随进。以援武昌。并将川饷二万两。及盐课所易之银五千余两。派荆州营千总黄家骥等护送。取道大江。顺流赴省。是兵饷均已渐集。青麟即可派拨弁兵。前往迎护。至青麟称、屡咨督臣应援。数月不覆一节。前据台涌奏、春间所覆两函。均为贼得。并有来差艾荣、即系奸细。前曾入省充勇。有诈领药丸。潜运贼营之事。贼情诡谲异常。嗣后来往咨函。益当严密。毋令该逆得知虚实。青麟、与台涌、均职任疆圻。并当和衷筹办。不得各怀意见。致误军情。将此由六百里加紧谕令知之。　　

○又谕、和春、福济奏、连日攻剿情形一摺。我兵攻剿庐州逆匪。虽屡获胜仗。而郡城总未克复。和春等办理此股贼匪。已逾半年。前次贼踞六安。倚为掎角。现在州城攻克。我军全力专注庐郡。何尚毫无把握。据奏贼众千余。向南行走。恐窜出之贼。尚不止此数。傥该逆大股潜遁。又扰他处。而以零星贼匪。牵缀我师。即使收复空城。于事何益。和春节制全军。福济职任巡抚。均属责无旁贷。总当设法进攻。及早克复。不得再有延误。致干重罪。另片奏、已革守备吴锡光、呈出陈启迈信件。以江西需勇防堵。竟敢造言煽惑。私行带去各勇一千余名。实出情理之外。和春久历戎行。自当严申纪律。方足以激励军心。乃于此等抗违不法之员。仅请饬令陈启迈不得容留。并未严参治罪。似此一味优柔。无怪将士不能用命。日久无功也。吴锡光所带各勇。著和春迅派妥员、驰往管带。并将吴锡光、截回庐州。即在军前正法。但不可先行洩漏。致吴锡光脱逃。或煽惑各勇。又致激生事端。和春系朕特派督兵皖省剿贼大员。各路镇将。均归统率。如有迁延不进。即当随时严参治罪。何以珠克登等、带兵不能奋勇。直至接奉朱批后。始行参奏。似此瞻徇恶习不除。何以统率将士。福济自到军营。屡次奏报。不过后路接应。亦未运筹决策。拥兵糜饷。日久无功。岂谓朕不能执法从事耶。失守太平府城之署同知李三捷、署当涂县知县府经历王乃晋、著一并先行革职。仍留署任。学政孙铭恩、殉难情形。著查明具奏。将此由六百里加紧谕令知之。　　

○赏四川总督裕瑞子治仪正岳林、三等侍卫。在乾清门行走。　　

○以湖北应山县剿贼出力。赏佐领庆元、巴呢泰、防御柯克僧额、花翎。防御佛尔果春等、蓝翎。余升叙有差。　　

○以安徽庐州剿贼无功。革总兵官珠克登、杨青鹤、副都统忠泰职。仍留营效力。　　

○予湖北殉难署安陆县知县万成、祭葬世职。　　

○乙亥。上幸瀛台。　　

○谕内阁、王懿德奏、上游官兵捦获贼首、余匪渐就肃清一摺。福建永安县会匪江水、占踞岩洞寨、与陈简等屡抗官兵。经护延建邵道胡应泰、参将李煌等、督兵兜捕。署守备曹鸣鸿、将陈简手刃毙命。李煌亲督大队。将贼首江水、并助逆股首九名。同时捦获。分别淩迟处死枭示。地方渐就肃清。该匪江水、与林俊、黄有使、分股滋扰。现经胡应泰、李煌等、削平逆垒。捦获贼首。办理尚属妥协。所有在事出力员弁、及联甲绅耆人等、著王懿德酌量保奏。仍饬将林俊、黄有使、严拏务获。以绝根株。　　

○以拥兵迁延。革福建金门镇总兵官钟宝三任。仍留营效力。以广东海安营游击陈国泰、为福建金门镇总兵官。　　

○贷福建金门镇兵丁谷价银两。　　

○丙子。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝德皇后殡宫。　　

○遣官祭显佑宫。东岳庙。都城隍庙。　　

○上诣奉先殿。大高殿。寿皇殿。寿康宫前殿行礼。后殿皇贵太妃前行礼。御乾清宫。王以下、文武大臣官员蒙古王贝勒贝子等、行庆贺礼。　　

○丁丑。谕军机大臣等、连镇贼匪。久未殄除。叠次严谕僧格林沁等、克日进攻。迅歼群丑。乃本日据奏。连日大雨。进剿仍未得手。并未将如何筹剿情形。详细声叙。朕心殊深焦灼。该大臣统领全军。日久合围。且兼天气炎蒸。日复一日。我师必致疲乏。若不及早进兵。任令该匪乘间逃散。万一与高唐窜匪互相句结。办理更形棘手。老师糜饷。该大臣自问于心何安。著即赶紧督兵围剿。毋再延缓。将此由六百里加紧谕知僧格林沁、并谕令西淩阿、托明阿知之。　　

○又谕、胜保等奏、连日逆匪乘夜扑扰、经官兵击杀多名。未容窜出一摺。逆匪于二十三日以后。每夜潜出数百人。暗朴我军。显系被围情急。意欲乘间兔脱。虽经我兵随时击退。未容窜逸。而该逆负嵎死守。殄灭无期。所造攻具。又因雨水不能得力。若再迁延时日。势必师老力疲。坐待该逆溃围而出。该大臣尚复何颜对朕。据称现存之贼。数不盈千。我兵马步三四千名。似已足敷围剿。该逆虽凶狡异常。何至屡次暗扑。我兵毫无知觉。至官弁阵亡多名。可见围攻日久。各营弁兵。渐就懈怠。故逆匪得以乘虚潜袭。该大臣所谓布置者。亦不过徒脱空言。希图塞责。此等军营积习。岂能掩人耳目。营中精锐之材。固应爱惜。亦岂得藉口耽延。该大臣统领全军。剿办此股败窜余匪。既未能克复孤城。又于贼匪潜朴我营。不能先时设备。且逆匪全数在城。并未分踞城外。我兵尚离城一二里。总未偪近贼巢。似此旷日持久。何时始克奏功。著胜保严饬各营将弁。一面迅速进攻。一面严防贼匪窜逸之路。务须相度地势。设伏以待。断不可任贼乘虚逃窜。至蒙古官兵。不听培成、那敷德、约束。经赴连镇。该员等统率无方。已可概见。若各营官兵。纷纷效尤。尚复成何事体。著该大臣、随时严查惩办。毋稍姑息。将此由六百里加紧谕知胜保、并谕德勒克色楞、善禄知之。　　

○又谕、僧格林沁等奏、请饬张起鹓折回连镇、筹办支应等语。现在胜保剿办高唐贼匪。尚未蒇事。张起鹓随营已久。未便折回连镇。僧格林沁军营。兵数既多。粮台支应一切。款目繁杂。著桂良、派委干员。前往办理。毋稍迟误。将此由六百里谕令知之。　　

○又谕、琦善奏、陆路进剿情形、并水师大获胜仗一摺。贼船占踞江面。必须水师冲击。断贼南北来往之路。剿办方能得手。五月二十八日。及六月初二等日。水师连次获胜。可见各路师船。如果调度有方。尚属可用。江面辽阔。师船已提至瓜州以上。分泊南北两岸。仍恐该逆乘虚窥伺。我师转形单薄。惟在扼要布置。随时激励。以少胜多。贼船屡次由金陵下驶。向荣、株守城外。日久无功。即不能迅复坚城。亦当于陆路接应。扼贼分窜。向荣、与琦善共办一事。若先将瓜州贼匪殄除。即可次第进剿。会同克复镇江金陵。著该大臣等、于南北两岸。严饬带兵各员。于陆路要隘。并力截剿。与水师互为援应。毋得稍失事机。红单船、于二月由粤放洋。四月杪、已由厦门起碇。何以至今尚无过浙到沪确信。显系沿途逗遛。著琦善、向荣、飞催迎提。并查明统带各员。在何处耽延。即行从严参办。将此由六百里加紧各谕令知之。　　

○钦差大臣琦善奏、连攻瓜州获胜。水师在仪徵江面。截剿贼船。焚夺殆尽。得旨。水师尚属可用。随时激励用之。
  </div>
  <div class="pagination">
   <a href="清实录咸丰朝实录_page202.html">
    上一页
   </a>
   <span>
    ...
   </span>
   <a href="清实录咸丰朝实录_page198.html">
    198
   </a>
   <a href="清实录咸丰朝实录_page199.html">
    199
   </a>
   <a href="清实录咸丰朝实录_page200.html">
    200
   </a>
   <a href="清实录咸丰朝实录_page201.html">
    201
   </a>
   <a href="清实录咸丰朝实录_page202.html">
    202
   </a>
   <span class="current-page">
    203
   </span>
   <a href="清实录咸丰朝实录_page204.html">
    204
   </a>
   <a href="清实录咸丰朝实录_page205.html">
    205
   </a>
   <a href="清实录咸丰朝实录_page206.html">
    206
   </a>
   <a href="清实录咸丰朝实录_page207.html">
    207
   </a>
   <a href="清实录咸丰朝实录_page208.html">
    208
   </a>
   <span>
    ...
   </span>
   <a href="清实录咸丰朝实录_page204.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
