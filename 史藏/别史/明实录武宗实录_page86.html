<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 86 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 86 页/共 127 页</h1>
    <div class="content">　　○提督三关都御史陈天祥奏各边关禁例砍伐林木者治罪而未有开垦山场之禁以故奸豪往往垦田立庄道路日辟关险寖夷较之伐木为患尤甚乞一体重治给事中黄钟亦言自浑源以西至鴈门宁武偏头等关三四百里皆为禁山盖借林木以资形势迩年规利之徒斩伐平旷致使盗贼逃窜奸细出没边关失险夷狄乘便俱下兵部议谓此弊不独山西三关为然紫荆倒马居庸龙泉等关亦有之达虏深入实由于此宜令提督都御史及各镇巡官严加禁约凡垦禁山毁关隘者悉以砍伐林木例治之遇赦不宥报可
　　○己酉巡按直隶御史谢天锡劾奏前巡按御史张承仁纵容奸奴交通属官每一出巡必逮昏夜而行贿赂通于后堂投书交于马首真定知府陆芸馈银二百余两为书吏所发且先巡按浙江日凡旌异一官索银三百后为镇守太监所发乃屈膝冀免贪污无耻如此而可容之乎乞正其罪事下刑部请命巡抚都御史勘明以闻先此承仁已考察为民芸已改调诏皆已之
　　○庚戌升国子监司业鲁铎为南京国子监祭酒
　　○都给事中李阳春监察御史周奎等各劾奏南京兵部尚书张澯建邪议以党恶刑部侍郎张纶附逆瑾以迁官南京兵部侍郎陈寿衰老而受恶子之欺工部侍郎刘永侵渔而致国用之损都御史甯杲凶狠奸欺张淳贪得固位任汉纳贿偏私通政刘达阘茸无耻罗钦忠营家旷职太仆寺少卿谢麒典铨纳贿太常寺少卿黄堂迁秩腾议南京太常寺卿张芮之龙钟顺天府府丞杨一渶之机巧工部带俸侍郎周惠畴之诡秘太常寺寺丞徐复日□敬之邪媚工部郎中赵经之贪淫刑部员外郎郭璋之不检吏部带俸主事李继先之狡恶参议张简顾可学之贪墨乞俱赐罢黜吏部覆奏芮已致仕纶永惠畴寿淳达堂一渶等先自陈俱留用麒宜令致仕钦忠宜改用经璋等宜闲住诏麒钦忠璋如拟复日□敬继先可学简经俱留之余仍前旨经奸贪淫秽尤为众所鄙贱其不去者中官之力也
　　○太监蒋贵传旨取太仆寺马价银一万两送镇国府买补倒死马匹
　　○命指挥使赵光守备宁武关以都指挥体统行事
　　○辛亥命铨注都指挥佥事吴镒于山西都司佥书李实于大宁都司掌印
　　○山东署都指挥佥事狄公唐高岱指挥李玺王鼐许安坐御贼退避下巡按御史问拟公唐岱玺皆斩鼐安徒公唐等各以所获功奏诉都察院议覆诏宥公唐等死俱谪戍鼐安为民
　　○壬子除服阕翰林院庶吉士刘济为吏科给事中
　　○下闲住太仆寺丞李时于锦衣卫狱初时与州民构讼知州刘坦据法问断时欲求胜憾之因坦赴京考满率其族党三十余人邀击于路毁其冠服坦具奏都察院请下巡按勘问  上以其凶恶特命锦衣卫捕之
　　○礼科给事中王江劾奏佥都御史甯杲妄杀平人如刈草菜搜索盗赃罄洗民膏劫夺客商戮杀公使殪田夫诛饷妇以为贼级有被害之家来告者辄毁其面目□□歹辱□其须鬓交河阜城东安大宁大石等处冤痛之声恨入骨髓枯朽之骨尚暴郊原穷凶极恶未有其匹山西左佥都御史陈天祥奔兢迁官赃赂盈万为天津兵备时剧贼刘七声言北寇天祥束手无策惟舣舟东门携妻子为航海之计及齐彦明为边军败后南奔天祥乃妄杀运粮边军以冒功又比昵顽童张思孝自天津往贵州至山西万里与之偕行十年禁其娶妇思孝家本贫下倐享千金其无耻一至于此二臣之恶虽殛窜犹不足以尽其罪也下其章于所司
　　○南直隶通州大风雨又有星如火自西北流东南声如雷
　　○漕运粮二千石发于通州武清漷县赈济饥民从都御史王倬请也
　　○癸丑升总理河道右副都御史刘恺为兵部右侍郎掌通政司事
　　○总制右都御史邓璋奏三边用兵粮草缺乏请运送银两开中引盐以济急用且言巡抚侍郎冯清督饷甘肃其延宁环固难以遥制请再推大臣一员与之分理户部覆议近已输银十万两开中盐三十万引璋复有此请请再支五万两给之环固等处军饷令清兼理许以便宜行事失误军饷者会总制官以军法治之仍循先年事例简别羸马撙节草料客兵非对阵之日皆令逐水草牧放其延绥军饷即以郎中张键专理报可
　　○甲寅升翰林院编修黄澜为国子监司业
　　○命指挥佥事王臣江北淮安等卫把总漕运以都指挥体统行事
　　○命锦衣卫带俸都指挥佥事汲通守备真定等处地方
　　○山东鱼台县天鼓鸣
　　○乙卯升南京工部郎中张岐为广东布政司左参议
　　○丙辰下先任江西兵备副使胡世宁于镇抚司狱初宁府置庄赵家围多侵民业民不能堪收租时立寨聚人以相守城中军民居近宁府者辄被火延烧因抑买其地以广府基世宁恐有变具＜锍-釒＞言之词甚激切宁王宸濠亦奏世宁离间而权幸受其赂者从中助之都察院承望风旨覆议以为王世守忠贞而世宁语多狂率  上初令巡按御史逮之王奏复至指为妖言乃复命锦衣卫官校往捕甚急时世宁已迁福建按察使闻之即间道走至京自系都察院复奏其畏避掩饰得旨送镇抚司严加掠治以闻于是御史徐文华上＜锍-釒＞言世宁之论宁府非独为朝廷为地方亦为宁王虑也安有所谓妖言诽谤离间亲亲者邪夫以宁府内外官员辅导无法上下官司奉承太过其隐蔽之事岂惟世宁知之痛之忧之中外之臣亦知之痛之忧之矣但人多后顾而世宁则忠于谋国耳始令御史逮系复令官校捕解世宁恐惧逋逃间关赴诉其情盖有难于显白者夫人臣上为  圣朝下为宗室发愤毕诚图画安危言适启其口而灾旋逮身亦可哀已比见宁王乞护卫则与护卫乞屯田则与屯田凡玺书之褒嘉恩礼之稠叠诸宗藩未能或之先也威势日以张大失今不戢容有纪极乎江西之臣畏其隐祸莫敢显讼世宁一言置之重法异日谁复肯为  陛下言者臣以为杜天下之口夺忠鲠之气弱朝廷之势长宗藩之威招意外之虞皆自今日始矣可不为寒心哉乞谨履霜之戒曲赐优容庶几藩封远逼僣之嫌朝廷全治安之体不听
　　○升赏江西姚源等处获功并阵亡官舍旗军机兵义民人等周铭等五千一百二十二人有差升署都指挥佥事贾铿桂勇各二级都指挥使李隆及故署都督佥事李鋐子袭升各一级赏查勘功次郎中韩俊左参议王泰佥事李淳各银十两彩毙二表里擒贼首王浩八官吏人晏钺等七人共银一千两
　　○丁巳设守御千户二所于聚落高山堡先是虏入寇常发兵于二堡按伏然兵至寇輙退既回则寇复至都御史丛兰因请各设千户所驻兵防守下廷臣会议佥以为宜令于大同镇城分拨官军于二堡益以见募军人百三十人分隶之每堡各委指挥一人管领操守听东中二路参将节制其官廨营房仓廒地土镇巡官斟酌计处以闻从之
　　○命指挥使董钊遮洋把总运粮
　　○大理寺卿燕忠卒忠字良臣直隶蓟州卫人成化甲辰进士任常州宁国推官有能声弘治癸丑擢监察御史多所建白壬戌升狭西按察副使整饬环庆兵备正德丙寅升狭西苑马寺卿戊辰升狭西按察使庚午升左布政使辛未升都察院右副都御史巡抚宣府寻升大理寺卿至是卒赐葬祭如例忠为人有执不阿与物多忤人亦不能干以私扬历中外政行多可观居大理时疾恶似伤于刻然亦不失为君子也
　　大明武宗毅皇帝实录卷之一百二十三
大明武宗毅皇帝实录卷之一百二十四
　　正德十年闰四月戊午朔
　　○己未南京吏部郎中欧阳诰言顺天应天二府及京县官既同外官三年朝觐考察又同京官六年考察非均平之体吏部议请自后府治中而下皆同京官例三年朝觐免考察其上林苑监正以下亦如之诏可
　　○兵科给事中毛宪劾奏户部左侍郎杨潭都御史任汉俞谏各不职宜罢诏俱留之
　　○调山东按察司兵备副使蒋曙于广东
　　○分守松潘副总兵吴坤奏送韩胡碉番僧纳麻思结等赴京贡方物并补正德五年至七年贡下礼部议故事松潘等处番僧贡岁不过五十人补贡又有禁例今坤所奏送至二百五十人且干补贡之禁若概阻之恐孤向化之心若与全赏则无以遏将来之毙请止给初来贡者七人全赏其存留二百四十二人杀其赏之半并治坤违例之罪诏如议坤姑宥之
　　○庚申降敕奖谕韩府镇国将军范阶曰近韩王奏尔事父庄穆王及母谢至孝庄穆存日尝书孝行二字及自制诗文以美尔与兄恭惠王相友爱年已八十遇父母忌日犹哀暮又工诗善画每读古人嘉言善行则再三诵之欲使子孙各勉于为善王之言云尔朕闻而嘉之特降敕奖励以为尔荣且以风示诸藩焉
　　○免两淮盐运司余西等场各额盐三万一千八百九十四引有奇以被海潮漂溺故也
　　○先是巡关御史朱昴劾奏分守保定副总兵张勇贪酷科歛并劾巡抚都御史张淳不能禁制下巡按御史勘实请亟罢淳置勇于法都察院覆如所拟命革勇任闲住淳仍留用
　　○辛酉命吏部尚书杨一清兼武英殿大学士入内阁供事
　　○鲁府仪宾徐走□赞坐拨置王府逮问当谪戍诏宥之革禄米三之二
　　○总督甘肃等处军务左都御史彭泽陈言边务十二事一甘肃各卫所军缺宜将冬操抽丁召募马步户土汉舍余选补原额一山丹永昌守备官宜属协守副总兵镇番守备宜属分守凉州副总兵西宁红城子守备宜属分守庄浪左参将提调一旧例罕东赤斤等卫和市镇守官陈兵防护然后交易且戒谕酋长治犯禁者罪哈密等卫进贡遣人伴送至京归则有通事序班管送出境故无他患今皆不然请复之仍岁致罕东赤斤等卫夷酋于甘州镇城申明戒肴治其争讼一扒里扒沙暖泉等堡乃虏入甘肃必经之路请如旧拨军防御一自庄浪之红城子接甘肃垣堑倾坏故虏得肆抢掠边人愈困请及时修之近边可耕牧者募民并力修筑仍拨军防守一甘肃军伍既缺而逃徙者日益众无讥察故也宜于古浪西宁河州概甘肃经行之处各添设巡检司一甘肃马缺宜开纳马例量拨两淮官盐或狭西官茶各十万引招□上纳及本镇总旗幼官免赴京试验行都司所属吏典一考者免送考听缺户部近议行承差吏农义官阴阳等项纳银例及本边一应赎罪者俱许改纳马一甘凉庄永等卫备御官军赴班者百无一二宜申严脱班之法千总等官有诈病买闲者照近例发广西差操子孙袭替亦如之一甘州等卫官缘事者二百余人待报踰时缺人任事宜即发遣且甘肃极边自今武职有犯宜照云贵武职土官例笞仗者径自逮问罪至徒者亦听巡抚便宜惩治一甘肃一路驿递废坠诸夷进贡及传报军情往往迟阻乞将附近卫所正军补驿递逃亡站军之数凡口粮地土应得者察给其潜住及投充别役者俱究问发回补役附近军余并远年客户愿投当者听兵部覆议冬操等军丁不必改为正军多费粮赏和市旧规可稽申明戒饬治其争讼似非不治夷狄之道修复城堡诚防边至计但岁凶民困宜令镇巡等官酌处甘肃之路恐非巡司所能制遏宜令西宁兵备临洮管粮官严加讥察余如泽议诏可
　　○壬戌升山东按察司副使陈琳为河南布政司右参政
　　○两广镇巡官奏安南端庆王子杨朗自思陵州回国嗣位乞发附近思明及忠江官兵护送然夷情难测已遣人廉访且严饬边防矣兵部因言安南限隔山海永乐间虽尝属我中国后以其叛弃之盖不欲事远夷而烦中国也岂可发兵以护送邪宜饬邻近安南一带地方严兵防范毋纵夷人入境仍禁约诸人不得潜与交通从之
　　○山东诸城县雨雹杀榖
　　○癸亥吏部尚书杨一清言  累朝简用内阁皆翰林馆阁之英经帏春宫之旧其自别衙门进者仅有李贤薛瑄盖极一时之选近年援此滥及士林以为訾议今如臣者论才行既非前李贤薛瑄之伦语学术又出今刘春蒋冕之下顾使处非其□□处必至自贻罪愆＜锍-釒＞入温旨令亟供职不必固让
　　○改宁夏副总兵赵文于狭西以副总兵周诚代之总督都御史彭泽奏亦不剌残寇已离巴禾川往乌思藏虑其复寇洮岷归德河州等处宜置守将且荐文谋勇熟知地利请改注狭西兵部议可且谓诚已充狭西副总兵若复增设似涉官冗遂调诚宁夏
　　○降大同总兵官署都督佥事叶椿为大同前卫指挥使椿在大同五年各营堡损折官军几千人而其失事于应州也军民被杀虏者五千有奇牛马诸畜不可胜计已有旨逮至京鞫问椿奏辩且言有疾乞免逮乃遣给事中传钥往会御史按之钥等具奏椿罪状请付法司治如律得旨椿论法当重治但病未痊姑从轻降四级闲住
　　○总督漕运兼巡抚凤阳等处有都御史陶琰以疾乞罢许之仍令驰驿归有司给食米月二石役夫岁二人
　　○甲子除服阕山西按察司副使赵鹤于山东
　　○荫故礼部尚书刘岌子旻为国子生
　　○铨注济州卫署都指挥佥事申锡于浙江常州卫都指挥佥事夏良辅靖州卫都指挥佥事冯鉴于湖广广州前卫都指挥佥事王英惠州卫署都指挥佥事马熊于广东桂林卫都指挥佥事鲁宗贵庆远卫都指挥佥事吴启宗于广西羽林前卫署都指挥佥事白珩宣武卫署都指挥佥事卯昂于河南锦衣卫镇抚司署都指挥佥事赵璋济州卫都指挥佥事杨纪于山东金吾左卫署都指挥佥事李鉴永清右卫署都指挥佥事姚纶于山西羽林前卫署都指挥同知田耕金吾右卫都指挥佥事康英于大宁各都司旗手卫署都指挥使颜恺通州卫都指挥佥事郑勋于中都留守司安陆卫都指挥佥事蔡洪于湖广行都司
　　○复西安左卫指挥使崔鉴冠带闲住鉴秦王妃父也初坐固原失机罪充军至是王为请乞许之
　　○乙丑命保定侯梁永福南京后军都督府掌印署都督佥事杨宏南京右军都督府佥书
　　○初淮康王及世子相继薨无嗣以清江端裕王之子为后封淮王至是淮王奏欲以其弟祐楑袭封其父清江王爵礼部议不可且请治长史等官不能规正之罪诏祐楑止以镇国将军奉清江王祀长史等官各夺俸三月
　　○丙寅山西武乡县山东阳信县冰雹杀榖及麦
　　○吏部尚书杨一清再辞内阁新命不许
　　○丁卯南京兵部尚书张澯乞罢报曰卿年老才望士论推先而累＜锍-釒＞乞休今勉从所请以遂高致仍加太子少傅赐敕给驿归有司给食米月四石役夫岁四人
　　○升锦衣卫都指挥同知张明为都指挥使明太监锐之弟冒赤山功也
　　○铨注南京金吾前卫署都指挥佥事白昂赣州卫都指挥佥事王＜王巳＞于江西留守后卫署都指挥佥事王翱延平卫都指挥佥事徐錤于福建叙南卫都指挥佥事鲁忠偏桥卫都指挥佥事孙仲文于四川榆林卫署都指挥同知姜奭绥德卫署都指挥佥事刘瑾于狭西各都司金吾右卫署都指挥佥事苗俊于福建行都司贵州前卫都指挥佥事唐谏于四川行都司甘州左卫都指挥同知王杲于狭西行都司
　　○提督都指挥桂勇奏营军下场牧马逃者罪止杖故人易犯而逃者日众请议处兵部覆议自今逃者许把总等官即时开报缉捕一月内获及自首者量治三月者于场所枷号一月三月以上者追夺原马送法司问罪调边卫其把总管队等官已从实开报者以十分为率逃至一分者停俸一月三分以上者停俸三月免逮问若未开报不论分数多寡逮问如例该卫所缉捕三月以上不获者卫十名所二名一体停俸逮问提督官通计多寡本部奏处从之
　　○戊辰发两淮运司并扬州钞关银三万两送南京供应机房以供织造从提督太监吴经奏也
　　○命狭西巡茶御史兼理西漳二县开中盐课从御史冯时雍奏也
　　○山东曲阜县暴风毁宣圣殿吻兽
　　○山西泽州及壶关县山东金乡县雨雹杀榖
　　○己巳命故总兵官署都督佥事李鋐子瑞为都指挥佥事鋐讨贼江西卒于军瑞以父功故得加授
　　○庚午改太子太保兵部尚书陆完为吏部尚书
　　○命凤阳仓粮逋欠者每米一石折银四钱麦一石三钱以便军民户部请从巡抚都御史陶琰奏也
　　○辛未虏自守口等墩寇延绥总兵官王勋副总兵戴钦参将冯大经等率兵御之于伍谷城擒斩五十九人复自赤木口寇宁夏总兵官潘浩参将阎勋等率兵御之于洪团庄斩首十四级报至赐敕奖励总制军务右都御史邓璋及镇巡总兵官其分守参将等官即令璋随宜犒劳有功官军令巡按御史查奏升赏
　　○壬申神武右卫副千户王玉以报献银矿不实坐斩既而死刑部狱中其子锦以生员请袭职兵部论玉幸免决而死若锦得袭何以惩恶宜谪充本卫军诏可
　　○甲戌升都督佥事张林为都督同知录沧州捕盗功也
　　○乙亥除服阕福建按察司佥事俞缁于广西
　　○丙子命都察院右都御史丛兰总理漕运兼巡抚凤阳等处地方
　　○丁丑升刑部郎中韩俊为河南按察司副使
　　○戊寅降灵州守御千户所带俸都指挥同知苏勇为都指挥佥事坐虏入设备弗严也
　　○召总督甘肃军务左都御史彭泽还京初泽抚处哈密兼讨亦不剌残寇至是少宁巡按狭西御史燕澄言总督总制事权相妨于是命泽还京狭西地方并哈密一应事宜俱令总制邓璋总理
　　○命朵颜卫所镇抚失林孛罗袭祖职右都督初失林孛罗特遣子叩关贡方物请袭而原敕不存兵部难之乃令蓟州镇巡等官覆勘且曰此虏不敢犯顺宜从其请及会廷臣议咸曰揆旧制虽不合而怀柔远夷亦无不可故许之
　　○运户部折粮银十万两于大同并两淮盐课二十五万引引定价银四钱二分抵补□人粮草旧价从管粮郎中郑选奏也
　　○己卯改户部尚书王琼为兵部尚书时廷议以左都御史彭泽累平剧寇有功举泽为首而内批乃特用琼
　　○庚辰南京都察院右都御史致仕熊绣卒绣字汝明江西丰城县人其先以尺籍隶湖广宁远卫遂为道州人成化丙戌进士授行人擢贵州道监察御史巡按狭西风纪大振布政于璠素贪墨惮绣威名弃官遁去绣追之急时当路与璠同乡有连嗾璠诬绣它事逮至京按验无所得璠被黜绣亦坐谪知清丰县有惠政乙巳狭西大侵父子相食吏部举绣守凤翔清丰民遮留载道莅凤翔三日而两岁登郡以无事累擢山东左参政右布政使都察院右副都御史巡抚延绥三年以母忧去起复擢兵部右侍郎久之转左尝奉命清腾骧四卫勇士得其冗滥者几万人请裁革之权幸侧目未几擢都察院右都御史巡抚两广首征獞苖之负固者一境以宁旧例供亿甚厚绣一切裁之自廪米常给外秋毫无所取逆瑾用事密使人廉之卒无罅隙可指摘召还南京掌院事寻令致仕而憾犹未释乃以大同浥烂布豆为绣巡抚时事罚令输粟五百石于边仍勒其身往绣性简直清介临事有执致仕后闭门观书不预外事不殖生产自奉俭约尤惇孝友乡评重之至是卒赠南京刑部尚书赐祭葬如例谥庄简仍月给恤孤米一石盖异数也
　　○升监察御史张祐为广西按察司副使
　　○安南国王黎睭遣陪臣阮仲逵等贡方物赐宴赏彩叚有差并回赐国王彩叚十表里锦四叚
　　○癸未兵科都给事中安金奏京师四方之则比年俗尚太奢宴会丰腆居室壮丽锦绣珠玉下饰于倡优庵院祷祠深惑乎民庶乞禁制会南京吏部郎中欧阳诰奏请续增问刑条例礼部议以禁止奢俗载入条例通行天下报可时有设宴以会钱宁而一席之费到千金者盖风俗之坏自上导之虽有禁令亦徒为文具尔
　　○甲申实授理刑知县杨谷唐龙何鳌万镃成英李素王应鹏吴华行人何钺张文明孙方学正袁泽教谕高钺俱为监察御史谷龙河南道钺浙江道镃文明山东道方狭西道鳌泽云南道英素贵州道应鹏福建道华广东道高钺广西道
　　○致仕大学士焦芳投＜锍-釒＞乞辩雪下吏部看详以闻吏科驳之且历数其罪恶于是吏部覆奏谓芳当刘瑾用事时首先附和凡蠹政乱法黩货淫刑援引憸邪排陷忠良一切欺君误国之事瑾意所向而未发与所欲为而未敢者倡引助成无所不至故瑾凶焰日张余烈犹在又以其子黄中传奉要阶瑾既诛两京科道屡＜锍-釒＞论劾皆欲治以奸党明正典刑荷蒙宽贷止革散官犹得致仕黄中当连坐亦止为民中外臣民方切痛恨而芳不知悔感顾妄奏辩殆鬼神震怒驱令就诛也乞将芳父子械系法司彰天讨之公雪人心之愤为万世奸臣之戒得旨巳之时黄中挟重货入京图复官以公论不容乃潜去
　　○蓟州赚狗崖东墩及新开岭关雷火震伤三十余人
　　○顺天府蓟州山东海丰县俱冰雹杀榖麦
　　○丙戌命广西按察司副使陈伯献提调学校
　　○大学士梁储等言比者发下工部一本大意以为见今营建乾清坤宁二宫其役甚大而财用不足乞停止内官监所奏太素殿及天鹅房船坞等工臣等拟旨进呈未蒙批出中心惶惑不知所为切惟  陛下宫寝未建中外臣工日夕不安工部职掌工作已经计处差官分行采取木植烧造砖瓦但民穷财尽办集为难非惟工部以为忧臣等亦切忧之恨无方略以佐经费耳若不急之工一时并举则物料将何取给取之官则官无蓄积取之民则民已困敝夫以可缓之役而妨误大工该部计无所出利害切身其言非得已也伏乞  圣明速赐批行前项殿宇房屋待大工就绪民力稍舒之日而徐议之不报
　　大明武宗毅皇帝实录卷之一百二十四
大明武宗毅皇帝实录卷之一百二十五
　　正德十年五月丁亥朔命兵部尚书王琼同太监谷大用新宁伯谭祐提督团营操练
　　○戊子升都察院右都御史石玠为户部尚书改南京礼部尚书乔宇为南京兵部尚书参赞机务
　　○升河南布政司右布政使陈雍为贵州左布政使兵部署员外郎刘琛为山西按察司佥事
　　○赏大同等处获功官舍旗军叶完等五百六十一人银帛有差
　　○己丑狭西弘化显庆寺灌顶大国师锁南藏卜以其师星吉藏卜旧赐山场地亩奏乞护敕礼部驳奏且请绳以法特命给之不为例
　　○升府军卫带俸都指挥使李隆为署都督同知隆初以江西姚源功升一级复自陈功多于桂勇而升职不及遂得加升于左府带俸
　　○庚寅荫礼部右侍郎吴俨子骥工部右侍郎兼都察院右佥都御史刘丙子珙为国子生俱以三年秩满也
　　○辛卯升山东按察司按察使孙燧为河南布政司右布政使
　　○壬辰升礼部左侍郎李逊学为南京礼部尚书
　　○云南地震踰月不止或日至二三十震黑气如雾地裂水涌坏城垣官□厂角羊□民居不可胜计死者数千人伤者倍之地道之变未有若是之烈者也
　　○癸巳  孝宗敬皇帝忌辰  奉先殿行祭礼遣驸马都尉崔元祭  泰陵
　　○给宣府官军马匹料草一月不为例边军马匹夏秋牧放例不支料草至是因太监于喜参将杨玉奏特予之
　　○甲午升吏部左侍郎王璟为都察院右都御史命总制甘肃左都御史彭泽还治院事
</div>
    <div class="pagination">
<a href="明实录武宗实录_page85.html">上一页</a><span>...</span><a href="明实录武宗实录_page81.html">81</a><a href="明实录武宗实录_page82.html">82</a><a href="明实录武宗实录_page83.html">83</a><a href="明实录武宗实录_page84.html">84</a><a href="明实录武宗实录_page85.html">85</a><span class="current-page">86</span><a href="明实录武宗实录_page87.html">87</a><a href="明实录武宗实录_page88.html">88</a><a href="明实录武宗实录_page89.html">89</a><a href="明实录武宗实录_page90.html">90</a><a href="明实录武宗实录_page91.html">91</a><span>...</span><a href="明实录武宗实录_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
