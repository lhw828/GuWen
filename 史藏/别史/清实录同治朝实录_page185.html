<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 185 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 185 页/共 505 页
  </h1>
  <div class="content">
   ○以江南水师克复江甯省城出力。赏提督罗进贤黄马褂。彭楚汉云骑尉世职。总兵官夏开凤、曹明友、副将张万美、陈明胜、参将谭福胜、彭金櫆、巴图鲁名号。游击刘得胜等花翎。把总李实忠等蓝翎。余加衔升叙有差。　　

○以甘肃青海剿办番贼出力。予扎萨克郡王乌尔津扎布等奖叙。把总苏有成以守备用。　　

○予四川叙永阵亡守备朱升腾、千总许长发、把总姚宗礼等、祭葬世职加等。　　

○庚午、谕议政王军机大臣等、都兴阿、穆图善奏、连日移营获胜。攻克清水堡贼墟。暨攻剿甯夏吃紧。请饬庆昀谨慎防守各一摺。庆昀奏、查明常升挫败情形。并近日贼情各摺片。逆回盘踞清水堡老巢。意在死守。经都兴阿抽拨兵勇。滚营进扎。穆图善挥兵迎击。各军士冲冒严寒。力殊死战。将清水堡大小贼墟。同时攻克。墟内败窜之贼。均由甯夏狂奔。亟应乘此声势。悉数歼除。穆图善各营。已扎至金贵堡。陈天佑及杜嘎尔马队。连扎王格庄。均距甯城已近。著都兴阿等督饬各军。节节进取。将甯夏汉城。迅速攻拔。以靖贼氛。惟逆回狡诈百出。都兴阿务饬将士。稳慎进取。不可堕其奸计。致为所乘。粮糈采办维艰。已由都兴阿饬提平罗县生息银三千两。购麦接济。又派员赴阿拉善旗磴口地方采买。即著照所拟妥速办理。以济兵食。擡枪火炮等件。最为攻城利器。著都兴阿酌量。如果需用。即量为调取。毋致缺乏。都兴阿等攻剿甯夏吃紧。兵力不敷围攻。诚恐贼匪被剿穷蹙。奔窜满城。著庆昀督饬防兵。稳固城守。使贼无隙可乘。万不可掉以轻心。致有疏失。甯夏之贼。窥伺满城。图阻援军。复有金姓为之主谋。其计殊狡。现在天寒冻结。大兵已无阻滞。著该将军等一鼓作气。竟此全功。贼中主谋之金姓。究系何人。并著密速查明。严拏务获。毋任漏网。清水堡之战。将士受伤者甚多。著都兴阿查明打仗出力者。择尤保奏。杜嘎尔已调补甯夏副都统。于该处操防一切事宜。务须妥筹兼顾。会同庆昀力图整顿。以副委任。将此由六百里各谕令知之。　　

○礼部以明年元旦礼节请。得旨、是。照例行礼。奉慈安皇太后慈禧皇太后懿旨。停其筵宴。其在外公主福晋命妇进内行礼之处。并著停止。　　

○两广总督毛鸿宾等奏、嘉应未失。贼踪亦未扰近州城。得旨、嘉应既未被贼踪扰及。系属沈葆桢探听之误。该督抚仍当慎固封守。力保完善。不得存是己非人之心。稍涉大意。　　

○调京口副都统杜嘎尔为甯夏副都统。　　

○以甘肃纳家牐剿匪失利。革副都统常升、协领依铿额、佐领庆霖职。仍留营。　　

○以广东肇庆剿贼大捷。生捦首逆戴梓溃。赏总兵官卓兴一品封典。余升叙有差。予阵□队目陈贵祭葬世职。如把总例。　　

○辛未。谕内阁、兵部等部奏、遵议前锋统领熙拉布收受陋规处分一摺。熙拉布派往商都查群。不知洁己奉公。辄收受该处总管馈送银两马匹。本应照兵部等部所议。革职治罪。惟昨据熙拉布奏称、该员误听司员禀词。将折给银两。信为公用之需。冒昧收受。请将银四百两。马二匹。交还察哈尔都统。发交该牧群兵丁等语。所奏各情。尚无掩饰回护。姑念其出于一时糊涂。较有心婪索者。情尚可原。熙拉布著即行革职。加恩免其治罪。其呈缴银两马匹。即由该旗发交察哈尔都统。转行发还。　　

○以詹事府詹事衍秀为内阁学士兼礼部侍郎衔。　　

○调江甯副都统魁玉为京口副都统。以记名副都统富升为江甯副都统。　　

○予云南各属阵□殉难军功周翃等绅民妇女一百七十四名口分别旌恤如例。　　

○壬申。谕内阁、前因御史富稼面向议政王军机大臣。以伊子笔帖式延序、随同钦差明善、赴顺义县捕拏土匪多名正法。得有军功加级等情。缮递呈词。情节支离。当经降旨将延序革职。交部严讯。富稼解任候质。复因富稼到军机处面称伊子畏罪潜逃。难保非富稼有心藏匿。并谕将富稼革职。派议政王军机大臣会同刑部审讯。仍饬步军统领等衙门将延序拏获归案讯办。旋据延序赴部投首。并经顺天府等衙门将案内要证韩姓等先后拏获送部。兹据议政王等会同刑部遴派章京司员。分别研讯。按律定拟。此案已革吏部笔帖式延序。因王七即王富城、告知顺义县有已故镶黄旗人德铭地亩十四顷九十六亩。年久无人取租。起意冒称伊系德铭本家。商允王七等前往认领地亩。共分租钱。延序未向富稼告知实情。捏称随同明善赴顺义县查办事件。当于十月初三日。约同王七等前赴该县。找向韩姓即韩起、吴四即吴仲沅、述悉前情。因吴仲沅告以听闻高得昌等因办此地在慎刑司涉讼。劝其不必办理。延序即未至该县递呈。旋于初八日回京。复向富稼捏称跟随明善。行抵顺义县。该处土匪聚众。欲行滋扰。经明善委伊访查属实。调兵拏获土匪多名。请旨正法。并得有军功加级等情。虽讯明未向外人传说。亦无另项招摇诈骗情事。究属荒诞已极。惟讯止在家向伊父私相告语。与诈传诏旨自内传出者。尚属有闲。延序除擅离职役。及冒认田宅。各轻罪不议外。著照所拟。从重发往军台效力赎罪。已革御史富稼、于伊子延序捏词出外滋事。未能觉察。辄以伊子得有军功加级等词。赴军机处请示。迨将延序革职交部。复称业已潜逃。虽讯非有心藏匿。殊属湖涂谬妄。该革员以伊子支离荒谬之词。尚不能辨别真伪。平日居官莅事。受人欺蒙。已可概见。富稼业经革职。仍著永不叙用。以为身列谏垣阘茸不职者戒。　　

○又谕、万青藜、卞宝第奏、甄别知县佐杂等官。请分别改补革职一摺。顺天府东安县知县杨因培、人尚谨慎。惟才欠开展。人地不甚相宜。著留省遇有相当缺出。另行酌量补用。候补照磨施涟、候补未入流杨献璋、久不赴府当差。实属不成事体。均著即行革职。以示惩儆。　　

○又谕、徐宗干奏、闽省军务繁兴。请饬提镇实缺各员赴任等语。福建水师提督吴全美、统带江南撤勇回粤。陆路提督郭松林、现在江苏军营。汀州镇总兵沉俊德、前在湖北军营。业经官文饬令带兵赴闽。著毛鸿宾、李鸿章、官文、分饬各该员等迅速赴任。其漳州镇总兵李成谋、金门镇总兵王东华、建甯镇总兵张得胜、亦均在军营带兵。著各该督抚一体饬令即速赴闽。以专责成。毋再延缓。　　

○谕议政王军机大臣等、户部奏、豫拨来年京饷。开单呈览一摺。历届京饷。向系年前豫拨。上年户部以各省军务稍平。尚须筹办善后。将应拨本年京饷。照历届酌减十分之三。仅拨银五百万两。而各该省关报解仍复拖延。京饷关系要需。该部放款累累。实已无可再减。现在户部奏请豫拨同治四年京饷。拟于地丁盐课关税等项银两。仍照本年酌减数目。拨银五百万两。限于明年五月以前解到一半。十二月初闲全数解清。均系斟酌各省缓急情形。撙节动拨。以期易于遵解。并非强以所难。各该省将军通商大臣督抚盐政监督及藩运各司等。具有天良。自当按照户部指拨银数清单。依限解齐。以济要需。傥以为数视历年较少之款。仍复任意截留。藉词划扣。即著户部按照奏定章程。指名参奏。定将该将军等从重惩处。决不宽贷。至本年未解京饷。曾于九月闲降旨严催。现届年终。放款较钜。各该省关岂容再事宕延。著即迅速解到。以供支放。毋得仍前玩泄。致干重咎。懔之慎之。原摺单均著钞给阅看。将此由五百里谕知福州将军、办理三口通商大臣、直隶山东山西河南湖北湖南两江江苏福建广东各督抚、并传谕山海粤海各关监督知之。　　

○又谕、户部奏、新疆南北两路经费。请仍照上年专案另拨。拟拨山西乙丑年应徵地丁银二十万两。山东乙丑年应徵地丁银十万两。河南乙丑年应徵地丁银十万两等语。新疆军务紧急。甘省防剿未竣。所有同治四年分新疆南北两路经费。自应仍照上年专案另拨。俾免延误。著沈桂芬、阎敬铭、张之万、仍照本年奏案。均由山西解至绥远城。由绥远城从北路草地。解至乌里雅苏台。运交科布多。知照伊犁将军。塔尔巴哈台大臣。乌鲁木齐都统。核定数目。由南北路各城分提应用。如有饰词擅请改拨。及托故截留。致误要需。即由该部查奏。从严参处。将此由五百里各谕令知之。　　

○又谕、张之万奏、发捻各逆。由镇平分窜。现派队追击。并亲赴舞阳布置。请饬催陈国瑞助剿各摺片。前据僧格林沁奏贼窜邓州。官军小挫。当经谕令该亲王等整队追击。兹据张之万奏、逆贼势又猖獗。叠扑邓州城垣。经马步各军击退。复向镇平一带窜扰。刻下镇平西南北三面。均有贼踪。西北为马山口入山之路。西南则由内乡趋淅川。头头是道。张之万已行抵舞阳。催王文行勇队前进。僧格林沁现在移扎南阳。著即整顿各军会合痛剿。务须就地殄除。毋任再行肆窜。英翰及蒋凝学二军。能否酌调赴营。著该亲王察度妥调。陈国瑞打仗向称勇往。据张之万奏、该总兵因病请假。在光州调理。现在谅已就痊。著僧格林沁飞调该总兵迅赴前敌。以资得力。张之万务当严饬汤聘珍等各营。星夜绕由南召。出贼之前。扼贼北窜河陕之路。并飞檄河陕汝地方。整饬民团。共资保卫。王文行勇队。催令即日前进。会合僧格林沁所派之军。合力痛击。毋任观望。贼势骎骎西趋。若一入山险。又成不了之局。刘蓉前奏兴商止有五营。而他处兵勇。万难抽动。请责成湖北派兵前截后追。该抚责任封圻。自当于无可抽拨之中。设法筹备。方为不负委任。岂能尽诿邻封。袖手坐视。著即严饬地方官。实力办理团练。以补官军之不足。仍于附近营汛。抽调兵勇。择要设防。傥任令匪踪阑入。定惟该抚是问。均光郧阳。与邓州镇平接壤。偪近贼氛。著官文严饬郧西一带防兵。认真截剿。毋得纵令西窜。致滋延蔓。现当河冰冻结之时。贼踪若至陕汝。即易履冰过河。沈桂芬务须严饬地方文武各员。实力巡防。备豫不虞。不得以寇氛尚远。稍涉大意。将此由六百里各谕令知之。　　

○又谕、徐宗干奏、漳州踞贼扑营。官兵失利。并高连升等军。陆续前进。贼匪各怀猜忌各摺片。漳州踞贼出城。由好景山等处。包抄万松关瑞香亭官军营盘。林文察中伤阵殁。曾玉明现饬该署提督部将许忠标等。管带兵勇一千三百余名。扼守江东桥要隘。曾玉明仍在三汊河驻守。现在高连升已由同安前赴漳境。黄少春亦由泉州进扎漳城外之万松关等处。著左宗棠、徐宗干、严檄派出各军。协力埽荡。迅殄逆氛。廓清疆圉。福建陆路提督。即著黄少春暂行署理。以资统率。贼党各怀猜忌。城内连日互斗。自相残杀。当此机有可乘。如能迅速进兵。尤为事半功倍。即著该督抚相机办理。汀州龙岩各路。康国器一军。驻扎离龙岩州城四十里之雁石地方。张恒祥移扎长汀河田。关镇国扼守上杭连城。刘典前队已入汀境。昨据左宗棠奏、拟令刘典攻龙岩之北。王德榜攻龙岩之西。并以中路空虚。先拨随行四营。驰赴延平。此时刘典等计皆次第到防。著左宗棠、徐宗干、督饬闽浙官军。妥筹剿办。将失陷各城。力图规复。务将此股逆匪。就地殄除。毋令再行回窜江西广东。或潜踪入海。复肆蔓延。又成不了之局。将此由六百里各谕令知之。　　

○调右翼前锋统领载容为左翼前锋统领。以镶白旗护军统领基溥为右翼前锋统领。镶白旗满洲副都统德懋为镶白旗护军统领。　　

○调正白旗汉军副都统文谦为正白旗满洲副都统。以署镶黄旗蒙古副都统何永安为正白旗汉军副都统。散秩大臣果勒敏署镶黄旗蒙古副都统。正红旗汉军副都统增庆署正白旗蒙古副都统。　　

○以工部左侍郎恒祺兼京营右翼总兵。　　

○予福建漳州阵亡署提督林文察祭葬世职加等。谥刚愍。游击李世进、同知平懋儒等、祭葬世职。　　

○癸酉。孝惠章皇后忌辰。遣官祭孝东陵。　　

○谕内阁、阎敬铭奏、甄别军功保举候补州县人员。以清吏治一摺。山东候补知州章棣、人尚安详。文理未能深畅。该员系由候补布政司经历保升。著仍以布政司经历原官留于山东归候补班尽先改补。同知衔候补知县卢汶清、人本平庸。邹荫广、才未老练。候补知县龚逢诏、才浮识浅。以上三员。年力尚皆富强。均著以府经历县丞留于山东归候补班降补。　　

○又谕、阎敬铭奏、武弁殴毙平民。审明定拟一摺。山东已革尽先千总李恩洪、奉派随同候补守备李鹏霄、管带练勇。赴恩县缉拏马贼。因疑良为倡。擅入民人刘人和家内闲逛。致被刘人和捆殴。咎由自取。李恩洪复逞私忿。喝令勇丁。将刘人和带回处治。殴打致毙。实属凶暴众著。暋不畏法。李恩洪著照该抚所请。即行正法。以昭炯戒。升用都司候补守备李鹏霄、奉派带勇拏贼。漫无约束。致弁勇殴毙人命。事后又未能将滋事勇丁。悉数交出。实属管带不力。著交部严加议处。　　

○谕议政王军机大臣等、明谊奏、差旋到城接印日期。详筹善后事宜。麟兴等奏、查明委员并无骚扰违法。并麟兴奏、交卸将军印务。现时不克建立界牌鄂博各一摺。明谊所称豫行严饬明年立界大臣。先行查勘明晰。以便届时建立界牌鄂博。不得稍有含混。致令侵占愈多一节。最关紧要。至阿勒坦淖尔乌梁海蒙古部落中。如有真心内附者。亟须择地。令该处人丁等。移于卡内住牧。不得迟至立界时。再行迁移。致令俄人藉口。阿勒台乌梁海游牧内潜居之哈萨克人众。应往卡外驱逐。已与广凤商办等语。即照明谊等所筹。妥为办理。该夷贪得无厌。明年立界后。尤须各城将军大臣相度地势。体察情形。为思患豫防之计。以杜俄人窥伺。别生枝节。所有各城善后未尽事宜。著明绪、明谊、麟兴、车林敦多布、锡霖、广凤、奎昌、豫先督饬在事员弁。随地随时。密为布置。毋得稍有疏虞。明谊与俄夷所换条约。内载换约后。限二百四十日。建立界牌俄博。计其限期。应在明年五月闲。此时如赴卡外办理。亦难克期蒇事。即著麟兴于明春承领关防前往。妥为筹办。麟兴、车林敦多布所称。据咨查明委员遇春等。并无骚扰驿站。及违法情事。前于保恒惠庆麟兴广凤奎昌摺内。先后批示。勒令遇春等折回古城。听候差委。并将遇春革职。此次所奏。殊形哓渎。据称遇春自揣胆略小。欠果断。未娴行阵。又不能熟悉地理。恐误军务大事。与麟兴前次奏保遇春管带蒙兵缓急可恃之语。先后如出两人。实属自相矛盾。且遇春闻乌鲁木齐满城失陷。不肯在古城带兵。其为畏葸无能。已可概见。乃麟兴并不秉公参劾。代为百计掩饰。以遂其庇护属员之私。究竟是何居心。麟兴所称恐与公事无益。自请开缺。语涉负气。尤属糊涂胆大。回疆军务孔亟。正臣子竭力图报之时。麟兴借端陈请开缺。隐售其规避之计。该大臣清夜扪心。能无负疚耶。麟兴所请开缺之处。著不准行。将此由五百里各谕令知之。　　

○予山东胶州阵亡外委高逢志等祭葬世职。　　

○予山东海阳殉难绅民赵士珩等暨妇女三十名口分别旌恤如例。　　

○甲戌。谕内阁、前因升任御史钟佩贤、奏参河南办团委员梁璨有虚冒勇粮情事。经严树森查明并无确据。奉旨将该员交地方官严加管束。如查有实在劣迹。即行参办。兹据张之万奏、该员回籍数年。安分无过。离营日久。亦无经手未完事件。请饬回京供职等语。郎中梁璨、著准其回京留于工部学习行走。仍著该部堂官随时察看。　　

○又谕、张之万奏、甄别候补州县。分别参劾一摺。河南候补知县周之新、贪鄙营私。声名狼藉。著即行革职。候补知县张福谦、任情妄举。历练未深。候补知县杨郁荣、才识平庸。局量浅躁。均难膺民社之任。著降为府经历县丞。归部铨选。候补知县韩叔垿、识见不宏。过于拘谨。著以府经历县丞留于河南补用。其单开之候补直隶州知州汪厚基等。均著照例分别补用。　　

○护浙江巡抚蒋益澧奏、遵旨筹修海塘要工。得旨、著即将近水缺口。妥速督率堵筑。务须料实工坚。一律稳固。其应须筹款兴办石工之处。并著俟省城善后办有端绪。即亲赴海甯一带。沿塘察看。会商李鸿章等酌量奏请开办。又奏、浙江实缺人员。仅有十分之一。现无应举应劾之员。请将大计归入下届举行。从之。　　

○以大理寺少卿鲍源深为太常寺卿。翰林院侍读学士童华为光禄寺卿。　　

○予浙江湖州殉难候选从九品颜亮暨眷属等分别旌恤建祠如例。　　

○予河南光山等处阵亡殉难文生周宝丰等绅民妇女四百三十九名口分别旌恤如例。并予建祠。　　

○停河南例贡枣实。　　

○乙亥。谕议政王军机大臣等、张集馨奏、汇报各路军务。并会商筹办情形。及金县失守。咨催陶茂林赴省。并曹克忠攻克盐关各摺片。甘肃进兵形势。须步步防其回窜。与陕省用兵可以一意向前者。迥不相侔。雷正绾督军进偪固原。仍分兵回顾邠长汧陇等处。所办甚合机宜。现在雷正绾一军。已扎鹦哥觜地方。距固原城不远。即著督率各营。节节进扎。分派马队。绕出贼前。两面夹击。迅拔坚城。尽歼丑类。曹克忠一军。力解秦州之围。并攻克盐关逆巢。则莲花城等处。无所用其回顾。正可胜出兵力。相机进剿。应如何分兵夹击之处。著雷正绾酌度机宜。妥筹调拨。金县失守。靖远危急。东则清水秤钩诸肆。南则河干沙泥等镇。一片逆氛。兰州省垣。防守吃紧。著陶茂林即由会甯拔营赴省。屯扎省郊。不必入城。庶策应雕剿。可期灵便。其省城守御事宜。恩麟务当严密图维。不可稍涉大意。张集馨拟由隆德静甯一带赴省。此时计早行抵兰垣。即著与恩麟妥筹防剿。仍一面具奏。所请简查省垣勇数。及调回弁回兵出城助剿之策。并著相机筹办。务令妥协合宜。清水堡攻克后。穆图善等军。已偪甯夏。并著都兴阿、穆图善等、恪遵前旨。稳慎进取。攻克郡城。毋堕贼计。川省援甘之兵。前据骆秉章奏、颜朝斌尚未回籍。江忠浚未能出省。已饬鹤龄带兵一千五百名。前赴都兴阿军营差遣等语。当经谕令迅催前进。本日复有寄谕骆秉章促令速行。此起兵勇到甘后。或令先在阶州会剿踞逆。或视何路紧要。就近策应。均著都兴阿、穆图善、雷正绾等、妥筹调遣。刘蓉前带各营。多系川兵。现在蜀军追贼入甘。陕省防兵无多。各营兵额。亦因缺饷未补。关中负天下形势。必须重兵固守。况发捻西趋。骎骎犯陕。尤应亟筹防御。力顾疆圉。张集馨所奏。请于省城募兵三千名。仍复总兵旧制。并查明叛绝各产。认佃无人者。按兵授田。收租代饷之议。尚为因时制宜。豫筹备御起见。著刘蓉酌量情形。实力办理。不得畏难苟安。致防守空虚。或启贼匪窥伺之念。正在寄谕间。据雷正绾奏、曹克忠攻克盐关情形一摺。盐关既克。曹克忠兵力。已无后顾之虞。即著饬令迅率所部。由秦安北赴静甯。分路夹击固原。以期必克。秦州防务。已由曹克忠留拨四营。足资镇抚。其林之望统带之兵。即饬驰赴阶州。会合川陕各军。迅速合围攻剿。毋令发逆纷窜。致成蔓延。当此隆冬风雪。北地苦寒。士卒冒险冲锋。艰苦情形。实深廑系。都兴阿等务当激励拊循。俾将士人人用命。肃清边陲。同膺懋赏。将此由六百里谕知都兴阿、穆图善、雷正绾、刘蓉、并传谕陶茂林、恩麟、张集馨知之。　　

○又谕、崇实、骆秉章奏、西藏暨瞻对现在情形。无需大员前往查办一摺。前因满庆等奏、汪曲结布病故。已将罗布藏青饶汪曲。赏给诺们罕名号。协理商上事务。并谕满庆等勖令勤慎办公。务协舆论。著满庆、恩庆、仍遵前旨。饬令罗布藏青饶汪曲。凡事秉公办理。以期僧俗相安。俾藏地日臻静谧。景纹系特＜??闲＞驻藏大臣。责无旁贷。著即遵照前旨。赶紧驰往西藏赴任。将应办事宜妥协办理。以重职守。道员史致康赴打箭炉安设台站。疏通大路。崇实等派令随同福济赴藏。该道员藉词推诿。而于各土司地方设站。有无梗阻。又不禀覆。办理殊未妥协。史致康著暂行革职。著崇实、骆秉章、责令速将瞻对之案办理完结。以赎前愆。将此由五百里各谕令知之。　　

○撤办理西藏事务福济副都统衔。以四品顶带回旗。　　

○以记名总兵官刘明灯为福建福甯镇总兵官。　　

○以甘肃攻克盐关贼巢。赏总兵官曹克忠白玉翎管一支。白玉搬指一个。火镰一件。大荷包一对。小荷包两个。参将李奉清、周潮旺、巴图鲁名号。按察使林之望等花翎。余升叙有差。予阵亡千总王尊华祭葬世职加等。　　

○以骫法营私。革甘肃知县申清鑫职。永不叙用。县丞李国柱、吏目吴莹、革职逮问。　　

○科尔沁亲王巴宝多尔济等四人、翁牛特郡王布尔那巴达拉、敖汉郡王布彦德勒格哷固噜克齐等二人、巴林头等台吉阿拉玛斯巴咱尔、喀尔喀贝勒布彦巴达尔琥等二人、扎噜特镇国公达瓦甯保、于养心门内瞻觐。　　

○丙子。谕内阁、前因皂保奏、遵查景纶等参款。未能彻底根究。当谕令该侍郎再行详查办理。兹据皂保奏、查办事件未能详细。自请议处。并景纶、麟瑞奏、续行查出库吏那移款项。据实检举各一摺。皂保于特旨交查之案。宜何如审慎周详。以期水落石出。乃于所查各款。第求迅速了事。并不悉心研究。即如景纶等本日所奏。续行查出笔帖式巴克喜那移库款。已收未交银二万六千三十五两零。票银五千二百五十七两。钱九万四千四百余吊之多。该侍郎于上次奏结时。亦并未详晰查出。实属办理草率。皂保著交部议处。近来钦派大臣。于交查案件。往往存避重就轻之心。将就完结。不肯认真究办。积习相沿。牢不可破。何以严旌别而饬纪纲。嗣后遇有交查事件。派出之员。务当破除情面。秉公确查。毋得稍涉含混。致负朝廷委任。寻吏部议、皂保应照含糊参奏私罪例。降一级留任。从之。　　

○又谕、巡视中城御史瑞亨等奏、革员闻拏先逃。现将家属访获。请饬部究办一摺。前因已革福建藩库大使屠堃应追官项。为数甚钜。查无下落。当饬京外各衙门一体严拏。兹据该御史等奏称、遵饬司坊官访得该革员在京师前孙公园居住。带役往拏。该革员已闻风先遁。当将其母屠章氏、其妻屠陈氏等、陆续获案。旋据该革员之父屠克昌投案。呈请代子缴银等语。此案屠堃短缴款项。叠经严旨追办。该革员胆敢潜匿京师。兹复闻拏先遁。实属不法。且难保非该家属等有意藏匿。屠克昌、屠章氏、屠陈氏、著一并交刑部严讯追办。勒令将屠堃交出。应行质讯之陈义元等。均著听候传质。所有该革员寓所房屋赀财。即著该城御史等查封备抵。　　

○谕议政王军机大臣等、景纶等奏、续行查出库吏那移款项。已收未交。现在查封变抵。及巴克喜中途病毙各摺片。皂保奏、查办事件未能详细。自请议处一摺。此项银钱各项。何以皂保在吉林时。竟未查出实在数目。其为草率含混。急图了事。已可概见。本日已明降谕旨将皂保交部议处。著该侍郎即行前赴吉林署任。按照摺内数目确查。并将巴克喜所开店当等铺及家产。一并变价备抵。以重库款。案内未尽确实各情。著懔遵前次谕旨。将未尽各事宜。逐件清厘。不得再有因循含混。致干重咎。常明、明禄、巴克喜、解赴奉天听审。巴克喜行抵搜登站。因病身死。巴克喜系亏那库款紧要人犯。皂保既奉命查办。本不应提至奉天。现在该革员中途病毙。是否实系因病。抑或另有别情。著皂保亲自查验明确。据实具奏。景纶另奏、吉林办理海防。借垫款项。以开荒地捐一款。为归补经费之用。据经手之撤任协领明禄汇具用款禀报等语。著皂保认真查核。毋令浮冒。景纶摺一件。片二件。均著发给皂保阅看。前已有旨将景纶交部严加议处。麟瑞交部议处。此次景纶等自请治罪之处。著皂保将全案讯明具奏时。声明请旨。将此谕令知之。　　

○又谕、张之万奏、贼由南召北趋鲁山。窥伺河汝。现在会筹进剿一摺。豫省发捻各逆。由镇平纷窜。扰及裕州之赵河等处。该逆因马山口有兵扼守。分股来扑。叠经防军击却。未得逞志。遂相率北趋。由南阳之石桥。疾趋南召。直薄鲁山县城。全股在近城一带游弋。窥伺河汝。僧格林沁、张之万、先后督军驰扎叶县。现将临胜四营。及新募飞虎一营。拨归张曜宋庆管带。克日进剿。即著饬令该总兵等。整饬诸军。取道前进。并飞檄王文行勇队。跟踪蹑剿。鲁山西北皆山。直接河汝。务须严饬张曜等军。绕出贼前。合力兜击。毋令贼踪窜入山险。致滋蔓延。僧格林沁所部马队。日夜奔驰。疲乏已极。著俟暂行休息。兵力稍纾。即由该亲王统带前赴郏汝。相机筹度。会合张曜等军。稳慎进攻。其扼扎镇平之汤聘珍崔廷桂等数营。现已落在贼后。应由何路调赴前敌截剿。并豫省本境有可添调之兵。应行酌量调拨。并著僧格林沁、张之万、妥筹速办。曾国藩前派分赴楚豫之刘连捷刘铭传等军。曾否到防。楚省现无贼踪。著曾国藩、李鸿章、迅檄刘连捷等所部。星速驰赴豫境。毋许再有稽延。官文所部成大吉李成谋诸军。自应遵旨飞速拨赴豫省助剿。即著僧格林沁檄调前进。分投堵剿。陈国瑞因病请假。谅已就痊。即著僧格林沁调赴前敌。并飞檄皖省之英翰郭宝昌蒋凝学各军。迅赴南召鲁山一带。前截后追。以杜纷窜。乔松年即催令英翰等速行入豫。毋稍延缓。以上各军。均归僧格林沁节制调遣。即著该大臣随时檄调。如将士有畛域之见。及赴调迟延者。均著严参。该处山路居多。步队尤为得力。该大臣务须多为之备。加意慎重。以防意外之失。该逆有入山过冬再窜陕境之说。现届冬令。黄河三门。冰结成桥。匪踪易于渡河。秦晋毗境。防务均形吃重。著沈桂芬懔遵前旨。严饬河防文武实力堵御。应否添兵协守。以备不虞。并应熟筹妥办。万勿以寇氛尚远。稍涉疏虞。陕省毗连河汝等处要隘。并著刘蓉派兵严防。仍遵前旨。速饬地方官整饬民团。妥筹守御。陕省防兵。仅有兴商数营。较形单薄。如贼势西趋陕疆。并著官文酌派劲兵。越境兜击。毋得稍分畛域。豫省扼守马山口兵队。现系何人统带。仍著张之万饬令择要扼扎。以杜匪党回窜争据山险之路。昨据御史陈廷经奏。绿营水师废弛。请饬整顿营伍。制造火器一摺。所陈各节。是否可行。并著曾国藩、李鸿章、会同商酌。奏明办理。陈廷经原摺。著钞给曾国藩、李鸿章阅看。将此由六百里各谕令知之。　　

○护浙江巡抚蒋益澧奏、现筹办理浙省善后事宜。得旨、惟当实心实力。与马新贻、杨昌浚、审度时势。次第妥筹办理。总期弊无不除。利无不兴。不可稍有畏难之心。又奏、留浙兵勇。不可不豫为布置。批、所奏留浙兵勇。布置情形。均尚周妥。金衢温处。紧接闽疆。宜饬管带各员随时梭巡。严防闽贼窜越。浙西受害过深。一应抚绥事宜。尤须会商马新贻妥筹办理。　　

○以右春坊右庶子绍祺充日讲起居注官。
  </div>
  <div class="pagination">
   <a href="清实录同治朝实录_page184.html">
    上一页
   </a>
   <span>
    ...
   </span>
   <a href="清实录同治朝实录_page180.html">
    180
   </a>
   <a href="清实录同治朝实录_page181.html">
    181
   </a>
   <a href="清实录同治朝实录_page182.html">
    182
   </a>
   <a href="清实录同治朝实录_page183.html">
    183
   </a>
   <a href="清实录同治朝实录_page184.html">
    184
   </a>
   <span class="current-page">
    185
   </span>
   <a href="清实录同治朝实录_page186.html">
    186
   </a>
   <a href="清实录同治朝实录_page187.html">
    187
   </a>
   <a href="清实录同治朝实录_page188.html">
    188
   </a>
   <a href="清实录同治朝实录_page189.html">
    189
   </a>
   <a href="清实录同治朝实录_page190.html">
    190
   </a>
   <span>
    ...
   </span>
   <a href="清实录同治朝实录_page186.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
