<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 51 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 51 页/共 367 页</h1>
    <div class="content">　　○先是隆庆五年因四川判蛮猖獗议设总兵贼平之日另议裁革至是总兵刘显剿平九丝引疾求去且言本镇新设事无成规州县动经阻挠缓急恐有误事部覆该省镇臣定为额设有司阻挠致误者会同巡抚指名参究得旨刘显照旧供职  祖宗朝委任总兵官体统原重近来有司往往不服节制非礼抗违殊非政体有仍前违玩者许令径自参奏处治
　　○升叙  实录副总裁纂修等官吏部左侍郎汪镗升礼部尚书少詹事王锡爵升詹事礼部尚书马自强加太子少保礼部右侍郎申时行加太子宾客右春坊右赞善陈思育升右中允与左春坊左中允戴洵俱从五品俸级服色翰林院修撰赵志皋田一俊徐显卿俱升侍读韩世能张一桂朱赓李长春俱升侍讲编修高启愚习孔教范谦黄凤翔俱升修撰简讨王弘诲升编修左春坊左谕德陈经邦右春坊右谕德何雒文司经局洗马许国翰林院侍读张位侍讲于慎行左春坊左赞善沈鲤翰林院侍读罗万化修撰王家屏陈于陛沈懋学编修沈一贯各升俸一级
　　○叙内阁催纂等官吏升除各有差○蠲免福建未完隆庆五年以前军饷银二十二万六千九百余两以巡抚庞尚鹏奏称地方稍宁兵食颇足故也
　　○庚辰以汝宁府失囚降分巡副使杜辂一级管事地方官俱照才力不及例调用
　　○辛巳大同府地震
　　○予原任工部左侍郎徐纲祭葬如例
　　○补给镇海卫指挥武尚文祭一坛尚文于嘉靖三十二年剿倭有功后以援兵不至力战而死故有是命
　　○壬午升湖广左参议李学礼为四川副使
　　○阳和城浑源州龙门卫等处地震
　　○癸未以兵部左侍郎梁梦龙三年考满荫其子忠为国子生
　　○甲申复除原任四川右参议沈伯龙为湖广左参议○秋分祭  夜明于  夕月坛遣公张溶行礼从祀周天星辰等神遣尚书张瀚分献
　　明神宗显皇帝实录卷之六十五
明神宗显皇帝实录卷之六十六
　　万历五年闰八月乙酉朔午正一刻日应食六十三杪云遮不见
　　○时河决崔镇冲阔水溜势分正漕河道都御史傅希挚议堵筑决口束水归漕漕运侍郎吴桂芳欲冲刷成河以为老黄河入海之路持议各异部覆运道关系尤重且急崔镇决口听河道衙门及时堵筑俾水归漕其老黄河入海之路俟水势稍定会同议奏报可
　　○丙戌祭  历代帝王遣公张溶侯顾寰伯毛登尚书王崇古殷正茂各行礼
　　○户部覆狭西督抚奏言该省屯田四十二卫所地方寥远若责成一道则势难遍历法难必行宜分属各道就近兼理庆阳卫并环县千户所拨剩仓口属河西道临河甘兰四卫属临巩道洮岷二卫并西固阶文三千户所属洮岷道秦巩二卫并礼店千户所属陇右道靖虏卫属靖虏道其西安左前后右护固原平凉安东中护汉中宁羌九卫平虏镇戎西安州甘州群牧安东群牧凤翔金州沔县八千户所仍听屯田道各照分定地方干理屯政不得彼此干预得旨屯田重务既分属明白抚按督率各道核实责成不许虚文塞责
　　○虏王俺答欲西行迎佛乞三镇通官会话约誓摘留头目禁治诸夷依期贡市并乞传甘肃西宁开市卖茶督臣以闻兵部尚书王崇古言今岁春初俺答以书送边寄臣谓其侄孙套酋切尽黄台请赴西海迎奉活佛臣久闻套酋连年抢番未能得志欲俺答携众西援以求报复但俺答年老力难远行臣每作书及议之宣大督抚各差官通留之彼密语官通及作书谢臣以臣留彼为爱厚臣固知西行非虏王志也今据督臣所报志诚忠顺各镇当随宜抚防务居重之守施周恤之恩俾彼住牧者无或疑惧生变远行者无致藉口烦扰如或志抢熟番仍须密谕番族回避以示恩信命如议行
　　○丁亥  上视朝命查文武官失朝者襄城伯李应臣等五百八十七人夺禄俸各一月
　　○先是  上以暑两朝讲稍辍辅臣张居正等奏  皇上春秋鼎盛正日新又新之时且今四方入贺诸臣毕集欲一望见  天颜观听所系不可不慎伏愿  皇上日慎一日朝讲非有他事相妨及风雨所阻不得辍罢  上深然之故是日以淮王载坮薨例当辍朝犹御青素服视事入贺诸臣皆得面辞以行  上之虚怀纳谏如此○戊子南京礼部右侍郎管国子监祭酒事殷迈以病乞休时迈家僮为监生茅迪吉等痛殴重伤及堂官牌谕仍复抗拒久之方角□羊南京科道以闻  上谕吏部殷迈既有疾准致仕近年监规颓坏已极生徒凶恶无礼何以风示四方员缺以有才望能振作者任之复谕礼部申饬两京国子监及各省提学官都照监规敕谕严率生徒振兴法纪下茅迪吉等于南京都察院问拟俱遣戍
　　○以右春坊右中允陈思育补日讲官
　　○时徐州河身淤淀宿邳清桃两岸多决淮水为河所逼徙而南高宝湖堤大坏于是工科都给事中刘铉建议南河郎中不便顾理淮北请添郎中一员于淮徐适中处专治淮黄一带河道其徐吕二洪主事可并一员  上谕工部近来偶以一事辄便增官久之不便又议裁革殊为轻率添设部官及先年河漕画地分管之议本欲责成反滋推诿并议以闻部覆国家特设总督漕运大臣则凡有关于运务皆其事也又设总理河道大臣则漕河自张家湾直抵瓜仪黄河自河南山东上源至淮安入海皆其地也与其画地分管之异同孰若漕河各共厥职之画一宜各遵原奉敕书行事惟差郎中一员专治淮北裁吕梁洪主事即令郎中带管则无增官之费而有得人分治之益从之
　　○己丑予日讲官陈经邦给假驰驿回籍赐路费银二十两彩叚二表里
　　○洮岷边外生番膻藏率众来降愿岁纳马匹中茶按臣以闻许之
　　○论破剿下沙麻番族将领功罪参将陈堂土官杨臻戍边中军干把总等官孙继祖等各降俸级其阵亡守备等官朱宪史经刘应山照例升级仍立祠致祭
　　○庚寅以右春坊右中允陈思育补经筵日讲官
　　○原任太仆寺少卿陈联芳复除原职
　　○辛卯升南京光禄寺卿屠义英为南京太常寺卿管国子监祭酒事
　　○祀县民郑僮女字生员王念祖为妻念祖病故女誓死绝食父母劝慰竟不能夺父哀其意乃具帷车送往壻家至则设榻于壻柩之右整衣就寝目内流血而死时年一十七岁夏邑县儒士刘浚源妻杨氏浚源以病卒氏遂阖户自缢而死时年二十岁仪封县民张戍妻戴氏张启寅妻侯氏皆少寡守节年七十余按臣以旌表请章下所司○福建抚按庞尚鹏□为正条议钱法十四事一岁铸额数各府州将应扣存留银两角□羊司买铜其有真正黄铜废铜折银角□羊纳一创建局所将废弃兵营改造钱局一工料每钱一千文费银九钱八分零一督责磨钱一钱质定式一出纳定例除起运钱粮及秋冬赎罪仍徵银折谷外其存留钱粮及春夏纸赎各令银钱平半上纳至驿递兵粮各衙门工食亦许兼用若一时多寡不同听从民便一兼用旧钱照原定文数折易与新钱并用但必须古钱无杂低假亦止许行之民门若钱粮赎罪俱用制钱于兼用之中默定一尊之法一严禁私铸凡民间废铜赴官中卖不许私自收藏希图觊利一责成所司一劝导愚民闽省钱法久废卒然行之愚民不无疑惧议将铺行诚实有身家者听其愿领铸钱存留官银以为资本即照原定折易之数以钱还官盖在官散银与铺行以易钱在铺行纳钱于官以抵银则人知钱与银并贵而铺行与民兼利矣一设立铺户举市镇殷实之家充之随其资本多寡赴官买钱以通交易其民间有愿赴官领钱者听一禁煎低银一暂借库积一禁革骚扰部覆允行
　　○壬辰命发太仓银一万三千六百九十余两兵部马价银一万三千六百四十余两为宁夏皂矾沟等处筑墙之用
　　○礼科左给事中汤聘尹言京口水涸漕挽愆期近议开练湖矣然可以资丹阳不能资丹徒议开孟渎矣然可以资江阴不能资京口盖京口与洲对垒而孟渎去洲颇遥空舶可以泝流粮□难以涉险则运道必出京口矣宜于京口之傍另建一闸引江流内注低旧闸可丈许视冬间水势而定之准焉潮长则开缩则闲可免涸辙之患章下所司
　　○甲午改神枢营参将王廷臣充分守大同井坪城等处参将
　　○乙未升大理寺少卿胡价为南京光禄寺卿
　　○大理寺卿严清以拟斩罪犯请得旨奏内斩犯前以矜疑奉旨免死如何又作情真处决恤刑系三法司会同议覆岂得不知一人而生死互异使人何所遵奉责令回话清惶恐认罪  上命夺该寺官俸三月今后凡会议会题事理各加详慎互为简点以求至当毋但以文移关白了事
　　○丙申巡抚福建都御史庞尚鹏言该省额编站银十四万四千四百有奇今遵旨减派止徵银十二万九千有奇其近年扣取防夫银两尚久一万一千一百九十余两乞与豁免部覆允行
　　○以工部侍郎杨成三年考满荫其子太滋为国子生
　　○丁酉升大理寺右少卿周咏为左少卿太仆寺少卿张岳为大理寺右少卿
　　○海西弗秃等卫女直夷人都指挥使往吉奴等哈木等卫女直夷人都指挥同知哈儿只等各赴京进贡宴赏如例
　　○戊戌蠲唐完二县积欠角□羊京折色银一千二十余两以抚臣奏报灾伤故也
　　○泰宁等三卫夷人卜都儿沙等进献马匹庆贺  圣节宴赏如例
　　○革瑞昌王府辅国中尉谋野谋墫谋堂谋塇爵络与冠带终身以其为擅婚所生向系冒封也
　　○刑科都给事中周良寅因  上诘责严清遂上＜锍-釒＞参大理寺评事李蒙亨并及清得旨此衙门公事何独参堂属官一人且近来各处奏勘刑狱事情议拟不当事体乖谬者甚多尔等未见一言驳正科臣以看详章奏为职所看何事今后各衙门有重大事情及隐匿奸弊科道官知而不言者黜
　　○命御史崔廷试巡按淮扬
　　○己亥太仆寺少卿杨俊民复除原职
　　○庚子卯初四刻月应食不食
　　○除补原任贵州道御史张道于四川道
　　○论是年四月内西平堡失事将领罪本堡备御柯万谪戍镇武堡游击苏国赋降二级用
　　○命辽东都司佥书徐永昌掌本司印
　　○以天津领军游击姚龙充神枢营参将
　　○升白羊口守备刘世桂充河间领军游击
　　○辛丑时山阳高宝淮水弥漫礼科左给事中汤聘尹议导淮人江于瓜洲入江之口分流增闸以杀其势已漕运侍郎吴桂芳褐称黄水向老黄河故道而去下奔如驶淮遂乘虚涌入清口故道淮扬水势渐消工部覆二议不同奏请行勘  上以河淮既合命寝其议
　　○壬寅先是应天巡抚宋仪望报获拒捕盐徒蔡廷等十名已奉旨处决至是巡按御史王民顺审录奏报前后矛盾  上以抚按司道官捏报掩饰致有抵捂夺仪望俸三月王叔杲俸半年民顺候回道考察下把总管懋于御史问
　　○癸卯原任户科给事中颜容野复除原职
　　○以原任游击陶承誉佥书辽东都司事
　　○升张家湾守备赵继光充天津领军游击
　　○甲辰考选推官知县李实田乐义齐世臣李廷仪韩绍周邦杰尹瑾各给事中梅淳李荩高维崧薛梦雷房寰郑锐涂杰茹宗舜张治具王许之张友舜王廷稷各试御史实吏科乐义户科世臣礼科廷仪兵科绍刑科邦杰瑾俱工科淳浙江道荩江西道维崧福建道梦雷湖广道寰山东道锐狭西道杰广西道宗舜云南道治具贵州道许之南京福建道友舜南京四川道廷稷南京贵州道友舜繇岁贡维崧廷稷繇举人
　　○丙午以贡市事完赏总督方逢时吴兑巡抚郑雒高文荐总兵雷龙郭琥麻锦各银币有差升副使栗祁一级
　　○录万历四年七月锦州等堡官军斩获功朱延庆等九十六员名各升赏如例
　　○丁未升广西右参议陈应春为本省副使
　　○戊申录万历四年五月内广宁镇远等堡军丁阵亡功满朝恩等九十五名各升授赠恤如例
　　○原任南京都察院右都御史倪嵩卒当涂人嘉靖八年进士授太常寺博士选授广西道御史历升大理寺寺丞左右少卿都察院右佥都御史转左副都御史户部左右侍郎南京都察院右都御史因病乞休奉旨致仕隆庆二年荐起推用复引年乞休诏进一阶致仕至是卒予祭葬如例
　　○己酉黔国公沐昌祚因父沐朝弼于南京病故＜锍-釒＞乞奔丧  上不允
　　○先是云南土官普崇明崇新兄弟构争崇明召募广南侬兵崇新勾引黑脚交兵互相讎杀告官听勘间交兵引去惟侬兵恋住夷寨巡抚邹应龙轻信中军杨守廉等移兵进剿守廉等遂劫杀良民抄掠村寨侬寇乘之两致丧师及应龙致仕抚官王凝计擒元恶抚处残侬地方始安至是按臣勘实以请得旨杨守廉凌迟处死传首作恶地方以洩众愤王凝沭昌祚等各赏赉有差
　　○庚戌大学士吕调阳以病乞休  上温旨留之○总督宣大山西等处兵部尚书方逢时上北虏款贡图奏言塞垣辽邈种类繁多集之一区分为六部顺义王为诸番之长独部前陈黄台吉兀慎摆腰咸其孙子飈驰景附青把都盘踞东裔右方乃来袄儿都司介在西河左隅是列永邵卜地邻漠北去边为远缀之后行遐迩不同莫匪平沙巨碛强弱不一尽属毳幕膻裘捧雕弧而满伏絷骐骆而尘奔兔峙鸢蹲何假长缨之系龙文鱼目非同大宛之求或耘或耔穑人成功于橐于囊行李皆悦诚足以愧汉氏之和亲陋唐人之雪耻也伏愿惟始慎终思艰图易或可备顾諟于忧勤非徒侈观美于丰亨矣  上以其图留览章下所司
　　○录万历四年五月中浙江山海礁渔山等处官军擒斩倭级并阵亡被伤功马自道等二百四十三员名各升赏如例○录万历四年六月庆云等堡官军斩获阵亡被伤功程起南等五百二十六员名各升赏如例
　　○御史尹良任条陈漕运事宜一通便道以速粮运孟渎河口渡江入白塔河抵湾头为运道捷径宣德七年平江伯开通至正统四年都督武兴复闭今孟渎河既开则自河渡江入黄家港水面虽阔江流甚平且繇黄家港至泰兴以达湾头高邮运河仅二百余里可免瓜仪不测之患一开江道以泊运舟粮舡自京口乘风北渡瞬息可达瓜闸但金山而下触浪汹涌中流遇风则瓜镇之收闸者未尽而京口之出江者难回难免漂没之患惟镇江城西北有甘露港约长十余里夹岸洲田宜挑使深阔以便回泊部覆二港可否踏勘行之报可○辛亥刑科都给事中周良寅劾刑部尚书刘应节不考察恤刑属官云南参政罗汝芳进表事完出城潜住应节往与谈禅輙坐移日宜罢斥以为人臣玩旨发职之戒  上命应节自陈汝芳既已辞朝又潜住城外何为吏部查参以闻及应节＜锍-釒＞上遂令致仕部覆汝芳先移病乞休亦令致仕
　　○壬子升刑科右给事中张孙绳礼科右给事中戴光启俱左给事中礼科给事中武尚耕兵科给事中刘谐户科给事中颜容舒俱右给事中孙绳礼科光启刑科尚耕户科谐本科容舒工科
　　○癸丑云南副使张明正进表回任违限三月为巡按御史所劾部覆以后限期俱照官制月日一例定给其间有在京患病未能领凭者以痊后赴领之日为始若有公差到京遇升者以事完之日为始得旨允行下明正于御史问
　　明神宗显皇帝实录卷之六十六
　明神宗显皇帝实录卷之六十七
　　万历五年九月甲寅朔蠲免松江镇江两府万历元年二年未完米折草折盐钞银一万七千三百余两从应天巡抚胡执礼请也
　　○升南京都察院右都御史吴百朋为刑部尚书
　　○总督宣大山西兵部尚书方逢时上＜锍-釒＞备陈虏款之坚贡市之利议者不必过为疑虑以摇大计所议善后机宜一敦信义夷狄虽非族类良心则同年来言听计从惟吾信义感动须敦崇大信消其疑贰而又喻之以礼示之以法信义相成贡市可久一重抚赏与之无节非重也近于恡啬非重也炫以奇异非重也或赒其贫或酬其劳或偿其马价贡使入市随宜议赏索求奇异多方谕止必使予夺在我以驯其骄悍贪饕之性一审机宜在今日贡市不变则羁縻如常间有不至亦不之强别有疑慢晓以信义甚有叛迹即闭关严防悔罪复求仍略其往过在他日俺答老死族属相争或借我为援或举部归附宜因其去就顺逆以推己固存一慎招纳板升附虏已久方虏未服尚可招来今虏服矣与之约矣而复招之是示以不信而启虏衅也不若因而抚之今反侧自安一养士马终岁兴工人逃马瘦虏一渝盟即有台墩无资战守须免其工役宽其扣兑足其刍饷利其器械而又慎选将领以训养之部覆允行
　　○乙卯霜降节遣抚宁侯朱冈等分祭  九陵惠安伯张元善祭  景皇帝陵寝内官祭  恭让章皇后  宪庙废后吴氏都督佥事沉至祭  哀冲  庄敬二太子各陵园
　　○丙辰升甘肃行太仆寺卿李良臣为云南左参政福建佥事尹较为广西右参议
　　○兵部言贡市效劳当待三年总叙无得每年乞升得旨人臣尽忠乃其职分岂可计功望赏且边臣既有三年考满阅视之例乃贡市每年常事又议加恩亦属冒滥今后除考满阅视照例行余悉停罢每年贡市完及修完工程止议量赏俟阅视核实方议加升若三年内已经考满或特恩升职未久者亦不得再叙二例并在一时者不得重叙将官原无考满事例不许滥及
　　○丁巳  孝恭章皇后忌辰遣宣城伯卫国本祭  景陵
　　○以  世庙徽妃王氏薨辍朝二日
　　○戊午命总督狭西三边军务兵部尚书兼都察院右副都御史石茂华以原官掌南京都察院事○升宣府万全守备张维城充本镇入卫游击
　　○己未俺答投书甘肃军门乞开茶市巡按狭西御史李时成言番以茶为命若虏得藉以制番番必转而从虏贻患匪细部覆茶市岂容轻许但虏王既称迎佛僧寺必须用茶难以终拒宜行该镇如虏王请以马易茶直以官茶无多原以招番纳马正支天朝自有法制谁敢与市惟量给百数十篦以示朝廷赏赉之恩  上是其议
　　○庚申以吏科右给事中李学一为湖广左参议兵科右给事中刘谐为福建佥事
　　○补原任狭西苑马寺卿马出图为甘肃行太仆寺卿  狭西木沙劄未等族番人章哈尔节等赴京进贡给赏如例
　　○兵科都给事中裴应章论劾贵州总兵吴国贪庸欺纵十大罪得旨吴国既有罪状该抚按知之必真何无一言而科＜锍-釒＞乃历历有据其革国任按臣勘实以闻
　　○辛酉巡抚狭西都察院右副都御史董世彦为兵部右侍郎兼右佥都御史总督狭西三边军务
　　○壬戌以原任参将魏廷臣充宣府巡抚标下中军都司兼管坐营事务
　　○癸亥浙江巡抚徐栻以地方灾伤乞将湖州一府应徵漕粮南粮及屯粮量为改折沙盖田亩暂免一年仍与浙东黄岩等县各照被灾分数减免存留银米以苏民困部覆漕粮南粮额不可缺余如议报可
　　○浙江巡抚徐栻奏该省额编站银九万六千二百余两今遵例裁减止编银七万五千四百余两于见存省剩银内动支二万八千八百六十余两抵万历六年额徵十分之三部覆报可○乙丑命右眷坊右谕德何雒文翰林院修撰高启愚充武举考试官额取八十名
　　○升总理河道都察院右佥都御史傅希挚为右副都御史巡抚狭西
　　○先是浙江杭严道副使徐云程等以盗劫官银住俸至是贼多擒获而仅逸其二部以开俸上请时云程已先升参政得旨诘责今后凡住俸戴罪等官俱送部停升候事完定夺不得朦胧推升
　　○丁卯传旨奉  圣母谕今岁暂免行刑大学士张居正等奏言我  祖宗旧制凡死罪问明依律处决禾有淹禁累年不行处断者至嘉靖末年始有暂免不决之令或量行处决此实近年姑息之弊夫春生秋杀天道所以运行雨露霜雪万物因之发育若一岁之间有春生而无秋杀有雨露而无霜雪则岁功不成明王奉若天道其刑赏予夺皆奉天意以行事今法司所开重犯招情皆绝灭天理伤败彝伦覆载之所不容者天欲诛之而  皇上顾欲释之无乃违天意乎况各犯节经审鞫输服无词纵使今年不决将来亦无生理不过迟延月日监毙牢狱耳与其暗毙牢狱人不及知何如明正典刑犹足伸法若使法令不行则犯者愈众年复一年充满囹圄既费关防又亏国典非政体也  上是之命今年照例行刑
　　○南京湖广道御史陈堂论劾兵部尚书王崇古狥虏弛防指昔年贡市与今岁虏王西行事也崇古自请罢斥  上温旨留之
　　○管理南河工部郎中施天麟言淮泗之水原从清口会黄河入海今不下清口而下山阳从黄浦口入海浦口不能尽洩浸淫渐及于高宝邵伯诸湖而湖堤尽没则以淮泗本不入湖而今入湖故也淮泗之入湖者又缘清口尚未淤塞而今淤塞故也清口之淤塞者又缘黄河淤淀日高淮水不得不让河而南徙也盖淮水并力敌黄胜负或亦相半自高家堰废坏而清口之内傍通济闸又开朱家等口引淮水内灌于是淮泗之力分而黄河得以全力制其敝此清口所以独淤于今岁也下流既淤则上流不得不决每岁粮艘以四五月尽运堤以六七月坏水发之时不能为力水落之后方图堵塞甫及春初运事忽至仅完堤工于河身无与河身不挑则来年益高上流之决必及于徐吕而不止于邳迁下流之涸将尽乎邳迁而不止于清桃须不惜一年粮运不惜百万帑藏开挑正河＜宀十见＞限责成乃为一劳永逸至高家堰朱家等口宜趁时筑塞使淮泗并力足以敌黄则淮水之故道可复高宝之大患可减若于兴化盐城地方海口湮塞之处大加＜锍-釒＞浚而湖堤多建减水大闸堤下多开支河以行各闸之水庶乎不至汗漫总之未有不先黄河而可以治淮亦未有不＜锍-釒＞通淮水而可以固堤者也部覆河内＜锍-釒＞浚苦无良法惟先臣刘天和用平底方舟横排河中为一层四维拴系以长柄铁爬浚之浚深数尺移舟再浚后数丈复为一层如前法则水中与陆地施工略同兴工停运宜行河道等衙门会议具奏定夺报可
　　○戊辰升巡抚山东都察院右佥都御史李世达为右副都御史总理河道
　　○命阳武候薛瀚嫡侄薛鋹袭祖爵
　　○己巳先是谕法司朝审以是月初九日行至是刑科三覆奏处决重囚二百七十三名口大学士张居正等拣情罪尤重者四十二名奏请处决＜锍-釒＞上  御笔除五名止决三十七名
　　○  裕陵殿工修完请  神位并祭告遣伯杜继宗行礼
　　○予武平伯陈大策祭葬如例
　　○庚午先是  上以洪范一篇为帝王治天下大法讲习既熟每日作字复逐节手书以潜玩其义是日居止指所书字句一一仰叩  上应如响大义无不了彻盖  圣资天纵又能留意问学故聪明日益开发如此
　　○令原任三边总督石茂华致仕以吏科都给事中陈三谟等劾其废弛不职故也
　　○兵部尚书王崇古因南京礼科给事中彭应时工科都给事中刘铉交章论劾具＜锍-釒＞奏明款贡末本略言  皇祖御极四十五年虏患无岁无之始也三秋戒备继复防冬防春将士苦于征战内帑匮于借需至庚戌之秋诸虏突犯京畿震惊宸严流毒民社以后增兵增饷选卫修垣万姓疲劳海内虚耗至  先皇隆庆三年虏犯应州宣大告急推臣为总督适大同巡抚方逢时揭报俺答孙把汉那吉率其妻拏来降臣即会议上闻首陈遣降构逆之略继陈战守御虏之策末议居降逆诈之图荷蒙  先皇纳辅臣之谋嘉那吉之归顺授以官职虑虏酋之索降严督防御及俺答拥众分道索降臣与逢时分调官军迎敌血战虏方败遁既而臣等构获逆犯赵全等八名遣那吉以生还俺答感恩求贡且谓誓彼部落不犯大同臣逆知套虏连年被各边捣巢赶马之害久思息兵在俺答力能制彼弟侄同事款贡即令邀彼亲枝务期秦晋七边永不侵犯方为奏请时诸酋方会俺答帐中一闻臣谕各遣使纳款誓同修贡臣未敢信即日分遣官通同诣各酋营帐勒取真正番文面扣诸酋诚伪套虏吉能即求臣分遣官通沿边戒谕无容侵犯臣使至甘肃庄凉并谕松山驻酋宾兔往返数月取获番文条上贡市八事末议审经权以策战守明言以贡市为权宜以修防为经久也及敕下兵部廷议至再辅臣又于讲筵面奏亲奉俞旨许其封贡是当日边臣措注皆  先皇独断之明辅弼折冲之略臣不过奉扬而规画耳既承辅臣八事之议定三年阅视之规示九边崇实之图臣即随事条覆严督奉行今经七载节省国饷奚啻百万保全军民不可数纪开垦屯田远至边外修砌城堡各用砖包筑建边垣各数百里柴砖木料咸取虏中昔也各边斗米值银二三钱今则仅值钱许屯粮尽完盐粮估减视嘉靖末年隆庆初岁安危逈异而铉辈乃谓虏贡不足恃虏情不可测以安为危以功为罪臣去留何足恤将使以后边臣转相顾忌不至坐失虏心大坏边图贻  君父宵旰之忧不止乞敕廷臣查核以明国是臣死无憾得旨连年虏酋款贡弥恭边圉宁谧卿以劳绩朕已悉知浮言不足介意不准辞
</div>
    <div class="pagination">
<a href="明实录神宗实录_page50.html">上一页</a><span>...</span><a href="明实录神宗实录_page46.html">46</a><a href="明实录神宗实录_page47.html">47</a><a href="明实录神宗实录_page48.html">48</a><a href="明实录神宗实录_page49.html">49</a><a href="明实录神宗实录_page50.html">50</a><span class="current-page">51</span><a href="明实录神宗实录_page52.html">52</a><a href="明实录神宗实录_page53.html">53</a><a href="明实录神宗实录_page54.html">54</a><a href="明实录神宗实录_page55.html">55</a><a href="明实录神宗实录_page56.html">56</a><span>...</span><a href="明实录神宗实录_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
