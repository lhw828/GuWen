<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 697 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 697 页/共 848 页</h1>
    <div class="content">○谕军机大臣等、祁＜?土贡＞等奏、修筑虎门炮台一摺。据奏旧台过低。难以制胜。有仍照旧基建筑加高培厚者。有应添建以资策应者。有应连两台为一台添筑炮墙者。有原旧地势未合必须移建者。朕披阅图说。台形较旧加高。炮口亦多。所办尚属周密。著即照议办理。惟防守炮台。兵弁无多。其紧傍山麓者。设遇有警。应如何为后路接应。以防抄袭。其孤悬海中之炮台。尤不可无策应之兵。傥遇有警。应如何一呼即至。既可保护炮台。并可出奇制胜。该督等均未议及。著祁＜?土贡＞、程矞采、吴建勋、体察情形。悉心妥议。再行具奏。务须层层虑及。确有把握。毋徒以工料坚实。遽信为有备无患也。将此谕令知之。　　

○辛卯。谕军机大臣等、特依顺等奏勘明乍浦形势。会筹善后事宜一摺。据奏该处无险可守。多建炮台。不能得力。当以训练兵丁为要。所见甚是。兵丁技艺。果能胆壮。不能胜之于水者。或可胜之于陆。著即责成该将军等。将该处满洲绿营官兵竭力整顿。一洗从前恶习。务使一兵得一兵之用。方为不负委任。至地利所不足。当以人事补之。若因其无险可扼。遽置不议。设遇海上有警。必至束手无策。若仍于近海口岸设炮安兵。一被强寇轰击。势必如前溃散奔逃。尚安望其转战成功耶。所称或可胜之于陆。临敌恐亦无把握也。著耆英、刘韵珂、会同该将军等相度形势。悉心筹画。傥寇船近岸。其未登陆以前。作何准备。既登陆以后。作何截击。务操胜算。不致临事张皇。庶可有备无患。至现在建筑城垣。修理衙署。所费已属不赀。若一切拘循旧制。于防守仍无实济。该处驻防官兵。有无可以量为变通之处。并著耆英等留心体察。妥议具奏。所请另造战船。俟李廷钰拟造同安梭船造成后。如能得力。将乍浦水师营船接续兴办。著即照议办理。将此谕知耆英。特依顺。刘韵珂。恒兴。吴必淳知之。　　

○又谕、前据耆英等奏江防善后事宜各条。当交军机大臣会同该部议奏。兹据该大臣等奏称、该督所请于福山地方添设水师总兵一节。自应于他处酌撤以符旧额。而各省额设总兵。或本系重镇。或所设无多。实无可以议裁之缺请饬下该督再行悉心体察等语。海防固属紧要。边疆内地。亦不可不防患未然。自应筹出万全。未可顾此失彼。福山现在情形。如必应添设总兵。其应添大小弁兵。现在各营是否足资移驻抽拨。抑或尚有不敷。应行添设。所需俸薪马乾等项。应如何详细筹款。以节糜费。均著通盘筹画。确切查明。妥议具奏。将此谕令知之。　　

○壬辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、载垣等奏、试放炮位情形等语。所有造办处赔铸子母炮。其第三号炮位。既据试放便捷有准。著即颁给火器营以资演用。其余炮三位。著该处领回。另行妥为铸造。奏请验放。　　

○谕军机大臣等、现在各省官兵。均已撤回归伍。因思兵可百年不用。不可一日无备。诚恐该官兵等于归伍之后。贪图安逸。怠于操防。以致技艺生疏。锐气不振。著宝兴、富呢扬阿、桂良、李星沅、张澧中、贺长龄、布彦图、舒伦保、廉敬、齐慎、胡超、周悦胜、汪道诚、张国相、文祥、各就所辖营分。倍加训练。期于精益求精。断不可存偷安姑息之见。稍弛备御。至擡炮擡枪。为军中利器尤宜宽为储备。勤加练习。俾声势相联。施放有准。方可临敌制胜。各该督抚将军提督副都统等、均系受恩深重之人。务须先事豫筹。有备无患。傥稍存大意。任听废弛。将来遇有徵调。临阵不能得力。朕惟该督抚将军提督副都统是问。恐不能当此重咎也。其各勉之懔之。将此各谕令知之。　　

○浙江巡抚刘韵珂奏、扬威将军奕经、参赞大臣文蔚、自二十一年十一月至二十二年八月。陆续提取银两。现在经手各员。均已来浙。饬令查造清册。以便汇核。得旨、核实认真。不可稍有瞻徇。如有冒滥出乎情理之外者。据实参奏。　　

○补行道光二十一年大计。浙江卓异官九员。年老官五员。才力不及官二员。浮躁官一员。不谨官一员。分别议叙处分如例。　　

○以拏获冒领库款从犯。赏正白旗满洲步军校景寿、蓝翎。仍下部议叙。余赏顶带有差。　　

○旌表守正捐躯山东陵县民妇徐弭氏女菊姐。　　

○癸巳。遣官祭贤良祠。　　

○谕内阁、孟保等奏、请开复噶布伦等顶翎名号。噶布伦丹珍策旺、达尔汉堪布罗桑称勒朗结、前因委办夷务。不候批示。辄行转回。降旨摘去顶翎。革去名号。兹据该大臣等奏称、该噶布伦等自被参后。随同委员办理一切。尚知奋勉。丹珍策旺、著加恩赏还顶带花翎。罗桑称勒朗结、著加恩赏还达尔汉堪布名号。　　

○甲午。春分。朝日于东郊。遣庄亲王绵諽行礼。　　

○上诣绮春园问皇太后安。　　

○谕内阁、鄂顺安奏参疏防盗案之知县千总一摺。陕西西安满洲营协领伊昌阿、赴京引见与前任陕甘总督瑚松额家丁等。行至河南汲县地方。被贼匪将该协领拒伤。拦车劫掠。赃至三千余两之多。该处距城仅十余里。并非乡僻处所。该地方文武平日缉捕废弛。已可概见。汲县知县马筮乾、署卫辉营汲县汛千总李万青、均著撤任。先行摘去顶带。责令协同接任之员。勒限两个月。严拏赃盗。务获究办。傥逾限不获。即行严参。以为废弛捕务者戒。　　

○贷湖北江陵公安二县修筑月堤银。　　

○贷荆州驻防被水兵丁仓谷。　　

○乙未。谕内阁给事中文丕奏、定例朝日坛以卯刻致祭。本月二十一日礼成将及卯初。请将承祭官交部议处等语。此次礼成将及卯初。所早不过二三刻数。究与迟误者有间。承祭官著毋庸议处。嗣后凡遇遣官祭祀。其致祭时刻。总当恪遵定例。不得过早。亦不得稍迟。以昭敬慎。　　

○谕军机大臣等、前据耆英程楙采奏、江防紧要。拟就各营排练水勇。造船制械。并筹备经费一摺当交军机大臣会同该部议奏。兹据穆彰阿等分别核议具奏。著照所议交该督抚认真办理。安徽省江面为上游江广藩篱。巢湖地方。又为捻匪监枭逋逃渊薮。缉捕巡防。均关紧要。现在挑练兵丁。制造船只。周历巡查。又将材勇出众弁兵。先尽拔补。足以示鼓励而奋操防。惟是立法虽已周详。督率尤须严整。著即责成该督抚认真校阅。并饬令该管道将督同营员。勤加操练务使技艺悉臻娴熟。以期有备无患。经此次定议之后。傥祇知奉行故事。日久又同具文。即多立章程。有何裨益。是在该督抚等力加振作。实力讲求。方可日收实效。将此谕令耆英。程楙采知之。　　

○两广总督祁＜?土贡＞奏、钦差大臣广州将军伊里布因病出缺。所议通商输税事宜。必须次第接办。查洋面停泊夷船二只。前据伊里布照带口□朴口□鼎喳。令其查明约束。据该夷目等声称前次驶往福川。委因沙水未能熟悉。派船二只沿海探量。断无欲往登州之事。其咪唎口□坚口□佛口□兰哂寄泊定海货船。现已驶回广东。极为安静。所有善后事宜。应督同藩司存兴等委员妥办。得旨、著即责成祁＜?土贡＞、督同黄恩彤咸龄二员赶紧妥办。藩司存兴。著毋庸派令同办。　　

○以广州满洲副都统裕瑞护将军。　　

○赠故钦差大臣广州将军伊里布太子太保。予祭葬。谥文敏。　　

○丙申。命礼部尚书龚守正、右侍郎萨迎阿、查勘景陵月台工程。　　

○礼部右侍郎王炳瀛因病解任。以内阁学士李煌、为礼部右侍郎。仍兼署吏部右侍郎。　　

○礼部议准、湖南巡抚吴其浚疏报、采访安福县贞节妇女汤雷氏等一百四十四口。请建总坊旌表。从之。　　

○丁酉。谕内阁、耆英奏、捐廉修建衙署等语。所办甚是。江苏苏州府海防同知衙署。年久失修。又江宁府江防同知理事同知衙署。亦均坍为平地。该员等或在省城赁屋居住。或借庙宇。殊属不成事体。此次该督捐发廉银。分别修建。足资栖止。嗣后如敢藉口办公无所。擅离职守者。即行据实参办。　　

○又谕、祁＜?土贡＞等奏、请将疏防之知县把总交议一摺。此案广东抚标差官。于南海县界被抢。距省仅三四十里。该县等未能先事防范。以致贼匪胆敢持械抢夺。并失去火牌批回执照等件。实非寻常疏防可比。现虽获犯过半。兼获首犯。未便照例免议。南海县知县梁星源、顺德协右营把总余殿荣、均著交部议处。　　

○又谕、梁萼涵奏、筹议钱局开铸一摺。山西宝晋局前经暂缓开铸。兹据该抚奏称、停铸已久。恐钱法渐致废弛。不足以资民用。著照所请、准其酌减卯额。先以四炉开铸。俟一二年后察看情形。如银价稍平。再行添炉加铸。　　

○又谕、户部银库未经盘查各项存贮银两。著派惟勤。阿灵阿、会同裕诚、赛尚阿、详细船查确数。据实具奏。　　

○谕军机大臣等、耆英奏、遵旨议造炮架。并办理情形一摺。据奏用炮先讲铸炮。尤须先讲造模。并筹及膛口炮弹等项。所论皆中机要。至团练乡民。该督奏称先避其害。不必专趋夫利。及炮台架炮位。务取精良。不在贪多。并水陆必须并重。不可偏废。团练听民自为。不烦官力。惟在慎选守令将备。以期兵民协力。众志成城等语。现在筹办善后。自以固结民心。严申军律为要。而民情之向背。兵力之强弱。总视该管文武员弁称职与否。该督所论。固已得其要领。务须行之以实。方可收得人之效。勉益加勉。以副委任。将此谕令知之。　　

○两江总督耆英奏、四川督臣宝兴、以劈山炮运川灵便。饬弁领解二十位。运送江宁。现已发营收存。报闻。　　

○调荆州将军禄普、为广州将军。以宁夏副都统恒通、为荆州将军。陕西西安协领伊勒当阿、为宁夏副都统。　　

○戊戌。谕军机大臣等、保昌奏筹议训练驻防水陆兵丁章程。据称用兵之法。兵炮应距海口较远。后路再有接应。方可制胜。福州驻防。在前锋马步甲内挑选操演。并派协领等员专管。该将军等按季统阅。其所管汉军水师旗营。现挑精壮甲兵。饬本管水师协领等加紧操演。委员前往查察。仍每年春秋两季亲往校阅等语。所议是否切中机宜。临时能否得力。著壁昌、敬＜?穆-禾攵＞、于抵任后详察地势。悉心讲求。再行妥议具奏。将此谕令知之。　　

○己亥。孝昭仁皇后忌辰。遣官祭景陵。　　

○谕内阁、布彦泰等转奏、护理土尔扈特盟长印钥之汗福晋喇什丕勒、呈请带领伊孙汗那木扎勒珠尔默特策林、入觐天颜一摺。汗福晋喇什丕勒情愿带伊孙朝觐。实出伊之诚悃。殊堪嘉尚。惟该游牧事务紧要。若令该福晋来京。则游牧办事乏人。著布彦泰等转谕该福晋。俟伊孙汗那木扎勒珠尔默特策林及岁时。由该将军奏请令其朝觐。维时喇什丕勒仍留游牧办事。毋庸携同伊孙前来。　　

○谕军机大臣等、穆彰阿等奏、续议天津善后章程一摺。所奏水陆兼防巡哨船只。挑练马队兼习马枪。并三省会哨。防守炮台。沿海瞭望。存贮大器各条。均照该督原议章程。惟立法虽极周详。而奉行不力。日久仍属具文。必须行之以实。持之以恒。方可收安内攘外之效。著讷尔经额督饬文武员弁。协力同心。认真经理。如有虚应故事者。即行严参惩办。断不准稍有姑息。将来练习娴熟时。必当简派大员。前往校阅。该督身膺重寄。谅必仰体朕意。勉之又勉。以副委任。将此谕令知之。　　

○调乌里雅苏台将军奕湘、为广州将军。广州将军禄普、为乌里雅苏台将军。未到任前。以参赞大臣车林多尔济、署乌里雅苏台将军。　　

○庚子。谕内阁、都察院奏、查明京控咨交案件逾限未结。并上次展限已逾仍未审结各案。开单呈览。各省州县审断不公。致令来京具控。经各衙门咨交之后。各该管上司自应勒限严催。将未结各案迅速审办。以免悬宕。兹都察院查明该衙门咨交各省逾限未结统计二十三案之多。步军统领衙门咨交各省逾限未结者三案。似此任意积压。玩泄已极。著吏部即将承审逾限各将军督抚都统府尹。及委审各员应得处分。查取职名分别议处。并著该将军督抚等将未结各案迅速审办完结。毋得再有迟延。致干咎戾。　　

○江苏巡抚孙善宝奏、苏属久未得雨。据粮道禀称潮枯水涸。现虔祷甘霖。以冀河渠盈溢。无误漕运。得旨、江南一得透雨。即行具奏。以纾廑念。　　

○抚恤越南国遭风难夷如例。　　

○辛丑。遣官祭历代帝王庙。　　

○调乌里雅苏台将军禄普、为绥远城将军。绥远城将军奕兴、为乌里雅苏台将军。兼镶红旗蒙古都统。以归化城副都统成凯、署绥远城将军。理藩院尚书吉伦泰、署镶红旗蒙古都统。　　

○壬寅。上诣绮春园问皇太后安。　　

○癸卯。谕内阁、讷尔经额奏、请饬粤省弁兵回营当差等语。所奏是。广东外委姚麟、并兵勇等前随同游击李志和、赴天津教演藤牌等项技艺。现据该督奏称、各兵等练习手法步法。均能便捷。此后各营传习有人。著该督即饬令该外委姚麟、带同兵勇等回营当差。该弁兵等教演尚属出力。著两广总督俟该外委回粤后。以把总尽先拔补。兵丁壮勇存记鼓励。　　

○谕军机大臣等、讷尔经额奏、校阅省标各营操演速战阵式情形。并绘图呈览等语。览奏已悉。所铸五百斤铜炮六十尊。添设在速战阵头层。三十斤铜炮一百尊。添设在二层。有炮车推挽。炮架支放。轮转装药。均可连环套打。用之陆路。足可制胜。甚合朕意。后路以擡枪鸟枪继之。又以弩箭藤牌刀矛马枪继之。该督已亲加校阅。均属整齐。仍饬各营将领一体教演。务臻纯熟。至海口防兵技艺胆量。尤应平日认真讲论。方可收得心应手之效。该督惟当督饬将备极力讲求。按期教练。不得始勤终怠。日久又致废弛也。将此谕令知之。　　

○浙江学政罗文俊奏、前因宁波办理军务。请俟事竣补行岁试。兹查应考人众。岁科分试恐误秋闱。请一并举行。以归简易。从之。　　

○浙江巡抚刘韵珂奏、请酌保浙省防堵人员。得旨、些须小惠。朕何所吝惜。实难于降旨。亦何心降旨。汝虽掉弄笔锋。巧言触动。朕能任怨。不似汝动辄邀誉于人也。又奏、上年十二月初二日。夷目未氏碧。得已士。求派水手带引前往福州登州。情殊叵测。兹查未氏碧等船只。已自石浦开行。向东北外洋而去。未氏碧等系何国夷人。骤难详查。现飞咨广州将军等、谕知在粤夷目。转向浙中各夷严加约束。毋许妄向他处停泊船只。以杜窥伺。报闻。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百九十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修
</div>
    <div class="pagination">
<a href="清实录道光朝实录_page696.html">上一页</a><span>...</span><a href="清实录道光朝实录_page692.html">692</a><a href="清实录道光朝实录_page693.html">693</a><a href="清实录道光朝实录_page694.html">694</a><a href="清实录道光朝实录_page695.html">695</a><a href="清实录道光朝实录_page696.html">696</a><span class="current-page">697</span><a href="清实录道光朝实录_page698.html">698</a><a href="清实录道光朝实录_page699.html">699</a><a href="清实录道光朝实录_page700.html">700</a><a href="清实录道光朝实录_page701.html">701</a><a href="清实录道光朝实录_page702.html">702</a><span>...</span><a href="清实录道光朝实录_page698.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
