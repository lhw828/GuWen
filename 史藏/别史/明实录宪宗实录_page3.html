<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 3 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 3 页/共 152 页</h1>
    <div class="content">　　○庚戌南京监察御史郑安等上言八事曰开经筵以广圣学广廷纳以通下情复言职以风直臣公选举以收贤才黜贪污以彰政化省烦扰以裕民黎徙戎狄以安中国平贼寇以靖边疆其言广廷纳以通下情曰群臣有献可替否责难陈善者时召对内殿使之曲尽其辞军国大政事须谋尽者亲与大臣参议裁决言官直言敢谏者擢以右职缄然畏懦者罢黜不用如此则上下之情通而天下无不治矣其言复言职以风直臣曰汉宣帝感曲突徙薪之喻而竟录徐福之功往者贼臣石亨当  英宗睿皇帝复辟之初怙功骄恣阴蓄异图监察御史杨瑄等相继论之寻皆中以他罪或窜或黜自是言官闭口结舌以致石亨曹钦相继为变奸恶虽以伏诛言官尚未别白  陛下其推汉宣赏福之义重曲徙薪之策历考以前因言被谪者悉还原职则台谏振言之风而奸臣无觊觎之患矣上以所言多可行命该衙门斟酌奏行之
　　○狭西布政使司吏舍火烧毁勘合文卷巡抚等官举奏左布政使孙毓等怠慢不严之罪命究问如律
　　○升吏部郎中刘济为通司右通政清理武选贴黄
　　○甘肃总兵官宣城伯卫頴等奏率领官军剿杀马吉思冬沙等簇为恶番贼生擒男妇八口斩获首级一百三十六颗耳记五十五副获贼军器盔甲刀剑弓箭称是
　　○辛亥刑部司务朱贵奏切见四川强寇猖獗人民日夜惊惶相率为逃避之计兼以比年以来旱涝相仍饥馑荐至有司抚字无术以致衣食不足变伪滋生始则鸠合为偷既则蜂聚为寇因而得计遂至滋蔓军卫有司交相蒙蔽及至狼狈方始上闻杀死军民十乃讳其七八横行强寇百但言其二三  皇上宥罪之诏虽颁而彼怀疑之心未释故退散则尚畏国法之诛群聚则不免官军之捕惟其进退之不堪是以无籍而亡命然欲消弭不过招安追剿二途而已乞于朝臣之中选其本土之人忠信诚悫才智明达者一二人使之赍捧纶音亲诣巢穴宣布  皇仁指示生路凡拖欠亏损岁办课役一切蠲免仍令有司不得烦扰则群寇之变庶或可消而军不必征调民不必其戕害奏入  上命兵部会官计议以闻于是尚书马昂等议以贵所言有理会举户科给事中童轩素有智谋贵土人备悉夷情乞敕轩贵驰往四川访贼所在谕以朝廷恩威安其反侧之心散其胁从之党如果革心悔过待以不死仍令所在官司蠲其徭役不许欺扰或别有意外之虞仍会镇守巡抚等官计议行事从之
　　○定西侯蒋琬为叔父让奏其侵占家财并讦其当国恤时娶妾挟妓事琬上奏自理因讦让兄指挥谦怨谤朝廷又教其弟诬奏害已事下都察院右都御史李宾等请逮琬等问状命置琬先鞫谦等狱成皆有罪诏特宥琬
　　○书与  德王曰兹者将奉  梓宫安厝  玄宫予以嗣守  宗社祗循旧章不敢远违王骨肉至亲礼宜护葬  山陵道途祭奠一切丧事宜皆总于王必钦必慎用副予哀恳之意
　　○以营建  先帝陵寝于  天寿山之右荐名  裕陵遣驸马都尉焦敬石璟薛桓告  长陵  献陵  景陵抚宁侯朱永告  天寿山之神工部尚书白圭告  后土之神　○壬子以先帝梓宫将发引遣太保会昌侯孙继宗告  天地保定侯梁＜王卸-卩＞告  太庙驸马都尉焦敬告  社稷
　　○赏守边官军自辽东至甘肃等处计银七十六万六千二百两有奇
　　○命定西侯蒋琬坐奋武营都指挥冯庆协赞太平侯张瑾坐耀武营都指挥佥事张雄协赞广平侯袁瑄坐练武营都指挥同知王福协赞遂安伯陈韶坐显武营都指挥同知武忠协赞广义伯吴琮坐敢勇营都指挥佥事谷昹协赞都督同知赵胜坐果勇营都指挥佥事邹宏协赞都指挥同知白玉坐鼓武营都指挥佥事刘清协赞都指挥同知芮成坐效勇营都指挥佥事姜盛协赞都督佥事王瑛坐立威营都指挥佥事李瑛协赞都指挥佥事李杲坐伸武营都指挥佥事张英协赞都督佥事鲍政坐扬威营都指挥同知韩忠协赞都督佥事孙广坐振威营都督同知郑时协赞且谕之曰兵政国家重事今选用尔等坐营操练军士务令武艺精熟不许虚应故事亦不许役占剥削总管提督官时常比较戒约若无成效及有违犯者定黜罚不宥
　　○巡抚陕西右副都御史项忠奏黜老疾庸懦官延安府知府王瑾等八十一员
　　大明宪宗纯皇帝实录卷之四终
大明宪宗纯皇帝实录卷之五
　　天顺八年五月癸丑朔  梓宫将赴葬  山陵遣官祭思善等门并桥及诸神庙
　　○是日昬刻  上具衰服诣  几筵告辞
　　○夜有流星大如盏青白色起北方光烛地自中天北行至大陵
　　○甲寅发引  上衰服率亲王诣  几筵行启奠礼继行祖奠礼  梓宫升龙輴  上率亲王哭随至午门  梓官升大舆  上行遣奠礼毕还宫  梓宫由午门中门出亲王哭送  灵驾出端门外行朝  祖礼  梓宫由承天门出大明中门王以下步送至德胜门外文武百官衰服送至德胜门外土城不系执事分送官祭毕回沿途皇亲及群臣命妇有祭
　　○是日昬刻  梓宫次清河
　　○乙卯  梓宫次沙河
　　○丙辰  梓宫次凉水河○丁巳  梓宫至山陵献殿遣官告  长陵  献陵  景陵  后土之神  天寿山之神
　　○京师大风雹  天地坛正殿神厨宰牲亭门墙脊瓦及宣武门楼等俱被风所摧损命工部脩之
　　○戊午少保吏部尚书兼华盖殿大学士李言等言昨日天大雨电风雷交作飘瓦拔木而  郊坛殿脊门□木户口一□□多损坏天戒显赫如此  皇上不可不凛然加省虽居闲静宜常如对越神明之时左右近幸毋得一毫与亵亦无得入其引诱而假以宠用日惟以老诚人商议何以修德何以举政念兹在兹无或顷刻忘乎天戒宜即敕谕群臣使修省之诚上下同之庶几天意可回  上曰朕嗣位未久天戒屡彰敢不敬畏尔臣下亦当加警焉
　　○庚申奉  英宗睿皇帝梓宫葬  裕陵○是日题主毕奉神主诣献殿行安神礼如仪德王承  上命行初虞礼
　　○辛酉德王奉神主行沿途所至行舟虞三虞四虞礼
　　○壬戌  太祖高皇帝忌辰  奉先殿行祭礼驸马都尉赵辉承命祭  孝陵
　　○五虞礼  神主至京将入城行六虞礼文武百官具衰服出城奉迎行五拜三叩头礼
　　○是日  神主至京师  上衰服率亲王奉迎于午门  上举哀步行前导亲王随后至宫门外  太后并妃及公主宫眷等迎  神主至  几筵行安神礼毕  上行七虞礼
　　○是日  上服素翼善冠素服腰经御西角门百官黑冠带浅淡服色行奉慰礼
　　○癸亥行八虞礼○礼部言  英宗睿皇帝遗诏丧礼以日易月二十七日释服  皇上孝心纯至不忍遽释服御正朝以素服于西角门视事今百日已过山陵既毕请于十八日御奉天门视朝诸凡礼仪悉从吉典从之
　　○夜月犯氐宿西南星
　　○甲子  仁宗昭皇帝忌辰  奉先殿行祭礼遣驸马都尉石璟祭献陵
　　○行九虞礼
　　○敕谕文武群臣曰朕以菲德嗣承大统虽在疚中而敬  天恤民之心未尝敢忽然自即位以来天灾屡见近于是月初五日风雹大作飘瓦拔木此乃  上天垂戒之严朕深惧焉意者德有未修而政有举欤心有未诚而行有未至欤抑尔群臣怠慢不谨行事有乖上无以辅君德下无以惠生民欤自今各宜恐惧修省恪恭乃事庶足以回天意特兹告戒尚其毋忽故谕○西宁守备都指挥使汪清坐事去任以都指挥佥事张杰代之
　　○大同副总兵都督同知曹安罢以老疾故也
　　○乙丑六部都察院通政司大理寺太常寺光禄寺正官少保李贤等暨后军都督府掌府事太保会昌侯孙继宗等言  皇上自接位以来恩覃四海宜召和致祥而乃臻此灾异皆臣等不能修职所致乞将臣等罢归田里别选贤能以匡治道庶可以回天意  上批答曰  上天示变咎在朕躬顾君臣一体义同休戚卿等宜天以实避位何补其尚勉修职业以辅不逮以回天意所辞不允○翰林院编修张元祯上言一曰勤讲学臣愿  陛下开经筵之余日御文华殿轮召讲官数人从容进讲不废以风雨寒暑其所讲读必切于修德为治之道或因而警乎政事之失或因而推极言外之意不可以乱忌为嫌不可以忌触为讳讲毕驾退更乞凝神静虑或默味所讲之理或详玩所讲之书于以验之于身心于以验之于正化如此则不负开讲之意而讲学之方立矣若无讲官之邪正圣心之邪正系焉臣愿讲官必令大臣公举刚明正大以充不拘官职内外大小不许徇私妄举非人以坏圣学如此则列于讲读者皆正大之人而  陛下所闻者皆正道矣二曰公听政臣愿  陛下日御文华殿午前讲学午后听治讲书毕略休  圣躬即览天下奏＜锍-釒＞命各衙门堂上官抄退详议至次日午后  陛下于是面召陈其事之可否而亲决是非以见之施行听政既退清燕之暇于各衙门五品以下官随意召见问以政治得失天下利病民情休戚如此则公道大明下情毕达非惟大臣不敢专任己私而  陛下亦得以明习天下之事矣三曰广用贤臣愿  陛下时发明诏命给事中御史各奏陈两京各衙门堂上官贤否如言有不尽亦许在京五品以下官指陈之必众皆以为可则用之众皆以为不可则使之以礼致仕以存体貌大臣之意又令给事中御史共荐素有德望可以代所去之位者如此则各衙门堂上大臣各得其人矣大臣既各得其人于是命之各言其所属及方面郡县官之贤否  陛下乃据其所言付内阁儒臣会吏部官升黜之给事中御史职当言路其官虽卑而关系甚大今吏部选是官不论其为人何如但取其人物言语宜命六科十三道互相弹劾其有贪邪素著无所建明者即时黜退以励士风如中外官员中果有刚正敢言堪当是任者不必求其人物言语不必拘其官职出身许群臣奏陈以闻下付吏部选任然不宜委之堂上大臣盖大臣恐刚方者指其过失必荐柔媚者以备其数且人情既感其推荐必不敢公排其非此正古者大臣不举台谏之意也＜锍-釒＞上得旨所言固有可取者然亦多窒碍难行
　　○永顺伯薛辅以巡城指挥相遇不引避輙加笞辱右军都督府以闻命执辅送法司罪之
　　○丙寅行卒哭礼○是日以葬事毕遣驸马都尉石璟告  长陵薛桓告  献陵周景告  景陵工部尚书白圭告  后土之神抚宁侯朱永告  天寿山之神
　　○朝鲜国王李瑈以先帝升遐遣陪臣崔汉卿等赍祭文香币致祭命于  天寿山行礼
　　○升南京都察院右佥都御史李秉为都察院右副都御史巡抚宣府
　　○丁卯以  英宗睿皇帝将祔庙告  几筵
　　○赐庆王第六子名曰邃□土公儿□代府襄垣王仕＜土匮＞长子名曰成银次子曰成钻潞城王逊＜火宁＞长孙名曰成金□畾次孙曰成銴怀仁王逊烠第八子名曰仕土□未九子曰仕土□遣十子曰仕塠
　　○朝鲜国王李瑈遣陪臣黄□身等赍表文方物贺上登极赐宴及织金衣彩叚等物有差
　　○遣德王告  太庙以  英宗睿皇帝神主将祔庙也
　　○戊辰祔  英宗睿皇帝神主于太庙  上遍诣  德祖以下八庙神位前行礼如仪百官陪祀
　　○修筑湖广攸县城垣
　　○己巳升大理寺左寺丞高明为南京都察院右佥都御史
　　○夜月犯十二诸国代星
　　○庚午  上具常服御奉天门视朝
　　○礼部言大婚重事请遵  英宗睿皇帝遗诏择日奏告  天地  宗庙遣官持官持节行礼  上曰婚礼定期朕心有所不安其缓之
　　○禁天下朝觐官科歛徵求之为民害者先是给事中李森言朝觐乃臣下述职之典近年方面大臣未及朝觐先务奸贪或科歛民财或徵求土物为害不可胜言乞自今朝觐之时考其功绩完否推其操行邪正务公去耴以凭黜陟仍加禁治科歛徵求之害有犯者听巡按巡抚官逮治之事下吏部尚书王翱等请如其言遂有是命
　　○兵部臣奏顷南京监察御史郑安等上言时正八事其一曰徙戎狄以安中国谓门庭之内非寇盗所宜居村落之间非豺虎所宜伏万一四方有警则伺变而动昔晋人居戎内地以致五胡云扰近日曹钦用达军谋反其明验也伏望  陛下览古鉴今防微杜渐凡京畿之内所置降虏令该部设法处置或远徙边郡或分置外卫配隶军伍之中治以中国之法其原管头目亦调隔别卫分不得群聚一处坐生其心夫人少则易制势分则易弱庶几中国底宁戎心永遏其一曰平寇贼以靖边疆谓今天下太平兵革不用独广西蛮贼作耗流及广东杀掠人民攻陷城邑盖由将非其人兵失其驭是以人各偷安莫肯赴斗寇至则却走以避其锋寇退则张皇以徼其功昔狄青宣抚广南不再月而破侬智高近时山云为总兵而猺獞不敢出没今天下岂无贤将如狄青山云者但未有以的知而用之也夫两广虽边地然此贼不除则延蔓之势渐不可遏四夷闻知恐生他患乞选良将以灭贼为期仍遣有风力御史体审先前兵将老师玩寇之故惩治一二以警其余然后申明军法凡贼人出入蹊径官兵不守把经过地方官兵不拦截攻劫堡寨官兵不固守所陷城邑所司不报闻皆治以重罪如此则法令严而将士奋勇贼可扫定而边境获宁臣等议以为二事皆有理但徙戎之论朝廷往因言者有达官不必动之诏惟两广贼情宜另遣御史体审事为可行  上曰然贼情不必更遣御史体审只令巡按者知之
　　○辛未南京监察御史郑安等言天顺八年正月诏书有曰文职官吏其犯赃罪见问未结照提未到者悉从宥免俾图自新兹盖旷荡之恩与民更始之意也臣等虑此贪污之徒既受赇骩法于平时又侥幸茍免于今日岂可一概复职俾得居官治人乞敕内外法司查理前顷官吏果系赃证未明事须对理者宜从宥免其赃证明事有显迹者虽见问未结而即同狱成虽照提未到而事发在逃此等官员当令冠带闲住不得食俸管事则上不失朝廷普及之恩下不失更贤育民之义矣章下刑部尚书陆瑜等议以诏书所谓见问未见结照提未到正以事有未明宜从宽宥其虽未结未到而狱以成者则虽宥之但令冠带闲住如安等所言为当若事发而逃匿则身虽未到狱虽未成而奸宄之情著矣固不得在宽宥之例也覆奏从之
　　○三法司会奏巡抚宣府都御史言沿边墩台缺人守了命法司计议申明囚徒守了之法死罪五年流四年徒照律条年限每月仍以粮三斗给之著为令
　　○总督漕运巡抚淮扬等处左副都御史王竑奏黜老疾庸懦不谨官监运司同知刘曦等七十八员
　　○壬申黜云南曲靖军民府知府刘华甫为民从巡抚南直隶都御史刘孜言其任苏州府时受粮长金银御史勘实故也
　　○癸酉南京给事中王徽等言四事一曰开言路伏惟  皇上嗣登大宝之初屡下求贤之诏始命谏官直言许复诸人直言是以忠言谠论日进于朝然今所陈之言事体不一如修德用贤事在陛下者固已躬行矣其有发下所司使之施行者多有不便己私托以他故妄奏不行或有施行亦不过虗应故事居言路者见其如此皆曰言既不行不如不言此言路所以不开者也至于奸佞在位尤惧直言故于进言之人多方钳制或指为轻薄或目为狂妄或寻其瑕疵或幸其差失凡有更张则曰变乱成法凡有荐举则曰专擅选官凡有弹劾则曰排陷大臣明则加以重刑暗则私怀怒恨言官见其如此皆曰非徒无益于国实足自祸其身此言路所以不开者也伏望  皇上更化之始以开言路为心乞敕该部凡有所言有当行者即便为之施行务臻实效不可托故延滞不行及有言之不当理者伏望  皇上宏天地之量宽斧钺之诛置之不问如此则言路永开事无壅蔽矣二曰重大臣臣惟中庸有曰敬大臣盖大臣之于人君犹股肱之于元首所以共治天职共理天民故自古愿治之君未有不敬重大臣也伏愿  皇上更化之始以重大臣为心未用之先当重其选既用之后当重其官今后文武大臣缺员务要会同各衙门堂上官从公推举各荐所知较其优劣不拘内外不限资格公举既定然后该部奏闻用舍其有荐举不公许科道就行纠劾治以欺妄不忠之罪如此大臣皆得其人矣然选之既重待之尤不可不重切见近年以来大臣有犯公罪者輙系累下狱祼衣受刑不数日寻复其任大臣为臣僚之表率顾乃屈辱之如此彼将何面目以处人上乎要当视为一体加以礼貌小过则置之不问大罪或退之为民或赐自尽亦不可辱之市朝非元恶大奸不可辄加以刑然非为其人可惜也所以重朝廷之名器也三曰选良将臣惟将者国家安危所系人命生死所关选用不容不急近年以来在京在外总兵官或以勋戚而用或以贿赂而得率多鄙夫曷当重任以致仕卒内怨夷伙外侵推原其故皆实由兵部官不得其人也今兵部尚书马昂素不读书怙宠恃恩矜己傲物既无素定之策又无应变之才方且妒贤嫉能张威作福边方奏请者则不问当与不当而妄行参驳使巡抚等官不得行其事征进回还者则不审有功无功而妄奏升赏使冒报功次者得以售其奸至于总兵缺官正当广询博访预求真才却乃任情徇私临期塞责致使将领多驽骀之才士卒之熊罴之勇卒有警急委任何人伏望  皇上更化之始以选良将为心先将马昂退黜别选才德忠良者以充是任将见兵部得人则选举公任用当而总兵皆得其人以战则胜以守则固而朝廷无四顾之忧矣四曰保全内官切惟自古人君禁庭侍御未有不用内官者然其中贤良者虽有而奸邪者更多人君因多有委以国正授以大权致使坏乱大事几败国家然后治以重刑戮于朝市远观赵高李辅国之徒近观王振曹吉祥之辈是皆始因爱之而终则杀之非所以保全之也伏望  皇上更化之始以保全内官为心悉遵  太祖高皇帝旧制今后内官不许在外管军亦不许置立田产房屋其家人义男悉令所司究其来历发为原籍当差亦不许文武官员僧道人等与之私相交接凡朝廷事无内外政无大小悉断自宸衷或召馆阁大臣与之计议不可使内官得与其谋然此非欲疏远于彼也正欲保全其终身也至于奉侍左右亦惟择谨谨厚者为之且彼之所欲者不过富贵而已  陛下惟当厚其赏赉使之丰足有余无复外望如此非惟天下睹清明之政蒙至治之休而宦官亦享悠久之福无诛夷之患矣  上多采纳之
　　○襄陵王冲沐奏称子渐众平凉供亿愈繁乞迁府于江西湖广地方礼部以民困未苏请令有司报王候丰年处置从之
　　○甲戌襄王瞻墡奏  大行皇帝遗诏内言嗣君以继承为重婚礼不宜过期百日外有司请行毋得固违诚  先帝贻谋为宗社万万年之计也臣思四月二十七日己及百日之期有司虽请行大礼犹恐皇上哀慕之中未忍举行愿以遵□遗命为孝以奉  宗庙为重从权卜吉早册贤淑协相  圣躬以顺四海臣民之望臣忝宗室遗老不容无言并进玉斝以备礼筵之用诏曰王为国家至亲劝朕早行婚礼以遵  遗命为孝宜从所请还写书报王
　　○是日礼部亦上言  皇上孝心纯笃不忍遽定大婚之期然  先帝遗诏拳拳以婚礼不宜过期者盖为  祖宗嗣续计为  社稷生民根本计况近者  皇太后已降圣谕亲王宗室复上劝章诚不可以少缓乞俯从臣等所请俾得以按礼行事  上曰婚礼定期朕本不忍遽行今卿等祗奉  先帝遗命重以  宗社生民大计为言诚不可缓勉从所请其择日具仪以闻
　　○以顺圣川牧马地为屯田从户部郎中庞胜请也
　　○乙亥升湖广衡州府知府翁世资为江西布政使○府军前卫百户马真上言虏之长技在射与冲射籍弓矢冲凭马力其所耴胜往往以此为今之计莫若于队伍兵仗中添设起火义枪九龙神筒一窝蜂弹及用喷枪神铳等器间列神机次第施用前列刀牌后张弓矢止则为篱出则为阵远则以火伤贼近则以义拒马如此则胡骑不能冲突矣乂言陕西辽东大同边城官舍军民之家或有十数丁或五七丁平居学习武技以射猎为生请敕遣官于此三边量加招募给与盔甲弓箭等器复其徭役俾供给之秋冬操练备边春夏放归生理遇有功次优加升赏盖其生长边方习其山川耐其寒苦临敌必能效死立功则边境有备而民皆获安矣  上纳之○陕西徽州知州李佐为汉中府知府肤施县知县王鉴为延安府知府佐起进士为知州鉴起进士为御史以劾权奸谪知县皆以廉能闻巡抚都御史项忠荐之故有是命
　　○都察院贵州道赃罚银为吏所盗都御史李宾等劾奏御史冯昱等罪并自劾  上以宾等大臣宥之而令法司逮昱等罪之
　　○国子监祭酒刘益卒益字崇益江西吉水县人宣德癸丑进士历兵刑二科给事中正统己巳升湖广左参议天顺己卯入为国子祭酒旧制国监钱谷不钩考为养贤也其后废会馔而椒盬等物俱折以钱钞然不时给诸生多为他用至益为监亟阎禹锡所讦户部尚书年富以闻命官核实遂下典簿徐敬暨禹锡狱词连益并鞫之敬谪戍益以事由家僮得末减复职然国学钱谷钩考自兹始矣益宽厚坦夷不为城府所至政无显迹及主教国学惟按资序拨历无所建明故事祭酒有缺多用翰林宿望益与大学士李贤同年进士徒以其外貌用之文学弗充其位士论不惬
　　○礼部奏钦天监选定择大婚礼日期本年六月初九日奏告
　　天地  宗庙六月十一日传制遣官持节行纳采问名礼七月初七日传至遣官持节行纳吉纳徵告期礼七月二十一日传制遣官持节行发册奉迎礼  上从之
　　○丙子礼部进大婚六礼仪注一纳采问名前期择日遣官告  天地  宗庙至期前一日鸿胪寺设制案节案于奉天殿御座前厥明  上具冕服御奉天殿文武官常参讫执事引正副使朝服就拜位行传制礼宣制曰兹选某官某女为  皇后命卿等持节行纳采问名礼礼毕制案节案由中门出礼物由奉天门出取制书置采舆中仪仗大乐前导至大明门外正副使乘马诣  皇后第行礼其日正副使至大门外礼官先入主婚者朝服出见礼官曰奉制建后遣使行纳采问名礼主婚者出迎正副使捧制书及节至正堂置制书及节于案主婚者行四拜礼诣案前跪听宣制讫以授主婚者置于案俯伏兴平身以答名表跪授正使退就拜位礼毕主婚者请礼从者酒馔毕以弊劳正副使送至大门外正副使捧答名表入至奉天门外以表节授司礼监官奏闻复命一纳吉纳徵告期其仪注自遣官至复命并同纳采问名礼但纳吉礼用玉帛纳徵礼用谷圭玄纁束帛六马等物改制词云兹聘某官某女为  皇后命卿等持节行纳吉礼礼官入见主婚者致辞曰奉制聘后遣使行纳吉礼纳徵请期皆如之一发册奉迎至期清晨鸿胪寺设制书案节案册案宝案于御座前礼部陈鴈及礼物于丹陛下设彩舆于奉天门外内官监陈设  皇后卤簿车骆礼物于彩舆南其传制遣使礼仪并同前纳采问名仪但改制词云兹册某官某女某氏为  皇后命卿等持节捧册宝行奉迎礼其制册宝节用伞盖遮护俱从中门出鴈及礼物随行正副使从之诣  皇后第行礼前一日陈设幕次香案制书案节案册宝如仪其日正副使至取制书册宝置案上女官奉  皇后首饰祎服入中堂左内官陈仪仗车辂等物于大门内礼官先入见主婚者致词曰奉制册后遣使持节奉册宝行奉迎礼主婚者出迎执事者举册宝案正副使捧制书及节执事者执鴈及礼物至正堂各置其所如仪引礼引主婚者就拜位行礼女官入进首饰祎服内官进仪仗正副使取节册宝授司礼监官内赞二人引捧节册宝监官入中堂  皇后具服出合女官及宫人拥护诣香案前向阙立内赞赞行四拜礼赞宣册赞跪  皇后跪宣册官取册立宣赞受册赞搢圭宣册官以册进  皇后受册以授女官赞宣宝  皇后受宝以授女官赞出圭赞兴赞拜礼毕  皇后入合监官持节由正门出以授正副使引礼引主婚者诣案前跪听正使宣制受之以次受副使进鴈及礼物行四拜礼毕正副使出大门外主婚者礼从者及劳使者以帛如前仪女官奏请  皇后出合自东阶下立香案前内执事赞四拜毕请  皇后升堂南向立主婚者进立于  皇后之东西向曰戒之敬之夙夜无违命毕退立于东阶西向毋进立于  皇后之西东向施衿结帨曰勉之敬之夙夜无违毕退立于东阶西向内执事奏请乘舆  皇后降阶升舆出门其侍从拥导护卫用仪仗大乐卤簿如仪从大明门中门入文武百官俱朝服于承天门外东西向立班迎候舆入承天门退  皇后舆由奉天门进内庭幕次  皇后出舆由西阶进  上由东阶降迎于庭揖  皇后入内殿内侍请  上诣更服处具衮冕女官请  皇后诣更服处更礼服  上偕后诣  奉先殿行礼谒庙是日早内官于  奉先殿陈设牲醴祝帛毕伺  上偕皇后至赞引引就拜位  上在东  皇后在西行礼如常仪一合卺其日内官先于正宫殿内设  上座于皇后座于西向置酒案于上中稍南置四金爵两卺于案上谒  庙还内侍女官请  上与  皇后各就更服处  上服皮弁服升内殿  皇后更衣从升赞请升座执事者举馔案于  上与  皇后前女官司尊者耴金爵酌酒以进饮讫女官进馔举馔讫安官再取金爵酌酒以进饮讫进馔女官以卺盏酌酒合和以进饮讫又进馔凡三举酒馔毕  皇帝从者馂  皇后之馔  皇后从者馂  皇帝之馔一朝见第二日早  上冕服  皇后礼服诣  慈懿皇太后宫行四拜礼  皇后捧腵修盘于案上执事女官举案  皇后随举进至  慈懿皇太后前  皇后复位  上与  皇后皆四拜礼毕出诣皇太后宫谒见行礼前仪一谢恩第三日早  上冕服  皇后礼服同诣  慈懿皇太后前次诣  皇太后前俱行八拜礼讫  皇后诣内殿  上皮弁服升座女官引  皇后礼服诣  上前行八拜礼毕  皇后还宫升座引礼引在内亲属赞八拜礼次引六尚等女官次引各监局内官内使俱行八拜礼毕是日早朝  上具服御奉天殿颁诏布告中外行礼如常仪一受贺第四日文武百官具朝服上表庆贺陈设如常仪  上具衮冕御华盖殿亲王行八拜礼庆贺次执事官行五拜三叩头礼毕鸿胪寺奏请升殿导驾官前导百官进表行礼如常仪亲王行礼毕诣  慈懿皇太后  皇太后  皇后前庆贺八拜礼毕  慈懿皇太后  皇太后受内外命妇庆贺礼外命妇进表陈设如常仪  皇后礼服升殿受内外命妇庆贺礼外命妇进笺陈设如常仪一盥馈第五日清晨尚膳监具膳羞  皇后具礼服诣  慈懿皇太后宫伺膳至赞引引  皇后诣  慈懿皇太后前赞四拜尚食以膳授  皇后  皇后捧膳进于案复位赞四拜赞引引  皇后退立于西南伺膳毕引出诣  皇太后宫进膳如前仪毕退还轩宫
　　○都察院左都御史轩輗卒輗字惟衡河南鹿邑县人由进士授行人司右司副历监察御史升浙江按察使进右副都御史巡抚浙江寻转左掌南京都察院事拜刑部尚书致仕大学士李贤荐起为左都御史总理南京粮储是岁春复以疾乞致仕章方上不待报携一吏兼程竟归至家之日方食时趣具浴浴毕数问日早暮或云午矣輗欠伸而绝有司以计闻赐祭葬皆如例輗性耿介门绝私谒其按察浙江矫前政侈靡屏去一切供应俸资外一无所取朝夕素食布袍无间寒暑待故旧宾客食无兼味约束同僚三日一市肉不得过一斤简廉威重震撼郡邑官吏畏之或以投牒引去者亲丧闻讣翌日即行僚属有未知者及夺情复任颇以此自矜饮同僚家归輙抚其腹曰此中皆赃物也识者少之其巡抚威望才□员于按察时在刑部无所建明而颇招物议其掌南台御史有好讦人阴私者輙奖其能尝嗾御史劾南京祭酒吴节节亦发輗平生阴事众颇不直輗然其冰檗之操终始不易时两淮都转运盐使司运司耿九畴亦河南人以清白自励人语廉吏者必以轩廉使耿都运并称云
　　○丁丑户科给事中李森言三事一重名爵名爵者天下之公器国家之大柄不可不重近年以来有无军功而升候伯都督者有无才德而升大臣重任者有因琴棋绘巧而升文职者有因医卜技能而升军职者爵位日轻廪禄日费则是轻其公器而失其大柄也今后升侯伯都督必考其有何军功大臣重任者必察其有何才德询采舆论然后施行其余各处方面官既责令大臣公同推举有不当者许给事中御史指实劾奏治以重罪如此则爵位日重而廪禄不费矣一考军官黜陟之典所以劝善而惩恶文武一途无分彼此各处都司都指挥并各卫指挥有立心贪污而剥害军士者有操行不端而败坏风俗者有年老无为而私役军士者有骑射不识而暴虐害军者今后宜令兵部将各处都指挥平日操行廉能武略精通者存留管事如或贪污等项革去管事其在外各卫指挥许御史会同三司官从公考察黜陟如此则军官得人而军不被害矣一省粮储国之所以富强者在乎粮储之积而其所以积者又在革除奸弊今在京各营操练军士其间逃亡事故日月不绝管军衙门不将姓名籍贯申呈兵部转达户部住其粮赏朦胧作见在名数每月关支今后遇有逃亡事故军人不许行文该卫催取就将姓名籍贯径自行文兵部住役清理转达户部截日住粮如此则奸弊可除而粮储不费矣  上嘉纳之
　　○哈密地面使臣苦儿鲁海牙奏先因本国王死无嗣癿加思兰欲侵据其地访得西番阿儿察安定王与国王同出一祖见有兄弟七人乞选取一人来主国事已奏蒙敕遣都指挥贺玉等同臣往安定选取行至西宁距安定城仅十日程玉等称奉诏不行亦不容臣等自往臣于西宁适闻安定灌顶国师舍剌藏卜等二人言如有  圣旨我二人即当引领使臣往安定王处仍乞敕罕东安定二卫令其护送事下礼部复奏玉等既受敕往彼公干又蒙赏赐银叚所干者乃封国安边之事非寻长和番之比却乃畏避艰难假称诏旨擅自回京狡猾不忠方命误事合逮玉等付法司问罪及追原赏银叚还官仍请敕一道将原赍彩叚表里付苦儿鲁海牙等赍捧再请敕三道一赐舍剌藏卜等二人俾同苦儿鲁海牙往哈密一赐罕东一赐安定令护送各使往还如果成功更加赏赐  上命执玉等于狱治罪仍降敕俾苦儿鲁海牙等赍原给彩叚往哈密并敕罕东安定二卫护送○戊寅命故忠义前卫指挥佥事李安子祥袭升本卫指挥同知武成后卫正千户吴宽弟宁金吾右卫正千户刘歪头弟锁住锦衣卫正千户忽剌忽里子黑厮武成后卫正千户海广子亮大兴左卫正千户浦伯都子能俱袭升各卫指挥佥事以安等从两广阵亡也
　　○己卯赐代世子成炼食米岁三百石成炼未袭爵无禄上章自言故有是命
　　○赐故永平卫都指挥佥事胡镛祭以尝充总兵镇守永平山海其子瀚援例乞恩也
　　○辛巳复浙江衢州府通判张祥为工部营膳司主事河南新郑县知县刘忠浙江嘉善县县丞梁觐俱为监察御史祥等先以公罪降调外任至是更赦得复
　　○升羽林前卫指挥使吴俊为中军都督府都督同知以将册立中宫也
大明宪宗纯皇帝实录卷之六
　　天顺八年六月癸未朔监察御史白侃言天顺初元御史劾奏石亨等罪反为所挤调都御史耿九畴及掌道御史周宾等外任而张鹏杨宣充军又因罪九畴而调其子翰林检讨裕于外其后言官多有坐事谪调今亨等败露被诛乞将各官取回听用  上曰鹏等既为权奸所陷吏部其即复其官于是吏部覆奏杨宣张鹏先已取用耿裕实以父九畴连及宜并取用从之
　　○甲申山东沂水县大水
　　○乙酉乌思藏剌麻僧桑儿结巴等来朝贡氆氇铁力麻等物赐衣服彩叚等物有差
　　○南京参赞机务兵部尚书萧维祯奏乞致仕不允○广西指挥舒镛哨守荔浦修仁等县地方科取猺獞之归化者财物遂复为乱巡抚都御史吴祯等抚平之以状闻命逮治镛而追其赃给主
　　○戊子
　　○遣内官祭中霤之神
　　○兵部臣奏冠带闲住右布政王亮献平虏三策五计及布阵图机并持剑法事下臣等会同三营总兵太保会昌侯孙继宗等于大教场试验其三策固为有理其五计惟可守城独持剑法可用  上以亮年老赏银二十两纻丝二表里令致仕其持剑法令造与在京官军操用
　　○修筑广东四会英德二县城
　　○己丑太子少保兵部尚书马昂以南京给事中劾其举将非人心不自安奏乞致仕不允
　　○庚寅升户科给事中童轩礼科给事中袁恺刑科给事中金绅俱为都给事中礼科给事中王诏工科给事中姚昶俱为右给事中恺注兵科余俱本科○辛卯以将行大婚遣太保会昌侯孙继宗告天地怀宁侯孙镗告  太庙
　　○癸巳命太保会昌侯孙继宗为正使少保吏部尚书兼华盖殿大学士李贤为副使持节行纳采问名礼制曰兹奉  圣母慈懿皇太后  皇太后命选中军都督府都督同知吴俊女为皇后命卿等持节行纳采问名礼制御中军都督府都督同知吴俊曰朕承天序钦召鸿图经国之道正家为本夫妇之伦乾坤之义实以相  宗祀之敬协奉养之诚所资维重今遣使持节以礼采择故谕又谕之曰朕惟夫妇之道大伦之本正位乎内必咨名家特遣使持节以礼问名尚伫来闻钦哉故谕于是中军都督府都督同知吴俊奏曰臣俊伏承嘉命正使太保会昌侯孙继宗等重宣制诏问臣名族臣名族臣女臣夫妇所生先臣赠昭勇将军羽林卫指挥使贰之曾孙先臣昭勇将军羽林前卫指挥使旺之孙臣女今年十七谨具以闻
　　○乙未给哈密大小麦种子一百石时哈密中顺王毋累奏为癿加思兰所侵禾苗无种乞赐赈济故给之
　　○丙申赏官舍李让等十四人银币有差以其尝往癿加思兰公干也
　　○丁酉礼部尚书姚夔等进经筵仪注先是言者奏请开经筵  上命少保吏部尚书兼华盖殿大学士李贤等会议推举讲读官以闻且赐敕谕勉励之曰朕恭膺  天命继承  祖宗鸿业君临亿兆负荷良艰永惟自古圣帝明王未有不资学问而能致天下于太平者朕鉴于兹将以八月初二日御经筵命尔太保会昌侯孙继宗与少保吏部尚书兼华盖殿大学士李贤知经筵事吏部左待郎兼翰林院学士陈文吏部右待郎兼翰林院学士彭时同知经筵事太常寺少卿兼翰林院学士刘定之詹事府少詹事兼国子监祭酒司马恂大理寺左少卿孔公恂翰林院学士柯潜万安侍讲学士李泰太常寺少卿兼翰林院侍读孙贤刘珝牛纶左春坊左庶子兼翰林院侍讲王＜亻与＞徐溥兼经筵官贤文时安泰贤珝纶日待讲读翰林等衙门儒臣分直侍讲夫帝王之道具载经书茍非讲明何以措诸行事况朕临御之初先务莫急于此卿等宜端心竭诚相与讲论务精其极毋隐而弗彰毋曲以徇好庶几会而通之理足以溉朕心举而措之泽足以被天下如此朕斯无负  上天之命  祖宗之托而卿等亦无负于朕之所望矣钦哉又以太子太保吏部尚书王翱太子少保兵部尚书马昂户部尚书张睿礼部尚书姚夔刑部尚书陆瑜工部尚书白圭都察院右都御史李宾通政司通政使张文质大理寺卿王概侍班翰林院修撰王献刘宣黎淳编修李本尹直讲书修撰曹恩童缘王一夔编修江朝宗丘浚杨守陈彭华陈秉中展书太仆寺卿余谦礼部郎中吴谦员外郎林章陈纲谢宇何暹中书舍人温良凌晖书讲章并起止至是礼部进仪注一会讲礼仪每月初二十二二十二日会讲前期一日于文华殿内设御座又设御案于其东稍北设讲案于东稍南至期司礼监官先陈经书各一册于御案上讲案同皆书东经西是日早朝后常服御文华殿升御座将军侍卫殿外如仪鸿胪寺官引知经筵及侍班讲读执事侍仪等官于丹陛上行五拜三叩头礼毕以次上殿依品级东西序立侍仪御史给事中各二员于殿内南分东西向北立序班二员举御案于御座前二员举讲案置御座南正中鸿胪寺官赞进讲讲官二员出讲案前稍南北向并立鸿胪寺官赞鞫躬拜叩头兴平身翰林院执事官一员诣御案前跪展书毕起退立于讲案之东讲官一员进讲案前讲四书毕讲官少退立执事官于案前跪掩四书毕退就班执事官一员又诣御案前跪展掩跪展掩经书如前仪毕退就班鸿胪寺官赞讲官鞠躬拜叩头兴平身退就班序班四员举御案及讲案俱置殿东原所鸿胪寺官赞礼毕  上还宫一每日进讲常仪于月讲外别敕大学士李贤学士陈文彭时率学士万安李泰侍读孙贤刘珝牛纶每日侍班进讲不用侍卫侍仪执事等官侍班讲读官入见行叩头礼东西分立先讲四书次讲经或史书不进讲章惟依文直说直解必须义理明白易晓句读字音正当讲读毕侍书官侍书各官叩头退
　　○辛丑给驸马都尉焦敬禄米一千石米麦中半兼之
　　○以剿平蛮贼功赏在京及两广等处官军钞币布绢有差
　　○壬寅  裕陵成其制金井宝山城池一座照壁一座明楼花门楼各一座俱三间香殿一座五间云龙五彩贴金朱红油石碑一祭台石一烧纸炉二神厨正房五左右厢房六宰牲亭一墙门一奉祀房三门房三神路五百三十八丈七尺神公监前堂五间穿堂三间后堂五间左右厢房四座二十间周围歇房并厨房八十六门楼一门房一大小墙门二十五小房八井一神马房马房二十歇房九马桩三十二大小墙门六白石桥三甎石桥二周围包砌河岸沟渠三百八十八丈二尺栽培松树二千六百八十四株经始于是年二月二十九日至是成
　　○癸卯夜东方有流星大如盏其色赤尾烛光地自室宿南行至羽林军又有流星起自南方亦如盏大青白色有光南行天中
　　○甲辰礼部以  上嗣登宝位请置卤簿大驾从之
　　○晋王钟铉保升承奉副张泰等二十员为承奉副正等官皆预定其职以闻  上不允仍以书戒王曰得奏欲以承奉副等官张泰等二十员升授承奉正等职既以定拟职名复何奏请且升除王府内官出自朝廷若遇员缺只宜具实并开相应者奏知以凭升补王乃擅自定职泛滥升除是何理也此必下人拨置今皆不准亦不究问特书戒王王宜自省今后行事当遵  宗祖法度毋得任情妄为庶可保全令名王其戒之慎之
　　○乙巳以抚宁伯朱永总管神机营军马升都督佥事赵辅为都督同知理军务
　　○丙午赐辽王嫡第四孙名曰恩钾沅陵王豪塶长子名曰恩铈次子曰恩金□乍韩王徵钋第三子名曰偕灊四子曰偕＜氵横＞五子曰偕＜氵旋-方＞六子曰偕滦代府昌化王仕墰次子名曰成镌第五子曰成镊灵丘王仕＜土臱＞长子名曰成鈠次子曰成金□亶荆府都昌王祁鉴第二子名曰见潭楚府镇国将军季墋第二子名曰均钵三子名曰均金□事镇国将军季埒长子名曰均金□卒辅国将军均鋀次子名曰荣瀍庆府镇国将军邃墁第三子名曰寘钨
　　○故崇信伯费钊庶男溥欲夺嫡承袭讼不已钊先取刘氏继甯氏以罪出乃娶朱氏生子淮尚幼溥执言朱氏与己母俱妾而己长当袭久不决法司奏欲重罪妄争者  上以朱既受封则淮为嫡命之袭爵而亦不罪溥
　　○丁未礼部言恭上  慈懿皇太后  皇太后徽号礼成各王府及天下五品以上衙门凡遇  圣旦及冬至正旦节俱合进表庆贺乞令翰林院撰定表式颁行俾遵依誊进从之
　　○礼部奏赐官军人等银钞绢布总数文武衙门官旗军匠人等银一百七万七千九百五十四两五钱摆队官军银四万四千九百五十八两吏部等衙门官吏监生人等钞一十六万七千二百八十锭绢四千六百九十三疋绵布三万九千五百三十匹
　　○沈府广宗王幼土□术薨王康王之第七子母妃韩氏正统己未生景泰甲戌册封至是薨年二十七讣闻辍朝一日赐谥曰怀靖赐祭葬如例
</div>
    <div class="pagination">
<a href="明实录宪宗实录_page2.html">上一页</a><a href="明实录宪宗实录.html">1</a><a href="明实录宪宗实录_page2.html">2</a><span class="current-page">3</span><a href="明实录宪宗实录_page4.html">4</a><a href="明实录宪宗实录_page5.html">5</a><a href="明实录宪宗实录_page6.html">6</a><a href="明实录宪宗实录_page7.html">7</a><a href="明实录宪宗实录_page8.html">8</a><span>...</span><a href="明实录宪宗实录_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
