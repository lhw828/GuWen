<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 64 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 64 页/共 242 页</h1>
    <div class="content">
○以广东初定、特颁恩诏诏曰。自平定中原以后、粤东尚为唐藩诸逆所阻。以故岭海之外声教未达税亩增科。越年横敛尔百姓辛苦垫隘、已非一日朕甚悯焉遂移平南之师、席卷惠潮省会但歼伪孽罔治胁从诸郡悉平全省厎定念尔官民僻处遐荒久切来苏之望。初无后至之心。朕用是肆赦生□月菑。冀百姓同沾恩赉所有该省合行恩例、开列于后。一、自顺治四年正月初一日昧爽以前、官吏兵民人等犯罪、无论轻重大小、已发觉未发觉。已结正。未结正咸与赦除。有以赦前事相讼告者、以其罪罪之。一、广东人丁地亩本折钱粮、并卫所屯粮、俱自顺治四年正月初一日起、通照前朝万历四十八年则例徵收。天启崇祯年间加派、尽行蠲免。一、文武各官。并行间兵士、俱著该部通行察叙、以凭封赏。凡战守尽节者、督、抚、按题到、该部勘覆、察例赠荫祭葬。立祠恤赉。一、官吏贪赃、最为民害。朝廷特严惩贪之典。枉法受赃、律有明条其余犯罪轻重大小、一、如律行。一、新定地方、颁时宪历、使官民遵行正朔一、南海诸国。暹罗、安南、附近广地。明初皆遣使朝贡。各国有能倾心向化、称臣入贡者、朝廷一矢不加。与朝鲜一体优待、贡使往来、悉从正道、直达京师。以示怀柔。一、官吏兵民人等、前因兵燹、流徙他乡。今望恩来归者、地方官加意招抚。一、文武会试、乡试、已有定期。凡举人不系缘事黜革者、仍准会试。各儒学廪增、附食廪肄业、优免、及每学恩贡一名、正贡一名、俱照平定中原恩诏例行各学贫生、地方官核实、申文该学政、于所在学田内动支钱米、酌量赈给一、山林隐逸之士、有怀才抱德、堪为时用者、抚、按、据实举荐、以凭核用。但不得概荐废绅、致滋幸窦一、所在应祭坛庙。有司务竭诚致祭毋致亵慢历代帝王陵寝、及名臣贤士坟墓、被人毁发者。即与修理。禁止樵牧。一、广东起解户、礼、兵、工四部折色钱粮、金花、黄白蜡、乌梅、五棓子、螣黄、黑铅、桐油、黄熟铜、圆眼、菉笋、荔枝、香蕈、木耳、石□宿砂、核桃、蜂蜜、药材、四司料价、胖袄、胭脂木、南枣木、紫榆木、紫竹、梨木、翠毛、均一料、鱼油料、麻、铁、铁税、会试、会同馆协济昌平本色钱粮、黄白蜡、芽茶、叶茶、银朱、贰朱、生漆、锡、生铜、药材、广胶、并铺垫水脚银两、俱照万历四十八年额数。自顺治四年正月初一日以前、已徵在官者、起解充饷拖欠在民者、悉行蠲免。一、本省盐课。照万历四十八年旧额、按引如数徵解。其天启、崇祯年间加派、尽行蠲免。一、丁银虽有定额、但生齿凋耗、年老残疾尽苦追徵甚至包纳逃亡、贻累户族、殊堪悯恻。自今以后、各抚按官严行有司、细加编审。凡年老残疾、并逃亡故绝者、悉与豁免。一、穷民鳏寡孤独、笃废残疾、不能自存者、听该府州县申文抚按、动支豫备仓粮给养。一、地方势豪人等、受人投献产业人口、及骗诈财物、许自首免罪。各还原主。如被人告发、不在赦例。仍追还原主。一、民间贸易资本、虽在赦前、应还应取者、照旧还取。一、军民年七十以上者、许一丁侍养。免其杂派差役。八十以上者、给与绢一疋、绵一斤、米一石、肉十斤。九十以上者倍之。有德行著闻、为乡里所敬服者、给与顶带荣身。一、抽税原以裕国、非欲病民。明朝末年、滥行抽取、殊属虐商。自顺治四年正月初一日起、凡府州县零星抽取落地税银名色、及势宦土豪、不肖有司、向来津头牙店擅科私税、概行严禁。违者重治。一、有司徵解钱粮、原有定额。明季贪黩成风。借名私派。加耗虐民、难以枚举。自今以后、该抚按官、严加禁约。不时亲访。违者、从重参处。一、所在孝子、顺孙、义夫、节妇、有司细加咨访。确具事实、申该巡按御史、勘结奏闻、以凭建坊旌表。一、旧日领兵各官、带兵来归。具表投降者、概赦前罪。果有功绩、仍行升赏。文武官绅、及前朝勋臣人等、投诚归顺、通行察叙。一、归顺地方城市村堡兵马经过、不许骚扰。一、新顺官兵、原隶各营者、仍入经制。有愿归农安业者、听。一、将领等官、有乘机扰攘、私带在官兵丁马匹回家者、如果照原数交官。前事免论。一、土寇有胁从共擒贼首、赴官连名自首者、俱准赦罪。仍行升赏。一、凡讹言妖术、煽惑平民、烧香聚众、伪造符契、拥集兵仗、除传头会首不赦外。其胁从人等、果改邪解散归正者、前罪免论。一、广东近海、凡系飘洋私船、照旧严禁。至巨寇、并罪逃之人、窟穴其中、勾引剽掠、虽从前犯有过恶、如能悔过投诚、概免其罪即伪官逆将、寄命海上者、果能真心来投、亦开其自新之路。一、卫军已改屯丁、永不勾补。官吏人等、谪戍到卫者、悉放回原籍。一、越诉诬告、败俗伤财、已经严禁。该地方户婚田土小事、俱就有司归结。倘奸棍讼师、诱陷愚民、入京越诉、定加等治罪。一、新附地方、以恤民为第一义。有司滥准词状、纵役扰民者、该抚按参提究处巡按官委理刑察盘州县。访察蠹恶、科索纸赎。摉取赃罚。害民尤甚。及抚按等官、交际馈遗、实长贪黩。并照平南诏例、一体严禁。有故违者、事发重治。于戏。四方大定、悦来无间于寰中。万国攸宁、声教丕扬乎海外。凡官斯土、体熙朝宽大之怀。永乂吾民、享奕叶荡平之福播告遐迩、咸使闻知。　　

○乙丑。立多罗饶余郡王阿巴泰墓碑。文曰尔阿巴泰。乃太祖武皇帝侧室子也。以行间著绩、于崇德元年。封尔为饶余贝勒后围明锦州、复能宣力及统兵略山东郡邑、又多克获以屡奏军功、于顺治元年、晋封尔为多罗饶余郡王。不幸遽尔奄逝。特谕所司、勒碑墓所、用申哀悼。　　

○丙寅。赐巴林部落多尔济台吉朝衣、帽、鞾、甲胄、缎疋、银器等物。　　

○赐朝鲜国王子李＜泬目＞缎袍、貂裘、帽、鞾、雕鞍、白金、彩缎等物并赐国王银五百两、彩缎三十端。　　

○以祝世昌、为都察院右副都御史、巡抚山西　　

○升湖广岳州府知府马宏长、为河南按察使司副使、分巡大梁道降补湖广武昌道副使屠奏疏、为陕西布政使司参议兼按察使司佥事、分巡洮岷道。　　

○吏部议、原任湖广巡抚王聚奎系甄别留用之官、宜静听推补、乃以母病冒昧渎奏应降二级调外用。得上□日、王聚奎著革职。　　

○吏部奏言、故明兵部尚书张缙彦、逡巡来归、不应录用从之。　　

○户部奏言故明勋戚田地、赏赉、及私占者、俱应入官。自置者、仍给本人赡养。与民一体纳赋。从之。　　

○丁卯。上幸边外行猎。驻跸沙河地方。是日、昌平道陈维新。副将张珍等迎驾。赐食、并缎袍、帽、鞾等物。　　

○戊辰。上驻跸南口。是日、居庸关游击佟彤迎驾。赐食、并缎袍、鞾、袜等物。　　

八月。己巳朔。赠殉难陕西商洛道佥事袁生芝、为光禄寺卿兴安州知州曲良贵、为本省布政使司参议。各荫一子入监读书。州判侯嘉允、为陕西都司经历。石泉县主簿胡孟遴、为陕西临洮卫经历典史夏德化、为江南山阳县主簿　　

○升两淮运同王言、为江南按察使司副使、水利道。　　

○补河南汝南道参议张益庆、为山东布政使司参议、分守济南道。　　

○陕西巡抚黄尔性疏言、固原武大定叛时、总兵官何世元遇害。副使吕鸣夏抗贼不屈死。游击周存德、马应熊、守备赵文光、董师吉、魏尚忠、俱死于敌。应请优恤。疏下所司。　　

○庚午。上驻跸鸡鸣山地方。是日、宣府总督马国柱、巡抚冯圣兆、率文武各官迎驾赐食并袍、帽等物有差。　　

○江西提督金声桓疏报、擒获故明宗姓伪麟伯王、霭伯王于滥溪山。命斩之。　　

○辛未。上驻跸宣府。是日、郎中冯桓、道臣张大仁等迎驾各赐食、并袍、帽有差。　　

○以梅勒章京罗璧、为都察院参政。　　

○补原任陕西道试监察御史裴希度、为广西道试监察御史。　　

○以李天祥、为户部理事官。高杰、为礼部理事官。赵廷辅、陈天茂、马汝弼、为刑部理事官。　　

○以正白旗满洲阿玉锡、正黄旗汉军黄得功、管甲喇章京事。　　

○升江西袁州府知府于跃龙、为福建按察使司副使、水利盐法道。　　

○壬申。上出张家口。驻跸布牙乃山地方。是日驻守张家口章京哈克萨哈等迎驾各赐食并袍、帽有差。　　

○甲戌上驻跸西巴尔台。是日、苏尼特部落噶尔马台吉等献马赐甲胄、袍、缎等物有差。　　

○都察院左副都御史惠世扬、以年老致仕。　　

○乙亥。遣云南道试监察御史张翮、巡视两淮盐课。　　

○丙子。上驻跸海流土河口。是日、归化城土默特部落章京古禄格等献驼马。赐甲胄、鞍辔、银币有差。　　

○河南磁陕、汝三州、武安、涉、新安、灵宝、伊阳、修武、武陟、镇平、太康、项城等县、飞蝗为灾。兼冰雹风雨、平地水深丈许。庐舍漂没。　　

○丁丑。太宗文皇帝忌辰。遣官祭昭陵。　　

○是日。上仍驻跸海流土河口。摄政王、纳阿霸垓部落笃思噶尔济农女。请驾幸甚营。献筵、并献鞍马、骆驼、金壸等物。酌纳之。分赐和硕郑亲王济尔哈朗等。　　

○苏尼特部落杜棱郡王等献马。赐甲胄弓箭、袍、帽等物有差。　　

○遗大学士甯完我、祭先师孔子。户部议覆两广总督佟养甲疏言佛朗西国人寓居濠镜澳、以其携来番岛货物、与粤商互市、盖已有年后深入省会、至于激变。遂行禁止。今督臣以通商裕国为请然前事可鉴。应仍照故明崇祯十三年禁其入省之例止令商人载货下澳贸易可也从之。　　

○戊寅。祭大社。大稷。遣刑部尚书吴达海行礼。　　

○己卯。太祖武皇帝忌辰。遣官祭福陵。　　

○辛巳升湖广武昌兵备道副使萧时彦、为本省布政使司参政、分守下荆南道。陕西临巩兵备道参议夏扬名、为湖广按察使司副使、兼布政使司参议、分守下湖南道。江南颍州兵备道佥事李藻然、为江西布政使司参议、兼按察使司佥事南昌兵备道。　　

○壬午。上驻跸察汉诺儿。是日、乌朱穆秦部落苏勒亲王、阿霸垓部落卓礼克图郡王、率其属朝见。献牛马。赐宴、并甲胄、衣、帽等物有差。　　

○甘肃巡抚张尚、坐擅开矿税、降一级调用。　　

○乙酉。定远大将军和硕肃亲王豪格等奏报、多罗贝勒尼堪、固山贝子满达海、固山额真杜雷、觉罗巴哈纳、准塔巴图鲁、马喇希护军统领鳌拜巴图鲁、墨尔根侍卫李国翰、护军统领哈宁噶、车尔布、德尔得赫等、分兵征巢□刀遵义、夔州、茂州、荣昌、隆昌、富顺、内江、资阳等处。斩伪王、及巡抚、道官、总兵、副、参、游都守一千余员。兵丁无算。获马骡一万二千四百余川寇悉平　　

○升南赣总兵官都督同知柯永盛、为右都督充提督湖广总兵官。直隶永平副将鲁国男、为都督佥事充镇守真定总兵官。　　

○补原任山西参议郝絅、为湖广布政使司参议、兼按察使司佥事、武昌兵备道。升湖广安陆府知府李絮飞、为陕西按察使司副使、临巩兵备道。　　

○丙戌。上驻跸胡苏台。是日、蒿齐忒部落博罗特额尔得尼等朝见。献鹰马赐食、并甲胄、鞍、辔、袍、帽等物有差　　

○遣官祭历代帝王　　

○遣官祭城隍之神　　

○复设临河州县墩堡铺夫快壮以护漕运。从总河杨方兴请也　　

○丁亥直隶涞水县民狄文通等二十六人、妖言惑众。纠党谋叛巡按黄徽允讯实以闻。斩之　　

○戊子。山东淄川县知县刘修已、教官成棐、坐失城弃市　　

○升陕西延绥副将苏屏翰、为都督佥事、充镇守天津总兵官。甲喇章京胡有升、为都督同知、充镇守南赣总兵官。　　

○宁夏巡抚胡全才疏报叛逆马德、纠众倡乱。发兵进巢□刀、自预望城、追至河儿坪杀贼千余。歼其渠魁马德、及李国豪等。余党悉平。　　

○升河南怀庆府知府于时跃、为本省按察使司副使、兼布政使司参议、分守河南道。江南通州知州郑贤、为江西按察使司佥事、管屯田水利分巡南瑞道。　　
</div>
    <div class="pagination">
<a href="清实录顺治朝实录_page63.html">上一页</a><span>...</span><a href="清实录顺治朝实录_page59.html">59</a><a href="清实录顺治朝实录_page60.html">60</a><a href="清实录顺治朝实录_page61.html">61</a><a href="清实录顺治朝实录_page62.html">62</a><a href="清实录顺治朝实录_page63.html">63</a><span class="current-page">64</span><a href="清实录顺治朝实录_page65.html">65</a><a href="清实录顺治朝实录_page66.html">66</a><a href="清实录顺治朝实录_page67.html">67</a><a href="清实录顺治朝实录_page68.html">68</a><a href="清实录顺治朝实录_page69.html">69</a><span>...</span><a href="清实录顺治朝实录_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
