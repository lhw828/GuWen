<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 524 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 524 页/共 848 页
  </h1>
  <div class="content">
   ○又谕、昨因沿海各口岸纹银出洋。于国计民生。关系匪细。已降旨严饬沿海各督抚认真查办。该督抚等均受朕厚恩。自必共矢忠勤。力加整顿。但思锢习已久。非破格示以劝惩。骤难挽回。嗣后如该督抚等仍视为具文。并不实力查办。必当从严惩处。其沿海文武员弁。巡缉不力。甚至书役包庇。奸民勾串。仍有偷漏。即著该督抚严参。加等治罪。如海口文武员弁。果能实力堵缉。或连获数起。或破除巨案。即著该督抚据实保奏。朕必施恩破格升用。以示奖励。自此次谆谕之后。该督抚等其各竭诚体国。务绝弊源。勉副朕力挽颓风至意。　　

○贷江苏淮安、大河、二卫上年被水屯丁耔种。　　

○癸丑。谕内阁、讷尔经额奏、筹议查拏会匪。饬行练团章程一摺。朕详加披阅。所议尚属周妥。惟立法贵行久远。不可渐形弛懈。据该抚察访永州桂阳等处。与粤省接壤之区。匪徒出没。现在立定练团章程。人民称便。地方颇为安静。其余州县。亦著督饬照办。该抚务当择委缉捕认真之员。分赴各州县帮同实力练团。严拏著名匪众。务获究办。该管官弁。如果实力奉行。能随时获犯。所有历任失察处分。奏明量予宽免。至拏获会匪除罪应斩绞首犯。解省审办外。余犯罪应遣军流徒者。著由该管道府分别勘转。仅拟枷杖者。即由本州县发落。均免解省。并责成永州镇衡永道、于每年冬令。会同亲赴各该地方严密查访。该牧令等能否实力奉行。认真缉捕。民猺果否安静。据实详报督抚。分别劝惩。傥查报不实。即将该镇道一并参处。至该匪徒等闻拏窜匿。难保不潜扰邻境。著该督抚即通饬各府州。督同所属各牧令。一律遵照保甲章程。实力编查。事竣责成该管巡道周密稽察。如有虚应故事。查办不力者。即行揭参。该道傥扶同隐饰。著一并参处。务使练团与保甲。相辅而行。均收实效。该督抚仍当随时留心整顿。不得徒托空言。以致有名无实。　　

○甲寅。山东巡抚经额布奏、拏获教匪马平、并严缉在逃余犯。得旨、上紧查拏。虽非首逆。亦不可仍留余孽。断不准视为海捕。　　

○以前任广州满洲副都统伦忠、署正黄旗汉军副都统。　　

○乙卯。谕内阁、铁麟等奏、接运云南铜斤委员张组绶禀报沉溺铜斤、与四州总督咨覆两歧一摺。著户部查明具奏。嗣后该运员等如有沉溺铜斤。著于抵通后。将沉溺处所地方官印结。在坐粮厅呈验。如无印结。即著仓场侍郎奏请饬部传询。以免辗转咨查。致稽时日。即自本年为始。著云贵总督、云南巡抚一体遵照办理。　　

○又谕、奕颢等奏、请酌量鼓励司员等语。据称盛京五部司员。别无升途。著自本年为始。每届京察之年。所有该处五部郎中员外郎主事内。有连次保举一等者。题覆到日。准其由该将军、副都统、五部侍郎、会同拣选二三员。出具切实考语。专摺具奏。并咨送吏部带领引见。其余一等人员。仍著照例办理。　　

○闽浙总督钟祥等、议覆鸿胪寺少卿叶绍本奏、禁止械斗章程。一、宣讲圣谕广训。应于公所朔望讲解外。就便于坐堂理事。书院月课。及因公下乡之便。广为教导。一、民间投递初呈。即当公勤诘讯。未结旧案。编顺年月。分期提审。一、漳泉民风。重财轻命。须严禁诬累。据实反坐。一、械斗各犯。多以祠租供其费用。吏胥图利串唆。应严行惩办。得旨、依议认真办理。又奏、缉获洋盗已未办结名数。批、查缉甚属认真。断不可疏懈。此等匪类。若稍姑息。必致贻患将来也。　　

○丙辰。以内阁学士吴其浚、为浙江乡试正考官翰林院编修萧良城、为副考官。内阁学士那斯洪阿、为江西乡试正考官。翰林院编修武新亨、为副考官。侍讲贾桢、为湖北乡试正考官。编修李恩庆、为副考官。　　

○以噶勒丹锡哷图萨玛第巴克什、总理藏内事务。赏赉如例。　　

○礼部议准、贵州巡抚贺长龄疏报、采访松桃厅节妇周向氏等四十五口。请建总坊旌表。从之。　　

○修浙江上虞县王家坝柴塘。从巡抚乌尔恭额请也。　　

○丁巳。上诣绮春园问皇太后安。　　

○以故琉球国王尚灏世子育、袭爵。命翰林院修撰林鸿年、为正使。编修高人鉴、为副使。往封。　　

○拨江南南陵、芜湖、东台、兴化、四县漕米四千六十石有奇。抵放帮丁行月等米。　　

○戊午。谕军机大臣等、前因沿海各口岸纹银出洋。于国计民生。大有关系。叠经降旨令各省督抚认真查办矣。本日复据给事中黎攀镠奏称、＜?口英＞咭唎国有趸船十余只。自道光元年起。即入急水门。至十三年。遂由急水门改泊金星门。鸦片之入口。纹银之出口。恃有趸船为逋逃渊薮。匪徒快蟹。朝发夕至。各处港汊。可以偷越。又窰口奸商。包兑包送。该省洋货铺户。外假贩买货物为名阴以走私为业。即与窰户无异等语。外夷船只。停泊自有定所。何以道光元年以前。未闻私设趸船。近近则任其终岁在洋停泊。以致奸民与之勾通。任意偷漏。著责成该督等严饬洋商。传谕该国坐地夷人勒令寄泊趸船尽行归国。无许托故逗留。并确查窰口巢穴所在。悉数按治。毋稍姑息。以塞弊源而挽颓风。原摺著钞给阅看。将此谕知邓廷桢、祁＜?土贡＞、并传谕文祥知之。　　

○己未。以广州满洲副都统布勒亨、为江宁将军。调镶黄旗汉军副都统奕湘、为广州满洲副都统。　　

○予故江宁将军巴哈布、祭葬。谥勤勇。　　

○庚申以正白旗参领于兆祥、为镶黄旗汉军副都统。　　

○辛酉。粤海关监督文祥奏、谢期满留任恩。得旨、禁止纹银出洋一事。虽非汝一人之力所能。然既会议会办。亦当竭尽心力。总以国计民生为念。断不可视作泛常也。勉之。　　

○壬戌。谕内阁、宗人府奏、申明旧例。约束宗室一摺。朕因宗室人等。往往以不干己事。藉端具控。于道光九年间。令军机大臣会同宗人府刑部酌议条例。永远遵行。并由宗人府刊刷条例。通传远近各族宗室觉罗。及八旗满洲旗分。咨行步军统领衙门。出示晓谕。务令周知。朕保全宗支。教养兼施之意至为深切。凡属天潢自应皆知自爱。无如日久因循。未除积习。兹据惇亲王绵恺等公同核议。择其简明。易晓者。详加酌定。俾革非心。著照所议、嗣后凡遇宗室控告仓库案件。不论是否曲直。有无情弊概置不问。亦毋庸会部。以免拖累。该衙门即将该宗室问以不应为而为。遵照道光九年所定条例。按律拟罪。如有素不安分。兼有绰号黄姓赵姓者。该管亲郡王等酌量责惩。并究明引诱怂恿之人。严行惩办。如系该宗室挟嫌妄供。审明后加倍重责。如审明实系引诱为非之人。即将该宗室应行重责之处。核其情节轻重。酌量办理。其赌博斗殴地亩案件。并被仓库差役及商贾人等控告。照例应会部者。仍会部办理。应由该衙门自行查办者。照例查办。若该宗室控告仓库舞弊。以及钱铺小钱。凡不干己事。稍涉讹诈不遂。藉端起衅等情。无请何处控告。但将该宗室送交宗人府。按此次新定章程。自行惩办。若罪应发遣。亦由该衙门奏请。奉旨后先行重责四十板。再交兵部起解。被告之人。均毋庸传讯以息讼端。经此次新定简明章程之后。该管王等务当实力整顿。挽回陋习。并刊刷叠次所降谕旨。及该衙门会议条例。并现在新定章程。每年按季会同步军统领衙门出示晓谕。务令八旗各族宗室觉罗以及旗民人等。家喻户晓。傥日久视为具文。惟该管王等是问。并著载入则例。咨照刑部都察院步军统领衙门、一体遵行。　　

○命都察院左都御史奎照、户部左侍郎文庆、在军机大臣上学习行走。　　

○癸亥。谕内阁、容照奏、查明东陵各衙门额设笔帖式。遵拟章程一摺。著照所请、嗣后缮写祝版差使。准其于实缺候补笔帖式二十二员内。择其字画端楷。当差敬慎者。拣选正副十员。并与承办衙门笔帖式二员。一体责成遵办。届时令该员等前赴各该礼部敬谨缮写。该大臣仍由礼部内关防衙门拣派司官各一员。敬谨监视。前期并著该大臣等详细查阅。不准稍有草率。如有错误之处。随时奏明惩处。其五内关防衙门派出之笔帖式。傥遇有升调事故。即将该本衙门之笔帖式。选择字样端楷者。公同挑选充补。至西陵各衙门拣选笔帖式章程。即著照此办理。以昭慎重而归画一。　　

○甲子。上诣绮春园问皇太后安。　　

○谕内阁、前据容照奏、请将筹备库地租钱文。酌定易银价值。当交穆彰阿查议具奏。兹据查明丰润县徵解筹备库地租钱文。向系按照时价易银解交。该总兵拟照嘉庆九年所议。以制钱一千。易银一两报解。若如所奏。按照现在价值。每两实不敷制钱五六百文。事属难行。此项地租。著仍循照旧章。按时价易银。尽数报解。以昭公允。所有该总兵奏请酌定易银价值之处。应毋庸议。　　

○礼部议准、广西巡抚梁章钜疏报、采访兴业县节妇谭郑氏等四口。请建总坊旌表。从之。　　

○朝鲜国使臣金贤根等三人。于大红桥瞻觐。　　

○乙丑。谕军机大臣等、前据铁麟等奏、山东湖水微弱。北河水势亦不充足。以致军船节节浅阻。当有旨令直隶山东东河各督抚等、迅速筹水济运。昨据经额布奏称、五月中下两旬。连得透雨。汶卫并长。浮送裕如。此后曾否续经得雨。水势是否充余。尚未据该抚奏报。本年南粮帮船。为数较多。现在固无虞阻滞。而先事豫筹。人力亦不可稍懈著该抚严饬所属沿河各员等。随时体察情形悉心筹画。应疏浚者。赶紧疏浚。应起剥者赶紧起剥。务使河水充足。军船跟接遄行无误期限。傥意存玩忽。不能设法经营。将来回空漕船。稍有阻滞。朕惟该抚是问。懔之慎之。将此谕令知之。　　

○以故奉恩将军祥瑞子继常、袭职。　　

○以吏部右侍郎隆文兼京营右翼总兵。　　

○丙寅。以翰林院编修彭舒萼、为陕西乡试正考官。苏敬衡、为副考官。礼部右侍郎王植、为江南乡试正考官。内阁学士柏葰、为副考官。　　

○以拏获盗犯多名。予山西千总吴勇等、升叙有差。　　

○丁卯。谕内阁、前因御史张秉德奏、请酌定御史坐城日期。当交都察院议奏。兹据奏称、五日坐城一次。为期过宽。嗣后著巡城各科道。除报紧要事件。立即赴城审办外。遇有别项差使。祇准间一二日。即行坐城。如无别项差使。仍常川到署办事。以清案牍。并著都察院堂官随时稽查。傥有疏懈。即行参处。　　

○以故云南蒙化厅属土知府左长泰子荫曾、袭职。　　

○礼部议准、河南巡抚桂良疏报、采访正阳县节烈妇戴钟氏等十口。请建总坊旌表。从之。　　

○戊辰。谕内阁、前据御史陶澐参奏、指官撞骗一案。当交军机大臣会同刑部堂官审讯。嗣复添派奕经、汤金钊、会审。此案御史陶澐、周铭恩、编修王清选等均系应行质讯之员。前经潘世恩、王鼎、面奏周铭恩系潘世恩门生。陶澐、王清选、系王鼎门生。朕思此案尚未定谳。潘世恩等经朕特派。断不敢以私废公。惟究系师生。将来定案时。外间私心揣度。难免物议。潘世恩、王鼎、著毋庸会审。成格现署翰林院掌院学士。亦著毋庸会审。朕综理庶狱。从无成见。虚则虚。实则实。务求至是。以昭平允。奕经等惟当仰体朕意。秉公研讯。务得确情。无□委任。　　

○以内阁学士吴文镕、署礼部左侍郎。　　

○己巳遣官祭火神庙。　　

○谕内阁、祥康等奏、查明双城堡界外圈禁余荒。并三屯公所私垦地亩。酌拟章程一摺。向例双城堡三屯官兵。由盛京吉林两省额缺内裁拨派往。定于大封堆外展圈荒地一段。遇有退差兵丁。每名拟给荒地八晌。作为恒产。其大封堆外圈禁闲荒。系留备将来接济京旗。及本地屯丁之用。相沿已久。何以历年经手各员。少圈多报。私垦之弊显然。兹据祥康等查明实在情形。并将派查含混具报之员。据实参奏。所有原任协领现以佐领告休之图萨。并历任失察之协领佐领骁骑校等。均著交部查取职名。分别议处。至私垦地亩之官兵民人等。本应计晌找追花利。惟念该处甫经成熟。尚未收获。著加恩只将地亩追出抛弃。其花利一概免追。以示体恤。所有侵垦官员。著查取职名。送部议处。该兵民仍照例分别惩办。经此次查办之后。如再有私垦禁荒者。无论由官查出。或别经告发。官则分别降革。兵则革退钱粮。分别枷责。民则无论新陈。俱行递回原籍。严加管束。并责成该副都统每年秋获之后。亲往该堡封堆内外确查。加结咨报。该将军亦著遇便亲往查勘。以杜侵占而清弊源。　　

○又谕、前据苏勒芳阿、孟魁、所奏各摺。并续亏库银一案。当降旨交宝兴会同邓廷桢查明究办。兹据宝兴等查明。览奏均悉。苏勒芳阿于续经查出短少库银八百余两。自应彻底根究。奏明办理。乃以为数无多。遂令协领等自为筹画。致将不能指定是亏是借之款。率行摊扣俸饷归款。现在银两实贮在库。虽非克扣入己。办理实属错误。此项错扣银两。著苏勒芳阿自行赔出。按名散还。仍交部议处。协领文达等于续短之项。并不详细查明。率以摊扣俸饷拟请。又不切实回明该副都统。咎实难辞。协领文达、董明文、达兴阿、董朝臣、喀勒春、汪旬、刘景祥、均著交部议处。至孟魁并未详查册档。辄指为亏空。欲坐苏勒芳阿以违例犯禁、机械掩饰重情。又复悬赏出示招告。其参奏苏勒芳阿会审海明一案。因孟魁不肯会衔。苏勒芳阿、伦忠、亲到孟魁署内。央及再三。务求会衔。咨结了事一节。现已查明。亦并无其事。孟魁任性乖张。著一并交部议处。即行开缺来京。听候部议。　　

○协办大学士琦善、百日孝满。命署直隶总督。　　

○调青州副都统英隆、为广州汉军副都统。以甘肃永昌协副将德珠布、为青州副都统。　　

○庚午。谕内阁、穆彰阿奏、查明当商难以发银生息一摺。前据察哈尔都统乐善奏、请拨发库银。交商生息。当交穆彰阿妥议具奏。兹据该署督奏称、直隶口北道属各州县厅。实无殷实商人。所有此项银两。著毋庸发交生息。　　

○予因公淹毙安徽从九品谢钟英、祭葬恤荫。并其子汝贤、及家丁三名。赏恤如例。　　

○辛未。上诣绮春园问皇太后安。　　

○以拏获积匪。予江苏知县易卓梅升用。　　

○壬申。谕内阁、本日朕恭阅皇祖高宗纯皇帝实录。内载查办浙省亏空谕旨。仰见圣谟丕焕。炳若日星。属在臣工。允宜永远遵守。朕御极以来。用人行政。总求一实字。方今各直省督抚。及方面大员内。贪黩营私者。尚无其人。而真能剔弊厘奸。事事核实者。亦不多见。大约自守廉谨则有余。而率属严明则不足。即如各州县亏缺仓库一节。原当随时据实分别惩办。方足以儆奸贪。近来亏空各案。属见叠出。甚至盈千累万。罔知顾忌。其中岂无侵吞官帑。私饱囊橐之人。何以一经查办。辄称因公那移。将就了事。显系该督抚司道等不能破除情面。因而设法弥缝。为劣员卸罪地步。涓涓不塞。将成江河。日后酿成巨案。咎将谁执。该督抚等岂能置身局外耶。督抚大吏。受恩深重。各宜激发天良。嗣后遇有亏空之案。总当一秉至公。认真确查其有性近奢华。任意挥霍。甚或私债累累。擅动仓库者。但经查访得实。即行指名严参。按律究办。庶惩一警百。俾不肖州县。群知炯戒。有所惮而不敢为。经此次谆谕之后。该督抚等傥仍狃于积习。一味因循。祇知见好属员。竟置国家仓库钱粮于不问。则是有心狥庇。甘蹈欺蒙。将来别经发觉。朕惟知执法从事。不能幸邀宽典也。懔之慎之。将此通谕知之。　　

○又谕、前据给事中沈鑅奏、酌议海塘善后事宜一摺。当降旨交乌尔恭额核议具奏。兹据该抚督饬司道各员。逐条详议。所称编种柳株。虽不足以备工料。而于塘后空隙处所亦可种植。使之盘根入土。以固塘基。现在塘后坑洼。均已一律填好。近塘高处。现种桑树。近河低处。尚属空闲。著该抚督饬厅备。饬令塘兵分段栽种。每兵每年限种一百株。三年核计。果能如数种活。即酌量奖赏。傥有违误。责革示儆。务须认真经理。无致有名无实。余俱著毋庸议。　　

○谕军机大臣等、据凯音布等奏、马边厅地方。有夷匪纠众。至附近夷巢之大鱼孔小沟等处。抢掠财物人口。该汛弁等率领兵勇堵御。先后枪毙夷匪二十余人。经该将军等派委署峨边营参将督标中军副将唐永清酌带兵丁。并派署成都府本任叙州府知府谢兴峣驰往查办。旋据该副将等查禀。因阿什子家黑夷三和挟嫌聚众。与大乌抛家黑夷熟果打冤家。路过大鱼孔等处。顺便抢扰。并有乏食穷夷。乘机附和。现又飞饬建昌镇总兵张必禄、酌带汉屯官兵迅往督办等语。该夷匪等犬羊成性。胆敢四散抢掠。扰害良民。凶恶殊甚。自应从严惩办。以靖边防。著该督等即将滋事夷匪。系何支何夷。有无起衅别故。一面确查具奏。一面饬令张必禄、迅即督同唐永清等相机剿办。固不可稍涉张皇。尤不可因循贻误。务使夷匪震慑声威。永远不敢滋事。是为至要。将此谕令知之。　　

○四川总督鄂山、代前任河南巡抚杨国桢奏谢袭侯爵恩。得旨、览奏不觉追念先臣。英姿矍铄。犹在目前。致朕悼惜弥深也。
  </div>
  <div class="pagination">
   <a href="清实录道光朝实录_page523.html">
    上一页
   </a>
   <span>
    ...
   </span>
   <a href="清实录道光朝实录_page519.html">
    519
   </a>
   <a href="清实录道光朝实录_page520.html">
    520
   </a>
   <a href="清实录道光朝实录_page521.html">
    521
   </a>
   <a href="清实录道光朝实录_page522.html">
    522
   </a>
   <a href="清实录道光朝实录_page523.html">
    523
   </a>
   <span class="current-page">
    524
   </span>
   <a href="清实录道光朝实录_page525.html">
    525
   </a>
   <a href="清实录道光朝实录_page526.html">
    526
   </a>
   <a href="清实录道光朝实录_page527.html">
    527
   </a>
   <a href="清实录道光朝实录_page528.html">
    528
   </a>
   <a href="清实录道光朝实录_page529.html">
    529
   </a>
   <span>
    ...
   </span>
   <a href="清实录道光朝实录_page525.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
