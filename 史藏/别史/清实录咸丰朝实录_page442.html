<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 442 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 442 页/共 502 页
  </h1>
  <div class="content">
   ○以内阁学士清安、署正红旗汉军副都统。　　

○以湖北按察使严树森、为布政使。督粮道唐训方、为按察使。实授恩锡安徽按察使。　　

○予四川名山等处阵亡千总陈洪猷、把总田长林、外委张昇、赵生禄、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。闰三月。乙卯。实授毓科、江西巡抚。调署福建布政使张集馨、署江西布政使。以福建按察使裕铎、为布政使。降调湖北布政使庄受祺、为福建按察使。　　

○以湖北捐输军饷。永广江夏县学额九名。武昌、兴国、大冶、江陵、四州县各六名。沔阳州五名。黄冈县四名。咸甯、汉阳、天门、随、光化、五州县各三名。嘉鱼、蒲圻、孝感、蕲水、黄梅、京山、应城、应山、襄阳、东湖、恩施、荆门、十二州县各二名。崇阳、通城、通山、麻城、蕲、钟祥、潜江、安陆、监利、松滋、宜都、南漳、谷城、长阳、当阳、十五州县各一名。　　

○以克复安徽凤阳、太湖、潜山、府县等城。赏协领阿青阿、乌淩阿、副将萧孚泗、参将姜玉顺、游击曹克忠、委参领常明、图明额、守备张士端、防御富珠哩、德明、委防御巴尔佳布、骁骑校明升、敦奇祥阿、巴图鲁名号。道员郑金文、游击朱云章、守备马培基、关行庄等、花翎。知县汪荣棠等、监翎。免已革总兵官李续焘等、遣戍新疆。仍留军营效力。余升叙有差。予阵亡守备彭元德、王家隆、把总蒋登凤、外委张正春等、十九员。祭葬世职加等。披甲赓音保等、赏恤如例。　　

○丙辰。谕军机大臣等、据翁同书奏、颍州兵练、击破贼圩、并截剿由豫回窜大股捻匪、暂杀殆尽一摺。捻逆由豫回窜。突扑颍东。经颍郡兵练、迎头截剿。并击破王家海贼圩。生捦捻首申连、毙贼极众。败匪夺路回巢。水陆各军会剿。毙匪无数。现在沙河南岸。一律肃清。此次颍郡兵练。齐心击贼。尚能以寡胜众。不致分窜蔓延。实为得力。著翁同书、仍饬在颍各军。乘胜进攻沙河北岸贼圩。俟全行肃清。即会合苗沛霖练勇。直捣孙逆等老巢。毋留余孽。另片奏、吉林马队内。无马兵丁共一百余名。皆系余丁新补。尚为精壮。胜保处现缺马队。拟派往豫省。由胜保拨给马匹。可期得力等语。本日适据胜保奏、请饬袁甲三、翁同书等、仍派员来豫管带马队。著袁甲三等、仍于瑞麟、萨萨布、善庆、克蒙额、德春等五员中。酌量派出一二员。管带此项无马兵丁。赴胜保军营听候调遣。以资攻剿。将此由六百里各谕令知之。　　

○又谕、前因浙江需饷甚亟。谕令庆端等拨银十万两。解赴浙省。兹据该督等奏称、调派闽兵三千援浙。需用口粮以及俸赏等项。几及七万两。又因江右逆匪。偪近建甯邵武所属。兵勇防堵。需费不赀。所有浙省军饷。一时未能全解。现将库存兵饷银三万两。尽数解赴杭州等语。浙省防剿吃紧。待饷孔迫。闽省仅解银三万两。恐难敷用。前据户部奏、闽省拨给浙江银十万两。拟由茶税项下动用。除瑞昌截留闽海关解京饷银二万余两。其余七万余两。尽数拨给浙江。著庆端等、即照部议拨解。以资接济。毋得藉词延宕。致误要需。此次派兵三千名援浙。裹带三个月口粮、及俸赏行装夫脚等费。何以用银至七万两之多。当此经费支绌之时。即系照例办理。亦应时为核减。且恐带兵各员。藉此滥支滥应。本日已谕令户部查议具奏。并著庆端、瑞瑸、详查造报。毋任浮冒。将此由五百里谕令知之。　　

○以浙江省城闻警先逃。副将王邦庆、游击沈荣海、革职逮问。　　

○予河南阵亡参将桂喜、都司李振邦、护军奇布松武、从九品衔金均、祭葬世职。　　

○予安徽潜山阵亡通判徐贵馨、祭葬世职。文生汪春涛等二十四名。赏恤如例。并建总祠。　　

○予安徽定远、霍山等处。阵亡主事吴观澜、知州李承颍、州判姚震、知县王世溥、训导董澂镜、县丞王培荣、巡检袁鋆、从九品胡汝禧、未入流间揆、佐领成勇、都司李得胜、守备张邦杰、千总伍光宗、把总夏玺璋、外委康紫亭等、二十一员。祭葬世职。文生沙溥俊等、赏恤加等。　　

○蠲缓安徽宿、颍上、蒙城、霍邱、亳、寿、凤台、英山、宿松、阜阳、泗、太和、灵壁、泾、宣城、太平、广德、歙、休甯、黟、绩溪、旌德、建平、二十三州县。并屯坐各卫被灾被扰地方。新旧额赋。及杂课银。　　

○丁巳。谕内阁、吏部奏、遵议私罪降革分发人员、不准仍分原省、另议章程一摺。私罪降革捐复人员。均系弃瑕录用。若令其再赴原省。难保不仍蹈故习。贻误地方。著照所议、嗣后凡有私罪降调革职捐复之员。如系曾任实缺、应归部铨选者。遇到班时。毋许掣原省之缺。其从前未经得缺。例应回省人员。并一概不准仍赴原省。另以各省配签分发。如以上各员。加捐指省分发。为不准仍指原省。傥原省系军务省分。仍以军务省分改指改掣。以杜规避。其虽系公罪、情节较重者。并著一律办理。各该员等赴部报捐。如不声明降革缘由。径行指捐原省者。著即照蒙混捏饰例核办。所有从前业经指捐。尚未引见发往各员。即饬令于到部时。按照新章。呈明改指他省。再行带领引见。　　

○又谕、文煜奏、勇队恃众滋扰、请将不能约束之道员、革职查办一摺。山东济东泰武临道黄良楷、管带步勇二千名。防剿衮沂各属。经文煜奏明、令在红花埠一带屯劄。谆饬严加约束。乃该勇等屡有恃强抢掳情事。该道又自兰陵擅自移营。驻劄滕县。于奏明有数之勇。任意添募裁撤。本月初六日。该勇等在郯城县重坊地方。恣意焚掠。杀害团总绅民人等三十余名口。该道并不据实禀究。反称被该处民团截击杀伤。并归咎于缺粮所致。显系饰词袒护。非寻常玩误可比。运司衔济东泰武临道黄良楷、著即行革职。交文煜查办。其所部勇队。即著青州营参将梁恺管带。仍由署曹州镇总兵郝上庠统领。认真约束防剿。并将滋事各勇。严拏讯办。毋任疏脱。以肃军律。　　

○又谕、周天受奏、遵查驻守泾县防堵不力之副将等、及不能力守湾滩之各员弁、请分别办理等语。安徽驻守泾县援军。并不扼要严防。致令贼踪阑入。前经降旨令周天受查参。兹据该署提督、查明该副将等、或因应援不及。或系先胜后挫。尚非畏葸偾事。所有应援不及之记名总兵广东南雄协副将李嘉万、此次进剿寒亭竹塘。尤为奋勇。著免其置议。其屡胜后挫之尽先副将直隶提标左营游击黄金友、此次派援浙江。屡临大敌。现仍在浙剿贼。著拔去花翎。以示薄惩。至该署提督奏参之留浙尽先补用游击黄熊飞、于贼窜湾滩。不能力守。虽众寡不敌。究有应得之咎。著革职留营。守备高殿扬、临敌溃退。久不归队。著革职严拏务获。按律究办。　　

○谕军机大臣等、何桂清奏、夷人闯入定海厅城一摺。本月初一日。＜口英＞口□佛兵船。驶至定海衜头地方停泊。旋有夷官进城。分驻寺院。并遍贴夷示。该夷此次占踞定海。虽未肆扰。而以兵胁和。以地要和。情形殊堪痛恨。此时若调兵驱逐。是自开兵端。但何桂清系总理五口钦差。岂能付之不问。著即照会该酋等、责以定海并非通商之地。何以擅行居住。令其速即退出。免致开衅。看其如何回覆。再行奏明请旨。现在战抚之局未定。正当吃紧之际。若任听口□额口□尔唫等北驶。更难著手。著何桂清督饬薛焕、晓以桂良业经交卸钦差关防。花沙纳又病故。该酋贸然北来。无人讲话。该大臣系钦差办理各国通商事宜。若在止海商议。尚可代奏恳求。傥径至天津。恐徒启兵端。于事无益。并将本月十八日所寄谕旨。详加开导。使该夷得一退步。或可望其转圜。切不可意存推诿。激其决意北行。何桂清摺内、已详细批示。谅该大臣必能仰体朕意。悉心筹办也。将此由六百里密谕何桂清、并传谕薛焕知之。　　

○又谕、前据扎拉芬泰等奏、接裕瑞信函。知浩罕明巴什、派夷使递字。有未曾回知伯克之语。恐其笼络愚回。当谕裕瑞等、将额尔沁桀骜滋事之处。告知夷使。并安抚回众。勿令句结为患。兹据裕瑞等奏、业已寄信浩罕申说。该夷接信后。先派回子于二月中旬到喀。与该城阿奇木递字探问。并说与阿奇木仍然和好等情。旋即折回。察其词意尚属恭顺等语。夷情叵测。现虽安靖。难保不暗中句结。猝启衅端。又准固庆函称、浩罕派来额尔沁捏斯密顶等、将到叶城递字。著俟该额尔沁前来。察其情词。相机办理。并将额尔沁滋事各情。详细告知。使知其曲在彼。傥该夷输诚效顺。自应再加恩抚。如或意存狡赖。即当据理驳斥。以服其心。其本地回众。先当随时抚慰。以杜句结。各边卡严饬戒备。以绝其窥伺之心。并觅妥靠回子。能深入外夷爱曼者。密为探报。如浩罕有何举动。即飞速咨商扎拉芬泰妥筹办理。裕瑞著暂缓来京。俟办理此事得有定局。再行奏请。将此谕令知之。　　

○又谕、本日据何桂清奏、金陵逆援麕聚常州、兵力不敷援剿一摺。甯郡南陵贼匪大股。一由东坝径趋金陵。一由溧阳图窜常郡。句容逆匪。因闻防守丹阳。悉向淳化镇窜去。江北皖南之贼。并力犯金陵长围。势甚鸱张。和春欲调张玉良等、回营助剿。复饬熊天喜等、由丹阳镇江前进。马占葵所带兵勇。又经李若珠调回扬州。现在金陵长围。攻剿正当吃紧之际。自当兼顾大营后路。以通饷道。并严防贼匪抄袭。惟苏常为江南大局所关。亦应力筹堵剿。以遏贼匪分窜之路。现当贼氛环偪常州。兵力实形单薄。所有援常诸军。应如何调拨策应。以图万全。毋致顾此失彼。著和春、张国梁、何桂清等、和衷商搉。不可偏重一处。致误事机。金陵后路。固宜严防。而常州亦不可稍有失事。该将军等、务当力图兼顾。相机筹办。以保全东南大局。将此由六百里各谕令知之。　　

○引见己未科散馆及补行散馆人员。得旨。修撰翁同和、孙家鼎、编修孙念祖、李文田、业经授职。二甲庶吉士张丙炎、朱学笃、黄锡彤、宗室常珩、铭安、王师曾、英启、贾瑚、马传煦、李振家、胡毓筠、俱著授为编修。三甲庶吉士彭桂馨、著授为检讨。史崧秀、田国俊、特亮、左隽、周瑞清、周光祖、陈传奎、关耀南、吴增逵、曾椿寿、俱著以部属用。唐嘉德、王正玺、张璟槃、马文梦、张其蕙、田书年、李佩琳、龚易图、杜寿朋、俱著以知县即用。张丕烈、王寅亮、罗贤升、俱著归原班铨选。繙译庶吉士广寿、著授为检讨。齐克慎、著以部属用。　　

○两江总督何桂清奏、夷人闯入定海厅城。意在用兵。得旨。该夷以兵胁和。以地要和。若自我稍缓其辞。必启彼挟制之心。若一意决战。亦必激彼无一退步。再战不休。必致岁岁决战。终须归于抚局。此正当吃紧之际。朕心洞鉴。不致为所摇惑。即在京王大臣等、亦深资协赞之功。卿总理五口。责无旁贷。务其内外一心。不可稍涉推托。朕必不因偶失一隅之地。即治卿之罪也。　　

○命山东山西各巡抚。速筹火药一万五千斤。解赴皖南军营备用。　　

○以浙江续捐军饷。再永广钱塘、商学额二名。德清县二名。镇海、余姚、海甯、山阴、平湖、鄞、会稽、萧山、秀水、上虞、诸暨、嘉兴、嘉善、嵊、天台、义乌、十六州县各一名。　　

○以江南捐输军饷。永广汝阳县学额六名。叶县三名。中牟、商邱、河内、淮甯、襄城、光山、六县各二名。祥符、杞、通许、尉氏、鄢陵、睢、孟、巩、新安、南阳、邓、内乡、舞阳、上蔡、正阳、新蔡、罗山、西华、商水、项城、太康、扶沟、郾城、汝、郏、宝丰、卢氏、固始、二十八州县各一名。　　

○以皖省寒亭地方扼守不力。拔参将冯开得、花翎。已革副将熊廷芳、遣戍军台。革游击蒋锡光、职。均暂留营效力。　　

○追予安徽阵亡道员金光筯、于原籍天津县建立专祠。勇丁吕祥等、一并附祀。并予金光筯祖父母父母二品封典。　　

○戊午。谕内阁、曾望颜奏、赍送敕书赴藏司员、不克前进、请旨遵行一摺。达赖喇嘛系七月初三日坐床。兹据曾望颜奏称、理藩院司员英符等、于三月内甫经到川。计由打箭炉至前藏七千余里。夏令山水不时涨发。道路间有梗阻。诚恐有误坐床。援案通融办理。著照所请。即将敕书封固。先行驿递交驻藏大臣颁发。其赏项银物。暂存四川藩库。俟道路疏通。即著该署督派员赶紧解送。以昭慎重。理藩院司员英符等、即饬令回京。　　

○又谕、曾望颜奏、官军会剿猫猫山逆匪、连拔逆寨一摺。四川猫猫山逆匪郎官等、盘踞茶溪、红岩坪等处。筑寨负嵎。办理酉秀防务之绵州直隶州知州毛震寿、会同地方文武印委各员。分起进剿。三月十四等日。连将茶溪老巢、红岩坪险寨、攻克平毁。叠次斩获甚多。官军夺险扼要驻守。其狮子岩、苦竹坪、张家岩各贼寨。亦于十六日分路进剿。各有斩捦。即著该署督饬令带兵文武。乘此声威。速图进取。尽歼丑类。　　

○又谕、工部、奏请饬催直隶省岁报河道钱粮、并南运河岁抢修工程一摺。河工岁报河道钱粮。及岁抢修工程。均应按年题报。乃经该部叠次奏催。迄未具题。著直隶总督、将因何迟延之处。查明具奏。即将道光十七年以后、岁报河道钱粮。并道光二十二年以后、南运河岁抢修工程。迅即分别造册。按年题报。毋再迟延。以免积压而清款项。　　

○又谕、抽查漕粮御史阿克敦布等奏、仓储紧要、请妥筹收运一摺。本年海运漕粮。现已陆续抵津。自宜赶紧运仓。以昭慎重。著天津通州验米大臣、会同仓场侍郎、赶紧设法转运。迅速收入城仓。不得以车辆口袋不敷周转为词。致滋贻误。并著该御史等、实力抽查。毋令积压。　　

○谕军机大臣等、庆昀奏、欠交马匹收全时、应否解京请旨等语。锡林果勒马一千匹。除挑出堪供调用、及留牧息养外。余马七十二匹。不堪留牧。业经该署都统咨行理藩院行令补交。并著庆昀即行知照该盟长。饬令迅速备齐。不准以羸弱充数。此项马匹收全时。著即派员缓程解赴天津大营应用。所请令锡林果勒盟长选派大员统带官兵。已谕理藩院行知。请拨铅丸火药等件。亦谕知工部迅速筹解矣。将此谕令知之。　　

○以四川酉秀办防出力。赏知州毛震寿、花翎。　　

○己未。谕军机大臣等、成凯等奏、两盟官兵陆续到城。其乌兰察布盟六旗官兵。马匹大半疲瘦。不堪乘骑。现因积雪未消。无处牧放。准其酌留膘壮马数十匹。轮替练习。其余暂交该盟长派员妥为牧放。一闻徵调。迅速解城。其伊克昭盟七旗官兵。军装器械。多不适用。著成凯等督饬带兵各官。赶紧认真修理。马匹驼只。亦多疲瘦。并饬令在大青山后牧场。妥为牧放。至该两盟兵丁。素以游牧为业。技艺生疏。不晓纪律。并著成凯等督饬训练。务令马上枪箭习熟。转瞬天气炎热。傥该兵丁不服水土。并患病难以久停。著该将军等体察情形。奏明办理。所需盘费口粮。即照议酌给。并知照户部以归核实。将此谕令知之。　　

○又谕、僧格林沁、恒福奏、北塘海口、见有夷船二只停泊、现在防守情形一摺。此次北塘口外。先后驶来夷船二只停泊。虽据称系俄国船只。而既有寄京信函。并不由舢板携带。且无通事。先称仅来大船一只。续又由南洋驶来一只。形迹可疑。据称大船上有通＜口英＞口□佛言语之人。难保非＜口英＞口□佛二夷。溷入俄夷船内。希图窥伺。该大臣等、现已派拨马步官兵。前往北塘驻劄。以备临时缓急之用。所筹自属周妥。北塘地方。前经肃顺等、与俄夷约定。如海口无事。可以差人往来。现当设防之际。原不应前来。兹该夷舢板船已经出口。如再来北塘送信。著恒福接收。许其寄京。如欲差一二人进京。奏明请旨酌办。至俄夷此来。无非欲趁＜口英＞口□佛二夷来时。从中取利。未必先行开炮。自违和约。傥我军先行轰击。正堕彼术中。该夷得所藉口。必至公然与＜口英＞口□佛朋比为奸。更难措手。断不可以该夷欲作说合。从中取利。堕其术中。应令该夷速即退避为要。该大臣务当随机应变。与恒福妥筹办理。以慰朕望。至马队恐不敷分拨。可于山海关、吉林、黑龙江、兵内。酌调若干。以资策应。大沽防兵。不可掣动。北塘后路、及天津兵力较单。应如何添兵布置之处。著该大臣斟酌办理。迅速奏明添调。再昨据何桂清奏、尽先守备谢起发、已由夷船放归。搭坐商船赶回津沽矣。又据该督奏、＜口英＞口□佛二夷兵船十八只。驶至定海厅地方停泊。其夷兵借居城内。分住寺院。并遍贴夷示。欲占地屯兵。藉为挟制。难保不即由定海驶至天津。种种诡谲情形。不可不严为之备。其伊克昭乌兰察布两盟官兵。本日据成凯等奏、先后到城。现在勤加操演。并令将疲瘦马匹。妥为牧放矣。将此由四百里密谕知之。　　

○又谕、瑞昌奏、逆贼窜踞分水、现筹扼堵一摺。贼匪聚集分水。并分股扰及于潜新城等处。势甚猖獗。据该将军奏称、业将省城防守事宜。严密布置。并派拨官兵。扼堵入省要路。与前日王有龄所奏。大略相同。惟贼踪业已蔓延分水。踞贼甚众。使非急筹埽荡。势将不可收拾。李定太系偾军之将。且闻其所部兵勇。到处滋扰。恐难得力。饶廷选因衢防紧急。复难兼顾。所有省城西南一路剿捕事宜。应如何添调官兵。及派委得力将弁统率。以期迅歼群丑。即著瑞昌、王有龄、会商妥办。张玉良未能再赴浙江。所有该省军务。统归瑞昌、王有龄调度。江省自句容失陷后。金陵军营吃重。溧水等邑未复。常郡亦尚戒严。前次调回援军。均未能再令赴浙。现在江西复有股匪偪近信丰。入浙进皖。均未可定。常开等处余逆。亦有窜杭之说。实属防不胜防。前据庆端奏、福建所派援兵三千。业经飞饬继兴等迅速前进。计已可抵浙境。著该将军等、即与张芾所派萧翰庆等管带之勇。一并催提。以资攻剿。各军未到之先。仍就现有兵力。妥筹防剿。毋稍疏失。将此由六百里谕令知之。　　

○命翰林院编修吕朝瑞、在上书房行走。　　

○庚申。谕内阁、倭仁等奏、京控应讯人员、久未到案、请饬催提一摺。前因驿丞陈五福、呈控克扣马乾银两案内。究出前任科布多帮办大臣富呢雅杭阿等、有收受谢仪等情。当降旨将富呢雅杭阿等分别解任。归案备质。兹据奏称、日久均未前往。案悬莫结。著兵部、饬催富呢雅杭阿、带同门丁郑二、迅赴奉天。听候质审。并催提江西庐陵县解任县丞刘方亨、一并归案审办。　　

○谕军机大臣等、业布冲额奏、仓院失火、延烧茶箱、勒令该州赶紧赔补运解一摺。据称三月十四日。迪化州汉城仓院。不戒于火。延烧储茶房间。查点被烧茶一百八十九箱。尚有完好茶六十一箱。拟即将完好茶箱。先派员会同领运委员。解送至塔尔巴哈台查收。并勒令该州将被烧茶斤。赶紧赔补等语。绥远城办解咸丰十年分、赔补俄夷五起茶二百五十箱。解至迪化州存储。关系要需。理宜加意防范。乃竟不戒于火。非寻常疏忽可比。迪化州知州伊常阿、著先行交部议处。所有被烧茶一百八十九箱。即革令该州照数赔补。其成色斤两。不得与原茶稍有不符。致该夷有所藉口。俟收买足数。著叶布冲额、即行委员续解前进。傥限内不完。著即严参惩办。将此谕令知之。　　

○又谕、本日据和春奏、各路悍贼、围攻金陵大营、我军力不能支、退守镇江一摺。览奏殊深愤懑。此次逆贼分路围攻金陵大营。我军于获胜后。猝因雨雪交作。致西南隅长墙。被贼攻破。力不能支。退守镇江。功败垂成。殊可叹惜。现在贼势甚为猖獗。和春等拟先将句容、溧阳、次第克复。再出淳坝、与皖南合兵。先清徽甯、以至池太。然后各路之师。会捣金陵。先芟枝叶。再拔本根。目下情形。亦只可如此办理。即著和春等、会合筹商。激励将士。分兵攻拔各城。维持全局。力赎前愆。此次援贼虽众。何以一隅挫失。全局涣散。长围一失。即为该逆增负嵎之具。况大营处处火起。非奸细潜伏。即自行扰乱。所奏情形。殊不明晰。著和春等、据实覆奏。江北六合等处、踞匪未除。原恃张国梁控驭。今张国梁退扼镇江。贼匪已跨江联为一气。天长未克。扬州一带、殊属可虞。李若珠前经偾军获咎。断难胜此重任。著即撤去帮办。饬令仍回大营。随同张国梁剿贼。其扬州督兵大员。著和春、张国梁、另选得力提镇。前往驻劄。以资镇守。再本日已将薛焕调补江苏藩司。其江甯藩司一缺。著王梦龄补授矣。江北各属钱粮。均归江甯藩司经理。催提解充军饷。王梦龄应令其驻劄江北何处地方。俾得就近经理。以专责成。并应否令管江北粮台之处。均著何桂清酌定具奏。至徐州地方。现在逆捻充斥。淮徐道一缺。关系紧要。并著何桂清迅即拣选贤能之员。奏请补授。以便王梦龄速赴藩司新任。将此由六百里加紧谕令知之。　　

○又谕、本日据和春奏、金陵逆贼围攻大营。官军退守镇江等语。现在溧阳等城。尚未收复。祗可先图规复各城。以固苏常门户。再图进取。其江北六合等处踞匪。此时和春等难于兼顾。虽已谕令袁甲三等、另扼北路要隘。无任贼众肆扰。并谕杨载福、督率水师驶赴下游。会同吴全美、李德麟等、梭巡江面。以掣贼势。而江北究无重兵驻劄。深恐袁甲三、翁同书、未能遏其凶焰。北窜可虞。楚军已定大举入皖。太湖、潜山、业经克复。自应亟筹进取。都兴阿病已痊愈。著即督带马步各队四五千名。驰赴皖北。或由舒桐。或由霍六进兵。与袁甲三等各军。联络声势。驻劄江北。进攻六合、浦口、天长等处。以杜粤逆北扰。捻匪旁趋。惟口粮军火。此时江皖断难支应。必须宽为筹备。方可无虞匮乏。即著官文、曾国藩、胡林翼、将如何进取之处。悉心筹酌。传旨令都兴阿迅速带兵驰往。是为至要。将此由六百里谕令知之。　　

○又谕、本日据和春奏、此次逆首陈玉成等、乘江南调兵援浙。大营空虚之际。纠合贼党十余万。与金陵城内之贼。两路冲突。势极鸱张。和春等打仗七昼夜。力竭退守镇江。惟江北未暇兼顾。该逆必至与六合等处股匪联络。著袁甲三等督饬兵勇。防其窜越。清江一路。现无重兵扼守。亦属空虚。并饬派赴天长之副将黄开榜等、严密防范。袁甲三等仍激励官军。速克定远。以杜逆援。将此由六百里各谕令知之。　　

○兼管顺天府府尹张祥河等奏、各属积欠旗租银两。严饬勒限催解。得旨。现解之数甚少。所称民欠之款。将来亦不容含混。一归蠲缓。终为无著之项。　　

○江苏巡抚徐有壬、奏请展缓大计。俟军务稍平。定期举办。得旨。大计展限。如所请行。至寻常一切题咨事件。仍照例办理。不准展限。又奏、扬关所辖白塔等口、一年税银。提充军饷。批。户部查议具奏。若年复一年。任意拖欠短少。尚复成何事体。　　

○调江甯布政使薛焕、为江苏布政使。以江苏按察使王梦龄、为江甯布政使。福建督粮道甯曾纶、为江苏按察使。　　

○以前河南河北镇总兵官惠成、为陕西陕安镇总兵官。　　

○命丁忧副都统巴栋阿、暂缓回旗。留办镇江防务。　　

○以金陵营船被陷。退扼镇江。革钦差大臣和春职。拔去双眼花翎。仍暂署江甯将军。督兵攻剿。江南提督张国梁、拔去花翎。革职留任。光禄寺卿许乃钊、以四品京堂降补。予阵亡总兵官黄靖、副将马登富、守备吴天爵、祭葬世职。
  </div>
  <div class="pagination">
   <a href="清实录咸丰朝实录_page441.html">
    上一页
   </a>
   <span>
    ...
   </span>
   <a href="清实录咸丰朝实录_page437.html">
    437
   </a>
   <a href="清实录咸丰朝实录_page438.html">
    438
   </a>
   <a href="清实录咸丰朝实录_page439.html">
    439
   </a>
   <a href="清实录咸丰朝实录_page440.html">
    440
   </a>
   <a href="清实录咸丰朝实录_page441.html">
    441
   </a>
   <span class="current-page">
    442
   </span>
   <a href="清实录咸丰朝实录_page443.html">
    443
   </a>
   <a href="清实录咸丰朝实录_page444.html">
    444
   </a>
   <a href="清实录咸丰朝实录_page445.html">
    445
   </a>
   <a href="清实录咸丰朝实录_page446.html">
    446
   </a>
   <a href="清实录咸丰朝实录_page447.html">
    447
   </a>
   <span>
    ...
   </span>
   <a href="清实录咸丰朝实录_page443.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
