<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1264 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1264 页/共 1860 页</h1>
    <div class="content">○谕、昨据礼部题驳四川学政吴省钦奏请、科考文生。录取二三等者。先将坐号一体榜示一本。已照部议驳。并将该学政吴省钦饬行矣。比询及考试生员出案事宜。据大学士于敏中面奏、从前曾任浙江、山东、学政。俱按照旧时章程。初按临、先考生员大府约考两棚。小府约考一棚。越二日、即将一等诸生坐号招覆。迨覆试后数日。随将阅定之二三等试卷。分别批评。大概交提调官拆卷填案。晓示发落。每试生员。大学不过十日。小学不过七八日。盖缘优等诸生。例应面加奖励。其劣等生员。亦应发落责惩。固未敢令其先行散归。亦不便令其久覊守候。且如学政按临所至总不宜令生童聚集久居滋事。即如臣所历浙省之杭嘉湖山东之济、东、衮、诸郡。均系殷庶之区。并非艰于旅食。亦从不肯令与考诸生、群集久处。是以历来生员。阅卷出案。为期从不过迟。各省情形。自应大略相等。初不系地方有无公事。以为权衡。至吴省钦以用兵措词。尤属毫无干涉。其所请将二三等卷。同时榜示坐号。更无此政体。但礼部议令邛、雅、等属无难于招覆时。饬令不与录取者。听其遄归。俟大兵凯旋。仍照章程办理之处。亦未能切中肯綮。若如部议。恐各省先考生员、即行发落之旧规。因而更改。于事转属未便。盖学臣不能早为阅卷发案者。多缘见小惜费。不肯多延幕友所致。应请通饬各该学政、实力妥办等语。国家所给学政养廉。本属丰厚。原以资其办公之用。若于延致幕友。尚思靳惜廉金。不肯多延名幕。致以人少误公。已昧人臣敬事之义。且任学政者。不思校士育材。而斤斤惟养廉是惜。其鄙陋尚可问乎。嗣后各省学政。务须通晓大体。多择工于阅文之幕友。即极小省分。亦不得不及五六人。并著各督抚、留心稽察。如有不肯多延幕友、办理周章者。即随时据实奏闻。毋得稍涉徇隐。将此通行饬谕知之　　

○谕军机大臣等、据英廉等奏、应运围场木植。尚存二万九千四百余件。未运出山。查系所雇车户。领价逃匿。且原发大车价银。而以双套小车充数。以致迟误。请交该道厅、查催趱运等因一摺。自应如此查办此项雇运木植原因三全等、呼应不灵特交地方道厅查催督办。乃全领官价之车。计有三千余辆之多。而屡次饬催所到尚不足三分之一。且既领大车之价辄以小车充数。不能装载大木。奸商顽户。得施其骗帑之术。殊为可恶。皆由该道厅等、不能实力严查督催所致。若仍交伊等查办。终属有名无实。著将英廉等原摺。发交周元理、将领过官价之车户。按名查催。务令明春、车辆全数进山拉运。如有领银逃匿车户。亦即严行查办。毋得再任耽延迟误。将此谕令周元理知之。仍将办理情形若何。即行覆奏。寻奏、此时围内。冬寒冻阻。固难拉运。催令明春全数进山。其有逃匿车户。一面查拏。一面著落承办各员垫雇。报闻　　

○甲申。上诣雍和宫行礼　　

○谕曰、福隆安、现已告假。此际正当军营事务往返驰递之时。兵部事务。著舒赫德暂行管理　　

○谕军机大臣等、伊勒图奏称、伊犁博罗塔拉、塔尔巴哈台、种地养赡之土尔扈特等、俟明年秋收后。拨归渥巴锡等语。前以渥巴锡所属贫户甚多。不能养赡。特加恩分拨伊犁等处。赏给耔种口粮。令其耕种。俟生计丰足。再归渥巴锡。今已二年。较前稍裕。固应归回。但究恐此等贫户。复令归回。伊等不能照料。仍增其累。著传谕伊勒图、达色、询问渥巴锡、伊如能养赡。明年秋收后。即令伊等归回。如尚不能。可再多种一年。俟后年拨归亦可　　

○军机大臣等议覆、盛京将军弘晌奏称、私入围场偷捕牲畜者。向例初二次被获。只拟枷号一二月。不足以示惩儆。请嗣后不论初犯再犯旗民。即交盛京刑部、严审发遣。其偷掘蘑菇伐树之人。虽与捕牲有间。然敢私入禁地。惊扰牲畜。亦拟发遣等语。应如所请。惟查附近围场。俱有看守官员。如审明该犯住居、及经过地方。并将失察各员参奏围场内扑荒官。一并议处。从之　　

○旌表守正捐躯之浙江常山县民樊金琳妻徐氏。　　

○是月。福州将军萨哈岱奏、巡查闽海关口。凡商船进出。按照则例徵收。不许分毫加派。税馆坐落。亦适当客货聚集要地。各设哨船。昼夜巡游。并委精明强干之员。严行约束。不致通同偷漏。如将来有关利弊、应行兴举之处。自当随时奏闻。得旨、知道了。法在人为。期以实力可也　　

○署河东河道总督姚立德奏、运河大挑兴工日期。得旨、览。实力妥为。挑工最易滋弊也　　

○又奏、各汛挑河额夫。岁给工食。长年力作。惟当冬月。挑工既多。势须添雇帮办。约计冬季工食。仅敷转雇之需。实为拮据。请于道库闲款内、暂行按名酌借挑资。仍于来岁应给工食内、分作四季扣还。并请嗣后如遇土多之年。照此办理。得旨嘉奖　　

○升任陕西巡抚毕沅奏、川省需用火药甚多。现趁各路差务稍闲。将西安清军厅局、积贮之山西协济火药十五万斤。运送成都。就近备用。得旨、甚好可谓留心　　

○署四川总督湖广总督文绶奏、各属十月、十一月、先后得雪各情形。得旨、知道了。在内地为瑞。正恐番地雪多阻格矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百四十七


大清高宗法天隆运至诚先觉体元立极敷文奋武孝慈神圣纯皇帝实录卷之九百四十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。十二月。乙酉朔。上幸瀛台　　

○丙戌。上诣皇太后宫问安　　

○幸瀛台　　

○谕曰、海兰察等、前因不能驻守美诺。经阿桂查奏、将伊等革职留任。其咎固属应得。此次收复小金川。均能奋勉出力。各著劳绩。著加恩将海兰察、富兴、乌什哈达、成德、富绅、海禄、所有革职留任之案。准其开复。其各本任应得养廉分例。并著照例支给　　

○吏部议覆、给事中何曰佩奏称、定例推升知县以上。俱调来京引见。惟通判系督抚验看。查通判亦有督率属员之责。仅凭督抚验看赴任。保无迁就徇隐之处。请嗣后亦送部引见。又苗疆边缺人员。例本定以年限。考其劳绩。今查未满年限丁忧离任者。服阕后、归吏部另选。似于计功程材之意未协。请嗣后仍发回原省题补。又捐级捐封。定例四品不得逾二三品。今捐职有四品道衔者。倘加捐数级。竟得请二三品封典。亦非慎重名器之道。应请道员职衔者。准照职衔损封。不准捐级。均应如所请。惟查调边人员。定例年限已满。著有成效。照例保题或有始勤终怠。例得随时彻回。原不必概令终任。应请此项人员离任。行令该督抚、核其才具声明仍可调边。赴补日、仍发原省。准其接俸。余悉照旧例。庶边缺人才。两有裨益。从之　　

○铸给陕西长安县主簿、分驻斗门镇。朝邑县主簿、分驻大庆关。兼管水利各关防。从巡抚毕沅请也　　

○铸给湖南九溪营守备关防。从巡抚陈辉祖请也　　

○丁亥。谕、据阿桂等奏、现在明亮一路带兵之贵州威宁镇总兵王万邦病故等语。王万邦在川省军营。两载以来。带兵打仗。尚为出力之员。今因病身故。亦属可悯。其如何酌量加恩议恤之处。著该部查例具奏　　

○定西将军尚书阿桂、参赞大臣领侍卫内大臣色布腾巴勒珠尔奏、分路进剿金川。查凯立叶一处。自大兵克复玛尔当、大板昭后。探明谷噶地方。与凯立叶相近。或择一路作正路。一路酌量扬威。临时再行办理。又臣明亮南路。有河北之马柰、马尔邦、均系乾隆十二三年。进攻旧路。且后接巴旺、布拉克底边界。竟可坦然前进。至小金川全境番人。既均内徙。寨落已悉焚烧。一带地方。尽为荒山空壤。美诺亦成废地。即不设兵驻守。其小金川之窜在金川者。亦难再出占据。而金川正当分路剿杀之时。亦断不能分人再占小金川之地。惟期后路稍省一兵。即多增一兵之用。臣阿桂部署后。即速前往底木达。带兵前进。臣明亮、亦同时并举。得旨尔等所议甚是。不入虎穴。不得虎子。勉之。惟俟捷音速至。谕军机大臣等、阿桂议于谷噶、凯立叶、及马柰、马尔邦两路。筹办粮运。并防范后路之处。俱尚合宜。惟称小金川全境番人。既均内徙。寨落焚烧。即不设兵驻守。亦难再行占据。所言殊未当理。阿桂之意。不过以后路稍省一兵。即可多增一进剿之用。所见者小。而所昧者大。当今进剿金川。行军机要。所关甚重。内外诸臣。熟悉军旅。实无出阿桂之右。何于此等最要节目。疎略若此。小金川密迩金川。地关扼要。昨岁官兵攻打半年。始能攻得。今岁则旬日之间。悉行收复。其势又属太易。前此惟恐阿桂等、意存矜满。曾屡降旨、令其加意谨饬。初不料其将美诺一路。忽不经意至此。况我军此次因添满洲劲旅。所向克捷。声势甚盛。正当将克复之小金川全境。妥为安置。使官兵籍以为根基。贼酋稍有所畏惧。所谓得寸则寸。前此西陲用兵。皆系如此办理。阿桂岂忽而忘之。况两将军分路进兵。中间正当声息相通。方为有益。若有阻隔。亦多未便。阿桂何全未筹度及此耶。至丰昇额、带兵由党坝一路进攻。固亦备用之一策。但现在阿桂所进之谷噶、凯立叶。俱系通勒乌围之路。相距党坝不远。阿桂到后。或酌量该处有可进情形。不妨酌调丰昇额、速赴谷噶等处筹办。均系国家公务。原不容稍分畛域也　　

○又谕、据阿桂等奏、分路进攻金川。请添调汉军官兵四千协剿等语。阿桂等现已进剿金川。所需添兵一节。若向远省拨调。未免鞭长莫及。惟荆州驻防、及湖北各标营。入川较近。尚可量为添拨。著传谕陈辉祖、即速于荆州驻防兵内。再调一千名。令副都统书明阿、带往。所有料理军行事宜。悉照前此绰和诺所办。妥协经理。俾令迅速遄行。并于湖北附近川省绿营兵内。抽拨一千名。料理前往。其带兵将领。该省此际。恐未必有出色之总兵大员。或可于副参内。拣派熟谙带兵之人。即令其统领趱行。仍饬沿途地方官、一体妥速豫备。毋致迟滞。著传令陈辉祖、并阿桂知之　　

○以署镶白旗蒙古副都统达福、为正黄旗满洲副都统　　

○以湖南长沙协副将刘辉祖、为甘肃宁夏镇总兵。陕西潼关协副将六十六、为甘肃肃州镇总兵　　

○予故扎噜特多罗贝勒衮楚克扎布、致祭如例　　

○戊子。谕、今年七月间。据陈辉祖奏、请将该省民屯新垦丁银。随年摊徵一摺。批交该部议奏。旋经户部即照陈辉祖所奏覆准、并请行查各督抚、就本省情形。酌筹妥议具奏。朕彼时驻跸热河。正值筹办军营事多。未及详加审核。且以部议通准各省。必其事属应行。遂尔依议。据直隶等省陆续议奏。大概请仍旧制者居多。则陈辉祖所奏、及该部所议。皆未为得当。国家承平休养。百有余年。闾阎生齿日繁。岁有增益。向来编审人丁。按丁科则。自康熙五十四年。我皇祖圣祖仁皇帝。特颁恩诏。盛世之民。永不加赋。即以是年丁粮之数。作为定额。仰见皇祖惠爱黎元。厚泽深仁。法良意美。实我万世子孙臣庶。所当遵守不易者。盖民为邦本。庶富相因。但令小民于正供之外。留一分赢余。即多一分蓄积。所谓藏富于民。百姓足。君孰与不足者此也。朕临御以来。仰承天佑祖德。际兹累洽重熙。无时不以爱养斯民为念。是以两次降旨。普蠲天下钱粮。并轮蠲各省漕米。为数不啻数千百万。而因灾蠲赈、及随时恩免者。尚不在内。所冀群黎益庆盈宁。共享昇平之福。岂肯于丁粮区区毫末之赋。稍存计较乎。现今海＜?宀禹＞户口繁滋。难以数计。如各省粮价。有增无减。即可为滋生繁庶之徵。况人数既多。自地无遗利。安得复有未辟之旷土。广为垦种升科。若求可垦之地。则惟新疆乌噜木齐等处。地土沃衍。尚可招徕屯垦。至于内地开垦一说。则断无其事。各省督抚、亦断不得以此为言。即或濒河沿海之区。间有东坍西涨。其数甚微。祇须地方官查明。照例妥办。若以新垦民屯地亩。复将丁银随年摊纳。是与小民较及锱铢。尤非惠下恤民之道。陈辉祖原奏、固属琐碎见小。而户部议覆、亦复未识大体。所有各省办理丁粮一事。无论已未覆奏。俱著悉仍其旧。毋庸另议更张。其湖北、长芦、二处。已经该部覆准者。亦不必行。仍令照旧办理。并将此通谕中外知之　　

○谕军机大臣等、小金川一带。前谕富勒浑、王进泰、在彼驻守。今美诺一带绵亘四五百里。而僧格宗、明郭宗皆其扼要之地。富勒浑、王进泰、或各择一处驻守。或于两处选派妥员分驻。两人同驻美诺。设法声援方为妥善。富勒浑等、既在美诺防驻。需兵亦不可少此时阿桂军营之兵。难以再为分派。富勒浑、王进泰、当于巴朗拉等处防兵内量为抽拨。或于成都驻防川省绿营内。选凑二千余人。调赴美诺应用。较之外省调拨。尤为便捷。而于防守之道。亦可随时应手。富勒浑等、当妥协为之　　

○刑部议覆、江苏按察使胡季堂奏称、例载闻拏投首之犯。专指盗案而言。寻常罪犯。向无明文。俱照知人欲告自首之例减二等办理。但此项人犯。固与猾匪远扬者有间究与未告而首者。又有不同。请嗣后除律不准首。及盗案人犯。仍按本例分别外。余照该犯应得之罪、准减一等。从之　　

○监察御史戈源奏、向例繙译童生考试。该旗并无稽核。报名入场。并不搜检。贤否混淆。保无顶充怀挟诸弊。请嗣后照学臣录取文童之例。先由该本旗都统、严行扃试出具印结奏派大臣覆考取录。御史点名王大臣搜检。不准给烛得旨著照所请行　　

○赐大学士于敏中、人薓一斤　　

○己丑。上诣皇太后宫问安　　

○幸瀛台　　

○谕据李侍尧等、将偷越安南滋事之姚国钦等定拟具奏一案已批交部核拟速奏、矣姚国钦韦仕洪黄文鼎等犯。节年由太平府之龙州偷越此等内地民人。纷纷出口滋事该地方官漫无稽查。任其出入无忌。非寻常失察可比所有历任之该管府州各官。俱著革职拏问　　

○谕军机大臣等、据李侍尧等、将偷越安南滋事之姚国钦等定拟一摺已批交该部核拟速奏矣。至摺内称失察出口职名。容俟查明另参等语。所办非是姚国钦、韦仕洪、黄文鼎等犯。经朕于摺内逐一标记。俱系节年由太平府之龙州偷越。此等内地民人。纷纷出口滋事适足贻笑外夷。该地方官漫无稽查。任其出入无忌。非寻常失察可比。李侍尧查办此案。为日已久。即应将历任失察之地方官严行查参。岂得尚以查明另参一语。意存宕延。李侍尧向来办事。尚属认真。何独于此案、迂缓宽纵若是。李侍尧、著传旨申饬。所有失察该犯等、偷越出口之该管府州等官。已另降旨革职拏问。令该督将历任各员职名。咨部查办。将此传谕知之　　

○又谕曰、富勒浑、王进泰、驻守美诺一带。其事最为重大。昨已谕令富勒浑等、或于僧格宗、明郭宗、各占一处。或于此两处、另派勇干之员防驻。而彼二人、酌量于美诺等适中之处。控驭弹压。方为妥善。至该处需用之兵。昨虽已添派荆州驻防、湖北绿营各一千但计其到营尚早。富勒浑等、现在所需防守之兵。为数即不能少。而阿桂等所有征兵。又难于分拨。昨谕令于各处粮站。及成都驻防。川省绿营内。选拨二三千名备用。今据富勒浑奏、省城所留之兵。仅能再拨一二百名。而沃克什各寨现有之兵。不及八百名。是其应添兵数。大须筹画。著富勒浑、王进泰、悉心妥酌。应作何抽调应用之处。迅即覆奏。总期防守严密。即略增小费。亦所不惜也。　　

○户部议覆、署山西巡抚湖南巡抚觉罗巴延三奏称、浑源、榆次、二州县。向系富商大贾不事田产。是以丁粮分徵。今户籍日稀。且多置买田地。请将丁银摊入地粮徵收。以归简便。应如所请。从之　　

○以太常寺少卿德明、为礼部侍郎　　

○庚寅。孝惠章皇后忌辰。遣官祭孝东陵　　

○谕军机大臣等、据军机大臣奏、有山西人戎英、在四库全书处具呈。献万年配天策、天人平西策二本随将该犯研讯。俱系无稽之谈。并供呈内各书。现存平定州原籍。请交该抚巴延三严行查办等语。巴延三、现往杀虎口外会查牧厂。此事著交与黄检、派委妥员。前往平定州地方。将该犯家内。逐一严查。起出呈内各书。详悉检阅。倘有悖逆语句。即行据实覆奏。自当将该犯从重办理。并查此外有无别项不法字迹。一并严查具奏。所有军机大臣原奏、及戎英原呈。著钞寄黄检、并谕令巴延三知之。寻奏、搜查戎英家内各书。并无不法字迹、及悖逆词句。得旨、览　　

○铸给济木萨巡检、及乌噜木齐仓大使、兼管迪化城巡检事务印信。从前任陕甘总督文绶请也　　

○辛卯。谕军机大臣等、丰昇额等奏称、于俄坡觅路进攻。俄坡在金川稍北。从前原定路径。即有此路。称其地稍平坦。嗣以探听未真。遂未用及。今既访有可进之路。则由彼前抵勒乌围、自更较为便捷。至所带之兵。丰昇额即以原拨备带之五千兵。督率进剿。亦甚妥便。前谕丰昇额前往党坝。因与阿桂现定之谷噶、凯立叶、地方相近。是以谕令丰昇额、当赴阿桂军营协同酌办。今既觅有俄坡一路。不但不必另往党坝。即与阿桂军营相近之处。丰昇额亦毋庸前往矣。至丰昇额既往俄坡进剿。则宜喜一带。尤不可不留舒常弹压控驭。如丰昇额进兵后。宜喜等处。有可进攻之机。舒常不妨酌量牵缀贼势。但必须可得便宜。方派兵前往。不宜轻率扑碉。致挫壮气　　

○礼部疏奏、应封福晋夫人等、请照例给与册诰。得旨依议。嗣后福晋、及多罗格格以上、俱称位。其夫人以下、概应称人。不得称位　　

○壬辰。上诣皇太后宫问安　　

○幸瀛台　　

○军机大臣等议覆、乌噜木齐都统索诺木策凌奏称、驻防乌噜木齐官兵。皆在凉州庄浪内地居住。必需干员训练。查乌噜木齐应放协尉三佐领八。防御四。骁骑校六。照例拣选。殊难得人。而伊犁、惠宁城、西安员弁。每遇缺出即将伊犁官员。一并拣选。今阅巴里坤官兵内。尚有干员。请照伊犁例。如有前项缺出。即令巴里坤大臣、将应升各员保送。与乌噜木齐官员。一并拣补。再查骁骑校额数较多。一时亦难得人。请将伊犁带至之委署笔帖式、教习前锋等。一例入选。应如所请。从之　　

○癸巳。谕、向来清字译汉对音。其汉字有平上去入四声。而清文之字本少。是以不拘平仄。仅仿六书假借之意。通融对译。昨朕偶阅繙译通鉴辑览内。如卫与魏对音。清字通用一某字。但卫与魏原有轻重。二字中、卫字应从轻呼。魏字应从重呼。清文卫与魏。亦有轻重之分。是以于书内分别改正。即如汉字。凡系尊称者。不加点。而罕汉等字。则加点以别之。专之与传亦然。以此类推。如两字而音有轻重可分者。即从卫魏之例。其止一字之音。难以分写者。则于本字左右上下照罕传等字加点。以昭区别。即不能尽如汉字之按四声发圈。而于音韵。不至相混。亦可以补对音所未及。著交繙书房大臣、详悉妥议具奏。候朕审定。刊刻成书。用彰同文之盛　　
</div>
    <div class="pagination">
<a href="清实录乾隆朝实录_page1263.html">上一页</a><span>...</span><a href="清实录乾隆朝实录_page1259.html">1259</a><a href="清实录乾隆朝实录_page1260.html">1260</a><a href="清实录乾隆朝实录_page1261.html">1261</a><a href="清实录乾隆朝实录_page1262.html">1262</a><a href="清实录乾隆朝实录_page1263.html">1263</a><span class="current-page">1264</span><a href="清实录乾隆朝实录_page1265.html">1265</a><a href="清实录乾隆朝实录_page1266.html">1266</a><a href="清实录乾隆朝实录_page1267.html">1267</a><a href="清实录乾隆朝实录_page1268.html">1268</a><a href="清实录乾隆朝实录_page1269.html">1269</a><span>...</span><a href="清实录乾隆朝实录_page1265.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
