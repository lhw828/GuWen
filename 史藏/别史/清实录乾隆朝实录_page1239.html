<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1239 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1239 页/共 1860 页
  </h1>
  <div class="content">
   ○旌表守正捐躯之浙江东阳县民陈廷鳌妻许氏。守正被戕之陕西清涧县民蔺凤仪妻师氏　　

○丙寅。上御勤政殿听政　　

○谕、上年秋间。川省调取各省征兵。所需皮棉衣具等项。均令地方官代为办送。例应于各兵饷银内、分季扣还。前曾降旨、将甘省兵丁借领办装银两。俟凯旋后再扣。以纾兵力。所有陕省征兵制办衣履、借领司库银两。事同一例。并著加恩、统俟该兵凯旋后。再扣还项。俾各兵眷属。养瞻宽然。该部遵谕速行　　

○谕军机大臣等丰昇额等奏进攻日旁碉卡。杀贼情形。又温福奏、攻剿昔岭第五贼碉各摺。在事官兵。俱属勇往。著交将军等存记。俟全得该处碉卡时。查明交部议叙。其温福一路之都司曹顺、杀死贼目。不期面带石伤。实为奋勇可嘉。著以游击用。遇有军营缺出。即行补授。其丰昇额一路之都司释迦保、屡逼贼寨。伤重捐躯。殊可悯惜。著照参将例、咨部议恤。又两路阵亡受伤之弁兵。并著查明咨部、照例恤赏　　

○又谕曰、玛尔占、山行马倒。受伤甚重。尚以仍来军营效力为请。其感戴朕恩。悃诚可念。著加恩授为二等侍卫。赏银五十两。将此寄知丰昇额、如玛尔占调养可愈。仍令前往军营。以遂其愿　　

○以光禄寺卿申甫、为通政使　　

○长芦盐政西宁疏报、乾隆三十七年分、开垦永阜场滩地三十一亩有奇　　

○丁卯。上诣畅春园、问皇太后安　　

○谕、马兰镇总兵员缺。已降旨令永昌调补。永昌未到任之前著东陵总管内务府大臣满斗暂行兼署　　

○谕军机大臣等、据彰宝奏、译出缅匪回信。并讯取蛮轰供情一摺。缅匪狡诈百端。本不足信。且得鲁蕴尚未复至老官屯。又未给有孟矣回信。其递来之字。系苗温出名。而苏尔相所具禀词。仍系盏拉机授意。尤不足凭。此时总宜付之不理。不必给与回檄。使之无从窥测。至所云、求大人们差一明白人。赏一明白字。其说更属荒唐。切不可堕其术中。又云、闻天朝现在办理军务。要调四十万兵。进木邦各路。某处若干。造船一千只。直下阿瓦。缅国谁人敢当等语。名为畏惧天朝。其实深知官军不习彼处水土。而天时瘴疠。又不相宜。必不能在彼久留。为攻围之计。且从前我兵攻老官屯。将士得病者多。旋即退彻。贼匪皆所熟悉。故欲以此示怯。耸我进兵。彼得坐收以逸待劳之利。断不可为其所愚。至于乘便伺隙。以出奇袭击。只可俟将来相度机会而行。此时无庸办理。若云盼望开关贸易。思享太平。亦不过蛮地人民私见则然。未必真出匪酋本意。或其承管头目。希冀于中觅利。亦未可定。彼既以此为言。惟当严饬各关隘、加紧巡逻。勿使货物丝毫偷漏。或亦控制之一法。至昨岁得鲁蕴、差孟矣等进关恳求。原说将羁留内地之人。全行送还。并进贡乞降。果如所言。尚可将就完事。今忽改作仅送回苏尔相、多朝相二人。其局如何可了。恐缅匪竟送苏尔相等回内地。并附有贡物。彰宝不得主意。临时始行请命。转为所笑。著传谕彰宝、如果缅匪将苏尔相送到时。止将苏尔相等收存。其贡物不拘多少。仍行发还。谕以从前缅酋懵驳、差人至老官屯军营纳款。原称将阿瓦所留内地官员等、概行送回。仍纳贡请罪。彼时据情奏闻。蒙大皇帝格外矜宥。俯俞所请。嗣以该酋杳无音信。逾四月之久。本督部院恐干欺罔咎愆。因遣苏尔相等、赍书诘问。该匪目等、竟敢将苏尔相、多朝相、拘留。其情固为可恶。但此仅系本督部院所委偏裨。尚与全局无涉。非若杨重英等、内地官员。为缅匪所掠。久在阿瓦羁留也。杨重英等、在内地原属无关轻重之人。但缅酋敢于久拘不遣。实属梗顽抗违。如果全行送还。尚得为之诚心悔罪。因而进贡输诚。大皇帝原许网开一面。宥其前非。仍准开关交易。使尔等共享安恬。今乃以苏尔相等搪塞。此辈末弁。尤非所必需。业经奉有谕旨。本督部院不便因此渎奏。至中国富有四海。何物不得。岂屑视尔小邦贡器。尔若全还内地之人。具贡请罪。或可鉴尔悃忱。代为进献。今复悔前说。仅送回一二员弁。是匪酋尚未知获罪之由。岂可便令进贡。所有贡物。仍饬令付来人赍回。并为明白晓谕。尔果欲求弛禁。如常交通贸易。非将杨重英等、概行送回。难于允准。勿再以此等诡计。轻于尝试也。利害尔自择之。如此檄谕。且视其举动若何。再行奏闻定夺。至苏尔相、多朝相、送回时。均应解京质讯。多朝相不过微末土弁。且系随苏尔相同行。无足深责。止须照常押送。若苏尔相身系都司。乃任贼拘系。靦颜苟活。此次具禀。非但听贼指挥。且措词用意。隐欲为缅匪卸罪。该员在老官屯两年之久。或竟至降贼。亦未可知。其情罪实为重大。自应严加锁杻。选派干员、管押解京。仍饬委员、沿途小心防范。勿致疎纵。将此由六百里传谕知之　　

○戊辰。谕军机大臣等、李湖奏本年正月分粮价。永昌府属豆价、每仓石至四两五钱零。永昌自停办军务以来。已历三载。现在留驻防兵无几。所需豆石。谅亦有限。何以豆价仍然昂贵。每石至四两五钱之多又单内各府属米麦等价。如云南府属白米自一两三钱、至一两九钱五分。普洱府属小麦、自九钱七分至一两一钱。相去尚不甚相悬。其余即有倍加者。而大理府属米价、竟自七钱五分、至三两二钱一分。小麦、五钱八分至二两九钱四分增长至四五倍有余同系一项粮食。何至价值低昂若是。况去岁滇省收成。一律丰稔。更不应贵贱悬殊。看来此等粮价。该抚并未核实。不过旧式相沿率据州县呈报。虚应故事。上年因徐绩奏报粮价。以三十年前之贵贱。分为等则。依样套写全不足凭。曾降旨通谕各省、毋得蹈袭积年陋习。徒以刻板具文塞责。今李湖此摺、仍未免故辙相循。李湖平日。尚属留心民事者。何漫不经意若此。著传谕该抚、将永昌豆价、因何至今昂贵。及各府属米麦等价、因何贵贱悬殊数倍之处。详悉据实覆奏。嗣后仍须留心确核开报。毋再率略干咎。寻奏、查永昌统辖四属。惟保山、永平两县。间种南豆。缘土性未宜。从前餧养军需骡马。改用料米。三十五年以后秋防马匹。俱照军需餧养之例。日给料米三升。并未用豆。上年又值丰收。而保山、永平、开报豆价。较米尤贵。显属造报不实。现已饬查。至大理府属之云龙、浪穹、山多田少。并与盐井铜厂毗连。价值易长。赵州土瘠户繁。民食全资贩运。市米稍短。价即倍增。又楚雄府属之广通大姚、昭通府属之恩安、大关鲁甸永善等处非厂地错邻即兵民环处指多食贵势所必然其同属价平之处或因负戴崎岖或因路遥费重。运济艰难。是以米不出境。以上各府州属、粮价贵贱似难画一再滇省粮价。向由州县按甸径报并未责成本管上司汇转。是否确实无从核正今蒙谕指饬现在严查、逐一更正。不敢稍有回护。报闻　　

○又谕曰、彰宝等请将汤丹碌碌等四厂欠项在于应领工本内。每铜百斤、扣银五钱等因一摺经户部议驳。已如所议行矣。该督抚因炉户厂丁等积欠较多。欲为筹一善后之计。俾得稍纾其力。宽裕办铜。其意未尝不善。但前据该督抚议定。各厂户每办铜百斤、扣收五斤。以抵豫放工本。核计每银百两、已扣五两。又领银百两、扣平一两。以抵无著欠项。尚且谓其无力攻采。今复每铜百斤、扣银五钱合计每百两又扣银七两五钱。所扣愈多。则所得愈少。办铜更为拮据。而扣所得之数。完应追之项。何异剜肉补疮。旧欠虽完。新欠又积。适启炉户苟且迁延之病。久之并恐于铜务有碍。况该督抚既经厘定章程。设法整顿。此后所放工本。自可不至拖欠。何如将各厂积年旧欠。稍宽其期。或即将前项扣平银两。陆续弥补。或于此外、另筹善法归还。俱无不可。何必为此移新掩旧之下策乎。再前岁滇省请开新厂。曾准照黔省以余铜一分。听厂户等自售。伊有利可图。办公得济。既已试行年余。成效若何。再此各厂之旁。亦俱有子厂可开。若查明堪供煎采。令厂户等、添采矿铜。则利益更饶。办铜必更宽裕。又何虞旧欠之不能清额乎。著传谕彰宝、李湖、即速悉心熟筹。另行妥议具奏　　

○己巳。谕曰、福隆安现在患病。不必进内。著在家调理。集福、著暂为领侍卫内大臣、往南苑换回努三　　

○谕军机大臣等卫据伊勒图奏称、巴勒党等、欲带领所属。逃往俄罗斯一案。准舒赫德扎知、往见渥巴鍚、酌量情形办理等语。渥巴鍚年幼不晓事体。巴勒党等、系伊宰桑。与伊亦有关碍。务须晓谕安慰。勿生疑惧。庶可审得实情。至渥巴鍚有何言语。及如何酌办之处。著伊勒图即行覆奏。摺内又称、添设卡座。严密防范。所见甚是。惟令瑚图礼前往巡查。未免错谬。瑚图礼人甚无用。不如选派勤能之侍卫官员。较为有益。并寄与舒赫德知之　　

○吏部议覆、御史范宜宾奏称、五城词讼缉捕事件。正指挥专管城内。副指挥、吏目、分管关外关内。但关内事繁。吏目难资弹压。请将吏目改为关内、副指挥、现任各员。未便遽易生手。应交都察院考核保留。令该员加捐副指挥品级升用等语。查办理公务。如果得人。无难胜任。倘有阘葺不职之员。即应随时参办。未便将员缺遽议更改、至交该堂官保留、并令按级加捐。亦于体制未协。应毋庸议。得旨、吏部议、御史范宜宾条奏、五城吏目。请改为关内副指挥一本。所驳甚是。依议。此事前经袁鉴、喀尔宗义等、先后陈奏。吏部俱已议驳。其事之不便更张显然可见。范宜宾何得复为此喋喋渎奏耶。且办理地方事务。惟在其人之称职与否。初不系乎品秩之加增。所谓有治人。无治法。乃一定不易之理。若以吏目官职较卑。必待改为副指挥。始足以资弹压。试问现在副指挥内、果能尽职者。又有何人。而各城吏目、于应办之事。岂皆束手无措乎。范宜宾此奏。并非为公事起见。不过欲借此以博微员感悦。显属意存沽誉。至所称五城吏目。交都察院考核保留。令其按级加捐一节。尤属不知政体。范宜宾著交部议处　　

○以镶红旗满洲都统扎拉丰阿、为御前大臣　　

○补行乾隆三十七年江西省军政。卓异官五员。年老官三员。才力不及官一员。分别议叙处分如例　　

○庚午。谕、现在办理四库全书。卷册浩繁。必须多派大臣。董司其事。刘统勋、刘纶、于敏中、福隆安、王际华、裘曰修、俱著为正总裁。英廉、庆桂外并添派张若溎、曹秀先李友棠为副总裁　　

○又谕所有武英殿承办纸绢装潢饭食及监刻各事宜。著添派金简一同经管至书册分四色装订。检阅既便。散贮亦堪经久。不必更加外函以免浆气致蠹　　

○谕军机大臣等阿桂等奏严拒贼人投禀一事。所见甚是金川贼番。屡次喊求投禀。不过欲藉以窥探军营消息。若其计得售。即因以缓此一路之兵。便可彻出贼番。另为别路扺御之用。断不可堕其术中。倘贼番以送出僧格桑为辞。尤不可听。逆酋如果稍知畏服。从前即不应为小金川帮兵抗拒即僧格桑投窜至彼亦当立时擒献。不应复为容留。今见事势穷蹙。始欲藉此以求幸免。其情罪实难轻宥。现在官兵各路进攻。惟有并力扫荡贼巢。擒縳两逆竖。以申国法而靖诸番。更无别有游移之见。如此严切饬谕。令土目等、高声传告。庶足使逆酋丧胆不敢复生希冀。而助剿之土司兵练等知官兵务在必灭金川。各无后虑。并坚其踊跃用命之心。即将士等、知此次用兵。有进无退。亦可励其勇往图功之念。若金川竟将僧格桑送至军营。则前此屡降谕旨甚明。即可遵照妥办。至所云两路将军、俱已具禀。若果有其事。温福等早应入告。其为诡说。已属显然。盖贼番借彼两路为词。以图耸听。其于彼两路。谅亦用此伎俩。温福练习已久。自不为其所惑。惟丰昇额初经任用。阅历未深。恐临时尚无定见。可将此详悉谕知。再阿桂等奏、贼番屡次偷劫土兵营卡。俱经击退追杀。此等土兵出力者。著阿桂传旨酌赏贼番偷击营寨。乃其常技。且知伺隙潜踪。接踵再至。是贼番颇谙兵机。其顽悖实为可恨。惟当随地随时。严加防范。不可丝毫疎懈。若筹画略有未周。所关非小　　

○大学士刘统勋等奏、纂辑四库全书。卷帙浩博。必须斟酌综核。方免挂漏参差。请将现充纂修纪盷、提调陆鍚熊、作为总办。原派纂修三十员外。应添纂修翰林十员。又查有郎中姚鼐、主事程晋芳、任大椿、学正汪如藻、降调学士翁方纲、留心典籍。应请派为纂修。又进士余集、邵晋涵、周永年、举人戴震、杨昌霖、于古书原委。俱能考订。应请旨调取来京。令其在分校上行走。更资集思广益之用。从之　　

○吏部议覆、江西巡抚海成奏称、查九江府所辖五县。地处冲繁。为西江水陆通衢。仅设同知一员。难以兼顾。瑞州府地僻政简。仅辖三县。设有同知一员。近驻铜鼓营。足资弹压。其通判一员。同在郡城。所管水利。尽可归并同知办理。若将瑞州府通判。改为九江府水利通判。殊有裨益。应如所请。并定为专冲简缺。归部选用。从之　　

○旌表守正捐躯之湖北黄冈县民萧惟玉女萧氏　　

○辛未。上诣畅春园、问皇太后安　　

○吏部议准、御史唐淮奏称、御史一官。由编修、及各部郎中员外保送。郎中、员外、自额外主事洊升。历俸已久。惟编检等官。一经授职。定例即准保送。未免俸浅资轻。应俟散馆后、俸满三年。方准与送。以抑躁进。从之。　　

○豁免直隶涿州水冲民田九十七亩有奇额赋　　

○旌表守正捐躯之河南原武县民王牛妮妻卞氏　　

○壬申。谕、据扎拉丰阿等奏、养鹰处管领员缺。将养鹰处头目、三等侍卫佐领霍山、请带领引见。摺内白和卓、未同列名。询问其故。奏称、伊自系养鹰处管领。故不敢保举管领等语。所见属是。扎拉丰阿、罗布扎、图尔都、俱系总管养鹰处事务之人。可以保举管领。若白和卓即系管领。岂得保举同列之管领耶。嗣后各处管领缺出。著总管大臣等、列名保奏。其管领人员。不得随同列名。所有武备院等卿。亦照此办理　　

○定边右副将军尚书公丰昇额、参赞大臣副都统舒常奏、臣等连日察看。贼众虽觉增添。防守亦密。而放来枪炮子内。间有内裹石块。外用铅包者。其铅丸缺乏可知。随饬知经管火器将弁、将大小枪炮子。俱用生铁铸造。使其不能毁作。大炮现已铸成。一二日间。即可轰摧碉卡。一举克获。又督理粮饷山西巡抚鄂宝奏、臣现驻觉木交。山之左右。有沟二道。与贼境相通。三月二十七日。巡哨兵在鄂班山口。忽遇贼番十数人。将兵丁叶得盛戳伤。经绰斯甲布守卡土兵应援。始行遁走。复于山上施放枪石。林内尚有贼众。查贼番敢于窥伺滋扰。不可不防。现觉木交设兵三百一十余名。除坐卡会哨。以及患病。在营不过一百一二十名。惟督率加意巡防。务期镇静。此外各处卡隘。尚有兵一千一百余名。亦觉单少。俟维州屯兵到日。量为加增。以资防御。谕军机大臣等、丰昇额等奏、连日察看贼情一摺。不谓伊等竟能用心及此。甚属可嘉。今大炮已经铸成。天气亦渐和暖。自更易于得力。丰昇额等、益当奋勉成功。用膺懋赏。看来贼匪抗拒已久。其铅丸等项。自必日渐缺乏。此路贼情如此。其昔岭、当噶尔拉两路。亦大略可知。温福、阿桂、并当留心体察。妥为筹办。及时乘间攻克。迅速扫穴擒渠。以待酬庸渥典。至鄂宝奏、觉木交贼番滋扰。此事甚有关系。其地既距贼碉甚近。贼番屡出窥伺。自系贼中要隘。万一探得我兵单弱。纠集突来。截我后路。致卓斯甲布一路军营。饷道台站。略有梗阻。尚复成何事体。鄂宝何竟不能计及于此。仅以镇静坐守塞责乎。据称觉木交山前、即系贼境。左右有沟二道。俱通金川。此次夹坝。即自鄂班山口而出。是此两沟卡隘。贼必在彼屯聚。若能趁贼番碉卡未多之时。乘其不备。带兵夺取。既可进逼贼境。以断其在后滋扰之路。或并可由彼相机进取。为得寸则寸之计。以此张我官军应援声势。于全局亦甚有益。但此等机宜。非鄂宝所能办及。朕又难以遥为揣度。因以深切廑怀。其地距阿桂军营较近。著阿桂就该处情形。速即悉心筹画。应作何妥办之处。一面调度。一面奏闻。至觉木交设兵三百十余名。其各处防守。又有兵一千一百余名。是该处防兵。原不为不多。而分之则未免见少。若能减无益之分防。归并有用之地。自可资其实济。但觉木交地方。尚未办妥。恐其间路径纷歧。防兵又未便遽彻。更不得不急为布置。使无罅漏。或兵力尚觉不敷。不妨稍为添拨。因思成都省城。距鄂宝办事之处。尚不甚远。调兵亦易。所有驻防满洲兵。前已调赴军营一千。尚余一千名。在省亦无必需之处。或于此内酌调若干名。前赴觉木交。较为捷便　　

○兵部议准、河南巡抚何煟奏称、豫省内黄县。原设递马十。浚县、滑县、原设递马各八。三县并非冲途。查洛阳迤西。乃川陕大路。道路崎岖。额马不敷支应。应将内黄递马裁八。浚滑二县递马、各裁减六。拨增新安县驿九。渑池县驿五。渑池所辖之义昌驿六。以归实用。从之　　

○旌表守正被戕之直隶塔子沟民吴士礼女吴氏　　

○癸酉。谕曰、富勒浑奏、审拟刘益、通同阿尔泰父子勒派捐帮、暗送扣存养廉等款一摺。已批交三法司核拟矣。所请将刘益拟斩即行正法之处。殊属非是。刘益身为藩司大员。诸事与总督扶同一气。代阿尔泰勒派属员。摊捐养廉。并与明德布交结。将扣存养廉、暗行馈缴等款。自有应得之罪。但所犯止系逢迎上司。与婪赃入己者、究属有间。此而拟以斩决。则如钱度之贪黩骩法、赃私累万者。又当如何加等科罪乎。富勒浑辄请将刘益即行正法。不过因案情重大。有意从严。并未按律确核。殊失情法之平。朕综理庶狱。一秉大公。务在权衡至当。轻重悉视其人之自取。从不肯稍存丝毫成见。富勒浑岂尚未之知耶。所有此案刘益拟罪之处。著刑部另行照律核拟具奏　　

○又谕、据傅玉等奏称、呼伦贝尔总管员缺。有齐齐哈尔协领通阿岱、通晓索伦、达呼尔、蒙古等处言语。请送部引见补授等语。著照所请。通阿岱、即补授呼伦贝尔总管。通阿岱系乾隆三十四年引见、补授协领之员。尚未逾五年。无庸复行引见。嗣后有似此者。该将军申明缘由、具奏补授。即不必来京。如系年久者。再行送部引见　　

○甲戌。谕曰、原任松茂道查礼、前因办理曾头沟粮运。误将到站人夫。支应兵差。经前任总督文绶参奏、降旨革职。仍留军营效力赎罪。今据刘秉恬奏称、该员老成练达。强干有为。询以番地情形。甚为熟悉。洵属军营得力之员。现在木果木、及美诺、布郎郭宗一带。催趱粮运。兼办降番事宜。并称松茂道缺。现乏署事之员。可否即令查礼、暂行署理等语。查礼著加恩令其署理四川松茂道事务。仍带革职留任。以观后效　　

○谕军机大臣等、金川贼众。乘隙前来。侵我所拏卡座。而碉卡内之贼。仍然用力抵拒。看来能战而又能守。实属可恨。必应痛加剿灭。今将军等、深知彼处情形。相机办理。而官兵又奋勉勇往。从此天时渐暖。冰消雪化。自可伫听捷音　　

○又谕、阅温福进到地图。东北两面。俱系官兵营卡。声势甚大。其东南隅。即系功噶尔拉了口。而总兵张大经所驻之处。相近了口背后贼碉。其头道卡子、距了口背后。似觉直捷。因用朱笔标记其处。若派练习将领、带兵由彼径至了口背后。定期令李煦等、仍由前面进攻。照应夹击。使贼番两面受敌。力不能支。必将自溃。似乎事半功倍。又乌什哈达等、攻得木城碉卡处。据称现在仍向压攻。其间仅隔贼番两木城、及碉卡三座。若能迅速克获。即与现有官兵营卡相连。亦于其处、用朱笔画道圈记。必须上紧攻取。此一路若能攻得。则官兵渐逼向西。局势更展。与额森特现驻之一带卡栅。气脉联络。可成犄角之势。自此以东。皆成内地。其牛天畀、二达色、两路所安之卡。均可无庸再设。即将此路防守各兵减彻。并攻昔岭。似更得力。但此仅就图指示。其实在形势若何。是否可以如此办理。朕亦难于悬定。著传谕温福、即将指记之处。悉心斟酌。可行与否。一面办理。一面奏闻　　

○户部议准、御史费南英奏称、各省捐复人员。有欠交官项未完、遽行报捐铨选者。殊未允协。请嗣后于该员具呈时。令将有无欠项呈明。并咨工部查核。如应追银两逾限、及银数在三百两以下者。即令照数全缴。方准报捐。其有欠数较多、未经逾限者。准其先行捐复。仍令限内全完。倘逾限不完。已选者、即行解任。未选者、停其铨用。从之　　

○豁免福建台湾、凤山、诸罗等县、遭风飘没兵米一千二百四十七石有奇。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百三十


大清高宗法天隆运至诚先觉体元立极敷文奋武孝慈神圣纯皇帝实录卷之九百三十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。闰三月。乙亥。上诣畅春园、问皇太后安　　

○谕、据增海奏、久患舌肿。至今语言不清。请将将军印务。交额尔德蒙额署理。回京调治等语。增海患病。当早奏请医。何得至今始行具奏。增海不必来京。著派御医张鼎、令伊子二等侍卫德清阿、三等侍卫德襄阿、带同驰驿前往医治。其将军印务。即照所请。令额尔德蒙额暂行署理　　

○兵部议覆、盛京将军增海等奏称、裁汰马甲、所余钱粮。应添步甲、三百八十八名。尚余银二千六百一十六两。添设养育兵、四百三十六缺。于满洲、蒙古、汉军、各佐领下。按鳏寡孤独人数酌给。以资养赡。如应裁马甲一缺、即挑补步甲一名。养育兵二名。如挑步甲领催一名。即挑养育兵一名。俱按佐领次序匀挑。至盛京满洲、汉军、内务府三旗官学生。共一百四十名。向无公费。请将养育兵内、匀出之一百四十分钱粮赏给。以资学习。俱应如所请行。从之　　

○丙子。吏部议准、河东河道总督姚立德奏称、沿河地方佐杂等官。颇有留心河务、不辞劳瘁之员。惟定例不能与河工通融升调。无以鼓励。请嗣后、此项佐杂。如有办公奋勉、熟悉河工者。遇河工缺出。一体升调。并将现在各缺。注明沿河字样。以凭查核。从之　　

○丁丑。刑部等衙门议覆、署四川总督富勒浑、审拟刘益通同阿尔泰父子、勒派捐帮。暗送扣存养廉。请将刘益拟斩立决。查刘益交结逢迎。将阿尔泰扣存养廉一千五百两。送明德布收受。合依侵盗钱粮一千两以上例、拟斩监候。明德布、商同刘益侵用办公之项。亦应拟斩监候。至所称李本与阿尔泰同城。知而不举。应杖一百。流三千里。系旗人、罪止枷责。不足蔽辜。请留军营。自备资斧。效力赎罪。应如所奏。得旨、刘益、明德布、俱依拟应斩、著监候秋后处决。至富勒浑以李本罪止折枷。不足蔽辜。请留川省军营、效力赎罪。意存取巧。而法司不为驳正。辄行照拟。亦属非是。李本如果系能事之员。办理川省军需。尚可冀其得力。富勒浑何妨另摺奏明。朕必俯从所请。且可免其治罪。乃该督辄谓折枷不足蔽辜。请留军营效力赎罪。名为加重。实则从宽。试问枷号之与效力。孰轻孰重。其理显而易见。此等伎俩。岂能逃朕洞鉴乎。即如刘益所犯。止系逢迎交结。而富勒浑因案情重大。请即正法。朕方以其失情法之平。谕令刑部另行核拟。今李本之罪。原非必不可宥。因富勒浑意在巧为开脱。法司亦不指斥其非。朕转不能予以曲贷。非所谓爱之适以害之耶。李本仍著于川省照例折枷。俟期满后、再留军营。自备资斧。效力赎罪。以示惩儆。朕于臣工情罪。权衡一秉至公。既不令有意从严。亦岂能任其朦混。富勒浑及法司等、并著传旨申饬。余依议。　　

○四川总督刘秉恬奏、据总兵张大经禀称、初二日。有副都统乌什哈达等、带兵一千五百名。驻劄簇拉角克西口。令于各卡挑兵三百。拟于初三日五鼓。进攻达扎克角等语。查将军温福、既派兵由此路进攻。自应多备官兵接应。当令游击保宁、挑兵二百名前往。初五日。探知乌什哈达等、已于初三日进兵。抢获贼人碉卡数座。我兵即在彼修理石卡木城。以防抄截。得旨嘉奖　　

○予故西藏辅国公恭格丹津、致祭如例
  </div>
  <div class="pagination">
   <a href="清实录乾隆朝实录_page1238.html">
    上一页
   </a>
   <span>
    ...
   </span>
   <a href="清实录乾隆朝实录_page1234.html">
    1234
   </a>
   <a href="清实录乾隆朝实录_page1235.html">
    1235
   </a>
   <a href="清实录乾隆朝实录_page1236.html">
    1236
   </a>
   <a href="清实录乾隆朝实录_page1237.html">
    1237
   </a>
   <a href="清实录乾隆朝实录_page1238.html">
    1238
   </a>
   <span class="current-page">
    1239
   </span>
   <a href="清实录乾隆朝实录_page1240.html">
    1240
   </a>
   <a href="清实录乾隆朝实录_page1241.html">
    1241
   </a>
   <a href="清实录乾隆朝实录_page1242.html">
    1242
   </a>
   <a href="清实录乾隆朝实录_page1243.html">
    1243
   </a>
   <a href="清实录乾隆朝实录_page1244.html">
    1244
   </a>
   <span>
    ...
   </span>
   <a href="清实录乾隆朝实录_page1240.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
