<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 100 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 100 页/共 1316 页</h1>
    <div class="content">


大清德宗同天崇运大中至正经文纬武仁孝睿智端俭宽勤景皇帝实录卷之六十　　

光绪三年。丁丑。十月。丁酉。谕内阁。谭钟麟奏、营弁胁勇溃逃。立擒正法。余众就抚一摺。前道员黄鼎。所带蜀军彝字各营。经谭钟麟将新左营派赴邠州长武屯扎。乃行至泾阳。该营哨官江明中等。胆敢胁勇闯进城内。放火劫掠。伤毙兵民。旋复窜至马家台地方。拒伤总兵潘光斗。当经谭钟麟派总兵姚文广等。带队驰追。本月初三日至子午峪口。将溃勇四面兜围。督队急击。立将江明中、徐瑞云、擒获正法。余勇释械投诚。办理尚属迅速。惟王登高。苏杆子二犯。尚无下落。是否业已轰毙。抑或乘闲脱逃。此外有无逸犯。仍著谭钟麟严饬各军认真查缉。毋任一名漏网。其泾阳县等处被扰各户。暨受伤人口。并著查明妥为抚恤。姚文广驰剿出力。著赏加提督衔。以示鼓励。管带该营之直隶州知州青胜蓝。未能迅往安抚。著即先行革职。交谭钟麟查明有无激变情事。再行参办。现月　　

○又谕。本年京师夏闲亢旱。顺天各属收成歉薄。现在粮价昂贵。贫民糊口维艰。且河南、山西被灾甚重。饥民转徙流离。至近畿一带觅食者。谅亦不少。著顺天府体察情形。查照上年成案。应如何添设粥厂。以资赈济之处。即行妥议具奏。用副轸念穷黎至意。现月　　

○谕军机大臣等。御史宝和奏、匪棍把持仓务。请旨饬拏一摺。据称南新仓有匪棍东霸天韩二顺、同伊子独眼龙韩二生、并小诸葛高扬声等、合力把持。冀图盗窃。请饬究办事语。仓庾重地。岂容匪棍肆行。著步军统领衙门、顺天府、五城御史。一体严密查拏究办。毋任一名漏网。其右翼应领米石。并著仓场侍郎赶紧开放。将此各谕令知之。现月　　

○总理各国事务衙门奏、与日斯巴尼亚国使臣伊巴里。议就古巴华工条款十六条。又奏、日国索威拉纳商船。前在台湾遭风。被匪拆抢。现经议给抚恤银一万八千圆结案。均从之。摺包　　

○以宗人府府丞程祖诰为都察院左副都御史。朱签　　

○陕西巡抚谭钟麟奏、请以副将罗奇山等留陕西补用。允之。摺包　　

○戊戌。谕内阁。前据御史吴镇、李廷箫奏、四川东乡县匪徒滋事一案。地方官办理不善等情。都察院奏中书萧宗瑀等。呈控带兵官冤杀无辜各节。叠经谕令该督查办。嗣据文格奏、查明营勇滋事情形。复谕令丁宝桢查奏。兹据奏称。袁廷蛟原系革役。人素狡猾。藉口算粮。阴图敛费。当其纠众滋事之初。经前任绥定府知府易荫芝。准照旧章徵收。该犯仍逐日带领多人。沿乡滋扰。前署东乡县知县孙定扬。辄以县城危急。禀请剿办。并于议派捐输。转较前任增加。致袁廷蛟益肆煽惑。提督李有恒等。奏派前往。初尚按兵不动。嗣孙定扬又在官渡设局募勇。议抽斗厘。致团局被抢。袁廷蛟遂率众扑营。当经营勇击败。乡民皆疑官兵为痛剿。相率守寨。官兵亦疑乡民为拒敌。用力围攻。杀戮遂至数百人之多。现查明滋事原委。分别定拟等语。此案袁廷蛟始则藉粮纠众围城。逼胁官长。继复句匪烧抢。围困官兵。夺去军装马匹。嗣又率众执持器械旗帜。在官渡扑营接仗。实属凶狡众著。著照所拟斩立决。以昭炯戒。前署东乡县事庆符县知县孙定杨。议派捐输银两。妄议增加。虽尚未徵收。而办理不善。咎已难辞。嗣以县城危在旦夕。张惶请剿。以致派拨大兵。复以募勇抽收斗厘。致激匪众抢局扑营。酿成事端。尤为荒谬。著即行革职。从重发往军台效力赎罪。记名提督刘道宗。记名总兵雷玉春。率勇往攻尖峰寨等处。摉索匪首。因各廉峒擅行抗拒。以致杀伤甚多。惟纪律不严。所部勇丁有抢虏牲畜情事。刘道宗复携眷随营。尤干军律。刘道宗著即革职。从重发往新疆效力赎罪。雷玉春著即革职。发往军台效力赎罪。东乡县知县长廉。于前往浮加钱粮。不能革除。迨袁廷蛟滋事。又不能立时拏办。实属疲软。记名提督李有恒。虽尚无纵容勇丁。摉杀奸虏。及携眷随营情事。惟身为统领。不能整饬营务。于所部刘道宗携眷随营。及管带之勇丁毫无纪律。均无觉察。实属溺职。长廉、李有恒、均著即行革职。前任绥定府知府易荫芝。于袁廷蛟聚众围城。未经解散。并不查实。亦不设法拏办。殊属颟顸。原任四川总督吴棠。于该县禀报时。不及详查。遽派重兵剿办。办理亦有未协。易荫芝业经降为通判。吴棠业经病故。均著免其置议。前护理四川总督文格。办理此案。尚无不合。惟于刘道宗携眷随营一节。先未查出。亦属疏忽。前已有旨交部议处。著毋庸再议。现月　　

○又谕。桂清、毕道远奏、全漕告竣。请将办运出力员弁奖励一摺。本年山东河运、江苏、浙江、江西、湖北、海运漕粮。奉天牛庄等米豆。暨江北各起漕船。先后抵通。经桂清、毕道远、督率坐粮厅等。验收完竣。办理均无贻误。桂清、毕道远。均著交部议叙。所保出力各员。著该部议奏。现

月

　　

○又谕。桂清毕道远奏、请将仓存籼米、量加八旗甲米成数减放米折银两一摺。著户部议奏。现月　　

○又谕。桂清、毕道远奏、部驳光绪元年办运委员另核请奖等语。著该部议奏。现月　　

○又谕。御史林拱枢奏、请饬筹拨米石。在城外分设厂座。办理平粜等语。著户部议奏。现月　　

○又谕。御史林拱枢奏、福建上杭县建有仙师庙。咸丰七年闲。发逆窜扰县城。仰赖神灵助顺。转危为安。并驱疫祷雨。叠昭灵应。请饬查明赏加封号等语。著该督抚查明具奏。现月　　

○奉天府府丞兼学政王家璧奏、黑龙江应试文童。请暂照满合号一体取进。下部议。摺包　　

○以兵部尚书广寿署镶白旗满洲都统。明发　　

○以镶黄旗蒙古副都统成明署正白旗护军统领。明发　　

○己亥。谕内阁。溥丰等奏、应修要工、请派大臣查勘一摺。慕东陵宝城等处。均有闪裂渗漏情形。著派宜振将应修工程。敬谨查勘。另片奏、泰陵昌陵慕陵各礼部果楼等工。亦有渗漏曹□少朽情形。著一并查勘。奏明办理。现月　　

○又谕。广东学政吴宝恕奏、广东考试。枪冒甚多。各属廪保并不遵例挨派。不肖廪保朋比为奸。枪手遂肆行无忌。请严定教官处分等语。所陈考试情弊。恐不独广东省为然。著各省学政。严密稽查。认真整饬。至该教官或不能约束。或甘受欺蒙。甚至有扶同作弊情事。著该部严定处分。以肃学校而端士习。现月　　

○又谕。李鸿章奏、请将贪庸之知县革职等语。湖北崇阳县知县祝应焘。声名本属平常。近复纵容差丁。赴乡穵取民闲树木。几致激成事端。实属贪庸不职。祝应焘著革职永不叙用。以肃官方。现月　　

○谕军机大臣等。文格奏、川省借拨山东库款。难以如数筹拨一摺。据称山东运库粮道库用款过多。异常支绌。止所请各拨借银十五万两。作为黔边盐务运本。实少余款可筹。复值山西奏借赈米运费银六十万两。又不能不统筹兼顾。以救饥民。现在竭力凑拨。于运库粮道库各借银四万两。解川济用等语。该抚所奏。亦系实情。即著文格将现措之八万两。赶紧解矗川省。以济要需。其余不敷之款。著丁宝桢另行筹画。妥为办理。晋省被灾甚重。筹办赈务。需款极为迫切。文格于该省究能拨解若干。并著通盘筹画。迅速具奏。将此各谕令知之。现月　　

○又谕。穆腾阿等奏、筹办驻防善后。请饬拨解旧款一摺。两淮运库。向有应解江甯京口两处驻防盐规银。每年二千八百九十两。光绪元年当经奏准先拨银一千两。为操防赏犒之用。该将军等现因添设弓场学馆。操演马队。需用膏火奖赏。及津贴入都川资。无款可筹。请将两淮应解盐规银两。全数拨给。自为培养人才起见。著沈葆桢即饬运司每年按照旧款数目。全行批解。以资应用。将此谕令知之。现月　　

○泰甯镇总兵清安奏、开割火道完竣。又奏、循例清理河道。报闻。摺

包　　

○热河都统延煦奏沥陈热河地方情形。筹办操防事务。从之。摺包　　

○乌里雅苏台将军春福等奏、挑选察哈尔马队官兵。以备防剿。得旨。包头迤西马贼游匪。前据曾国荃奏、派兵剿办获胜。惟贼酋王歪子等。尚未擒获。余匪亦未净尽。难保不乘闲东窜。春福等现派贡果尔统带右翼官兵。择要驻扎。著即饬令勤加侦探。认真防范。以杜窥伺。摺包　　

○湖广总督李瀚章奏、长江水师军政。与陆营分案办理。下部知之。又奏、湖北荆州府万城大堤防护稳固。报闻。摺包　　

○派湖广总督李瀚章查阅湖北营伍。摺包　　

○以督防堤工出力。予湖北荆宜施道孙家谷。荆州府知府倪文蔚。优叙。摺包　　

○以教习旗队出力。赏荆州驻防副将桂发总兵衔。摺包　　

○蠲缓山东、郓城、濮、范、寿张、临清、济甯、历城、邹平、齐东、济阳、禹城、德州、德平、平原、惠民、青城、乐陵、滨、利津、蒲台、滋阳、邹、汶上、阳谷、菏泽、曹、钜野、观城、朝城、聊城、堂邑、莘、馆陶、冠、恩、临淄、邱、金乡、鱼台、章邱、长山、齐河、临邑、陵、甯阳、定陶、茬平、夏津、海丰、乐安、淄川、新城、长清、泰安、肥城、东平、东阿、平阴、阳信、曲阜、泗水、滕、购、单、城武、武城、兰山、博平、清平、高唐、嘉祥、沾化、莒、益都、临胊、博兴、寿光、昌乐、潍、七十九州县。德州、东昌、临清、济甯、东平、五卫。暨永阜、永利、王家冈、官台等场灶。被水被虫被旱被鹼及被沙压地方各村庄新旧额赋。并地租杂课有差。现月　　

○庚子。谕内阁。给事中郭从矩奏、灾民流离失所。请饬地方官设法抚辑一摺。本年山西陕西河南等省亢旱。灾区甚广。散赈难周。饥民转徙求食。深堪悯恻。亟应速为抚辑。以拯穷黎。各省遇有灾民入境。著该督抚饬令地方官设法安集。或动公项。或筹捐款。酌度情形。妥筹赈恤。毋任一夫失所。该给事中所称甘肃安徽两省。荒地甚多。请俟来春。将各灾民按名授亩。筹给籽种农器。令其垦荒。待五年后再行升科。编入保甲之处。是否可行。并著妥议具奏。现月　　

○又谕。山东道御史秀文等奏、窃盗各案叠出。诅申明旧章一摺。向来五城地面。遇有窃案。均须报明山东道随时稽查。并将捕役按限责比。如坊官有纵捕豢窃等弊。由该道指参。乃近来窃盗各案。层见叠出。该司坊官并不呈报。亦不将捕役送比。殊属懈弛。嗣后著循照旧章。认真办理。如有再蹈前辙。即由该道指名奏参。以儆效尤而重捕务。其五营地面。遇有司坊应报各案。并著步军统领饬令照章呈报该道。毋任玩延。如有遗漏。著一并查明办理。现月　　

○又谕。现值天气渐寒。实录馆人员。朝夕恭纂书籍。著加恩于例支柴炭外。十一月十二月正月。每月赏银五十两。在广储司支领。现月　　

○又谕。现在天气渐寒。京师兵丁当差勤苦。殊深轸念。所有八旗及绿步各营官兵。均著加恩照现放章程。赏给一月钱粮。以示体恤。现月　　

○贝子毓橚等奏、恭拟建盖库房。尊藏孝陵大碑楼旧碑。动用款项。请由永济库年终奏销。允之。摺包　　

○命王文韶来京陛见。以湖南布政使崇福暂署湖南巡抚。现月　　

○命都察院左都御史徐桐。总管内务府大臣师曾。吏部左侍郎恩承。户部左侍郎荣禄。察哈尔都统穆图善。在紫禁城内骑马。现月　　

○辛丑。谕内阁。前据御史梁景先等奏、陕西旱灾。请饬妥筹捐赈。并参州县不恤民命。及藩司蒋凝学衰病各摺片。复据都察院奏、陕西绅士联名呈诉该省荒旱。抚藩厌闻灾歉等请。先后谕令谭钟麟确查具奏。兹据谭钟麟奏称。陕西今岁被旱。曾派员分赴各属密行查勘。分别灾歉先后。奏请停徵缓徵。并购买米粮。劝办捐赈。刊刻办理荒政十条示谕。未敢玩视民瘼。韩城等处匪徒倡乱。派兵捕拏。并非妄杀无辜。亦无调兵自卫之事等语。览奏尚无不合。该抚惟当于救荒事务。次第举行。悉心经理。俾穷黎获沾实惠。用副委任。该省被灾困苦。廑念殊深。著户部即行拨银五万两。解赴陕赈济。交谭钟麟核实散放。用示体恤。如有不肖州县营私舞弊。于荒政漠不关心。即著据实奏参。以重民命。另片奏、遵查藩司参款。并无实等语。蒋凝学病既痊愈。人尚和平。且查无专任家人余姓。及催徵派捐等情。著毋庸置议。现月　　

○谕军机大臣等。户部奏、请饬各省赶解京饷一摺。本年京饷。前经户部原拨续拨共银八百万两。统限年内解齐。兹据该部查明。截至九月底止。除截留暂留解到报解启程等款外。尚有山西地丁银五十万两。山东地丁银十二万两。湖北地丁银七万五千两。湖南地丁银四万两。河南地丁银五万两。安徽地丁银十万两。长芦盐课加价银三十万两。两淮盐课盐厘银三十万两。河东加课羡余银五万两。广东盐课帑息银六万两。山东盐课加价银五万两。福建盐课银五万两。湖北盐厘银一万两。四川盐厘津贴银七万两。福建税厘银十万两。粤海关洋税赢余银六万两。闽海关洋税银十五万两。浙海关常洋两税银二十万两。江海关洋税银十万两。江汉关洋税银八万两。天津关常税银四万两。东海关洋税银二万五千两。镇江关洋税银三万两。赣关常税银六万两。扬州关常税银二万两。芜湖关常税银三万两。江西厘金银三万两。江苏厘金银二万五千两。浙江厘金银二万五千两。广东厘金银四万两。湖北厘金银二万两。又原拨福建茶税京饷欠解银十七万六千两。就近拨还筹办海防洋商借款。其应解京饷。即由粤海等九关四成六成洋税内。每年应还洋商银十七万六千两。改解部库。现查浙海天津东海三关。各欠解银二万两。江汉关欠解银一万六千两。镇江关欠解银一万六千三百余两。江海关欠解银一万五千两。粤海九江两关各欠解银一万二千两。山海关欠解银六千两。共未解银二百九十四万七千三百余两。现在部库应放各款。为数甚钜。需饷孔亟。著该将军督抚监督等。各将未解京饷迅即照数依限解京。已报启程各款。亦即赶催解部。毋任沿途逗遛。傥敢诿卸拖欠。致误要需。即著户部指名严参。至历年积欠京饷。除山西福建办理赈济。准其展限外。所有两淮积欠银三十七万两。天津关积欠银六万两。镇江关积欠银四万两。浙海关积欠抵解闽省京饷银五千两。著各该督抚等赶紧筹拨补解。毋稍玩延。将此由五百里谕知直隶、两江、湖广、四川、两广、各总督。闽浙总督兼署福州将军。江苏、安徽、江西、浙江、福建、山东、山西、河南、湖北、湖南、广东、各巡抚。并传谕粤海关监督知之。现月　　

○帮办军务大臣伊犁将军金顺奏、行抵库尔喀喇乌苏接任日期。得旨。白彦虎既有北窜消息。即著督饬各营。严加防范。毋稍疏虞。摺包　　

○陕西巡抚谭钟麟奏、筹办陕省荒政情形。得旨。所有购粮办赈各事宜。即著悉心筹画。妥为办理。毋任一夫失所。摺包　　

○壬寅。谕内阁。巡视中城御史讷隆阿等奏、吁恳恩赏粟米。散给外城各粥厂一摺。本年畿南各属。因旱歉收。粮价腾贵。贫民觅食维艰。殊堪矜悯。所有中城之朝阳门。东城之卧佛寺。育婴堂。南城之打磨厂。西城之长椿寺。甎塔胡同。关帝庙。北城之圆通观。梁家园。各粥厂。每月共需粟米三百三十石。加恩照数赏给。自十一月初一日起。由该城按月咨明户部劄创给发。该御史等务当督同绅士。妥为散放。毋任侵渔。用副轸念穷黎至意。

现月

　　

○谕军机大臣等。御史田翰墀奏、盐枭滋扰直境。亟宜整顿捕务一摺。据称本年九月闲。有盐枭多人。在蠡县安州一带抢劫。并有捆缚事主勒赎情事。李鸿章分拨练军。会同地方官访缉盗匪。无如各州县捕务废弛。视为具文。以致盐枭乘闲窃发等语。枭匪抢掠。为害闾阎。亟应严密查拏。以杜滋蔓。著李鸿章严饬所属地方文武。与练军联络巡防。实力缉拏惩办。不得稍形懈弛。将此谕令知之。现月　　

○山海关副都统祥亨奏、军政逾岁人员。精力未衰。应请留任。得旨。德存等均著准其留任。满月摺　　

○云贵总督刘长佑奏、调滇楚勇。协饷不济。酌量遣撤。报闻。摺包　　
</div>
    <div class="pagination">
<a href="清实录光绪朝实录_page99.html">上一页</a><span>...</span><a href="清实录光绪朝实录_page95.html">95</a><a href="清实录光绪朝实录_page96.html">96</a><a href="清实录光绪朝实录_page97.html">97</a><a href="清实录光绪朝实录_page98.html">98</a><a href="清实录光绪朝实录_page99.html">99</a><span class="current-page">100</span><a href="清实录光绪朝实录_page101.html">101</a><a href="清实录光绪朝实录_page102.html">102</a><a href="清实录光绪朝实录_page103.html">103</a><a href="清实录光绪朝实录_page104.html">104</a><a href="清实录光绪朝实录_page105.html">105</a><span>...</span><a href="清实录光绪朝实录_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
