<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 46 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 46 页/共 216 页</h1>
    <div class="content">
○乙未。升镶白旗护军参领常在、为正红旗汉军副都统　　

○丙申。升步军总尉额尔勤、为盛京副都统　　

○总理事务王大臣等议覆副都统费雅思哈奏称、黑龙江将军。现在齐齐哈尔驻劄。请移驻呼兰地方。副都统移驻阿尔楚哈。墨尔根驻劄之副都统。移驻拉林。再设副都统一员。驻浑春地方。俱选增披甲等语。查齐齐哈尔、船厂等处。共有将军二员。副都统五员。兵九千五百名。其防范鄂罗斯蒙古等。及一切差务。并无不敷。且齐齐哈尔、墨尔根等处。北捍鄂罗斯。西护索伦打虎儿。若将此项兵丁。移驻呼兰、拉林等处。则北拒鄂罗斯益远。所关匪细。相应将移驻添兵之处无庸议。但黑龙江将军所驻之齐齐哈尔。地方硗薄。难以耕种。令将军移驻黑龙江。实属有益。其齐齐哈尔。亦属紧要。设一副都统。应驻兵若干之处。交与黑龙江将军。悉心议奏。又副都统田象坤条奏。白都纳船厂等处垦田一事。查白都纳、船厂。俱系驿站大路。沿路垦田。似属无益。拉林、阿尔楚哈等处。地方辽阔。宜于垦田。且与船厂、白都纳相近。如何移驻垦田之处。亦交与船厂将军。令其查奏。得上□日、依议。黑龙江地方。捍拒鄂罗斯。今令将军移驻黑龙江。著增兵三百名。船厂所属阿尔楚哈、拉林等处。既驻闲散满洲。不可无管辖人员。著将船厂所属之兵。亦增二百名。派一协领。令其驻劄管辖　　

○戊戌。岁暮。祫祭太庙。上亲诣行礼　　

○遣官祭永陵福陵昭陵昭西陵孝陵孝东陵景陵　　

○遣官祭太岁之神　　

○己亥。旌表八旗节妇、满洲、四哥妻民觉罗氏等、一百二十一人。蒙古、扎母布拉妻张氏等、二十四人。汉军、管谅忠妻佟氏等、一百三人。直隶各省节妇、彭长春妻杨氏等、四百九十四人。贞女、李氏等、二十二人。孝子、李曰沆等、十七人。各给银建坊如例　　

○是岁、人丁户口、二千五百五十一万一百一十五。又永不加赋滋生人丁、六十万一千八百三十八。田地、山荡、畦地、八百九十万六千四百七十五顷二十四亩有奇。徵银、三千四十四万六千六百九十二两有奇。米、豆、麦、四百五十九万六百一十九石有奇。草、四百九十二万二千七百九十八束。茶、四十九万五千六百三十六引。行盐、五百二万四千四百九十引。徵课银、四百四十二万六千一百五十五两有奇。铸钱、四十九万九千二百有奇　　

大清世宗敬天昌运建中表正文武英明宽仁信毅大孝至诚宪皇帝实录卷之二十七




大清世宗敬天昌运建中表正文武英明宽仁信毅大孝至诚宪皇帝实录卷之二十八　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保

兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正三年。乙巳。春。正月。庚子朔。上诣堂子行礼。回宫。拜神毕。御殿。王以下、文武各官、外藩王、及使臣等朝贺。停止读表筵宴　　

○朝鲜国王李昑、遣陪臣李柱等、表贺冬至、元旦、万寿节。及进岁贡礼物。赏赉如例　　

○安南国陪臣范谦益等、以次朝贺行礼。赏赉如例　　

○甲辰。调广东布政使图理琛、为陕西西安布政使司布政使。升广东按察使朱绛、为广东布政使司布政使。擢广东广州府知府宋玮、为广东按察使司按察使　　

○以原任山东文登副将梁永禧、为广西左江总兵官　　

○丙午。世祖章皇帝忌辰。遣官祭孝陵　　

○丁未。孟春。享太庙。上亲诣行礼　　

○遣官祭太岁之神　　

○戊申。实授杨文乾、为河南布政使司布政使　　

○辛亥。祈谷于上帝。上亲诣行礼　　

○壬子。升膳房总领永福、为镶黄旗内府护军统领　　

○调陕西西安右翼满洲副都统熹思汉、为西安左翼汉军副都统。以原任副都统觉罗伊礼布、为陕西西安右翼满洲副都统　　

○癸丑。户部遵上□日议奏、遣官于直隶固安县、择官地二百顷。为井田。从之　　

○丙辰。谕总理事务王大臣等。目今甘州无事。著贝勒延信、赴西安将军任。其平逆将军印信。赍送来京。甘州兵丁、著宁夏副都统阿林、前往管辖。楚宗著来京　　

○正黄旗满洲都统马尔萨、缘事革职。降正红旗满洲副都统常云、为正黄旗满洲都统。以湖广荆州将军阿鲁、为镶蓝旗满洲都统。升江南江宁左翼副都统吴纳哈、为湖广荆州将军。调正白旗蒙古副都统李柱、为江南江宁左翼副都统　　

○以礼部尚书赖都、署理镶蓝旗满洲都统　　

○己未。谕福建巡抚黄国材、古帝王以丰年为祥瑞。而不以景星庆云、灵芝甘露为祥瑞。以贤才为宝、而不以珠玉为宝。矧耆艾旧臣。阅历既多。其嘉猷善政、有益于天下国家。非宝而何。故朕于老臣尤加珍惜。尔等各宜加勉　　

○升光禄寺少卿杭奕禄、为光禄寺卿　　

○升一等侍卫明全、为镶红旗满洲副都统　　

○添设云南楚姚镇、马兵六十名。步战兵二百四十名。步守兵三百名。并增置镇属景蒙一营。设参将一员。守备一员。千总二员。把总四员。兵一千名。裁援巢□刀左右两协弁兵拨补。从云贵总督高其倬请也　　

○庚申。封和托辉特协理台吉图巴、为辅国公　　

○辛酉。谕大学士等。蔡珽身为巡抚。纵情任性。将所属知府蒋兴仁、威逼自尽。经年羹尧参奏。朕始知之。降上□日诘问。蔡珽屡次朦混陈奏。罪实难逭。因交与塞尔图、将此案情节一一查出。本到内阁。应票拟严上□日。乃大学士等、以蔡珽已于开矿案内革职。将此本票拟该部知道。庇护蔡珽之意显然。及刑部议罪。拟以枷责具奏。蔡珽曾为大吏。有罪当置之于法。枷责殊失国体。此不过巧为开释之意。国法所在。恩威当自朕出。臣下以意为轻重。徇情市德。可乎。后经刑部将伊按律拟斩。今奏葵珽已到京、请上□日监禁。朕思蔡珽所犯。系年羹尧参奏。今若将蔡珽置之于法。人必以朕为听年羹尧之言、而杀蔡珽矣。朝廷威福之柄。臣下得而操之。有此理乎。即如岳周之罪。本应即行正法。因系年羹尧所参。故改为监候。再、四川巡抚王景灏。乃年羹尧所荐。王景灏在军前办事出力。及来京陛见。朕观其才干可用。故简任巡抚以观其后效。朕之存心。大公至正。是非功罪。惟求其当。且罪疑惟轻。功疑惟重。宁可使人谓朕听年羹尧之言而用王景灏。断不可使人谓朕听年羹尧之言而杀蔡珽。著将蔡珽从宽免罪。并将始末。谕众知之　　

○谕理藩院。边关城门。祇令来往之商人纳税。其请安进贡之蒙古等。并无收税之例。今闻将伊等余带马匹。及装载口粮之车辆。与买用之茶茗。俱勒令停止。私行收税。并索取零星物件。又有奸商希图匿税。专雇蒙古车辆。偷载商货出入。此皆守口旗员、及收税官。不严束胥役之故也。著行文该管官员。严行禁止　　

○调镶白旗满洲副都统觉罗巴延德、为正红旗满洲副都统　　

○正蓝旗满洲副都统何深、缘事降调。调正蓝旗汉军副都统多赛、为本旗满洲副都统。升镶黄旗前锋参领哈岱、为镶白旗满洲副都统。一等侍卫傅森、为正白旗蒙古副都统。散骑郎济星、为正蓝旗汉军副都统　　

○壬戌。谕大学士等。前因蔡珽有病。复有蒋兴仁一事。将伊革职。今召令入见。并无疾病。伊学问尚优。著补授都察院左都御史　　

○理藩院议覆。管理蒙古同知白石奏言、张家口外、入官地亩。请照边内例。定为三等起科。每犁一具。徵银四两二钱。张家口之东百里内、蒙古汉人杂居。盗贼词讼。应严加管理。又德胜口、张家口之仓。应籴谷分贮。每年出旧籴新报部。其衙署仓库。应盖造于张家口内、城郭会集之处。添派千总一员。把总一员。马兵二十名。协同办理看守。俱应如所请。得上□日。民人交纳维艰。不得催科太迫。如不能足四两二钱之数。著再量减二钱。余依议　　

○裁山东济南卫守备一员。千总一员。管河千总二员　　

○予故国子监祭酒王传祭一次　　

○癸亥。谕吏部。览、年羹尧将驿传道金南瑛等参奏。金南瑛曾经大学士朱轼保题、在会考府行走。怡亲王亦曾奏荐。朕是以拣选任用。年羹尧遽行题参。必有错误。金南瑛著仍留任。去岁年羹尧来京陛见时。朕将文武官员拣选多人。命其带往。祗令学习事务。并非悉令补用也。且伊等历俸甚浅。亦未至于即用。今年羹尧将金南瑛等参奏。特欲出缺。用朕所命往之人。此断乎不可。著降上□日年羹尧。此次命往之人。如有缺出。不得即行题补。虽委署印务。亦著请上□日再行。又本内所参官员。俱系胡期恒详揭。胡期恒朕未识面。此所参官员。朕亦未知其人。除金南瑛外、其余官员。著胡期恒带领来京具奏。伊等员缺。暂且不必补人。甘肃巡抚印务。著甘肃布政使彭振翼署理　　

○实授阿齐图为步军统领　　

○理藩院议覆。阿霸垓贝子德木楚克呈称。热河之喀拉和屯、锡喇他拉、哈祁尔伊嘛图、多伦脑儿等处之人民数千。俱在达尔脑儿地方捕鱼。此脑儿周围二百余里。其外柳林丛密。人不可行。脑儿内陆地、长三十里。宽二十余里。有人偷盗蒙古马匹牲畜。筏载藏匿生事。应将捕鱼人等。一并驱逐。得上□日。达尔脑儿处打鱼人等。聚集至二三千人。若将伊等即行逐去。俱系无藉穷民。虽回原处。亦未必安分为生。此皆扎萨克等、希图微利。纵容积渐所致。著马尔萨带银三千两前去。其有本商人。著即发回。其无力回籍者。酌给盘费。俾此穷民安居原处。著晓谕扎萨克等知之　　

○甲子。山西巡抚诺岷、以病乞假。命解任来京调治。以刑部左侍郎伊都立、署理山西巡抚　　

○吏部奏请差湖南山东学政。得上□日。从前学政主考。皆就其为人谨慎者派往。并未考试文艺。其中竟有不能衡文者。或因中式之后。荒疎年久故耳。著应差之翰林、并进士出身之各部院官员查奏。俟朕试以文艺。再行差委　　

○正白旗蒙古副都统傅森奏言、长枪营马甲。挑为别营护军。则伊所习技艺皆废。请照鸟枪营定例。止在本营挑取护军。庶兵丁等。益得专精学习。从之　　

</div>
    <div class="pagination">
<a href="清实录雍正朝实录_page45.html">上一页</a><span>...</span><a href="清实录雍正朝实录_page41.html">41</a><a href="清实录雍正朝实录_page42.html">42</a><a href="清实录雍正朝实录_page43.html">43</a><a href="清实录雍正朝实录_page44.html">44</a><a href="清实录雍正朝实录_page45.html">45</a><span class="current-page">46</span><a href="清实录雍正朝实录_page47.html">47</a><a href="清实录雍正朝实录_page48.html">48</a><a href="清实录雍正朝实录_page49.html">49</a><a href="清实录雍正朝实录_page50.html">50</a><a href="清实录雍正朝实录_page51.html">51</a><span>...</span><a href="清实录雍正朝实录_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
