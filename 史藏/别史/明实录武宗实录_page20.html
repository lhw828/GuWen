<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 20 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 20 页/共 127 页</h1>
    <div class="content">　　○丙申以刑部右侍郎王鉴之为左侍郎巡抚河南右副都御史陶琰为刑部右侍郎
　　○总制陕西右都御史杨一清奏顷因建议奉敕修筑边墙挑浚壕堑自宁夏横城起至延绥定边营迤东石涝池宁静墩界止边墙三百余里连壕堑六百余里原拟人夫九万余名若一并起工则督视不周将应起人天分为二班布政司支银八万两运贮庆阳府籴粮以备食用顷因西安平凉一带久旱暂且停止二月以来时雨连降又令宁夏镇巡等官起取本镇平凉固原一带军民兴工修筑查得西安等府及各卫所护卫群牧操牧等所应起军民共八万名比之原拟十去其一每班各赴工三月每夫日给口粮一升五合仍令户内助路费银二两每十夫共备车一辆装载煤炒器具每二夫出席一片椽一根到彼列车为营覆以椽席用蔽风雨其汉中府卫栈道之外地方既不徵夫量徵夫价运送工所买办蔬肉月犒二次茶马项下官银动支一二百两置买药饵选取医生以备医疗自延绥宁塞营起至定边营止共该添造墩台一百四十二座兴筑铲削边墙壕堑共三万七千二百六十丈五尺合用拨木已于雪山采办共三十余万俱运至修边处所墙完即令修建营房暖铺其宁夏横城以北至黑山营边墙壕堑待前项大工就绪之后地方无事本镇军夫次第修理又虑贺兰山后之贼知我修边或来见扰则令宁夏延绥各摘官军数千于墙之内外架梁防护巡逻策应古之帝王制驭夷虏未尝不以险固城汜为务今花马池一带边备疏略地里平漫大虏每从此拆墙深入抢掠自灵州直抵固原平凉不得耕牧生理萧条今兴工之初动劳军民难保无怨若惮劳恤怨不趁时整理则虏狃于轻犯平庆临巩固原靖虏等处日遭抢掠西安凤翔等府虽贼难猝到而徵调转输户皆破荡若边墙完固则边人安业而畜牧无惊内地罢输而陪纳可免每班军民用工不过百日之劳而内外可享百年之利矣＜锍-釒＞入下所司知之
　　○丁酉太监李荣传旨官校王缙郭仁张钦罗锦薛鉴沈锐刘雄朱绶董安太监王岳党也皆谪戍边
　　○兴州中屯卫都指挥李昂等乞录大同功次下兵部议已行升赏而复烦聒宜勿听  上特命俱实授一级
　　○狭西总制兼督理马政都御史杨一清奏臣先年奉敕督理狭西马政亲诣苑马寺两监陆苑查得原额草场一十三万三千七百七十七顷六十亩存者止六万六千八百八十八顷八十亩养马军一千二百二十名存者止七百四十五名牧养儿骟骒马并孳生马驹止二千二百八十匹窃叹马政之废至于如此夙夜讲求清出实有草场荒熟地共十二万八千四百七十三顷有奇清勾拨补招募改编军人二千三百四十三名银买茶易追补孳生马匹并驹共一万一千八百七十一匹修完马营城堡共一十九处衙门仓廒马厩屋宇共四千一百余间选设操丁一千名给与盔甲弓矢委官操练无事牧马有警调用又奏开武安苑草场地二千九百六十六顷招募改编军人三百四十五名及照西宁洮河三卫茶马旧规废弛年久官茶无积私贩盛行西番畜牧尽为私贩所得边兵缺马乃累行伍陪偿臣严禁私贩广积官茶申明旧制招调远近番人共易儿骟骒马一万九千七十七匹计今三茶马司处置见蓄茶四十五万余斤足充二年易马之用是于三边岁给战马不为无补至于招番一事虽未尝明复金牌之规而实坐收茶马之利臣非敢自伐其功但念创作者必专而后成交承者必守而无失臣初责任专易于集事自兼巡抚以来顾此失彼已不如前比者复蒙加任总制责任重大其于监牧茶马之政势不能反惟是规置粗定禁令已行分官代理幸不废坠切惟马政茶法事体相须先年狭西行太仆寺苑马寺马政俱系巡抚兼管而茶马则巡茶御史主之巡抚政务繁多马政实不经意而茶司所易良驽莫究骑操所给登耗不闻本末始终茫不相摄虚名无实亦势使然顷督理设官兼总数事故臣得以稍效其愚此后恐难复设止令巡抚兼之未免仍蹈旧辙莫若复设巡茶御史一人或三年或二年一易请敕兼理马政茶法二事狭西行太仆寺苑马寺官员专听约束凡臣布置规画奏有成命事宜非有大碍不必更张庶几事有定规人有定制矣兵部议覆一清为虑甚远其言可从  上是以曰军政莫急于马狭西马政自今俱令巡茶御史兼理之务加意修举庶几云锦成群之盛其勿怠
　　○以天气暄热命两法司锦衣卫见监罪囚笞罪无证者释之徒流以下减等发落重囚可矜疑及枷号者具狱以闻于是获减死谪戍者十一人系人命者仍杖之百其一妇人杖而释之仍行南京一体钦恤枷号人犯照例蹔免依拟发落
　　○宁夏卫地方一日三震
　　○戊戌升指挥使马昂为署都指挥佥事充大同游击将军
　　○以泰宁卫夷酋满蛮为都指挥佥事辽东镇巡官奏其在边效力故因其请而官之
　　○升赏陕西固原斩贼有功官军二十九人有差  己亥起致仕太子太傅吏部尚书屠滽为都察院左都御史时都御史缺廷议以参赞机务南京兵部尚书何鉴南京户部尚书高铨荐降旨特用滽焉后滽至奏乞仍以太子太傅吏部尚书兼都察院左都御史许之
　　○山西副总兵李屿先以署都督同知充榆林副总兵坐逗遛失事降为都指挥使至是乞升  上命为署都督佥事
　　○庚子致仕兵部尚书阎仲宇自陈巡抚时以军功升俸一级且遣其子儒报捷升锦衣卫冠带总旗而世役小旗隶原籍外卫乞并于其子加升世职兵部议于并功例不合诏特命为锦衣卫百户不为例
　　○辛丑以盗发永豊怀顺王并妃张氏暨宜黄郡主墓诏江西守巡官区画安厝仍遣所在有司致祭
　　○晓刻月犯昂宿北第二星
　　○壬寅命兵部尚书刘宇兼督团营训练
　　明武宗毅皇帝实录卷之二十五
大明武宗毅皇帝实录卷之二十六
　　正德二年五月癸卯朔四川布政司右参政郭绪乞致仕许之
　　○车禄等族番人头目坚墩陆竹等备马匹盔刀遣人入贡给赏彩叚绢纱如例
　　○升僧录司间住右觉义性道为右讲经佥押管事兼智化寺住持寺乃故太监王振所建天顺初赐振碑文立旌忠祠于寺内以僧官主之至性道三传矣时刘瑾方欲踵振所为故从性道乞而升之
　　○甲辰总督漕运兼巡抚凤阳等处都察院右副都御史洪钟以九年考满也升本院右都御史仍总督漕运
　　○云南武定军民府知府土官凤英以有军功升布政司右参政仍知本府事至是请乞金带礼部查无例  上以英既累有军功准赏钣花金带一束不为例○提督仓场户部右侍郎林泮奏旧例京仓副使月俸三石实支二石攒典实支米一石正统十四年军饷缺乏于副使实支米内借八斗攒典米内借四斗其后副使所借米改钞拆布官吏守支日久贫不能存乞如旧复给所借户部言仓官月米止一石二斗攒典止六斗自正统六年已然而秋冬之俸折支绵布则文武官通例也  上命如借数复之
　　○丙午湖广永顺宣慰使司土官知州张宗保等遣舍人彭文等贡马贺立中宫给赏如贺即位例
　　○总督两广军务右都御史熊绣总兵官伏羌伯毛锐镇守广西副总兵都指挥佥事康泰各奏今年正月进剿贺县獞贼两月之间擒斩二千八百余人俘获四百余人得旨并太监潘忠张瑄等俱赐敕劳之赍奏人各升一级仍赏绮衣一袭新钞千贯
　　○丁未铨注宁夏领班署都指挥佥事张雄于狭西都司
　　○戊申以明日  孝宗敬皇帝大祥遣驸马都尉林岳祭  泰陵
　　○己酉  孝宗敬皇帝大祥  上诣  几筵行祭礼是日免朝
　　○命朝鲜国王李＜忄隆＞之弟晋城君怿署理国事＜忄隆＞病无嗣奏请以国事付怿礼部议移文核实至是其国议政府具举国公议申请礼部又言＜忄隆＞虽病难必其不愈而果于无嗣也况怿既有贤称亦岂肯自处于薄宜令暂署事务以忠孝自存俟＜忄隆＞卒乃具奏议封  上从之赐之敕曰尔兄国王＜忄隆＞以世子＜皇页＞夭亡哀恸成疾无他子姓令尔权署国事请命于朝尔国宗戚群臣咸奏尔为王亲弟孝友好学夙有令望宜代承先绪而尔乃以不敢自明益增陨越为辞上下之间交尽其道顾封国事重特下礼官及廷臣佥议以为古者兄弟有相及之义但尔国素号秉礼而尔方执谦处厚兹特命尔署理本国大小庶务以国王体统行事尔尚益敦孝睦以系群望统厥臣庶绥定尔家邦朕将有后命焉钦哉
　　○降辽东都司定辽中卫纳粟都指挥命事周辅为指挥使坐贼入境虏掠也
　　○太监李荣传旨以司设监左少监王镇管神机营左掖头司
　　○庚戌旌表孝子董玹及节妇孙氏等十人玹真定府高邑县人任长沙府湘潭驿驿丞母亡庐墓三年旌其门曰孝行孙氏河南泰康县民王智妻张氏锦衣卫校尉杨林妻寇氏保定左卫舍余薛珤妻周氏苏州府常熟县生员钱承恩妻汪氏江西武宁县民杨□□雚妻陈氏山东莘县举人张睿妻吴氏定辽左卫人太仆寺寺丞李恭妻贺氏广宁卫舍人胡鉴妻聂氏广平府邯郸县吏于敏妻黄氏广宁卫指挥曹俊妻俱以年少夫亡守志无玷旌其门曰贞节
　　○辛亥庆王台浤奏本府护卫旗军先已调千余防御甘州矣近因总制官奏又命选千人守备韦州本府差用不给乞留之事下兵部议韦州之戍实所以卫护本府先茔也王欲勿遣臣等难以定拟有旨留供本府役
　　○壬子改起复太仆寺少卿程文为南京通政司右通政
　　○升江西布政司右参政王纶为云南右布政使
　　○杖监察御史冯允中于午门禠职为民允中刷卷南京参究指挥张翰等罪翰等瞰其复命枉道还家呈守备太监郑强奏闻逮允中诏狱拷讯且坐以参究不当事情有旨命司礼监官监杖三十发遣而尽宥其所参究者
　　○癸丑四川越嶲卫卭部长官司长官领阿福入贡马匹给赏钞绢如例
　　○太监李荣传旨都知监左监丞梁珤令往浙江市舶司管事张和取回南京闲住
　　○守备山海关太监赵刚奏乞照居庸关例改为分守从之
　　○沈王子宜山王诠鏋奏请客店额名不允且诏各王府今后不许自置客店及请给额名通行各长史司知之
　　○河南守臣奏各处王府镇国将军以下房价俱官给惟河南将军府盖造率用已赀未经定拟章下工部会议谓势同事异诚有不均若概与之人恐民劳财伤难于经久今自正德三年正月以后凡将军授封出阁者按季类奏每镇国给银二百四十两辅国视镇国六分去一奉国视辅国五分去一中尉视奉国四分去一俱布政司给与自行修盖  上曰宗室日繁房屋宜有等杀庶几恩可溥施而财力不屈也其著为令○甲寅  仁宗昭皇帝忌辰  上祭  奉先殿遣驸马都尉蔡震祭  献陵
　　○免贵州所属镇远龙里镇宁婺川等卫府州县及宣慰安抚二司正官朝觐以地方旱疫故也
　　○升山东按察司副使陈镐为江西布政司右参政
　　○朝鲜国署国事李怿遣陪臣卢公弼等来朝贡方物马匹赐宴及袭衣绮帛有差
　　○乙卯赐定陶王诠鑨四书集注从沈王请也
　　○改起复狭西按察司提学副使李逊学为山东副使仍提调学校
　　○万全都司永宁卫军朱瑾先充延绥副总兵坐神木失事谪戍至是奏辩欲比例递减兵部覆瑾情虽若可原于法未容轻议得旨瑾情既可原宥之以为金吾左卫正千户带俸差操○提督修盖京通仓廒太监高谅奏乞将先年取回军士一千并拨赴泰陵卫者行令各卫佥补兼营军服役兵部言三千等营军差用已尽团营系听征士马亦已摘拨甚多各卫虽有一二余丁系供贴正军之数况粮饷有限供用无穷虽济目前之役恐贻日后之艰有旨以仓廒积贮军需非细故也可仍于三大营并各卫正军及余丁辏拨五百名乘时并工修缮
　　○升赏永昌卫九个井斩获虏贼有功旗军三十四人有差
　　○丙辰升刑部员外郎黄伟为山西按察司佥事
　　○升赏肃州卫境外亦集乃坝口斩获贼级官军夷人八十四人有差仍赏镇守太监杨定总兵官刘胜彩叚二表里兵备副使李端澄半之  丁巳昏刻月食
　　○戊午准度在京在外僧三万名道一万名僧录司左善世定暟等奏谓已及十年给度之期宜如例举行事下礼部侍郎张澯等覆议前此度僧道视额数已逾十倍今止宜照缺度补不可滥度以蠹耗民财阴损户口不从
　　○锦衣卫都指挥杨玉奏臣奉命同监丞张淮侍郎张缙都御史张鸾会勘皇庄地土顺天府府丞周玺缴报各官行移俱以申呈依准于臣处止用关文惟欲挫武职而不顾朝命之重玉刘瑾党也得旨杨玉系近侍衙门奉敕勘事顺天府官当受节制玺乃敢颉颃锦衣卫执赴镇抚司杖讯明白以闻既而玺竟毙于杖然玺尝居言路颇以地望恣傲凌侮朝士人亦不甚惜之
　　○庚申赐巡按南直隶御史曾大有张昊各纻丝一表里银十两以平海贼钮东山功也
　　○辛酉太监李荣传旨令兵部主事谢迪致仕兵部员外郎李昆监察御史陈伯安调外任于是昆调解州知州伯安调南充县知县迪内阁大学士迁之弟也迁以守正忤瑾而去时刘宇至兵部迪与昆又以事忤宇宇在都察院时伯安亦以事忤乃譛于瑾而害之
　　○南京太常寺卿吕＜常心＞乞致仕许之令驰传归
　　○都指挥佥事乌铭以神木堡失机谪戍宁夏后卫铭奏辩乞照杨宏马隆例录用兵部覆议得旨铭既有微功免戍照原职降三级带俸听调杀贼遂降为宁夏后卫指挥佥事
　　○癸亥命户部查给最胜寺前马房草场地十顷与寺作香火且赡护太监钱喜钱福钱能坟茔成化间喜福卒赐葬其地已建寺至是能卒刘瑾为治丧事又奏乞寺傍之地乃特给之
　　○兵部尚书刘宇言国家文武并用每三年开武举每五年考军政大抵俱仿文事而行无非欲网罗贤才以弼治理苟得其人则自所卫都司而上以至营府焉有不举其职者况总兵副参所系尤重知之不明则用之不当尤不可不振顿而作新之也臣请申饬都布按三司将本处军职自副参游击以至千户备开年甲籍贯历任缘由各系考语于下送抚按官再加询访另注考语于册赍送本部遇有大小员缺臣等查照各册所报参以平日见闻＜锍-釒＞名上请委用各官若毁誉失真取舍欠当或耽延岁月废置不行者从本部劾奏以为狥情不忠之戒从之
　　○巡按直隶御史郭东山覆勘宣府虞台岭张雄等游兵被贼围困之时宣府副总兵都指挥佥事白玉与大同副总兵黄镇俱分阵策应事虽未济终非束手畏敌玉能策救王震人马其奇兵等营士马溃围而归实由总兵张俊应援之力因极言各官罪固难容功有可录劝惩不宜偏废兵部言如东山奏则各官之罪似皆可赎而白玉之功尤宜加劝得旨玉俊镇俱准赎罪王仍赏彩叚二表里玉既受赏复自陈其功乞升诏升一级部拟实授都督佥事特授署都督同知
　　○甲子升南京吏部左侍郎杨廷和为南京户部尚书南京礼部左侍郎刘忠为本部尚书
　　○改总督漕运都察院右都御史洪钟为南京都察院右都御史掌院事
　　○旧制各处榷收钱钞入内供应者俱收本色钞贯成化间钱钞中半兼收弘治间折收银两输承运库至是司钥库太监庞＜王票＞奏钱钞缺乏支放不给宜如旧制仍收钱钞户部覆议可如所请且欲免差部官监收而领以府州之佐从之
　　○运太仆寺马价银三万两于宣府
　　○庆成王府辅国将军表木□朵造低银令本府仪宾胡世福强买物货因挟势欧人都察院上其罪状诏世福逮问表木□朵赐书切责　　○乙丑升通政司右通政卢亨为南京太常寺卿
　　○丙寅以处置两淮等处监法右副都御史王琼总理漕运
　　○浙江左布政使林符以疾乞休吏部言符历官无过恬退可嘉诏升都察院右副都御史致仕
　　○贵州布政司右参议林鐄乞致仕许之
　　○丁卯转浙江右布政使李赞为本司左布政使
　　○太监李荣传旨荫顺天府涿州学生高荣为中书舍人文华殿办事锦衣卫百户张容为正千户舍人李昱扶凤李昙黄福刘景祥温和黄成赖友范广谷本谷椿俱锦衣卫实授百户世袭管事
　　○戊辰升光禄寺少卿张纶为通政司右通政提督誊黄
　　○己巳宁王宸濠奏封国以来原设护卫臣祖宁靖王于天顺初偶因微事干冒朝廷所司深文奏革为南昌左卫今臣府止有仪卫司校尉缺人供役乞仍改南昌左卫为护卫赐府管辖事下兵部覆议宁靖王先因违法朝廷遣官查勘率因护卫旗校拨置所致故从而革之仍禁约前项人员不许出入三府盖此辈皆党恶之徒朝廷不令近王左右者正所以保全宗室也今奉成命五十余年矣而宁王乃有此奏虽称卫从缺人不过奉迎诏赦祭祀山川而已其于事体关系甚重非臣等所敢擅拟得旨王既奏本府缺人供役原革护卫准回本府供役盖刘瑾受濠重赂而阴主之也
　　○改抚治郧阳等处右副都御史汪舜民为南京都察院左副都御史时吏部以顺天等府巡抚都御史柳应辰与舜民并荐有旨应辰再不必推
　　○升顺天府府尹余俊为南京工部右侍郎时吏部以副都御史艾璞柴昇荐有旨用俊璞不必再推俊本俞姓而又讹为余盖瑾方秉笔其专恣如此俊初为布政被劾时瑾尚未显俊诇知其必秉政赂之瑾深德焉故卒赖其庇
　　○升大同府知府胡汝砺为顺天府府丞
　　○升浙江按察使邵宝为浙江右布政使
　　○晓刻金星犯毕宿天高东北星
　　○庚午兵部尚书刘宇言臣顷建议急选将材今已三年举至者百无一二诚恐疆场有警仓卒求将不亦晚乎宜照节行事例移文中外府部寺院科道部属等官限一月之内抚按都布按三司知府等官限三月之内但有谋勇出众体貌魁梧晓畅军法堪充将领之人不论资格门第不拘名数多寡不分已用未用速行访保一体明扬本部待举至之日参酌议拟会同内外文武大臣选试奏请简用其各官有荐举狥情及迁延不举者听科道官紏举  上曰然将材必先预蓄其命内外诸司从公亟访毋视为泛常互相推托有负朝廷用人之意
　　○太监李荣传旨升锦衣卫正千户张容为本卫指挥佥事同覃泰南镇抚司管事百户谷大＜王巳＞为指挥佥事同朱成象房管事百户魏英为正千户舍人丘安马勉为锦衣卫实授百户俱与世袭管事
　　○亥刻顺圣川西城更鼓房东旗竿上有火光大如碗俄雨作而灭
　　○辛未升贵州道监察御史颜颐寿为光禄寺少卿
　　○升河南布政司左参政屈直为浙江按察使
　　○整理两淮长芦等处盐法右副都御史王琼奏淮安分司临淮等四场在淮河之北而淮安坝批验盐引所在淮河之南其淮北盐课俱赴所称掣岸高水低难为船运日掣不过三千引兼河道宽广私盐难禁守掣□船多溺风波欲将所移于河之北岸便户部议覆从之
　　○兵部尚书刘宇言驿站之设所系甚重马匹铺陈俱有等级承平日久北方生齿渐繁土民以近就役南方以银就工揆之情法两为便利但因徵解不时困于借贷减价数多用度不足以致法敝民疲驿政大坏宜著定例每年除工食刍豆已有定价铺陈带徵三分之一俱仍旧马有不时物故宜每岁全给其价自正德三年为始系会同馆者上马徵银四十五两中马四十一两下马三十八两三钱三分系南京会同馆及各驿者上马徵银四十二两中马三十八两下马三十五两三钱三分或于秋粮内带徵或于丁粮上均派或于义仓内支给每年限十月内徵解本处司府收贮系两京会同馆者限年终解赴两京兵部其河南山东北直隶各驿者听呈巡按御史通查所属有江南马匹驿分每年正月内差官率每驿马夫一名赍文分投该管巡按御史转发各司府领回前银发各府掌印官如未及置买铺陈之年许除其银贮库其余工食刍豆马价尽给之马夫其正德二年以前各驿逋负俱如给事中邹轩所奏事例徵解不许那移侵欺马夫借贷银两不分远近多寡债主不许加利逼取四川湖广福建广东广西云南贵州河南山东山西陕西及南北直隶府分原无编佥外省马头者驿站夫役支应丁粮殊无定例有司任意派徵其弊甚多至于边关军站滥费尤甚亦合通行抚按痛加兴革若有物故马匹置买铺陈或修造红站船只须申请待报委官勘明方许置买修造计处之后务在遵行诚有不便许抚按同都布按三司官会奏上请从之
　　○壬申以河南左布政使李瀚为顺天府府尹
　　○黜工部郎中刘汝靖为民汝靖丁忧家居以侵夺官地为东厂官校所发逮系锦衣狱狱上诏杖三十而黜之
　　大明武宗毅皇帝实录卷之二十六
　大明武宗毅皇帝实录卷之二十七
　　正德二年六月癸酉朔以祔  孝宗敬皇帝神主遣驸马都尉蔡震告  太庙
　　○遣内官祭中霤之神
　　○以河南右布政使张子麟为本司左布政使
　　○甲戌奉安  孝宗敬皇帝神主于  太庙
　　○乙亥夜流星如碗色青白光浊地起自中天云中东北行至云中尾迹后散
　　○丙子升河南布政司右参政南镗为本司右布政使
　　○湖广龙潭安抚司护印致仕安抚田正差把事崔林等贡马而马坠崖死礼部劾其不由布政司起送坐违例诏减半给赏
　　○虏入宁夏镇北等墩杀掠人畜分守都指挥使刘端守备不设下巡按御史逮问以情轻律重诏免谪戍降一级带俸差操
　　○戊寅降刑部主事李璋为兴国州判官许承芳为枣阳县知县先是刑部侍郎郝志义之子序为其父乞祭葬诏下刑部鞫之璋拟序不应赎杖不称旨承芳以署印遂并下锦衣卫狱都察院拟璋违制承芳不应律俱赎杖还职瑾犹不满令杖璋二十与芳各降职
　　○亥刻万全右卫洗马林堡大雨雹雷震狂风伤禾拔木毁堡墙垛口折旗竿
　　○狭西等处总制都御史杨一清奏花马池一带墙壕墩台已于今年二月兴工修筑但臣近以养病归各镇巡抚官与其谋者又以迁去恐此后人务苟简事难经久又虑成功之后不能设法防守欲责成新任各巡抚并镇守官如初拟乘时修理务期成功遇冬仍分兵慎守以绝虏患事下兵部言一清身任总制特建前议将为永逸之图今已兴工其籴买口粮已费官帑银十余万两又助以户役银十六万两以至犒劳药饵之需拨木采运之劳皆其计虑所及一旦付之新任及别用未谙世务者则人为异同财用徒耗边方保障之功一隳再难就绪矣以臣等愚见湏专以谙练大臣一人往督各镇巡官乘时修举务期经久仍规画方略部署官兵慎固封守庶垂成之功不至废弛而防边之计可图久远遂会推兵部左侍郎文贵右副都御史王鼐曹元以请得旨官不必差修边之役姑寝之所余未用钱粮令巡抚等官核实见数输送于京
　　○庚辰太监李荣传旨以都知监右少监韦祥分守阳和等处兼管神铳召侯富还
　　○荣又传旨升带俸百户王桥王桓王橰舍人张宗说为正千户王楷王模为百户俱锦衣卫世袭所镇抚朱德为正千户勇士朱成为百户朱铎为所镇抚俱锦衣卫带俸南京锦衣卫王树王柱王溥王淮王汉王潮俱复职俸如旧宗说寻复改勋卫
　　○辛巳改起复南京太仆寺少卿陈大章为太仆寺少卿
</div>
    <div class="pagination">
<a href="明实录武宗实录_page19.html">上一页</a><span>...</span><a href="明实录武宗实录_page15.html">15</a><a href="明实录武宗实录_page16.html">16</a><a href="明实录武宗实录_page17.html">17</a><a href="明实录武宗实录_page18.html">18</a><a href="明实录武宗实录_page19.html">19</a><span class="current-page">20</span><a href="明实录武宗实录_page21.html">21</a><a href="明实录武宗实录_page22.html">22</a><a href="明实录武宗实录_page23.html">23</a><a href="明实录武宗实录_page24.html">24</a><a href="明实录武宗实录_page25.html">25</a><span>...</span><a href="明实录武宗实录_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
