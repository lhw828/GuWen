<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1700 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1700 页/共 1860 页</h1>
    <div class="content">○是月。原任大学士蔡新奏、臣陛辞以后。已经四载。庆际八旬万寿之年。冀赴京祝厘。以慰兹生大愿。谨拟春夏之交。从水道缓行。亦不致过为劳顿。得旨、欣慰览之。既喜相见之近。复虑跋涉之劳。体朕此心。不可勉强。所谓适百里者年九十也。近作发去数篇看。　　

○河东河道总督李奉翰等奏、勘估南旺之分水口塘河。刘老口长河。济宁塘河。彭口塘河。共应挑土八万九十四方。需募夫银。请照例动支发给。臣等查照成法。按段逐时量验。务使河底一律平坦。以备来年重运经行。得旨、以实为之。勿令属员滋弊。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十一


大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。十一月。癸未朔。谕军机大臣曰、海宁奏、审拟忻州民人李承光等、呈控该州管门长随祁三、短发钱文。诓骗银两。将祁三问拟发遣一摺。所办甚属错误。各衙门幕友书吏。家人长随。往往藉端诓骗。滋事受财。情节最为可恶。一经发觉。必须严行治罪。方足以示惩儆。今祁三、因李承光以银价加长。铺户不能获利。商同各铺凑银四百三十两。求增钱价。祁三收受。既不能为之办理。又不将银退还。以致李承光情急控告。是祁三以管门长随。胆敢诓受财物。至四百三十两之多。赃已逾贯。非寻常受贿者可比。若将该犯问拟发遣。则该州业以失于觉察。连累获咎。而该犯不过发往近边。转得置身事外。且此等不安本分之徒。到配后、又安知不复行讹诈。别生事端。海宁所拟。实属不知律法。失于宽纵。此中幸无人命。若有人命。当立决。无人命。亦当监候。除将原摺就近交刑部。照蠹役诈赃例。另行从重定拟外。海宁著传旨申饬。　　

○山东巡抚觉罗长麟等奏、豫省重运漕船。现俱赶赴临清。东省各帮船。亦趱出临清闸外。连日河冰渐结。中溜犹有畅流。惟两省漕船。同时并集。必致搀越争先。运员亦难照料。若同在临清守冻。两首舵工水手。人数众多。火烛偷窃等事。兵役弹压匪易。臣等酌议。东省漕船。暂泊停让。倘致冰结。即于该处守冻。河南漕船尽可乘时趱至德州。分处守冻。既免冰泮时争开拥挤。亦于巡防约束。更昭慎重。得旨嘉奖。　　

○甲申。遣官祭先医之神。　　

○谕、朕明春恭谒两陵。巡幸山东。并亲诣曲阜。祇谒孔林。于二月初八日启銮。所有一应事宜。著各该衙门照例豫备。　　

○又谕、礼部按例题耕耤。所谓具文而已。朕临御以来。恭遇郊庙大祀。无不祇肃躬亲。即中祀之礼。亦尝亲行。而耕耤则不啻数十次矣。仰荷上苍眷佑。列祖鸿庥。春秋日高。精神强健。明岁又届八旬。是以一切中祀典礼。如先农、朝日、夕月等坛。俱于八旬以前两年内。以次亲祭一周。即今春亦曾耕耤矣。至于八旬后。恭遇南郊、北郊、太庙祫祭大祀。仍当岁岁躬亲。以及归政之年。始终勿懈。若此六年内。筋力设有不逮。未克躬亲钜典。朕亦不敢或有勉强。稍滋陨越。临时自有旨。其余中祀。及耕耤之礼。若复仍事亲行。转非体天敕躬。保养精神。或有类于矫枉沽誉。不肯为也。即如木兰秋狝。朕恪遵家法。四十余次。无不控骑行围。今秋围场。仍乘骑而行。至明年八旬以后。则理宜颐养起居。拟勿策马。而今岁仍必举行者。亦犹中祀亲祭一周之意也。嗣后凡遇中祀、耕耤、著礼部即于本内奏请遣官行礼。其应否亲诣之处。不必声明请旨矣。若太庙时享。及致祭社稷坛。仍著内阁将亲诣遣官之处。双签呈览。候朕临时酌量降旨。庶钜典不尚虚文。而祀礼益昭诚恪。其每年经筵讲学。从容坐论。原不劳筋力。较卫武公之年。尚少十岁。归政以前。仍应照旧举行。以示始终典学至意。　　

○谕军机大臣等、据保成奏请陛见一摺。已批令来京矣。其贵州提督印务。著古州镇总兵马诏蛟署理。古州地方紧要。保成可将提督印篆。遣员赍送该镇。马诏蛟即在古州接受任事。不必前赴安顺也。将此谕知保成、并传谕马诏蛟知之。　　

○四川提督成德奏、巴勒布贡使。经过各土司地方。礼貌极为恭敬。而各土司素奉佛教。见官兵赴藏凯旋。远夷来归。接替应付夫马。莫不踊跃输将。兹于十月初十日、抵打箭炉城。酌将各土司予以赏赉。均极感戴欢欣。再臣带有两金川屯练三十余名。随同行走。甚属安静。亦已量为赏给。派令员弁。带由章谷一路。就近各回本处。得旨嘉奖。　　

○是日起。上以冬至祀天于圜丘。斋戒三日。　　

○乙酉。谕军机大臣曰、富纲等参奏、前署昭通府事永北同知谢洪恩、豫发京铜运脚银四千二百余两。现在饬查无著。该员既违例滥放。又不即时赔补。请将谢洪恩革职严审。并分咨原籍安徽。及迁居之湖北、浙江、各省查封家产。一体备抵等语。已将谢洪恩革职。交该督抚严审定拟具奏矣。谢洪恩、向任直隶州县。朕知其不过小有才具。本非实心办事之员。今在滇省。滥发运脚无著银、至四千余两之多。其有无侵那情弊。必须彻底根究。严行办理。且该员原籍安徽歙县。迁居湖北汉阳。现又移居浙江嘉善。迁徙无定。辗转搬移。安知非因有侵蚀官项。恐被发觉。豫为隐匿地步。不可不从严查办。著传谕富纲、谭尚忠、将该员任所赀财。严密查封外。并著陈用敷、惠龄、琅玕、于该员原籍寄籍处所家产。一体查封备抵。毋任有丝毫偷漏寄顿情弊。　　

○又谕曰、孙永清奏、据成林禀报。阮光平于十月十四日至黎城。诹吉十五日宣旨锡封。阮光平感忭出于至诚。来年三月间。亲自进京叩祝。先遣陪臣等、随同成林进关。谢恩进贡。现在太平南宁一带。稍为停待。俟奉到谕旨遵办。其年例应进贡物。循照向例。派员护送赴京等语。阮光平祇受封爵。得备藩封。其欢忭感激忱悃。出于至诚。呈进谢恩贡物。自应赏收。所遣陪臣人等。现已随同成林等进关。亦应准其进京。著传谕福康安、孙永清、即行派委妥员护送。迅速赴京。务于年底赶到。俾得与巴勒布、暹罗等国使臣。同与朝正盛典。以遂其觐仰之诚。即或计算程期。赶行不及。亦须于明岁灯节前到京。庶可与各外藩蒙古等。一同入宴。恩加赏赉。仰沐宠荣也。其呈进年例贡物陪臣等。亦著与谢恩进表贡使。一同进京。　　

○又谕曰、阮光平、承受天朝封爵。镇抚夷邦。其感忭实出至诚。所有呈进贡物。已谕知福康安、孙永清、传旨赏收。其陪臣人等。自应准其赴京瞻觐。前因阮光平之侄阮光显入觐时。经过沿途地方。该督抚赏给未免过优。曾经降旨、谕知该督抚等。于阮光显回国时。祗须供顿无缺。不必过事繁费。此次安南陪臣等、赍贡进京。若各督抚拘泥前旨。概不量为赏给。恐陪臣等、稔知阮光显既邀优赉。而伊等未得一律均沾。厚薄悬殊。转非体恤怀柔之意。著传谕各督抚、于该陪臣等到境时。所有应行赏给物件。较之阮光显酌量减半。并详悉告以阮光显系尔国王亲侄。故赴京时沿途赏赉加优。尔等系属陪臣。分位不同。天朝体制。自有区别。是以赏给稍减。并著饬知伴送委员。及各该地方官。一切夫马。务须豫为备办。俟该陪臣入境。即妥为照料。按程迅速遄行。不可稍有耽延。务于年内到京。即或赶行不及。亦须于灯节前抵京。毋得迟误。　　

○户部议覆、两江总督书麟等奏称、江西漕船。行月二粮。向俱全支折色。买食不敷。请将该省徵给船户水脚。并县仓扒夫等项银米减半。节省银一万二千零。米一万九千二百石零。分给十三帮。以为增补行月之用。其军船积欠通济长芦、及粮道各库银、十四万八千两。请于江西藩库闲款内。动借银十万两。先还通济长芦等库项。以应支放。仍将前动借各项银十四万八千两。并为一款。分作十年。按船扣还。至各丁屯田地方。间有错入江南等县境内。请将屯坐本管地方者。限以一年。分隶别府州县者。限以二年。责成该管府、州、县、卫。细查报部。如有私典之田。另行设法议赎。此后再有私相典当。治以盗卖之罪。均应如所请。得旨、依议速行。　　

○以四川督标中军副将诸神保、为重庆镇总兵。　　

○丙戌。上诣南郊斋宫斋宿。　　

○谕曰、陈用敷奏、安徽省江北各属。连年俱被偏灾。旧欠银米。业经分别递缓催徵。本年宿州灵璧等处。因黄水漫注。又被偏灾。除被水各州县外。其余各处。尚属有收。惟所欠各款钱粮。及随漕银米等项。连年积压。为数较多。同时并徵。民力不无拮据等语。安省凤颍等属。本有积欠银米。本年宿州、灵璧等州县。又被黄水偏灾。虽该处亦有秋收成熟地方。但积欠既多。若同时新旧并徵。闾阎生计。不无竭蹷。所有本年秋收成熟之怀宁、无为、庐江巢县、定远寿州、凤台等七州县。积欠地丁、随漕及借给耔种口粮等项。应徵银米。著加恩自五十四年起。分限四年带徵。其被灾歉收之宿州、灵璧、泗州、旴＜日台＞、五河、凤阳、怀远、霍邱、亳州、蒙城、太和等十一州县。及凤阳、长淮、泗州、三卫。积欠各银米。竟予宽免。以副朕轸念民依。有加无己之至意。该部即遵谕行。　　

○又谕、据孙永清奏、成林到黎城后。诹吉于十月十五日宣旨。锡封阮光平为安南国王。该国王祗受恩命。感忭情形。实属至诚流露。定于来年三月间。亲自进京。恭祝万寿。现具表文。并谢恩贡品一分。又本年例贡一分。恭遣陪臣呈进等语。阮光平祇受封爵。备位藩封。仰藉宠荣。镇抚该国。其恪恭感戴忱悃。出于至诚。情愿趋赴阙廷。谢恩祝嘏。并于例贡之外。复进谢恩贡品。实属恭顺可嘉。但念该国王造邦伊始。两贡同时并进。未免太费其力。今贡品业已进关。若不一并赏收。转恐阻其向化之诚。著加恩将本年例贡。留抵下次正贡。用示体恤。至该国王已受封爵。亦系天朝臣子。与陪臣贡使不同。明岁来京瞻觐。经过沿途各省地方。与各督抚接见。自应以宾主之礼相待。所有一应接见仪注。著大学士会同礼部。详悉酌议具奏。即行颁示该国遵行。并赐诗一律。以示朕格外优眷文献之邦至意。御制诗曰。孚意君臣事不难。诚肫那藉设盟坛。来朝北阙亲而近。弗异南邦衣与冠。班接诸王邻雁列。筵开八月享鸡寒。贤藩贡悃殊侍御。纪实聊凭信史看。　　

○谕军机大臣等、昨孙永清奏、安南国王阮光平、恭遣陪臣等。赍进随表谢恩、及年例贡品。既于十月十七日进关。孙永清若即派员护送起程。计距年底尚有七十余日。尽可按程赶到。乃该抚转令在太平南宁一带。稍为停待。恭候谕旨遵行。孙永清不应如此拘泥糊涂。昨降谕旨、系由六百里加紧发往。计本月初十外。可以接奉。彼时该抚即照料起身。至年底尚有五十日。若沿途趱程行走。尚可赶到。并告以尔等如能于年底到京。即可于元旦令辰。与巴勒布、暹罗等国。共与朝正盛典。该陪臣等、系属外藩夷使。俾得瞻仰朝会礼仪。欣睹生平所未见。自必踊跃遄行。即程期迫促。亦所乐从。若岁内竟实不能赶到。亦不必勉强。但当于明岁灯节前到京。庶可与外藩蒙古等、一同入宴。倘迟至灯节以后。则宴赉已过。岂有因安南陪臣。复举行筵宴之理。该抚自应早计及此。著再传谕孙永清、务须饬知伴送委员。加紧行走。并知照经过各地方。一切夫马。豫为妥备。以便迅速遄行。年内到京。即或趱行不及。必须于灯节前抵京。不可稍有迟误。至前次护送阮光显之副将德克精额、道员汤雄业、沿途照料。颇为妥协。且该二员本缺。现俱有人署理。此次仍著伊等护送贡使进京。自必更为熟练。毋庸另委他员。致易生手也。将此由六百里加紧。再行传谕孙永清、并谕福康安知之。　　

○丁亥。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵、端慧皇太子园寝。　　

○大学士公阿桂等议奏、直省总督、巡抚、接见安南国王之礼。宾至辕门。从官启辞。执事官转启。宾乘舆至大堂。督抚延宾于大堂上。宾西面。主人东面。宾行一跪三叩礼。主人答拜。兴。宾东。主人西。升阶。各就坐。安南从官。阶下北面。向上行一跪三叩礼。兴。执事官献茶。宾受茶。揖。主人答。饮讫令通事传语慰问。致辞毕。从官下。跪一叩。先退。宾离席。一叩。辞。主人答。兴降阶。送宾升舆。退。司道以下各官接见。俱用宾主礼。直省总督、巡抚、延宴安南国王之礼。总督、巡抚、主席。在省之文武大小各官。咸赴陪宴。宾席西向。主人席东向。均专席北上。安南从官席。槛外檐下。及露台左间稍后。咸共席。宾至。主人迎入。行礼序坐。如相见仪。既入坐。从官就槛外行一跪三叩礼。各入坐。宴毕。从官谢宴。行礼先出。各行礼出席。宾辞出。送如迎礼。得旨允行。寻谕军机大臣曰、安南国王阮光平、明年三月来京瞻觐。经过沿途各省地方。与督抚接见。自应以宾主之礼相待。昨经降旨。令大学士会同礼部。详悉酌议。并亲制诗章以赐。用昭优眷文献之邦至意。兹据大学士等、将相见礼仪。详议具奏。已依议行矣。著将昨降明发谕旨、及所定仪注。并御制诗章。一并发交孙永清、令该抚遴委妥员。将诗章仪注。赍至镇南关。即交该国镇目恭赍。转交该国王祇领。并告以此次御赐诗章。及颁定仪注。天朝未经派员赍往之故。诚恐尔国王又须豫备供顿祇迎。不无繁费。此系大皇帝格外体恤之意。尔镇目当转禀国王。仰承优眷。如此详悉谕知。俾该国王益深感激。以坚向化之诚。将此由六百里传谕孙永清、并谕福康安知之。　　

○戊子。谕、本日吏部将四川省八年俸满之川北道明安、带领引见。朕看其年力已衰。不胜道员之任。乃该督李世杰咨送文内。尚出具老成端谨。办事实心考语。岂该督于属员衰迈情形。竟无闻见。从前大计时。既不据实参劾。复为出具笼统考语。显属意存干誉。李世杰向来办事。尚知认真。不应出此。除将明安以部属改补外。李世杰、著交部严加议处。　　

○又谕、前因明陵修葺工竣。每年令工部奏派堂官一员。前往查勘。兹据阿弥达查奏。明陵各处殿宇。尚属整齐洁净。惟墙垣红灰。及门扇油饰。间有脱落。请将霸昌道同兴、交部议处等语。明陵墙垣门扇灰饰。间有脱落。自系风雨损坏。该道未及随时修理。祇须罚令赔修。免其交部议处。嗣后派往查勘之工部堂官。著三年奏派一次。　　

○又谕曰、奎林等奏、拏获结会匪犯。审明分别正法。及审拟汛弁兵丁、得赃纵放偷越船只各摺。已交该部核议速奏矣。台湾抢劫械斗之案。本年节经奎林等拏获多犯。逐次严惩。前已交部议叙。今于李效等犯。创立邀会名目。纠众煽惑一案。该镇等一经禀闻。即迅速查拏就获。讯出实情。立予正法。办理甚为妥速。奎林、万钟杰、著再交部议叙。其会同访拏出力之文武员弁。著该镇等查明咨部。一并议叙。　　

○谕军机大臣等、前据孙永清奏、成林在黎城宣封后。于十月十七日起程进关等语。成林前往黎城。宣旨锡封。该国王感激欢忭。及安南一切风土人情。自必目击。朕欲面为询问。较之该抚据禀转奏情形。更为亲切。著传谕孙永清、于成林进关后。即令其迅速驰驿来京。以备垂询。　　

○己丑。谕军机大臣等、据保泰奏、杜尔伯特汗玛克苏尔扎布、贝勒巴桑、土尔扈特郡王舍棱、贝子沙喇扣肯、俱各呈请、情愿明年来京叩祝万寿。玛克苏尔扎布、舍棱、巴桑、俱未出痘。请令伊等与轮应木兰班次之乌梁海等。一同遣赴热河。沙喇扣肯、业经出痘。请令赴京等语。玛克苏尔扎布等、情愿前来叩祝。足见忱悃。即照所请。准其前来。将此因事之便。令伊等与轮应明年木兰班次之乌梁海等、一同酌于明年七月初五日以前、可抵热河。量期起程。沙喇扣肯、虽已出痘。仅止一人。不必到京。著同玛克苏尔扎布等、齐赴热河。　　

○吏部议奏、江西新城、泸溪、浮梁、德兴、安仁等五县。派文武员弁。水陆巡缉私盐。应明定功过条例。其多销引一分以上者。纪录一次。二分以上者。纪录二次。三分以上者。纪录三次。四分以上者。加一级。五分以上者。加二级。数多者以次递加。其短销不及一分者。罚俸六个月。一分以上者。罚俸一年。二分、三分者。降一级留任。四分、五分者。降一级调用。六分以上者。降二级调用。七分者。降三级调用。七分以上、未及八分。及八分以上者。俱革职。从之。　　

○兵部议准、广东学政关槐奏称、广州府新宁县客籍。额取进文童二名。武童一名。查近年考试武童。人数多少不等。请照广东商籍童生之例。十名取进一名。未满十名。不得滥取。或人数增多至十名之外。仍照原额。不得加添。至童生例非廪生保结。不得入场。原议客籍生员。不准拨给廪增。赴考文武童生。由教官保送。恐平时不相认识。临时难以稽查。应即令客籍附生。照例出保。从之。　　

○旌表守正捐躯河南安阳县民李明理妻王氏。　　

○庚寅。谕、朕绍膺丕绪。仰荷天祖垂庥。康强逢吉。明年为朕八旬寿辰。敷天胪庆。诸皇子禀承家法。孝道克循。朕与和亲王。从前在藩邸时。曾以皇子受封亲王。今诸皇子年齿已长。允宜式遵成宪。锡授亲藩。用昭慈眷。皇六子永瑢、著晋封为质亲王。皇十一子永瑆、著封为成亲王。皇十五子颙琰著封为嘉亲王。皇十七子永璘、著封为贝勒。其皇十一子以下。俱著仍在内廷居住。暂缓分府。所有册封一切应行典礼。著宗人府会同各该衙门查例具奏。　　

○又谕、明岁系朕八旬万寿。皇子公主等、各有所需之项。著施恩皇六子、皇八子、皇十一子、皇十五子、皇十七子、和敬公主、和孝公主、绵恩阿哥、各赏银五千两。绵亿阿哥、绵惠阿哥、绵懿阿哥、各赏银二千两。俱由宁寿宫支领。　　

○谕军机大臣曰、福康安奏、黎维祇潜匿安南保乐地方。被阮光平杀败溃逃。一月以来。未据探有下落。如果叩边内投。当与黎维祁一同安插等语。黎维祇、系黎姓支子。在安南地方。尚与宗党旧臣纠聚。与阮光平争衅。原可置之度外。因思黎维祁曾为国王。现在桂林省城安插。究仍密迩安南。恐其旧时臣庶。假以为名。又致滋生事端。阮光平亦恐因此心存疑虑。且黎维祁柔懦无能。不克自振。投回内地。本无大罪。若竟齿于齐民。亦非朕兴灭继绝之意。应令黎维祁率同属下人户。全行来京。归入汉军旗下。编一佐领。即令黎维祁为世管佐领。黎维祁既有官职承袭。所属人户。皆得食钱粮生聚。亦可以出仕。伊等自属乐从。著传谕福康安、即行详加酌核。将黎维祁等、及伊属下之人。在各府安插者。分起送京。编隶旗籍。用示朕格外矜恤至意。至黎维祇若穷蹙内投。亦著一并送京。庶使阮光平闻知黎氏支属。全已来京。不致复留后患。自当倍加感激也。将此各谕令知之。　　

○以故多罗果简郡王永瑹子绵从、承袭多罗贝勒。　　

○辛卯。谕、文渊、文源、文津、三阁四库全书。前已派员逐分校阅。将错误处所。详晰签改。至文溯阁全书一分。现在应往盛京。原勘之陆锡熊等、业已差满。俟到齐即行前往校办。其荟要二分。尚未重加校正。著派懋勤殿翰林、会同纪昀、悉心勘校。以期并臻完善。　　

○谕军机大臣曰、毕沅奏、建筑郝穴镇碎石坝工。及潜江县易家拐补筑堤塍一摺。江流浩瀚。向无施工之事。而沿江一带堤塍。百有余年。并未有工。即云此项工程。例系民修。但既借帑垫办。仍须按粮摊派。小民生计有常。岂能于额徵之外。复有增加。且江堤工作。此次既令民为经理。立有成规。则每年必须循例岁修。所有工价钱粮。虽据奏公举诚实绅耆。专司收放。但督率稽查。仍不能不假手于官吏。其中难保无勒索扣克之弊。是卫民之事。转以累民。殊非惠爱闾阎之意。此次毕沅所奏应修各工。既为保护郝穴镇市、及江陵等县城垣起见。著交军机大臣速议外。嗣后沿江一带堤塍。倘有实在关系民生。应行修防各要工。方准据实奏明。候旨遵办。其无关紧要者。不得藉词民为捐修。滥添工作。以启官吏派累浮销之弊。将此传谕知之。　　

○壬辰。谕军机大臣等、前因黎维祁曾为国王。在桂林省城安插。密迩安南。恐其旧时臣庶。假名滋事。业经降旨。将黎维祁及伊属下人户。全行来京。归入汉军。令为世管佐领矣。黎维祁怯懦无能。弃国投回内地。已等齐民之列。今复加恩、赏给官职。子孙得以世世承袭。而其属下人等、得食钱粮。伊等自必倍加感激。踊跃乐从。而阮光平闻知。更可不生疑虑。著传谕福康安等、遇便照会该国王。以黎氏世有安南。历年已久。黎维祁虽不能振作。弃印投归。但其支庶臣民。心怀疑贰者。闻黎维祁尚在桂林。未免藉以为名。纠聚煽动。此时国王已受天朝封爵。镇抚夷民。自不虑其滋扰。然新造之邦。一时不能绥靖。未免又劳区画。今大皇帝曲加体恤。恐黎维祁在桂林居住。其国中支属。藉端滋事。特令黎维祁及伊属下在粤西居住者。全行来京入旗。授以佐领之职。至黎维祇现在高平。纠约寻衅。若其穷蹙内投。亦当照黎维祁之例。一体送京安置。国王抚有安南全境。永无后患。此大皇帝格外恩施。无微不至。国王当益矢恭诚。仰承渥眷。如此详悉知照。阮光平自必倍加感激欢忭。更坚其向化之诚也。　　

○癸巳。上诣雍和宫行礼。　　

○谕曰、李世杰奏。本年夏秋以后。脾气失调。步履益觉重滞。较之五十一年患病之时。更为衰惫。若复勉强供职。必致贻误地方。恳请解任调理等语。李世杰、久任封圻。实心办事。兹因患病。一时未能就痊。自应准其解任。并著加恩派乾清门侍卫庆成、带同御医胡增、驰驿前往诊视。俾得加意调理。以冀速愈。其四川总督员缺。著孙士毅驰驿前往署理。所有兵部尚书事务。仍著彭元瑞兼署。　　

○谕军机大臣曰、李世杰奏、本年夏秋以后。脾气失调。步履重滞。兼以目眩头晕。较五十一年患病之时。更为衰惫。恳请解任调理等语。李世杰、老成历练。久任封圻。今以患病未能即愈。奏请解任。朕心甚为廑念。现已降旨。令孙士毅、驰驿前往暂行署理。并著乾清门侍卫庆成、带领御医胡增、驰驿前往诊视。俾得安心调养。迅速就痊。该督自调任两江陛见后。已逾三载。未经入觐。该督自揣病体如可支持。于交印后起身来京。缓程行走。朕欲面为垂问。或令署理尚书。俟病痊后再回川督之任。亦无不可。若病势尚未轻减。难胜长途劳顿。亦不必定于来京。川省距该督贵州原籍较近。即就近回籍调摄。以冀速痊后来京。总当遵谕。不必勉强。著传谕李世杰、于接奉后自行酌量。据实奏闻。并将近日是否略痊之处。一并具奏。以慰廑注。寻奏、臣一月以来。两腿麻木不仁。步履益为踯躅。倘诊视调理。竟得精神渐复。自当缓程赴京。不敢稍有勉强。得旨、甚望即得痊可。然不必勉强。想御医已到。近况如何。　　

○甲午。军机大臣议奏、据湖广总督毕沅奏称、江陵县郝穴镇地方。居万城堤下游。紧临大江。该处旧有沙洲。江溜渐趋北岸。今许仙观对岸。新长淤洲。江流大溜。紧走北岸埽湾。东岸日见塌进。较为著重。恐江流北趋。镇市有冲刷之患。实非建筑矶嘴石坝一座。斜向东南顺溜进做。不能得力。至新淤洲尚系嫩沙。趁此水枯之时。于洲尾开挖引渠一道。挑溜刷沙。即于碎石坝工内撙节挑办。毋庸另行筹款。自应均如该督所奏。赶紧兴修。又称、襄阳老堤。应筑碎石护堤坝。约须碎石八九千方。业经奏明。于本款筹备银内支用。毋庸另行动项外。现因老龙堤对岸。长有砂礓。以致大溜坐成顶冲。今年八月中。堤段复冲矬一百数十丈。并应归岁修案内办理。亦应如所请。至所称潜江县易家拐地方。应行补筑堤塍之处。应令该督另行确勘。如系必须修防要工。再行据实奏请。倘不过偶有冲刷。无关紧要。不得藉词民修。滥添工作。以启官吏派累浮冒之弊。从之。　　

○旌表守正捐躯直隶开州民王某妻廉氏。　　

○乙未。圣祖仁皇帝忌辰。遣官祭景陵。上诣奉先殿、寿皇殿、行礼。　　

○丙申。上御乾清门听政。　　
</div>
    <div class="pagination">
<a href="清实录乾隆朝实录_page1699.html">上一页</a><span>...</span><a href="清实录乾隆朝实录_page1695.html">1695</a><a href="清实录乾隆朝实录_page1696.html">1696</a><a href="清实录乾隆朝实录_page1697.html">1697</a><a href="清实录乾隆朝实录_page1698.html">1698</a><a href="清实录乾隆朝实录_page1699.html">1699</a><span class="current-page">1700</span><a href="清实录乾隆朝实录_page1701.html">1701</a><a href="清实录乾隆朝实录_page1702.html">1702</a><a href="清实录乾隆朝实录_page1703.html">1703</a><a href="清实录乾隆朝实录_page1704.html">1704</a><a href="清实录乾隆朝实录_page1705.html">1705</a><span>...</span><a href="清实录乾隆朝实录_page1701.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
