<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1666 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1666 页/共 1860 页</h1>
    <div class="content">○兵部议准塔尔巴哈台参赞大臣永保咨称、该处于乾隆四十八年设立差操兵丁。每岁共操六个月。今乌噜木齐、巴里坤等处、均照内地例、操演八个月。期于技艺纯熟。请将塔尔巴哈台兵丁、亦照例改为八个月。从之。　　

○是日、驻跸波罗河屯行宫。　　

○戊申。祭大社、大稷。遣克勤郡王雅朗阿、恭代行礼。　　

○谕、据和琳奏、山东运河。定例一年小挑。一年大挑。小挑准销银二千八百余两。大挑准销银一万七千二百余两。但挑工之多寡。似当视受淤之厚薄情形以为准。其大挑之年。若淤沙本薄。乃准用银一万七千余两。是徒滋官员浮冒地步。其小挑之年。若受淤本厚。乃限定用银二千八百余两。势不免迁就草率。请不必拘定大小挑工原案。总以二年用银不得出一万六千两之数。比旧例原定大小挑工、共用银二万两。实减去银四千余两。似于慎重钱粮。利导漕运。两有裨益等语。东省运河。募夫兴挑。原为该河承受山水。不免淤垫。恐阻漕运而设。如果水势充裕。冲刷深通。并无停淤。又何必拘按年大小修之例。动项兴挑。徒滋浮冒。如山泉汇注。停淤甚厚。自当实力挑挖。免致漕运耽延。从前所定间年大小挑之例。本未允协。该御史奏、请视受淤之厚薄。分挑工之多寡。所见亦是。惟比较原定银二万两。酌减以一万六千两为率之数。斤斤计较。尚未为周到嗣后东省运河。竟不必复拘大小挑之例。惟当责成河东总河、山东巡抚、巡漕御史、于每年回空将次过竣时。确加履勘。若河道并无停淤。即无庸挑挖。以节糜费。若河道果有受淤。或积淤甚厚。即当确加估计。据实奏闻。认真办理。亦不必拘于银数。或该督抚因地方河道官员、是其所属。意存瞻徇。任令从中浮估偷减。以为侵渔地步。抑或因循玩误。于应挑之工而不奏明挑浚。巡漕御史系特派之员。俱无所用其回护。自当据实参奏。倘该御史知而不举。随同隐饰。或误漕运。或任冒销。一经查出。即将该御史一并从严议处。如此核实办理。互相稽察。自可杜浮冒而利运行。所有本年东省运河应挑各工。前已准毓奇所请、于回空后勘明兴挑。和琳现留巡视东漕之任。其应行挑浚事务。即著该御史会同确勘具奏。督饬认真挑办。嗣后并以为例。　　

○又谕、前因台湾贼匪剿捕完竣。但该处民情剽悍。虽经此一番惩创。恐事过即忘。不足令其怵目儆心。常思安分。特令于台湾建立福康安、海兰察等生祠。俾民人望而生惕。昨据徐嗣曾奏、台湾应建生祠。拟于御碑亭后、附连建盖。因思福康安、海兰察等、带兵渡台剿贼。固属有功。而李侍尧在泉州厦门一带。办理军需。始终无误。徐嗣曾前赴台湾。帮办善后一切。亦为妥协。且督抚为守土大员。若不得与带兵之将军参赞等、同沐褒功之典。亦恐该处民人。意存轻视。李侍尧、徐嗣曾、著准其一体列入。俟生祠建竣后。所有设立木牌。福康安自当居中。其左则海兰察。右则李侍尧。左次普尔普。右次鄂辉。左再次徐嗣曾。右再次舒亮。并将御制功臣生祠志事诗一首。缮写清汉字发往。一并刊泐碑旁。以示朕优奖勤劳至意。　　

○御制诗曰。三月成功速且奇。纪勋合与建生祠。垂斯琬琰忠明著。消彼萑苻志默移。台地期恒乐民业。海湾不复动王师。曰为曰毁似殊致。崇实斥虚政在兹。　　

○谕军机大臣曰。勒保等奏、遵旨查办宝鸡县民雷得本、设立悄悄会。诱众歛钱。并续获余党杨忠、吕良栋、归案究审一摺。此等案犯。虽祗系设立会名。诓骗乡愚。希图歛集钱文。尚无别项情节。亦应速行审办。定拟完结。以净根株。至摺内称讯据杨忠供、上年因见雷得本私立悄悄会名。歛钱不少。随欲另立一会。诱众出钱。是杨忠、雷得本、从前原系一教。继复分立教名。乃摺内声叙杨忠之子家内、起出合同四张一节。又称杨忠与雷得本俱系一教。杨忠既能传写合同。雷得本自必亦能传授。讯据雷得本供。因不能写字。是以未曾传授等语。又似该犯等系属同教。叙摺殊不明晰。雷得本、杨忠、同系诱众骗钱。但其所传习邪教。究竟是一是二。必应彻底研究。并著勒保、巴延三、详悉查讯。分晰具奏。将此传谕知之。　　

○是日、驻跸张三营行宫。　　

○己酉。谕、今日路途泥泞。著赏给校尉、披甲人等、一月钱粮。　　

○是日、驻跸阿贵图大营。　　

○庚戌。遣官祭贤良祠。　　

○贵州巡抚李庆芬疏报、乾隆五十二年、黄平、麻哈、普安、湄潭、瓮安、毕节、天柱、七州县。共垦田一百四十亩有奇。　　

○是日、上以木兰内、雨水较大。桥梁未成。停止行围。回跸驻张三营行宫。至甲寅、皆如之。　　

○辛亥。谕、昨日渡河扈驾之索特纳木多尔济、著加恩赏戴三眼花翎。赛尚阿、授为公品级。拉旺、赏戴双眼花翎。琳沁多尔济、授为公品级。　　

○谕军机大臣等、据李世杰奏、接奉谕旨、将明正、里塘、巴塘、德尔格尔、所调之兵停止。但里塘、巴塘、各土司。近年尚属安静。不难调集。今若复行停止。恐番性多疑。转生疑虑。恳将此项番兵。仍行调用等语。所办甚是。又据庆麟奏、后藏胁噶尔地方。被巴勒布贼众万余围扰。现催调藏兵。尚未到齐等语。是该处正资内地兵力协剿。李世杰接奉前旨。并不拘泥停止。仍请调往办理。所见甚属可嘉。所有前调之满汉兵丁。及屯练降番三千名。又续调明正各番兵一千名。想当星速前往矣。成德先已带兵启程。著传谕该提督、务即赶赴后藏。帮同堵剿。佛智、穆克登阿亦当带兵迅速行走。以资接济。鄂辉更应昼夜兼程。以便驰抵川省。即行星赴后藏。带兵剿捕。前有旨令鄂辉抵藏后。即换回成德。在成都弹压一切。但军营领兵大员。多一人自多一人之力。成德久经军旅。著即留于彼处。帮同鄂辉带兵协剿。毋庸复回成都。其提督印务。朕当另派人署理。至口粮等项。察木多以东。既经李世杰派员妥为经理。不至缺乏。其察木多以西。至藏内地方。祇可仿照乾隆六年之例。就近于纳囊采买。谅可无误军糈也。所有办理暨行走各情形。及成德所带头起官兵。于何时可以抵藏之处。仍各迅速覆奏。以慰廑念。　　

○补行乾隆五十二年直隶军政。卓异官九员。年老官一员。有疾官二员。才力不及官二员。分别议叙处分如例。　　

○壬子。秋分。夕月于西郊。遣怡亲王永琅行礼。　　

○世宗宪皇帝忌辰。遣官祭泰陵。　　

○谕曰。成德现在带兵前赴西藏协剿。所有四川提督印务。著观成驰驿速行前往署理。　　

○谕军机大臣等、本日据成德奏、屯兵遣用。较为得力。所带一千名官兵内。已减留汉兵二百名。调派屯练二百名前进。所办更好。如屯练降番尚可多带。或派出之里塘巴塘各番兵。可以就近带往。不妨尽数。多带备用。自更得力。该提督于八月十一日已抵茹提。计此时业距藏不远。著再传谕成德、惟当趱紧遄行。星速赴藏。巴勒布人众。虽据庆麟等奏、约有万余。但胁噶尔仅有喇嘛、黑人等三四百名。尚能固守。可见贼匪之无能为。但绿营兵丁剿贼。亦不能坚定。惟在成德善为策励调度。即屯练降番。及明正各番兵等。亦当加之鼓舞。方资其力。且该番兵等素性敬佛。成德可即向其宣谕。以藏内为达赖喇嘛班禅额尔德尼驻锡之地。今巴勒布贼众滋扰。达赖喇嘛、班禅额尔德尼、俱不能宁居。尔等素奉佛教。正当趁此出力。杀退贼众。可以护法安禅。功德尤大。造福更甚。将来事竣后。大皇帝又必优加奖赏。尔等更可仰邀恩典等语。如此剀切晓谕。各番兵既思护持佛法。又知有优赏利益。自无不踊跃欢欣。争先效命。如鄂辉未到之先。成德即能迅奏肤功。朕自当优加恩奖。该提督务宜奋勉妥办。以副委用。承受朕恩。鄂辉、张芝元、途次亦当星夜兼程行走。以便迅速到彼。再带续调之兵。迅往会同成德剿贼。以冀克期蒇事。其口粮等项。昨据李世杰奏、已派员妥为豫备。本日据成德奏、于附近明正土司之控萨、白利、玛克舒霍耳、伯哴古、绰倭霍耳、东果尔、瓦述、德尔格忒等土司、令其帮同接替应付。各土司素皈正教。闻知官兵赴藏防卫。无不遵从。又革布什咱土司、亦告恳帮应。其察木多以西。令官兵自行裹负就近觅食等语。所办皆好。甚为妥协。控萨白利各土司。既可接替应付。而革布什咱土司。并愿告恳帮应。著李世杰即传知该土司、以尔等素奉佛教。今官兵前赴西藏。系为防卫达赖喇嘛、班禅额尔德尼、各土司帮同接替。应付粮运。并有告恳帮应者。殊为恭顺急公可嘉。将来剿贼完竣后。大皇帝自必特加恩赏。俾各土司倍加踊跃输将。东台一带。挽运自更裕如也。　　

○又谕、据李世杰奏、巴勒布既滋扰藏连界地方。该处缓急情形。难以悬揣。固不可多糜兵力。致费周章。似亦须量予增加。裨得迅速蒇事。请将前调之第二起满汉官兵。及屯练降番。共二千名。仍接续进发。俾壮声威等语。该督能相机妥办。并不拘泥遵旨。所见甚是。实属可嘉。惟所称前调之明正里塘各番兵一千名。令其仍前豫备、听候调遣之处。现在藏内、正资内地兵力协剿。所有续派之番兵一千名。竟当即速前往。何必复行听候。以致迟延乎。又据奏、西藏道途险远。挽运维艰。前接庆麟等咨会。当即查明该处郡王波罗鼐之时。曾经就近买米例案。咨覆查办等语。藏内就近采买。从前既有成案可遵。乃庆麟等未经更事。一经烦难。便手忙脚乱。实属错误。除严饬庆麟等、速行采买供应外。但李世杰仍当竭力妥办。不可倚恃伊二人。以致或有缺乏。现据该督奏、已拨米一万二千三百石。赶运打箭炉。并挨站赶运。直抵西藏。足敷兵食之用。所办可谓尽心。且敦罗克距西藏尚远。又经李世杰派兵护送。无虞抢掠。所办甚是。又据奏、转运米石军火。在在需银。请先于备贮军需项下动用。事竣另行归款等语。此项银两。既为备贮军需而设。自当即行动用。俟事竣另筹归款。　　

○又谕曰。李世杰奏、接准庆麟等筹办接济内地兵丁粮石。即将从前郡王波罗鼐就近在本处采买之案。查出咨行等语。庆麟、雅满泰、向未更事。一闻巴勒布信息。即茫然不知所措。从前接济内地兵糈。均由本地采买。乃庆麟不但以内地派往之兵。艰于支应。即该处现有之兵。亦无口粮可买具奏。显系并未检查旧案。畏难退缩。豫留地步。庆麟、雅满泰、身系蒙古世仆竟如此张皇失措。反不如李世杰以汉大臣、尚能静镇处事。妥协办理。是何意见。著严加饬行。令其速查旧案。商同班第达、遵照谕旨。开导各屯庄第巴僧俗人等。俾知出粮售卖。可期获利。倘吝惜不行出卖。难保无虞。且内地派往之兵。实因保护达赖喇嘛、班禅额尔德尼、及安抚众唐古忒人等。伊等即当感奋。如此通行晓谕。自能宽为备办。断不可仍前畏难。推诿从事。　　

○又谕、现因巴勒布贼匪、滋扰后藏边界。四川省派调满汉官兵。及屯番各兵。前往协剿。军糈最关紧要。著传谕巴延三、海宁、即于该省藩库存贮银两内。就近各通融动拨银五十万两。派委妥员。速行解赴四川。以备应用。如该二省剩存银两。不敷公用。亦即速行奏闻。以便另筹拨款。　　

○又谕现在梁肯堂、署理河南巡抚直隶事务殷繁。亟需熟手帮办。因思福建军务完竣。内地并无紧要应办事件。著伍拉纳、即将巡抚印篆。交李侍尧兼署。迅速前赴河南巡抚新任。梁肯堂交印后。即可赶回直隶。帮同刘峨办理一切。伍拉纳到任后。将应办之事。略为料理。再将印篆交与藩司景安护理。前来陛见请训。亦不为迟。将此各谕令知之。　　

○安徽巡抚陈用敷、布政使陈步瀛奏、安庆庐州等九属被水。臣等亲往确勘。望江、铜陵、芜湖、繁昌、无为、和州、较重。怀宁、桐城、宿松、东流、贵池、当涂、庐江、次之。潜山、太湖、青阳、建德、泗州、旴＜日台＞、五河、又次之。房屋间有坍塌。人口并未伤损。惟秋后积水尚深。已种未种之地。皆成一隅偏灾。除已缓徵并给修费外。请俱酌量轻重。照例予赈。其勘不成灾之巢县、凤阳、灵璧、宿州、怀远、凤台、寿州、定远、霍邱、亳州、蒙城、含山、十二处。虽涸复尚速。民力未免拮据。亦请缓徵。又五月猝被蛟水之祁门、黟县、休宁、三县。有沙压甚重。不能及时挑复补种者。亦请分别缓徵给赈。得旨、览奏稍慰。虽一隅偏灾。按例妥办。毋致失所。亦不另发旨矣。　　

○癸丑。谕军机大臣等、川省现有应办军需事务。李世杰驻劄成都。距藏较远。于筹办一切。究恐鞭长莫及。省城现无应办要务。又有藩臬在省。足资照料。朕意打箭炉为兵丁粮饬出口之处。且地当适中。该督何不移往驻劄。该处距藏稍近。消息易通。可以就近调度。而内地亦无难兼顾。且使口外人众。知有总督在彼。威势较大。更足以壮声援而资策应。将此由六百里加紧传谕知之。　　

○又谕、巴勒布贼匪、滋扰后藏。成德、鄂辉、先后带兵赴剿。鄂辉著授为将军。成德著授为参赞大臣。协力妥办。以期迅速蒇事。　　

○又谕曰。庆麟奏、巴勒布贼、抢占宗喀。复围胁噶尔之寨。又有贼来普穷结营。唐古忒兵、彻回在春对地方。庆麟照料班禅额尔德尼、由扎什伦布北山蒙古地方扬巴津一路。行赴前藏。虽是遵旨办理。但唐古忒兵。甚属懦怯。贼至并不奋力剿杀。即星散逃避。庆麟宜严行惩责。令其奋勉守御。乃轻听所报。谓贼可疑。是先示伊等以懦怯矣。又据称贼掠宗喀之后。由巴桂塘一路、往胁噶尔会齐。是贼并非据守宗喀。唐古忒兵。理宜仍往宗喀。蹑贼之后。虽不能一举歼擒。亦可力图克复。并分围困胁噶尔之贼势。庆麟何反将懦怯之语。引导戴绷等耶。庆麟祖班第、素称能事。何以生此无用之孙甚为愧之。再庆麟照料班禅额尔德尼到前藏后。即当遄回扎什伦布。前藏有雅满泰、诸务尽可办理。何用庆麟在彼。明系庆麟藉端径回前藏。将后藏委一无用之仲巴呼图克图。遂谓与己无涉。倘扎什伦布。又被贼人占据。朕必将庆麟从重治罪。断不轻恕。成德不久即至后藏。办理用兵杀贼事宜。庆麟、雅满泰、不可妄为掣肘。庆麟、著在后藏保守。雅满泰、著驻前藏接应军粮。若有贻误。惟二人是问。　　

○甲寅。谕、陕西提督学政。著邱庭漋去。现在该省文闱将次揭晓。尚有录送武闱等事。著即速赴任。不必前来行在请训。　　

○谕军机大臣等、据李世杰等奏、续获郭罗克抢掠夷匪。审明办理一摺。内称上中下三土司、畏惧王法。随同差弁。于郭罗克各处寨落。竭力探访。都已周遍。现在再无一人可以擒献。愿出具甘结。并严禁手下番人。永远不到阿里克地方滋事。所有派往官兵。已行彻回等语。上中下寨落郭罗克。业经官兵督饬土司搜拏。其已回者。现俱就获。此外逸匪。据土司等出结。实未潜回。此不过遮饰之词。但所有派往官兵。虽毋庸在彼久驻。惟仍当严饬该土司、留心擒献。并派员不时前往探访饬查。一有逸犯逃回。立即掩捕。从重办理。朕意明春仍派兵前往。责以半年之中。岂无逸贼逃回。实力查拏一番。则土司等知惧。或复获数贼。亦未可知。将此随报便传谕知之。　　

○又谕、据成德奏、明正、巴塘、里塘、俱在口外。现在承办应付乌拉。德尔格尔、在打箭炉西南。亦派令帮应乌拉。俟顺道经过时。各该土司、及掌事头人。前来谒见。面加明切晓示调拨。俾知共相踊跃。俟其派定番兵。即催令速行等语。所见甚是。现在宗喀虽已被巴勒布抢占。而胁噶尔地方。仅有喇嘛黑人三四百名。在彼看守。所有卡寨碉楼。并未被贼攻破。可见贼匪之无能。况后藏地方。为班禅额尔德尼驻锡之地。其扎什伦布碉楼。比之胁噶尔。自必更加十倍坚固。谅可固守无虞。虽据成德奏、口外至藏。程途遥远。兵丁俱系步行。约计九月底可以抵藏。著再传谕该提督、务当昼夜趱行。愈速愈妙。计成德到藏之时。该处必尚不至失事。况贼又无能。一经官兵痛加歼戮。自必望风畏窜。但不可以贼既窜回。即为完结。亦当将贼匪所抢济咙、聂拉木、宗喀、三处地方。全行收复。并使贼知所畏惧。不敢再犯边界。方可蒇事。成德务宜勉为一切。以副委用。仍著鄂辉加紧行走。以期迅速到川。带兵前往。　　

○乙卯。谕、本日由张三营启跸。回至波罗河屯。绕道山梁。适遇阴雨。所有平垫山道之兵夫。著每名赏银一两。以示体恤。　　

○又谕、哨内雨水较大。桥梁俱被冲塌。热河副都统恒山保、并不据实陈奏。殊不晓事。恒山保、著革去花翎黄马褂。与密云副都统富昌对调。　　

○户部议覆长芦盐政穆腾额奏称、长芦行盐各口岸。俱用钱文。而商人则用银交课。从前银一两、需钱八九百文。迨乾隆五十一年。需钱一千文。商众已苦赔折。上年奏销。竟需钱一千一百余文。又因钱贱物贵。运脚等费。成本倍增。较之五十一年。每引亏银五六钱。通计长芦行盐处所。每年约亏七八十万。年复一年。靡所底止。请将直隶山东河南行运引票。于现行盐价外。每觔加制钱二文。以补用钱易银之不足。应如所请。从之。　　

○是日、驻跸波罗河屯行宫。翼日如之。　　

○丙辰。谕军机大臣等、本日据阿桂等奏、察看荆州城垣堤工情形一摺。内称荆州郡城。四面平原。别无高阜。未便轻议迁徙。此次被水较重。固由堤塍不固。而川江异涨。一时宣洩不及。以致壅高漫溢。其受病之由。询之土人等、多以窖金洲涨沙逼溜为言。因思濒江郡治。固藉堤防为保障。但江流奔放。一泻千里。若下游扼塞关拦。则浩瀚之势。不能宣洩畅遂。自必至上壅为患。询访舆情。察看形势。其故总因下游之窖金洲涨阻等语。下游扼塞。则上流自然冲决。病源在此。自当急为治理。前经舒常奏、郡城江面迤西有龙尾洲一道。当即以该洲距现决堤工不远。恐江水至此、为其所逼北趋。已谕令阿桂、详悉履勘。妥筹办理。今据奏、下游之窖金洲涨沙梗阻。是以上游壅决为害。自应速行勘办。去其病源。况荆州四处平原。既无高阜之区。而移建城垣。所费不赀。且恐小民安土重迁。自不便复言移建。今堤工已大加修筑。岂可复留此洲。壅遏水势。致贻后患。舒常前奏、此次被水与窖金洲无涉之处。伊固何能计及此也。著传谕阿桂、即再亲加履勘。并遍加访询。或于该洲之上。开挑引河。或将洲尾酌量铲挖。以畅水势。速行绘图贴说奏来。但窖金洲亘涨日久。不知其上有无百姓居住。小民贪利。罔知后患。即如黄河外滩。及西湖淀河等处。淤出之地。小民无不偷占开垦。与水争地。但窖金洲既于江流有碍。事关全郡保障。未便因有民居。因噎废食。置之不办。阿桂等宜谕令迁移。设法抽挑。以期江流畅达。不至仍前壅遏为害。方为妥善。又毕沅奏、郡城被害虽重。水退尚速。现在有力之家。鸠工筑室。其贫乏之户。俱经给予修费。四乡涸出地亩。农民尚可补种荍谷等语。览奏稍慰。目下已届深秋。所有应办赈济事宜。速即照例给予。毋待朕旨。又据阿桂奏、现在荆州满城驻防官兵。一切抚恤等事。约需银十四万余两等语。阿桂所奏十四万之数。仅止抚恤满城官兵所用。而此外尚有赈恤灾黎。及一切要工。需费自必更多。但朕为民生起见。即多费帑金。亦所不靳。前已拨银二百万两解楚备用。倘尚有不敷。著传谕阿桂、毕沅、不妨再行据实具奏。另请筹拨。阿桂历经委任。自能仰体朕怀。妥协督办一切。毕沅新任湖广总督。地方是其专责。更当董率所属。遴委妥员。于各属成灾处所。分投确勘。实力赈恤。俾灾黎均沾实惠。毋使贪吏饱壑。方为不□任使。将此由六百里加紧各谕令知之。　　

○又谕曰。黎维祁亲赴山南。招集义兵。乃至为贼所逼。仅有跟随数人。入山藏匿。看来竟是一无能为之人。难望其振作恢复。现在阮岳、阮惠、因见孙士毅所发檄文。畏惧遁逃。潘启德本系阮惠心腹。一接檄文。即知去逆效顺。经孙士毅谕令纠约七州人马。及厂民人等。速即遣进。自无难直达黎城。该嗣孙现在处东地方。孙士毅已购募土人。前往探听。如处东镇目、接到孙士毅密札。已拨兵护送该嗣孙起程归国。孙士毅、俟得有该嗣孙送来符验。自当酌量情形。再料理眷属出关。至阮惠等、因见该督檄谕。惧天朝致讨。震詟远窜。若内地竟无举动。贼匪知该督檄。文内所称调备大兵。不过虚张声势。必益无畏惧。故智复萌。竟图篡夺。孙士毅所请先期调兵豫备之处。自当如此办理。但如果用兵进讨时孙士毅系两广总督。关系甚重。且内地应办之事甚多。断不可亲领前往。该省提督许世亨、总兵张朝龙、李化龙、均系经历行阵之人况阮党伪镇带兵过文渊州。经州民黄僚达等、率众邀截。杀伤贼众甚多。又七泉州社目阮仲科等、亦愿带夷人七百名。随同剿贼。看此情形。阮岳等亦无须多兵剿办。止须令许世亨并总兵一二员。带兵数千名前进。孙士毅再备数千。在关隘驻劄。声言续发。谅阮贼等断不敢恃其顽犷。□嵎抗拒。　　

○又谕、滇省蒙咱一路。与安南接壤。该处夷目等、或为阮姓所用。将要害地方。潜行占据。亦未可定。自应一面檄谕各夷目等。一面派兵驻劄边境。遥为粤省帮助声势。富纲当率领勇往晓事镇将。酌带官兵。往彼驻劄。声言现在会同粤省两路进兵。一俟粤省大兵进发。即克期会同协剿。俾夷目等闻风震慑。知天朝大兵云集。务欲复立黎氏。自必仍思戴旧。则阮姓之势愈孤。不难迅速蒇事。　　

○丁巳。谕、此次木兰修补桥路。喀喇沁郡王满珠巴咱尔、公品级头等塔布囊玛哈巴拉、率属奋勉。满珠巴咱尔、著加恩赏给亲王品级。并赏用黄辔。玛哈巴拉、授为辅国公。并赏戴双眼花翎。喀尔喀公噶尔玛、公品级甘珠尔扎布、头等台吉敏珠尔多尔济、二等台吉班珠尔逊都布、亦属奋勉。噶尔玛、著赏给黄马褂花翎。甘珠尔扎布、赏戴花翎。敏珠尔多尔济、赏给公品级。班珠尔逊都布、赏给黄马褂。　　

○又谕、据长麟奏、乡试三场完竣一摺。内称于点进誊录时。逐加搜检。搜出书手一名张访。携带类书刻本一册。显系勾通士子。买嘱作弊。现饬交臬司严审。务得确情。另行办理。并于三场搜获夹带策略士子二名。按例斥革枷号示众等语。所办好。乡试为宾兴大典。理宜肃清弊窦。以期遴拔真才。科场条例。节年新增防弊各条。至为详备。乃近日监临等办理闱务。未能实力稽查。及至三场事竣。率以并无弊窦循例具奏。最为外省结习。此次东省乡试。长麟于入闱时。即将誊录书手。搜出携带书籍。饬交臬司究办。并于三场搜获夹带策略士子。按例惩治。办理甚属认真。著通谕各省巡抚、嗣后监临场务。于一切弊端。务宜悉心厘剔。以副吁俊抡才至意。不得视为具文。空言塞责。致干咎戾。　　

○是日、驻跸中关行宫。　　

○戊午。上驻跸避暑山庄。至九月庚午、皆如之。　　

○是月、河东河道总督兰第锡、署河南巡抚梁肯堂奏、豫省黄河神庙。在北岸者二。一曰嘉应观。在武阳县二铺营。一曰惠安观。在兰阳县板厂。在南岸者二。一曰佑宁观。在中牟县杨桥。一曰庆顺祠。在睢州朱家寨。谨照春秋上戊致祭龙神例。令管河、河北、二道。开归、怀三府。敬谨致祭。报闻。　　

○贵州巡抚李庆棻奏、黔省福集莲花、二厂。岁供京楚两运白铅六百余万斤。每年所产。有一百余万斤缺额。自乾隆四十五年始。俱以旧存余铅凑拨。日形支绌。查厂产不旺之故。实缘开采已久。＜石曹＞峒日深。且挖取时遇山泉。常需雇工淘水。工费更增。而福集厂每铅百斤、价一两四钱。莲花厂价一两五钱。又每百斤抽课二十斤。计炉丁得数。每百斤仅获。工本一两一二钱。自难踊跃赴采。请照滇省加增铜价例。每百斤加价三钱。即于解运京铅节省水脚银六万余两内、拨补养廉等项外支给。得旨、如所请行。该部知道。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百十一



大清高宗法天隆运至诚先觉体元立极敷文奋武孝慈神圣纯皇帝实录卷之一千三百十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

</div>
    <div class="pagination">
<a href="清实录乾隆朝实录_page1665.html">上一页</a><span>...</span><a href="清实录乾隆朝实录_page1661.html">1661</a><a href="清实录乾隆朝实录_page1662.html">1662</a><a href="清实录乾隆朝实录_page1663.html">1663</a><a href="清实录乾隆朝实录_page1664.html">1664</a><a href="清实录乾隆朝实录_page1665.html">1665</a><span class="current-page">1666</span><a href="清实录乾隆朝实录_page1667.html">1667</a><a href="清实录乾隆朝实录_page1668.html">1668</a><a href="清实录乾隆朝实录_page1669.html">1669</a><a href="清实录乾隆朝实录_page1670.html">1670</a><a href="清实录乾隆朝实录_page1671.html">1671</a><span>...</span><a href="清实录乾隆朝实录_page1667.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
