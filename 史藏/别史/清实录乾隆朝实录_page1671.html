<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1671 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1671 页/共 1860 页</h1>
    <div class="content">
○谕、前据户部奏、浙江省乾隆五十二年。额解桐油芽茶。并颜料库饭银、及附解部库赃赎银两。共一千四百八十余两。先据浙江巡抚咨报、由布政使详委归安县县丞郑俊业管解。于五十二年九月起程。十一月过宿迁关。至今未见解到。经户部四次行催经过沿途各督抚、亦未据随时具覆等语。当经降旨、谕令直隶、山东、督抚、查明委员在何处迟延。据实覆奏。本日又据户部奏、该解员现经巡捕营、会同该城拏获。讯据供称、于四月内到京。所解银两。已在途次花消。桐油亦经卖用。现惟有芽茶五十余篓。寄存长新店李姓店内。请将郑俊业革职。交刑部严审等语。郑俊业、管解官物银两。乃敢中途将桐油售卖。连所解银两。尽行花用。殊出情理之外。郑俊业、著革职。交军机大臣、会同刑部严审定拟具奏。至各省解送官物银两过境。经过沿途地方。自应留心查摧。随时具报。今郑俊业、于上年十一月过江南宿迁关。入山东直隶境。该处地方官、并不查催具报。经户部屡次行查。又复置之不答。现据户部查讯该委员于四月到京。其银两在涂次花消。该督抚、及地方官、均有失察之咎。且该委员系在京城拏获。自必由直省经过。朕因户部具奏。因忆及刘峨昨曾覆奏郑俊业、至今仍未来直。实无在境逗留情事。复取阅之。果然。若昨日尚未过直隶。岂今日即飞至京师乎。是该督一切不留心。竟同聋瞆。其咎尤重。刘峨著交部严加议处。但山东省亦因距京稍远。幸而郑俊业迅速就获。否则该抚亦未必不似刘峨以该委员并无在境逗留之语覆奏也。长麟、著交部议处。其沿途失察之直隶山东地方官、并著该督抚查明参奏。交部议处。至此项油、茶、并库饭等银、及公文等项。浙江省于上年九月委员起解。迟至一年有余。尚未见委员回浙销差。何以竟漫无查察。即使平日勿略遗忘。迨经户部行查。亦当提醒。立即查办。仍户部行文四次。而该抚与藩司、仍置若罔闻。可见该省地方诸务。废弛已极。琅玕系该省巡抚、事务较多。或一时未及查到。然已难辞咎。而顾学潮、由直省道员。经朕特简。超擢浙江藩司。并不认真奋勉。且郑俊业、即系伊所详委。迺于该委员逗留不回。全无查核。又不禀请巡抚、咨覆户部。尤非寻常疎忽可比琅玕、顾学潮、著交部分别严加议处。庚戌。上御懋勤殿。勾到江苏、河南、情实罪犯。停决江苏斩犯十一人。绞犯七人。河南斩犯六人。绞犯十四人。余七十四人予勾。　　

○谕军机大臣曰、黎维祁系无能之人。全仗内地大兵。代为恢复。若不趁此兵力。将阮惠等悉数成擒。倘大兵彻回。复乘虚构乱。黎维祁断难抵御。势必至将该嗣孙、及送回眷属、一并戕害。岂不虚此一番进剿。且将来又须另办。倍觉费手。殊非一劳永逸之计。自须全行拏获。方可蒇事。即日孙士毅统率大兵出关。夷情俱已响应。该督复申明纪律。不许兵丁擅入该国民居。妄取一草一木。致夷地无知。不以为德而反以为怨所见正大。深合朕意。军行所莅。该国臣民、必倍加感激。效力前驱。即所亲匿者。此时虽尚助逆。然此等势利之徒。大兵一到。自无不纷纷乞降。亦可无虞梗阻。孙士毅等、惟当奋勉妥办捣穴擒渠。迅奏肤功。仰承渥眷。户部议覆、两淮盐政全德奏称、本年题奏送楚盐觔。抵作正额案内。声明江西、及江南所属安庆、池州、太平等岸额引。向来听其以纲融纲。随到随售。部议以引盐各有疆界。何以他省盐引。运至楚省越界销售。令臣查覆。缘湖广为畅销地面。向于每纲之首。查核前纲畅滞情形。略为裒益分派。以期无壅无缺。至两地通融。若俟滞销已有成数。始令改运。已在一纲将完之后。是以向来本岸之引过半。即给与融引运楚。其间商力不齐。或有正引未到。而融引已到。并非有意先融后正等语。应令该盐政、嗣后遇正盐未到。即将已到之融盐。抵作正额。以清年限而杜影射。至该盐政又称、各处行盐向有定额。缘江西安徽等处滞岸。未能杜绝邻私。有妨官运。应如所请。饬交各该督、抚、盐政、严饬所属文武员弁。实力缉私。以期官引疏销从之。　　

○旌表守正捐躯山西乐平县民王存柱妻梁氏。辛亥。谕、向来文渊阁藏庋四库全书。设有领阁、提举、直阁、校理、检阅等官。原未详立规条。以专责成。所有司事收发一切。不免彼此推诿。是以内阁、翰林院、内务府、奉宸苑、各衙门经理。即曝晒书籍。插架归函。竟未能顺叙。殊非慎重秘书之道。因思文渊阁提举阁事一员。系由总管内务府大臣兼充。其司员以及看守扫除之人。皆其所辖。呼应较灵。即著交提举阁事一人专为管理。其领阁、直阁、校理、检阅等官。俱作为兼充虚衔。不必办理本阁事务。至各书装贮匣页用木。并非纸褙之物。本可无虞蠹蛀且卷帙浩繁。非一时所能翻阅。而多人抽看曝晒。易至损污。入匣时复未能详整安贮。其弊更甚于蠹。嗣后止须慎为珍藏。竟可毋庸曝晒。其地面一切。亦无须奉宸苑经理。庶专司有人。而藏书倍为完善至编辑四库全书。原以嘉惠士林。俾资博览。但文渊、文源、文津。三阁储藏。俱系禁籞重地。现在排函列架。珍萃琳琅。自不便任人出入繙阅。且各书底本。原俱存贮翰林院。以备查核。嗣后词馆诸臣。及士子等。有愿睹中秘书者。俱可赴翰林院、白之所司。将底本检出钞阅。院署非禁地可比。既便于披览。于体制亦昭慎重。壬子。谕军机大臣等、湖南镇筸镇总兵尹德禧、前因办凤凰厅苗民滋事一案。尚为出力。曾降旨赏戴花翎。复经带领湖南官兵。前赴台湾协同剿捕逆匪。现在该省官兵。早已各归营伍。该总兵自五十年陛见后。虽距今尚未满三年。但尹德禧、系曾有微劳加恩之人。与各总兵不同。著即来京陛见。所有镇筸镇总兵印务、著毕沅委员接署。以便令该镇即行起程将此传谕尹德禧。并谕毕沅知之。　　

○癸丑。谕军机大臣等、本年缅甸叩关纳款。遣使赍表进贡。因思四十一年。曾将该处犭□罢夷老段等十一名。发往吉林黑龙江。今该国既悔罪输忱。其前次发遣之人。自应给回。仍降谕旨。令该将军等、查明犭□罢夷等下落。兹据查明除病故外。尚存有则列、波浦、波些、孟五、拉喀、者朵、六人。伴送到京。已敕部交滇省引见人员之便带送前往。著传谕富纲、谭尚忠、俟犭□罢夷等到滇时。即派员转送出关。令其归国。以示怀柔绥戢至意。甲寅。大学士等议覆、福建巡抚徐嗣曾奏、查出柴大纪误拏良民许怀等、作为匪犯。妄奏正法戮尸。经前任嘉义县知县陈良翼、审系良民释放。柴大纪逼迫该县、扶同捏报。陈良翼、依律拟斩监候。许怀等、请概行释放。得旨、陈良翼于已经保释之民人。仍作为正法戮尸之匪犯。扶同柴大纪混行通报。罪固难辞。但此案皆由柴大纪妄拏捏奏。玩视民命。当军务紧要之际。尚敢回护冒功。枉陷无辜。全不虑人心涣失。实属罪不容诛。若非陈良翼虚心研鞫。痛切剖陈。几致无罪良民。骈首就戮。是陈良翼之扶同通报。系为保全多命起见。因而从中婉转。虽该员于查办柴大纪劣迹时。不即据实禀报。直至办理缘坐。始行呈明。不值再加录用。其罪究属可原。所有陈良翼问拟斩候之处。著加恩宽免。并即释放回籍。余依议。乙卯。谕曰、李侍尧现患疮疾。又增口疮痢症。未就痊愈。正资调理。该督本年原奏请来京陛见。其总督印务。亦需人接署。著福康安、即行驰驿前往。署理闽浙总督。俾李侍尧得以安心调摄。若该督疮疾渐次平复。则俟福康安到闽接印后。再行来京陛见。倘精力难以支持。徐嗣曾尚未内渡。福康安未到之先。所有总督印务。著魁伦暂行兼署。　　

○又谕曰、琅玕奏本年浙江被水各县。惟遂安一县。地亩涸出稍迟。收成未免歉薄等语。前因浙省淳安等县。夏间偶被山水。业经加恩抚恤。借给耔种、及修理房屋等费。小民自可不致失所。今淳安、西安、开化三县。俱已补种杂粮。一律有收。惟遂安一县。被水稍重。收成歉薄。若将应徵漕粮银米。一体徵收。民力仍不免拮据。所有遂安县、本年应徵地丁漕项钱粮银米。著加恩缓至次年麦熟后徵收。俾纾民力。以示朕轸念灾区有加无已至意。该部即遵谕行。又谕曰、李侍尧现患疮疾。著伊子侍卫毓秀、即由驿前往省视。　　

○调云南鹤丽镇总兵窦瑸、为昭通镇总兵。以湖南衡州协副将马天麒、为鹤丽镇总兵。　　

○旌表守正被戕河南邓州民钱四妻赵氏。　　

○丙辰。上御懋勤殿。勾到山东情实罪犯。停决斩犯二十九人。绞犯十六人。余五十四人予勾。　　

○谕、从前曾令尚书都统等、各保举堪胜副都统人员。带领引见。候朕酌用。今简放副都统乏人。著交尚书都统等、将堪胜副都统人员。择其贤能者保举。毋得瞻徇。并著军机大臣汇总带领引见候朕酌量录用。谕军机大臣曰、孙士毅筹画一切。诸属妥协。且该国民心感旧。黎维祁所到之处。均肯出力保护则大兵所向。自必纷纷内应。无难克期蒇事至国王印篆。朕早经降旨。与其俟该嗣孙吁请封号。莫若于攻克黎城后。即将黎维祁传旨敕封。俾得及早复国。且定例天使册封。其衔级较小。今孙士毅以总督带兵。收复黎城。颁旨赐封。尤足镇服人心。该督想尚未接奉前旨。故有此奏。现已饬各该衙门。即速铸印、撰拟册文、发往。该督接到后。即可遵照妥办。册文曰、朕维抚驭中外。绥靖遐迩。义莫大于治乱持危。道莫隆于兴灭继绝。其有夙共朝命。久列世封。遘家国之多艰。属臣民之不靖。则必去其蟊贼。拯厥颠隮。俾还钟虡之观。以肃屏藩之制。尔安南国嗣孙黎维祁、化沐炎陬。序承冡嗣。当尔祖奄逝之日。正阮逆构乱之时。肇衅萧墙。失守符印。孑身播越。阖室迁移。弃彼故都。依于上国。溯百五十年之职贡。能不念其祖宗。披一十六道之舆图。原非利其土地。且柔远人所以大无外。讨乱贼所以儆不虔。是用辑尔室家。克完居处。励尔臣庶。共复仇讐。特敕大吏以濯征。爰董王师而迅剿。先声所詟。巨憝奚逃。内难斯宁。群情更附。释其琐尾流离之困。加以生死肉骨之恩。旧服式循。新纶允贲。兹封尔为安南国王。锡之新印。王其慎修纲纪。祇奉威灵。戢和民人。保守疆土。勿怠荒而废事。勿怀安以败名。庶荷天朝再造之仁。益迓国祚重延之福。钦哉。毋替朕命。丁巳。谕曰、毕沅等奏、湖北被水各属内。江陵等县民屯田地。被水成灾。嗣因襄河涨发。潜江一县。亦被淹浸。各该州县应完漕项银米。分应依限输纳。但察其情形。未免拮据等语。湖北被灾各属。其本年及旧欠钱粮。业经分别蠲缓停徵。兹届应完漕项之期。若即令依限输纳。民力究未免拮据。所有成灾较重之江陵、公安、石首、监利、汉阳、沔阳、黄冈、广济、黄梅、潜江十州县。本年应徵漕粮正耗米石、水脚随漕银两。均缓作两年带徵。成灾较轻之松滋、江夏二县。本年应徵漕粮正耗米石、水脚随漕银两。亦缓作一年带徵。统加恩俟下年带徵五十年灾缓银米全完之后。再行递年带徵。其各卫所屯田分坐灾地。应徵各项运费银两。亦著一并缓至下年带徵。俾得从容输纳。益资宽裕。以示朕加惠灾黎。有加无已至意。该部即遵谕行。又谕、福建按察使员缺。前经降旨将万钟杰补授。因台湾地方紧要是以将该员仍留台湾道任。其按察使员缺。交该督奏派道员署理。但台湾甫经平定。一切正资熟手经理。计该员回至内地。尚须二三年之久。而福建刑名事务。亦关紧要。若不特行简署。不足以专责成。所有福建按察使员缺。著王庆长署理。　　

○又谕、今年荆州驻防满洲兵丁内。被水淹毙多人。朕甚恻然。虽经赏给官兵俸饷。但被淹男女之子嗣。如无著落反致有失生计。著加恩将伊等子嗣内。有业经成丁。可以挑取差使者。交该将军大臣等、即将淹毙人等所遗甲缺抵补。养其户口。如淹毙人等内并无子嗣。或年未及岁。即照朕前所降旨福州。广州杭州。驻防兵丁之例一分甲缺。分作二分养育兵缺。以便养赡被水亡故。人等年未及岁之孤子孀妇。以示朕矜恤世仆之至意。戊午上诣奉先殿、寿皇殿、行礼。　　

○谕军机大臣曰、雅满泰、庆麟等、数日并无奏报甚切廑思从前屡次所降谕旨。伊等接奉后自应一一覆奏且萨喀地方戴绷巴载等生擒贼匪解送前藏之处。具奏已逾半月。此时想早经解到。亦当将因何起事缘由。审明奏闻。况萨嘉呼图克图等、所差和息喇嘛如何立言之处。前经垂询。亦并未据奏及。雅满泰等。系驻藏办事大臣。今既不能办事。岂于应行陈奏事件。亦漠不关心若此耶。雅满泰、庆麟、著传旨严行申饬。仍将从前接奉谕旨。陆续迅速覆奏。再成德已驰抵后藏。旬日以来。何以未见奏到一摺此时鄂辉亦已将次到藏。著将到彼后如何剿贼情形。及办理一切之处。星速奏闻。以慰廑注。是月。两广总督孙士毅奏、风闻阮贼欲亲来抗拒我师。此信果真。当即与提镇诸臣。四路拦截。设法擒拏。倘畏惧兵威。力为据险护巢之计。请首先克复黎城。以收人望。次则翦除助逆镇目。廓清道路。激励将士。直捣贼巢。得旨、诸凡皆妥伫俟捷音。又批、所办皆合机宜。勉为之。奏内又称。此次进兵原应黎维祁供应军粮。但安南官民盖藏。俱经贼匪搜括净尽。势难供应现在关外夷人。纷纷吁请赏给口粮。随同进剿。臣以大兵为安南讨贼。糜费已多岂宜复以内地仓储。供其游食。然不略为安抚。又虑夷情涣散。转为贼匪所用。拟嗣后遇有投顺夷人。指令攻打从逆地方。如能攻破。即将伪官贮粮。任其食用。又批、此虑是。事已如此。不可惜费。云贵总督富纲奏、安南首逆阮惠、逃奔旧巢。粤西大兵进剿。将来穷蹙无归。势必叩关乞命。闻该匪避匿富春地方。系在黎城之南。现在大兵由谅山高平一带进剿。则东北已为官兵阻截。查该国西北与南掌接壤。南掌与滇省普洱府土境相通。已密谕普洱镇道沿边察探。如该逆由彼投来。务湏妥为招纳。并饬沿边镇将。实力巡查。得旨、好。知道了。在汝所能。不过如此。勿得贪功。别生枝叶。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百十五



大清高宗法天隆运至诚先觉体元立极敷文奋武孝慈神圣纯皇帝实录卷之一千三百十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年。戊申。十一月。己未朔。谕、据浦霖奏、湖南华容、岳州卫、武陵、龙阳、澧州等属。因六月下旬荆水下注。又值湖水倒漾。被淹田亩、水退稍迟。收成只五分有余等语。该省武陵、龙阳、及澧州、三州县被水。虽较华容、安乡、为轻。但收成止五分有余。若照例徵收。民力恐不能宽裕。华容、安乡、二县。前已降旨缓徵。著加恩将武陵、龙阳、澧州、三州县下半年钱粮。照例一并缓徵。其华容、岳州卫、武陵、龙阳、四属。带徵五十年被旱缓徵钱粮、及借给耔种口粮、未完银谷。又武陵县五十一、二、年被水缓徵未完钱粮。俱缓至次年秋成后、再行徵收。以纾民力。该部即遵谕行。　　

○又谕、本日吏部带领押运抵通之江西同知卫谋、通判周载兰、引见。已著回任矣。此等押运之员自应于漕运抵通兑收完竣。即行送部引见。仍令该员押送回空。今漕船业已回空南下。始令运员赴部。该员等引见后、再行启程。则回空漕船。早出东境。即迅速起身。已不及赶赴。虽该帮尚有运弁押送。但伊等押运是其专责。似此给咨迟延。岂不耽误。嗣后凡有押运官员、应送部引见者。仓场侍郎等、务于该员兑运事竣。即行给咨送部。毋得延缓。苏凌阿、刘秉恬、办理迟误。著饬行。　　

○又谕、昨由兵部带领引见直隶大名副将富锐、乃兆德之子。世家子弟。久历外任。恐染绿营习气。加恩将伊留京。署理镶红旗蒙古副都统德勒格楞贵之缺。　　

○豁除江苏六合县乾隆五十二年分、江占民卫田一十九顷四十二亩有奇额赋。　　

○庚申。谕军机大臣等、巴勒布贼寇情形。旬余未见奏报。盼望颇切。今阅雅满泰所奏、祇将节次接奉谕旨。往复絮聒。而于贼寇情形。终未提及。况据奏现在所用麦面牛羊等项。俱由达赖喇嘛班禅额尔德尼备办。并非官为采买。尤属糊涂。从前屡降谕旨。交伊等动项采买。断不可稍有抑勒。明白开示。至再至三。今既由达赖喇嘛班禅额尔德尼商内办出。自应一面动支。一面按数给价。乃雅满泰尚称非由官买。是真欲勒取耶。朕特派官兵前往。原系拯救生灵。奠安卫藏。岂可因接济军粮。转使惠爱之心。反成扰累之事。况成德谅已驰抵后藏。其如何剿贼之处。雅满泰岂无闻见。亦无一语奏及。即噶尔丹西勒图、萨穆迪巴克什、所寄书信。交与噶布伦等之后。伊等议论如何。或深感激。或生畏惧。设伊等并无言语。亦应察其情状若何。据实具奏。乃于此等处全无理会。雅满泰真形同木偶矣。著再严行申饬。此时成德自己到彼。仍著将贼匪情形、及如何剿办之处。迅速奏闻　　

○旌表守正捐躯河南伊阳县民杨添保妻张氏。山东朝城县民邵中秋妻兹氏。　　

○辛酉。蠲缓安徽望江、怀宁、桐城、宿松、铜陵、东流、贵池、芜湖、繁昌、当涂、无为、和州、潜山、太湖、青阳、建德、庐江、巢县、泗州、盱贻、五河、寿州、凤阳、怀远、定远、灵璧、凤台、霍邱、亳州、蒙城、含山、并安庆、建阳、泗州、长淮、凤阳等卫、三十六州县卫。本年被水灾民额赋有差。　　

○壬戌。上御懋勤殿。勾到山西情实罪犯。停决斩犯十人。绞犯十六人。余五十六人予勾。　　

○谕、军机大臣议驳、魁伦等具奏将裁马六十匹。所空草料折银。及裁汰马甲四十缺。所空钱粮。以养赡、孤寡。余充公项一事。存泰等具奏。将所出马甲六十八缺抵补外。余三十一缺。暂停挑补。以养赡钱粮短少、家口众多者。彻出养育兵缺。以养赡空缺家口一事。所驳甚是。昨福州、广州、杭州、满洲兵丁内。有出兵台湾阵亡者。实属可悯。伊等户口孤寡。恐失生计。特加恩将台湾兵阵亡马甲缺。与其挑捕在家逸居之人。不如分马甲一缺。作养育兵二缺。令养赡伊等孤寡。此皆朕念满洲世仆。微有劳绩。即加悯恤之意。并非裁汰兵缺马匹。以省钱粮也。方今承平日久。生齿日繁。虽不能无故增加满洲等钱粮。岂有裁汰兵缺之理。况今岁荆州被灾。一切赈济。朕即动用二百万两。且从前二三次蠲免普天下钱粮。不啻数千余万两。于彼皆不曾稍有爱惜。况此数两兵丁钱粮。朕岂肯复为节省乎。今魁伦存泰等、如此办理错谬。实未晓朕意。著传旨申饬。其养赡荆州水灾淹毙兵丁之孤寡。亦如是降旨矣。恐图桑阿等、误会朕旨。亦未可定。著交图桑阿等、惟体朕悯恤旗仆。以期于事有益。酌量办理。将此仍晓谕满兵驻防各处知之。　　

○刑部议覆四川总督李世杰疏称、冯龚氏殴夫冯青身死。依律拟斩立决。其子冯克应、审不知情。未及往救。请免置议。应如该督所题完结。得旨、刑部题覆四川省冯龚氏殴伤伊夫冯青身死。将冯龚氏问拟斩决一本。冯龚氏著即处斩。至此案冯青之子冯克应、于伊母冯龚氏在途殴伤冯青殒命时。因取火转回瞥见。当即哭喊。龚氏吓勿声张。令其一同潜逃。该部以冯克应、业经该督审明。不知父母争殴。是以未有往救。请免置议。人子之于父母。原有容隐之例。但父之于母。尊亲虽属相等。然父为纲。夫为妻纲。礼经有母出与庙绝之文。是人子之于其父母。恩同而分则有间。设为人子者。遇有其父殴母至死之事。自当隐忍不言。原可免其科罪。若其父被母殴死。即迫于母命。当时未敢声张。至经官审讯时自应据实诉出。方为处人伦之变而不失其正。此等纲常大义。虽乡僻蚩氓。未能通晓。但准情断狱。不可不示以等差。折衷至当。此案冯克应、于伊父被伊母殴死。到案时。如即行供出实情。自可免议。倘并未供明。前项案情。皆系审讯冯龚氏而得。冯克应、即不得为无罪。亦应酌加薄罚。以示人道大伦。该督原题、及部议、皆于此处未经声叙明晰。著刑部遵旨行文驳饬。令该督将冯克应到案、曾否即行供出之处。讯明覆到再行核办。　　

○旌表守正捐躯河南新乡县民韩朝相妻宋氏。　　

○癸亥。谕、据惠龄奏、办理武闱事宜摺内称、连场较阅。将各武生照例考试马箭地球、及步箭弓刀石等技。将弓马熟娴。技勇可观。年力强壮者。挑取记注其余生疏软弱者。一概汰去。仍出示晓谕。将该生等、或因骑射、或因技勇、未能入选之处。于各名下详细注明。使该生等各知汰去之故等语。所办可嘉。已于摺内批示。向来武闱较阅。率多循例办理。未能实心甄别。是以顺天武乡试。及武会试。特派皇子大臣、监同阅看以昭慎重。至各省举行武闱。系巡抚专司其事。往往于技勇弓马。并不认真考校。无所激劝。今惠龄将各生技艺可观者。密为挑取仍将未能入选之人。于名下注明出示使被汰之故。晓然共知。令各生等自知愧勉思奋。所办殊为妥善各省巡抚、俱当照此办理。认真校阅。不得草率从事。以副抡才至意。　　

○又谕、据闵鹗元奏、本年应试诸生内。江苏省汤振、王长驾、吴霖、王日熭、毕文琳等五名。安徽省王圣际、胡先桂、翟承眷等三名。均年在八十以上。三场完竣。未经中式。又据惠龄奏、湖北省应试诸生吴梅、舒继芬、年皆八十以上三场完竣榜发无名各等语。该生等年逾八旬精神矍铄。踊跃观光。实为儒林嘉瑞。汤振、王长驾、吴霖、王日熭、毕文琳、王圣际、胡先桂、翟承眷、吴梅、舒继芬。均著加恩赏给举人准其一体会试。以示朕寿世作人嘉惠耆龄至意。　　

○又谕曰、闽浙总督李侍尧、老成历练。宣力有年。屡任封圻。实心能事。昨岁因台湾逆匪滋事。特将伊调任闽浙。该督抵福建后。即驻劄厦门一带。办理军需。调度一切。无虞缺乏。诸凡妥协。而于地方事务。亦能认真整饬。节经降旨晋加宫衔。复还伯爵。以示优奖。昨据该督奏、染患疮疾。又复下痢。即遣伊子由驿前往看视。并谕令安心调养。以冀速痊。用资委任。兹闻溘逝。深为轸惜。所有应得恤典。著该部察例具奏。　　

○又谕曰、闽浙总督员缺。著福康安调补。福康安未到之前。其总督印务。前已有旨著魁伦署理。陕甘总督员缺。著勒保补授。山西巡抚员缺。著海宁补授。其兵部侍郎员缺。著吉庆补授。仍兼副都统。　　

○谕军机大臣等、据李世杰奏称、该省办理军需。前拨陕西、山西、银一百万两。尽属充裕。续拨楚省银五十万两。可无需用。已就近飞行停止等语。此项银两。业据毕沅等彼此札商。如所解之银。已入川境。自应解往川省。若起程不远。未出楚省。又不妨仍留湖北备用。以省解送之烦。总在该督等酌量妥办。不必拘执。又李世杰奏称、派往办粮之郎中良柱等八员。现无应办事件。应否留川补用等语。西藏军务。渐次完竣。粮运一切。均已停止。前次派赴川省各员内阿精阿、系刑部司员。刑名尚为谙习。应令回京供职。其良柱等七员。著李世杰酌量情形。如该省现在需人。即奏留数员。以相当之缺补用。若无需用之处。即可遣令回京也。　　

○又谕、据纪昀奏、前赴热河办理抽换书匣各事宜一摺。内称、从前陆费墀排架时。凡系零帙。不论朝代门类。将数种合为一匣。以省配搭之烦。遂致纷纭错乱。现经逐种抽出。归还原次。并将书匣彼此互换。改刻匣面。毋庸多为添造等语。所办竟通。不料纪昀竟能如此。四阁陈设全书。一切装函排架事宜。俱系陆费墀一手承办。今经纪昀查出纷纭错乱之帙甚多。则陆费墀前次办理乖谬。已可概见。著将纪昀原摺钞寄琅玕、发给费陆墀阅看。令其明白登答。据实覆奏。寻琅玕奏、遵旨询问陆费墀。据称、办理错谬。无可置喙。所有查出应行换匣换面改装改刻之处。情愿措银一万两。自行咨交内务府、以充办书经费。报闻。　　

○又谕、本日据魁伦等奏、李侍尧于十月二十三日病故一摺。已降旨将福康安调闽浙总督矣。李侍尧在督抚中素称能事。伊在闽浙。地方事务。固可资其整顿。但台湾系福康安平定。其威望自更重于李侍尧。现在督抚内亦乏堪以胜任闽浙之人。是以将福康安调补。福康安惟当加意整顿。妥协办理。闽省民风虽称剽悍。而福康安甫经在彼荡平贼匪。大加惩创。今调任总督。该省内地民人。台湾番众。自必心存畏慑。其桀骜积习。正可默化潜消也。至闽浙总督印务。前据李侍尧奏请简员前往。已有旨将魁伦暂令兼署。本日魁伦等奏、将总督关防严密收贮。其日行事件。伊辙布用巡抚关防。暂为代理等语。自因未接前旨。故有此奏。魁伦等接奉谕旨后。谅必遵照办理。但魁伦于地方事务。未经历练。著福康安于途次趱程行走。迅速赴闽。接印办事。将此由五百里传谕知之。　　

○甲子。遣官祭先医之神。　　

○谕、内务府奏请员外郎廷标等、循例开复一摺。又议处副关防董浚、照向例将降调处分改为罚俸一摺。此例因国初年间。内务府人数本少。职事较多。是以定例遇有降调处分。俱系改加罚俸。免其调用。今内务府生齿日繁。堪以当差者。本不乏人。其议处各员、除奉特旨留任外。自应照部院衙门之例。按其情节较重。分别实降抵销。以示公允。嗣后议处内务府官员、著查照吏部处分则例办理。其从前降调改为罚俸之例。即行停止。除廷标等五员降调之案。业已四年期满。仍准开复外。所有董浚一员、即照此例办理。　　

○谕军机大臣曰、成德奏、于十月初八日。已至后藏。拟令庆麟酌带官兵。于萨喀列子一带。往返周查万一贼匪潜出。即可堵杀。并于防守扎什伦布声息相通等语。所办甚是。巴勒布不过么＜麻骨＞小丑。成德等未到之先。以雅满泰、庆麟、怯懦无能。在彼防守。尚可无事、今成德已赴聂拉木等处剿贼。而鄂辉等带领后起官兵。接续前进。大兵齐至。声威壮盛。自无难克期蒇事。伫俟捷音速至。贼匪前曾在萨喀列子一带滋扰。该处防守。亦关紧要庆麟即应赴彼小心防范。不必复请随同剿贼。又据奏各兵所用面食糌粑均系达赖喇嘛捐给等语。前经降旨谕令鄂辉等、于藏内豫备口粮。支用一石。即给与一石之价。想成德尚未接奉前旨。故有此奏。内地官兵前往卫藏剿捕。原为保护达赖喇嘛班禅、及唐古忒人众起见。若令捐给口粮。则伊等见小。必以为累。屡经有旨训示。著传谕鄂辉等、务向达赖喇嘛班禅额尔德尼、详悉晓谕。以从前庆麟等办理不善。未将赏给价值之处谕知。致令捐给口粮。岂不转致苦累。殊非大皇帝轸念唐古忒人等之意。业已节次降旨。将庆麟等严饬。并令面为晓示。按数给价。若达赖喇嘛等、以捐办在先。欲于奉旨之后。始领价值。其未奉旨以前所用者。仍恳捐办。亦不可如其所请。惟当按用过粮石。照彼处时价。如数补给。以示朕多方体恤至意。又雅满泰等所奏拏获活口二名。迄今已两月有余。何尚未据录供覆奏。著再传谕雅满泰、即向该犯严密讯取确供。将此次因何滋事情形。据实速奏。以便朕指示办理。现据成德奏、噶布伦、戴绷等、所报多未确切。雅满泰、于此事办理无能。尚可原恕。若复与噶布伦等、扶同隐匿。不将讯出贼匪实情具奏。不特昧尽天良。将来一经巴忠查出。恐不能当此重戾也。　　

○调正黄旗蒙古副都统伊龄阿、为镶黄旗蒙古副都统。以署正白旗蒙古副都统岱森保、为正黄旗蒙古副都统。　　

○旌表守正被戕四川名山县民妇黄徐氏养媳罗氏守正捐躯直隶磁州民霍登子妻王氏。　　

○乙丑。谕、湖北近年以来。吏治阘茸。地方大吏、于盐务匣费。任意染指。滥觞已极。福建吏治亦复废弛。营伍毫无整顿。以致海洋劫盗频闻。酿成林爽文等滋事巨案。朕询访舆论。佥以为湖北之积弊。起于陈辉祖。福建则起于杨景素。伊二人受朕厚恩。用至总督。乃不思洁己奉公。实心任事。致通省官吏、贪黩懈弛。相习成风。日甚一日。现经朕力为整顿。其历任督抚。如舒常、李封、已经革职。特成额、富勒浑、雅德、俱先后拏交刑部治罪。而该二省吏治之坏。实作俑于陈辉祖、杨景素、二人。使其身尚在。必当与特成额等、一体治罪。今伊二人俱已物故。而其在任婪索。所得赀财。伊子等又得捐纳官职。以为进身之阶。此等昧良□恩之人。岂可任其子复登仕版。若不从严示惩。何以儆贪玩而饬纪纲。所有陈辉祖之子陈山昆、杨景素之子杨炤、俱系捐纳主事。均著革职。发往伊犁效力赎罪。其余子如有职衔者。俱查明斥革。一概不许出仕。以为大臣贻误地方者戒。　　

○又谕曰、孙永清奏、广西省全州岁贡生唐熙、现年八十三岁。三场完卷。未经中式等语。唐熙、年逾八旬。精神矍铄。犹能踊观光。洵为士林嘉瑞。著赏给举人。准其一体会试。以示朕寿世作人。嘉惠耆儒至意。　　

○谕军机大臣曰、雅满泰、庆麟、办理粮饷。始则委诸内地。继又将给价采买之处。不令唐古忒人等知悉。竟同勒取。朕屡降旨训饬。并令该将军等、随时支取。照数给价。昨据成德奏到所给兵丁面食糌粑。仍系达赖喇嘛协济。是以又降谕旨。谆切训示。令将用过粮石若干。补给价值。朕思此项口粮。雅满泰等、并未发价。或因尚未接奉前旨。但行兵给饷。原有定例。内地派往兵丁、其随带之粮。足敷几日口食。到藏之后。有无赢余。自藏至聂拉木等处。共有几站。约计兵丁每名需用口粮若干。该处承办之员。自应按站计日通盘筹画。雅满泰何亦未经奏及。军需粮饷。所关甚钜。即此项粮食。系达赖喇嘛豫备。亦岂可不加撙节。任听内地官兵支销。致有多费。著将雅满泰、庆麟、严加申饬。仍饬将备办粮饷。于何日始行动拨。及因何未将按日给发详悉声叙之处。明白回奏。鄂辉、成德、巴忠等、务遵前降谕旨。将达剌喇嘛等、所备粮石。按数发价。并核实支给。以归节省。断不可稍滋浮费。　　

○丙寅。上御懋勤殿。勾到直隶情实罪犯。停决斩犯二人。绞犯十二人。余八十三人予勾。　　

○缓甘肃武威、古浪、平番、平凉、华亭、皋兰、金县、狄道、平罗等九州县本年被雹灾民应徵额赋。　　

○丁卯。谕、潮州镇总兵员缺、前经降旨令孙士毅于广东广西两省总兵内拣员调补。兹据该督奏右江镇总兵苍保、现在带兵进剿。其才具强干。堪以调补等语。著照所请。苍保、准其调补潮州镇总兵。正可带广东兵、随同该督进剿。所有右江镇总兵员缺。业经补放有人。福建毋庸选员请补。　　

○谕军机大臣等、湖北荆州被水。现经修筑堤工。加高培厚。并改建城垣。永资巩固。因思向来江河险要之区。多有铸造铁牛。安镇水滨。盖因蛟龙畏铁。又牛属土。土能制水。是以铸铁肖形。用示镇制。此次荆州被灾甚重。闻亦系蛟水为患。现在该处新筑堤工。著传谕毕沅、于荆州万城堤、及沙市等处、形势扼要处所。相度紧要顶冲。酌量铸置铁牛。以镇堤堧。亦豫弭水患之一法。　　

○又谕曰、何裕城奏、到任已满三年。恳于来年正月赈毕。进京陛见一摺。已准其来京矣。书麟系两江总督。江西省本其所辖。该督抵任后。尚未到过江西。该省吏治民情营伍。亦应赴彼查看。此时尚无紧要应办之事。著传谕书麟、于何裕城进京陛见之前。即带印前赴江西。兼署巡抚印务。俟何裕城回任后。书麟再行回至江宁。于明岁防汛事宜。亦不致有误也。将此传谕书麟、并谕何裕城知之。　　

○又谕、投顺夷人。若能使之因粮于敌。固属甚善。但现在孙士毅领兵深入。惟冀妥速蒇功。转不必存靳惜之见。再补给安南国印信。及封黎维祁敕文。现据该衙门备办完竣。著随报发往。交孙士毅暂为随营收贮。一俟克复黎城。该督即遵照前旨妥办。使该国人众。知黎维祁又邀天朝加恩封立。必皆欢欣踊跃。于捣穴擒渠更为得力。　　

○调齐齐哈尔副都统乌什哈达、为熊岳副都统。黑龙江副都统索喜、为吉林副都统。　　
</div>
    <div class="pagination">
<a href="清实录乾隆朝实录_page1670.html">上一页</a><span>...</span><a href="清实录乾隆朝实录_page1666.html">1666</a><a href="清实录乾隆朝实录_page1667.html">1667</a><a href="清实录乾隆朝实录_page1668.html">1668</a><a href="清实录乾隆朝实录_page1669.html">1669</a><a href="清实录乾隆朝实录_page1670.html">1670</a><span class="current-page">1671</span><a href="清实录乾隆朝实录_page1672.html">1672</a><a href="清实录乾隆朝实录_page1673.html">1673</a><a href="清实录乾隆朝实录_page1674.html">1674</a><a href="清实录乾隆朝实录_page1675.html">1675</a><a href="清实录乾隆朝实录_page1676.html">1676</a><span>...</span><a href="清实录乾隆朝实录_page1672.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
