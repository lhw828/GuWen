<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 294 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 294 页/共 681 页</h1>
    <div class="content">
○工部右侍郎金汝祥、通政使司通政使王守才、以不称职解任　　

○癸亥。狭西布政使傅拉塔、甘肃布政使图尔宸、陛辞。谕曰、凡外官赴任时、每自称可保无过。及身至地方、未见有为国利民者。每与所奏之言、大相违谬。狭西百姓、迩来劳苦。尔等宜殚心竭力、为国为民、以副职任　　

○升江西赣南道丁炜、为湖北按察使司按察使　　

○甲子。调总督仓场侍郎沙赖、为工部右侍郎　　

○升狭西汉中副将马子云、为四川川北总兵官　　

○丙寅。清明节。遣官祭永陵、福陵、昭陵、孝陵、仁孝皇后、孝昭皇后陵　　

○上幸玉泉山　　

○丁卯。上诣太皇太后宫、问安　　

○礼部议覆、入觐湖南布政使张仲举疏言、宋儒程颢、程颐、张载、邵雍、朱熹、各有专祠。祈赐御书匾额。应如所请。得上□日、前哲有功圣学、允宜表彰。著依议行　　

○予故原任工部侍郎高辛传、祭葬如例　　

○戊辰。转工部右侍郎陈一炳、为左侍郎。升翰林院掌院学士孙在丰、为工部右侍郎　　

○升太常寺卿徐元珙、为通政使司通政使　　

○己巳。上诣太皇太后宫、问安　　

○庚午。召刑部、都察院、大理寺、大小诸臣。面谕曰、刑曹民命攸关。国典所系。今见法司谳鞫刑狱、或恐不得其情、专事苛刻。夫人命关系重大。必以中正之心、行平恕之道。使法蔽其辜。毋纵毋枉。必得真情、始免屈抑。若惟以深文为能事。锻炼为尽职。及狱词既具、奏牍既成。即反覆推详、欲求其更生之路、亦甚难矣。朕于尔诸臣所上章疏、有情可矜疑、罪未允协者、皆驳令覆审。嗣后其各体朕怀。殚竭心虑。矢慎矢明。以副朕祥刑之意。朕披阅史册、采择历代贤臣慎刑事绩、书之简牍。内阁三法司官、其详加省视。上又谕曰、刑法者、专以禁戢凶暴。若豪强奸慝、固难宽宥。其贫贱愚昧者、略施宽贷、亦未尝不可耳　　

○壬申。万寿节。停止朝贺筵宴　　

○上诣太皇太后皇太后宫、行礼　　

○遣官祭福陵、昭陵、孝陵、仁孝皇后、孝昭皇后陵　　

○遣官祭真武、东岳、城隍之神　　

○癸酉。调户部右侍郎苏赫、为总督仓场侍郎。升内阁侍读学士索诺和、为光禄寺卿　　

○升河南河北道田庆□□田日□、为福建按察使司按察使　　

○甲戌。谕吏部、江宁巡抚汤斌、在讲筵时、素行勤慎、朕所稔知。及简任巡抚以来、洁己率属、实心任事。允宜拔擢大用、风示有位。特授为礼部尚书、管詹事府事。见任詹事郭棻、少詹卢琦、归允肃、著照旧留任。詹事朱马泰、著对品调用。少詹拉巴、色度、著解任、照伊原品、随旗上朝　　

○乙亥。上幸玉泉山驻跸　　

○以翰林院学士张英、为翰林院掌院学士、仍兼礼部侍郎　　

○礼部题、皇上御门听政、大典攸关。嗣后令满汉科道官各一员侍班。纠参一切失仪官员。从之　　

○丁丑。调兵部右侍郎傅腊塔、为户部右侍郎　　

○戊寅。上移驻南苑　　

○赐衍圣公孔毓圻等、宴于礼部　　

○以安南国进贡陪臣阮廷滚、中途病故。命地方官致祭如例　　

○庚辰。上回宫　　

○吏部等衙门。议覆左都御史佛伦疏言、三年大计。令各省藩臬、赍册入觐。即将地方情形、及兴革利弊、具疏陈奏。查藩臬专理一省钱谷刑名。伊等来京朝觐之后、委员代理。或致钱谷刑名款项、舛错稽迟、亦未可定。虽有条奏、不过细事塞责。况道途供应、或不肖官员、借端私派。嗣后大计。请将各省藩臬、及各府佐贰官员、入觐之例、通行停止。照庆贺万寿表章例。每省委道官一员、赍册入觐。至官员贤否去留、止以督抚文册为凭。造五花册三本。分送吏部、都察院吏科。其藩臬二司所造册籍、分送各部院科道司等项、亦请停止、以省无益繁费。均应如所请。从之　　

○升内阁侍读学士尹泰、为詹事府詹事　　

○壬午。上诣太皇太后皇太后宫、问安　　

○升广东惠州副将刘诏、为广东顺德总兵官　　

○予故蒙古副都统巴图、祭葬、谥恪敏　　

○甲申。调刑部右侍郎丹岱、为兵部右侍郎　　

○升通政使司左参议成其范、为太常寺卿　　

○内大臣伯郎素故。遣领侍卫内大臣公颇尔盆、侍卫十员、往奠茶酒、赐马四匹。予祭葬。发引时、遣领侍卫内大臣公颇尔盆、侍卫十员、往送　　

夏。四月。乙酉朔。享太庙。上亲诣行礼　　

○上诣太皇太后宫、问安　　

○理藩院疏言、达赖喇嘛、所遣噶尔丹西勒图、约于今□山戊示□闰四月、至喀尔喀墨尔根台吉处。为期已近。应遣大臣莅盟。奏入。上命尚书阿喇尼、台吉巴忒马什、毕力克图、喇嘛阿齐图绰尔济前往。又以喀尔喀七旗、地方辽阔。右翼扎萨克图汗处、遣归化城鄂木布丹津扎木素格隆、员外诺木齐岱去。额尔德尼济农盆楚克拉卜坦处、遣德木齐达尔汉格隆、员外马迪去。色冷阿海台吉处、遣滚布格隆、员外阿尔必特祜去。达尔玛希礼处、遣大喇嘛丹津格隆、员外巴牙思呼朗去。遵义盆楚克台吉处、遣德木齐卓特拔达尔扎格隆、员外沙哈里去。额尔克济农处、遣萨木坦额木齐格隆、员外费颜图去。左翼土谢图汗、泽卜尊丹巴胡土克图处、遣大喇嘛垂重格隆、郎中喀拉去。车臣汗处、遣喇克巴格隆、员外达虎去。信顺厄尔克戴青处、遣丹巴色尔济格隆、员外保住去。墨尔根济农处、遣额木齐格隆、郎中安布禄去　　

○赐喀尔喀七旗汗、济农、台吉等敕曰、朕统御寰宇、中外一体。务使交相辑睦、共享昇平。乃尔右翼扎萨克等、内自相乱。兄弟人民、多归左翼。其在翼扎萨克兄弟人民、亦有归于右翼者。尔等以兄弟之亲、互相吞并、异日必致交恶生乱、朕心恻焉。康熙二十三年。曾颁敕于达赖喇嘛、议共遣使谕和尔等。而达赖喇嘛亦谓朕俯念道法、慈悯众生、有如父母、意甚善也。特遣噶尔丹西勒图前来。朕亦命尚书阿喇尼、台吉巴忒马什、毕力克图、喇嘛阿齐图绰尔济等、与之偕往。尔汗、济农、台吉等、当仰体朕意、及达赖喇嘛之心、尽释旧怨。将兄弟人民、各归本扎萨克。令其和协、照旧安居。不但仰副朕命、与达赖喇嘛之意、即尔七旗、永无离散之苦、争斗之害。福禄所绥、亦且无疆矣。是时喀尔喀右翼扎萨克图汗殁。其子噶尔旦台吉、请袭父职、允之。并命阿喇尼、因便致祭　　

○丙戌。免江南徽、卢、凤、三府属州县、康熙十七年、民欠地丁屯折等银、一万九千五百余两。米、一千一百九十八石零　　

○丁亥。上诣太皇太后宫、问安　　

○调浙江巡抚赵士麟、为江宁巡抚。福建巡抚金鋐、为浙江巡抚　　

○戊子。户部等衙门遵上□日议覆、皇上轸念商民。近因出差各官、希图议叙。托言铜价浮多、不遵定例、任意苛徵。令臣等酌议加增铜价、停其议叙。臣等查直隶各省关差、采买铜觔、原价六分五厘。今酌议加增三分五厘。每觔计算一钱。通共户工二部、解铜三百六十四万二千七百五十八斤零。共加增铜价银一十二万七千四百八十八两零。即于各关差部定则例原额外。酌量派增。著为定额。以为采买之费。以康熙二十四年出差监督为始。如有例外苛索、徵多报少、将商人亲填簿单、捏造改易。被参察出、从重治罪。至见在出差各官、虽有溢额、俱不准议叙。并停其四季所报部科簿单、总俟任满汇题。从之　　

○己丑。上御太和门视朝。文武升转各官谢恩。次朝鲜国使臣行礼　　

○上诣太皇太后皇太后宫、问安　　

○上幸瀛台驻跸　　

○调盛京刑部侍郎噶尔图、为刑部右侍郎　　

○朝鲜国王李焞疏言、臣忝守外藩、奉职无状。从前边民、屡越疆界、触犯宪典。辄蒙恩宥。恒怀感惧、时加严饬。不意边地奸民、见利忘生。冒禁采参、其罪已不容诛、况将绘画舆图官役、放枪伤害。致烦遣官降敕、严加警责。臣惶恐震越、无地自容。谨遵上□日会同敕使、将各犯韩得完等二十八名、严行鞫讯、并按律拟罪。恭候圣裁。得上□日、三法司核拟具奏　　
</div>
    <div class="pagination">
<a href="清实录康熙朝实录_page293.html">上一页</a><span>...</span><a href="清实录康熙朝实录_page289.html">289</a><a href="清实录康熙朝实录_page290.html">290</a><a href="清实录康熙朝实录_page291.html">291</a><a href="清实录康熙朝实录_page292.html">292</a><a href="清实录康熙朝实录_page293.html">293</a><span class="current-page">294</span><a href="清实录康熙朝实录_page295.html">295</a><a href="清实录康熙朝实录_page296.html">296</a><a href="清实录康熙朝实录_page297.html">297</a><a href="清实录康熙朝实录_page298.html">298</a><a href="清实录康熙朝实录_page299.html">299</a><span>...</span><a href="清实录康熙朝实录_page295.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
