<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 441 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 441 页/共 502 页
  </h1>
  <div class="content">
   监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。闰三月。乙巳。谕内阁、胜保奏、请将不遵军令之都司革职提讯等语。河南候补都司李永禄。管带马勇。随同追贼。行至新郑县地方。经总兵承惠、催令出队。该都司所带马勇。辄敢藉端鼓噪。折回鹿邑。实属胆玩已极。李永禄、著先行革职审讯。如讯有故纵情弊。即著按军法从事。其撤回勇丁。著一并分别惩办。以肃戎行而伸法纪。　　

○谕军机大臣等、胜保等奏、请调西安马队、赴豫助剿等语。前因捻踪西窜。经谭廷襄拨西安马队一千名。防守函谷关。兹胜保等奏请借拨五百名。俟伊犁余丁到豫。将此项马队撤回原营。惟胜保等前请调伊犁余丁。并未准其调拨。此项西安马队。一经借调。即难遽行撤回。现在陕省防务紧要。已属兵丁不敷分布。势难再行出调。况添兵即须添饷。河南欠解各省军饷甚多。现又办理民团。须筹经费。何得屡请徵调。不顾饷需。所奏著毋庸议。将此由六百里谕令知之。　　

○以礼部右侍郎伊精阿、为繙译会试正考官。工部左侍郎伊勒东阿、为副考官。　　

○以呈进会试题名录迟误。知贡举灵桂、杨式谷、下部议处。　　

○以剿办河南捻匪出力。赏守备张明昆、千总雷鸣夏、花翎。五品军功萧成恒、蓝翎。余升擢有差。　　

○准丁忧河南按察使周士镗、暂留胜保军营差委。　　

○丙午。谕军机大臣等、前因翁同书、以饷需不至。兵勇饥溃堪虞。请于北路协饷外、另拨江西省银数万两。当交户部速查皖饷、分别严催具奏。兹据该部奏称、江西月解曾国藩军营饷银六万两。徽防军饷八万两。再令协济皖北。力有未逮。应毋庸议。并据查明皖北军饷。自九年正月为始。截至本年三月止。山西欠解银五万八千两。陕西欠解银二十三万五千两。河南欠解银十二万五千两。请饬严催等语。山西等省应解皖北协饷。积欠甚多。以致翁同书军营兵勇、枵腹荷戈。军情岌岌。设因粮绝溃散。大局何堪设想。著英桂、庆廉、谭廷襄、务将应解皖饷、按月如数解往。其以前积欠。著限于半年内、陆续解清。毋得仍前延宕。傥再任意稽迟。玩视军需。致误大局。惟该抚藩等是问。决不宽贷。将此由五百里各谕令知之。　　

○命署广西巡抚曹澍钟、驰往四川。办理军务。　　

○以广西布政使刘长佑、为巡抚。按察使张凯嵩、为布政使。右江道华日新、为按察使。　　

○丁未。谕内阁、内务府奏、请将有意徇隐之内管领议处一摺。内管领双桂之子英连。系现审案内要犯。乃经刑部叠次片传。并不交出。双桂著交该衙门议处。仍责令将伊子英连交出。归案审讯。并著步军统领衙门、内务府、顺天府、五城、将英连一体严拏务获。毋令远扬。　　

○又谕、曹澍钟奏、绅团互杀、请将擅决之知县、把持包庇之绅士、革职审办一摺。广西署平南县知县罗纲。因团总刘彦文等、平日藉团恣暴。并有砍死邻团廪生谢林之事。遂将刘彦文、黄榜元、诱杀。已属擅决。并据刘彦文等家属呈诉、有受贿谋杀等情。省局绅士郎中唐岳。亲复该团信函。辄即代为包揽。谒见巡抚两司。嘱其查办。代寄总督信函。且令其叩阍。怂恿寄信卸史。其为包庇。已属显然。而该县复讦其受贿庇匪。情节尤重。案关官绅互讦。受贿枉杀。虚实均应彻底根究。署平南县知县罗纲。鸿胪寺卿衔候选郎中唐岳。均著革职。交张凯嵩提同全案人证卷宗。认真研讯确情。定拟具奏。并著刘长佑一体稽查。务期水落石出。毋得草率结案。　　

○谕军机大臣等、本日何桂清等奏、溧水失守、通筹防剿情形一摺。据称、三月二十八日。溧水失守。大股逆匪。与金擅之贼。并窜红山地方。距白堍仅十余里。请将常镇诸军、就近暂归张玉良节制等语。白堍地方。上通句容。下达丹阳。并可直抵镇江。设该逆分窜。则大营后路为贼所包。于大局甚有关系。句容虽经和春派兵防堵。而丹阳镇江。空虚实甚。何桂清现派副将向奎、马占葵等、统带兵勇。先赴镇江。并飞催熊天喜。率广德得胜之师、由常赴镇。一俟赶到。再令马占葵一军、扼守瓜州。以通大营至苏常之水路。派已革总兵萧知音等、带领兵勇、并舢板船只。驰往丹阳一路。以通大营至苏常之陆路。布置尚属周妥。惟溧阳尚未克复。金擅之匪、有回窜之信。宜兴西北各乡。贼氛尚炽。当此逆匪环偪。何桂清所派各军。是否足敷防剿。著和春、张国梁、体察情形。赶紧将大营后路、妥为布置。毋令该逆分窜丹阳镇江等处。逆匪欲由丰义直扑常州。该处防务。未可稍涉大意。所有总兵马得昭等兵勇。自应一并暂留常州调遣。张玉良已到常州。著暂留江苏。节制诸军。一切防剿机宜。仍随时咨商和春、张国梁、务令声势联络。不可顾此失彼。将此由六百里谕知和春、张国梁、何桂清、并传谕张玉良知之。　　

○以署正蓝旗蒙古副都统奕贵、为正红旗蒙古副都统。　　

○以甘肃肃州镇总兵官张玉良、为广西提督。未到任前。以广东阳江镇总兵官潘庆署理。　　

○以自陈病废。革副都统伊兴额职。勒令回旗。　　

○予广西军营病故提督庆寅、祭葬恤荫。　　

○戊申。谕军机大臣等、前因捻匪窥伺陕境。恐其旁窜晋疆。当谕将前备调官兵二千名。饬原拣统带之副将穆腾额等、带赴泽潞一带。择要扼劄。旋据英桂奏、已于太原大同二镇。挑选官兵。并于省标派兵。分防要隘。以杜窜赴。本日据僧格林沁等奏、请调山西备调官兵赴防等语。山西毗连陕州等处。既据该抚派兵严防。并另挑太原大同兵二千名、赴省听候。是分布之兵。尚可敷用。所有前谕备调官兵二千名。著英桂即饬穆腾额等统带。配带擡枪鸟枪。驰赴津郡。听候僧格林沁调遣。毋稍迟误。将此由五百里谕令知之。　　

○又谕、前因楚省各军、分道入皖。攻剿吃紧之时。以得力劲军、分拨赴浙。恐兵力空虚。当谕令萧翰庆所带之衡勇义勇、仍留楚省。为入皖剿贼之用。兹据张芾奏、浙西败匪。窜至建平一带。甯国府情形危急。并浙东又有贼氛。徽州防务增严。请暂留援浙楚师等语。江西股匪。由铅山等县、扰及浙江边界。与徽属歙休婺源毗连。并窥伺歙南之连岭歙岭。现在甯国紧急。徽防又以浙东有警、多所牵掣。淳安窜贼。飘勿靡常。自应亟筹埽荡。勿致蔓延。所有萧翰庆一军。著准其留于张芾军营。即饬令进攻旌太泾县。速解甯国之围。以保全皖南大局。另片奏、饬曾国藩督办皖南军务等语。曾国藩现在安庆、剿办贼匪。皖北情形吃重。其所部得力将弁。调拨至他省办理防剿事务者。亦已不少。若将曾国藩调往皖南。恐所统各军。无人接管。所有皖南军务。仍著责成张芾、督同周天受、认真办理。相机筹画。以期事权归一。迅埽贼氛。毋庸轻议更张。至各营积习。务须力为整顿。不得因难推诿。日就废弛。将此由六百里谕令知之。　　

○钦差大臣僧格林沁奏、津防军报紧急。探差官弁口分。并驼马餧养。每月需银一百三十六两零。请全准支领。从之。　　

○以内阁学士伊奇哩、署正蓝旗蒙古副都统。　　

○以甘肃安西协副将李世忠、为肃州镇总兵官。　　

○己酉。谕内阁、刑部奏、现审案内、供有职官句引外人强劫己家财物、请旨革职严审一摺。此案、内务府正白旗汉军候选同知德淳。呈报被贼持械撞门。劫去财物。业据该员家人王四等供称、德淳曾密告以数日内、邀人强抢伊母财物。并据德淳之母薛氏供称、德淳向不务正。被劫后、在德淳房内摉出金银等语。提讯德淳。则称并非被劫原赃。其句引外人强劫伊母财物之处。坚不承认。显系恃符捏饰。希图避就。德淳著即革职。严行审讯。并著步军统领衙门、顺天府、五城、将此案赃贼严拏务获究办。　　

○谕军机大臣等、本日据瑞昌奏、贼踪移窜严属。杭省又形危急。请饬抚镇回援。并逆匪由分水窜踞昌化县城各摺片。逆匪大股、由开化之华埠窜出。于三月三十日、窜入遂安。又分股扑扰淳安。窜踞昌化县城。大肆焚掠。该县水陆交通。偪近杭郡。自应亟筹防剿。现在王有龄已起程赴浙。省城一切守御事宜。自可与该将军周密布置。惟杭州甫经收复。人心未定。存城兵勇。不过五千。实形单弱。复无得力大员统带。甚属可虞。张玉良因苏常告警。业已驰赴常州。现在该处情形稍松。自应先其所急。著和春等、即饬张玉良、统带兵勇。迅速折回杭州救援。竭力堵御。毋令贼踪再行阑入。复肆蹂躏。以保省垣重地。前谕和春、调郑魁士由溧水赴常州督兵。较为近捷。傥郑魁士或因老病、未能独当一面。著和春体察情形。另派得力大员。前往节制诸军。妥为剿办。何桂清身任总督。一切防剿机宜。亦可就近调度。务须督饬诸军。赶紧将溧水、建平、东坝、等处克复。毋令窥伺腹地。致滋蔓延。以保全东南大局。将此由六百里加紧谕知和春、张国梁、何桂清、并传谕张玉良知之。　　

○又谕、瑞昌奏、逆匪由开化进窜遂安。又分扰淳安。严州防务吃紧。旋复窜踞昌化。杭城又形危急。本日已寄谕和春等。并传谕张玉良、迅速回援。王有龄于本月初五日起身。计已驰抵省垣。著即与瑞昌妥筹布置。固结人心。示以镇定。一面严密防守。一面遴派得力将弁、在城外劄营。扼要截击。不得如罗遵殿株守省城。致蹈覆辙。瑞昌现调李定太节制各军。该员前次赴援杭州。迁延不进。并闻所带兵勇、到处骚扰。似此庸懦之员。恐难胜统率之任。现在衢防较松。张玉良未到以前。即可令饶廷选、暂行节制各军。仍严饬李定太、约束兵勇。奋力剿贼。傥再观望不前。即行从严参办。并饬布兴有管带炮船。严防江路。毋许疏懈。省中乡勇仅止五千。朕闻兵勇多有通贼之事。此次瑞昌所奏、即有土匪溃勇、为贼先导等语。必须查明各勇。如有通贼情事。即正法数人以儆其余。该将军等奏称、遂安被贼窜入。城池是否失陷。及昌化失守情形。文武各官下落。著瑞昌、王有龄、迅即查明。据实具奏。将此由六百里加紧谕令知之。　　

○予贵州黄平州阵亡知州杨承照、祭葬世职。并于死事地方建立专祠。妻王氏、子恒锡等十一名口、分别旌恤。一并附祀。　　

○庚戌。军机大臣、会同内务府大臣、审讯太监张府、私藏军器。并知情不举各犯。分别定拟。得旨。张府著即处绞。　　

○以江南句容县城被贼窜陷。革副将梁克勋职。予阵亡把总王德魁、王得均、祭葬世职。　　

○辛亥。谕内阁、吏部具题、遵议礼部漏检科场条例之堂司各官处分。此系严办科场案内之事。礼部初次奏摺。实属含混。迨经特派会同核议。始行更正。试问科场既有专条。何得谓之漏查。及自请议处。又何得谓之检举。该堂司照徇庇例治罪。亦不为过。况此系去岁秋间之事。因何迟至半年之后。始行具题。著吏部堂官明白回奏。至麟魁等处分。著吏部照有意蒙混。尚非始终徇隐例。酌拟具奏。寻奏。遵拟礼部郎中寿昌等。应照徇隐例减等。降一级调用。尚书麟魁等。降一级留任。均不准抵销。从之。　　

○又谕、前据刑部审拟、骁骑校阿克达春、呈控佐领奎福、不准众军卸米一案。当经派令载垣、会同本旗都统惠亲王等、再行秉公覆核。兹据载垣等、查明定拟具奏。并据德全等、以失察属员办理军米舞弊等情、自请议处。此案、候补印务章京玉昆。于镶黄旗军米出仓。包揽售卖。减价散放。参领吉瑞等。因办公款项、均由办米余钱内垫发。因循容隐。咸丰九年分春季军米。除减价散放、及垫给合旗公用外。余钱至四千余吊之多。均经玉昆与吉瑞等分用。骁骑校阿克达春。访知情弊呈控。经惠亲王、派委吉瑞等讯问。吉瑞等、会同署佐领奎福。向阿克达春、玉昆、开导。并经奎福、将该骁骑校应得甲米付给。令各具和息亲供。随经惠亲王、讯知阿克达春所具亲供、非出本意。奏交刑部审办。该部并未深究。屡向阿克达春威哧。将就拟结。迨经载垣等、传集原被人证。逐层研讯。始各供认前情不讳。已革参领吉瑞等。于该旗应领军米。任听玉昆违例私折。复敢收用赃钱。苦累众军。实属罪无可逭。已革参领吉瑞、松瑞、奎福、均著从重发往新疆、效力赎罪。印务章京瑞柏、常顺、骁骑校庆舒、玉和、文明、德克津布、国绅、均著革职。与已革参领瑞禧、祥庆、均从重发往军台、效力赎罪。吉瑞等均无庸追赃。即行起解。领催松林。得受津贴钱文。计赃较轻。著革去领催。无庸治罪。头等护卫毓祥、赶福、二等护卫志格、四品典仪恒顺、六品包衣达存兴、于应得俸票。并不关领。辄行售卖。实属有干功令。均著即行革职。领催广义。为玉昆请托未成。畏罪逃走。虽旋经投案。殊属狡猾不法。著革去领催。销除本身旗档。仍笞五十。解任骁骑校阿克达春。屡控屡销。无非假公济私。意存挟制。著即革职。候补印务章京玉昆。私办军米。婪赃行贿。业已畏罪自缢。所得赃钱、并无确数。著免其追缴。伊子马甲惠昌。著革去马甲。永远不准挑补差使。已革司仪长玉连。通同玉昆舞弊分赃。众供确凿。未便因其坚不承认、稍滋宽纵。著从重发往新疆、效力赎罪。并无庸追赃。即行起解。该犯等犯事、均在恩诏以前。惟情节较重。均不准其减免。副参领文桂。印务章京兼公中佐领瑞庆。于承审阿克达春控案。任听原被告捏供和息。刑部堂司各官。审理此案。亦未深究。将就拟结。均有不合。著一并交部议处。镶黄旗满洲都统惠亲王。失察所管旗员舞弊得赃、及本府护卫交接旗员私卖米票。著交宗人府分别议处。副都统德全、载堪、失察属员办米舞弊得赃。德全并失察家人收受喜钱。均有应得之咎。著交部分别议处。　　

○又谕、恩麟奏、查明织关两处情形一摺。本年二月间。贼陷杭城。织造衙署案卷等件。尽遭残损。南北两关口址。半被蹂躏。其库存银两。亦被劫掠。恩麟未能先事防范。又未自请议处。实属昏愦。所有被劫之饭食等银八千余两。著恩麟照数赔补。其衙署及两关口址。亦著一律赔修。仍交部议处。以示惩儆。　　

○谕军机大臣等、前因曾望颜奏、撤任知府翁祖烈、胪列八款讦告。并抄录呈览。当经谕令崇实、科行抵四川后、秉公查办。兹据崇实奏、行抵川省日期。先将现在军务、咨询该署督。并翁祖烈原讦八款。与曾望颜录呈之件、语句不符。抄录覆文讦款各件呈览。所有督剿畏葸、及武备废弛二款。虽经该署督据咨答覆。仍著该大臣、与原计各条、一并详细查明。秉公核办。务期水落石出。毋得稍有不实不尽。至原禀八款。既与曾望颜录呈之件不符。著即照该撤任知府原禀查办。其曾望颜应得处分。俟该大臣家款查明奏结时。再降谕旨。将此由五百里谕令知之。　　

○又谕、前因扎拉芬泰等奏、请饬催甘省欠饷。当经谕知林扬祖。无论何款。先行筹拨银数十万两。解赴伊犁。复据林扬祖奏称、甘肃藩库。存款无多。请饬各省迅速续解。并称陕省自再设捐局以来。书捐银数已八十余万两。请借拨银十五万两解甘等语。当交户部速议具奏。兹据该部奏称、各省协济甘饷。积欠已至一千数百万两。上年十一月内。曾由该部查明。令先筹拨银各数十万两。于年内解赴甘省。请严饬各省、仍遵该部前奉谕旨筹解等语。山东、河南、山西、陕西、各省。应解甘肃协饷。自上年正月起。至本年二月止。仅据解到七十余万两。其余积欠未解者甚多。边疆重地。待饷孔殷。似此任意延玩。必致贻误要需。著文煜、英桂、庆廉、谭廷襄、仍遵上年该部奏奉谕旨。筹拨银各数十万两外。迅将积欠饷银、按照该部指拨各数。迅行解赴甘省。毋得仍前稽延。致滋贻误。其河东应解甘省饷银。据林扬祖奏称、已报解五万两。该部复查明、本月初三日、河东又报起解银五万两。合计已及十万两。著林扬祖仍遵前旨。督饬各该藩司。无论何款。先行提借。合之河东解到甘省银十万两。共筹拨银数十万两。先行解赴伊犁。以免延误。至陕省应拨安徽军饷一百五十余万两。曾于咸丰八年间。经安徽巡抚奏请、以两淮欠解甘饷抵拨。是此项抵款。陕省即应迅速筹解。何以迟延至今。报解甚少。且陕省书捐银数。已有八十余万两。现在该省雨水应时。开徵又早。藩库存款。自应充裕。著谭廷襄即于捐输厘金各款、先行借拨银十五万两。作为抵拨应解之款。限于四月十五日以前、解赴甘省。毋许藉词延宕。致干咎戾。将此由五百里各谕令知之。　　

○又谕、海瑛奏、署提督田兴恕。现督大队。由靖州拔营。取道黔省之铜仁一带。分路进兵。以固贵阳省垣门户。兼防粤匪。惟所部兵练仅四千余名。不敷防剿。拟添募壮丁。足二万人之数。始能济事。月需饷银十二万两。黔省断难筹兹钜款。请饬湖南、并江西、湖北等省。按月各协济数万两。由湖南凑足十二万两。以济田兴恕军饷等语。黔省饷需。支绌异常。前因该署提督一军入黔。饷需不继。恐致停兵待饷。前令骆秉章、设法筹拨。现在该省苗教各匪。窜越过江。偪近省城。情形危急。田兴恕所部兵练。仅止四千余名。自应添募壮丁。以资攻剿。所需月饷。黔省无从筹画。均系实在情形。非各省力筹协拨。田兴恕亦必束手无策。惟江西防兵。尚有四万余名。又月解曾国藩及徽甯军饷。为数已属不支。仍恐有名无实。若令楚南北月筹十二万两之数。湖北现在分兵入皖。湖南亦派兵援川援粤。饷需未能充裕。恐难筹此钜款。著官文、胡林翼、骆秉章、酌量情形。不必限定数目。按月设法筹拨。由湖南转解。总期田兴恕新旧各部、士饱马腾。不致因饷缺掣肘。是为至要。将此由六百里各谕令知之。　　

○署贵州巡抚海瑛奏、黔省己未恩科乡试。因军务吃紧。未能补行。仍请展缓。从之。　　

○以安徽绅团协力收复城池。永广怀远、五河两县。及临淮乡、文武学额各二名。凤阳县三名。　　

○予广西阵亡知州积纶、吏目李作东、把总徐嘉会、祭葬世职。军功郭永清、赏恤如例。　　

○予浙江杭州殉难刑部员外郎许润身妻孙氏等十口、旌恤如例。　　

○豁免安徽怀远、凤阳、五河、三县。及临淮乡被扰地方、积欠额赋。　　

○壬子。谕军机大臣等、本日据何桂清奏、夷酋复各呈递照会、意在以兵胁和一摺。该酋等拦漕停税之举。虽经华商与洋商、多方阻止。始行罢议。而兵齐报复之说。仍复牢不可破。所递照会。无非欲以兵胁和。言辞殊为狂悖。现在＜口英＞酋已换口□额口□尔唫。口□佛酋已换噶罗。均有四月可到之说。既已换人。此时口□普酋等谅未必遽敢犯顺。该大臣惟当俟口□额酋等到后。仍饬薛焕督同吴煦。密饬华夷各商、迎机开导。俾就范围。此时毋庸再与口□普酋哓辩。转令彼持之愈坚。至天津原定条约内、为害最甚者。如夷船入江。海运河运。皆归其掌握。挟制无穷。夷人驻京。则中国为外夷所监守。自古无此体制。万不可行。其余各条。如无大窒碍之事。即不妨略予通融。如果该夷一意坚执。不肯改易。辄支奉有伊国敕谕。该大臣亦可云、此事系属奉旨斥驳。藉以折服其言。至所称、薛焕应否豫饬来京。此言殊属非是。天津非议和之地。溯查道光年间、各国更换条约。均在外间议定章程。送至京师用宝。今既许其来京。碍难与口□普酋再说更改。必当事事说妥。然后许其进京。彼时薛焕前来。亦不过令其作一见证。并非在津议事也。该大臣仍当饬薛焕迅赴上海。设法挽救。岂可先令北来。竟以议和一事。诿之天津耶。至口□额口□尔唫到沪。当以口□普酋背约一事责之。并非中国失信。此时仍准议和。系中国格外宽恕。所有在上海换约一事。不妨与口□额口□尔唫说知。看其有无转机。再行酌办。至该大臣此次已许口□普酋等代奏。该夷必要索看上谕。为此另寄谕旨一道。以便该大臣于奉到时。或摘录给予阅看。或传述大意、令彼知悉。此密寄中言语。万勿先行宣露为要。将此由六百里密谕何桂清、并传谕薛焕知之。　　

○又谕、何桂清奏、＜口英＞口□佛二国公使投递照会、据情代奏一摺。＜口英＞口□佛二国。自道光年间、五口通商以来。十余年间。久归和好。从无称兵构衅之事。乃中外所共知者。迨咸丰七年。无故于广东起衅。八年复直犯天津。经桂良等推诚开导。许立条约。讵上年春间。又带兵船到津。不遵理谕。毁我海口防具。首先背约。其损兵折将。实属咎由自取。并非中国失信。所有八年议和条款。自应概作罢论。惟据何桂清奏、中国与外国各商、恐碍生计。不愿再启兵端。口□普噜嘶亦当深知悔悟。乃此次照会内。仍欲事事须从原约。是口□普噜嘶尚未自知悔悟。该督亦无从代彼乞恩。如其真心和好。朕亦必体恤中外各商。允其所请。然必于前议条款内。择道光年间曾有之事、无碍大体者。通融办理。令其有以回报该国。保全颜面。仍须于上海定议。不得率行北来。傥再有兵船驶入拦江沙、毁防守器具等事。必当痛加攻剿。毋贻后悔。至口□佛使照会内。有以军机大臣不自行覆给照会。为简慢之处。不知道光三十年、＜口英＞国投文与军机大臣穆彰阿等。其时即由两江总督陆建瀛代为答覆。因军机原不管通商之事。此时照旧例办理。并非简慢。将此由六百里谕令知之。　　

○礼部以繙译会试中额请。得旨。京旗取中一名。驻防取中一名。　　

○癸丑。谕内阁、稽查北新仓御史恩霙奏、拏获偷窃仓粮贼犯一摺。本月十五日夜间。北新仓有贼犯多人偷窃仓粮。经该仓监督荣魁、会同朝阳汛把总周麟、杨广福等、拏获贼犯及窝贼人犯共五名。并赃米五石零。所有贼犯张大、安四、鲁大、窝贼人犯张有儿、王大、连摉获赃米。著一并交刑部严行审讯。其未获贼犯孔秃子等二十三名。及买赃之天义米局、洪兴米局、著步军统领衙门、顺天府、五城、一体严拏务获。归察究办。其岁字廒被窃米石确数。著派刘昆、会同仓场侍郎廉兆纶、盘查具奏。　　

○谕军机大臣等、据杨载福奏、巡查下游江面、派营堵剿情形一摺。逆匪于李阳河盘踞附近山后。骚扰村市。并掳船欲渡北岸。该提督行至池州府之凤凰峡。内港水浅。炮船不能前进。土桥逆匪。筑垒开濠。水师独攻一面。难以得手。现在李阳河。既经杨载福、派总兵李成谋等、移营扼堵。即著饬令严密防守。毋令贼匪得以偷渡。其凤凰峡等处。既未能进攻。著杨载福、督饬各营堵剿。于沿江各要隘。不时带船梭巡。与陆路楚军互相联络。俟胡林翼等克复桐舒。移师会剿。以期一鼓荡平。枞阳等处。复有该匪偷载芦柴、欲运往安庆。业经为我兵焚烧。仍饬李成谋等、加意防范。毋稍松懈。江南现因溧水、句容、相继失守。溧阳又未克复。得力兵勇。调赴常州、镇江等处。大营颇觉空虚。恐金陵残喘余孽。乘虚外窜。则芜湖、安庆、益形吃重。著杨载福、会同江南水师总兵吴全美、李德麟等、联络声势。随机痛剿。力杜外窜。是为至要。将此由五百里谕令知之。　　

○命河南学政李鸿藻、来京供职。以右春坊右中允景其浚、提督河南学政。　　

○甲寅。谕内阁、户部奏、请将抵通漕米收存城内七仓、以杜偷漏等语。城外仓廒。巡查看守未能严密。叠经该部奏准、先尽城内七仓收储。乃数年以来。仍未遵办。所有本年江浙海运、豫东河运漕粮。除清河安河之本裕丰益二仓。仍按应放之数派收外。其余米石。著仓场侍郎、尽数均匀。派收城内七仓。不得意为多寡。以重仓储。　　

○又谕、前因袁甲三奏、副都统伊兴额、自陈病废。降旨革职。饬令回旗。兹据都察院奏、安徽监生张鸿文等、于未奉谕旨之前、联名赴该衙门具呈。恳令该革员仍驻濉溪、总办剿匪事务等语。伊兴额前在军营。屡次获咎。朕因江苏民人郑立本等、来京具呈恳留。是以俯顺舆情。令其仍驻濉溪。认真剿捕。乃该革员藉称患病。延不前往。嗣后派赴远甲三军营、带队剿贼。辄敢自陈病废。不能当带兵重任。是伊兴额辜负朕恩。并非朕弃置不用。所有该监生等、联名具呈之处。著毋庸议。张鸿文、即交该部递解回籍。　　

○谕军机大臣等、前因扎拉芬泰奏、接据裕瑞函称、浩罕因叶尔羌弁兵殴毙额尔沁。有带兵前来滋扰情形。当经谕令扎拉芬泰等、密饬各城严行防范。以期有备无患。本日据扎拉芬泰等奏、委员查禀、及现拟筹办大概情形。并将夷字各件钞录呈览。此次浩罕派来夷使爱孜木巴巴。已到喀什递字。库孜伯克。尚未进卡。所递字内。诡称殴毙额尔沁一事、尚未告知浩罕伯克。允额尔沁口回之事。先行探听。情词诡谲。其大旨总在笼络愚回。懈我边防。然后入卡句结。群起响应。惟现在既遣使递字。即尚有可乘之机。该将军等、当熟筹驾驭挽回之法。勿使事机即行决裂。方为妥善。著仍遵前旨。一面密饬各城。不动声色。严行防范。以期有备无患。法福礼前已有旨、令驰往乌噜木齐署理都统。兹据奏称、该参赞大臣、熟悉该处情形。如浩罕称兵。须令前往统师等语。著扎拉芬泰等、酌量情形。如果乌噜木齐相距较远、于策应实有未便。即著法福礼留于伊犁。暂缓启程前往。将此谕令知之。　　

○又谕、前因扎拉芬泰等奏、据裕瑞函称、探闻浩罕有派兵前往冰岭等事。当经谕令裕瑞等、妥为防范。本日复据扎拉芬泰等奏、查明额尔沁被歼情形。并因接到裕瑞信函、知浩罕明巴什、续派夷使爱孜木巴巴、库孜伯克、两人前来。即将明巴什图书字二件钞录呈览等语。额尔沁、于入城筵宴后、本已退去。因闻炮惊骇。互殴致毙。该大臣等、实属未能先事审慎。览明巴什信内。有自古至今、并未听见过此事、因恐伯克生气、再来骚扰地方、未曾回知之语。意在笼络愚回。俾知其曲在官而不在彼。且欲懈我边防。一旦入卡。必至群起响应。不可收拾。殊属居心叵测。裕瑞等久无奏报。此次该夷使等既来探信。亟应设法晓谕。将额尔沁桀骜滋事之处、详细告知。使自知理屈。以免遽开边衅。其各城回众。仍须加意安抚。万勿任令该夷煽惑。致被句结为患。一切仍与扎拉芬泰会商。妥为筹办。不得再涉疏忽。致干重咎。并将近日办理情形、详细驰奏。将此谕令知之。　　

○署贵州提督田兴恕奏、带兵先援省城。再图分剿。得旨。黔省饷项匮竭。汝须认真抚循。威令必行。勿使溃散骄惰。
  </div>
  <div class="pagination">
   <a href="清实录咸丰朝实录_page440.html">
    上一页
   </a>
   <span>
    ...
   </span>
   <a href="清实录咸丰朝实录_page436.html">
    436
   </a>
   <a href="清实录咸丰朝实录_page437.html">
    437
   </a>
   <a href="清实录咸丰朝实录_page438.html">
    438
   </a>
   <a href="清实录咸丰朝实录_page439.html">
    439
   </a>
   <a href="清实录咸丰朝实录_page440.html">
    440
   </a>
   <span class="current-page">
    441
   </span>
   <a href="清实录咸丰朝实录_page442.html">
    442
   </a>
   <a href="清实录咸丰朝实录_page443.html">
    443
   </a>
   <a href="清实录咸丰朝实录_page444.html">
    444
   </a>
   <a href="清实录咸丰朝实录_page445.html">
    445
   </a>
   <a href="清实录咸丰朝实录_page446.html">
    446
   </a>
   <span>
    ...
   </span>
   <a href="清实录咸丰朝实录_page442.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
