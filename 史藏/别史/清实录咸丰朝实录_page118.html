<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 118 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 118 页/共 502 页
  </h1>
  <div class="content">
   ○已革湖广总督程矞采、遣发新疆充当苦差。　　

○已革湖北巡抚龚裕、遣发新疆效力赎罪。　　
　　


大清文宗协天翊运执中垂谟懋德振武圣孝渊恭端仁宽敏显皇帝实录卷之八十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。二月。丙戌。孝康章皇后忌辰。遣官祭孝陵。　　

○谕内阁、朕勤求治理。念切畴咨。叠经下诏求言。凡九卿科道有言事之责者。于用人行政一切事宜。俱令封章密奏。俾民隐得以上闻。频年以来。言路宏开。于国计民生。不无裨益。惟近日各衙门不应具奏之员。亦皆自缮封章。由堂官转递。殊属非是。该员等本无言责。如果确有把握。可见施行。亦应具呈各该堂官酌定。再行据呈代奏。今该员等辄自具奏。书写某人跪封跪奏字样。是名为代递。实与自行阵奏无异。朕虚怀纳谏。原不肯以细故相绳。惟体制攸关亦不可漫无区别。嗣后各部院堂官。务当恪遵定例。凡不应具摺而有怀欲白者。俱令具呈声明。由各该堂官据情代奏。庶于集思广益之中。仍不失设官分职之义。然或因有此旨。遂相率缄默不言。则又非朕好问察言之本意也。将此通谕知之。　　

○命在籍前任兵部侍郎戴熙、内阁学士李品芳、朱兰、湖南巡抚陆费瑔等、督办浙江团练事宜。　　

○丁亥。春分。朝日于东郊。上亲诣行礼。　　

○诣东岳庙拈香。　　

○谕内阁、前据御史吴若准奏、江苏青浦县、因徵收钱粮。乡民聚众。将署知县余龙光、咬伤耳鼻。旋调兵千余。前赴该县。与乡民对垒。首犯尚未拏获。该抚隐匿不奏。意存消弭等情。当交何桂清确查。是否该县余龙光、贪酷激变。抑或刁民暋不畏法。并该抚有无回护之处。据实具奏。兹据该学政、查明余龙光、催收钱粮。系例应带徵之款。尚无贪婪劣迹。惟比责过严。激成事端。实属办理不善。差役徐荣、该县因其把持钱粮。是以收禁。该役胆敢串同夥差。致信塘湾地保周立春、纠约乡民王阿辛等、多人入署。将余龙光拖殴致伤。迨署知县李初圻、带勇往拏。止获从犯八名。及委员苏州府知府钟殿选等、带兵往捕。周立春先已逃逸。仅获夥犯三名。尚无相持对叠之事等语。该犯等拒捕殴官。目无法纪。若不从严惩治。何以除积蠹而靖地方。著该督抚饬属严拏在逃首犯周立春等务获。同现获夥犯及徐荣等、一并严审。按律定拟。并将该县余龙光应得处分。核拟具奏。此案该抚杨文定、前经奏明。尚非回护。著无庸议。　　

○黑龙江将军英隆等、奏请将捏报帐房被毁之带兵总管勒尔锦等、严加议处。得旨。该总管等捏饰具禀。如出一辙。实属无耻之至。　　

○以詹事府詹事孙铭恩、为内阁学士、兼礼部侍郎衔。　　

○戊子。上诣寿康宫、问皇贵太妃安。　　

○谕内阁、各直省录营额设兵数。统计六十余万之多。如果该管各官认真训练。俾技艺日精。自足备干城之选。现在逆氛未靖。各省官兵俱有徵调。而存营兵丁尚复不少。著各该督抚提镇、严饬各营将弁。将存营官兵。裁汰老弱。挑选精壮。定期分练合操。其应差兵丁。亦必照常操演。仍由各督抚提镇、颁给章程。明示赏罚。每月委员会同校阅。傥有老弱充数。技艺生疏。或查有空粮情弊。即著从严参办。无稍瞻徇。其各省驻防官兵。著一律照此办理。该将军督抚等、务当激发天良。力求整顿。使各营官兵悉成劲旅。以副朕整饬戎行之至意。将此通谕知之。　　

○谕军机大臣等、前据劳崇光、覆奏查明逆贼洪秀泉、冯云山、韦正、祖坟。先经广东花县、广西桂平县、发掘。禀报有案。因思该逆等蹂躏四省。扰乱三年。其戾气所钟。非发掘铲除。不足以洩神人之愤。更恐群逆诡诈。假托姓名。所掘坟墓。或未必皆真。其从逆著名要犯。如杨秀青、罗大刚等、亦俱凶很异赏。其三代坟墓。尚未据该督抚续行查出发掘。著叶名琛、柏贵、劳崇光、密饬各该州县明查暗访。务得该首逆及从逆诸三代确实坟墓。悉加掘毁。并其坐山后脉。概行凿断。以消逆焰而惩大憝。将此由五百里各谕令知之。　　

○又谕、陆应谷奏、襄阳土匪渐就肃清、驰赴归德防堵一摺。襄阳土匪。聚众滋扰。经陵应谷、派总兵柏山、带兵驰往。督同湖北员弁剿办。先后捕获一百数十名。并将著名匪犯捦获正法。余匪纷纷逃散。道路已渐肃清。惟首要各犯。尚未就获。罗绕典现驻襄阳。著即严饬员弁。督率兵勇。严密侦缉。务将首要郭大安、孙贵等、及其余夥党。一并捦获。按律惩办。毋留余孽。所有豫省派往弁兵。著即撤回。仍饬各文武于交界处所。认真巡缉。毋令此拏彼窜。现在逆匪窜扰江甯。如安徽凤颍、江南徐州等处、均与归德接壤。陆应谷即驰往该郡。相机筹防。尤宜严拏奸细。勿令贼匪溷迹。本日据副都统阿彦达奏、河南北向多盗贼。现在巡抚总兵、均办防堵。并无大员镇抚等语。著陆应谷遴派明干大员。于河南北扼要处所。驻劄弹压。并饬办理团练绅士。团集乡民。与官兵互为声援。以资保卫。而靖奸宄。将此由五百里谕令知之。　　

○先是太仆寺卿李维翰、奏请暂停养廉以充军饷。命军机大臣等、会同该部议奏。至是议上。武职自三品以上停给二成。文职自一品至七品暂给廉银六成。八品以下免其停扣。此项银两。令各该省藩司核明数目。提出另存。由督抚专摺奏报。听候拨用。俟军务告竣。仍复旧额。从之。　　

○帮办军务直隶提督陈金绶等奏、安庆失守。改道赴江浦相机会剿。得旨。览奏曷胜愤闷。汝等止能在江北截击。不克渡江。如有船只可渡。仍应以救援江甯为是。　　

○杭州织造乌勒洪额、奏陈沿江戒严。拟将杭州各关加紧稽查。得旨。所办实属认真。与地方官不分彼此。自然诸事妥协不致掣肘。　　

○己丑。谕军机大臣等、祥厚等驰奏、贼围江甯十日、援兵不至、请旨饬催一摺。览奏不胜焦急。前因贼船东下。叠经降旨。谕令向荣、陈金绶、迅速统兵。兼程驰往金陵应援。何以至今尚未赶到。向荣所调湖南船炮、江西船只。据张亮基、张芾、先后奏到。业已运往九江。听候拨用。是船只早经应手若顺流东驶。不过旬日。即可直达金陵。该大臣现在行抵何处。未据奏报。殊不可解。陈金绶前日报到。于本日初八日始抵太湖。距江省尚远。何以濡滞若此。著即遵叠次谕旨。星速带兵前往应援。江甯为东南重地。若以待援不至。致有疏虞。向荣、陈金绶、其能当此重罪耶。将此由六百里加紧谕知向荣、陈金绶、并谕胜保知之。　　

○又谕、祥厚等奏、贼围十日、奋力固守、请饬催援兵一摺。逆匪围扑省城。该大臣等激励旗绿各营。昼夜严防。并募本城勇壮一万余人。协同守御。已历十日。并击毙逆匪不下二三千人。足见兵民一心。布置严密。各路精兵。计日均可赶到。该大臣等、务当督同在事文武兵勇绅民。竭力固守。一俟大兵云集。即可内外夹攻。歼兹丑类。逆情诡谲。务须随时严查奸细。以杜内应。即援兵到后。仍宜加意严防。不可稍形松懈。将此由六百里加紧谕令知之。　　

○以江西九江府城被贼窜陷。革游击长春职。　　

○命在藉前任甘肃凉州镇总兵官杨禄之等、督办直隶团练事宜。　　

○修山东运河、捕河、上河、下河、西厅堤坝牐座各工。从河东河道总督福济请也。　　

○庚寅。谕军机大臣等、吕贤基奏、请安抚灾民一摺。据称丰工合龙。灾民乏食。应令该督抚早为安置等语。被灾饥民。现在无工代赈。应如何量为安抚。俾免流离之处。著杨以增、杨文定、酌委贤员。分投履勘。各就地方情形。妥为办理。总期无告穷民。不至失所。方为妥善。原摺著钞给阅看。将此由四百里各谕令知之。　　

○又谕、前因步军统领衙门、拏获形迹可疑之赵二、即胖墪儿一犯。当交刑部严审。兹据该部奏称。查赵二、原供称系山东朝城县人。至湖南张姓家佣工。被贼匪裹至清泉县。伊即在贼匪宋老德家佣工。随同抢夺二次。上年十一月闲。宋老德、令伊随同张大、王老德、来京。打听发兵情形。以便陆续进京抢掠。本年正月行至保定府。张大等、令伊先行到京。即被盘获。伊等起身时。宋老德家约有五千多人等语。迨经反覆究诘。又据供称伊住山东赵庄地方。向在魏老二家负苦。因欠魏常在钱文无偿。忆及魏三之兄魏信芳、在京北喇嘛庙地方佣趁。起意前往投奔。行至衡水县、与湖南清泉县人张大、王老德、会遇。张大等、雇伊背负行李。一同进京。伊向询问湖南情形。张大等、答称宋老德、聚集饥民。约有五千余人。半系宋老德、管领。半系张大、王老德、管领。伊实未到过湖南随同抢劫等语。湖南清泉县地方。如果贼匪宋老德家、聚众至五千余人。该署督抚等、何竟毫无闻见。著张亮基、潘铎、派委明干员弁。严密查拏。无致养痈贻患。至畿辅重地。岂容奸细溷迹。该犯到案供认。旋即翻异。显系恃无质证。捏词狡展。急宜严切根究。著李僡、按照该犯所供族邻名单。查传送交刑部。以凭质讯。毋稍延玩。将此由六百里谕令知之。　　

○又谕、有人奏、山东武定、及登箂青三府、本境尚属安谧。须行联庄之法。至兖沂等处。地当孔道。最为吃紧。须于联庄之外。更资练勇。其地方匪徒。不尽罪犯可诛。或广为招募。使立功自效等语。现在山东办理团练。地方情形。各有不同。自当因地制宜。著李僡、按照片内所陈各情。悉心体察。分别妥办。至招募匪徒一节。尤当相度事机。慎重办理。无滋流弊。原片著钞给阅看。将此谕令知之。　　

○河南巡抚陆应谷、奏陈拏获奸细蔡五元等、提省审讯。并饬属认真侦缉。得旨。此事最关紧要。不可不慎。现在豫省奸细。谅不止二人。仍应严密盘查。迅速办理。　　

○命贵州提督善禄、驰往河南永城、会同巡抚陆应谷、办理防务。　　

○命在籍前任江苏布政使程焕采、大理寺卿邢福山等、督办江西团练事宜。　　

○命在籍前任漕运总督李湘棻、江西巡抚陈阡等、督办山东团练事宜。　　

○辛卯。谕内阁、前因军务河工。用度浩繁。经内外大小臣工条陈筹款事宜。凡有可采择。或须斟酌之件。当交部臣详议。并须广为咨询者。特交大学士九卿等会议以闻。总期有利无弊。于国计民生。均资裨益。其不可行者。当经部臣奏驳。或奏上时朕洞鉴其弊。特旨停止。近日户部请饬京师商贾捐输。布彦泰、德瑛、前后奏请酌收商税。黎吉云奏请按户输钱。虽为急筹国用起见。惟思京师商贾。赀本不尽充裕。且有在本籍业经捐输者。至各省钱粮、地丁、并徵。著为定例。若再按户徵收。事类重科。且恐吏胥滋扰。重累吾民。朕夙夜思维。无济时艰。徒妨政体。甚无谓也。况近来中外臣民。呈请捐赀助饷者。络绎不绝。朕复躬行节俭。自可渐冀充盈。何必遍事摉求。致令愚氓转生疑惑。本日据礼部尚书奕湘、内阁学士孙铭恩、左副都御史文瑞、给事中吴廷溥、御史长秀、陈庆镛、编修卓橒、具奏京城内外。现在商民情形各摺。所称银钱铺户。现多关闭。或系无业之徒。布散谣言。藉端滋扰。或奸商乘机歇业。贻累他人。亦恐因时议商捐商税等项。道路传闻。以致群相疑惧。朕念切安民。岂可令京师首善之区。商民失业。所有布彦泰、德瑛、黎吉云、惩收铺银、计户收钱等摺片。及户部劝谕京师商贾捐输各条。均著毋庸置议。其余交议之件。亦著该部斟酌利弊。分别妥办。至钞法由来已久。本朝初年亦行之。近日诸臣。纷纷陈请。此事原以济国用之不足。既非废银用钞。亦匪责商缴银。部库出入通行。不令稍有畸轻畸重。正当行之久远。俾天下咸知钞为国宝。与银钱并重。部库收发一律。既足示信而袪疑。而民闲以渐而通。亦可利用而行远。仍著户部妥议速行。其各银号钱铺所用私票。仍令照常行用。如有造谣生事。谓须禁止民间钱票、及以钞发商勒令交银等说者。该旗营地方各官。立即严究造谣之人。拏获惩办。并著步军统领衙门、顺天府、五城、即行出示晓谕。京城内外诸民。各安本业。贸易如常。毋得听信浮言。自相惊扰。傥有不法匪徒。行使假票。纠约多人。喧闹各店铺。恃众吓诈抢夺。或昏夜拥挤不散者。该地方文武衙门。立即严拏送部。加等治罪。其各钱铺无端关闭。有心诓骗者。查明拏获。从重惩办。并将保人一并照例惩治。庶足以儆奸蠹而靖闾阎。银米皆民闲日用所需。二者均重。京城东接通州。因每年漕船提坝时。恐有回漕等弊。例禁仓米出城。其内城前三门。原不禁其出入。近闻米价稍昂。亦恐有妨民食。著各该衙门通行出示。除照例应行查禁各门外。其前三门毋得禁止出城。各铺户照常售卖。并不得居奇。致干法纪。又户部现因外省拨款。未能如期解到。奏请将俸银分别暂停一年。朕思王公大臣。俸入素优。即暂停给发。事尚可行。其文职四品以下。武职三品以下各员。仍著户部将本年春季暂停俸银。照数补行给领。并著发内库帑银五千万两。交部库收存以备支放俸饷要需。并著步军统领衙门、顺天府、五城、将此旨刊刻遍行晓谕。　　

○又谕、国家设官分职。体制相维。大小臣工。同朝共事。无论事关重大。议贵和衷。即寻常会办事宜。亦应虚心商搉。前据惠亲王等奏、添兵筹饷一摺。特派大学士、军机大臣、九卿、会同议奏。原以军国重情。冀收集思广益之效。与议诸臣。宜如何各抒所见。为朕分忧。岂容意气相陵。致失大臣之体。本日据左副都御史文瑞、奏称会议时、以现有暂救之术。商之户部尚书孙瑞珍、该尚书因述其家赀若干。出语粗俗。形同市井无赖。至有赌咒之言等语。朕于诸臣以礼相接。推诚相待。从无逆诈亿不信之心。前因御史富兴阿等、陈奏。朕以其摺内有应议之条。是以发交部议。迨孙瑞珍等、自陈产业数目。朕亦不疑其隐匿讳饰。文瑞于会议时。如果平心静气。婉语相商。孙瑞珍何至遽行愤激。即孙瑞珍以文瑞词色陵厉。亦何必遽出矢言。且古人所谓同寅协恭者。文瑞岂未之前闻。而竟以议论抵牾。直斥该尚书为市井无赖。登诸奏牍。将使朕于万几之暇。更为诸臣排难解纷耶。孙瑞珍、文瑞、均属不知大体。著一并交部议处。文瑞、所称与和淳、另筹钞法章程等语。著即具摺奏闻。毋得空言。徒滋辩驳。懔之。　　

○又谕、前据李僡奏、官兵沿途需索。当降旨交常清、陆应谷、查明参办。兹据陆应谷、奏称山东青州、头起驻防官兵。及续到德州、青州、两起官兵。先后经过河南裕州地方。种种勒索滋扰。是否带兵各员。知情故纵。抑系该州办理不善。均应确切根究。所有管带官兵之山东青州驻防协领多廉、佐领倭绅布克坦多绅保、防御依勒杭阿全德、均著暂行革职。河南裕州知州姚庆溥、著一体撤任。交陆应谷、提同质讯。究明确情。从严参办。常清著不必会衔。即将滋扰情形奏闻。　　

○又谕、陆应谷奏、请将约束不严之领兵官、革职审办一摺。陕西甯夏营都司雍恰布、带领甯夏、延绥等营弁兵。经过河南长葛县地方。经该县照例应付车马盐粮。该兵丁等、辄将车马私行卖放。复向讹索勒折钱文。并敢拥至公所。攫取衣物。该都司坐视不管。难保无故纵情弊。若不从严惩办。何以肃戎行而申法纪。雍恰布、现已行抵襄阳。著即革职。交罗绕典审明办理。原带官兵。并著派员另行管带。　　

○谕军机大臣等、杨殿邦奏、军情紧急、请饬催官兵一摺。逆匪围困江甯。援兵尚未赶到。瓜仪一带。为北路门户。必应竭力守御。据称现到之兵。及扬州存城官兵。不及千名。分防各要隘。势甚单薄。自系实在情形。所有前调山东、福建等省官兵。本日已有旨催令星速前进矣。惟山东官兵。自北至南。必先经瓜州。后抵镇江。著即就近截留。派赴瓜仪一带防剿。其安徽未到官兵。由常镇行走派赴东坝镇江防守。布置尚为妥协。现在江浦失守。浦口被贼抢占。东省官兵。恐有梗阻。著即飞咨皖豫各巡抚。查明官兵行抵何处。即令飞速绕道。驰赴扬州。无令中途阻滞。官兵陆续到齐。复有所募壮勇。及粮船水手八百余名。藉壮声势。著杨殿邦、督同但明伦等、竭力筹画。昼夜严防。遏贼北窜之路。断不可稍有疏虞。至六合江口贼船。经该漕督调拨广艇及京口舟师。派员进剿。谅可及早翦除。不至占踞江口。军需紧要。该漕督由总局备银一万两。解交向荣接济。自应如此办理。所请在附近各省藩关各库。筹拨银五六十万两。解至扬州。以济军饷。已有旨交户部速议具奏。至另片奏江甯危急。俟官兵催到。相机赴援等语。向荣将次绕至六合上游。距省已不甚远。陈金绶亦计日可到。合力进剿。当可解省垣之围。瓜扬为南北咽喉。该漕督仍当督饬严防。毋稍松懈。将此由六百里谕令知之。　　

○又谕、昨有人奏、山东武定、及登莱青三府、须行联庄之法。至兖沂等处吃紧。联庄之外。更资练勇。已交该抚体察妥办矣。本日又有人奏、山东团练事宜。所称联庄练勇。因地制宜。与昨奏大略相同。惟每庄制信炮铜锣。分设四隅。并仿明臣戚继光、所制立牌狼筅等械。以备冲击。其一切教演等法。责令庄长联长董率等语。著李僡、查照摺内所指制器教演、及设立庄联各长等事。一并悉心体察。如果可行。即著通行办理团练之在籍绅士。妥速筹办。总期因地制宜。于事有济。不致有名无实。原摺著钞给阅看。将此谕令知之。　　

○壬辰。上诣寿康宫、问皇贵太妃安。　　

○谕内阁、惠亲王、惇郡王奕誴、恭亲王奕奏陈时务一摺。所陈储备铅药、及安抚难民、筹裕仓库、各条。均不为无见。而严门禁、整器械、训练近京驻防官兵、尤为切时急务。禁门出入。叠经谆谕该管大臣、饬令值班官兵。严密稽查。乃近年仍有拏获携带腰牌顶名冒替之案。总由各处当差人等。将本身姓名年貌腰牌。雇觅民夫。携带充当。若稽核稍疏。则闲杂人等、不免溷迹。何以肃宫禁而严守卫。著前锋统领、护军统领、总管内务府大臣、严密稽查。如有前项弊端。即行拏获究办。现在办理章程。或尚有未尽之处。著会同妥议具奏。至整饬武备。前已严谕在京各旗营。时加训练。兵力既足。亦必须器械坚利。始足以资操防。近来该管王大臣、点验军器。仍不免虚应故事。其查阅所至。不过接收册簿。于各营器械。何处整齐。何处损坏茫然不知。以致所属各员。相率效尤。殊非简核军实之道。嗣后著点验军器王大臣、认真查验。除随时接限修理外。傥查有未逾年限、损坏缺失者。即将该管官严行参处。毋稍徇隐。各省驻防官兵。昨已谕令该将军副都统等、勤加操演。其直隶、山东、河南、山西等省驻防旗兵。拱卫京师。尤关紧要。著各该管大臣、仍遵前旨。实力训练。并将火药军器马匹。一律整饬。务使各营兵丁。悉成劲旅。足备缓急之用。以上各条。均系该王大臣等、随时应办要务。其各振刷精神。力求实效。无负朕谆谆训诫之至意。　　

○又谕、杨文定奏、探报江甯省城失守等语。览奏不胜愤恨。惟该抚接据探禀。逆贼于二月十一日偷穵地道。轰开仪凤门。又称奸匪内应。贼见火起。梯城而入。究竟如何情形。合城满汉文武官员。如何下落。绅士商民。遭此惨劫。南望增悲。若使援兵早到。何至旬日之间。遽行失守。现已命怡良、补授两江总督。星驰赴任。杨文定驻守镇江。著即暂署两江总督事务。联英著暂行办理江苏巡抚事务。向荣昨已绕至六合。刻下谅已渡江。著即相机攻剿。并督率前调师船。水陆扼要。与杨文定等、合力夹击。毋令蔓延。所有江南被贼扰害各州县。应徵新旧钱粮。著杨文定迅即查明。奏请蠲缓。其附近地方居民。防堵方殷。难安耕作。著一并查明。分别奏请恩施。　　

○又谕、杨文定奏、查明艇师各船、接仗情形据实举劾一摺。前经陆建瀛奏、福山镇总兵陈胜元阵亡。业经降旨赐恤。兹据杨文定查明此次接仗。太湖协副将刘长清、藉词收集溃兵。潜回上海。福山镇标千总施洪彦、随同阵胜元船只进剿。胆敢将锚缆斩断。与水手等各跳小船逃走。丧心病狂。不法已极。施洪彦、著查拏务获。即行正法。刘长清著即革职。仍责令带兵效力。傥再不知奋勉。即著严参治罪。其接仗出力将弁。亦应量加鼓励。太湖协副将员缺。著周鳌补授。所遗苏镇标游击员缺。著张攀龙补授。千总王之敬、鞠耀乾、均著以守备升用。先换顶带。并与千总蓝新恩、把总邓应魁、记名把总张其忠、均著赏戴蓝翎。　　

○又谕、色克通额等奏、科布多所属各旗。汗、王、贝勒、贝子、公、扎萨克台吉等。现因逆匪滋事。呈请捐银以备军需等语。杜尔伯特土尔扈特汗王等。因闻逆匪滋事。呈请捐银九千两情词恳切。朕深欣悦。惟念蒙古生齿日繁。藉资度日。若赏收此银。朕心实所不忍。况各省大兵将到。谅此逆匪。不日即可歼除。所捐之银。毋庸赏收。以示朕嘉奖体恤蒙古臣仆之至意。　　

○谕军机大臣等、杨文定奏、探报江甯省城失守等语。览奏愤恨之至。据称逆贼偷穵地道而入。一云城内有汉奸放火为号。贼即由火起处。用蜈蚣梯登城。可见贼党密布城中。未能先事稽察。以致失守。该逆诡谲伎俩。积惯用此。正不可不处处严防。现授怡良为两江总督。饬令督带前调之闽兵二千名。星驰就道。然到尚需时。杨文定、与文艺因镇江不能防守。汇集兵力。驻守山嘴头地方。并将城内钱粮。移至丹徒镇。亦只可如此办理。所有句容至丹阳东坝至苏州、各陆路务须节节堵截。本日复飞催向荣、赶紧赴援。杨殿邦前奏、向荣已抵六合上游。刻下谅已渡江。著该漕督即与向荣、南北联络策应。严防江口。断不可致有阻隔。文报亦须设法邮递。勿令迟误。将此由六百里加紧各谕令知之。　　

○又谕、寄谕钦差大臣琦善等、本日据杨文定奏、江甯省城于本月十一日失守。览奏曷胜愤懑。前曾叠次谕令向荣、陈金绶、赶赴金陵。不料救援不及。一误至此。昨据扬殿邦奏、探闻向荣、已绕赴六合上游。傥因江浦失守。贼踞要口。著即督兵迅击。克期渡江。相机攻剿。使逆匪不敢窥伺苏常。仍可与江北声势联络。以图克复。现在贼踞江甯。江北要隘。最关紧要。杨殿邦驻劄瓜州。兵力单弱。周天爵扼守淮徐。亦难兼顾。琦善、陈金绶、督带重兵。既不及援救江南。则江北一带。是其专责。必须严密防守。内戢土匪。外遏贼匪北窜之路。现在黑龙江马队、已抵宿州。与前队吉林官兵。均当择要布置。以备攻剿。并将现在如何办理情形。迅即驰奏。前次叠降谕旨。该大臣等谅已懔遵。朕亦不复多言矣。将此由六百里加紧各谕令知之。　　

○又谕、据周天爵奏、淮徐防御紧要、并详陈捻匪肆扰各摺片。江省失事。江北急应严防。据称淮郡清江上下。捻匪私枭。伺衅而动。甚至文武生监。复敢乘势啸聚。经该署抚严札镇将。带兵弹压抄剿。所办均合机宜。当此人心不靖。剿洗土匪。镇抚居民。即著周天爵相机妥筹。一切布置。朕断不遥制。致有掣肘。其出力员弁绅民兵勇。即照军功优请奖励。以作士气。总期奸宄敛迹。保卫居民。以副委任。勉之望之。至山东、与安徽、江南、毗连各处。著随时知照李僡、一体严防。声势联络。是为至要。将此由六百里谕令知之。　　

○又谕、现在兖沂曹一带巡防。大河千里。处处险要。该抚虑事周密。想已妥为布置。竭力设防。其上邻河南、下接江苏各州县。应如何合力防守。仍须随时知照杨以增、福济、一体稽查堵截。山东一省。关系全局。朕惟李僡是倚。勉之望之。陆应谷已命驰往归德一带。此时当可启程。亦当与之声息相通。以期联络。将此由六百里谕令知之。　　

○以国子监祭酒龙元僖、为太常寺卿。　　

○以福州将军怡良、为两江总督。
  </div>
  <div class="pagination">
   <a href="清实录咸丰朝实录_page117.html">
    上一页
   </a>
   <span>
    ...
   </span>
   <a href="清实录咸丰朝实录_page113.html">
    113
   </a>
   <a href="清实录咸丰朝实录_page114.html">
    114
   </a>
   <a href="清实录咸丰朝实录_page115.html">
    115
   </a>
   <a href="清实录咸丰朝实录_page116.html">
    116
   </a>
   <a href="清实录咸丰朝实录_page117.html">
    117
   </a>
   <span class="current-page">
    118
   </span>
   <a href="清实录咸丰朝实录_page119.html">
    119
   </a>
   <a href="清实录咸丰朝实录_page120.html">
    120
   </a>
   <a href="清实录咸丰朝实录_page121.html">
    121
   </a>
   <a href="清实录咸丰朝实录_page122.html">
    122
   </a>
   <a href="清实录咸丰朝实录_page123.html">
    123
   </a>
   <span>
    ...
   </span>
   <a href="清实录咸丰朝实录_page119.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
