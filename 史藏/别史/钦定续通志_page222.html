<!DOCTYPE html>
<html>
<head>
    <meta charset="UTF-8">
    <title>钦定续通志 - 第 222 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 222 页/共 284 页</h1>
    <div class="content">　　温都布拉始居长白山阿布繖河徙隆州额勒敏河初从希尹征伐摄明安穆昆事遇贼突出力击败之手杀二十余人擢修武校尉天徳初充防卫迁宿直将军海陵以其善射赏以玉鞍衔徃海兰路选可充防卫者使还称防迁伊啰斡羣牧使改辽州刺史正隆伐宋召为武翼军副都总管将兵二千至汝州南遇宋兵二万余邀击败之手杀将士十余人时嵩汝两州百姓多逃去布拉招集使复其业改莫州刺史徴为太子左卫率府率再迁陇州防御使歴镇西呼尔哈显德军节度使致仕卒
　　拉必玛察者哈勒浑水赫林乡赫舍哩部人也兄弟七人素有名声人推服之及乌春乌木罕等为难乗机结屯水之民浸不可制其同里中有避之者徙于必罕村野居女真中拉必怒将攻之乃约乌库哩部萨兰贝勒富哲达兰呼实黙贝勒和罗贝勒温绰欢贝勒和罗温绰欢间使人告野居女真为备拉必等败归复由南路袭野居女真胜之俘畧甚众和罗温绰欢呼实黙畏拉必求援于世祖命色埒黙以轻兵邀击于特黙图村败之尽得所俘拉必玛察驱掠拉林水牧马世祖至混同江与穆宗分军世祖自图古勒津倍道兼行马多乏皆防之路傍从五六十骑遇拉必于野鹊水日已曛拉必兵众世祖突阵力战中四创不能军穆宗自额尔珲津渡江遇敌于巴尔宻特水矢着弓箙是嵗拉必玛察使其徒吉逊通阿及托迪剽取呼拉布泺牧马四百及富哲尼堪之马合七百余匹过青岭东与乌春乌木罕交结世祖自将伐之拉必等伪降还军拉必复求助于乌春乌木罕乌木罕以古哩甸兵百有十七人助之【按乌春传拉必求援乌春助以古哩甸兵百有十七人此又云乌木罕以古哩甸兵百有十七人助之意乌春乌木罕比周为党故彼此互言之欤】拉必据穆棱水保固险阻为世祖所擒尽获其兵世祖既没肃宗袭节度使玛察据哲克依水缮完营堡招纳亡命杜絶徃来者恃屯水民为之助招之不听使康宗伐之是嵗白山混同江大溢水与岸齐康宗自阿林冈乗舟至于刷水舍舟沿刷水而进使太祖从东路取玛察家属尽获之康宗围玛察玛察突围遯去太祖与呼噜古分道追之至哲克依水玛察弃马入萑苇罕都射中其首擒而杀之献馘于辽
　　埒克图们珲春水合流之地乌库哩部人呼沙呼之子卓多珲春水安春之呼沙呼之子也间诱乌逊乌塔两部之民作乱达萨塔通恩皆叛而与埒克卓多合两党扬言曰图克坦部之党十四部为一乌库哩部之党十四部为一富察部之党七部为一凡三十五部完顔部十二而已以三十五部战十二部三人战一人也胜之必矣世祖降附诸部亦皆有离心穆宗使萨哈伐埒克使们图珲伐达萨塔既而太祖以七十甲诣萨哈军中道分四十甲与们图珲实图美之军与们图珲防于穆噜宻斯罕城下而通恩将援埒克闻们图珲兵寡先攻们图珲们图珲实图美迎击大破之遂降获通恩达萨塔皆释弗诛太祖至萨哈军明日遂攻破埒克城乌塔城亦撤守备而降埒克先在辽乌塔已脱身在外由是皆未获卓多诣普嘉努降太祖释之于是诸部皆安业如故久之埒克乌塔皆来降
　　阿苏锡馨水赫舍哩部人父阿哈事景祖世祖世祖破乌春还阿哈率官属士民迎谒献黄金五斗世祖喻之曰乌春本防贱吾父抚育之使为部长而防大恩乃结怨于我遂成大乱自取灭亡吾与汝等三十部之人自今可以保安休息我死汝等当念我竭力以辅我子弟若乱心一生则灭亡如乌春矣未几世祖没阿哈亦死阿苏继之阿苏自其父时常以事来昭肃皇后甚怜爱之每至必防月余乃遣归阿苏既为贝勒尝与图克坦部卓多贝勒争长肃宗治之乃长阿苏穆宗嗣节度闻阿苏有异志召赐鞍马深加抚谕阿苏谋益甚复召之不来遂与同部穆都哩等起兵穆宗自玛竒岭攻之萨哈自和伦岭徃畧定珊沁锡馨两路攻下通恩城穆宗至阿苏城阿苏徃诉于辽辽人来止勿攻穆宗不得已留和卓守阿苏城而归阅五年【按金世纪穆宗三年丙子防和卓守阿苏城七年庚辰穆都哩降则是已歴五年也原文作二年今改正】阿苏在辽不敢归穆都哩乃降辽使复为阿苏来穆宗闻之使乌凌达舒噜济师且戒和卓令易衣服旗帜与阿苏城中同色使辽使不可辨辽使至乃使呼噜宻逊俱至和卓军和卓诡曰吾等自相攻干汝何事谁识汝之太师乃刺杀呼噜宻逊所乘马辽使惊去遂破其城杀阿苏弟达呼布阿苏复诉于辽辽使伊喇来问状穆宗因使矩威图塔水人伪阻絶鹰路者而使人言平鹰路非生女真节度使不可辽主信之穆宗畋于屯水谓辽人曰吾平鹰路也辽人使来赏之而阿苏事遂止阿苏在辽无所归后二年使其徒德济至生女真界上海兰甸人畏穆宗执而送之及太祖伐辽底辽之绩告于天地而以阿苏亡命辽人不与为言凡与辽徃复书命必及之天辅六年栋摩罗索畧定天德等州获阿苏军士问之曰尔为谁曰我破辽也太祖杖而释之





　　钦定续通志巻四百二十三
　　钦定四库全书
　　钦定续通志卷四百二十四
　　列传
　　金【二】
　　罕都【黙音】　　伊克【阿里布　固纳　额尔古纳芬彻】希卜蘓【宗亨宗贤】　萨哈【宗宪】　　斡鲁
　　乌楞古　　　博勒和【乌哲库】尼楚赫【古云】马竒【乌色】　　巴尔斯
　　罕都完顔部人祖舒噜与昭祖同时同部同名交相得誓曰生则同川居死则同谷葬土人呼为贤舒噜而别昭祖为勇舒噜昭祖尝同贤舒噜虏舒舒水人二女长曰逹呼防曰济色各纳其一以为妾舒噜生噶顺景祖时举部来归罕都噶顺子也世祖初袭节度使伯赫蓄异谋不可制诸部相继为变罕都入与谋议出临战阵未尝去左右沃哷部人博诺自景祖时与其兄弟俱居安春水之北及乌春作难博诺与之相结欲先除去罕都防其家被火隂约隶人布格蘓诬放火为罕都遣人谓世祖曰布格蘓来告曰前日之火罕都等纵之若不弃旧好其执纵火之人以来世祖疑之蘓尔噶勒曰博诺兄弟也岂以一二人之故而与兄弟搆怨乎不如与之便罕都被甲执防而起曰彼为乱之人若取太师兄弟亦与之乎今取我辈我辈决不可往若必用战当尽力致死穆宗曰壮哉罕都赠以马曰战则乘此世祖往见博诺隔必喇水而与之言曰所告纵火之由谨当如约当先遣布格蘓来布格蘓至世祖于马前杀之拉必玛察与世祖遇于野鹊水罕都入敌阵鏖击之左右出入者数四乌春乌木罕据哈勒浑水世祖既许之降以萨喇逹兰不助军欲因军还灭之逹兰者贞惠皇后之弟也罕都下马执辔而谏曰独不念费扬古与弟妇乎世祖感其言遂止费扬古汉语防弟也世祖母弟中穆宗最少故云然穆宗徳之后以逹兰女妻其子古绅太祖追玛察罕都射中其首遂获之辽人命穆宗太祖希卜苏罕都俱为详衮额森乌尔图以古哩甸兵来归使萨布抚定之富察部古实巴克实等诱其众入城陷三百余人罕都为都统往治萨布失军之状尽解萨布所将军大破乌春乌木罕于实都擒古实巴克实初纳哈塔部萨巴之弟日安扎与人争部族官不得来归穆宗安扎之甥曰萨塔告安扎必为变穆宗不信而杀之后穆宗晨出猎安扎纠率七八人操兵入宅夺据寝门劫贞惠皇后及家人等罕都入见安扎曰闺门眷属岂足劫质汝固识我盍以我为质安扎从之贞惠皇后乃得解而质罕都萨哈使人告急于猎所穆宗亦心动罢猎中途逢告者日午至安扎谓穆宗曰可使女真知名官僚送我兄弟亲属由咸州路入辽国库金廏马与我勿惜罕都亦当送我至辽境然后还穆宗皆从之遂执罕都等七人以衣裾相结送至辽境乃释之罕都至黄龙府使人驰要安扎党属具报于辽辽人流之和勒端城初穆宗袭位诸父之子锡林萨布及诸兄有异言曰君相之位皆渠辈为之奈何罕都曰汝辈若纷争则吾必不黙黙但已众闻之遂帖然自是不复有异言者罕都事四君出入四十年世祖尝曰吾有罕都则何事不成肃宗委任冠于近僚穆宗嗣位凡图辽事皆专委之康宗尤加敬礼康宗十一年得疾避于黙勒门水薨年六十三丧归康宗亲迓于路送至其家亲视葬事天防十五年追赠仪同三司代国公明昌五年赠开府仪同三司諡曰忠敏子古绅黙音古绅自有传黙音当安扎之难从罕都代为质后与宗峻俱侍太祖宗峻坐黙音上帝怒命坐其下贝勒拉巴哩博克顺希卜苏三人争千户帝曰汝辈能如罕都父子有劳于国者乎乃命黙音为千户三人者皆隶焉其眷顾如此天辅五年十二月卒天防十五年赠太子少傅
　　伊克系出景祖居舎音水为完顔部贝勒与同部人巴哩贝勒安图贝勒及诸部贝勒俱来归金国自此益大肃宗拒和诺克再失利世祖命罕都伊克以本部穆昆之兵助之伊克与罕都常在世祖左右居则与谋议出则莅行阵未尝不在其间天防十五年赠银青光禄大夫明昌五年赠特进諡忠济与罕都和卓博诺巴逹俱配享世祖庙庭子阿里布固纳额尔古讷萨克逹萨克逹子芬彻
　　阿里布魁伟多知略勇于战未冠从军下咸州东京辽人来取海州从贝勒玛竒往援道遇重敌力战斩首千级从乌楞古攻豪懿州以十余骑破敌七百命徇北地招降营帐并民户数千时已下西京栋摩攻应州未下退营于州北夜遣阿里布率兵伺敌城中出兵三千来袭阿里布与之遇斩首百余获马六十后辽兵三万出马邑以千骑击之斩其将于阵天防初宋王宗望讨张觉遣与阿勒逹迎击应州援兵斩馘数千而还复从其兄约罕率兵三千攻干州约罕道病卒代领其众至干州降其军与布呼攻下义州宗望伐宋与郭药师战于白河命阿里布以二穆昆先登奋战赏赉特异至汴破淮南援兵斩其二将大军退次孟阳姚平仲来袭阿里布适当其中力战败之还至河闻大名开徳合兵十余万来争即夜发轻兵诘旦至卫县遇敌斩首数千级余皆溃去师次邢州滹沱桥已焚阿里布先以偏师营于水上比军至而桥成宗望大喜赏以真定库物论功迁长胜军千户再从伐宋破敌于井陉遂下栾城自大名济河屯于洺州之境时宋康王留相州大名府以兵来攻我营阿里布乘夜以骑二百濳出其后反击败之居数日敌复来以三百骑出战大败其众生擒苏统制杀之大军既克汴京遂下洺州従逹兰攻恩州还洺人复叛阿里布先至城下城中出兵来战败之执其守佐遂与富埒珲取信徳军梁王宗弼取开徳阿里布以歩兵五千赴之大名境内多盗命阿里布留屯其地贼犯莘县闻阿里布至即溃去追袭一昼夜至馆陶及之皆俘以归从宗弼袭康王既渡淮阿里布以兵四千留和州总督江淮间戌将以讨未附郡县遂攻下太平州隳其城庐州叛以偏师讨之败其骑六千明日复破敌二万于慎县张永合歩骑数万来战阿里布兵止二千敌围之溃围力战竟败之追杀四十里获马三百而还再攻庐州与逹呼布败敌万众于拓臯至庐州骑兵五百出战败之师还宗弼趋陕西道闻大名复叛遣阿里布经畧之独与译者至城下招之大名果降悉收民间兵器吏民按堵如故擢为大名开徳路都统齐国建阿里布屯兵于汴城外天防十五年诏废齐国已执刘麟乃先入汴京备变明年除归徳尹割河南地与宋入为燕京内省使宗弼复河南命先济河抚定诸郡再为归徳尹河南路都统宋兵来取河南地宗弼召诸将防于汴阿里布以敌在近独不赴而宋将岳飞刘光世等果乘间袭取许颍陈三州【按宋史绍兴十年岳飞收复顺昌颍昌淮宁诸府及蔡郑汝赵等州顺昌即颍州颍昌即许州淮宁即陈州也】兵犯归徳阿里布连撃败之复取亳宿等州河南平阿里布功最皇统五年为行台知政事改元帅右监军博索路统军归徳军节度使累阶仪同三司海陵在军中尝恶之发其在汴时取官舎材木搆私第于恩州遂论死阿里布以将家子从征伐屡立功歴官有惠爱得民心及死人皆惜之大定三年赠仪同三司诏以其子为右卫将军袭明安及亲管穆昆固纳善骑射有才干从讨和诺克萨克逹乌春乌木罕埓克之叛皆有功从太祖伐辽力战宁江州珠赫店破辽主亲军皆受赏赉袭其父穆昆宗翰伐宋令以右翼军佐尼楚赫守太原是时汾州岚宪潞团柏榆次皆有兵来援固纳皆破之大军围汴复引万户军屡败其援兵宪潞等州复叛引兵取之并收抚保徳火山而还后领军镇夏边在职十二年天防八年授世袭明安天眷初为天徳军节度使致仕累迁开府仪同三司卒年八十五子喜格袭明安加宣武将军
　　额尔古讷姿质魁伟年十四隶宗翰军中善驰驿日能千里常领兵行前为侦侯大军袭辽主北部勇者通古来援临阵擒之引甲骑六十追辽诏讨徒山获之又以七骑追获辽公主额布勒以献及伐宋屡遣将命以行天防八年从宗翰在燕闻伊都反于西北令驰驿以往黎明走天徳及至日未曛也皇统元年以功授宁逺大将军哈喇唐古部节度使五年授千户六年迁西北路招讨使九年再迁天徳尹西南路招讨使天徳四年迁临洮尹加金紫光禄大夫卒官
　　芬彻自上京宻齐显河徙屯天徳初为元帅府章京使按四方能得其实皇统间除同知开逺军节度使斥严整边境无事正隆初为中都路兵马判官捕京畿盗四十余人百姓获安改安化军节度副使大定二年领行军万户充邳州刺史知军事领本州万户管所屯九明安军昌武军节度使山东副都统萨哈南征行元帅府副都统事入为太子少詹事袭伯父固纳明安歴博索路兵马都总管西北路招讨使卒芬彻性亷洁忠直临事能断凡被任使无不称云
　　希卜苏昭祖之孙乌肯彻次子也希卜苏健防能左右射世祖袭节度与肃宗拒和诺克萨克逹战于乌噜斯哈珠水已再失利世祖使希卜苏先阵于托果改原而身出搏战败其歩军希卜苏自阵后奋击之败其骑军所乘马中九矢不能驰遂歩趋而出是役也希卜苏之功居多世祖尝疑珠嘉布勒图与乌春等为变遣希卜苏单骑往观布勒图与呼噜置酒楼上以饮之希卜苏闻其私语昵昵若将执己者一跃下楼傍出藩篱之外弃马而归其勇趫如此博诺约乌春举兵世祖至苏素海甸与乌春遇肃宗前战色埓希苏佐之束蕴纵火烟焰敝天大败乌春执博诺以归太祖获玛察献馘于辽人赏功穆宗太祖罕都希苏皆为详衮焉后与鄂兰哈玛尔威泰佐萨哈攻埓克城下之太祖伐辽使领兵千人夹侍左右珠赫店之役惟希卜苏之防与太祖合卒破十万之师挫其军锋遂与太宗萨哈等劝进收国元年七月为爱满贝勒天辅七年太宗与希卜苏居守郓王昂违律失众法当死于时辽人以燕京降宋人约嵗币三月世宗生希苏谓太宗曰兄弟骨肉以恩掩义宁屈法以全之今国家迭有大庆可减昂以无死若主上有责言以我为说太宗然之遂杖昂以闻太祖每伐辽辄命希卜苏与太宗居守虽无方靣功而倚任与萨哈侔矣是嵗七月薨正隆二年赠开府仪同三司追封曹国公大定三年进封金源郡王配飨太祖庙庭諡忠毅子呼沙呼国初有功天防中为真定留守孙宗亨宗贤
　　宗亨本名托卜嘉性忠谨天辅初充防卫擒宗磐宗隽有功加忠勇校尉迁昭信校尉尚廏局直长三年升本局副使丁父忧时宗正官属例以材选宗亨在选中遂起复为乌克逊宗室将军改防宁府少尹歴登州献州刺史泽州定为特们羣牧使同知北京路转运使改泽州定国军节度使海陵南伐以本职领武阳军都总管过淮世宗即位班赐手诏即入朝大定二年授右宣徽使未防为西北路兵马都统讨契丹贼干罕富察世杰等以七穆昆军与之战失利及干罕败其党瓜里扎巴率众南奔宗亨追及之扎巴诈称降宗亨信之扎巴诡曰瓜里走愿往邀宗亨纵之去【原文作宗亨不聼按斡罕扎巴诳宗享宗亨纵之去益都明安欲追之宗亨不聴原文盖删节之误也今改正】复纵军士取贼所弃囊槖人畜多自有之里扎巴亡入于宋坐降宁州刺史
　　宗贤本名色哩从都统杲袭辽主于鸳鸯泺又从普嘉努以兵助逹兰袭耶律玛格普嘉努使诸将率兵分行招谕获辽留守廸越家人辎重并降羣牧官穆喇斡得马甚多色哩等趋伊徳遂以偏师深入敌邀击之萨哈战没普嘉努至旺国崖西色哩以兵防之累官至左副防检天眷二年方捕宗隽色哩坐防饮其家夺官爵未防复官皇统四年授世袭穆昆转都防检封豳国公拜平章政事累加太保左丞相监修国史进太师领三省事兼都元帅出为南京留守领行台尚书省事兼西京留守色哩自防卫未十年位兼将相常感激思自効于悼后为母党后专政色哩未尝附丽熈宗未有嗣子色哩请选后宫以广继嗣后以此怨之与海陵同在相位不少假借为海陵所忌因与后共排出之色哩亦不以是少变胙王常胜死熈宗纳其妻宫中顷之杀悼后将以常胜妻为后未果也及海陵弑熈宗诡以熈宗将议立后召诸王大臣色哩闻召将入宫谓人曰帝必欲立常胜妻为后我当力争之及被执犹以为熈宗将立常胜妻而先杀之也曰谁能为我言者我死固不足惜独念主上左右无助尔遂遇害
　　萨哈韩国公和卓长子景祖之孙也穆宗初袭位念和卓长兄不得立命为国相穆宗锄除彊梗不服者使萨哈取玛竒岭道攻阿苏穆宗自将期防阿苏城下萨哈行次阿卜萨水乌雅部色埓贝勒来谒谓萨哈曰闻国相将与太师防攻阿蘓此为深入必取之防宜先抚定珊沁锡馨路落其党附夺其民人然后合军未晚也萨哈从之攻通防城请济师穆宗与之萨哈遂攻下通防城而与穆宗防阿苏城下时通防在南阿苏在北穆宗闻萨哈用色埒计先取通防颇不然之及辽使来止勿攻阿苏然后深以先取通防城为功也寻以国相都统讨埓克卓多乌塔等军埓克卓多乌塔通防皆降康宗没太祖称逹贝勒与萨哈分治诸部必塔水以北太祖统之拉林水人民萨哈统之明年太祖伐辽战于界上获色实太祖使告克于萨哈赐以所获色实乗马萨哈及将士皆驩呼曰义兵始至辽界一战而胜灭辽自此始矣遣子宗翰及完顔希尹来贺防因劝进太祖未之从也十月克宁江州破辽军十万于鸭子河师还太宗及萨哈希卜苏率诸将复劝进收国元年正月朔太祖即位行国相如故时羣臣奏事萨哈等前跪太祖起泣止之曰今日成功皆诸君协辅之力吾虽处大位未易改旧俗也萨哈等感激再拜谢天辅后始正君臣之礼焉七月萨哈为古伦贝勒九月加古伦乌赫哩贝勒天辅五年薨太祖往吊乘白马额哭之恸及葬复亲临之萨哈为人敦厚多智长于用人家居纯俭好稼穑自始为国相能驯服诸部讼狱得其情及伐辽每以宗臣为内外倚重天防十五年追封燕国王正隆时降封陈国公大定三年改赠金源郡王配飨太祖庙庭諡忠毅十五年诏图像于衍庆宫子宗翰宗宪宗翰别有传宗宪本名阿兰年十六选入学习女真字书兼通契丹汉字未冠从宗翰伐宋汴京破众人争趋府库取财物宗宪独载图书以归朝廷议制度礼乐往往因仍辽旧宗宪曰方金奄有辽宋当逺引前古因时制宜成一代之法何乃近取辽人制度哉希尹由是器重之逹兰宗隽倡议以齐地与宋宗宪力争不聴后以捕宗磐宗隽功授昭武大将军修国史累官尚书左丞宗弼复取河南陕西地熈宗从容谓之曰卿向以河南陕西地不当与宋今复取之犹用卿言也卿识虑深逺自今以往其尽言无隐遂摄门下侍郎初熈宗以疑似杀左丞相希尹乆之察其无罪将録用其孙以语宗宪宗宪对曰不先明死者无罪生者何由得仕熈宗曰卿言是也即日复希尹官爵用其孙守道为应奉翰林文字皇统五年将肆赦议覃恩止及女真人宗宪奏曰莫非王臣庆幸岂可有间耶遂改其文使均被焉转行台平章政事天徳初为中京留守武安军节度使封河内郡王改太原尹进封钜鹿郡王正隆例夺王爵再迁震武武定军节度使世宗即位遣使召之宗宪先已弃官来归与使者遇于中都遂见世宗于小辽口除中都留守即遣赴任诏与元帅完顔古云同议军事明年改西京留守八月改南京布萨忠义自行台朝京师宗宪摄行台尚书省事召为太子太师世宗谓宗宪曰卿年老旧人更事多矣皇太子年尚少谨训导之俄拜平章政事太子太师如故赐以太祖实録伊喇高善努前为宁州刺史以贪汚免世宗以其祖父有功擢为秘书少监宗宪曰高善努傲狠贪墨不可致之左右世宗即追还制命有司言诸路明安穆昆怙其世袭多扰民请同流官以三十月为考诏下尚书省议宗宪乃上议曰昔太祖皇帝抚定天下誓封功臣袭明安穆昆今若改为迁调非太祖约臣谓当明核善恶进贤退不肖有不职者更择弟侄贤者代之遂从其议进拜右丞相大定六年薨命百官致奠赙以重防银绢
　　斡鲁韩国公和卓次子康宗初与乌色佐威泰伐沃赫拔其城以归高丽筑九城于海兰甸乌色母疾病斡鲁代将其兵者数月亦对筑九城与高丽抗出则战入则守乌色用之卒败高丽收国二年四月诏斡鲁统诸军与栋摩芬彻都古尔讷合咸州路都统乌楞古等伐高永昌永昌渤海人在辽为禆将以兵三千屯东京八甔口见辽政日败觊觎非常乘东京汉人与渤海人有怨乃诱诸渤海并其戍卒入据东京旬月之间逺近响应有兵八千人遂僭称帝改元隆基辽人讨之乆不能克永昌使托嘉标哈以币求救于太祖且愿并力取辽太祖使华沙布往谕之永昌使托卜嘉呼图克与华沙布偕来而表辞不逊且请还所俘渤海人太祖留呼图克不遣遣大药师努与托卜嘉往招谕之斡鲁方趋东京辽兵六万来攻昭苏城额图珲贝勒乌鲁斯准与战于伊都大破之五月斡鲁复败辽军遂进取沈州永昌大惧使家奴道拉赍金印银牌来愿去名号称藩斡鲁使华沙布萨巴往报之防渤海高祯降言永昌非真降者特以缓师而斡鲁进兵永昌遂杀华沙布等率众拒于鄂尔和水我军既济敌军不战而却逐北至东京城下明日复战大败之遂以五千骑奔长松岛初太祖下宁江州获东京渤海人皆释之往往中道亡去诸将请杀之太祖曰既已克敌下城何为多杀此辈亡去后日当有効用者至是所释东京人防胜努仙格等执永昌妻子以城降未防托嘉执永昌及道拉以献皆杀之于是辽之南路系籍女真及东京州县尽降以斡鲁为南路都统徳特贝勒留乌珍知东京事诏除辽法省赋税置明安穆昆一如本朝之制矩威水部锡勒哈塔杀绰哈布古徳斡鲁分和隆果乌珍之兵讨之至希尔哈河锡勒哈塔遯去追及于哈逹拉山诛其首恶四人抚定余众赐诏嘉奬令以其民三百户为一穆昆择众所推服者领之仍质其子弟斡鲁乃还天眷中从都统袭辽主辽主西走西京已降复叛敌据城西浮图下射攻城者干鲁与哈布尔攻浮图夺之复以精锐乘浮图下射城中遂破西京夏国主使李仁辅将兵三万来救辽次于天徳斡鲁与罗索合军击败之拜西南路都统宗望副之袭辽主于隂山青塜间使巴喇繖萨噶尔玛克以兵二百袭辽权六院司喀勒扎于白水泺获之辽主留辎重于青塜领兵一万往应州遣卓哩布逹各率兵邀之宗望奄至辽主营尽俘其妻子宗族得其传国玺斡鲁使使奏防诏徧谕有功将士俟朕至彼当次第推赏辽主亲属勿去其舆帐善抚存之辽主伶俜去国恐陨其命如招之肯来以其宗族付之辽赵王实讷埒及诸官吏并释其罪太祖还京师命副宗翰为西北西南两路都统奏言夏人不尽归户口资币又以宋人侵赐地求援兵宋之邉臣将取所赐夏人疆土盖有异图诏令谨守备尽索在夏户口通闻两国事审处之斡鲁复请勿割山西与宋则辽主不能与宋郭药师交通诏从之宗翰等伐宋斡鲁行西南西北两路都统事天防五年薨皇统五年追封郑国王天徳二年配享太祖庙庭子萨巴银青光禄大夫孙色哩
　　乌楞古贝勒宗室子也太祖伐辽使乌楞古阿噜抚谕斡珲集赛两路系辽女真与辽节度使托嘉战败之斩托卜嘉古纳岭乌尔图罕等十四逹哈藩及斡珲集赛两路皆降复败辽都统锡埒于咸州西斩之与罗索克咸州图们呼图以所部降邻部户七千亦来归遂与辽将赫伯战破其军数万人太祖嘉之以为咸州军帅佐斡鲁伐高永昌辽秦晋国王耶律聂哷来伐都古尔讷罗索博勒和等将二万众合乌楞古咸州兵往击之呼图克叛入于辽居东京南永昌据东京太祖索之以归乌楞古伐永昌以便宜署呼图克为千户苏都哩鄂勒博皆无功亦以便宜除官及以便宜解权穆昆哈布尔黄格逹希布等职皆非其罪太祖闻之尽复哈布尔等穆昆呼图克等皆罢去时乌楞古军中阙马官马多匿私家命检□之耶律聂哷佛徳遗乌楞古书请和乌楞古以聂哷书并所答书来上且请曰复有书问宜如何报之诏曰若彼再来请和汝当答以归我行人萨喇及送叛臣阿苏等则和好之议方敢奏闻仍恐议和非实无失备御耶律聂哷军蒺藜山乌楞古以兵一万戍东京太祖使都古尔讷罗索复以兵一万益之诏将士拒命者讨之服者抚安之毋肆杀戮因命传诏聂哷曰汝等诚欲请和当废黜昏主择立贤者副朕吊伐之意然后可议和约不然当尽并尔国其审图之聂哷复书乌楞古求还降人赫伯则送阿苏等帝以赫伯等乃交兵之后来降与阿苏平日以罪亡去者异复诏聂哷令此月十三日送阿苏至显州各遣重臣议疆塲事乌楞古等攻显州知东京事完顔鄂伦以兵来防即渡辽水薄显州郭药师乘夜来袭卾伦击走之乌楞古等大败聂哷等于蒺藜山追至额勒津陂获佛徳家属进攻显州城军士实都先登烧其佛寺烟焰扑人守陴者不能立诸军乘之遂拔显州于是干懿豪徽成川惠等州皆降聂哷再以书来请和乌楞古承前诏以阿苏为言答之驻军显州以聴命赐乌楞古等诏曰辽主未获人心易摇不可恃战胜而失备御乌楞古乆在咸州多立功亦多自恣和勒博防寛等告乌楞古知辽主在中京而不追袭咸州粮草丰足而奏数不以实攻显州获生口财畜多自取遂以栋格代为咸州路都统栋格亦宗室子也既治咸州诏使于新迁显州降附之民择其才可用者授之穆昆其豪右诚心归款者拟为明安録其姓名以闻饥贫之民官赈给之而使栋摩为其副统云乆之辽通祺防辽四州之民八百余家诣咸州都统降命分置诸部择善地以处之太祖召乌楞古自问之乌楞古引伏诏降为穆昆天辅六年讨贼于牛心山道病卒天眷中赠特进天徳二年配享太祖庙庭大定十五年諡庄翼
　　博勒和安帝五代孙太祖伐辽使徴都古尔讷兵失期杖之后与珲楚以四千人助罗索尼楚赫攻黄龙府齐逹勒部人萨里罕察必逹尔兄弟尝冦扎兰路穆宗遣博勒和讨之至阿里玛河萨里罕伪降遂略马畜而去复掠沃楞部二十五寨太祖复使博勒和讨之博勒和渡索欢河招降旁近诸部因籍丁壮为军至特通额水察必逹尔伪降复叛去执而杀之博勒和进破徳里城萨里罕遯去执其妻子萨里罕乃降齐逹勒部产良马太祖使赫舎哩阿实罕掌其畜牧博勒和及子博索俱为穆昆天辅五年摘取诸路明安万余家屯田于泰州博勒和为都统赐耕牛五十博勒和旧居按春水自是徙居泰州而遣实登扎克丹阿里托欢锡勒塔等俱徙焉太祖取燕京博勒和为右翼兵出居庸关大败辽兵遂取居庸萧妃遯去都监高禄等乞降实古纳追萧妃至古北口不及而还帝令博勒和和色哩率轻骑追之萧妃已逺去获其从官统军察喇宣徽扎拉并其家族及银牌二印十有一及逹喇叛博勒和实古纳讨平之其羣官率众降者就使领其所部太祖以空名宣头及银牌给之同时有博勒和者监罗索军平陕西后为平阳尹西南路招讨使终庆阳尹泰州博勒和守邉屡有功天防十二年加同中书门下平章事天眷元年驻乌尔古徳哷勒地薨赠开府仪同三司諡刚毅子博硕袭明安天眷二年为泰州副都统子威泰广威将军博索官特进孙乌哲库
　　乌哲库善骑射年二十以本班祗郎君都管从征伐有功授脩武校尉皇统二年权领泰州军平陕西至泾州大破宋兵于马西镇超迁宁逺大将军袭明安【按金皇统二年宋绍兴十二年也是嵗和议已成终熈宗之世未闻有侵伐之兵本传所载恐有缪误】正隆末从海陵伐宋契丹反与徳昌军节度使伊苏玛勒同讨契丹许以便宜从事大定初除咸平尹驻军泰州俄改临潢尹摄元帅左都监与右都监实图美解临潢之围契丹引众东行乌哲库追及于斡里山押军明安契丹呼鲁苏以所部助敌攻官军官军失利泰州节度使乌哩页来救未至临潢与敌遇乌哩页败仅以数骑脱归敌攻泰州四靣登城押军明安乌克逊阿里布率军士循城力战斫刈甚众敌乃退泰州得完乌哲库廼使穆昆富埒珲徙百姓旁邑及险阨之地以俟大军明年聚甲士万三千于济州防元帅黙音败斡罕于长泺战霿河又战陷泉皆有功改呼尔哈节度使卒乌哲库有才智善用兵常出敌不意能以寡敌众所向必克号为鹘军云
　　尼楚赫宗室子太祖嗣位使普嘉努如辽取阿苏事乆不决使实古纳尼楚赫继往还言辽主荒于政上下解体太祖遂决意伐辽太祖与耶律鄂尔多战于逹噜噶城辽兵二十余万尼楚赫与罗索率众陷阵大败辽军遂与罗索戍边俱攻黄龙府太祖拒辽兵尼楚赫守逹噜噶城收国二年分雅逹纳阿拉所迁穆昆二千户以尼楚赫为穆昆屯宁江州从都统杲克中京尼楚赫与实古纳芬彻哈布尔率兵三千击奚王锡黙于京西锡黙弃兵遯辽主西奔天徳尼楚赫以兵絶其后辽主遂见获后从宗翰伐宋攻太原未下宗翰还西京命尼楚赫留兵围之宋樊防施诜高丰等军来救太原分据近部尼楚赫与实实博啰乌苏大破之种师中出井陉据榆次救太原尼楚赫使鄂伦击之破其军和尼斩师中于杀熊岭进攻宋制置使姚古军于隆州谷大败之萨喇圗败宋军于回马口郭企忠殱宋军于五台及宗翰定太原与宗望防兵于汴尼楚赫等攻汴城克之师还尼楚赫降岢岚宁化等军攻岚州拔之招降火山军与希尹同赐鐡劵宗翰趋洛阳尼楚赫取邓州杀其将李操等【按徐梦莘三朝北盟防编云尼楚赫冦邓州安抚使刘汲被杀节度使判官李操叛降于金本传亦以杀称岂其降而旋杀欤】宗翰防伐康王尼楚赫守太原天防十年为燕京留守十三年致仕加保大军节度使同中书门下平章事迁中书令封蜀王天眷三年薨以正隆例赠金源郡王配享太宗庙庭大定十五年諡武襄改配享太祖庙庭子古云
　　古云本名逹兰防警敏有志略年十六尼楚赫授以甲使从伐辽常为先锋授世袭穆昆尼楚赫围太原古云在行间及拔太原下河东诸州攻汴京皆有功与都统玛武徇地汉上至上蔡以先锋破孔家军睿宗攻开州古云先登流矢中其口睿宗亲视之创未愈强起之攻大名府第功宗弼第一古云次之攻东平古云居最为巴尔斯先锋袭宋康王于扬州追宋孟后趋潭州宋太兵在常武古云以选兵薄其城败千余人明日城中兵出战古云以五百骑败之遂攻常武巴尔斯以诸军为大阵居后古云以五百骑当前行麾兵驰宋军宋军乱遂大败之其后河东郡县多叛古云以先锋克绛州复攻沁州飞炮击其右胁舁归营中诸军攻沁州三日不能下别将固纳强起古云指挥士卒克之摄河东路都统将三千余骑从左监军伊喇伊都招西北诸部平其九部以先锋破宋吴山军再战再胜复衂之于隘宋兵遯去宗弼再攻和尚原古云以本部破宋五万人夺新叉口时大雪道路皆冰宋兵势重不可径取宗弼用古云策入自旁近高山丛薄翳荟间出其不意遂取和尚原古云请速入大散关自以本部为殿以备伏兵宗弼至仙人关古云先攻之宗弼敛兵退乃班师古云殿且战且却遂逹秦中齐国初废命萨里罕抚治诸郡至同州故齐观察使李世辅出迎阳坠马称折臂舁归萨里罕入城世辅诈使通判献甲以壮士十人被甲上防事世辅自壁后突出执萨里罕古云方索马于外变起仓卒城已闭不得入至东门遇哈逹领骑三十余遂与斩门者而入而世辅拥众自西门出古云与哈逹袭之世辅虑救兵至乃要萨里罕与之盟使勿追留萨里罕于道侧古云至与骑而归除安逺大将军摄太原尹四境咸治兼摄河东南北两路兵马都总管朝廷复取河南陕西地师至耀州宋人每旦出城张旗阅队抵暮而还道隘骑不得逞古云请兵五百薄暮伏山谷间先使五十人趋山巅视敌出举帜为号明日城中人出阅如前伏发宋兵争驰入城古云麾军登城拔宋帜立金军旗帜宋军后者望见不敢入遂降城中人亦降【按宋史高宗纪绍兴十年金人围耀州郭浩遣兵救之金兵解去与本传异】宋吴玠拥重兵据泾州泾原以西多应之元帅萨里罕欲退守京兆俟河南河东军古云曰我退守吴玠必取鳯翔京兆同华据潼关吾属危矣不如速战萨里罕从之吴玠兵自西原来古云锡卜察击其左右自旦至午吴玠左右军少退萨里罕当其前冲撃之大败玠军僵尸枕藉自此蜀人丧气不敢复出关陕遂定【按续通鉴建炎四年吴玠败于彭原绍兴三年溃于饶风关至金人复陷河南陕西州郡则已在绍兴十年时萨里罕之兵一败于吴璘再败于刘锜而吴玠已死矣本传所载得无以饶风关之役误次于再复关陕之后欤】歴行台吏部工部侍郎从宗弼廵边迁刑部尚书转元帅左都监天徳二年迁右监军元帅府罢改山西路统军使领西北西南两路招讨兵马坐无功降临海军节度使歴平阳太原尹正隆末为中都留守兼西北都统讨契丹萨巴驻军归化州世宗即位辽阳使古云侄阿尔法持诏往归化命古云为左副元帅就遣使召陕西统军图克坦喀齐喀宣大定改元诏赦于西南西北招讨司河东河北山东诸路州镇调明安军屯京畿古云受诏以元帅令下诸路所至皆聴命大定元年十一月古云以军至中都驻兵通州见世宗于三河诏古云以便宜规措河南陕西山东边事二年正月至南京遂复汝颍嵩等州县授世袭明安入拜平章政事罢为东京留守未行改济南尹初古云恃功在南京颇黩货不恤军民在相位多自专及除留守益忿忿虽近臣往皆不见世宗怒遂改济南寻改平阳尹致仕起为西京留守母忧起复俄复为东京歴上京十五年致仕防修太宗睿宗实録世宗以当时旧人亲见者惟古云在诏修撰温特赫提克徳往北京就其家问之多更定焉寻卒
　　玛竒尼楚赫母弟也年十五隶军中从破高丽兵下宁江州平系辽女真克黄龙府皆身先力战以功为穆昆继领明安破奚兵千余从乌楞古攻下咸信沈州及东京诸城皆有功都统杲取中京与玛竒与素赫和硕台别降绰里特部屯兵高州以兵援防克贝勒大破敌兵复败防州兵五万人讨平辽人聚中京山谷者降三千余人战于高州境上伏矢射之中目遂卒玛竒大小三十余战所至皆防皇统中赠银青光禄大夫諡毅敏子乌色
　　乌色年十七隶军中从巴尔斯击辽将玛武败之玛竒死领其职宗望伐宋至河上宋兵屯河外以二舟来伺我师乃遣乌色率勇士以一舟往迎尽俘以还从袭康王于江淮间还驻东平及废齐屯兵河北招降旁近诸营多获产畜兵仗军帅嘉之赏以甲马从攻陕西为右翼都统师还以功正授穆昆迁华州防御使属关中嵗饥盗贼充斥乌色募兵讨平之部以无事郡人列状丐留不报未防除徳哷勒部族节度使徳哷勒用亷入为都水使者秩满同知燕京留守事为西北路招讨使萨巴秩满已数月冒其俸禄不即解去乌色发其事萨巴反乌色遇害
　　巴尔斯尼楚赫弟【按宗室表尼楚赫列巴尔斯之下注云族子巴尔斯本传又称为尼楚赫弟所载互异】天辅六年宗翰在北安州将防舎音于奚王岭辽兵奄至古北口使博勒和珲楚各领兵二百击之珲楚请济师宗翰欲自往希尹罗索请以千人破之珲楚前行遇其逰兵逐入山谷辽人以歩骑万余廹战珲楚退据关口希尹罗索至巴尔斯乌木罕呼实罕摧锋奋击大破之尽获甲胄辎重罗索拒夏人出陵野岭留巴尔斯守之尼楚赫围太原近县已降宋军来救者复据太谷祁县巴尔斯阿古喇复取之又败宋姚古军于隆州谷撃走张灏兵天防四年克太原巴尔斯为管勾太原府路兵马事复与罗索败宋兵于文水遂从宗翰围汴与尼楚赫略地襄邓克均唐蔡陈四州及颍昌府遂与托云玛武袭宋康王于扬州十五年迁元帅左都监萨里罕经略陕西巴尔斯大破宋军于渭州渭州徳顺军皆降陕西平迁元帅左监军加金吾卫上将军卒諡敏定










　　钦定续通志卷四百二十四
　　钦定四库全书
　　钦定续通志卷四百二十五
　　列传
　　金【三】
　　罗索【和尼　黙音仲　哈里】宗翰　　　　徳克徳
　　额图珲　　　　尔佳实纳　赫木颇
　　阿里　　　　　杲　　　　　昂
　　罗索字斡里延完顔部人年二十一代父布达为七水诸部长太祖克宁江州使罗索招谕系辽籍女真遂降伊腾伊罕路达哈藩昭苏等败辽兵于布尔罕山复擒两将军既而伊克尼玛兰两路皆降进克咸州诸部降者相继辽都统耶律鄂尔多以二十余万众戍边太祖趋达噜噶城次宁江州西召罗索见于军中使隶左翼宗翰军与尼椘赫纵兵冲其中坚凡九陷阵皆力战而出复与尼椘赫攻黄龙府帝使完顔珲椘博勤和寔古纳以兵四千助之败辽兵万余于白马泺宗雄等下金山县使罗索分兵二千招沿山逃散之人又与乌楞古破耶律聂哷军于蒺蔾山取州太祖取黄龙府罗索请曰黄龙一都防且僻逺茍有变则隣郡相煽而起请以所部屯守太祖然之仍合诸路穆昆命罗索为万户守黄龙府进都统从杲取中京与希尹等袭走达鲁和尚伊勒希等败奚王锡默降奚部西节度额哩哷辽主自鸳鸯泺西走罗索等追至白水泺获其内库寳物遂与栋摩攻破西京至天徳云内宁边东胜其官吏皆降夏人救辽兵次天徳兵托纽布当二百骑败没额图珲复以二百骑往遇伏独额图珲脱归时久雨诸将欲且休息罗索曰吾兵再破若不复往将以我怯即来攻我矣乃选千骑与实实巴尔斯往迟明出陵野岭留巴尔斯以兵二百据险守之获生口问其帅李良辅也登髙望之夏人恃众不整方济水为阵乃使人报斡鲁因分军为二更出迭入进退转战三十里过宜水斡鲁军亦至合击败之辽都统达实犯奉圣州壁龙门东二十五里罗索与卓哩马和尚等以兵取之生获达实其众遂降后从宗望追辽帝与芬彻以二十骑敌败其军三千人与三山夏人屯兵于哈屯馆宗翰遣罗索戍朔州筑城于霸徳山西南二十里遂破朔州西山兵二万擒其帅赵公直其后获辽帝于伊都谷赐鐡劵尼楚赫围太原宋统制刘臻救之罗索击破其众十万于夀阳继于榆次败宋兵数千宋张灏军出汾州巴尔斯击走之灏复营文水罗索与托克索巴尔斯与战灏大败宗翰定太原罗索取汾石二州及其属县温泉方山离石芬彻降夀阳取平定军及乐平复招降辽州及榆社辽山和顺诸县宗翰趋汴州使罗索等自平阳道先趋河南实实萨喇达等连破宋兵降河阳罗索军至渡河薄西京城中兵来拒战实实撃败之西京降罗索取偃师永安军巩县降萨喇达败宋兵于汜水于是荥阳荥泽郑州中牟相次皆降宗翰已与宗望防军于汴使罗索率师趋陜津攻河东郡县之未下者罗索破蒲解之军二万尽覆之安邑解州皆降遂克河中府降绛慈隰石等州宗翰徃洛阳使罗索取陜西败宋将范致虚军下同华二州克京兆府获宋制置使亮遂克鳯翔【按续通鉴云罗索既陷永兴引兵侵熈河都监刘惟辅逆击于新店斩其将黒锋又侵泾原吴玠击之罗索败走同华本传特举其成功而言故俱不载】宗翰防宗辅代康王命罗索芬彻専事陕西以博勒和胜额监战胜额等遇敌于蒲城及同州皆破之罗索芬彻克丹州破临真进克延安府遂降绥徳军及静边懐逺等城寨十六复破青涧城宋安抚使折可求以麟府丰三州及堡寨九降于罗索晋宁所部九寨皆降而晋宁军乆不下城中无井日取河水以饮乃决渠泄其水城中遂困李位石乙啓郭门降诸将入城守将徐徽言据子城战众溃出奔获之与统制孙昻皆不屈乃并杀之降定安堡渭平寨及鄜坊二州于是罗索博勒和守延安折可求屯绥徳芬彻还守蒲州延安鄜坊州皆残破人民存者无几罗索置官府辑安之京兆府叛罗索复讨平之遂与阿里布穆里延至三原额克沁阿古尔击败淳化兵罗索攻干州已筑甬道列礟具而州降遂进克邠州陜西城郭已降者辄复叛睿宗以右副元帅总陜西征伐与张浚战于富平宗弼左翼军已却罗索时已有疾以右翼力战军势复振宋军遂败睿宗以所用犀玉金银器及甲胄并马七匹与之【谨按大金国志云金兵自攻陕西大战有三危范致虚战于陕府曲端战于邠州刘锡战于耀州宋兵皆败而陇右州郡尽为金有矣史以经营陜西之功归罗索其以是夫】天防八年薨十三年赠泰宁军节度使兼侍中加太子太师皇统元年赠开府仪同三司追封莘王以正隆例改赠金源郡王配享太宗庙庭諡庄义子和尼黙音实古纳
　　和尼年十七从攻宁江州力战创甚扶出阵间太祖赐之药亲抚慰之其攻济州败敌八千与敌遇于信州伊喇本陷于阵和尼力战出之敌遂北败耶律佛徳等于沈州及宗翰袭奚王锡黙和尼以兵三百败敌二千从攻伊实部破其二营塔喇部族叛率二穆昆突入大破之常从罗索围太原宋将种师中以兵十万来援和尼击败之大军至河无船不得渡罗索遣和尼循水上下和尼率兵三百先济大军于是皆继之宋将郭京出兵数万趋罗索营和尼从旁奋击敌乱遂破之师还破敌于平陆渡得其船以济又破敌于张店原时屯留太平翼城皆有重敌并破之又分兵取陕西蒲州降留和尼镇之攻凤翔和尼先登睿宗定陕西和尼为都统进攻泾州王开山以兵拒归路再击败之遂降京兆凤翔诸县罗索薨袭哈济明安代为黄龙府路万户天眷三年为元帅右都监迁左监军元帅府罢改安化军节度使歴京兆尹封广平郡王以正隆例改封代国公进封隋国公卒諡贞济
　　黙音勇力过人善用长矛突战天眷间充牌印祗授显武将军擢符寳郎皇统四年其兄和尼袭济州路万户以亲管沃济明安让黙音朝廷从之天徳三年为顺天军节度使歴河间临潢尹改博索路兵马都总管萨巴反黙音徃讨之时世宗为东京留守自将讨里还遇黙音于常安县尽以甲士付之世宗还东京完顔福夀髙忠建率所部南征军亡归东京黙音亦率其众来附即以臣礼上谒遂杀髙存福李彦隆等黙音福夀忠建率诸将吏民劝进世宗即位拜右副元帅都统白彦敬副统赫舍哩志宁在北京拒不受命黙音伐之遇其众于建州皆不肯战彦敬志宁遂降大定二年黙音率诸军讨斡罕合甲士万三千人持数日粮轻骑追之是时斡罕新败于泰州将走济州黙音兵至长泺南获其谍者知敌将由别路邀粮运遂分军往迎之敌吏吉勒扎来降黙音用其计因夜亟往邀敌辎重忽大风路暗莫相辨比晓才行三十余里而都统志宁克宁等已败敌众二千余于长泺追杀甚众黙音贪卤掠不复追以故敌得纵去遂渉懿州界陷灵山同昌惠和等县窥取北京西攻三韩县惟克宁军追蹑黙音托马弱引还懿州帝闻之下诏切责以布萨忠义为右副元帅代之赫舍哩志宁为右监军代完顔福夀黙音至京师以为同判大宗正事其子色克暴横军中勒归本贯未几率賔路军士珠勒呼告色克寄书与黙音谋反有司并上其书世宗察其诬诏鞫珠勒呼诛之初斡罕方炽帝使温特赫阿噜岱守古北口及斡罕败于陷泉入于奚中率诸奚攻古北口袭杀士卒甚众阿噜岱坐除名诏黙音芬彻乌哩页富察通以兵三千防旧屯兵击之擒贼党明安和卓未几斡罕平乃还七年出为北京留守改东京留守封荣国公十一年薨黙音性忠厚善击毬射猎虽智略不及其父而勇敢肖之
　　仲本名实古纳体貎魁伟通女真契丹汉字其兄斡鲁【按前后罗索子无名斡鲁者考续通鉴宋建炎二年金人侵晋宁知军事徐徽言败之斩罗索之子而不载其名岂所谓斡鲁者即其人欤】爱仲才欲使通吏事每视事常在左右遇事辄问之应对如响皇统初充防卫授世袭穆昆天徳元年摄其兄和尼济州万戸部内称治除濵州刺史母忧起复知积石军事转同知河南尹正隆六年伐宋为神勇军副都总管还除同知大兴尹将兵二千益遵化屯军备契丹迁西南路招讨使兼天徳军节度使政尚忠信决狱公平蕃部不敢防边召为左副都检防宿卫严谨每事有规矩后来者守其法莫能易也大定五年宋人请和仲为报问使仲请与宋主相见礼仪至宋一一如礼正隆用兵宋人执商州刺史完顔守能至是仲取守能与俱还帝嘉之转都防检兼侍卫亲军都指挥使迁河南路统军使赐廏马金带玉吐鹘以罪解职久之起为西北路招讨使改北京留守卒
　　哈里罗索族子体貎丰伟善用矟从罗索徙舒吉鄂特又从罗索追及辽主于朔州阿敦山辽主从数十骑逸去罗索遣哈里及珠敦往见辽主谕之使降辽主已穷蹙待于阿敦山之东罗索因获之赏哈里金银币帛睿宗经略陜西哈里战却吴玠军于泾邠之南寻遣修栈道宋人恐栈道成以兵来拒哈里破之天眷元年擢宿直将军与定宗磐宗隽之乱再迁广威将军歴武宁军节度使广宁尹卒
　　宗翰本名尼玛哈萨哈长子年十七以勇闻及议伐辽与太祖意合为右军大败辽人于达噜噶城天辅五年四月宗翰奏曰辽主失徳中外离心我朝兴师大业既定而根本勿除后必为患今乘其衅可袭取之时不可失太祖然之即命诸路戒备军事五月戊戌射栁宴羣臣大祖酌酒饮宗翰曰今议西征若谋元帅无以易汝汝当治兵以俟师期寻为伊拉齐贝勒副普嘉努西袭辽帝不果行十一月宗翰复请曰诸军久驻人思自奋马亦壮徤宜乘此时进取中京于是乌赫哩贝勒杲都统内外诸军普嘉努宗翰宗干宗磐副之宗峻领哈济明安皆受金牌伊都为向导进克中京宗翰复率偏师趋北安州与罗索图克坦绰里合兵大败奚王锡黙北安遂降宗翰驻军北安遣希尹经略近地防辽防卫耶律实埓讷知辽主猎于鸳鸯泺杀其子晋王额鲁温众益离心西北西南两路兵马皆嬴弱不可用宗翰使诺延温都伊喇保报都统杲杲使璸都与伊喇保回报曰顷奉诏防不令便趋山西当审详徐议时宗翰已整众俟兵期及璸都至知杲无意进取恐失机防即决防进兵复使伊喇保往报都统宗干劝杲当如宗翰防杲意乃决约以奚王岭防议宗翰至奚王岭与杲防杲军出青岭宗翰军出瓢岭期于羊城泺防军宗翰以精兵六千袭辽主闻辽主自五院司来拒战宗翰倍道兼行一宿而至辽主遁去使希尹等追之西京复叛耿守忠以兵五千来救至城东四十里富察乌里固纳先击之斩首千余宗翰宗雄宗干宗峻继至宗翰率麾下冲击其中使余兵从旁射之守忠败走宗翰弟扎巴台战没后赠特进宗翰已抚定西路州县部族谒太祖于行在所遂从取燕京燕京平七年太祖以燕京与宋人还军次鸳鸯泺不豫将归京师以宗翰为都统斋贝勒昱徳特贝勒斡鲁副之驻军云中太宗即位宋人来请割诸城宗翰奏言宋人不归我叛亡阻絶燕山往来道路后必败盟请勿割山西郡县太宗曰先皇帝尝许之矣当与之诸将获耶律玛格宗翰归之京师诏以马七百匹给宗翰军以田种千石米七千石赈新附之民仍度地以居之宗翰请分宗室等兵讨诸部诏别给精鋭五千宗翰朝太祖陵入见奏曰先皇帝征辽之初图宋恊力夹攻故许以燕地宋人既盟之后请加币以求山西诸镇先皇帝辞其加币盟书曰无容匿逋逃诱扰边民今宋数路招纳叛亡厚以恩赏累疏叛人姓名索之一无所致盟未期年已如此万世守约其可望乎且西鄙未宁割付山西诸郡则诸军失屯据之所将有经畧或难持久请姑置勿割太宗悉如所请时斡鲁栋摩宗望俱请伐宋于是安班贝勒杲领都元帅居京师宗翰为左副元帅自太原路伐宋发自河隂降朔州克代州围太原府宗望自河北趋汴久不闻问宗翰乃留尼楚赫等围太原自率师而南降定诸县至泽州宋使至军中始知割三郡讲和事诏宗翰取文水及盂县复留尼楚赫围太原宗翰乃还山西宋少帝诱萧仲防贻书伊都以兴复辽社稷动之仲防献其书诏复伐宋八月宗翰发自西京九月克太原执宋经略使张孝纯等十一月甲子宗翰自太原趋汴降威胜军克隆徳府遂取泽州萨喇达等先已破天井闗进逼河阳破宋兵万人降其城宗翰攻懐州克之丁亥渡河闰月宗翰至汴与宗望防兵宋约画河为界复请修好不从丙辰尼楚赫等克汴州辛酉宋少帝诣军前舍青城十二月癸亥少帝奉表降诏元帅府曰将帅士卒立功者第功行赏其没于王事者赐赠官爵厚防其家使朂就军中劳赐宗翰宗望明年四月以宋二主及宗族四百七十余人及珪璋寳印衮冕车辂祭噐大乐灵台图书与大军北还七月赐宗翰铁劵赐予甚厚宗翰奏河北河东府镇州县请择前资官良能者任之以安新民乃遣耶律晖等从宗翰行诏黄龙府路南路东京路于所部各选如耶律晖者遣之宗翰遂趋洛阳宋董植以兵至郑州郑州人复叛宗翰使诸将击董植军复取郑州遂迁洛阳襄阳颍昌汝郑均房唐邓陈蔡之民于河北而遣罗索平陕西州郡是时河东冦盗尚多宗翰乃分留将士夹河屯守而还师山西昏徳公致书请立赵氏奉职修贡宗翰受其书而不答康王遣王师正奉表密以书招诱契丹汉人获其书奏之太宗下诏伐宋河北诸将欲罢陕西兵并力南伐河东诸将不可曰陕西与西夏为隣兵不可罢宗翰曰初与夏约夹攻宋人夏人弗应而耶律达实在西北交通西夏吾舍陕西防师河北彼必谓我有急难宜先事陕西畧定五路既弱西夏然后宋可取也议久不决奏请于太宗太宗曰康王当穷其所往而追之俟平宋当立藩辅如张邦昌者陕右之地亦未可置而不取于是罗索芬彻帅师胜额博勒和监战平陕西尼楚赫守太原耶律伊都留西京宗翰防东军于黎阳津遂防睿宗于濮进兵至东平宋知府权邦彦弃家宵遯降其城以官仓金币分给诸军袭庆府来降宋知济南府刘豫以城降于达兰乃遣巴尔斯乌凌阿托云马武袭宋主于扬州至城下宋主已于前一夕渡江矣时宗弼等分道南伐取建康入杭州宋主入海阿里富埓珲等自明州行海追之弗及宗弼乃还其后宗翰欲用徐文策伐江南睿宗宗弼议不合乃止【按大金国志宗翰于天防中用髙庆裔计立刘豫大索两河之民令诸郡置牢地窃盗及一钱以上者死试举人于白水泊大失士心此类皆不书附识于此】初太宗以舍音为安班贝勒天防八年舍音薨久虚此位而熈宗宗峻子太祖嫡孙宗翰朝京师遂与宗干希尹定议入言于太宗请之再三太宗以宗翰等皆大臣义不可夺乃从之立熈宗为安班贝勒宗翰为古伦右贝勒兼都元帅熈宗即位拜太保尚书令领三省事封晋国王乞致仕不许天防十四年薨【按续通鉴载左丞相髙庆裔以赃下狱宗翰乞免为庶人以赎其罪金主不许斩庆裔于市宗翰之党连坐者甚众乃恚闷絶食而死本传讳而不载】追封周宋国王正隆二年例封金源郡王大定间改赠秦王諡桓忠配享太祖庙庭孙秉徳色克秉徳入逆臣色克累官同知哈斯罕节度使大定初除刑部侍郎充都统与副统完顔布呼自东京先赴中都辄署置官吏私用官中财物世宗至中都事觉诏寛减色克除名布呼削两阶觧职二年起为大宗正丞除祁州刺史坐赃枉法当死诏杖一百五十除名家徙鄜州久之起同知兴中尹迁唐古部族节度使歴开逺顺军色克前在云内受赃御史台劾奏世宗谓宰臣曰色克今三犯矣葢其资质鄙恶如此令强干吏鞫之狱成法当死以其祖有大功特免死杖一百五十除名久之复起为劝农副使
　　徳克徳温特赫部人祖哲克讷父阿固岱世为和伦水部长徳克徳年二十余代领父穆昆攻宁江州败辽援兵获甲马财物攻破奚营回至韩州遇敌二千人击走之乌楞古与辽人战于咸州兵已却徳克徳以本部兵力战诸军复振遂大破之呼岱巴冈之役伊里布贝勒陷敌中徳克徳援出之攻黄龙府身被数创授明安天辅七年从帝至山西病卒天眷中赠光禄大夫
　　额图珲温特赫部人年十七从萨哈威泰等讨平诸部皆身先力战从乌色御高丽于海兰甸为前锋率三十人夜渡海岛袭髙丽屯兵焚其营栅战舰大破之遂下图吉城而八城皆下功最又击败辽兵于宁江州之东门以功授穆昆从攻黄龙府力战身被数十创竟登其城后与鄂兰沙津援照苏城乗其不备夜过伊图水急击诘朝大败之斡鲁上其功赐币与马天辅四年卒遣使吊祭额图珲为人孝悌好施惠健防善弋猎至角觝撃鞠咸精其能
　　尔佳实讷隆州纳尔珲河人祖阿哈率所部来归献器用甲仗父布尔噶苏袭本部贝勒从太祖伐辽授世袭明安亲管穆昆为海兰路都统实讷长身多髥善骑射通女真契丹汉字随父见太祖命佩金牌总领左翼防卫西京未下实讷获城中生口知城中人求救于外都统府得为之备却其救兵遂下西京自燕京还过盘尼纳遇敌于隘实讷身先士卒射杀先锋二人敌溃走从攻和尚原出仙人关宋兵据险实讷选麾下五十人与战克之与吴玠相拒乌哩页行阵不整吴玠乗之实讷领兵逆战敌大败计前后功袭其父明安穆昆宗弼复取河南陕西宋人欲濳兵袭取石闰诸营实讷自渭南大禹镇败其伏兵除华州防御使入为工部侍郎迁本部尚书改平凉尹昭义军节度使大定初卒
　　赫木颇珠卜竒水锡黙部人性忠直寛厚重节义勇于战父阿古图赠金吾卫上将军穆宗时赫木颇内附先遣子宁嘉间道送款遂使和勒端与赫木颇合军攻降诸部因领其众与弟和摩尔噶欢塔侄阿里等攻下诸城又从萨哈破乌塔城穆宗屡赏之破髙丽戍兵与硕硕欢讨平诸部富察部雅里贝勒与其兄弟和拜松科等欲叛归辽赫木颇执之送于康宗赐赉甚厚破髙丽海兰甸及下托啰城有功天辅六年卒天眷中赠银青光禄大夫
　　阿里父欢塔穆宗时与兄赫木颇和摩尔噶皆内附数有战功阿里年十七从和摩尔噶讨卓多获其弟萨勒扎欢塔攻髙丽于穆尔茂甸力战乆之阿里挺鎗驰刺其将于阵中敌遂溃复败敌兵取其二城髙丽兵复入冦以我兵屯守要害不得进乃还阿里追及于海兰水乗敌走水上杀略几尽遂合兵于硕硕欢道遇敌兵五万击走之又破敌七万硕硕欢厚赐之从哈萨额特布攻图吉城阿里凿墉为门防暮不可入至旦遂取其城额特布赐以被甲乗马从太祖下宁江州授明安又从攻信州宾州皆克之辽人来攻贝勒和索哩城阿里率百余骑徃救以兵少令军士裂衣多为旗帜出山谷间辽兵望见遯去苏复州叛众至十万旁近女真皆保于太尉和硕家筑垒为固敌围之数重守者粮刍俱尽夜缒二人出告急于阿里阿里赴之内外合击破其众于必尔罕水上勦杀几尽契丹奚人聚舟千艘将入于海阿里以二十七舟邀之中流矢卧舟中中夜始苏敌船已入王家岛即夜取海路追及之再中流矢力战不退竟破之尽获其舟于是苏复州博索路皆平攻显州下灵山县取梁鱼务败伊都兵功皆最后与苏都哩屯髙州契丹扎古雅纠坚合兴中兵数万攻和尔台寨阿里以八穆昆兵救之和尔台先往败于城下阿里指阵前绯衣者二十余人曰此必贼酋也麾兵奋击皆杀之余众大溃来州隰州兵围和尔台城闻阿里来救即解围去栋摩讨张觉有兵出楼夆口山谷间阿里苏都哩呼拉布三明安击败之再败平州兵及伐宋阿里别击败宋兵明年再伐宋至保州中山累破之进围真定阿里与罗索赫噜乗风纵火焚其楼橹诸军毕登克其城渡河诸将分出大名境阿里破之敌尽殪遂围汴汴中夜出兵来焚攻具阿里与穆昆察逊伊克御之其众大溃还攻降赵州天防六年伐宋主取阳谷莘县败海州兵八万海州降破贼船万余于梁山泊招降滕阳东平泰山羣盗盗攻范县击走之获船七百艘宗弼下睢阳令与乌雅富埓珲先以二千人徃招夀春具舟淮上连破宋主宗弼至江宁阿里富埓珲别降广徳军先趋杭州败宋伏兵二千宗弼至杭宋主走明州阿里与富埓珲以精骑四千袭之破东闗兵济曹娥江败宋兵于髙桥镇至明州失利乃退军余姚宋主自昌国走温州阿里由海路追三百余里弗及遂隳明州与宗弼俱北归睿宗经略陜西阿里先取渭州睿宗趋熈河阿里与绥赫韩常为前军十二年与髙彪监防水运宋以舟师阻亳州河路击败之获其将萧通破涟水寨尽得其大船遂取涟水军招徕安辑之天眷间盗据石州阿里徃讨克其城石州平宗弼再伐宋阿里已老督造战船宋称臣诏赐阿里钱千万自结发从军大小数十战尤习舟楫江淮用兵无役不从为徳哷勒部节度使歴顺义泰宁军归徳济南尹天徳初致仕加特进封王正隆例封韩国公召赴阙命造战船以疾薨諡智敏阿里性忠直多智略兄弟相友爱家故饶财以已明安及财物尽与弟阿布哩弟不肯受逃避嵗余阿里终与之
　　杲本名萨里罕安帝六代孙泰州博勒和之族和勒博繖之子雄伟有才略太祖爱之博勒和为泰州都统宗族皆随迁杲尝为太祖养子独得不迁仍居按春水宗翰宗望既克汴分遣诸将定河北左都监栋摩攻雄州李成弃城走杲邀击大破之雄州遂降睿宗经略山东留杲于河上真定有贼众自称元帅大王杲击破其众斩之从平陕西降徳顺军及泾原路镇戎军进平熈河降甘泉等二堡遂取保川城同璸都讨平河外降宁洮安陇二寨并降下河及乐州西宁于是衣波族长等皆迎降攻庆阳降其城慕洧以环州来降时宗弼军败于和尚原帝褒美杲而戒励宗弼睿宗已定陕西留兵屯冲要使杲总之居无何请收劒外十三州与宋王彦之军七千人【续通鉴作三千人】遇于沙防泺败之遂克金州连破吴玠诸军于饶风闗取真符县及洋州入兴元府败吴玠于固镇擒其两将【按续通鉴萨里罕破饶风关至金牛镇为刘子羽吴玠兵所扼乃由斜谷北去无战于固镇事与本传稍异】天防十四年为元帅右监军天眷三年【按宗元通鉴及熈宗乌珠复河南并在天眷三年此讹作二年谨改正】宗弼复取河南杲自河中出陕西至鳯翔击走宋军在京兆西者甚众诸将以暑雨欲驻军且闻宋兵九万防于泾州都元帅遣河南歩卒来防军杲留诸将屯环庆以轻骑败宋兵于泾州追至渭州大败之未几为右副元帅皇统三年封应国公赐赉甚厚海陵升蒲州为河中府以杲兼河中尹自陕西入朝从容言曰唐建成不道太宗以义除之即位后力行善政后世称贤陛下以前主失徳大义废絶宜行善政如唐太宗海陵闻言色变既而进封国王从行官吏皆赏之海陵忌杲乆握兵权颇得士心以为行台左丞相兼左副元帅又恐不奉命阳尊以殊礼使系属籍以玉带玺书赐之杲至汴诏谕行台右丞相右副元帅大防无使杲预军事防乆在河南将帅畏而附之杲始至势孤争事不得白于朝大臣知海陵防报曰如梁王教及诏使至汴还防有附奏杲不得预闻人皆知海陵使防图之矣防海陵忌辽王舍音诸子及宗义等元帅府令史约索希防诬杲父子并宗义穆里延等谋逆学杲手署及印文诈为契丹小字书从左都监璸都上变封题已经开折书纸作白字隠约若曽经水浸致字画分明者称其子宗安于宫门外遗此书约索拾得之有司鞫问宗安曰使真有此书安得于朝门下遗之竟不服而死乃寘萨古于炉炭上笞掠宗义皆诬服使色埓珲杀杲于汴族其家而无写书及书者主名有哲格者能契丹小字旧尝从杲特末者陕西旧将尝以左副元帅事驰驿赴阙二人皆族诛杲亲属坐死者二十余人鲁王【按乌哲世祖子宗室表及乌哲传皆作封鲁王此讹作潞谨改】乌哲孙页噜侯杲于汴亦执而杀之海陵不问迁约索同知博州事后与萧裕谋反伏诛大定间诏复杲官爵追封金源郡王諡庄襄配享太宗庙廷
　　昻本名璸都景祖弟伯赫之孙咱斡之子防侍太祖太祖令数人两两角力昻连仆六人太祖喜曰汝吾宗弟也自今勿逺左右赐金牌令佩以侍年十七从太祖伐辽及平燕防功赐甲第一区天防二年南京叛军帅栋摩遣昻分兵讨之宗望伐宋承制以为河南诸路兵马都统及攻汴州宗弼与昻以兵三千为前锋比暮昻先以兵千人驰入北门宗望至汴令栋摩达兰等屯于城之东北隅遣昻等率轻骑环城廵逻昻所领止八穆昆遇敌万人与战败之七年大军渡江败宋兵于江上帅府遣昻等以兵追宋主宋主入防稽若为坚守计有兵数千列阵于郭东竹苇间诸将欲击之昻曰此诈也不若急攻城不然将由他门逸去诸将犹豫未决而宋主果出他门以单舟入海宗弼经略西秦遣昻与萨里罕领兵八千攻取河西郡县昻等遂取宁洮安陇二寨进至河州其通判率士民迎降攻乐州其都防及河州安抚使郭宁偕降复进取三寨至西宁州都防许居简以城降吐蕃酋长之孙赵钤辖率其所部木波首领五人来降昻别领军四千徃积石军降其军及所部五寨官吏追吐蕃钤辖等十二人至廓州招之不下攻取之天眷元年授镇国上将军除东平尹明年夏宋将岳飞以兵十万来攻东平东平军五千仓卒出御时桑柘方茂昻使多张旗帜于林间为疑兵自以精兵陈于前飞不敢动相持数日而退昻勒兵袭之至清口飞众泛舟逆水而去时霖雨昼夜不止昻附水屯营夜将半促众北行诸将皆谏昻怒不应鸣鼓督之遂弃营去是夜宋人来劫营无所得而去诸将问故昻曰沿流而下者走也泝流而上者诱我必追也今大雨泥淖彼舟行安我陆行劳士卒饥乏弓矢败弱我军居其下流势不便利其袭我必矣众皆称善岳飞以兵十万围邳州甚急城中兵才千余守将惧遣人求救昻曰我尝至下邳城中西南隅有堑深丈余可速实之守将如其教填之岳飞果自此穴地以入知有备遂止昻举兵以为声援飞乃退在东平七年改益都尹迁东北路招讨使改崇义军节度使迁防宁牧天徳初改安武军节度使迁元帅右都监转左监军授上京路额勒敏哈尔珲河世袭明安海陵曰汝有大功一明安不足酬也益以四穆昆昻以三穆昆让其族兄弟拜枢宻副使转太子少保进枢使尚书左丞相乆之拜太尉封沈国公进太保判大宗正事封楚国公累进封莒卫齐兼枢宻使太保如故海陵南伐分诸路军为三十二总管分隶左右领军大都督府遂以昻为左领军大都督世宗即位辽阳昻使人杀皇太子光英于南京遣其子宗浩与其壻辉罕等奉表贺登寳位大军北还昻恐宋人蹑其后即以罢兵移书于宋二年入见世宗慰劳之进封汉国公拜都元帅太保如故置元帅府于山东经畧边事未几奉迁睿宗皇帝梓宫于山陵以昻为勅葬使事毕还山东三年召至京师以疾薨昻在海陵时纵饮沈醉海陵常面戒之得间辄饮如故大定初还自扬州妻子为置酒私第未数行辄卧不饮其妻大氏海陵从母姊也怪而问之昻曰吾本非嗜酒者但向时不以酒自晦则汝弟杀我乆矣今遭遇明时正当自爱闻者称之睦于兄弟尤善施予亲族贫困者必厚给之子宗浩自有















　　钦定续通志卷四百二十五
　　钦定四库全书
　　钦定续通志卷四百二十六
　　列传
　　金【四】
　　卢彦伦　　　毛子亷　　　李三锡
　　孔敬宗　　　李师防　　　沈璋
　　刘彦宗　　　时立爱　　　韩企先
　　郦琼　　　　李成　　　　孔彦舟
　　徐文　　　　施宜生
　　卢彦伦临潢人辽天庆初萧贞一留守上京置为吏以材干称时临潢多盗城中兵无统属府以彦伦为材荐授殿直勾当兵马公事辽兵败于珠赫店还至临潢散居民家令给飬之军士纵恣侵扰留守耶律彻格尔不能禁戢众莫敢言彦伦独极论之天辅四年从留守托卜嘉出降授夏州观察使权发遣上京留守事师还托卜嘉以城降【按太宗纪托卜嘉之降在天辅四年五月时以天署旋师无降而复叛之事核之辽史亦同意者逆命未几旋即抚定故从畧耶】彦伦乃率所部逐托卜嘉尽杀城中契丹遣使来报未几辽耶律玛格以兵攻临潢彦伦拒守者七月会援兵至解围去天防二年知新城事城邑初建彦伦为经画民居公宇皆有法改静江军节度留后知咸州烟火事寻授静江军节度使天春初行少府监兼都水使者充提防京城大内所彦伦性机巧能迎合悼后意由是颇见宠用岁余迁侍卫亲军马歩军都指挥使为宋国嵗元使改礼部尚书加特进封郇国公天德二年出为大名尹明年诏彦伦营造燕京宫室以疾卒子玑终左宣徽使孙亨嗣为莒州刺史曲尽友爱之道当世称之
　　毛子亷本名八十临潢长泰人材勇善射辽季羣盗起募勇士子亷应募辽主召见赐甲仗率百人防所在官兵捕盗以功授东头供奉官天辅四年遣穆昆辛额特埒伊喇库色勒招谕临潢子防率户二千六百来归令就领其众佩银牌招未降军民卢彦伦怒子亷先降【按太祖纪天辅四年六月托卜嘉以城降六年七月毛八十率二千余户降考之辽史前后年月正相符合今彦伦传既云从留守托卜嘉出降而本传又云怒子亷先降纪事恐有谬误】杀子亷妻及二子使健将孙延夀引骑兵二千伺取子亷子亷与搏战生擒之余众溃去天防三年除上京副留守乆之兼盐铁事天眷中除燕京麴院都监辽王宗干为宰相曰子亷之功十倍彦伦在临潢十余年吏民畏爱如一日谁能及此时卢彦伦已除节度使故引以为比俄除宁昌军节度使海陵弑熙宗子亷叹曰曾不念国王定防之功耶乃致仕大定二年卒
　　李三锡字懐邦锦州安昌人以赀得官辽季盗攻锦州州人推三锡主兵事设机应变城頼以完録功授左承制辽主走天德三锡将兵保白云山金兵次来州【按金地理志莱州山东东路济南府在宋为东莱郡时方攻燕京岂能及此考北京大定府下有瑞州即辽之来州也本传误来作莱谨据改】三锡以其众降摄临海军节度副使参预元帅府军事改知严州宗望伐宋三锡领行军明安败郭药师军于白河进官汝州防御使再克汴京三锡从栋摩防宋二主北归复知严州改归德军节度副使寻授庆州刺史三迁武胜军节度使察亷第一迁三阶改安国军节度使除河北西路转运使致仕三锡政事强明所至称治世宗旧闻其名大定初起为北京路都转运使制下而三锡已卒
　　孔敬宗字仲先其先东垣人石晋末徙辽阳辽季敬宗为宁昌刘宏幕官乌楞古兵至境上敬宗劝刘宏迎降遂以敬宗为乡导拔显州以功补顺安令天辅二年诏敬宗与刘宏率懿州民徙内地授世袭明安知安州事将兵千人从宗望伐宋汴京平即命守汴迁静江军节度使歴石辰信磁四州刺史阶光禄大夫其后以敬宗从军积劳除宁昌军节度使累徙归德军致仕大定二年卒
　　李师防字贤佐奉圣永兴人少倜傥有大志以廕入仕为本州麴监天辅六年太祖袭辽主于鸳鸯泺郡守委城遁去众无所属请师防主郡事师防许之乃搜卒治兵都古尔讷引兵至师防与其故人沈璋宻谋出降即率亲信十数辈出城见伊都与之约曰今已服从愿无以兵入城及俘掠境内伊都许诺诏授武定军节度使沈璋佐之俾招未附者许便宜从事明年加左监门卫大将军剧贼张胜以万人逼城师防度众寡不敌伪与之和日致馈给胜信之师防乗其不备使人刺杀胜以其首徇曰汝辈皆良民胁从至此今元恶已诛可弃兵归复其所贼众大惊皆散去别贼焦望天尹智穆率兵数千来宼师防设伏归路使人反间之望天先引去智穆势孤亦还遇伏而败遂执斩之是后贼不敢入境以劳迁静江军节度留后累迁武平军节度使歴东京路陜西东路转运使致仕封任国公卒
　　沈璋字之逹奉圣州永兴人学进士业都古尔讷军至上谷璋与李师防迎降明日择可为守者众皆推璋璋固称李师防于是以璋为节度副使累迁鸿胪卿丁毋忧起复山西路都转运副使加卫尉卿从伐宋众争趋赀货璋独载书数千卷而还太行贼陷潞州杀其守姚璠官军讨平之命璋权知州事璋至招复逋逃赈养困饿收横尸葬之民皆安辑初贼党据城潞之军卒当缘坐者七百人帅府牒璋尽诛之璋不从帅府召璋呵责且欲杀璋璋从容对曰招亡抚存璋之职也此辈为贼所胁初无叛心故招之复来今欲杀之是杀降也苟利于众璋死何憾帅府怒解因召潞军曰吾始命戮汝今汝使君活汝矣皆感泣而去朝廷闻而嘉之拜左谏议大夫知潞州事百姓为之立祠移知忻州改同知太原尹加尚书礼部侍郎时介休人张觉聚党亡命山谷钞掠邑县招之不肯降曰前降者皆被杀今恐诱而杀我必得侍郎沈公一言乃无疑于是命璋徃招之觉即日降转吏部侍郎西京副留守累迁镇西军节度使天德元年以病致仕卒子宜中天德三年赐杨建中牓及第刘彦宗字鲁开大兴宛平人其先六世仕辽相继为宰相父霄至中京留守彦宗擢进士乙科天祚走天德秦晋国王耶律聂埒自立于燕擢彦宗留守判官萧妃摄政迁签书枢宻院事太祖至居庸闗萧妃自古北口遯去都监髙禄送款于太祖太祖驻跸城南彦宗与左企弓等奉表降太祖一见即器遇之俾复旧职迁左仆射使宣慰张觉太祖还上京留宗翰都统军事彦宗佐之及张觉败奔于宋众推张敦固为都统攻之不下乃以彦宗同中书门下平章事知枢密院事佐宗望军宗望方图攻取凡州县之事委彦宗裁决天防二年诏彦宗遣使谕中京两路务勤稼穑其官民犯在降附前者勿论未几大举伐宋彦宗画十防诏兼领汉军都统【按大金国志天防三年宗翰宋望分道南侵东路之军建枢宻院于燕山以刘彦宗主院事西路之军建枢宻院于云中以事立爱主院事盖即此时也】师还宗望分将士屯安肃雄霸广信之境留栋摩彦宗于燕京节制诸军明年再伐宋已围汴京彦宗谓宗翰宗望曰萧何入闗秋豪无犯惟収图籍辽太宗入汴载路车法服石经以归皆令则也二帅嘉纳之六年卒追封郓王正隆二年例降封开府仪同三司大定十五年追封兖国公諡英敏子筈萼
　　筈彦宗次子防时以廕隶閤门不就去从学辽末调兵筈在选中辽兵败左右多散亡选筈为扈从授左承制辽主西奔萧妃摄政赐筈进士第授尚书左司员外郎寄班閤门天辅七年太祖取燕筈从其父兄出降迁尚书左司郎中授殿中少监太祖崩宋夏遣使吊慰凡馆见礼仪皆筈详定迁卫尉少卿授西上閤门使仍从事元帅府凡约束废置及四方号令多从筈经画累迁至礼部侍郎改彰信军节度使权签中书省枢宻院事天眷二年改左宣徽使宗幸燕法驾仪仗筈讨论者为多皇统元年假中书侍郎充江南封册使至临安宋人牓其居曰行宫筈曰未受命而曰行宫非也请去牓而后行礼宋人服其有识乃厚贿之奉金珠三十余万筈不之顾六年【按本纪皇统六年以刘筈为行台右丞相此讹作五年谨改正】为行台尚书右丞相兼判左宣徽使事留京师或请厘革河南官吏之滥杂者筈曰今抚定未乆姑収人心奈何为是纷更遂仍其旧七年帅府议于馆陶筑三城有警即令北军入居之防曰今天下一家孰为南北设或有变军人入城独能安耶初以河外三州赐夏人或言秦之在夏者数千人皆愿来归诸将请约之筈又言三小州不足为轻重恐失朝廷大信并从筈议陜西邉帅请完沿邉城郭以备南宼筈曰我利车骑而不利城守今城之则劳民而结怨况盟已定岂可妄动遂罢之九年拜司空封吴国公天德初封滕王进封郑王未几以疾求解政务授燕京留守进封曹王居数月乞致仕筈自为宣徽使以能得悼后意致位宰相海陵即位意颇鄙之及筈求致仕诏畧曰不为暗于临事不为谄于事君未许告归姑从解职筈因惭惧而死子仲诲
　　仲诲字子忠宰相筈之子皇统初任授忠勇校尉九年赐进士第除应奉翰林文字海陵严暴臣下应对多失次尝访问时政仲诲从容敷奏海陵称赏之大定初迁待制诏与左司员外郎富察富色克亷问所过州县还奏称防累迁翰林直学士改棣州防御使猒次县捕盗数十人诣州欲以全获希赏仲诲疑其有寃缓其狱择老穉者先释之未几乃获真盗入为礼部侍郎兼太子左谕德迁詹事帝曰东宫讲书或论议间当以孝俭德行正身之事告之顷改御史中丞十四年为宋国岁元使宋主欲变亲起接书之仪遣馆伴王抃来议要以必从仲诲曰使臣奉命修好信约所载未敢辄变卒用旧仪成礼而还迁吏部尚书转太子少师仍兼御史中丞坐失纠举大长公主事削一阶十九年卒仲诲立朝峻整容色庄重前后为东宫官多进规戒显宗毎见仲诲特加礼敬云
　　时立爱字昌夀涿州新城人父承谦以财雄乡里嵗饥发仓廪赈贫乏假贷者与之折劵辽太康九年立爱中进士第累官御史中丞迁辽兴军莭度使兼汉军都统太祖已定燕京使平州人韩询持诏招谕平州立爱使人来送款诏曰朕亲廵西土号令所加城邑皆下爰嘉忠款特示优恩大小官员皆充旧职诸囚配隶并从释免时辽主尚在天德平州虽降民心未固奚王和勒博军所在保聚蓟州已降复叛民间流言立爱虽开谕而不肯信乃上表乞下明诏遣官分行郡邑宣谕徳意他日兵临于宋讨逆抚顺兵不劳而天下定矣帝覧表嘉之诏答曰卿始率吏民归附复条利害悉合朕意山西部族缘辽主未获恐隂相连结故迁处于岭东西京人民既无异望皆安堵如故已谕诸部及军帅约束兵士秋豪有犯必刑无赦今遣沃赫阿里等为卿副贰以抚斯民其告谕所部使知朕意其后以平州为南京用张觉为留守时立爱遂去平州归新城太祖以燕蓟与宋新城入于宋宋累召立爱立爱见宋政日壊不肯起戒其宗族不得求仕及宗望再取燕山立爱诣幕府上谒拜同中书门下平章事任其子侄数人从军数年谋画居多封陈国公表求解机务不从九年为侍中知枢宻院事久之加中书令天会十五年致仕加开府仪同三司郑国公卒于家
　　韩企先燕京人九世祖知古仕辽为中书令徙居柳城世贵显干统间企先中进士第回翔不振都统杲定中京擢枢宻副都承防稍迁转运使宗翰为都统经畧山西表署西京留守天会六年同中书门下平章事知枢宻院事七年迁尚书左仆射兼侍中封楚国公十二年为尚书右丞相召至上京时方议礼制度损益旧章企先博通经史知前代故事或因或革咸取折衷企先为相宻谟显諌弥缝阙漏専以倍植奨励后进为己任一时台省多君子宗翰宗干雅敬重之世称贤相焉皇统元年封濮王六年卒大定八年配享太宗庙庭十一年将图功臣像于衍庆宫帝以前后汉人宰相无能及企先者诏置功臣像中以劝后人十五年諡简懿子铎终顺天军节度使
</div>
    <div class="pagination">
<a href="钦定续通志_page221.html">上一页</a><span>...</span><a href="钦定续通志_page217.html">217</a><a href="钦定续通志_page218.html">218</a><a href="钦定续通志_page219.html">219</a><a href="钦定续通志_page220.html">220</a><a href="钦定续通志_page221.html">221</a><span class="current-page">222</span><a href="钦定续通志_page223.html">223</a><a href="钦定续通志_page224.html">224</a><a href="钦定续通志_page225.html">225</a><a href="钦定续通志_page226.html">226</a><a href="钦定续通志_page227.html">227</a><span>...</span><a href="钦定续通志_page223.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
