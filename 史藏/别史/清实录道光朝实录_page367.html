<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 367 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 367 页/共 848 页</h1>
    <div class="content">○又谕、本日据嵩溥奏、藩司孔昭虔患病。不能护理抚篆。请俟钟祥到黔。令其护理。再行起程来京等语。孔昭虔已明降谕旨。令其开缺回籍调理。贵州藩司。将麟庆补授。钟祥著仍遵照前旨。迅速前赴江西藩司新任。嵩溥著暂缓来京。俟新任贵州藩司麟庆到任。将印信交其护理。再行来京陛见可也。将此谕令知之。　　

○河东河道总督林则徐奏、遵旨酌裁河标兵三十三名。下部知之。　　

○调山东按察使经额布、为河南按察使。以江苏苏松太道苏廷玉、为山东按察使。　　

○修山东泇河、捕河、上河、三厅闸座。从河道总督林则徐请也。　　

○己卯。以举行仲春经筵。遣官告祭奉先殿。传心殿。上御文华殿经筵。直讲官博启图、潘世恩、进讲中庸故至诚无息不息则久。讲毕。上宣御论曰。诚者。圣人之本圣人有作。天下睹至德之光昭。仰太和之格被。但见其与天地无终极耳。顾熟知其神明内守者。成性存存。恒久不已。而何有于虚假。又何有于间断哉。中庸言至诚无息。而继之以不息则久。盖言至诚而求之于息此析而言之者也。言至诚而要之于久。又统而言之者也。数往知来。而泯乎离合之迹。则缉熙敬止。愈形其穆穆矣。穷本观变。而浑夫绝续之端。则钦明文思。益觉其安安矣吾见至诚之真实无妄。充塞无间者。无在而可以息言也亦无在而不可以久言也。日月得天而能久照四时变化而能久成。圣人久于其道而天下化成所以不息者。无息之实也。久者不息之积也而要皆于无息之功验之。于至诚之道知之故曰圣诚而已矣直讲官舒英、李宗昉进讲书经令出惟行弗惟反以公灭私民其允怀。讲毕。上宣御论曰。君者出令者也臣者行君之令而致之民者也。欲令行禁止则必思所以行之。欲民心悦服则必求所以怀之此周王合有官君子而同训之也。令出于君而百司庶府。自下条教于其属。亦何莫非令易曰涣汗其大号。言号令如汗。汗出而不反者也。使出令未能踰时而反是反汗也。如是而令出欲其行。不綦难乎。夫下令如流水之原。令顺民心。故易行而难反傥不谨于未令之先。则必反于既令之后。日变月易。朝更暮改凡此者皆不公之为害也。不公则权宜以便其私矣。不公。则委曲以遂其私矣。此非以公灭私者不可。所谓灭私者必荡涤其邪秽。消融其渣滓。而矫其偏僻之私见。更绝其好恶之私心。若火之燎于原。不可向迩。其犹可扑灭而况私之必不能胜公乎。以天下之公理灭一己之私情。私则万殊公则一致示天下以必诚必信。与天下以共见共闻。则有行无反矣王者无私。令之慎也。兆民允怀。令之行也。礼曰发号施令而民悦。谓之和。其至公矣乎。礼成。上幸文渊阁。赐讲官及听讲诸臣茶复赐宴于本仁殿。　　

○幸圆明园。　　

○诣绮春园问皇太后安。　　

○谕军机大臣等、本日据吴荣光由三百里驰奏、湖南江华县锦田猺匪纠众滋事起程前往督办一摺。猺匪赵金陇聚集猺人。于上年十二月二十九日。在两河口等处劫杀男妇二十余名口。本年正月初五六日。复至洪江寨、黄竹寨、伤毙兵丁一名。及书差民人男妇共四十五名口昨经卢坤海淩阿驰奏、业已降旨令该督等妥速办理矣。吴荣光既已带同长沙协副将嵩龄、前往查办。卢坤亦现已带兵赴彼。因思湖南省城。甚为紧要。且新任藩司惠丰、到任尚须时日省城不可无大员弹压。吴荣光著仍遵前旨。与卢坤会面后。即将应办事宜交卢坤办理。迅速折回湖南省城至另片奏、江华县林先梁家信内称、讯之捦获之猺匪盘生堂等供称、该犯等与赵金陇。均系广东过山猺来至江华长塘地方居住上年赵金陇。纠邀伊等。本年正月初四日帮扶起事。到锦田破城杀官给有红帕一条。赵金陇能提剑作法衔水变火。结草变牛。又有女将是其妹子。嫁与广东八排猺王姓。不能过来。复闻被官访拏。等不到初四日起事。又查得赵金陇抗拒官兵时。身穿黄袍团补服。绣有金陇王三字。领贼各猺。身穿黄马褂。余贼头裹红巾等语。是该匪等蓄谋已久。实属罪大恶极。该督等必须将首犯赵金陇生捦严讯。并将抗拒救人之猺匪尽法惩办。并究明起衅根由。勿令窜往他处。至两广督抚等。昨已降旨令其一律防堵。本日复降旨令将赵金陇之妹、及八排猺王姓。一并查拏。以净根株。将此由五百里各谕令知之。　　

○又谕、昨据卢坤等奏、湖南江华县锦田乡猺匪纠众滋事一案。因两广与湖南接壤当经降旨令李鸿宾等于该处连界地方。严密防堵。兹据吴荣光奏捦获猺匪盘生堂等供称、该犯等与赵金陇均系广东过山猺来至江华县长塘地方居住。上年腊月。赵金陇自称金陇王纠约伊等本年正月初四日帮扶起事。到锦田破城杀官给有红帕一条赵金陇能提剑作法。衔水变火结草变牛又有女将是其妹子。嫁与广东八排猺王姓。不能过来后闻被官访拏等不到初四日起事。即于腊月二十九日。纠集五六百人连日抢劫两河口等处。并据该府查得赵金陇抗拒官兵时。身穿黄袍团补服绣有金陇王三字。领贼各猺。身穿黄马褂余贼头裹红巾。能使邪术有验有不验等语猺匪赵金陇、系广东过山猺。来至湖南江华长塘地方居住胆敢纠众帮同起事。欲于正月初四日到锦田破城杀官。并有女将是其妹子。嫁与广东八排猺王姓。不能过来。因闻被官访拏即于腊月二十九日纠众劫抢。是否系广东地方官得信查拏。抑系营员访有其事欲行拏获不能严密迅速。以致赵金陇闻风先期滋事。并恐赵金陇等因湖南查拏紧急。潜赴广东。必应妥速查办。著李鸿宾等派委妥员。前往该处密速掩捕。务将赵金陇之妹、及八排猺王姓捦获。详加根究据实具奏至赵金陇抗拒官兵时。身穿补服绣有金陇王三字其平时蓄有逆谋。已属显然。该地方官岂竟毫无闻见。并著查明具奏。所有广西与湖南交界地方。难保无猺匪窜入。著祁＜?土贡＞加意妥为防范。不可稍涉张皇致滋扰累将此由五百里谕知李鸿宾、朱桂桢、并谕祁＜?土贡＞知之。　　

○以太常寺卿朱为弼、为宗人府府丞。　　

○庚辰。遣官祭文昌帝君庙。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○以太仆寺卿宝善为光禄寺卿。光禄寺卿宽明、为太仆寺卿。　　

○辛巳。谕内阁、兵部奏、驳删各直省营驿马价银两屡催未完。此项银两。案关每年奏销岂容任意延宕。以致愈积愈多。所有江南等省各年分应缴前项银两。著各该督抚按照单开数目。迅速解交。毋得再有拖延以清款项。　　

○又谕、岳良奏、请借司款。委员赴四川领运仓谷等语。上年江西被水较广。民食未能充裕。前经奏请委员赴四川采买运回平粜。嗣经鄂山奏准、动拨水次各厅州县仓谷十万石。以备江西领运。兹据岳良查明该省米价增昂。必应广为筹备。著照所请即委员前赴四川。将指拨各厅州县仓谷。运回江西分发平粜。所有应还四川谷价及借动库项。统俟粜竣后。分别解还归款。委员盘费运脚。即在闲款内暂行借动。该部知道　　

○云贵总督阮元等奏、遵旨酌裁云南督抚提镇协各营马步守兵八百十五名。贵州抚提镇协各营马步守兵七百四十八名。下部知之。　　

○调正红旗蒙古副都统那丹珠、为正白旗满洲副都统。以刑部右侍郎恩铭、兼正红旗蒙古副都统。　　

○以正蓝旗满洲副都统奕颢、兼正白旗护军统领。　　

○赏休致盛京副都统额勒登全俸。　　

○贷江西鄱阳、德化、二县修筑圩堤银。　　

○免云南铜厂民欠无著工本银。　　

○壬午。谕内阁、据御史范承祖奏、本年二月初三日。北新仓轮放正白旗大档甲米。掣得第一张字廒粳米。当将米样封送该旗查照。定于初四日关领。旋据监督巴扬阿、德裕禀称该旗人员到仓。声称米色不好。不愿支领。恐花户书吏等有搀和勒索情弊。著派申启贤、裕诚、即行前往该仓查讯具奏。　　

○又谕、李鸿宾等奏、查禁鸦片烟来源一摺。鸦片烟来自外洋。必应遏止来路。现据该督等查明载运销售各路。严定章程。绝其洋面私售之由著照所请、嗣后夷人来粤贸易该督等剀切出示晓谕各夷并严饬洋商向各夷开导勿将烟土夹带货舱。傥经查出。不准该夷开舱卖货立即逐回并严谕以货船之外。毋许另设船只以杜私入之源。仍于省河禁止走私快艇。潮琼各属商船不得拢近零丁洋面并著直隶闽浙等省各督抚严饬海口各地方官。凡出洋贩贸船只。逐一给与牌票。查验出入货物毋许仍前偷贩情弊。该督等务当随时查禁有犯必惩不得日久生懈。　　

○又谕、前据吴光悦奏署九江道观瑞在任短收盈余银两。请俟补缺后分限完缴。当交户部议奏兹据奏称奏定章程。各监督摊赔银两统令于关满奏报之日起限照数完缴该抚自当饬令该署道遵照办理。何得以未经补缺为词。另行起限与定章程不符。著吴邦庆严饬候补道观瑞、即将短收盈余银两于关满奏报之日起。分作三年全数完缴毋任悬宕如逾限不完。即照新定章程办理。　　

○癸未谕内阁、据申启贤等奏查讯北新仓放米情形。张字廒天堆米色与该章京呈出米样尚非大相悬殊惟灰土微多。著该仓监督认真筛扬开放。其廒内靠墙近地处所米色较黑著仓场侍郎督同该仓监督。将廒内之米全行运出。查看办理花户王成玉、若无搀和灰土情弊。何至避匿。著步军统领顺天府五城迅速拏交刑部审讯。至本月初三日。系该仓放米之期。该御史范承祖何以不到。著都察院堂官传询该御史因何不到缘由。据实具奏寻奏、该御史初三日亲自到仓阄廒。初四日前赴本仓放米。行至半途。接据监督禀称、该旗委员以米色不好。不愿支领。即回寓缮摺呈递取有该御史亲供存案。报闻。　　

○以通政司通政使文庆、为都察院左副都御史。　　

○旌表守正捐躯广东曲江县民张芳连妻许氏。　　

○除直隶宝坻县误报升科地一顷八亩额赋。　　

○抚恤日本国遭风难夷如例。　　

○甲申。孝淑睿皇后忌辰。遣官祭昌陵。　　

○遣官祭先医之神。　　

○谕内阁、穆彰阿等奏、严讯景陵宫门外西饽饽房失火一案。将值班章京等分别定拟一摺。此案该值班章京等于陵寝重地。并不敬谨小心看守。以致东膳房后檐榻板被火熏焦。西饽饽房后席排。复行失火。所有纵火人犯应即严拏务获。从重究办。兹据穆彰阿等严讯该章京甲兵人等。并查传与该官兵挟嫌形迹可疑之人。连日研审。均无知情纵火之事。请将该官兵等先行拟结。已革章京明安、富勒章阿、俱著照拟各杖七十徒一年半。照例折枷。鞭责发落总管塔兴阿、郎中三德、于东膳房后熏焦痕迹。既经查明。并不呈报。俱著交部严加议处。有麟、溥喜、钟昌、疏于防范所奏西饽饽房失火时刻不实。有意含混。东膳房被火熏焦又未能立时觉察均有应得之咎。惟溥喜于正月初九日东膳房被火熏焦一节。称于十九日往见钟昌。向伊告知。至钟昌得自何人闻于何日。因何并不会衔陈奏。是否仅止告知溥喜。抑并告知有麟。均著钟昌明白回奏有麟、溥喜、钟昌、应得处分。俟钟昌覆奏后。再行降旨。其纵火人犯。著特登额严饬旗营官兵并地方官弁。一体上紧严密侦缉。务获究办。余俱照所拟完结。该部知道。　　

○又谕、本日据梁中靖奏、沴气为寒。恐刑狱冤抑。请施宽恤以舒阳和一摺。殊属非是。上年京师得雪二三尺。外省亦俱得雪二三尺、三四尺不等。为数十年来所未有。洵属丰年之兆。此皆仰赖昊苍默佑。实深寅感。但天道远。人道迩。朕亦不敢窥测。至入春以来。一月有余甫交惊蛰。节候尚早。天气本寒。较之前数年不甚悬殊。梁中靖迺谓阴寒不解。恐麦收歉薄。已属自相矛盾。至谓现在恒寒为洪范之咎徵。妄指查拏邪教。株连冤抑所致。不知政体。无故妄言天道不和。是诚何心。从来稂莠不去。嘉禾不生愚民念经烧香。求药治病。例有专条。原非概置重典。至于习教传徒。妖言惑众。此等莠民。愈聚愈多。必致滋生事端。国家例禁綦严。不得不随时惩办。至各省督抚大吏步军统领、顺天府五城有奉旨密拏之犯。或办理不善以致扰累平民一经朕别有访闻亦断不肯加以宽贷。若一味姑息。竟欲因噎废食。则涓涓不绝。将成江河。势必养痈贻患伊于胡底。傥有蠢动再行重办为害更烈所伤实多惟惩一儆百。俾吾民各安耕凿之天所得不更多乎。即如上年交刑部会审之案。所拏各犯或系被人告发。或系科道纠参或系该犯等供出俱系习教匪徒有不得不办之势该犯等亦并非耕作之人。然犹哀矜庶狱。特令随讯随结无干概予省释何尝肯拖累无辜。株连妇女。而待梁中靖以无稽之言渎请耶。梁中靖读书而不明理。声瞆之言何足深责。朕亦不肯加以处分惟除莠即以安良。防患未萌。无使滋蔓此正朕为民除害同享太平之至意。经正民兴蒸蒸日上朕实有厚望焉将此通谕中外知之。　　

○谕军机大臣等、本日据穆彰阿等奏、严讯景陵宫门外西饽饽房失火一案。将值班官兵等分别定拟。已明降谕旨照所拟完结。并将摺内所指情节。令钟昌明白回奏矣惟思陵寝重地。致有饽饽房等处失火之事。虽业将该官兵等严加惩处而纵火人犯反令漏网。殊属不成事体。著特登额仍严饬旗营官兵并地方员弁。将纵火人犯明查暗访迅即侦缉务获。尽法惩治。以昭儆戎不得因此案已结。稍有疏懈。致使远扬。方为不负委任。将此谕令知之。　　

○乙酉。谕军机大臣等、本日据库伦办事大臣伦布多尔济等奏、有被张逆掳出卡外之民人朱田赵李盛荣、田关、马添喜、吴二启、刘起凤、年登喜等七名逃往俄罗斯。经俄罗斯送至库伦。已有旨谕伦布多尔济等解至甘肃省城。交杨遇春审讯矣杨遇春俟朱田赵等到省。即详细询问该民人等于道光六年经张逆掳至霍罕后。拘囚何处。曾给回子使唤。系何名姓。系张逆何项亲属。该民人等是否从逆。至道光七年缘何逃回。霍罕曾否遣人来追。此两年间。该民人等在霍罕。定知该处一切情形。是否尚有该逆余党。意图窥伺。该督当谕令毋稍畏惧。将实情供吐。询明后详晰据实具奏。候旨办理。将此谕令知之。　　

○云贵总督阮元等奏、滇省地处烟瘴。发配军犯较多。请将盐课溢余项内筹给口粮。得旨、盐课溢余银两固非正款可比。然获罪发遣之人。亦得钱粮养赡。其事是否可行。他处可否不致效尤。著军机大臣会同户部刑部议奏。寻议、发配人犯。转得赡有资。无以劝善良而昭炯戒。且各省纷纷效尤。不惟事体未协。亦非慎重帑项之道应毋庸议。从之。　　

○命兵部右侍郎铁麟、王楚堂、驰往直隶密云县审案。　　

○丙戌。上诣绮春园问皇太后安。　　

○谕内阁、本日据钟昌覆奏、景陵宫门外东膳房被火熏焦。因访查未确。不及会衔具奏。请交部严加议处。此案有麟等先已疏于防范迨具奏西饽饽房失火时刻不实。有意含混。又于东膳房被火熏焦应奏不奏实属错谬。有麟溥喜钟昌著交宗人府吏部一并严加议处。以示惩儆。　　

○谕军机大臣等、本日据钟昌明白回奏。已明降谕旨将有麟、溥喜、钟昌、交宗人府吏部严加议处矣。朕思景陵宫门外西饽饽房后。有小木桥一座以通往来。有此桥座未免纷至杂沓殊多未便。自当拆去。遇有谒陵及大祭等期。再行支搭较为稳妥嗣后陵寝重地。特登额务须严饬该章京披甲等加意巡防。且景陵与宝华峪相近尤须小心看守。昼夜巡查。毋许稍形疏懈。致有意外之虞将此谕令知之。　　

○旌表守正捐躯陕西咸宁县民李庭选妻商氏。　　

○丁亥。祭先师孔子遣协办大学士吏部尚书文孚行礼。　　

○谕内阁、邓廷桢奏、拏获要犯庄午可等语。江苏武进县革生庄午可前因查拏紧急。逃赴安徽。现经署宣城县知县龚裕、跟踪侦访。将要犯庄午可、并伊弟庄兰普及同逃之驼背和尚王大顺等一并拏获甚属可嘉。邓廷桢著交部议叙。署宣城县知县龚裕著以知州即用该犯庄午可等、著该抚派委妥员。解赴江苏。交陶澍、程祖洛严审按律定拟具奏。寻奏、讯明庄午可纠众拒捕。杀伤兵役属实。按律即行正法余犯分别定拟下部议、寻议上。得旨、史席大、僧名相、俱著即处绞。蒋洪祖、依拟应绞。著监候归于本年秋审情实办理。余依议。　　

○谕军机大臣等。前据富僧德奏、查明打牲处所无饷牲丁拮据情形。请将历年应交貂皮五千余张内量减一千余张以纾丁力。当交军机大臣议奏兹据奏、该将军所称。于无饷牲丁二千七百余名内。拣择一千二百名。责令与食饷牲丁一体捕貂。每年即可减交貂皮一千余张等语。殊未明晰。著富僧德将现在应交貂皮之食饷牲丁若干名。及入册无饷牲丁若干名。现年应交貂皮五千有零。计数若干张。可减貂皮一千有零。计数若干张。详细查明具奏俟奏到再降谕旨。将此谕令知之。　　

○赏都察院左都御史昇寅花翎。　　

○移建南河山盱厅信坝于夏家桥。从河道总督张井请也。　　

○修安徽无为州、铜陵县、江坝。从巡抚邓廷桢请也。　　

○戊子。孝康章皇后忌辰。遣官祭孝陵。　　

○谕内阁、讷尔经额奏、已故前署兰山县知县王枚之子王凤炜、逗留讦控。牵涉知府得受陋规一摺。山东沂州府知府熊遇泰、著暂行解任。交讷尔经额彻底根究实则参办。虚则坐诬。毋许稍涉含混。并讯明如有串谋图诈之人。即从严惩治。以儆刁风。寻奏、讯明王凤炜因向熊遇泰求索资助不遂。挟嫌诬控。应依诬告人徒罪加所诬罪三等律。杖九十徒二年半。革去未入流照例折责充徒。熊遇泰讯无得受陋规情事。请免议饬令回任。下部议。从之。　　

</div>
    <div class="pagination">
<a href="清实录道光朝实录_page366.html">上一页</a><span>...</span><a href="清实录道光朝实录_page362.html">362</a><a href="清实录道光朝实录_page363.html">363</a><a href="清实录道光朝实录_page364.html">364</a><a href="清实录道光朝实录_page365.html">365</a><a href="清实录道光朝实录_page366.html">366</a><span class="current-page">367</span><a href="清实录道光朝实录_page368.html">368</a><a href="清实录道光朝实录_page369.html">369</a><a href="清实录道光朝实录_page370.html">370</a><a href="清实录道光朝实录_page371.html">371</a><a href="清实录道光朝实录_page372.html">372</a><span>...</span><a href="清实录道光朝实录_page368.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
