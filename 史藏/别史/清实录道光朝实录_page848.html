<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 848 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 848 页/共 848 页
  </h1>
  <div class="content">
   ○贷陕西神木、府谷二县上年被雹灾民耔种。并给口粮。　　

○贷湖北武昌、咸宁、嘉鱼、蒲圻、兴国、大冶、汉川、黄陂、孝感、沔阳、黄冈、黄梅、蕲、天门、江陵、公安、石首、监利、荆门、十九州县暨屯坐各卫上年被水灾民耔种。　　

○贷湖南武陵、龙阳、沅江、澧、华容、益阳、湘阴、七州县上年被水灾民耔种。并给武陵、沅江、澧、安乡、四州县灾民一月口粮。　　

○戊戌。谕内阁、钦惟大行皇太后德懋徽柔。仪昭光大。体坤元之合撰。备懿媺以难名。仙驭遐升。遗徽永著。今据大学士九卿等、敬谨拟上尊谥。朕仰维慈爱。忍痛摅诚。谨于徽号十二字内酌留六字。合之恭上尊谥。称曰孝和恭慈康豫安成应天熙圣睿皇后。允足昭垂万禩。式表尊崇。薄海同钦。咸瞻钜典。所有应行典礼。该部敬稽成例具奏。　　

○谕军机大臣等、裕泰驰奏、匪徒窜赴广西。现经官兵堵捕一摺。览奏均悉。新宁余匪。窜逸于楚粤之交。现经镇将带兵堵缉。盘获匪党多名。惟首要各犯。仍复固结负嵎。为苟延残喘之计。著裕泰相机妥办。如一时尚难扑灭。著即酌带官兵。兼程驰往督剿。总期将各匪悉数歼捦。毋稍迁延疏纵。裕泰统辖两省。责无旁贷。傥根株未净。必致贻患将来。至先行旋省之大员。如因此偾事。是贻误军机。厥咎甚重。著裕泰即速查明。仍遵前旨。一面将该员等拏问。一面严参具奏。将此由四百里谕令知之。　　

○以工部右侍郎彭蕴章、兼署刑部右侍郎。　　

○缓徵直隶青、静海、武清、蓟、文安、大城、滦、卢龙、迁安、乐亭、蠡雄、安、高阳、河间、任邱、沧、南皮、盐山、庆云、槁城、永年、邯郸、成安、肥乡、广平、鸡泽、磁、元城、大名、清丰、宣化、怀来、玉田、曲周、三十五州县上年被水村庄新旧额赋。　　

○缓徵山东济宁、惠民、阳信、乐陵、单、范、聊城、金乡、嘉祥、鱼台、邹平、海丰、十二州县暨东昌、临清、济宁、三卫上年被水被雹被虫村庄正杂额赋。　　

○庚子。世祖章皇帝忌辰。遣官祭孝陵。　　

○上诣迎晖殿大行皇太后梓宫前行大祭礼。　　

○谕内阁、奕兴、乐斌奏、回民聚众械斗。现获要犯多名一摺。另片奏、请将防御革职等语。此案回民刘耀、与民人刘泳和等。聚众斗殴。互相讎杀。复敢逞凶拒捕。致伤官兵。实属罪大恶极。现获首夥各犯。非审讯明确。尽法惩治。不足以昭炯戒。著交奕兴、乐斌会同盛京刑部、及兼尹府尹、严行推鞫。务得确情。按律定拟具奏。该界官防御依兴阿、于此等凶盗重案。既已疏防于前。又不能协缉于后。著即行革职。以为缉捕懈弛者戒。　　

○又谕、书元、文俊奏、请将捏禀邀功之撤任知州革职一摺。奉天府属辽阳州知州方发祥、于该州境内回匪刘耀等聚众械斗一案。事先疏于防范。节经饬拏。日久并未获犯。迨经该管上司派员带兵。拏获首从各犯解省。始以会同拏获具禀。显系捏词邀功。现据奕兴等移咨该兼尹等专摺参奏。自应严行惩办。方发祥著即革职。以为捏饰取巧者戒。　　

○谕军机大臣等、湖南新宁县城池甫经收复。旋有余匪窜扰。叠经降旨。令裕泰驰往查办。此时计已督兵在途矣。本日据冯德馨奏、余匪窜至广西。叠被剿杀。贼势已穷。现在会合堵拏。并称境内均已安谧。举行团练访缉等语。此案逃匪四窜。虑其蔓延为患。正宜及时摉拏。乃该抚率称地方安谧。一俟粤西事竣。即可撤防。已恐坐失机宜。且当此匪踪奔窜之际。督饬兵勇追捕犹恐不及。反欲举行团练。为坚壁清野之计。尤属迂拘。不晓事体。若仍令冯德馨办理此事。必至养痈贻患。裕泰统辖两省。责无旁贷。接奉此旨。务当督率兵勇。并会同广西员弁。堵拏逸匪。总期克日净尽。断不可稍留余孽。又据冯德馨片奏、查明道州等州县连界之癞子山。仅有匪徒分夥抢夺。并无党羽一二百人之多。亦无穵壕设炉铸造枪炮之事。既与前奏不符。即难保非冯德馨未能熟悉情形。仍受劣员朦蔽。将就了事。并著裕泰遴派干员。驰往该处。确加访查。如实有不法重情。即一面迅筹进剿。一面从严参办。毋稍瞻徇。谅该督身膺重寄。必不肯代人受过也。懔之。冯德馨摺片著钞给阅看。将此由四百里谕令知之。　　

○辛丑。修直隶温榆河上游果渠村坝埽等工。从总督讷尔经额请也。　　

○癸卯。享太庙。遣惇郡王奕誴恭代行礼。　　

○谕内阁、大行皇太后大故。轮应年班内外扎萨克、阿拉善、青海杜尔伯特、乌梁海土尔扈特、和硕特伊克明安等处蒙古汗王、贝勒、贝子、公、额驸、台吉、塔布囊、公主之子孙。无论御前、乾清门、在外行走。均著过二十七个月。再按年班轮流来京。所有应来各呼图克图喇嘛等。亦著过二十七个月。照例来京。至藏内呈进丹书克之遣使堪布、察木多之帕克巴拉呼图克图等使、回子伯克土司土舍廓尔喀等。均著过二十七个月。再各按应来年分来京。　　

○甲辰。上诣迎晖殿大行皇太后梓宫前行月祭礼。　　

○孝全皇后忌辰。遣官祭陵寝。　　

○钦差户部侍郎福济、两江总督陆建瀛奏、遵旨会同漕臣酌议筹办新漕章程。查漕臣原奏、淮扬运河淤满。自应挑穵等语。伏思空运迟滞。由于塘河高下过大。不得不拗板套塘。并非运河不能行走之故。现在湖水充足。引河挑工完竣。运河至浅处长水一丈内外。重运可保畅行无误。若议挑穵。非一二月所能蒇事。重运到淮。反不能不停船待工。是慎漕实以误漕。臣等惟有督挑引河以畅清源。急挑太平河以去中满。无须兴挑运河。转滋糜费。至盘验展期。应听漕臣自行酌办。又江广帮先期筹运。江浙帮赶赴受兑两节。查江广帮七百余只。业经提前赶放。无庸迎兑。其江浙先放之一千余只。已报陆续出江。尾帮亦于年内提出。指日俱可尽数趱行。与漕臣具奏时情形稍异。应查酌成案办理。又各帮借给银两以资接济一节查回空渡黄。节节迟滞。复因叠次风雪。旗舵纷纷乞恩。应援案酌减借给。江浙帮每船借十五两。江广帮每船借十两。由各粮道筹款解还。从之。　　

○江苏巡抚傅绳勋奏、江苏所属向年实缺兵匠行月等米。非奏截漕粮。即动款采买。本年被灾较重。缓缺米数约有十七八万之多。漕粮既不便截留。仓谷亦无可动碾。现饬各司道、将来年应放各款。先尽熟田应徵之米。各属旧欠之糈。权为支应。如有不敷。由司道各库。暂行借款散放。所有借动库款。或作正开销或设法弥补。视用银之多寡。临时筹画其余俟来年察看情形。再行筹补。得旨、是该部知道。不同浙江抚臣。只知为己易办。国计置之膜外也。　　

○以陕西西安城守营副将李伏、为湖南绥靖镇总兵官。　　

○缓徵江苏上元、江宁、句容、溧水、高淳、江浦、六合、山阳、阜宁、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢宁、海沭、阳、通、如皋、泰兴、海门、长洲、元和、吴、吴江、震泽、常熟、昭文、昆山、新阳、华亭、奉贤、娄、金山、南汇、青浦、川沙、武进、阳湖、无锡、金匮、江阴、宜兴、荆溪、靖江、丹阳、金坛、溧阳、太仓、镇洋、嘉定、宝山、崇明、上海、丹徒、六十九厅州县并淮安、大河、扬州、徐州、苏州、太仓、镇海、金山、镇江、九卫被灾庄屯旧欠正杂额赋。　　

○乙巳。谕内阁昌陵迤西。择有佳壤。地基宽广。山川气势环抱本拟为大行皇太后吉地。今谨定为昌西陵。明年诹吉兴工。所有备办料物。相度形势。必应先期敬慎将事。著派定郡王载铨、吏部尚书文庆、工部侍郎灵桂、彭蕴章、会同前往。敬谨办理。　　

○修湖北襄阳府老龙石堤。从总督裕泰请也。　　

○丙午。上不豫。先是上自上年入春以来。圣躬数违和。仍日召对臣工。批答章奏。无少倦懈。王大臣有劝上节劳者。上颔之。然未尝少自暇逸也。至是遭大行皇太后大故。擗踊摧伤。疾增剧。　　

○丁未。卯刻。上疾大渐。召宗人府宗令载铨、御前大臣载垣、端华、僧格林沁、军机大臣穆彰阿、赛尚阿、何汝霖、陈孚恩、季芝昌、总管内务府大臣文庆、公启鐍匣。宣示御书皇四子奕詝立为皇太子。　　

○朱谕、皇四子奕詝著立为皇太子。尔王大臣等何待朕言。其同心赞辅。总以国计民生为重。无恤其他。特谕。　　

○午刻。上崩于圆明园慎德堂苫次。　　

○遗诏曰。朕蒙皇考仁宗睿皇帝覆载隆恩。付畀神器。临御天下。盈三十年。仰维列圣家法。一以敬天法祖勤政爱民为本。自维薄德。敢不朝乾夕惕。惟日孜孜。故自御极至今。凡披览章奏。引对臣工。旰食宵衣。三十年如一日。不敢自暇自逸。并躬行节俭为天下先。嗣位之初。即颁手谕。首戒声色货利。一切游观玩好。稍涉侈靡之事。禁绝勿为。此薄海臣民所共见。溯自西陲小蠢。出师挞伐。旋致敉平。何敢自矜武略。迨后东南濒海之区。因贸易而启纷争。朕惟古之君子。爱人为大。何忍无辜赤子。惨罹锋镝。是用捐小忿。成大信。绥疆柔远。于今十载。卒使毒焰自消。民夷各安生理。此朕孳孳爱民之隐衷。至今日而庶堪共谅者也。至水旱成灾。朕窃自愧致累吾民。昕夕忧劳。不惜特发帑金。拯民疾苦。凡疆臣请蠲请赈。无不立沛恩施。从未屯膏靳泽。己饥己溺之怀。亦中外所共见。侍奉皇太后已及卅年。娱志承欢。敬谨罔懈。慎终尽礼差免愆尤。朕体气素强。自上年春夏之交。偶尔违和。加意调摄。总未复元。去腊还宫后。痛遭大行皇太后大事。擗踊摧伤。渐形亏弱。迩来气益上逆。病势日臻。追维在位历三十年。寿登六十有九。亦复何憾。顾念统绪至重。亟宜慎简元良。缵承大业。本日卯刻。特召宗人府宗令、御前大臣、军机大臣、内务府大臣、亲降朱笔谕旨。立皇四子奕詝为皇太子。并谕王大臣等同心赞辅。无恤其他。乃降旨甫经半日。神气渐散。岂非天乎。皇太子秉性仁孝。植德贞醇。必能钦承付托。其即皇帝位以嗣大统。天生民而立之君。使司牧之。惟刻矢忧勤惕励。于以知人安民。永保我丕丕基。至于观人之法。鉴空衡平。妍媸轻重自见。惟无私乃克有济。兼愿中外文武臣僚。精白乃心。各勤厥职。用辅嗣皇帝郅隆之治。则朕怀益慰矣。丧服仍依旧制二十七日而除。布告天下。咸使闻知。　　

○先是御书朱谕四条缄藏。至是颁发。曰禘郊祖宗。伊古所重。洪惟我太祖太宗世祖圣祖世宗高宗仁宗丰功骏烈。厚泽深仁。浃洽生成。弥纶宇宙。开亿龄无疆宝祚。立万世有道鸿谟。永宜配飨郊坛。礼隆报本。朕思尊崇之典。莫大于斯。若世世视为成例。率行无已。岂止有背于古训。更难示信于后人。而又非臣子之所敢言。亦非臣子之所忍言。再四筹思。不能不定以限制。使我后世子孙得所遵循以免后人疵议。朕万年后。断不可行郊配之礼。诬朕以不德不孝。若继体之君。顾命之臣。不遵朕谕。任意强行。则是甘为我大清之不孝不忠之人矣。后之人其以朕为法乎。不以朕为法也。呜呼。必有知朕者焉。按礼经。天子七庙。周礼小宗伯辨庙祧之昭穆。至于汉之七庙六室九室。唐之九代十一室。宋之九世十二室。其余史册所书。不一而足。自古议此礼者。是非当否。又复不一而足。由是观之。祧庙之说。有由然也。洪惟我大清受命于天。龙兴辽沈。祖功宗德。实迈前古。自我太祖高皇帝。至我皇考仁宗睿皇帝。巍然七室。岂非上天有以命之乎。朕返复思之。我大清亿万年无疆之运。若不考古酌今。定以法制。必至议论纷然。为后人笑矣。孔子云。非天子。不议礼。不制度。不考文。以朕之不德。仰承基绪。兢兢业业。深恐不能克绍鸿图。更曷敢上拟祖考。然有其位有其时。若不身任此事。用昭来许。岂不大负我皇考付畀之恩也。朕万年后。断不可行祔庙之礼。应如何祀享之处。乃当时君臣之事。按礼议行可也。其奉先殿。寿皇殿。安佑宫。乃古原庙之制。庶可遵循旧制。呜呼。七世之庙。可以观德。孰如我大清圣圣相承之盛也。遵谕毋违。谨按各陆五孔桥南。均有圣德神功碑。清汉二通覆以碑楼。制度恢宏。规模壮丽。在我列祖列宗之功德。自应若是尊崇。昭兹来许在朕则曷敢上拟鸿规。妄称显号。而亦实无称述之处。徒增后人之讥评。朕不取也。万年后。著于明楼碑上。镌刻大清某某皇帝清汉之文。碑阴即可镌刻陵名。嗣皇帝即欲撰作碑文。用申追慕。即可镌于宫门外之碑上。断不可于五孔桥南。别行建造。石柱四根。亦不准树立。碑文亦不可以圣神功德字样。率行加称。若当时君臣不能仰体朕怀。不遵朕谕。是陷朕于不德。一世之忧勤惕励。尽成虚矣。盖谓之孝乎。盖大不孝也。大内四执事库。向有供奉列祖列宗冠服。所以昭法守而传俭朴也。乃相沿已久。愈积。愈多。且锦文珠绣递渐加增。殊失垂示后昆之意。朕万年后。只可将常用之秋冠凉冠各一。绵夹衣服四五袭。照例收贮外。余皆酌量留用。或为赏赐之需皆可。再皮冠皮裘。岂是经久之物。一概不必存留。以归简约。其自鸣钟殿内。收贮历代砚墨。尤属无谓。并非寻常御用之物。仅将懋勤殿永不动用库贮者。照数移收。实属虚文即应裁止。　　

○又奉朱谕、皇六子奕?、封为亲王。　　

○是日酉刻。恭奉灵舆进宫。戌刻。大敛毕。奉安梓宫于乾清宫。　　

○是岁二月初二日。奉移梓宫于圆明园正大光明殿。　　

○四月十二日。恭上尊谥。曰效天符运立中体正至文圣武智勇仁慈俭勤孝敏成皇帝。庙号宣宗。　　

○九月十八日。奉移梓宫于慕陵隆恩殿。派王大臣轮班敬谨守护。　　

○咸丰二年三月初二日丑时。葬慕陵。上在位三十年。圣寿六十有九。　　

○上寅承宝祚。抚御寰区。荷上天笃眷之隆。嗣列圣昇平之盛。觐光扬烈。德盛化神。下际上蟠。超图溢牒。溯自肄围上塞。宠被宸章。养正潜居。特蒙赐翰。允文允武。式彝训而奉心传。洎至亲御神枪。奠安宗社。百灵翊相。恩赉益隆。骏烈丰功。实依古帝王所未有。用是山庄受玺。天与人归。海＜?宀禹＞向风。翕然思服。御极三十年。经纬万端。贞厘百度。盛德大业。厚泽深仁。懿铄哉。超出乎千百王之事功。融贯乎亿兆人之心志。而凝固乎万年有道之丕丕基。自生民以来仅觏之隆轨也。管蠡窥测。综举数端。一曰敬天。披旱涝之章。则勤思天戒。应和甘之兆。则寅感天恩。每值春祈夏雩圜丘方泽诸大祀。必躬必亲。竭诚尽敬。礼成敬述之什。散见圣制者。类皆励昭事之忱。肃明禋之典。至大雩步祷。亲撰祝辞。省諐责己之怀。为民请命之意。至诚上吁。感召斯神。其或旸雨偶差。斋心虔祝。祥霙甘泽。应念而来。惟天聪明。惟圣昭假。通微合漠。圣心即天心也。他若方社之荐馨。三坛之秩事。群神百祀之加号颁题。典礼修明。粲然赅备。胥本崇效卑法之念。推而暨之。其在书曰。钦若昊天。有同揆焉。一曰法祖。二百年来。圣人代作。文谟武烈。垂裕无疆。晨兴恭诵宝录。随事申谕。身体力行。春秋祗谒东西陵。霜零露濡。凄怆瞻恋。内外宫殿寺宇。供奉神御之所。升芗展拜。无间岁时。至于实录圣训之弁言。焜煌宬史。圣德神功之贞石。炳焕桥山。是则以圣继圣。即以圣阐圣。先后相契。若符节焉。迺率家法。谒祖陵。周览陪都。省观旧俗。瞻仰先朝弓剑铠胄。以及茅茨土阶之淳朴。糠镫角椅之流传。憬然于开国艰难所自致。由是谊隆一本。笃念宗支。尊行则免其跽拜。懿亲则涤其諐尤。锡章服。擢巍科。使知好修致福。教国语。习骑射使知本业无荒。其翘秀者。量能授职。使自奋于功名。其跅弛者。制检立防。使不踰夫矩矱。记曰。尊祖故敬宗。敬宗故收族。胥此志也。国家重熙累洽。地大物阜。政务殷繁一日二日万几。匪勤曷理。批答章奏。引对臣工旰食宵衣。寒暑罔懈。法不贷于贵近。宗藩戚里。有过必惩。赏不遗于细微。伯克土司。无劳不录。则纪纲所由饬也。名器不可滥。舆台敢僣衣冠。禁令不可干。宦寺务严关预。则法度所由贞也。兴利之言必斥。而经费不得虚糜。灾黎之赋可蠲。而正供不容亏短。则国计所由裕也。著成绩者迁不次。而奔竞宜防。清积案者叙从优。而稽延必究。则官方所由叙也。礼耆旧。旌忠节。风俗以厚焉。捕邪匪。禁匿讦。人心以正焉。听言最广。而是非不能蒙。取人最宽。而功罪不相掩。西陲部落。报垦升科。则内地之无旷土可知。东省边门。射牲肄武则乡邑之无游民可知。修河防者六。筹海运者二。搴茭下楗。挽粟飞刍。指示周详。机宜洞协。则克勤于邦之远并神禹者如此。德惟善政。政在养民。每岁仲春。吉日维亥。举耤田之典。修四推之仪。贵粟劭农。期与海内共轃大有。岁偶不登。蠲租赋宽徵限以苏之。发仓谷设糜厂以济之。甚则出内帑命大臣巡视以振之。国有大庆。辄免积逋。动至数百千万无少恡。此博施之仁也。为之开水利课农桑以裕其源。为之谋生聚制节度以谨其流。服食之为害者有禁。而奇衺革矣。殷实之好义者有裦。而雍睦成矣。此既富之教也。秋谳虑囚。至详且慎。一节可疑者立命覆鞫。一线可原者即予缓勾。平反者必赏。深文者必罚。株连积压者必黜。及至狱成而孚矣。犹恐囹圄之中。非刑肆虐。桁杨之下。锻炼成招。儆戒提撕。无微不至。此好生之德也。溥天率土。一民一物。悉在涵濡亭育之中。甚至穷岛细民。鲛蜃同族。梯航求市。万里叩关。亦皆矜彼憃愚。同我覆载。则爱人为大之动合礼经者如此。稽古右文。昌明正学。阐雅颂典谟之蕴。屏风云月露之辞。读御制诗文各集。辟雍宣讲。经筵发论。夐乎尚已。于养心殿四箴。见起居之谨。于养正图六十什。见法戒之详。于序一统志。见继述之克廑。于序续通礼。见典章之咸秩。而诒谋深切。尤于跋养正四箴内三致意焉。他若检斋识语。息兵罢役疏识语。偶然抒写。无非圣功王道所见端。用是嘉惠士林。旁招俊乂。正科十举。恩榜五开。虑荒芜者或抑真才也。则申考官摉卷之谕。虑诈伪者或冒巍科也。则增直省覆试之条。至于赠三公而易名。恩礼务周于旧学。陪两庑而从祀。表章且及于昔贤。教泽旁流。士风丕振。焕乎文德之诞敷也。在昔轩辕郅治。涿鹿勤师。沩汭中天。苗顽梗化。自来明盛之世。岂无弗率之徒。张格尔者。逆裔波罗泥都之遗孽也。挟其丑类。敢外生成。陷我名城。戕我大吏。帝乃震怒。命将徂征。师行万里而人不劳。月奏三捷而兵不顿。遂以除夕。生缚元凶。铭功铁盖之山。献馘藁街之上。于是告成太室。宣豫慈闱。勒石于成均。图勋于紫阁。凡兹胜算。胥秉庙谟。其余滇蜀之夷。楚粤之猺。齐晋之莠民。台洋之逆匪。威弧所指。灌穴焚巢。盖智勇得之天生。而南苑习劳。香山阅武。无日不讨军实而训以有勇知方。故威棱震叠若斯之神也。然且谓小丑跳梁。法不得而宽。兵实不得已而用。渠魁既殄。胁从可矜。兵燹所经。良善宜恤。宽严交济。怀德畏威。则又大易所称神武而不杀者焉。夫以宪天念祖。宥密之德之盛若彼。康庶政。諴万民鬯大文而恢皇武。经世之道之隆复若此。登三咸五。唐哉皇哉。而圣性之肫至。圣心之淳穆。圣量之渊冲。犹不翅是。粤自践阼后。祗事文母。以天下养。问安视膳。日有常仪。以绮春园密迩宸居。朝夕便于定省。特加修葺、以奉慈愉。令节嘉辰。承欢娱志。时或六飞展驾。掖辇偕行。行殿之中。晨昏罔缺。六上徽称。三行庆典。推恩锡羡。用衍蕃厘。越乙巳冬。值古稀庆辰。以六旬圣子。祝七旬圣母。将考彝典。著尊崇。懿旨谓圣寿已高。酌减旧仪以节劳勚。上遵顺恩命。益展孝思。彩衣称觞。蹈舞介寿。聚曾元五代。进喜起九章。慈孝之隆。极天家盛事。洎璇宫弃养。圣体先已违和。擗踊摧伤。遂至大渐。孟氏称舜之大孝曰五十而慕。以今絜古。夫何间然。躬行节俭为天下先。嗣服伊始。首颁声色货利谕。宣示群下。垂训方来。一切娱耳悦目之事。屏绝不行。即任土作贡。具有成规。亦复减汰过半。营建吉地。规制简约。示不欲以天下奉一人。宫庭游憩不急之工。废不修。阙不补。间有兴作。大率去雕镂。斥文饰。惟朴素浑雅是尚。振式浮靡之旨。见诸慎德堂记、重修圆明园三殿记者。至再至三。以故内库所余。日积月累。不下数百余万。然后办章服之等。申淫侈之禁。旗员引见。咸用布衣。宗室冶游。不宽法网。而东三省根本之地。尤勤训谕。返朴还淳。且清跸巡行。动有节制。木兰秋狝。亦复量为展缓。所以省度支之烦。而与人休息者至焉。抑又闻之。祥瑞者天所以章嘉会也。而联珠合璧。不侈贞符。歌咏者、人所以颂太平也。而召试献诗。不循故事。独至彗星偶见。澍雨稍稽。惕厉忧勤。饬几康而严修省。去浮崇实。久为薄海所共见共闻。繇是行实政。课实力。责实效。内而宫府百司。外而文武守吏。近而郊甸。远而边防。细而雨雪粮价之情形。大而察吏安民之要务。戒粉饰。黜浮夸。不取摭拾空谈。不贵奉行故事。随时诫谕。谆谆以不实不尽为虑。往者平定回疆。受俘饮至声灵赫濯。震古铄今廷臣以尊号请。却而不俞。非示谦也。敦本务实之本怀。不以虚文夸至治也。逮龙驭上宾之日。宣昭遗训。至举配郊祔庙之大法。镌碑陈器之上仪。折衷旧典。欲及身而罢之。于戏。此从古圣帝明王所不及言。英君谊辟所不肯言。千万世为人臣子所不忍言者。迺于端居深念。豫缄手谕。为万世计久长。虽博稽公议。共切尊亲。万不容已。而圣天子圣不自圣之实心。至大至公迥越千古之度量。已昭昭然揭日月而行。洋洋乎与天地无终极。宜乎湛恩浃人心。治化翔域外。当弃臣民之日。深山邃谷。含生负灵之属。莫不奔走哀号。若失怙恃。至矣哉。尧曰成功。舜曰成功。禹曰成功。下此商曰成汤。周曰成周。惟我宣宗成皇帝克集大成。微特汉之本始。唐之大中。明之宣德。不足以媲媺万一。即车攻吉日。作为诗歌。号曰中兴。方兹蔑矣。继自今世世万子孙。丕显丕承。视此方策。非天下之至圣。非天下之至神。其孰能与于斯。其孰能与于斯。
  </div>
  <div class="pagination">
   <a href="清实录道光朝实录_page847.html">
    上一页
   </a>
   <span>
    ...
   </span>
   <a href="清实录道光朝实录_page843.html">
    843
   </a>
   <a href="清实录道光朝实录_page844.html">
    844
   </a>
   <a href="清实录道光朝实录_page845.html">
    845
   </a>
   <a href="清实录道光朝实录_page846.html">
    846
   </a>
   <a href="清实录道光朝实录_page847.html">
    847
   </a>
   <span class="current-page">
    848
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
