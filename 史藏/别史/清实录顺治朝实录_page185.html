<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 185 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 185 页/共 242 页</h1>
    <div class="content">
○以故一等阿达哈哈番兼一拖沙喇哈番张格子查珠理、多璧弟多琦、拖沙喇哈番喀喀齐子佛宝、年老致仕拜他喇布勒哈番兼一拖沙喇哈番恩格参子巴达礼、拖沙喇哈番张相前子允龙、各袭职。　　

○赠阵亡三等阿思哈尼哈番白含贞、为二等阿思哈尼哈番。二等阿达哈哈番褚得龙、刘应瑞、吴效忠、为一等阿达哈哈番。三等阿达哈哈番马春、武洪谟、王用贤、刘显汉、刘有进、赵衮、宋友功、为二等阿达哈哈番。以白含贞兄之子玉、褚得龙子凤、刘应瑞弟应祯、吴效忠子德、马春弟驯、武洪谟子之熊、王用贤子世龙、刘显汉子弘义、刘有进弟有苍、赵衮兄之子显宗、宋友功兄之子之昌、各袭职。　　

○丁丑。升河南府知府甯之凤、为陕西按察使司副使、分巡关内道。补外转左给事中王纪、为陕西布政使司参议、分守陇右道。　　

○议政王贝勒大臣会议、郑芝龙寄书伊子成功。并无归顺之意。出语骄肆。理难存留。芝龙及其弟芝豹、子世忠、世恩、世阴、世默、俱应正法。得上□日郑芝龙等法当处斩。向念其投诚功绩。从宽禁锢。今若遽行正法。非朕前意。仍著免死俱流徙宁古塔地方家产籍没。　　

○以阵亡一等阿达哈哈番兼一拖沙喇哈番郭云龙兄云蛟一等阿达哈哈番刘福超子芝龙、各袭职。　　

○戊寅。升镶黄旗满洲牛录章京桑赛、为甲喇章京。　　

○旌表节妇江西广昌县民饶于鼎妻李氏。南昌县民段登女。各给银建坊如例。　　

○予故川北总兵官署都督佥事卢光祖祭葬。仍加祭二次。　　

○己卯。授投诚副将许天祯、三等阿达哈哈番。　　

○遣官祭梅勒章京宜巴汉、喀喇沁部落镇国公色棱。　　

○庚辰。少傅兼太子太傅内翰林秘书院大学士管户部尚书事车克、考满。加少师兼太子太师。赐羊酒表里。　　

○厄鲁特部落绰克图台吉等贡马。宴赉如例。　　

○革职钦天监回回科秋官正吴明炫奏言、臣祖默沙亦黑等一十八姓。本西域人。自隋开皇己未年为历元。抱其历学。重译来朝。授职历官。历一千五十九载。专管星宿行度吉凶。每年推算太阴五星凌犯天象。占验日月交食。即以臣科白本、进呈御览。著为定例。顺治三年。本监掌印汤若望、谕臣科。凡日月交食、及太阴五星凌犯天象占验、俱不必奏进。臣查若望所推七政历水星。二八月皆伏不见。今水星于二月二十九日、仍见东方。又八月二十四日夕见。皆关象占不敢不据推上闻。乞皇上立臣内灵台、以存臣科。庶绝学获传矣。并上顺治十四年回回科推算太阴五星凌犯书一部日月交食天象占验图像一本。事下所司。　　

○辛巳。谕外藩王、贝勒贝子公曰尔等勿以喀尔喀、厄鲁特归降。遂弛武备。宜遵定例、春秋二次查验器械。照常习射。至盗贼窃发。皆该管之人、懈弛所致。各扎萨克王、贝勒、贝子、公等下。各有固山额真、梅勒章京、甲喇章京、牛录章京、十家长。若严禁查处。盗贼何由而起。此后宜严行诫饬。勿致懈怠。又蒙古台吉、俱分别等级。优免人丁。其余人丁、三丁之内、派甲一副。乃披甲人等、以其身非台吉属人。遂行藐视。不知各台吉皆率领本国来归。乃有功之人。其令优免人丁者。一则分别贵贱。一则恐披甲之人出兵、则台吉无人以供使令。自今以后。披甲藐视本主、即于扎萨克王贝勒等处告理。查其虚实治罪。至编审人丁、勿得欺隐。如有举首欺隐者、即于审丁之年具告。傥迟至二三年具告。则不及比之幼丁、必已长成。虽告不准。　　

○壬午。户部议准户科给事中粘本盛疏奏、督垦荒地、应定劝惩则例。督抚按、一年内、垦至二千顷以上者、纪录。六千顷以上者、加升一级。道府、垦至一千顷以上者、纪录。二千顷以上者、加升一级。州县、垦至一百顷以上者、纪录。三百顷以上者、加升一级。卫所官员、垦至五十顷以上者、纪录。一百顷以上者、加升一级。文武乡绅、垦五十顷以上者、现任者纪录。至仕者给扁旌奖其贡监生民人有主荒地、仍听本主开垦。如本主不能开垦者该地方官招民给与印照开垦。永为己业。若开垦不实。及开过复荒。新旧官员。俱分别治罪。从之。　　

○癸未。谕吏部。甯古里前以罪革职但伊久在部中。谙习事务。且同事各员、已经起用。著遇侍郎员缺、即与推补。　　

○旌表遇贼死难湖广攸县生员陈六礼、并妻朱氏、给银建坊如例。　　

○四川保宁威茂等处、自三月十六日、至四月初九日、地大震。　　

○甲申。调补北城理事官杨茂椿、为督捕右理事官。　　

○增设太常寺副理事官一员。笔帖式六员。　　

○升湖广兴屯道佥事宫家璧、为江南按察使司副使苏松兵备道。　　

○乙酉。谕礼部天时亢旱农事堪忧顺天府再祷未应。朕将躬诣天坛、虔行祈祷。尔部即察例择期、开列仪注具奏。　　

○调正红旗蒙古固山额真济席哈、为满洲固山额真。　　

○以正黄旗蒙古拜他喇布勒哈番拜达尔、为甲喇章京。　　

○丙戌。升正黄旗满洲前锋参领富喀、为蒙古梅勒章京　　

○以致仕三等阿思哈尼哈番佟国允子三德、袭职。　　

○丁亥。谕刑部。今□山戊不□自春徂夏。连月不雨。三农失望。朕夙夜儆惕。揆厥所由。或因刑狱未清无辜枉抑、以致上干天和。膏泽不降。兹特遣索尼费扬古金之俊查布海朱之锡会同尔部、将见在狱犯毋论已结未结逐一详加审鞫其有无知而罹法网小过而陷重辟者。即与察明事由开列具奏务使情法允协。有枉必申以昭朕祈天恤民之意。　　

○以牛录章京石琳为礼部理事官蔡毓荣为刑部理事官。　　

○廷试贡生房之范等六百八十九名。　　

○内大臣伯索尼、会同理藩院议覆、班第大诺门汗所请、每年北庙、正月祈福诵经。上宜亲幸庙塔。每年汤古忒地方言□奉诵藏经。应加恩赏。每年五台山喇嘛、为皇上皇太后诵经宜恩给香烛。其现住庙塔。及散处内外、与盛京居住、厄勒枯伦喇嘛等众俱望加恩。日后福应不爽。若加恩于我、我之徒众散处各方者、亦望加恩。住塔巴哈格隆、二班第、祈令出外、与彼地徒众会聚等语。臣等议得每年诵经需用各项物件。如数给与。诵经喇嘛、应照西勒图枯伦例。每年该部给银千两。再诵经喇嘛饮食、礼部给与。其汤古忒地方每年遣往诵经、相应停止。如奉上□日令汤古忒地方诵经、彼时酌量遣官。达赖喇嘛、班禅胡土克图等、各给银千两西勒图枯伦喇嘛盛京喇嘛班第大诺门汗徒众查数再议具奏又班第大诺门汗所请、遣巴哈格隆二班第于外与彼徒众会聚相应准从。奏入报可。　　

○工科给事中姚延启奏言考等之法原期地方得人。今行之已经两载其得人与否自有明效无俟臣言。但上等缺多人少中等缺少人多壅滞已极试问考居上等者、果皆异才与。有丁忧事故之官。或缘事复职、或俸深无荐。而今巍然上等矣。中等下等、果皆庸劣无状与有累列荐剡。今服阕赴部、俛然中下者矣。即二年之间。上等者、已经降革几何人。被参劾者、又几何人。至中下等者、或反称职循理。荐牍时闻。未可更仆数也。由此观之。考等之法、未可为凭。伏乞敕部停止、以期得人之实。下所司议。　　

○戊子。陕西岐山县雨雹。伤禾　　

○己丑。孝端文皇后忌辰。遣官祭昭陵　　

○辛卯。上素服亲诣圜丘、社稷坛。遣公爱星阿诣方泽。尚书胡世安、诣天神坛。侍郎祁彻白、诣地祇坛祈雨。祭未毕、大雨如注。　　

○壬辰。以固山额真宗室罗托、为宁南靖寇大将军。统领官兵驻防荆州。分遣固山额真伯佟六十、驻防长沙。赐之敕曰。今因逆贼孙可望等煽乱湖南骚扰地方。兹命尔宗室罗托为宁南靖寇大将军同蒙古固山额真特津、护军统领俄内等统领大兵前赴南楚尔统官兵、于湖南湖北地方、与经略辅臣洪承畴共议地势相宜之所驻劄其军情事务与经略辅臣洪承畴相议而行若贼人犯、须协心戮力多设方略、相机巢□刀除凡事与固山额真、护军统领、梅勒章京等、会议而行、毋谓自知、不听众言。毋谓兵强轻视逆寇。仍严侦探、勿致疎虞。抗拒不顺者戮之。有先被贼胁从、闻大兵至、即时迎降者。俱免诛戮。有能擒杀贼渠投降者。仍分别升赏。惟以安民为务、须严禁兵将、申明纪律。凡归顺人民、毋得扰害。务体朕定乱安民之意。行间将领功罪察实纪明汇奏。有犯小过者、即当处分。至于骁骑校护军校以下、除死罪外其余大小罪过、俱与众将商酌、径行处分。尔受兹重任。益勤厥事钦哉。　　

○癸巳。升吏部左侍郎白允谦、为刑部尚书。　　

○以致仕三等精奇尼哈番曹恭诚子熙麟、一等阿达哈哈番兼一拖沙喇哈番孙成功子世科、各袭职。　　

○旌表节妇、江西长宁县罗大美妻谢氏、福建上杭县詹鸣华妻赖氏、各给银建坊如例。　　

○甲午。谕礼部。顷因今□山戊不□自春入夏、亢旱不雨。朕不胜兢惕。洁躬祈祷。荷天地鉴此微悃、甘霖即沛。理宜遣大臣恭行祭告仰答神庥。尔部即择期举行。　　

○大学士管吏部尚书事王永吉奏言入夏以来。亢阳不雨。皇上竭诚祈祷。恭祀圜丘。甘霖旋沛。真千载仅见之盛事也然诚敬格天、不在升中告虔之日。而好生大德自足以上答天心。即钦差满汉大臣、清理刑狱一节。便可以通帝座而协休徵矣。盖从来沉郁之气、最能感召灾沴。故三年不雨。六月飞霜。史册记之。今直隶各省、俗未还醇。讼狱繁兴。刁风不息。承问者怵于功令方严、稍一哀矜。恐蹈徇情之罚。更苦时日甚迫。草草结局。附以深文。未必准律合情。无门控诉。况当耕耘力作之时。关摄勾提、恐妨农业。裂肤敲骨、尤足干和伏乞敕下直省督抚按、于文到之日、作速清理狱囚。如有大冤大枉。汇疏具奏。请自上裁。其赎徒以下保释宁家。庶解泽弘敷、不崇朝而遍四海矣。下所司议。　　

○乙未。升经略中营副将刘应志、为署都督佥事充镇守广西全州等处总兵官　　

○赐直隶总督张悬锡鞍马朝服等物。　　

○遣刑部侍郎吴喇禅、致祭故和硕额驸二等伯杜雷。　　

○丙申。升正白旗汉军甲喇章京张元勋、为本旗梅勒章京。　　

○以镶白旗满洲理事官察哈泰、为甲喇章京。　　

○福建巡按朱克简疏报、节妇。莆田县儒士康如鑨妻戴氏、年二十如鑨殁。家贫。氏矢志不贰。南平县生员俞大本妻张氏、年二十而寡。奉姑至孝。教子士旂入黉序瓯宁县生员夏世宁妻陶氏、年十七于归。世宁病数载氏治疗百端吁天愿以身代迨夫死欲殉节恸绝复苏念翁姑年老勉终后事俱苦节五十余年。烈妇。晋江县民林孙妻杨氏、年十八夫死。从容自缢以殉。俱请照例旌表。下所司知之。　　

○遣官致祭故一等阿达哈哈番兼一拖沙喇哈番梅勒章京张格、拜他喇布勒哈番侍读学士杜谠。　　

○丁酉。上幸南苑。　　

○戊戌。置盛京奉天府。　　

○定水战跳船升赏例。一等船首跳者赏银二百五十两。授一拜他喇布勒哈番。次跳者赏银二百两。授一拖沙喇哈番。第三跳者赏银一百五十两。第四跳者赏银一百两。第五跳者赏银五十两。二等船、首跳者赏银二百两。授一拖沙喇哈番。次跳者赏银一百五十两。第三跳者赏银一百两。第四跳者赏银五十两。三等船首跳者赏银一百五十两。次跳者赏银一百两。第三跳者赏银五十两如后再得此等功者。二次五等准作一次四等。二次四等准作一次三等。二次三等、准作一次二等。二次二等、准作一次一等。二次一等者授官。此外众贼兵所乘之船、首跳者赏银八十两。次跳者赏银六十两。第三跳者赏银四十两。如后再得此等功者、三次头等者授官。如领兵主将未分别船等第。则照跳众贼兵船人例赏之。其船长督战章京照次跳船人例赏之。其余章京照第三次跳船人例赏之护军校骁骑校等、照第四次跳船人例赏之未得官章京照常战胜军功例赏之。　　
</div>
    <div class="pagination">
<a href="清实录顺治朝实录_page184.html">上一页</a><span>...</span><a href="清实录顺治朝实录_page180.html">180</a><a href="清实录顺治朝实录_page181.html">181</a><a href="清实录顺治朝实录_page182.html">182</a><a href="清实录顺治朝实录_page183.html">183</a><a href="清实录顺治朝实录_page184.html">184</a><span class="current-page">185</span><a href="清实录顺治朝实录_page186.html">186</a><a href="清实录顺治朝实录_page187.html">187</a><a href="清实录顺治朝实录_page188.html">188</a><a href="清实录顺治朝实录_page189.html">189</a><a href="清实录顺治朝实录_page190.html">190</a><span>...</span><a href="清实录顺治朝实录_page186.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
