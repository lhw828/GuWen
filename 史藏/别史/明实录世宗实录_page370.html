<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 370 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 370 页/共 518 页</h1>
    <div class="content">　　○添设福建大田县属延平府以尤溪县之英果漳平县之桃源德化县之安仁及增设花桥四巡检司隶之从御史白贲奏也  追录正德六年甘州把鸡儿堡御虏获功阵亡官军百户夏俊等二十三人升赏有差  降韩府高平王融烇为庶人革镇国中尉旭梆禄米三之一旭梆帷箔不谨尝挟妓出他邑游融烇因私通其妻谢氏旭梆执谢氏掠杀之韩王以闻诏遣司礼监官同抚按官会勘得实故有是命
　　○丙子  上奉  皇太后率  皇后发京师武定侯郭勋大学士李时尚书夏言钦天监正夏祚等扈从
　　○丁丑  驾发沙河驻  天寿山行殿是夜  上召武定侯郭勋辅臣李时尚书夏言至行殿谕曰适过沙河一带居民鲜少田地荒落  七陵在此要人守护卿等如何处之勋对宜免护卫军赴京操言对宜量移一二民人可徙者皆未当  上意已而时对昔丘浚曾议京师当设四辅以临清为南昌平为此分蓟州及保定东西各屯兵一二万以拱护京师今若于昌平添设一摠兵南卫京师北护  陵寝更增军马自然居人稠密  上曰卿等回京可与户兵二部酌议以闻
　　○己卯  上谒祭  长陵  献陵  景陵礼毕至十八道岭自择  陵域先年  悼灵皇后丧  上密谕大学士张孚敬令致仕官骆用卿择地于十八道岭及据子岭两具图说以进至是亲阅明日复阅橡子岭命钦天监官及从臣审视皆以十八道岭地为胜  上谕诸臣曰适观吉地咸可为陵朕惟  祖宗所遗此本诸  天赐既越  列圣之地恐朕未可当今日既定宜勿他适还京可即议营造卿等其力赞之
　　○庚辰  上谒祭  裕陵  茂陵  泰陵  康陵
　　○辛巳
　　○遣驸马都尉邬景和祭  悼灵皇后陵寝
　　○壬午  驾还至沙河  上御行殿命鸿胪寺官宣敕谕昌平州官告父老等曰朕荷  天命缵承  大宝始则礼讲失序是以争  庙尚定于数年于  陵见通不闻于礼官也昨朕咨少保秩宗言欲讲谒  陵之礼以待庙祀之后今将有事于  天寿山可不先谒  陵而遽自图哉乃复议以大臣谓可此举朕择良辰奉  皇太后恭诣  七陵道经沙河驻跸何居民不续农事不观  祖宗陵园重地切朕忧怀尔昌平司牧率耆老生徒既至已迎朝兹回又来辞朕今特降敕谕用示恤典本州今年粮税免三分之二凡七十以上者官各给布二疋米一石肉五斤九十以上者倍之生徒每给灯油八十斤尔知州等官宜爱养百姓尽生抚恤勿妄加科索以奉承人意勿肆行暴虐以致害民尔百姓每亦要孝亲弟长为善立身如是官有廉能之誉民无嗟怨之声庶称朕意以奠  山陵于万世尔等顾不美欤钦哉  驾幸西山
　　○癸未祭恭让章皇后  景皇帝陵  上奉  皇太后由西湖舟行还京
　　大明世宗肃皇帝实录卷一百八十五


大明世宗肃皇帝实录卷一百八十六
　　嘉靖十五年四月乙酉朔
　　○丁亥  上以展谒  七陵遣成国公朱凤祭  孝陵英国公张镕祭  显陵
　　○戊子
　　○兵部覆巡按贵州御史王店条陈地方事宜一土官赴京袭替  祖宗旧制顷开入粟冠带之例大伤国体乞申嘉靖九年事例禁之一土官受职于朝而无禄俸定制以致科剥无常民受其害宜令抚按官议制常禄一贵州思南石阡等处旧无馆驿顷因添设兵备遂为冲途请官为制驿以苏里甲供应之苦卫所军士职在操守非以应付送迎乃令朋买马匹走递于事体非宜请行禁革一各衙门既有六房吏典以司公移而卫所复立军吏操吏屯吏总吏不惟冗赘且需扰百出宜一切汰革一屯军出粮操军养马制也顾责军屯余军养马以偏累逃窜宜禁谕抚恤以救其弊一武官多贪残无忌请令抚按官分别贤否籍报本部仍按季稽其行事诏悉如议
　　○己丑孟夏行时享礼于  奉先殿  崇先殿时以  上谒  陵初回故更是日  国子监祭酒吕楠进恭和  圣制谒  陵诗一章并赋一篇曲于首  上留览
　　○庚寅荐苑田新麦于  内殿是礼  上所始创祝词有始岁之文太常请更定  上曰去岁是创行自后无烦用祝此祭义也
　　○辛卯
　　○礼部奏今岁丙申当举行  太禘礼伏睹  太庙脩饰已完至期请仍写  皇初祖神牌于文华殿奉请  太祖神主于  内殿至  太庙行礼毕仍捧  太祖神主归安于  内殿得旨  神牌即于  太庙写之余如拟  改巡抚贵州都察院右副都御史陈克宅总理南京粮储兼巡抚应天地方  以水灾免坝大等马房草场子粒有差
　　○壬辰
　　○升南京礼部署郎中王慎中为湖广按察司佥事提调学校  行取江西曾杨廖氏子孙精道地理者卜  山陵吉地役礼部尚书夏言请也  补荫致仕兵部左侍郎黎爽孙恕为国子生  初客星见于天棓傍渐东行历天厨西入天汉至始日始没
　　○癸巳
　　○遣女官祭先蚕之神  初  上既定寿藏之议及谒  陵还御行宫又召武定侯郭勋大学士李时等谕之  七陵多有损坏当并工脩饬  长陵神道宜用石甃其石像等项宜各护以石台勋等请传示礼部议举礼部因条上其事一钦天监择选修饬  七陵并预建  寿宫动土兴工俱用本年四月十七日卯时吉一脩饬  七陵祭告  七陵各一坛  天寿山神一坛后土司土神共一坛翰林院各撰祝文一预建  寿宫祭告  七陵各一坛  天寿山神一坛后土司工神共一坛翰林院各撰祭文一太常寺各备办祭品香帛及具奏祭告  天寿山后土司工等神遣官二员行礼一请敕命总督工程武职大臣一员工部堂上官一员总拟规制礼部堂上官一员总督官军兵部堂上官一员科道官一员仍于各衙门选取才干官一员协同工部堂官兼理工程一请敕命内官监总督提督工程官二三员一  山陵工程重大工部合添设侍郎管理一  寿宫规制合钦遵  圣谕量拟  长陵本部行内官监会同画图上请钦定一兵部查照先年事例处拨做工官军一工部议奏处办木植甎石物料钱粮及工匠夫役等项一钦天监差拨阴阳人八名候时一太医院拨医士四名随带药饵前去调治军士夫匠奏上得旨日期且未定俟各设至行工部添官等项并如议  上寻语辅臣李时曰  山陵预建已定但朕恐德泽不曾沾民遽自图以重劳民力又未知将来公论何如朕心寔愧惧今可敕问臣民许我否乃降敕礼部曰朕恭建  郊坛庙寝所以上事  天地  祖宗今复思  太皇太后  皇太后二宫我  皇祖原未有制令曰清宁者乃青宫所居虽无其人可无其所是非  母后所居也曰寿者乃统于乾清宫者非  母后之宫今朕拟将清宁宫存储居之地后即半作  太皇太后宫一区仁寿宫故阯并除释殿之地作  皇太后宫一区以备  皇祖一代之制亦非妄举今复自念原始要终知道者事地欲法  皇祖故事预建陵墓此固大臣已咨但恐众有未与者可行可止尔百官以及国之耆民可一一言之亦不必人各一疏但出同议者共之于是府部等衙门京山侯崔元宣城伯卫錞等侍郎霍韬等及百官并耆民高辅等俱＜锍-釒＞言当建礼部覆闻  上曰既臣民合词所宜从之不必择日脩理陵殿并预建陵墓但即以二十二日兴工朕当亲告  皇祖太宗遣告  六圣及  天寿山后土司工诸神总督等官各赐之敕  两宫兴工日期令钦天监择五月望后闻释像器宇便行撤除俟别议以存  祖宗之旧  南京给事曹迈御史朱黼各＜锍-釒＞言轩后握图爰立四相勋华抚运必备九官顷自费宏殁汪鋐去已踰半载内阁止大学士李时一人总理吏部惟侍郎霍韬等构篆窃谓政本铨衡一日不可缺人岂宜久虚不备乞赐简用以翊赞昭登之治  上报曰朝廷自有处分览所奏知矣
　　○甲午
　　○诏起原任户部尚书许缵为吏部尚书时赞以母忧家居闻命＜锍-釒＞辞  上报曰卿醇诚平易操谨素著铨衡重任特兹委用服阕即赴京供事以承简眷不准辞  兵部言国朝武学设在京城东偏规模狭小较阅勿称加以教官职小化导实难徒取备攵无济寔用近武定侯郭勋请别加振作而御史郭圻复请于武英殿讲武西苑阅射臣等议得禁庭练武事体非宜而武学规制诚当振作请以皇城西隅大兴隆废寺因其廨宇称如拓饰改创斋舍移武学于此群大小武官子弟及勋爵新袭者肄业其中用文武重臣教习设属分督岁仲冬大加较阅以示惩劝得旨俱如拟其未尽事宜仍令会礼工二部详议以闻已会二部条上事宜一营建殿堂一专教将领宜命才望素著谙兵文臣一员提督讲武选各府掌印佥书侯伯及各营坐营将官二三十员每月遇三日赴堂讲武经等书遇日八演习武艺至岁仲冬请  车驾幸讲武殿行大阅礼考校将帅而赏罚黜陟之一尊崇庙享古今言兵者以太公吕望为宗请仿唐制立武成王庙以汉唐以来名将如孙武吴起司马穰苴尉缭子黄石公张良韩信李广赵充国诸葛亮邓禹冯异关羽张飞李靖李勣郭子仪曹彬韩世忠岳飞本朝之徐达常遇春张玉汤和配享每岁春秋致祭庶典制不阙武教有所兴起一时加劝惩每岁仲冬大阅外其春夏秋仲月望日该部请旨会官严加校阅弓马兵书开具等第奏行该部纪录果弓马熟闲通晓兵略者即遇缺推补否则不得升叙  上从之即命兵工二部拟议图说以闻  以宁夏清水营斩获达虏功升总兵都督同知王效为右都督副总兵都指挥佥事任杰为都指挥同知
　　○乙未
　　○建州左卫都督佥事松巾等皆以授职满三年奏乞服色六帽金带诏如例给之  南京兵部尚书秦金条陈兴革六事一合操军以一营阵南京大小教场神机江口四营操军俱系锦衣等卫分拨一卫散分于各营一营又分于各哨以致展转生奸漫无稽考请如京营例定卫拨营分为哨数羁零之数自为一哨俟新军至补入以联卒乘一禁开垦以固城池南京内外城池多被奸民掜称承佃起科将城壕处所任意开垦及于城门傍近盖造房室恐将来坍崩渐多风大难御宜行禁约一严清勾以祛宿弊在卫奸军通同所辖开逃勾单既行迺自首复役意右重索勾至户丁赀装以为利穴宜严其查发仍行清军官非奉勾单勿与补角□羊一立册籍以查新军顷诏浙直等处悉拨军犯补南京江操卒无至者由未有稽核法耳请令每年终各以充发新军名贯起角□羊月日籍报本部以便稽查一议处收粮以苏夫困江淮济川二卫水夫管收籍支粮者以结勘重复往返留难甚为所困宜如例查明即补免其重勘一议差拨以便遵守会同馆差役繁多马驴不给宜申明近者议革驿传事例禁其滥差横索者诏悉如议
　　○丙申行  大禘礼于  九庙  改南京兵部右侍郎潘珍为兵部右侍郎  诏核皇壮并马房草场逋负子粒银两以济  庙工从武定侯郭勋请也
　　○己亥  上召武定侯郭勋大学士李时尚书夏言于文华殿谕以  山陵大事因赐勋  御制词一章时歌一篇言诗一章  兵部尚书兼都察院左都御史王廷相六年秩满诏加太子少保  兵部尚书张瓒覆御史周鈇所勘十三年延绥清水营官兵御虏克捷原任都指挥梁震等功次所当升赉者且言掌都察院事王廷相先行题奏侵官非体得旨梁震等如拟今没部院题奏务令遵职掌不许侵越
　　○庚子
　　○升巡抚四川都察院右副都御史潘鉴应天府府尹江晓俱为工部右侍郎时营  两宫及  寿陵奉旨工部增置侍郎一员吏部以镒等七人名上乃以晓佐部事而命鉴督办川广木料  四川抚按官潘鉴等＜锍-釒＞荐原任吏部左侍郎温仁和吏部右侍郎张潮右副都御史高公韶郎中朱藻谢廷芝参政陈卿俱三蜀名德乞赐名用编脩杨名以狂声得罪乞复原官致仕时仁和潮已有旨起用兵部覆得旨仁和行取至京候有相应员缺推补藻卿准起用公韶等罢  顺天府儒士潘谦锦衣军匠金桂各上＜锍-釒＞请迁  显陵于  天寿山有旨下礼部参看尚书夏言等言往者锦衣卫千户陈昇等尝以奉迁  显陵为言  陛下既奉  圣母慈训而寝格之矣顷以  皇上谒见  七陵乃  累朝未举之典而预建  山陵又常情所难之事愚民不知  圣志所在逆谓将有奉迁  显陵之心且流言喧尢□尔不独细人而已今潘谦等望风进言必有奸人指使以尝试朝廷希冀非望不一重示惩创恐无以警戒将来  上深然其言诏谦等希图进用妄议  陵寝俱下锦衣卫执送法司拷讯
　　○辛丑初  上议寿域起工亲行祭告  诸陵至是礼部请遣官  上谕内阁曰亲行有成命南宫遣官之说必有谓或以朕劳朕闻多劳可以应于有事或念扈从之劳则当分番或有怨劳则当示以正义或有邪说者则当谕以理况古天子一岁四狩此行不可沮仍以前议为准于是礼部具列事宜上请钦定诏俱如拟复谕尚书夏言曰宫眷视前减三之二其仪卫一节朕惟卤簿之数代不同之今  祖制固无敢更之者然尚果于用武可尽用此设哉唯郊祀一举当全用至若远近巡幸当别为一具用之伞扇之类宜省约旗仗之属宜取增方可别其行有不同之义至于六军万有二千亦足矣纵使伐罪亦不右多卿其再思之其促官五府九卿各当官一司属各一太常鸿胪各留京二员堂属一日讲官科六人道十三人随去余似俱不必去礼部遂拟上仪注一太常寺备办祭告  内殿祭品翰林院撰祝文一前期一日  上率后妃告  内殿一十九日卯时  圣驾启行由长安门出至沙河行殿  上少憩进膳毕出百官朝见行一拜叩头礼如常仪一是日早免朝扈从官前行存留百户俱先赴德胜门外送  驾一锦衣卫设丹陛仪卫扈行一扈从官遵照  圣谕五府九卿各堂官一员司属各一日讲官六科六人十三道十三人太常寺鸿胪寺堂官止一员留京余俱随行一扈从官在途供事以便衣一工部差官巡视桥梁道路遇有损塌随宜脩理一居守文武大臣并直守皇城四门京城九门分调提督武臣及点闸科道官兵部奏请户部关给行粮俱照例举行一光禄寺随处预备御膳及酒饭供具一十九日  驾至沙河昌平州官吏师生耆老人等俱跪迎道旁  驾过乃兴俱免朝见一二十日辰时百官便衣诣行殿行叩头礼各衙门奏事引见如常仪朝罢百官先行一二十一日早百官常服朝参发总督等官敕书于各衙门奏事如常仪一脩理  七陵于二十二日卯时预建  山陵于本日申时各兴工是日早免朝百官各具吉服先诣  长陵候  驾  上具黄袍以寅正诣  长陵以脩饰  七陵告毕  驾回行宫至未正复诣长陵以预建  山陵告百官役行俟礼毕先还至行宫前候  驾入退一祭告  六陵并  天寿山后土司工等神各遣官英国公张溶等俱次日复命一二十三日早百官常服朝参奏事如常仪是日  驾驻  陵下一日一二十四日早百官先行至沙河候  驾至便衣朝见一二十五日  驾发还京文武百官军民耆老人等俱出迎于德胜门外教坊司大乐鼓吹振作  驾入告  内殿谒  皇太后还宫一二十六日  上御奉天门文武百官具吉服朝参得旨二十九日回京次日见  两宫余如拟行殿既寝当名行宫
　　○起原任巡抚湖广都察院右副都御史汪珊巡抚贵州  追录嘉靖六年山西黑土墩等处御虏斩获阵亡功升赏官军工兴等一百五十四人
　　○壬寅
　　○命吏科给事中管见山东道御史郭圻监视预建  寿宫并脩葺  七陵等工  敕宣城伯卫錞刑部尚书唐龙居守京城命遂安伯陈鏸户部尚书梁材都察院左都御史王廷柏直守皇城四门京城九门赐錞鏸大红蟒龙材大红麒麟廷柏大红飞鱼各纱衣一件
　　○癸卯  驾发京师次沙河行宫  大同巡抚都御史樊继祖以户部参其谋给军储之＜锍-釒＞行御史查勘乃上＜锍-釒＞自明曰臣自受命抚大同以地方残敝之后苦心莭慎艰危万状兵马钱粮何敢一毫冒破欺隐谨以户部所拟参寝臣＜锍-釒＞乃钱粮之所当请给者分款上陈请行并勘  上令查盘科道官一并从公查勘  蜀王让栩奏四川都司都指挥刘永昌自恃敢言肆为无忌自抚按四下无不畏其口其以私事索取臣藩邸金币珍宝积且以千计则有司军民横被凌迫者可无论矣今年二月使臣奉莭册至府抚按而下毕已拜迎而永昌被酒后至独设四拜且谇典仪不俟其至其悖慢无礼如此都司属官指挥吴可言乘马张盖冲突仪仗间臣一致诘返为永昌面讪且令可言家属妄讦藩邸人员徼求纳贿不听复阴挟以军威致令藩邸人人自危臣诚不忍横遭辱侮乞遣法司按问以正其罪刑部覆从其请  上命遣给事中戴嘉猷往同抚按官从公勘究议罪以闻永昌亦＜锍-釒＞辩且讦承本周绮等罪状以自角□羊会四川抚臣潘鉴亦以其事闻按臣邹尧臣复＜锍-釒＞永昌不法十事请行按问得旨令抚臣逮永昌系狱以俟勘官  山西平虏卫神机官库大军器尽毁
　　○甲辰  驾至  天寿山行宫  赐英国公张溶大红纤金蟒衣纱一件以遣告  显陵陈乞也
　　○乙巳  上驻跸  天寿山敕谕总督工程等官曰朕昨恭谒  列圣诸陵仰睹  玄居殿等处岁月滋久多致倾圯宜加脩饰及朕法  皇祖故事预作幽宫于  太宗文皇帝之左侧已尝下敕咨问而臣民合词以为当建及建造行宫俱择以四月二十二日兴工惟兹事体尊崇工程重大尤非他务可比仍特命卿太傅勋辅臣时知建造事绍督工程少保言同知建造事总拟规制兵部尚书瓒提督领军署都督佥事松指挥同知寅监督工程卿等宜竭诚殚虑务俾建造如式工作完美以为永久之图斯副朕意  上降敕问翰林科道官曰朕惟为国以礼盖大典也恭惟  皇祖用事  郊庙供役之人曰乐舞生置神乐观取其洁也庶乎可以奉神之役也然直谓之观即今宫观耳况尝于是观出醴泉焉其生本道士也夫何近来文臣以为邪人不宜事  郊庙不当用不知礼不晓攻当专任以进士别取以供乐舞此辈悉宜除之然进士委孔圣之徒孔子曰未能事人焉能事鬼神曰事人者有卑幼事尊长子弟事父兄唯臣事君礼为重焉故孔子过君虚位色勃足躩何其教人深切也今有进士儒臣曰张鹗者官太常卿职掌事神乃乘舆与朕辇同行何其知礼故敬忌如斯可赏可升尔等宜以职言之于是都给事中王桢等劾奏鹗曰礼下君门式路马今  驾及城门而鹗不知避伏原鹗小人之心以为卤簿拥导兵将环列可以偷肆而欺人耳然君子不以昭昭信莭不以冥冥堕行而鹗敢欺肆如此诚大不敬无礼且鹗始领乡科叨任民牧旋以赃罪废弃有年会  皇上制礼作乐以鹗粗知音律起而置之容台不三五年骤跻卿秩犹不知所报称则素无诚意可知矣何以奉  郊庙而格神人请黜治之以为人臣不敬之戒  上谓所对持义甚正上下之分可如是耶命锦衣卫执鹗付镇抚司讯之翰林院学士张璧等亦参鹗不敬  上报闻翊日十三道御史王杏等亦有＜锍-釒＞论鹗而语不深劾  上谓杏等以执法言官有诏诘问而其言如是君臣上下分不可犯苟一为之则百可为之矣其更参奏以行杏等复参劾鹗且自引罪  上曰国体重在礼杏等一闻是事即宜自尽言职及敕问所临犹私同类不即参劾以对本当拿问且姑贷之既而移法司议罪法司当鹗率  驾行处军民充入仪仗内者律绞以杂犯准赎徒毕日为民  上谓鹗乃乘轿非军民冲入仪仗者比特令充戍
　　○丙午  上躬告祭  长陵分遣英国公张溶武定侯郭勋遂安伯陈鏸辅臣李时尚书夏言驸马都尉谢诏祭告  六陵尚书顾鼎臣祭  天寿山尚书林庭＜木昂＞祭后土司土等神
　　○丁未  上游九龙池命武定侯郭勋尚书夏言骑从赐以银币
　　○戊申  上谕从臣曰  天寿山乃  长陵主山之名适看之小山名天寿者误也昔  皇祖在此饮酒是日  万寿之日百司臣庶上寿因进名天寿朕欲作一小亭为记以正其讹传可名此山为平台山其十八道岭可更为阳翠岭  添设山西太原府繁峙县县丞一员
　　○辛亥
　　○复赐武定侯郭勋尚书夏言银币宝钞  上亲诣  长陵  献陵  景陵阅视语从臣郭勋等曰  景陵规制独小文多损坏其于我  宣宗皇帝功德之大殊为勿称当重建宫殿增崇基构以隆追报
　　○壬子  驾发  天寿山驻沙河
　　○癸丑  驾还京
　　大明世宗肃皇帝实录卷一百八十六


大明世宗肃皇帝实录卷一百八十七
　　嘉靖十五年五月乙卯朔  上谕大学士李时曰端午莭朕奉  两宫赏莭昨有  慈谕罢免朕惟宴乐一莭不可少不可过少则不见交惟之情过则有伤耽乐之好若夫君臣一赏足寓万泰之意卿其会勋言一计之已复谕曰宴礼必得乐歌今教坊司不知备否无论俚俗我  太祖  太宗屡有宴锡其乐仪今存否可用一会议礼官拟上其仪朕裁择焉于是礼部尚书夏言等言  皇上欲于端阳之莭举君臣宴赏以见交欢之情甚盛典也盖君臣之礼以严敬为主然一于严敬则情或不通而无以尽忠告之益此有周盛时所以有君歌鹿鸣臣歌天保之诗先儒谓太和元气在成周宇宙间良以是也臣等谨撰仪注以上至日  上升座乐作鸿胪寺官赞文武官四拜兴平身乐止内官捧  御案乐作设案毕止教坊司官率乐人跪奏致语毕乐作教坊司官跪奏一奏某曲管弦乐作内官斟酒捧爵至  御案前鸿胪寺官赞跪文武官皆跪教坊司跪奏进酒鸿胪寺官赞俯伏兴平身乐止赞各就坐文武官各就坐教坊司跪奏赞  圣喜功臣庆贺之舞舞毕出教坊司跪奏二奏某曲乐作内官斟酒捧爵至  御案前教坊司奏进酒进酒毕乐止殿外导汤乐作至殿内迎汤乐作内官捧汤至  御案前教坊司奏进汤乐作鸿胪寺官赞馔成内官彻汤乐止教坊司跪奏宾鸿翱翔之舞舞毕教坊司跪奏三奏某曲乐作进酒如前仪乐止殿外导汤膳乐作至殿内迎汤膳乐  内官捧汤膳至  御案前教坊司奏进膳鸿胪寺官奏馔成内官彻汤膳并  御案乐止教坊司跪奏群仙朝圣队舞承应随奏致语毕鸿胪寺官覆赞四拜兴平身乐止鸿胪寺官跪奏礼毕  上还宫诏如拟  先是  上谕内阁即今重书  训  录将完可将  皇祖御制文集  累朝文集等及四书五经二十一史性理大全圣学心法令官生各誊写一部贮藏不必开馆书经史各仍刊版一副及再幸  天寿山召见大学士李时等于行宫  面谕重修宋史至是  训  录书完时等遂请举行二事因言誊录前项经籍卷帙已为浩繁又重脩宋史非时月可办见在各馆官生恐不敷用除四夷馆善书官员听臣选取外请仍下礼部会同吏部于举监生儒内拣选精通楷书者二三十名进呈  御览请裁去留其监录等官除迁转事故去任外其余宜令俱照原拟供事及查有行取到侍读学士许成名郭维藩令其管录新任脩撰等官韩应龙泰明夏阁如霖潘应麒孙升吴山范瑟李本郭希颜中书舍人张湘令其校对反预脩宋史制敕房办事尚宝司司丞林应禧令其誊录翰林院孔目李琇管典藉事鸿胪寺主簿刘铠令其收掌其纸劄笔墨饭食等项俱照旧关支臣再惟脩史一事事体重大非学问该博心专一者恐不能提纲举要芟繁就简以成一家之言臣既叨预机务臣言又见总拟各工规制臣鼎臣教习庶吉士皆力不能专查得南京吏部尚书严嵩先由翰林大学优长纂转详谨见今考满到京似宜量改一职令其专一董理庶事有责成易于就绪但脩书与誊录事体不同前项监录官等项名目似应加定均乞  圣裁得旨严嵩改礼部尚书兼翰林院学士余俱如拟其见在馆官生名数与誊录册式行款具悉开具以闻
　　○丙辰
　　○太子少保南京兵部尚书秦金引年乞休  上褒留不允  升河南左布政使孙懋为应天府府尹  敕工部差主事皇甫汸往江南采买枯松二百栽  荫寿宫戒毋生事扰民
　　○丁巳
　　○以灾伤免顺天永平府属及涿鹿左卢龙等卫所民屯税粮有差
　　○戊午
　　○起复工部右侍郎苏民为南京兵部右侍郎巡抚宁夏右副都御史张翰巡抚四川  实授河南等道试监察御史黄绶朱箎李实周南右永刘仕贤王应史褒善卞伟李复初为监察御史  时狭西抚臣奉诏求红黄玉遣人于天方国土鲁撒马罕儿哈密诸夷中购之皆无产者户部尚书梁材以状闻  上曰尔等仍多方求  并行巡抚诸臣设法悬购务求必得以称朕礼神之意
　　○己未
　　○端阳莭赐文武百官宴于奉天殿宴毕  上幸西苑预命侯郭勋大学士李时尚书夏言侯于崇智殿遣中官赍赐艾虎花绦百索牙扇等物  上至勋等致谢  上曰今日之宴一以赏莭一以酬前月山中扈从之劳勋等顿首谢至水次  上御龙舟召勋等各登舟给酒馔命三臣舟近龙舟而行自蕉园迤逦至澄碧亭登岸复宴于无逸殿勋等各称觞上寿尽欢而罢  以谒  陵还颁赏京城巡徼官军  诏择取南京请江龙山二厂木植以充  两宫  七陵修造之用从工部尚书林廷＜木昂＞请也
　　○庚申
　　○升广西按察司佥事刘世杨为河南按察司副使提调学校  巡抚大同都御史樊继祖巡按御史周道会奏大同重镇控制民夷乃冀北道守巡官皆由山西抚按定委比因兵变以来守巡官惮居其地矧今事变甫平正弹压兴举之日凡  处分湏臣等与该道面相拟议类致耽延沉阁请自今铨择守巡官二员赐之专敕常驻镇城其列衔支俸仍系山西贤否举剌俱属本镇庶几职任专一重镇有赖都察院覆其议是苐大同一府郡邑诸事俱山西抚按所里移文上下必由守巡请山西抚按与本镇通行举剌报如议已改注山西布政使司参议张天性按察司佥事王世爵守边冀北道移治大同府
　　○辛酉  孝宗敬皇帝忌辰  奉先殿行祭礼遣西宁侯宋良臣祭  泰陵
　　○壬戌
　　○升礼部精膳司员外郎杨仪为四川按察司佥事主客司郎中陈箎为湖广岳州知府已而尚书夏言奏两人老成习故事请留以原官佐部务特旨从之  初四月间  上将幸  天寿山谕礼部巡狩卤簿当与出郊不同义湏尚武寻  御制天子武阵及太武冠服制式示尚书夏言且谕之曰朕作此二制卿其细注画图贴说来行今次不及后用之至是言其绘二制以进赐大红纱衣一袭银四十两
　　○癸亥
　　○女直夷人海西朵林山等卫额真哥等四百余人建川等卫卜剌塔等三百余人俱贡马来朝宴赏如例  虏酋吉囊青台等自去岁秋冬率十余万骑屯黄河东岸至是移驻大同近边诏调延绥游兵一支分戍西路仍饬各边抚镇诸臣整兵防备审度事势缓急互相策应
　　○甲子  太祖高皇帝忌神  奉先殿行祭礼  吏科给事中戚贤勘奏狭西延宁麻黄梁沙湖有功官军二千二十八人升赏有差  遣给事中吕应祥石迁高张守约黄光昇尤鲁卢勋沈伯咸御史黄绶王汝楫周南朱箎李实邢址毛复分覆各边镇钱粮应祥绶宣大迁高汝楫甘肃守约南延绥宁夏固原光昇箎蓟辽永平鲁实四川贵州勋址湖广广西伯咸复福建广东
　　○乙丑
　　○禁中大善佛殿内有金银佛像并金银函贮佛骨佛头佛牙等物  上既敕廷臣议撤佛殿即其地建  皇太后宫是日命侯郭勋大学士李时尚书夏言入视殿址于是尚书言请敕有司以佛骨等瘗之中野以杜愚民之惑  上曰朕思此物听之者智曰邪秽必不欲观愚曰奇异必欲尊奉今虽埋之将来岂无窃发以惑民者可议所以永除之于是部议请投之火  上从之乃燔之通衢毁金银像像凡一百六十九座头牙骨等凡万三千余斤
　　○升南京刑部署郎中缪宗周为广西按察司佥事
　　○丙寅  仁宗昭皇帝忌辰  奉先殿行祭礼遣定国公徐延德祭  献陵
　　○丁卯
　　○礼部尚书谢丕以母老年预请应得诰命  上念丕讲读勤劳特许之  升南京广西道御史李＜礻吴＞为四川按察司佥事
　　○戊辰
　　○以钦制大武袭威冠服并武陈诸仪卫及更作宝玺车辂器物告祭  太祖  列圣  皇考于内殿命六卿陪祭  选授行人李徵推官韩威知县谢廷＜艹洍＞吴希孟周珫顾存仁钱薇冯亮马汝彰王继宗等为给事中行人李乘云何赞传镇太常博士王瑛知县胡文举胡鳌阎邻党承赐谢九仪洪垣殷学杨时泰陈修彭时济韩岳谭学等为试监察御史庭＜艹洍＞徵吏科希孟玩户科存仁薇礼科亮兵科汝彰刑科继宗威工科文举江西道鳌邻福建道承赐湖广道九仪广东道垣乘云山东道学山西道时泰瑛四川道修赞贵州道时济广东道岳云南道学南京广西道镇南京广东道
　　○免京营操马今岁不场牧放仍支食料以武定侯郭勋奏见马不足故也  以皇甫川之捷升原任延绥副总兵都督同知梁震为右都督原任东路参将都指挥佥事任杰为都指挥同知
　　○辛未
　　○内苑先蚕坛进茧初  上谒  陵还召见辅臣李时尚书夏言于行宫谕以寿宫规制宜逊避  祖陵莭省财力其享殿以砖石为之地中宫殿器物等旧仿九重法宫为之工力甚钜此皆虚文且空洞不实宜一切厘去不用至是言等拟上图制  上命会同知建造侯郭勋礼工二部翰林院讲读诸臣通将  皇妃从葬之式总拟定图进览于是诸臣议奏  皇上亲为之兆惓惓以避尊莭财为谕执谦虑远臣等所当将顺但恐过于贬损无以称臣子尊崇之礼其享殿明楼宝城拟请量依  长陵规制其地中宫殿等项仍请稍存其制寔皆臣子无已之诚至于  列圣诸妃从葬之制具载会典今拟于外垣之内宝城之外左右相向以次而祔庶合礼制谨画图贴说呈览仰请  圣断施行得旨俱如拟其未尽事宜俟朕仍亲往决之
　　○壬申
　　○升吏科左给事中田秋为户科都给事中吏科右给事中杨僎为刑科左给事中兵科右给事中李逢为工科左给事中
　　○甲戌
　　○户部主事贾士允等奉命还取山东河南北直隶等地方淑女刘氏等八十八氏到京诏由东华门引入大内赏士元等各衣币二表里其女父隆应期等各加授冠带赏赉有差  贵州都匀界中夷酋王阿向者世据凯口囤屡为不靖官司不能制至是发兵攻平浪抚镇官招之不下事闻诏集兵剿之于是巡抚陈克宅调兵汉官军三万以去年十月中集囤下其地绝险贼即其要害立弩楼叠石防守攻三月有余不克乃先分兵破其党恶凯酋等囤随招降附近苗夷四十九寨于是贼众日离宣慰使安万铨乘夜雷雨督其众以软梯钓绳鱼贯而入登山绝顶反用弩石下击总兵杨仁等部各哨兵仰面夹攻之万铨兵自山上驰下开囤门遂斩阿向及党酋十余人凯口诸洞皆平凡斩首二百五十级生擒及俘获者三百六十余人招降夷寨男女二万余人捷闻  上嘉其功升仁官一级赐银四十两彩币四表里克宅及御史杨春芳俱升俸一级赐银三十两彩币三表里万铨而下各赐银币有差  工部覆总理河道右副都御史李如圭条议五事此任才能以举泉政漕河全赖泉水顷年泉源淤塞以致泉流微细宜专设兖州府同知一员管理一处闸座以均水利漕河一带闸座随时增改者多此盈彼涸往往称浅宜仍旧便此后必相度得宜乃听改作一切闸坝以垂永久漕河闸坝类皆土筑善崩宜采石修砌一治湖陂以裨运道山东漕河固资泉流而昭阳南旺蜀山马场伍大安山等湖陂俱受水所可为运河之济但年久不治委之无用其至淹没为害或被人侵占宜责令退出官为治修一严稽考以革奸弊何道银两先年散贮各衙门遂致那借侵欺无从查考宜令所司专听河道支用从之
　　○乙亥
　　○以大祭  地祗告  奉先殿请  太祖配位  致仕少师兼太子太师吏部尚书华盖殿大学士张孚敬表启问安仍＜锍-釒＞贺册嫔  上优诏答之遣锦衣卫副千户刘昂视孚敬于家赐之敕曰卿以内阁元辅朕所倚毗顷因有疾恳乞归休朕察卿有不获己之情乃用俞允送卿还乡兹得卿来＜锍-釒＞奏问并贺省览之余具悉忠爱特遣锦衣卫副千户刘昂赍敕往视卿疾如既愈即便来京勿负朕望果未除则当善自保摄用副朕眷思之怀复以手敕付昂曰敕旧辅孚敬卿比以疾乞还久切朕思昨得奏贺朕躬平吉  圣母康泰及择原选淑女内曰曹王二氏朕御而各有喜期将近已先册封为端昭二嫔并河南李氏京选王氏补为敬静二嫔又朕于春三月躬行谒  陵礼奉  慈车率后妃礼成后又于四月之吉命工恭饬新  七陵增造等项朕自作幽宫于  长陵左之阳翠岭即十八道岭更名改小山一名平台山以尊  皇祖太宗尝御之前次并往金山拜  皇高祖妣章皇后  皇曾叔祖景皇帝二陵奉  圣母舟回京今朕命使昂往视卿于家卿如果疾未痊便不烦以见如稍可即星夜以行急来见朕副切思情勿自负自弃以致朕怀无已卿其承之
　　○丙子
　　○诏故怀柔伯施瑾子焘袭爵初焘请袭吏部言瑾祖聚以右副总兵协守辽东原无军功当天顺初石亨徐有贞等以无功冒封爵故亦封拜聚等用结边将心未几亨等尽见禠夺而聚子孙相承者五世亦已厚幸焘不当复冒封典  上竟许之
　　○戊寅
　　○夏至节大祭  地于  方泽命武定侯郭勋代遣伯卫錞陈鏸尚书夏言梁材分献
　　○庚寅
　　○诏移永平府大闺库于蓟州属督饷郎中管理
　　○辛巳
　　○狭西左布政使张原明以疾乞休吏部言原明雅称清谨宜稍加优奖为恬退者劝得旨升光禄寺卿致仕  发太仆寺马三千给大同官军马价六万两给延绥官军
　　○壬午
　　○兵部覆巡抚狭西御史周鉄奏近日各边将士图冒首功至将虏中来降人口夤缘谋杀重伤怀柔之道杜绝归附之心请下各边镇巡等官以后有自虏中来降者皆当厚为优恤愿还本土则遣人护归复其徭役愿在军中则收充通事食粮官军有索其财物若妄杀报功者皆罪不赦将校不能钤束若通为给赏报可  鉄又＜锍-釒＞荐原任光禄寺卿马理右副都御史管楫山东道试监察御史杨爵兵部主事赵时春宜召用吏部覆如鉄言报罢
大明世宗肃皇帝实录卷之一百八十七



大明世宗钦天履道英毅圣神宣文广武洪仁大孝肃皇帝实录卷之一百八十八
</div>
    <div class="pagination">
<a href="明实录世宗实录_page369.html">上一页</a><span>...</span><a href="明实录世宗实录_page365.html">365</a><a href="明实录世宗实录_page366.html">366</a><a href="明实录世宗实录_page367.html">367</a><a href="明实录世宗实录_page368.html">368</a><a href="明实录世宗实录_page369.html">369</a><span class="current-page">370</span><a href="明实录世宗实录_page371.html">371</a><a href="明实录世宗实录_page372.html">372</a><a href="明实录世宗实录_page373.html">373</a><a href="明实录世宗实录_page374.html">374</a><a href="明实录世宗实录_page375.html">375</a><span>...</span><a href="明实录世宗实录_page371.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
