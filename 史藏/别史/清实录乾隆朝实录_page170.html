<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 170 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 170 页/共 1860 页</h1>
    <div class="content">○丁亥。谕大学士等。沿边省分。与蒙古地界相连者。夷民杂处。互相贸易耕种。闻地方官、凡遇夷民交关事件。心存袒护。并不秉公剖断。兼以口外之事。无足重轻。不肯加意办理。实为向来积弊。蒙古各部落。世受国恩。输诚向化。中外一家。岂容岐视。各该督抚将军。应严饬地方文武官弁。以后约束兵民。不许欺凌蒙古。办理夷民事件。务令彼此公平。以免生端构衅。仍责成该管大员。不时稽查。如有仍前视同膜外。剖断不公者。即行揭参。以示儆惩。尔等可遇便传朕旨晓谕之。　　

○大学士等奏、湖广盐价一事。奉旨命原任湖北巡抚崔纪、两淮盐政三保、来京会议。今据崔纪、三保、所开成本价值清单。互有参差。多寡不一。碍难核定。请命大臣一员。会同新任盐政准泰、将楚盐价值。通盘核算。定议具奏、至湖广总督班第条奏、盐务各款。一、请核减续增匣费。查楚省匣费。雍正十年额定银十二万两。今每岁又多用十二三万两不等。明系夥商浮用。自应永行禁止。仍令该盐政每年岁底清查一次。造册报部。一、请禁梁垛、安丰、二场。巧分名色。查楚盐祗分梁安二种。安盐价值。每包照梁盐酌减二厘。并无白梁、次梁、白安、黑安、等项名目。令该盐政严饬淮商。查明禁止。一。请余盐零包。一例开报。查零星盐觔。向不造报。恐沿途不无盗卖夹带等弊。应如所请。令该盐政严饬各商。将所行之盐若干引。共正盐若干包。零盐若干包。俱于桅封单内详载。毋许漏报。一、请水贩铺户。一体给发水程。查商贩运盐。赴各处售卖。全赖盐道水程稽考。应如所请。买盐不及二引者。给水程一张。将多买零数添明。其不及一引。并附近汉镇之江、汉、二县水贩。俱一例发给水程。一、请较准各店法马。查商店卖盐。既用库平库银合算。应如所请。照部颁法马。将各店一律较准。不得参差。一。请清查引盐觔数。查盐船到岸未发之先。例应委员查点。应令遵照定例办理。至黄州一府。并兴国等州县。俱在汉口之下。为盐船所必经。应如所请。令盐道查明各处额引。预发水程。俟船到黄境。将盐提出发卖。到汉扣除。再汉口盐船。不能抵岸。有自雇小船提剥者。亦应如所请。令盐道给发印照。到汉时查对。毋任私提盗卖。得旨。依议。著江苏巡抚徐士林、会同两淮盐政准泰、确核定议具奏、　　

○署湖南巡抚许容。以服制未终。具摺辞署抚篆。得旨。著仍遵前旨行。不必固辞。该部知道。　　

○戊子。饬福建讲求积贮。谕、积谷乃养民之要务。今年直隶、山东、河南、江南、湖广、等省。俱庆有秋。朕已降旨。谕令各督抚于丰收地方。乘时讲求积贮。以备将来缓急之用。今闻福建今岁雨旸应时。年谷顺成。为向来所罕见。朕心深为愉悦。闽省环山滨海。米贩不通。惟赖本省及台湾之米。以资接济。从前歉收之年。则远赴吴楚。由海道运致。不惮涉险烦劳。供民日食。今当多稼之秋。地方大吏有司、自当留心筹画。凡可以积之于官。藏之于民者。多方经理。以实仓储。并劝闾阎撙节爱惜。仰承上天之恩赐。如此。则官有余粟。户有盖藏。即使岁或不登。而民无饥馁之患矣。该督抚等可共体朕心。以尽父母斯民之职。　　

○谕军机大臣等。朕闻直隶兴修水利。开浚河道。如河间一府。所属地方。差委河员。俱不妥协。向例每逢闲月。听贫民尽数到工执役。若农忙之时。即有紧要工程。大率三丁抽一。其余任其耕种。今则一概拘令到工。指称钦工。不许违误。以致百姓有妨农作。又所发工食。多有扣克。不能照例给与。民间颇有怨言。地方有司、以为此系河员专司之事。不肯置问。小民无可告诉。此朕得之风闻者。尔等可遇便寄信与孙嘉淦。令其留心确查。将实在情形。具摺陈奏、　　

○谕大学士等。朕闻钱陈群考试通州。多取冒籍。发案之日、新进二十三名。实在通州本地。只有三名。其二十名。俱系江浙各省之人顶冒。以此众论沸然。钱陈群行令提调官查问。业将二十名、俱系顶冒。逐一查明拘齐。而钱陈群又令释放。仍复取进入学。通州本籍之人。甚不心服。朕所闻所此。尔等可传旨询问钱陈群。令其明白回奏、　　

○工部议准。江南河道总督高斌奏、黄运湖河堤工。各汛堡夫。堆积土牛。在紧要处所者固有。其闲置无益者。亦复不少。且土牛虚浮。每多塌卸。并有以旧作新。乘机浮报等弊。请嗣后调令此项堡夫。于黄河两岸。堤上临河一面。改筑子堰。运河两岸。有漕船犁缆往来。易于残毁。应令于堤顶入里一面改筑子堰。每夫二十名。选拨六名。泼水夯硪。令该管汛员。查明丈尺。分别勤惰。以为赏罚。如汛员不实力查察。即照例参处。至河兵仍照旧在埽工处所。挑积土牛。以备修防之用。不在此例。从之。　　

○国子监奏、监丞助教等官。遇丁祭时。有陈设分献各执事。请照礼部光禄寺之例。一体赏挂数珠。以光祀典。得旨。准带数珠。　　

○颁给奉天各义学四书解义。御纂四经。性理精义。御选古文。御注孝经。各一部。从府丞傅为詝请也。　　

○缓徵安徽宣城县、并宣州卫、本年分雹灾额赋。兼赈饥民。　　

○己丑。上御勤政殿听政。　　

○刑部奏、互殴命案。向俱减等办理。但未经著为成例。请嗣后互殴致死之案。除卑幼殴死五服尊长。有乖伦理。或两家殴毙人命。多寡不齐。或故杀、斗杀、情罪不等各案。俱毋庸议减。其两家互殴。各毙一命者。应免死减等。发边卫充军。从之。　　

○以顺天府府尹陈守创、为都察院左副都御史。　　

○调镶黄旗蒙古副都统官保、为右卫左翼副都统。镶黄旗汉军副都统保云、为右卫右翼副都统。　　

○扎萨克辅国公诺尔扎布故。以其子丹巴多尔济袭职。　　

○免安徽、凤阳、宿州、临淮、怀远、虹县、灵璧、阜阳、颍上、亳州、太和、蒙城、泗州、五河、盱贻、天长、等十五州县。凤阳、宿州、长淮、泗州、等四卫。四年分水灾。无为、合肥、庐江、和州、等四州县。四年分旱灾。额徵银、三万八千五百一十八两有奇。米、一千六百九十七石九斗有奇。　　

○给浙江海宁县塘工挑弃民田地荡。价银一千四百二十五两有奇。　　

○庚寅。上诣畅春园、问皇太后安。　　

○谕、据御史沈世枫三称、近年以来之督抚。每以寻常政务。不足以结主知而动众听。于是逞臆见以变法。矜一得以邀功。其说以为利民。而其实利未见而害随之。如崔纪、令开井灌田。郝玉麟、欲以严刑重困流民。张渠、请禁粮艘带酒。雅尔图、抑令业主免租。李卫、禁止躧麴。鄂弥达、勒令盐商领帑开矿之类。又如陈大受、见豫抚因捕缉多盗。蒙恩议叙。亦将所获盗犯。陈渎天听。凡若此者。不过以身居大吏。欲见长以示振作。得可邀功。失不遭谴。如劝农、催科、积贮、赈恤、诸务、皆所未遑。伏祈特降明旨。申谕各省督抚。毋矜奇鬻异、以逞其聪明。毋好大喜功、冀邀夫嘉奖等语。朕临御寰宇。执一中以理万几。大臣为国宣猷。亦惟能协于中。方无过不及之弊。乃数年以来。朕见督抚中。阘茸委靡。苟且因循。如硕色、石麟、兵浚、尹会一之流。实未见其悃愊无华。日计不足。月计有余也。故遇有努力向前。勇于任事者。究胜于持禄尸位之辈。是以量加奖许、以示鼓励。若谓朕之简用督抚。所尚在此。而督抚意中。以为如此即足以副朕之期望。则全不知朕心者矣。沈世枫所奏亦不为无因。而亦有似是而非之处。如崔纪之开井灌田。张渠之请禁粮艘带酒。实皆事之不可行者。至于禁止躧麴一节。虽目前未有大益。而行之日久。于米谷岂无撙节。储蓄岂无裨补。即沈世枫奏摺中。所谓不应责效于旦夕者。正此类也。伊所陈奏、皆指办事失之太过者而言。若如硕色之报荒不实。尹会一之捕盗不力。不又失之不及乎。过与不及。皆非中道。为圣人之所不取。天为百姓而立之君。君不能独为治也。而分其任于督抚。凡百姓之事。皆君之事。即皆督抚之事也。如沈世枫摺中。所奏劝农、积贮、等务。朕何尝不屡降谕旨。责之督抚。而督抚中之实在留心者果不多见。盖此等事。即留心经画。而一时难以见功。置之不问。亦一时未必见过。是以悠悠忽忽。竟视为具文矣。殊不思治天下之道。莫大于教养二端。朕之初意。俟养民之政、渐次就绪。闾阎略有盈宁之象。则兴行教化。易俗移风。庶几可登上理。岂封疆大臣。能办地方一二事。遂足以满朕之望乎。朕日以皋夔稷契望天下之督抚。天下之督抚。亦当以皋夔稷契自待。不可识见短浅。过自匪薄。徒沽名誉。徒邀嘉奖。为言官之所轻也。要之安静与废弛。振作与纷扰。差之毫厘、谬以千里。如安静与振作。则为朕之所取。废弛与纷扰。则为朕之所斥。是非判然。无难决择。为督抚者。有则改之。无则加勉。以副朕教导期望之至意。沈世枫原奏并发。　　

○又谕、翰林院编修检讨人员。朕多未认识。著翰林院该班之日、每次带领二十员引见。　　

○召编修余栋、来京供职。　　

○户部等部议准。尚书公讷亲查奏、署福建布政使乔学尹、请给与候补各官俸薪一摺。查试用文职。例准支食薪水银两。但各省有无多寡。办理不一。候补武职支食俸薪。各省亦多参差。请嗣后候补同知、知州。月给银四两。通判、知县。三两。佐贰、杂职。二两。均于存公项下动支。至候补武职。随标学习武举。给与马粮一分。考验候补千总。给与把总全俸。公发武进士。给与千总全俸。缘事降级试用者。照所降职衔给与一半俸薪。革职人员。有奉旨赏给职衔分发者。照职衔给与一半俸薪。如未赏给职衔分发者、给与把总一半俸薪。分发人员。有缘事降革。续经开复者。照职衔给与一半俸薪。年满候推千总、给与马粮一分。发回以守备题补。并年满、预保、留标候补守备等员。均给与千总全俸。奉旨简发。并奏请带往别省。及水陆改调。裁缺另补各员。均照原衔。支食俸薪。分发侍卫。系有职无任之员。应给与全俸。无庸支食薪银。又台湾俸满把总。彻回内地。以千总候补。于收标之日、给与千总一半俸薪。各省升衔调缺人员俸薪。均于卸事之日住支。任事之日支给。委署人员。有衔小缺大者。应照衔食俸。照缺食薪。均各半支给。从之。　　

○辛卯。大学士等遵旨查奏、甘肃巡抚元展成、奏报各属旱灾一摺。查各省凡遇旱灾。按限题报。并勘明被灾分数。将本年钱粮暂停徵收。俱系照例办理。惟灾民应赈济者。向来各省。或请散赈。或请借赈。或秋苗虽经得雨。而麦收不足接济。仍请散赈。总因赈济未有定例。是以从前各省督抚。有将情形入告请赈者。亦有未经奏请。奉旨赈恤者。或动正项。或捐俸工或动存公银两。办理俱不画一。请交部将夏灾秋灾。应如何分别加赈。及应给应借籽种。补种秋禾。并秋禾虽经得雨。而待食艰难。应否仍行接济。俱斟酌定例。详悉议奏、从之。　　

○八旗都统等奏、先经议政大臣议准、内阁学士雅尔呼达条奏、山海关等处。添设驻防官兵。所有该处员弁。交八旗酌定旗分补放。应添兵丁。由马甲养育兵内挑派等语。查罗文峪、喜峰口、冷口、三处官兵。现归山海关副都统兼管。张家口、古北口、二处官兵。归独石口副都统兼管。七处分为二属。新旧员弁。必须均匀配定。方免壅滞。请将山海关三品协领二缺。作为左右翼满蒙公缺各一。佐领八缺。作为镶黄、镶白、正白、正蓝、镶红、镶蓝、六旗满州各一缺。左右翼蒙古公缺各一。防御八缺。照佐领之例办理。骁骑校八缺。作为镶黄、正白、镶白、正蓝、镶红、镶蓝、六旗满洲各一缺。左翼镶白、正蓝、二旗蒙古。右翼正黄、正红、二旗蒙古公缺各一。喜峰口防守尉一缺。作为正黄旗满洲额缺。防御二缺。作为正黄、镶白、二旗满洲各一缺。骁骑校四缺。作为镶白、正红、正蓝、三旗满洲各一缺。镶黄、正白、二旗蒙古公缺一缺。冷口防守尉一缺。作为正红旗满洲额缺。防御二缺。作为正白、正红、二旗满洲各一缺。骁骑校三缺。作为正黄、正红、二旗满洲各一缺。镶红、镶蓝、二旗蒙古公缺一缺。罗文峪防御一缺。作为镶黄旗满洲额缺。骁骑校二缺。作为镶红、正蓝、二旗满洲各一缺。独石口三品协领二缺。作为左右翼满蒙公缺各一。佐领八缺。作为正黄、正红、镶红、镶蓝、镶白、正蓝、六旗满洲各一缺。左右翼蒙古公缺各一。防御八缺。照佐领之例办理。骁骑校八缺。作为正黄、正红、镶红、镶蓝、镶白、正蓝、六旗满洲各一缺。镶黄、正白、镶红、镶蓝、四旗蒙古公缺二缺。张家口四品总管一缺。作为镶黄旗满洲额缺。防御三缺。作为镶黄、正黄、正白、三旗满洲各一。骁骑校六缺。作为镶黄、正白、正蓝、正红、镶蓝、五旗满洲各一缺。镶白、正蓝、二旗蒙古公缺一缺。古北口防守尉一缺。作为正白旗满洲额缺。防御二缺。作为镶红、镶蓝、二旗满洲各一缺。骁骑校四缺。作为镶黄、正黄、正白、三旗满洲各一缺。正黄、正红、二旗蒙古公缺一缺。山海关等七处。共应添驻满蒙兵丁一千八百名。现于马甲养育兵内。照数挑选派往。其编派佐领之处。照依热河驻防之例办理。不派佐领地方。令该管副都统酌量各旗旧数。多寡分定。得旨。所办好。依议。　　

○镶黄旗满洲都统海兰奏、修理本旗官房三十间。估需银三百二十两零。查本旗现在房租银两。不敷应用。户部库贮本旗余剩房租银、四百二十六两零。请于此项银内照数动支。得旨。海兰所奏是。别旗修理官房。有银不足。遂奏请借别旗所贮库银。并不申明伊旗现在库贮银数。嗣后八旗修理官房。照海兰所奏、将现在库贮银数。及动用银数。一并声明具奏、　　

○壬辰。大学士等议准。云南总督公庆复奏、滇、黔、粤、蜀、各省边界。虽有管辖之殊。而靖地安民。原无彼此之别。现在民夷安分。俱称宁贴。请各照原管地方。立定限界。以专责成。设立汛防。联络弹压。仍循旧制。不必纷更。其有田在此境。粮在彼境者。名为寄粮。应令推收交割。将应纳钱粮。归入田土坐落州县徵收。从之。　　

○吏部议覆镶黄旗汉军副都统王进泰奏、旗人赴河工海塘效力者。请在本旗具呈。查明该员。现有家产与例相符。即出结径咨工所。查赴工投效旗员。业经定有成例。嗣后应于该员具呈之时。该旗确查家产。如果殷实。照例咨部。扣限出结。咨送前往。所送之人。如不堪收录。该管大臣。仍照例扣限饬令归旗。从之。　　

○户部议准御史陆尹耀奏、京外官员。眷口船只过关。除无货物。照常验放。毋任胥吏需索外。倘有奸牙地棍。假捏京员科道名帖讨关。该管关员。即行查拏究治。或有京员子弟。执持父兄名帖讨关。夹带货物。希图免税者。照例查参。如该管关员。不行详察。及明知瞻徇。或被旁人首告。科道督抚纠参。一并照例议处。从之。　　

○工部议准、湖广总督班第奏、楚省各路塘房。倾圯已多。现在湖北公项银两。积贮稍充。请动用修葺。哨船一项。关系巡缉。有朽坏不堪驾驶者。一并修造。从之。　　

○詹事陈浩奏、乾隆四年以前。所奉谕旨。谨编录二十册。装成五套。恭呈御览。请交大学士等校阅刊刻。颁布中外。得旨。览陈浩所奏、深用滋愧。昔人云。以身令者从。以言令者讼。朕承皇考付托之重。宵旰乾乾。深惧用人行政之未当。移风易俗之未能。是以诲谕谆谆。而未臻治理者。皆不能躬身倡率之故也。若复刊布颁行。益滋惭恧。所奏不准行。但留中以备省览。庶可验言行之或有不符。始终之或有不一也。　　

○予故湖南巡抚冯光裕、祭葬如例。　　

○癸巳。谕、今岁夏秋以来。两旸时若。各省奏报有秋者甚多。朕心深慰。浙省收成。亦称丰稔。惟是兰溪、诸暨、二县。于六月间山水陡发。田禾被淹。乏食贫民、该督抚已动存司公用银两、按户赈恤。谅不至于失所。其余沿溪傍涧之各属村庄。如有被水。收成歉薄者。亦应一体抚绥。至于水冲沙压之田亩。若有应加恩泽者。俱著该督抚委员确查。分别办理。　　

○太常寺少卿蒋炳奏、坛庙祭祀。大典攸关。请于陈设祭品之后。令御史会同太常寺官员巡察。凡陪祀、及执事各官。如有吃烟、吐唾、咳嗽、笑言者。无论宗室觉罗大臣官员。即指名参奏、以肃明禋。得旨。如所请行。　　

○又奏、太常寺库贮祭器。俱有印册。惟太庙社稷坛祭器。未经造册。请令礼部会同太常寺。将新旧祭器。敬谨查验。造册用印。一存礼部。一存太常寺。至太常寺印册。亦应照式造送礼部存案。得旨。如所请行。　　

○甲午。命开垦闲旷地土。谕、从来野无旷土。则民食益裕。即使地属畸零。亦物产所资。民间多辟尺寸之地。即多收升斗之储。乃往往任其闲旷。不肯致力者。或因报垦则必升科。或因承种易滋争讼。以致愚民退缩不前。前有臣工条奏及此者。部臣以国家惟正之供。无不赋之土。不得概免升科。未议准行。朕思则壤成赋。固有常经。但各省生齿日繁。地不加广。穷民资生无策。亦当筹画变通之计。向闻边省山多田少之区。其山头地角、闲土尚多。或宜禾稼。或宜杂植。即使科粮纳赋。亦属甚微。而民夷随所得之多寡。皆足以资口食。即内地各省。似此未耕之土。不成丘段者。亦颇有之。皆听其闲弃。殊为可惜。用是特降谕旨。凡边省内地零星地土。可以开垦者。嗣后悉听该地民夷垦种。免其升科。并严禁豪强首告争夺。俾民有鼓舞之心。而野无荒芜之壤。其在何等以上。仍令照例升科。何等以下。永免升科之处。各省督抚悉心定议具奏、务令民沾实惠。吏鲜阻挠。以副朕子惠元元之至意。　　

○兵部等部议覆、贵州总督张广泗奏、黔省各营、储备铅弹。统计三年。需补贮铅九万九千七百余觔。应如所请。于祚子厂课铅内。照数动支。至工价银两。令该督于公粮内分扣还款。每年操演所需铅弹。即于备贮之内支用。按年买补。出陈易新。岁底造册报部。各营将弁。遇有离任接任。照例交代。如有缺少。参处赔补。从之。　　

○奉恩将军格尔斐英病故。无嗣。以其弟格尔宾袭职。　　

○缓徵山西徐沟县、本年分水灾额赋。兼赈饥民。　　

○乙未。上诣畅春园、问皇太后安。　　

○丙申。礼部议准顺天学政钱陈群奏、延庆卫属童生。向在本处考试。嗣因汰裁教职。始远赴延庆州就考。今该卫已复设训导。请仍循旧制。改赴附近之昌平州考试。由北路同知录送。从之。　　

○工部等部议准、湖广总督班第奏、楚省三湘七泽。水势汪洋。江夏等处。江流湍激。险厄地方。均应设立救生船。通计各处、共用船九十一只。估需工料银四千九百四十八两有奇。请于司库公项银内动支。仍照例三年小修。五年大修。届历十四年。如果朽坏。动项折造。至水手工食。东湖、巴东、二县。当三峡下流。险厄尤甚。请每名年给银七两二钱。闰不加增。其余各属、俱照例月给银五钱。需用若干名。令地方官按照船只大小。酌定数目。募充报部。懒惰偷安者责革。私索谢银者。计赃以不枉法论罪。抢匿财物者。计赃以抢夺论罪。银两照追入官。从之。　　

○以右通政张鸣钧、为顺天府府尹。　　

○调浙江温州镇总兵黄有才、为福建汀州镇总兵。福建汀州镇总兵吴开增、为浙江温州镇总兵。浙江处州镇总兵丁山、为河南河北镇总兵。河南河北镇总兵丁士杰、为浙江处州镇总兵。　　

○免湖北松滋县、挑筑堤工、挖压地亩、无徵额赋。　　

○丁酉。大学士等议覆、云南总督公庆复等奏、开凿通川河道。实为滇省大利。已两次委员查勘。自东川府。由小江口、入金沙江、泝流至新开滩。一路直通四川泸州。虽崎岖险阻。要皆人力可施。堪以化险为平。以资利济。惟沿江一带。人烟稀少。募匠设厂。远运米粮。工费约需数十万金。滇省现运铜觔。若得改由水运。每岁可省运脚之半。约计三四年。省出运费。足以兴修永远钜工等语。查此项工程。千数百里。长滩巨石。必令兴修之后。食货转输。一劳永逸。庶国帑不至虚糜。应令该督等遴委贤员。确实估计。详慎举行。至估计一定。经秋水涸。有宜先动帑金。将紧要工段。开凿疏通者。应如所请。随时奏闻办理。至来春先用木簰试运铜觔之处。恐河道方开。遽欲试运。若稍不妥顺。反足以挠成议。应令从缓酌办。再木欺古夷境、为新开河道必经之地。应令委员善为招抚。期于永远安辑。庶无后虑。从之。　　

○工部等部议准、江南河道总督高斌等奏、砀山县。毛城铺减水坝迤下河道。原系宣洩黄河盛涨之水。以归洪泽湖。上下延袤六百余里。非一厅所能管辖。请将河道在萧砀境者。归丰萧砀河务通判兼管。在宿州境者。归铜沛河务同知兼管。在睢灵境者。归邳睢灵璧河务同知兼管。在虹县境者。归宿虹河务同知兼管。在泗州境者。归山盱河务通判兼管。仍令淮徐道统辖。至每年岁修。惟两岸子堰雨水淋漓。不无单薄残缺。需用帮筑。黄水下注。灵境五湖以上。间有停沙淤垫。应令该管厅员。随时查看。请帑修浚。从之。　　

○缓徵甘肃、武威、古浪、二县。本年分旱灾额赋。兼赈饥民。并平罗县属东永惠、红岗、等堡。被水饥民。一体赈恤。　　

○戊戌。吏部议覆、御史刘永泰奏、内阁各馆年满供事。报部注册后。即令回籍候选。不许逗遛京师。违者治罪。应如所请。凡宗人府、律例馆、供事。礼部儒士。俱照此例办理。至情愿拣选者。由本衙门取结咨部。统于三月内拣选一次。带领引见。如奉旨简用。即挨名注册。仍勒限一月回籍。各省请拣发时。无应补应选人员。即于注册人员内、代为掣签派往。从之。　　

○刑部等衙门议覆、御史刘方蔼奏、弟杀胞兄。留养承祀之犯。请暂释养亲。终养后再行监禁。查该御史以问拟斩候之犯。无由养亲承祀。欲仿纵囚自归之法。实属难行。但此等凶犯。竟无由再得养亲承祀。亦非法外施仁之意。请嗣后凡有一家兄弟。止有二人。又无可立嗣。而弟殴胞兄致死。或起衅一时。或出于情迫。无奈抵格。该抚引例具题。三法司仍以斩候问拟。秋审朝审时。入于缓决。另订一册。进呈候旨定夺。从之。　　

○是月。军机大臣等议覆、副都统巴凌阿奏、夷使进藏。预备更换马驼。现在草枯之时。牲畜禾能脿壮。恐新买马驼。皆属疲瘦。请将西宁镇标备战驮载驼只。并现在收槽喂养马匹内。先行如数摘拨。按照定价。给发营员。采买补额。应如所请。得旨。依议速行。　　

</div>
    <div class="pagination">
<a href="清实录乾隆朝实录_page169.html">上一页</a><span>...</span><a href="清实录乾隆朝实录_page165.html">165</a><a href="清实录乾隆朝实录_page166.html">166</a><a href="清实录乾隆朝实录_page167.html">167</a><a href="清实录乾隆朝实录_page168.html">168</a><a href="清实录乾隆朝实录_page169.html">169</a><span class="current-page">170</span><a href="清实录乾隆朝实录_page171.html">171</a><a href="清实录乾隆朝实录_page172.html">172</a><a href="清实录乾隆朝实录_page173.html">173</a><a href="清实录乾隆朝实录_page174.html">174</a><a href="清实录乾隆朝实录_page175.html">175</a><span>...</span><a href="清实录乾隆朝实录_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
