<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 99 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 99 页/共 245 页
  </h1>
  <div class="content">
   右副都御史张公瓒传略 【 漕运】 

　　张瓒字宗器孝感人正统戊辰进士历工部郎中通敏有才出知太原府以父忧去起复守宁波值市舶太监纵恣乃条上其不法事声称赫然擢广东参政转浙江布政陟左副都御史巡抚四川以母病归养时松茂迭三城在蜀为西境与董卜韩胡接壤易为骚动成化中诸夷挟吐蕃以叛诏起瓒视师瓒兵万人分哨先袭白草坝剪其羽翼遂渡北羊峪而岷山雪山灵山皆在其境有干海玻璃二泉分流南北北为洮河南为江汉之源即古维州旧地瓒悉讨平之播州土官奏天坝苗倡乱瓒请立安宁宣抚司　上皆允之以功晋户部右侍郎辞弗就乞终丧复起右副都御史总督漕运巡抚凤阳卒千官赐祭葬所著有土苴稿东征录 

　　○副都御史徐公英神道碑（周洪谟） 

　　副都御史徐公英神道碑 【 曹运】 

　　周洪谟 
　　成化甲辰秋八月十有八日总督漕运都察院右副都御史徐公卒于临清得年五十有九讣闻　朝廷遣官谕祭命工部营葬事公讳英字士杰其先人元季避兵自楚迁蜀附籍中江祖讳子仁父讳凯为阴阳训术赠中宪大夫顺天府丞妣雷氏赠恭人公生秀爽不羣领景泰癸酉乡荐登丁丑进士第拜吏科给事中适　圣天子龙飞之初锐意政理公簪笔立朝直言正色凡百官章奏违式无不驳正举措乖方无不纠劾江西张真人有不法事命公往鞫公摘其凶恶十罪以闻竟置之法癸巳迁右给事中使沈阳王府王厚赠恳辞所至羣邑馈遗秋毫不受丁未升都给事中岁余荐为顺天府丞岁饥掌国计者欲请发内帑银四万两赈之公曰所属某州积粟若干某县积粟若干可足今用及来春赈贷脱至期不足发内帑未晚果足而麦秋亦至先是四方富室徙实京师者其户丁窃闭避役公籍而役之无敢匿者及府尹员缺吏部以公及南京应天府丞谈公论荐于　上刀命公为河南右布政使谈公为府尹少选谈公□丁艰公甫去诸州县父老交章乞公仍回为尹者至于再三　上不许钧州初建王府所费巨万公量其出入省十之五迁左布政使民言嵩山产矿　朝廷命中贵往视之公力诤以为有害无益遂寝顷之命督漕兼巡抚凤阳淮安等府公索民隐祛□弊殆尽淮有盐禁奸人造私引私印以规□者有年矣公密捕之正其罪仍械送首恶于京师公为人虽所秉匑匑而于莅政则裁之果虽所蕴于于而遇灾患则忧之至利无不兴弊无不法以是士大夫高其行而齐民怀之 

　　○中宪大夫都察院左佥都御史李公纲神道碑（刘珝） 

　　中宪大夫都察院左佥都御史李公纲神道碑 【 漕运】 

　　刘珝 
　　公讳纲字廷张上世山西灵石人元季兵乱曾大父徙居山东济南之长清因家焉考讳宗领宣德丙午乡荐授山西朔州判官以公贵封监察御史妣房氏封孺人公幼自负志挺特不与凡兄狎读书日记数千言下笔为文不窃陈腐经世之侈靡者若将凂巳尝侍州判君来京家僮驱车行狭道中公失脚坠辙下车从身横过众以为必无全理巳而不伤若有神护持之者识者曰大难无危后当远到此其兆也既归补邑庠弟子员景泰癸酉领乡荐天顺丁丑登进士授山西道监察御史慨然以功业自期明宪纲究□意举大体略细故疏陈时政得失无所避其巡南□隶浙江等处所至举廉能黜奸贪风声大振淮人□□族女妇私通武弁子弟逾年情衰以强诉之时□□抚威望严重讯问未毕子弟自诬服后公按其□□之诰其实盖前此尝分艾炙指为盟索瘢视之宛然相对遂得减律不死在浙江时去赃吏四百余人至有望风鲜绶者至今士大夫犹能道其事目为□□□尝奉敕□□□□□祸集土兵夷人性悍激之则变公处置得宜皆得其心事竣回京升太仆寺少卿未三载马政之弊尽革时有幕职素嗜荣进累托中使能吹嘘祸福者迫公荐为本寺丞公毅然拒之终不从出视马政于真保定诸郡有司不敢敛一钱于民自府寮以下不检者笞之行冀州道剧贼驱骑卒至公从容解前驰衣箱并钥与之相去未百步贼指隶人曰此岂太仆寺丞李某耶隶人曰然众贼曰无钱无钱遂不开箱上马裴回若有退谢之状噫见童走卒知其名古以为难今虽盗贼不但知其名亦有愧其心也未几闻母丧守制于家　上遣官谕祭州判君相继物故前后居六载丧事一依古礼足迹未尝出门即吉转都察院右佥都御史公素谙宪事凡疏奏阅者称不容口会总督漕运员缺佥议曰克举斯任者宜无如廷张吏部会官上其名制可升公左佥都御史赐勑俾行公至淮未及二载运事毕举人用大和自郡邑官以下及胥吏兵民以逮南北往过使者皆称曰贤夫何寿不少延一疾不起实成化己亥六月三日也平江侯陈公即淮安公馆具棺敛如礼启其箱视之惟敝衣数事而巳他无一物陈公曰真君子人也为上章乞葬祭许之距生洪熙乙巳得寿五十有五 

　　○都察院右副都御史徐镛传 

　　都察院右副都御史徐镛传 【 漕运】 

　　总督漕运都察院右副都御史徐镛字用和湖□□国州人成化五年进士授行人升监察御史巡通州仓念漕卒困于掊克酌定收纳常则泰行之遂为着令时浚大通河上疏论其不便巳而果然巡按福建会乡试有恃势以私干场屋者不容入试伐还以灾异陈四事又以星变请免庆成宴调陜西镇原县知县值岁饥请于上官移民就食全活甚众祷旱罪巳请罚我以修仓得窖钱数十万缗籍之以赒贫乏化流亡偿宿逋多复业者寻调临潼镇原民千百泣送之弘治元年升淮安府知府亦有善政转广西右参政河南右布政使擢右副都御史总理漕运□巡抚凤阳等处镛在淮安时周知纲运之弊于是以法绳下劾不职察邪慝军民稍息弘治十二年八月以积旁内损暴卒镛为人孝友居官勤励所至有声卒时年五十六赐祭葬如例 

　　○副都御史朱公瑄传（张邦奇） 

　　副都御史朱公瑄传 【 漕运】 

　　张邦奇 
　　公讳瑄字廷璧浙江鄞县人举成化五年进士授工部主事累迁河南布政使擢都察院右副都御史总督漕运踰再朞以疾致仕公谦和谨恪卓有定识默观世故知兴替灾祥皆由人致天之施报远近迟速万万不齐而无不巧中故所至励节介凛不可犯位至三品服不能具朱紫家居岁歉蔬食或不给晏如也都御史王璟奉命赈饥浙东遗公百金公拒弗受始公之督漕运也尝以微疾卧邮舍谓侍吏曰若等有异闻乎其以语我吏曰里中有陆氏者奸而横侵其邻郑氏尽其产撤其居以为巳宫室苑囿所余唯嘉树一本陆氏晚得子而暗数岁游于庭忽指树而言曰树乎汝犹在耶家人大惊巳而复喑不语百方诱之终不出一声稍长荒滛戏仿靡所不为家罄乃死人曰是郑氏后身云公曰信乎曰信尽召其里人问之亦皆曰信后公遇人必以告焉年六十四终于家　赞曰天有显道夫人能言之然至临小利害辄为动者莫之能信故也若公非古所谓迪哲者耶然所称某氏后身云者非真有轮回如释氏家说盖天道好还无往不复人所不报天必偿之若陆氏子□言则尤造化之神应非必真后身也而或者谓公为语怪顾不知其常耳 

　　○副都御史马公炳然传 

　　副都御史马公炳然传 【 督储】 

　　马炳然字思进成都内江人成化辛丑进士知嘉鱼县民有为人作状牒者炳然讯其人名而问之曰汝民当各安公畏法何至为人造讼乎对曰穷无以养写一状可活吾家数人炳然自责曰不富焉能教厚其资使力本自是公门游食者悉遁去炳然为政明察而不烦暇则巡行村落益悉某人堪某事某户堪某役胥徒不能为奸三年大治流民复业乃新治事之堂扁曰富庶教退居之堂曰絜矩二十三年丁未夏秋之交湖湘旱饥炳然申赈贷未报辄开仓救之明年又饥　朝廷出内帑钱以赈民府守意令具文放散而寔欲转输府库也炳然曰天降凶荒为政者之罪也即放散之守怒炳然不慑也后擢副都御史督南京储至武昌青山江中遇流贼刘六为所挟令作书退军不从遇害妻女俱溺死事闻赠右都御史□毅愍 

　　○嘉议大夫都察院左副都御史西溪屈公□□（韩邦奇） 

　　嘉议大夫都察院左副都御史西溪屈公□□ 【 漕运】 

　　韩邦奇 
　　公讳直字道伸姓屈氏号西溪其先楚公族汉高祖徙齐楚豪杰于关中屈氏与焉遂为华阴人曾祖亨洪武初书币征礼甚急亨雅不欲仕附族人从戎者免祖讳韶字九成号诚斋经明行修岁荐入国学祭酒司马公询器重之仕山西隰州同知有惠政隰人至今称说不忘父讳弘仁字爱之号朴庵涉猎诸史小学善楷书秉义执礼至老不倦以公官刑部时封奉直大夫署郎中事员外郎母李宜人公甫十岁而李宜人卒继母刘宜人抚育之初公生之夕朴庵梦日出大如轮红光异常流入于怀惊觉而公生天性聪敏过人六七岁时朴庵口授以诗歌及大小学即记忆不忘稍长就师手不释卷成化乙未充邑庠生庚子浮梁戴恭简公岁试至华阴恭简规法未成材临时不得为成材文时学官怒公贫故以公当未成□公既就试两题皆为之又皆甚佳恭简深加奖誉而挞学官秋遂中试甲辰登进士秋九月刘宜人卒公守制适岁大饥绝粮推官赈华阴公谒推官乞赈□官日三邀公会食次日公辞曰使君法官日讯罪囚数数见邀恐生物议推官曰子家贫甚赈济能□何吾所讯囚二人者将论边戍数数邀子来故示之厚彼必求援吾释之必厚谢子公曰在使君高义则可直则进身之初当清白自励赈公道可受赂援罪人则不可矧又伤使君之公哉推官叹服丁未授刑部浙江司主事执法不挠案无滞狱不数月声名籍甚尚书江西何公甚礼重故事郎中缺员外郎亦不署印时司员外郎郎中俱出勘何公辄命主事印主事以故事辞尚书曰主事非常主事亦不可以常格待也刑部主事署印盖自公始故部狱卒往往厚索要囚稍不如意辄缢杀之公点狱事卒白鉴缢杀一囚是夜梦囚诉卒明旦根治得状白干尚书曰要囚也姑置之报不可卒论如法自是卒无敢杀囚者锦衣奸人依凭权势郡县土赋至辄局诱解人代纳号称揽头往往负苦解人多令破产有数揽头发觉公白尚书按治尚书不许公固请及逮系揽头权势人果邀夺之尚书闻之且惧且怨曰我初不许今何若纵之如法何急之部且多事矣而急诣锦衣谢公曰直自有处老先生勿虑也明日入朝言于锦衣曰揽头犯法刑官逮之柰何弗与锦衣朝廷心腹□不容刑官守法耶锦衣曰法不敢挠畏君法外之刑耳公曰纵罪人固非法有意加之亦非法也直亦奚敢锦衣喜曰如是诸犯即当出矣明日送揽头至征其赋直俱抵之罪尚书复大喜弘治壬子升广西司员外郎乙卯升山西司郎中辽东巡抚武定交恶　朝廷命还差刚正官勘问属公偕给事中于君宣公直巡抚而抵武臣以法枉状奏公徒有清白之名而无变通之才又谓公本光明正大误听按察之言而重彼罪朝廷知公论当不问公刑部历三司几十年讫威讫富权贵人惮之丙辰升重庆知府土官军卫杂处且富庶而谤议易生自有知府以来无见任升迁者云风水使然也公既拜命人或以是虑之公曰试使夷齐饮终当不易心贪泉之不能移也又曰士君子尽其在我升迁何足较公既视事吏持金床簿铺面簿地步簿呈公征需七八千金公叹曰小民营利为生何预于官而为此横敛耶取簿付之火府南妖掷砖石毁人房屋先民居渐及吏舍及首领佐贰官又有火灾或柱头房檐或墙头积草有火起或柴头有火或绵絮包火落于民间房院内公乃告于城隍谓城隍与直相表裹皆受天子宠命以主此一方若强暴横行及民之不得其所者则是直失其责矣妖怪行以为民患尊神亦安得辞其责哉伏望宣越神威灭此灾异母或旷职以作神羞妖火遂息境内旱禾稼枯公将祷于真武山是日天甚晴明启行忽有白云如盖往返随之士夫随行者莫不见而私惊异焉既而果大雨如注岁则大熟于是乡士大夫有三异赠卷守重庆凡九年抚按剡荐者八疏巡抚萧君又特疏荐曰重庆地方军民杂处民尚嚚讼素称难治入其境见六事孔修四境乂安仓库有余羡之积囹圄无留滞之囚存心正大而有廉慎之操处事公平而着勤能之誉乃四川多官中之杰然者必须不次擢用方协舆论乙丑冬升河南参政永城县杨姓者为豪族诬告公得状治豪族罪杨氏获伸为公立生祠初布政司二门外居民丛聚货食及公署印事咸徙出别求生理耳抚按交章荐正德丁卯升浙江按察使公自念官以提刑为名以按察为职深惧负乘鞫问纠治一以至公处之菲约自持门无私谒法无枉纵一方澄清司礼监巨珰刘借故都御史钱公钺家未至公升河南布政将之任镇守刘公谓公曰刘太监声势甚大公去事难济矣刘珰怒甚众惧莫敢言公从容曰朝廷之下衙门最大者内府司礼监天子之下内臣最尊者蟒衣玉带太监我辈岂敢不敬第不知见怒得何罪也刘珰即改容曰宪长好人援公手揖众入坐众谓公既不激刘怒又不渎礼善处也初公至浙巡按欲惩司吏公曰事不集大抵皆官也乞宽三月事尚尔岂惟吏官亦当论巡按罢惩不待期皆报完甫至河南升太仆寺卿太仆寺马利近幸相沿为奇货地包揽代纳请托苞苴百计求中至郡县亦岁有常例马多不堪公力禁革之太仆为之肃清近幸不悦乃相与共谮于权瑾瑾令逻者侦察尽得其情乃谓人曰屈某好官太仆官久习污浊今别是一衙门也诸谓不行迁南京操江都御史复改南京大理卿多所平反未几复改漕运都御史公以□船多稽迟置方眼簿给付运官日记所运水程及阻风守浅时日备查考其法至今用之故事都御史例坐漕运总兵左瑾不悦公乃托词曰都御史岂大于公侯伯今屈某坐大羗伯毛锐左且云旧例我差人拿来者是旧例□公将上京议事山阳知县馈银□一卓公怒甚知县曰旧例也公曰是何宪□所载□□□□□□□□□□□□言公为瑾乡人数□迁转宜罢遂致仕初当道与蓝田南氏有故怨公连姻南氏当道欲倾公虽一岁四迁实为布政迁都御史耳而言者不察又公为按察时某御史为归安知县民告言知县科敛至万金公按治之知县怀白金三百两馈公求解公叱却之按治益急而公升河南知县遂得解及知县为御史起复赴京至淮安谒公漕府执属官礼甚恭公喜宴谈及浙事偶忘其为某御史也因言之平生未尝分毫苟取如浙属一知县馈金求解赃事当时叱出及今犹耿耿不知其人何如也某御史色沮愈恭公怪之及罢会谛思之则某御史也公大悔恨无及矣及某御史至京而瑾败当时科道皆尝大谒瑾惟某御史始入道于瑾无染故得肆意倾挤不特公一人也众虽知公枉然畏某御史莫敢言公直而有谋刚而不虐才敏而力足以行之故宦迹所至皆有声与人言侃侃无隐舋舋不倦然亦以此得罪于人尝曰造化运而不息君子忧勤之心无时而可逸居官则当尽心国事居家则当尽心家事优游自放不及于猖狂耶故里居以来二十年耕读不倦尝身亲农事手披载籍为子弟式虽官至大臣非庆贺大宾客未尝衣锦于人无贵贱谦谦致礼无少慢事朴庵年九十卒公年七十哀毁皆如礼公弟泰寓京感时疾公亲视汤药家人以传染谏公曰兄弟至亲岂得相避忌哉时有名医然难致公跪于门医感而至谢礼亦不受曰公为友爱人某独不得为义人耶嘉靖丁亥奉诏进阶总制尚书王公疏荐起用不果公才足以胜重而见沮于怨者知公者咸惜之公年七十四一疾不起讣闻　上遣官谕祭营葬事赞曰廉者士之大闲也莆皿茛皿一汗周公才美不足观也巳世之人假借贵官颜色以耀闾里受赇嗟来以渎知厚者众矣卓哉公乎岁饥乞赈顾乃辞却赂脱罪人之惠至今听其言凛凛然令人振奋感动肃恭生敬起采薇箪瓢之志孟子曰周之则受赐之则不受一于义而巳矣当其时闭户饥死则于陵仲子之俦又非公之志也予既详书于传而复论著于此使吾党之士景行仰止且知先进登大位非□□也 

　　○右副都御史马公卿传（朱睦择） 

　　右副都御史马公卿传 【 漕运】 

　　朱睦择 
　　马卿字敬臣林虑人也父图沁州知州卿少而颕敏甫十年图示以经书大旨既晓析巳摛文清峻弘治初年十七举乡试两试春官不利卒业太学时临清王佑以贡至卿祭其博览有行遂及张士隆田汝耔辈讲易于王氏十八年会试中式入对大廷策问道未行法未守卿答曰政事之柄握于司礼刑法之权移于厂卫盖切中时弊赐三甲进士大学士刘徤覆阅卷奇之改庶吉士正德二年授户科给事中六年同考会试未揭晓礼部移文内帘主考学士靳贵奴泄试题于常州举人某某受千金主考刘忠验号一人中式比填榜黜之曰用戒黩货者巳出院卿疏请究之竟坐奴罪一举子充吏贵大愧恨吏部遂以卿为大名知府是时蓟盗大乱大名戎马充斥又值凶岁卿至郡修城浚池砺器募兵以令陈智教谕陈悃为总领亲阅能否大彰赏罚人思奋力东明小邑贼攻围十有二口不拔遂去相戒勿入郡中卿复请留运米若干斛捄荒得报自散之无余侍郎王某掌赈济怒卿之专入境见道树不伐民安不流乃更称其才初辽东寗杲自御史传升佥都御史巳除名潜居京师厚赂阉永求复官擒贼永讽谏官荐之卿适在工科同官有及之者卿奋袂而言曰世界无人宁用驽如卿者可也畿内可复令渠坏之耶巳而传旨复杲佥都御史巡抚真定并讨羣盗杲必欲中卿以危法至大名摘疵索瘢威胁语侵卿不为动亦无从得间乃令供军需二千金卿谓必得印信公移乃敢发卒如请十年进浙江按察副使温处兵备孝丰汤氏作乱莫克平者卿至上议曰汤氏自知罪大不赦弗一日而忘死则为备必深凡孝丰在官者皆与通我有作彼必知之今粮差不及孝丰汤之故也豪右名曰雠之寔欲存之以便巳况法弛纲颓民畏汤如虎而眇官如羊夫千里袭人情必先露山路险狭如鼠鬬穴林木蔽翳可以设大彼安居以待我竭力以攻或遭连雨势难持久皆我之所忌也然度彼之势败形亦多负险固守聚而不散则可图拒命假息多疑少决则可刼素虽桀骜未见大敌则可威收召豪杰引结雠家明示利害公出刑赏则可用榜谕谍说降赦迷诛我威既振彼思自脱则可离皆彼之所忌也夫用兵者不以短击长而以长击短则兵未接而胜□□□□□□用□□□山西提学转参政晋国发丧而葬妖民张钺欲乘虚取会城张旗举号卿先知之有备钺不得发御史不然后行部为钺党所攻几不免乃大索贼忿将多戮卿又从容开释无辜者甚众嘉靖二年进浙江右布政使中官张志聪吴勋造币于杭自擅权利又纵行头色料既不中程而挟金以逋十年不讫工卿莅之乃与御史欧珠协心裁抑檄杭守查仲道以平价易色料于商他无与也中官奏卿及仲道抗违新命凌忽使臣有诏逮卿及仲道诏狱治卿及仲道各引为巳罪珠疏救卿谪鹤庆知府珠仲道亦坐降调卿归省亲会友饮燕甚适知州图临别笑语之曰丈夫志在万里如云南直履堂奥耳至滇见镇守中官不答礼卿立而言曰吾不过再系而巳矣中官改容谢过鹤庆民朴而士少文卿推诚布化抹摋烦苛均徭平赋通道水利漾江西至登和地亢而藉润桔槔尠济询之土人云惟丽江可疏而灌之然异境民私之而壅其流卿乃移文丽江委官作漾江堰高丈许阔如之沿江凿渠深阔几丈旬日而就暇则教诲生徒讲授大学中庸又谕之以文曰古之学者首之六艺近事也继之六行崇本也至六德考厥成矣今习课试之文科第为志官禄为功及幸一第筌蹄尽废名曰举业之弊缀砌为文偕偶为诗拾古人之余敝一生之力不足以覆瓿名曰诗文之弊晚宋陋儒浚大羲之画转濂溪之圈不反身心但求毫楮今又哜其糟粕以自迷名曰理学之弊宋之四子翊道之功大矣造诣深矣乃有入室操戈之徒訾张诋邵右陆左朱肆怪僻自高而忘其履之单此过门不入吾不憾焉者也或有巳则不学专以非人凡人之善曲为巧诋诸生能如古人之学圣贤何患而不至举业资也诗文艺也性理本也天下之善吾师也又令行乡约郡人化之土官凤朝文及安铨叛或指卿间道可逸也卿厉色曰丈夫不死国而死家者何丽江土官木公之妻朝文之女兄众畏其兵悍视其顺逆为从违卿约会兵境上告之曰汝兵诚精然赖累朝恩命而然汝叛朝廷兵不能叛汝耶汝受厚恩而忘之兵受汝恩与汝之受朝廷者厚不待较一旦反噬何难丽江人欲得汝之处者何限顾畏朝廷威镇之且朝文不有其君与其兄何有于戚即事成容能处汝下乎君乃北面而事之乎木公感泣出兵二千往援会城滇人曰丽江兵故难调也由是二酋失助瓦解矣七年正月迁云南布政司参政再迁按察使委勘平蛮功过当实当道器之御史刘臬荐卿宜亟召还贰六部赞国大猷巡抚大同蔡天佑荐卿自代谓卿气量可以消反复才略可以理纷结不报明年转福建右布政使寻进南京太仆寺卿丁外艰十六年服除起光禄寺卿遂擢右副都御史总督漕运巡抚凤阳地方卿至淮会漕塞议者纷纷谓复海运开济汶卿谓六月无漕京师困矣姑纾目前之急乃疏黄河故道而固堤毋令走泄未几漕利　上锡白金彩奏除淮扬军余无田子粒凡若干两又请余盐并钞关银赈济仅毕事而卒年五十有八 

　　◆河道 

　　右副都御史明山先生连公矿神道碑（郭鎜） 
　　赠太子少保工部尚书兼都察院右副都□□吴公桂芳行状（王宗沐） 
　　都察院右都御史吴江盛公应期传（袁袠） 
　　都察院右副都御史朱公裳传 
　　总理河道提督军务太子少保工部尚书兼□察院右副都御史印川潘公季驯墓志铭（王锡爵） 
　　工部尚书兼都察院右副都御史晋川刘公东星行状（于慎行） 

　　○右副都御史明山先生连公矿神道碑（郭鎜） 

　　右副都御史明山先生连公矿神道碑 【 河道】 

　　郭鎜 
　　公姓连氏讳矿字伯金初号白石继号明山其先晋上党襄垣县人上世祖威徙广平府永年县高祖友文曾祖旺祖玘以公伯父贵赠文林郎监察御史父茂以公贵赠文林郎监察御史母李氏赠太孺人公天性豪迈神清气爽与人不苟合事父母孝敬处兄弟友谊读书求诸心得文追先秦诗步盛唐字法端劲如其为人所著有明山疏略燕山漫稿人以私事言者仰面不应其人自阻立朝以忠贞不欺为本苟利于国不恤其身语及赃吏奸党则怒发上指若不与之并立者居官二十八载而囊无厚赀壬千举乡荐丙戍登进士选翰林庶吉士以时例出补日照日照地卤民瘠逋赋为常公招来抚字租税不乏改建平豪健难治潘姓者怙势强娶嫠妇公治之以法境内肃然有虞顺者挟妖术据五牙山为乱公计擒之有纻丝白金之赐甲午升户部主事督理易州仓厂豪猾皆望风遁去掌崇文门税大司徒梁公姻属有匿税者论如律梁公叹服谓其相信之深也十四年□改风力部属为台谏梁公遂荐之授山西道监察御史巡陜西茶马条陈种马牧地事宜皆见实用后改浙江道恭送　章圣梓宫葬承天复蒙纻丝白今之赐庚子按山西议类解额办钱粮而三晋民力少苏时秋警方殷兼乡试重务公昼夜勤理疏五上皆切中机宜科目亦称得人议寝马地余银广平八郡阴受其惠条陈防虏八事语过切直罚俸三月　上由此益知其名癸卯升浙江副使丁卯升河南左参政己酉升湖广按察使庚戌升右布政寻升浙江左布政辛亥升都察院右副都御史奉勑总理河道是岁澍雨运堤冲溃阻后帮四千七百余艘公自济趋邳极力疏通至十一月而悉就下流矣上疏曰北河张秋济宁地高而水易涸患在春月故启泉门以济之南河自徐州小浮桥引莆河以济运而清淮一带横流浩荡犯之尤难必春夏未盛之前可循也运早过淮则南河免汜滥之忧北河当顺利之势识者皆以为确论因请造运船补军夫先时征兑早督过淮挑浚新庄等闸以为来春运地壬子　上命以原职总督漕运兼抚治凤阳等处是岁五月运即过淮矣六月雨决新安房村复阻后帮二千余艘公往来二地之间至十月而运事亦竣因请疏治房□淤塞及浚黄河下流使循故道公之始至淮实涨水残伤之后萧徐邳宿汇为巨川百姓转死劫掠者不可胜数公奏蠲夏税秋粮发粟赈饥使民应募河工水落田出则示所司给牛种劝树畜而淮徐之间稍休息矣去之日疾作子途抵家卒享年五十有九 

　　○赠太子少保工部尚书兼都察院右副都□□吴公桂芳行状（王宗沐） 

　　赠太子少保工部尚书兼都察院右副都□□吴公桂芳行状 【 河道】 

　　王宗沐 
　　公讳桂芳字某别号自湖更号潭石世为新建杉林里人公生以正德辛巳九月三日先一夕父梦舍傍有巨蛇丈余以杖击之愈益奋起薄云汉觉而生公因奇之九岁即善属文十三补弟子员弱冠举癸卯乡试第二人明年第进士授刑部主事时鄞县闻公屠公继为司寇皆敛袵称非凡才而公亦方锐敏欲以功名自表见即精核比议郁称法家时有崔鉴者年十三其父嬖妾凌其母鉴忿手刃妾事闻下部议怜其志处活比公为之传文雄丽得司马氏法盛传于缙绅间于是司寇抡公典部奏记时蒲州今少傅王鉴川公与余三人朝夕协心同事而余之于公为骨肉交自此始明年闻司寇改吏部尚书题请移各部才主事居言官刑部则列公首而移檄之夕公以闻潘淑人讣不果舒淑人举公即殁而潘继室乃爱公笃至凡公为诸生以及仕衣食非潘手亲则不以而顾巳所生都事君与二女爱皆不敢望以故公于潘忘其非巳出闻言哀毁感动行路人谓母子两皆绝世间不常覩也服阕补礼部主事转祠祭部中是时分宜秉政子世蕃二横甚然欲媾婚名士以自涂饰闻公有女一日亲造公请曰愿以子托馆甥公恐其腻乃佯惊曰某止一女与朱给事应辰子负盛意柰何世蕃大阻然亦不谓公却之也后一月公亟绿宋给事出聘而世蕃侦知之乃悟前语为漫恨公剌骨倭寇方炽而维扬盗薮且冲剧欲因以困公乃抑其资令出守命下缙绅大骇然咸知所谓益以重公谓不附丽特立也公抵扬甫数日而寿藩宫眷取还邸中官私驿骚官吏走匿公即走真州境上逆之好为之礼而震以威凡扬境内数驿舟夫之资皆一时并给中使望公貌伟岸固惮敛而又先事备不以乏触怒乃戢戢出扬境不泊岸民粘然不惊而公名亦由此起时倭寇猖炽流劫通泰公建白创选旁海灶户为兵使守其地贼登岸见之骇走因追逐杀数百人贼不敢复入扬境乃请经画城如皋城泰州城海门城洲又城郡城外垣诎财聚力悉公指授调度民不知病扬号财赋区公尤洁巳无所缁有火署丞者黄商者皆为人诬陷公直其枉乃皆外假书米内装重馈千余金公一却之且置于法其后迁行徐生以仇家陷其通倭家且破公廉其诬亦直之而生自携千余金致于半途公曰吾行而受即在郡□如不速去则且视黄商火丞例生愧怀金去还家以像事公满考迁临清兵备副使去之日民相与巷哭罢市未几改山东督学公敕教约绝谒请是岁多得名士转广东参政浙江按察使左右布政使时胡督抚以兵事泰于用财虑不给公为查理积年隐没者几月得十余万缗胡于座起揖谢曰公真天人也时公望重中外方欲倚用公而分宜衔不置闽抚臣以战败于寇罢去乃曰非吴公不可代意实欲申前恨困公命下而丁父忧严愕眙曰有福人未可量服阕起郧阳巡抚寻晋副都御史总河道未任转兵部右侍郎总督两广公抵任未数月而海寇新旧相仍数且二万余公纷纷奏请调兵食选练兵将皆中机宜辄报下施行不踰数月先后克获余者遁海上为雷风所覆无一还者地方宁谧人以为神而潮州柘林官兵喇挞大总管者以少粮脱巾呼其党数百人一夕叛时与倭持兵尚未解也公以计授其将且闻东莞有李茂材者颇以乡兵雄于里召而密约厚以赏使其随官军尾击之海上皆悉擒斩方叛兵环海转掠省□非公星□□镇则城外民居廛货俱为盗资是功既奏而公始决意城省外城矣是时居民以撤屋度城址颇不悦至有飞语公锐于戒事且罪言者其规画大抵视扬城例版筑甫毕公迁去而闽之流寇曾一本突入犯省城曾老于贼部下枭雄数千人意固垂涎滨河居民财富将甘心焉不谓有城也比泊而楼橹森整殊失计去遂就擒于是人知公有保障功争立祠祀之扬与广皆天下雄富多大商其外沿河积聚生齿繁集而公以两城所生全即宦迹功中为尤着两地皆冲剧大工拂人初意飞语易腾达而公卒就功人谓其断不移尤难也公居广凡满三载所诛夷山海大盗如王西桥叶丹楼伍端马平吴平陈伦皆逋逃稔恶而公谈笑中悉荡平之罗旁地扼江道之咽数千年大木丛翳蛮隐以行劫监司将吏过端溪者必钩船掠且杀人公为聚兵悉伐而焚之贼不敢出迄今为坦途　天子凡六致赏焉召入以原官佐部议是时丁卯岁秋九月也余时会公于真州公曰广中兵事劳心过殆且病抵部而正卿缺公署部事方虏入犯蓟镇调度机宜奏记旁午公裁度无不中人方望公即正而忽呕血疾作累疏乞休还家八年与同志聚讲山中足迹不谒台省是时严氏方败与之连姻者皆为输赃有死于狱者而公门宴然人始识公初拒之有以也漕计方艰阻　朝廷以公夙望特以原官召入抵任即疏开草湾以通海口筑高邮堤以蓄湖波则运路不便　天子覩奏俞行之绩且奏而两都言官以为河流尚□淮扬为巨浸河臣与漕不相统非大更革设总督不足以集事于是　天子晋工部尚书总督河漕事而公亦以属新厘建百绪注措早夜草奏移官定计而往疾顿作命下几月而公不起矣　天子痛悼加赠太子少保祭典优渥缙绅相与哀挽谓公迄成大功然公志未究也哀哉平生敦大伦尤□□人念两姊妹与弟都事君俱异母给赡周洽于都事君均分半产以荫移之幼时师戴博士士元老且贫公养之终身杉林居族地卑而屋敝公捐巳财为改创爽垲聚族以安焉松湖垱窑尾堤杨湖蛟溪两桥皆公以义成乡之戚里待公而举火者不啻十余家也始公之居刑曹与余与王鉴用公典奏三人同志业相砥砺堂有三栢余为赋揭于壁以志三人者他日树立也公由两广起废卒代余督漕鉴川公以少傅居刑书而余适移左侍鉴川公树边功余奉使往核焉为之表着载在奏谓三人中余最劣而宦辙先后连蔓引人谓为奇未几余以忧归鉴川公亦解职而公遂长逝矣三人者离合存亡之悲四十年间焂忽在前嗟夫人生不树勋名学行名世而徒以富贵相推挽者如爝火电光其谓何哉公年五十有八余不忍状公而卒次之具以畅余悲且以寄鉴川公共斯哀云 

　　○都察院右都御史吴江盛公应期传（袁袠） 

　　都察院右都御史吴江盛公应期传 【 河道】 

　　袁袠 
　　御史大夫盛公讳应期字思征苏之吴江人也其先出宋参知政事文肃公度高祖寅　文皇帝时官御医有宠曾祖佖不仕祖斯父瓘俱以公贵赠官公弱冠举弘治癸丑进士授都水主事管济宁闸闸当孔道公□□乎先进公束以法而时启闭之吴文定公□以少宰赴召时方封闸蓄水以济漕船吴公尊官□守闸旬日乃听过公之守法吴公之乐成人美闻者盖两贤之中贵人奉使往来咸望风敛戢挟私者□□入之□□监李广□□□诸中□羣愬□广广周衔之矣而广之家人贩私盐南来闻公严悉投盐水中广益怒乃嗾太监秦文诬奏公阻荐新船为大不敬诏逮锦衣卫狱谪云南安宁驿丞稍迁禄丰知县禄丰古禄琫也乌棘火蛮所居俗犷悍习盗公不鄙夷其民教以礼法而弛捕盗之禁盗咸首大化为良民升顺庆府通判管粮稽逋擿大宿蠹尽革父丧归道升武昌府同知服除改升云南按察司佥事分巡金沧洱海诸道所至屏肃景东知府陶某土官也父子信谗日相雠杀公縳其谗人寘之重辟晓以大义父子如初武定知府凤英死其妻摄郡事而子朝鸣凶狡不法肆行剽夺民殊苦之奏下所司观望不理公出凤不意单车驰入其境母子惶怖大罪乃穷治其党归所侵夺于民公策凤氏终为患请降其秩设官制之因会奏于朝议寝不行后凤氏卒叛如公言复建议请闭银矿绝祸源而镇守太监梁裕贪虐无厌公与巡按御史张公王业副使晁公必登共禁制之裕因诬奏公晁公俱逮下制狱张竟拷死狱中诸大□□言官□章申救会干清宫灾赦出先巳进本司副使乃得复任寻升河南按察使清严强察威禁大行升山东右布政使谨出纳屏羡余正巳率物胥吏莫能为奸未几升陜西左布政使镇守大监廖銮纵其弟侄廖铠廖鹏渔猎民财侵盗官帑奸赃狼藉有司胁息莫敢问公以法剪其羽翼廖滋不悦思中伤之乃恢公督造绒罽檄文严峻费且巨万公按籍知廖前巳侵费数万不以上供持数示廖将奏之廖惶恐跽谢乃不复造　武皇之西巡也驾将至榆林人情恟恟众议加赋以备供亿公请于正赋内每户以丁粮为差出米银若干听准来岁赋入之数民争先输纳比驾至士马供亿咸有调度而处之裕如若无事者江彬扈从宠幸势熖熏灼自镇巡以下成重足屏气呵辱如奴隶公独兴抗礼干请不行同事者咸叹服焉　武皇帝亦知之曰盛某好官也明年四川缺巡抚升公都察院右副都御史蜀险远夷獠杂居天全六番招讨高文林数出寇掠而流民谢文义亦紏棘火蛮为乱皆讨平之捷闻玺书褒嘉锡以银币丁继母忧归　今皇帝登极起为江西巡抚江西遭宸濠兵变之后岁饥民穷寇盗充斥而鄱阳湖尤为渊薮盗出没其间属渔舟为之乡导公编号以验其出入而调遣官军以防逻之立团保之法使相觉察盗无所容一时迸散于是轻徭赋议赈贷奏免杂调缗钱者数十万请留解运者数万输米南京者四十七万银二十万而积谷以备荒者亦百余万有诏赐羊酒币帛寻升兵部侍郎兼都察院右副都御史总督两广军务前任两广者多通土官馈谒土官多玩易之号令隳弛而蛮寇窃发公至大阅钩稽简料凡太监及总兵私役军者悉勒归伍而两府官属之暴横者痛抑之且檄下两省及湖广诸路凡所调遣悉听关白由是二府不悦大兴谗构矣归善县贼李文积据桃子园为乱发兵讨捕生擒文积及其党李万全等斩首千一百二十级俘四百余人土官刘召□□恩以叛讨破之斩首千九十七级俘五百余人召赴火死余党悉平田州土官岑猛作乱事闻下公体勘公上疏陈方略下兵部复议而公巳改官矣初二府蓄憾腾谤于当道当道者欲事调停遂除公工部侍□□督易州山厂实夺之权也乃引疾致仕会河决徐□漕渠不通朝廷忧之诏选廷臣可以治水者佥议以公名上升公都察院右都御史总督南北直隶山东河南等处河道时尚书李公承勋胡公世宁建议欲于昭阳湖东别开潜渠而佥事江公良材议同及少卿黄公绾詹事霍公韬亦各陈便宜并下公看详公亲诣其地相度咨访议既协乃上疏言黄河之患古今所同而中原之地平旷夷衍无洞庭彭蠡以为之汇故迁徙不常为患特甚其性避高就下非多为之委以杀其流未可力胜也弘治以前河下潼关即分三大支其二大支俱由汴城以南东行由泗水经□入海其一大支则出汴城以北东行至兖又分□□□一出沛之飞云桥一出徐之小浮桥俱入漕□□下□□会淮入海正德以来汴南二支湮塞并□□□一支于是□□□下至于徐沛俱入漕河自此汴河无患而徐沛适当其冲近年河渐北徙小浮桥亦以湮塞自曹单武城诸县杨家口梁靖口诸处奔溃四出径趋沛县漕河横流出于昭阳湖之东泥沙壅塞势缓则停遇坎则滞致淤运道为今之计大略有四曰疏曰浚曰筑曰改疏者疏上流而杀之也浚者浚故道而顺之也筑者筑长堤而障之也改者改别也而不与争耳夫上流不杀则决口不可塞长堤不可筑而河防不可成河防不成则淤不可浚而故道不可复此今之漕河所以不容不改也廷议以闻诏可以春和兴役而公以命官分治旧河使通漕船坚筑堤岸以障河冲复浚赵皮寨侯家渡诸处以杀上流之势乃简属吏之能者以任新河之役量地授工程功授食役不告劳财不告匮垂成而谤兴有诏罢役而公得罪以归矣时户部尚书邹公文盛刑部尚书胡公世宁咸力争之公家居七年更赦复职致仕大臣言官论荐竟不用以死惜哉论曰余观盛公之治河而知天下之事难成易败也昔尧命鲧治水九载绩用弗成更以命禹古之人兴事建功若斯之慎也而景泰弘治间徐有贞刘大夏治水张秋亦□于多口赖朝廷之明谗妒弗行卒以即功信哉事之难□□□□□徐□间询盛公治河事皆有法工纔四月□而完者□□八九使尚时稍假以岁月乌患无成哉公□□□□严于驭吏请谒弗通怨谤弗恤庶几有大臣之讽余故传之冀国史采焉 

　　○都察院右副都御史朱公裳传 

　　都察院右副都御史朱公裳传 【 河□】 

　　朱裳字公垂沙河人诞夕父梦明珠入室如斗及稍长颖异过人每举足必就高处曰吾处不污也十四补郡弟子员居学舍自为炊爨衣食不足裕如也因悟圣贤安贫乐道处自号安贫子督学顾公雅重之俾受学于翰林后渠崔公铣公大奇之由是举乡荐游太学结交天下名士或有问其志者对曰尧舜君民孔颜师友素所愿也登甲戌进士授御史巡盐山西时权奸钱宁差官市盐禁弗与有夤缘奏讨者事下户部尚书石公玠曰朱御史不汝允也遂中止按山东救御史王相执法劾阉竖黎鉴奸贪士论壮之　武宗数游幸抗疏力阻且极言小人荧惑君心词甚激切直声播于中外又劝　武宗正心讲学戒游佚近儒臣四事多见采纳知巩昌单骑之任时连年旱荒瘟疫大行乃虔诚致祷即大雨浃旬众以为神西夷猖獗设方略困之洞中食尽乃殪之功闻于朝赏表裹银两诏举政事卓异者赐宴奖励公居第一巩昌虽妇人女子至今称之擢温处兵备矿徒党聚几四十年檄到即解□□□□□堂副使巡按王璜重人衔之夺其官舆论不平以□万寿节入贺重人欲得一言以借口乃佯问曰王御史不法作何状对曰真御史重人大惭迁浙江左参政敕总督粮储凡征派必躬其事吏弊悉革升福建按察使遇怀安县狱囚之变乃相机设法剿于海上政暇与闽士讲学日环其门述者有无倦录给事中刘世扬荐海内贤能大学士石珤等七人公居其次升浙江左布政革奸厘弊吏役乃私书公案曰清便清似水只怕不到底公知吏役所为续之曰我便清到底只怕饿杀你至今人传诵之寻迁都察院右副都御史敕总理河道时宣府军士为变阴欲陷之　上曰河事非朱裳不可宣府可别着人去非受知　主上之深无是语也时黄河南徙粮运不通乃相厥地宜量水势规画以奏　上允之未几丁外艰赐葬祭服阕荐章凡数十上以公耿介不私权贵不果起用居家一如寒士乡人佥谓俯仰无愧相与建无愧亭立石旌德逮　世宗南巡至磁州朝见即勑起复原职拜命即行诣行在候驾渡河抵任不旬日适梓宫南拊暑宵征五昼夜至北通州凡千五百里有奇僵卧舟中不能超恍恍如梦中语皆　朝廷大事讣闻　天子伤悼不□□□□祭如仪谥□□ 

　　○总理河道提督军务太子少保工部尚书兼□察院右副都御史印川潘公季驯墓志铭（王锡爵） 

　　王锡爵 
　　余以病解政还里旋奉先慈之讳乃悉谢四方谒文者而吴兴潘君以其考印川公墓铭来请余惟公三朝行河老司空也微君请其忍无言我　国家有二大事曰边曰河乃边则　天子自为居守常岁步屈天下之财力以事九镇而河备久弛猝有非常当事者势不能咄嗟而应难一又九镇各辅以大帅而河数千里惟一臣难二虏有秋可防而河之徙决无时虏入即战守机宜一切听于阃外而河有蛟龙与鬼神不可以智争谋夫孔多又不可以百口争难三嘉靖来河漕之得安澜者繇印川公独任其难盖白首驰驱仆仆三十年以老而今且没矣没之后凡□朝廷所为恩恤劳臣与夫没世易名之典犹尚有待鸣呼此予所以不忍辞公铭也公由庚戌进士授九江府推官召拜监察御史三殿灾奉勑稽查大木巡按广东提督北畿学校迁大理寺丞历少卿始擢督理河道右佥都御史未几丁闵夫人忧即家拜右副都御史□□□□□□□□□□归以交荐起抚江右迁刑部右侍郎旋进右都御史兼工部左侍郎总□河漕录河功赐金币进太子少保工部尚书兼左副都御史一子入监辛巳改南京兵部尚书参赞机务后改刑部侍经筵　上驾　天寿山勑公被麒麟服居守甲申复罢归再以荐起为河道都御史逮今官当乙丑黄决沛县之飞云桥谷亭沙河留城境山一带河渠尽塞议者请开夏镇高原自南阳出茶城口　肃皇帝特遣大司空朱公衡而以公副公遡流而西问故道于土老篙师喟然叹曰汉瓠子之役沉璧投马不过曰复江南旧迹而巳其后贾鲁亦一切以复故为主宜仍三沽故道便而夏镇业有成议遂躬行督相不三旬而告成比原计月日省十之三币金省三之一庚午河稍南徙决睢宁潴其陆百五十里皆赭为平野公复以故节来莅事而废址尽复其所浚筑深厚再倍于故河而费半之出官民之舟于积淤者以万数诸大夫方立石为公记之而公持议适与勘河给事左坐浮议罢去公去而黄决崔镇以北淮决高堰以东清桃塞海口湮而淮扬高宝兴盐诸郡邑几汇为巨浸矣于是　天子思公功凡再废再起治河具有成迹其大者塞崔镇堤归仁而黄水悉归故河筑高堰黄浦八浅而淮水复出清口会黄□人于海而海口遂辟复筑遥堤十余万丈以为外护而后戊子河四溃　天子以言官言拜公田间至是不特公习河而河亦习公矣既告成录其功所加筑上堤缕堤月堤格堤长堤横堤守泗堤寄子堤凡三十四万七千八百二十五丈有奇矶闸料厂凡二十有四座石坝土坝月坝护坝凡五十一道浚淤浅塞决口凿老土凡三十万一千一百丈有奇栽护堤柳八十三万有奇前后十余年轺车所至更数千里公与役夫杂处畚锸苇萧问沐风雨褁霜露发白面黧而后两河合车丸数万艘转漕亡害缘河之民始复见室庐丘垄烟火弥望焉公之言曰通漕于河则治河即以治漕会河于淮则治淮即以治河合河淮而同入于海则治河淮即以治海故竟公在事止以筑堤束水借水攻沙为万全第一义而其节目细琐具载公所著河防一览中士大夫探图而覆读之且不能竟即竟之而或茫然不得其要领嗟乎是宜公没后而议者犹哓哓也盖先是尝有疑堤繇非便请疏海口复老黄河者矣巳深计利害迄不能易公惟泗州岁苦　祖陵在焉或谓高家堰阏过下流为梗堰公所修也好事者挟陵而议依于　明主孝思见□□穷公然公疏固言之矣以谓泗陵之说起于万历□巳之流言而不度祖陵基址之甚高也又不度前隔小冈复隔沙河陵去淮之甚远也自沙河口登岸而趋陵地几十余里自岸而仰视陵地几一丈有六尺自陵地而仰视玄宫又几二十有余丈每秋淮水穿湖其甚者及冈足或下马桥而止矣自非洪荒之水安能遽射玄宫哉且高堰剏筑于汉陈登而本朝平江伯修之正所以束全淮之水使出云梯减泗之害也非所以贻泗之害也盖先是泗水尝为害矣乃在高堰既决之后比臣复修堰而水不加溢也此远有古图记近有泗人万口万目谁可欺者疏上　朝廷报从公堰得无废而言者坐谴去嗟乎此所谓息壤在彼功以此成谤亦以此集欤公初荒度修堰梦寿亭侯手书四字曰结欢人主且命老兵持帚以示之公觉而思曰帚扫也其命我束埽投石乎试之而洪流遂断黄浦下阴雨辄闻鸡鸣声居民曰此蛟龙宅母动堰成忽中夜雷电交作挟以厉风望见黑熖排空而去比晓上窟白骨烂然在焉就视之巨颅独角其颅骨似牛而长广倍之其角似龙之火带而稍参差舐之辄粘舌时以为孽龙避公而尸解云公壮于河老于河病于河乞骸之日犹奉□□□部旨旦请开夏镇裹河又手疏八事以归归以疾革犹喃喃河防不去口嗟乎人臣劳苦有功至此自非圣神谁能保二十年后针芒瓮口之不漏后之人固不妨从宜补塞为公益友若尽毁成事以功为罪则余不知之矣公七岁治春秋能文章补博士弟子十九廪于官二十九以麟经魁于乡明年成进士试政九江出冤民刘云四之死建议令瑞昌邮费皆仰于县官不烦百姓民大德之为御史稽核大木于南都公请无毁民居覆内官监遗籍可得也果得万木□荷池中其在广东江西破海寇及平宁州盗皆先计擒其党魁功最着而公耻自言赏不尽行参赞南京南京悍卒久习公名无敢哗者会□口僧告变公不为动人情恃公而安泇河议兴江陵寔阴主之属人谓公新河成旦暮大司空矣公谢曰司空任他人为之老臣知有不可而巳江陵怒嗾言者论公去巳试之果无效乃始大服甲申江陵狱起公反为之上书触时讳至镌秩罢免人以此愈多公长者公内行醇谨其爱敬尤不弛于师友性倜傥喜赈人之急凡衣食婚嫁丧葬医药于公者甚众又建义仓祠堂宗学以教其□人又推先志建二石梁以便其乡人其为政所至民多立祠画像当广东受□时有三老人入见年皆百许岁听睹语言差可辨曰我侪隐深山绝城市多者百年少者五六十年今传闻使君治状且旬月间北去愿求一识须眉公起立堂皇前三老绕身熟睹之良久乃出公行咸犇集挽留百里间为之塞衢罢市公之惠爱能得人心如此公姬姓裔出周文王子毕公后有食采于潘者因以为氏至荣阳侯而氏始彰凡三十八传伯民公肇迁乌程七传综以纯孝著称石晋时北郭里名迄今未冺又三十八传而得公公讳季驯字时良别号印川居士公之没为万历乙未四月十二日鸣呼公自童子时以逮老为司空其濒危者数矣未冠即慷慨为父白冤赖当事试其文宽之然往来敝躃无能具一菜羹一菅履可以孱弱死仲氏太守系狱公匍大请减等致忤部使者上弹章可以急难死五十服母丧如孺子慕涕泪覆面可以哀死二十年老河臣日夜寄命一叶风雨中或暴泄或咯血或褁疽视事可以病死尝露坐河壖督工水忽大至距其坐前仅尺余众皆惊走公幸无恙又扬风吸舟入决口左右战泣无复喘声忽有树杪拥舟底得脱明日探之无有也父老立石于河湄曰潘公再生处是又可以怖死廷臣每设数难以诘公不能屈既以转羞而成怒而公复为国体论救故相新进者欲中以危法又可以谗死夫此数者皆出于前所谓三难之外即公一览中亦未敢尽写其艰危匍匐之苦以暴之　君父之前而但向故人子弟私自慰曰老人实有天幸曩朝论之纷纷也嫉者众而攻之急度无以见容于时其数罢而数还者赖　皇帝深察其忠若濒死而脱于难则天也天下闻其言而益悲之虽然公今所得诰册及例进宫保则皆十二年前故物耳汉汲仁郭昌郑当时皆得以河事被彻侯之赏且令羣臣从官以下为歌咏宝鼎以侈其功今　国家即不屑与絜令然以公皓首河事百艰备尝追劳念往夫岂独在边臣后哉吾固知公九原之论必有所归矣 

　　○工部尚书兼都察院右副都御史晋川刘公东星行状（于慎行） 

　　工部尚书兼都察院右副都御史晋川刘公东星行状 【 河漕】 

　　于慎行 
　　万历戊戌河决单之黄堌运道告堙诏举才臣临视咸言上党刘公即家拜工部左侍郎兼都察院右佥都御史并河漕之政总焉公以某年八月莅淮行河所决请浚赵渠故道明年己亥告成诏晋公工部尚书兼右副都御史任一子官明年庚子渠邵伯之湖明年辛丑议开泇河公病卒于济公讳东星字子明别号晋川山西沁水人也世居邑之坪上称为德门曾祖讳文住大父讳得保赠吏部侍郎太公讳宾封吏部侍郎母牛淑人公生而颕□□闻善□封公奇之年十四补弟子员试尝居右嘉靖辛酉举山西省试第三隆庆戊辰第进士改翰林院庶吉士读书内馆故余等与同舍也庚午授兵科给事中寻转礼左所条奏边务国储及厘剔奸蠹诸疏号为老成有识其时新郑复相宵人附丽政多失平公将露章弹之或泄其语相惧因请大汰言官所睚眦举网之公得谪蒲城丞居谏省数月尔久之徙知卢氏公虽以内吏左迁然其为令若丞躬行节爱未尝传舍其民所至奖荐儒生多成名士二邑皆歌舞之万历改元召为刑部主事署中有所比谳不当其辜他郎毋敢难也公独力白其冤司寇则目摄公狱有左验何据而出公仰视曰虽有左验情实未明亦何据而当之死司寇起谢罢郎竟传爰书磔死巳而事白司寇及他郎皆奉谯旨镌官而公名大起矣丁丑以户部员外郎出为河南佥事己卯转陕西参议以学行推浙江提学副使浙士富于经术前使峻为绳削以奉时政口语哓哓公一以行谊为先而评隲艺文秉衡上下未尝有所克核私书请谒则屏不视士服其公壬午升山东参政转漕中都巳而丁内艰服阕补河南旋进山东按察使备兵易州历湖广左右布政使壬辰拜都察院右佥都御史巡抚保定地方其时倭寇朝鲜王师出讨宿重兵于天津羽书狎至岁又大侵公外画东征便宜内理荒政条上改折蠲停差次及请临德漕粟数十万斛立法平籴官不失直而民赡给是岁也西辅饥而不害博陵盗起聚且千人吏请发虎符诛公曰此潢地弄兵可尺檄下尔歼其魁若干余贳不问乃皆解散癸巳转左副都御史入理院事寻迁吏部右侍郎以清正廉平佐天官台长政本肃然会阅边论功大父以下得赐今爵而封公年八十□一从养长安公请送归许焉闻命而卒于邸朝□□之祭将□治葬久之有河事乃召起公故事河□□两府漕人臣居淮主发运河大臣居济主疏渠□□大役两不相□几废成功朝议合之便乃总属公□□□□□吏咸受节制公既循行河堤相度便利以为□□□塞其治在标河流横决其治在本两利□□□□□是议开赵渠赵渠者起商虞以下至于彭城元时贾鲁□故道也行可二百余年至嘉靖末北徙潘大司空尝议开之计费四百万遂止及河决□□稍荡成渠惟曲里铺至三仙台四十里□□如□公因而镌焉又起三仙台属之小浮桥开支渠若□里又浚漕渠自徐□至宿凡若干里通费可十万□部吏民若□□□邵伯界首二湖杨之巨浸游波□□风则善溺渠成行旅宴然初议二十万比成费可三万泇口河者在滕峄之间受沂沭下流南通淮□渎河一奇道世隆庆以来数遣近臣行视莫或决□□大司空尝鉴韩庄中作而罢至是公遂成之初□百二十万费且七万有渠形矣而会河决宋中故□填不可舟众谓泇口若成明年新运可毋乞灵河□而公不起矣方公疾□督漕御史过济视诸榻前公子泣拜而请辄为具疏巳而公疏亦上累诏不允则从床箦治书经理河事叹曰吾所谓鞠躬尽瘁死而后巳耶嗟嗟伤哉公为人癯而徤骨风神莹朗目光烱然警敏多才遇事风生而能持重不轻发谈说纚纚不为畔岸而中甚劲特有所不可万夫莫能挠也历官三十余年以俭素自持法服之余布衣芒屩以居食常脱粟家人化之岁尝大饥籴粟以赈屣履田间时从野老泥饮盂羹豆饭皆为尽欢足迹希至公府有冤无告则为白之一日憩于道周有挽辂而覆者号曷助予公即臂而出诸淖路人惊曰何物贩夫至使天卿夹毂起河漕日方憩于门二骑士奉檄至谓其田父也揖曰为通主君公诺而入使出召之骑士惊大请罪公笑曰无伤也若固不识乃公其朴不自贵如此在济上时临清税使虐而激变蹀血署门公闻立遣一将奉檄往抚定之而亟以状闻用公计划东方以宁或□济清相去且数百里有两台在可毋烦公公曰不然大臣出疆惟利社稷是以安有秉钺方州而河漕襟带之区视若秦越职守谓何其年燕赵齐梁灾流徙满道公出秩金为倡下记所部各以多少设粥餔饿者所活甚众又下郡邑诸城旦徒惟盗窃不免其它尽令浚河得以轻重相准弛其什五六既颇省召募徒得早脱所生全亦无算凡公所为福利于民多此类也公既修无生之学以出世为宗平居训迪子弟惟理道检相为先不及荣利闻海内名硕不远千里遣之从游后当任子怜弟孙孤幼欲以官之公子惟然惟命退无二辞及公卒交游赙送一无所受曰先人命也斯以知其内训矣公生嘉靖戊戌正月二十二日卒万历辛丑九月十九日得年六十有四总公平生廉而不激惠而不昵崇简易之理而不择便剏鸿巨之烈而不雄成虚心正已奉公矢节凛然古贞臣风焉病而咏曰人能常□净万物悉归依此其学术所由矣公驻节济宁与予里近各操一舟相访遇诸巨泽之湖异乎平生所熏习也慨然谓余古人朝闻夕死者何物吾与若冉冉老矣于死生夜旦之常犹未了了不罔生乎余河汉其言未尝不茫然自失也公且死谓家人避无怛化吾归矣公归安处以其所归覆其所闻其必不为罔生也盖汉初未有佛教而曹相国汲内史以黄老清净之学施于当世其理若悬符者吾以是谓公焉
  </div>
  <div class="pagination">
   <a href="国朝献征录_page98.html">
    上一页
   </a>
   <span>
    ...
   </span>
   <a href="国朝献征录_page94.html">
    94
   </a>
   <a href="国朝献征录_page95.html">
    95
   </a>
   <a href="国朝献征录_page96.html">
    96
   </a>
   <a href="国朝献征录_page97.html">
    97
   </a>
   <a href="国朝献征录_page98.html">
    98
   </a>
   <span class="current-page">
    99
   </span>
   <a href="国朝献征录_page100.html">
    100
   </a>
   <a href="国朝献征录_page101.html">
    101
   </a>
   <a href="国朝献征录_page102.html">
    102
   </a>
   <a href="国朝献征录_page103.html">
    103
   </a>
   <a href="国朝献征录_page104.html">
    104
   </a>
   <span>
    ...
   </span>
   <a href="国朝献征录_page100.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
