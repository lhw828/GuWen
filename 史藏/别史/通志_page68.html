<!DOCTYPE html>
<html>
<head>
    <meta charset="UTF-8">
    <title>通志 - 第 68 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 68 页/共 155 页</h1>
    <div class="content">　　汉文帝十三年齐大仓令淳于意有罪遂系长安当刑其女缇萦上书曰妾父为吏齐中皆称亷平今坐法当刑妾痛死者不可复生刑者不可复属【属聨也之欲反】虽欲改过自新其道无由妾愿没入为官婢赎父刑罪天子怜其意遂下令曰葢闻有虞氏之时画衣冠异章服以为戮而民弗犯今有肉刑三【黥劓二左右趾】而奸不止吾甚自愧夫训道不纯愚人防焉诗曰恺悌君子民之父母今刑者断支体刻肌肤终身不息【息生也】或欲改行为善而道无由岂称为民父母之意哉其除肉刑丞相张苍御史大夫冯敬奏议定律令诸当完者完为城旦舂当黥者髠钳为城旦舂当劓者笞三百当斩左趾者笞五百班固之论曰禹承尧舜之后自以徳衰而制肉刑汤武顺而行之者以俗薄扵唐虞故也今汉承衰周暴秦极弊之流俗以薄扵三代而行尧舜之刑是犹以鞿羁而御駻突【以防系马口谓之鞿络駻突恶马也马头曰羁】违救时之宜矣且除肉刑者夲欲全人之生也今去髠钳一等转而入扵大辟故死者嵗以万数刑重之所致也至于穿窬之盗忿怒伤人男女滛佚吏为奸赃若此之罚又不足以惩也故刑者嵗十数万人既不畏又曽不耻刑轻之所生也故思所以清源正夲之论删定律令篹【音撰】二百章以应大辟其余罪次扵古当生今触死者皆可篹行肉刑欲死邪欲腐邪及伤人与盗吏受赇枉法男女滛乱皆复古刑为三千章诋欺文致微细之法悉蠲除如此则刑可畏而禁易避吏不专杀法无二门顺稽古之制成时雍之化矣　后汉献帝之时天下既乱刑罚不足以惩恶扵是名儒大才崔寔郑康成陈纪之徒咸以为宜复肉刑及曹公令荀彧博访百官欲复申之少府孔融议以为纣斩朝渉之胫天下谓之无道九牧之地千八百君若刖一人是天下常有千八百纣也且被刑之人虑不念生类多趋恶夙沙乱齐伊戾祸宋赵髙英布为世大患不能止人遂为非也虽忠如鬻拳信如卞庄智如孙膑寃如巷伯才如史迁逹如子正一罹刀锯没世不齿汉开改恶之路凡为此故朝廷善之卒不改焉　魏武秉汉政下令又欲复肉刑御史中丞陈羣深陈其便相国钟繇亦赞成之奉常王循不同其议魏武亦难以蕃国改汉朝之制遂不行至齐王芳正始中征西将军夏侯太初河南尹李胜相论难胜主肉刑而太初不主肉刑凡徃复数四文多不载丁谧又论曰舜典曰象以典刑流宥五刑鞭作官刑扑作教刑金作赎刑怙终贼刑咎繇曰天讨有罪五刑五用哉吕刑曰蚩尤惟始作乱延及于平民罔不寇贼鸱义奸宄寇攘矫防苖民惟作五虐之刑曰法杀戮无辜爰始淫为刖劓防黥按此肉刑在于蚩尤之世而尧舜以流放代之故黥劓之文不载唐虞之籍而五刑之数亦不具于圣人之防也禹承舜禅与尧同治必不释二圣而逺则凶顽固可知矣汤武之王独将奚取于吕侯故叔向云三辟之兴皆叔世也此则近君子有徴之言矣　晋武帝初廷尉刘颂上言曰臣昔上行肉刑窃以为议者徇孝文之小仁而轻违圣王之典刑未详之甚莫过扵此今死刑重故非命者众生刑轻故罪不禁奸所以然者肉刑不用之所致也古者用刑以止刑今反于此诸重犯亡者髠过三十輙重髠之此以刑生刑加作一嵗此以徒生徒也亡者积多系囚猥畜复从赦之此为刑不制罪法不胜奸圣王之制肉刑逺有深理非徒惩其畏剥割之痛而不为也乃去其为恶之具亡者刖足无所用复亡盗者截手无所用复盗滛者割其势理亦如之除恶塞源莫善于此此等已刑之后便各归家父母妻子共相养恤不流离于涂路今宜取死刑之限经及三犯逃亡滛盗悉以肉刑代之随发被刑去其为恶之具此为已刑者皆非良士也岂与全其为奸之手足而蹴居必死之穷地同哉周礼三赦三宥施扵老防悼耄黔黎不属逮者此非为恶之所出故刑法逆舍而宥之非此犯罪则必刑而无赦暨至后代以时崄多难四赦解结权而行之又不以寛罪人也而今常以罪积狱繁赦以散之是以赦愈数而狱愈塞如此不已将至不胜原其所由肉刑不用之故也去此二端狱不得繁故无取扵数赦也疏上又不见省　东晋元帝即位廷尉卫展上言古者肉刑事经前圣汉文除之増加大辟今人戸凋荒百不遗一而刑法峻重非勾践养胎之义也诏内外通议于是王导等议以肉刑之典由来尚矣引班固之论以为据尚书令刁恊等议以今中兴祚隆大命惟新诚宜设肉刑寛法以育人然惧羣小之愚习翫所见而忽异闻或未能咸服愚谓行刑之时先明申法令乐刑者刖甘死者杀则心服矣古典刑不上大夫今士人有犯者谓宜如旧不在刑例则进退为允尚书周顗等议以为肉刑平世所应立非救弊之宜也方今圣化草创民有余奸习恶之徒为非未已截头绞颈尚不能禁而乃更断足劓鼻以止之乎恐受刑者转广而为非者日多踊贵屦贱有鼻者丑也元帝犹欲从展所上大将军王敦以为百姓习俗日久忽复肉刑必骇逺近且逆寇未殄不宜有惨酷之声以闻天下扵是乃止安帝元兴末桓元辅政又议欲复肉刑斩左右趾之法以轻死刑命百官议蔡廓上议曰肉刑之设肇自哲王故能胜残去杀化崇无为季末浇伪设网弥宻至扵弃市之条实非不赦之罪事非手杀考律同归轻重均科减降路塞钟陈以之抗言元皇所为留愍今诚宜明慎用刑爱民宏育申哀矜以革滥移大辟扵支体全性命之至重恢繁息扵将来而孔琳之议不同用王朗夏侯太初之防时论多与琳之同故遂不行
　　赦宥【放生附】
　　易解卦曰雷雨作解君子以赦过宥罪虞书曰宥过无大刑故无小罪疑惟轻功疑惟重与其杀不辜寜失不经周官司寇曰三刺三宥三赦之法一曰讯羣臣二曰讯羣吏三曰讯万民聴民之所刺宥以施上服下服之刑【宥寛也人言杀杀之言寛寛之上服劓墨下服宫刖之刑】一宥曰不识再宥曰过失三宥曰遗忘一赦曰防弱再赦曰老耄三赦曰憃愚又国君过市刑人赦吕刑云五刑之疑有赦五罚之疑有赦其审克之墨辟疑赦其罚百锾【刑疑则赦从罚六两曰锾锾黄鐡】劓辟疑赦其罚惟倍剕辟疑赦其罚倍差宫辟疑赦其罚六百锾大辟疑赦其罚千锾礼曰疑狱泛问与众共之众疑赦之管仲曰赦者先易而后难久而不胜其祸法者先难而后易久而不胜其福故惠者人之仇讐也法者人之父母也凡赦者小利而大害者也无赦者小害而大利者也夫盗贼不胜则良民危法禁不立则奸邪繁故赦者奔马之委辔也　汉景帝四年赦有犯死罪欲腐者许之【腐宫刑也丈夫割势不复生子如腐木不生实】　后汉光武建武中大司马呉汉疾笃帝亲临问所欲言对曰臣无识知惟愿慎无赦而已章帝章和元年赦天下系四在四月丙子以前减死罪一等勿笞诣金城而文不及亡命未发觉郭躬上封事曰圣恩所以减死罪使戍边重人命也今死罪亡命无虑万人又自赦以来捕得甚众而诏令不及皆当重状惟天恩莫不荡宥臣以为赦前犯死罪而系在赦后者可皆勿诣金城以全人命有益扵诸边帝善之下诏赦焉安帝永初中尚书陈忠上言母子兄弟相代死者聴赦所代者从之　北齐赦日武库令设金鸡及鼓扵阙阖门外之右勒集囚徒于阙前挝鼓千声脱枷鎻遣之　唐令曰赦日武库令设金鸡及鼓扵宫城门外之右勒集囚徒于阙前挝鼓千声讫宣制放其赦书颁诸州用绢写行下贞观二年七月上谓侍臣曰凡赦惟及不轨之辈古语云小人之幸君子不幸一嵗再赦妇儿喑哑凡养稂莠者伤禾稼惠奸凶者贼良民昔文王作罚刑兹无赦夫小仁者大仁之贼故我有天下以来不甚放赦今四海安寜礼义兴行数赦则愚人常冀侥幸惟欲犯法不能改过当须慎赦武太后圣歴三年断屠杀凤阁舍人崔融上议曰春生秋杀天之常道冬狩夏苖国之大事豺祭兽獭祭鱼自然之理也一干豆二賔客不易之义也上自天子下至庶人莫不挥其鸾刀烹之鹤鼎所以充庖厨故能幽眀感通人祗辑睦万王千帝殊涂同归今者禁屠宰断弋猎二驱莫行一切不许将恐违圣人之逹训紊明王之善经一不可也且江南诸州以鱼为命河西诸国以肉为斋一朝禁止倍生劳弊富者未革贫者难堪二不可也如有贫贱之流剥割为事家业傥失性命不全虽复日戮一人终虑未能总絶但益恐吓惟长奸欺外有断屠之名内诚鼔刀者众势利依倚请托纷纭三不可也虽好生恶杀是君子之小恩而考古防今非国家之大体但使顺月令奉天经造次合礼仪从容中刑典自然人得其性物遂其生何必改革方为尽善景龙元年遣使往江淮分道赎生以所在官物充直中书舍人李乂上疏曰江淮水乡采捕为业鱼鼈之利黎元所资虽云雨之私有霑于末类而生成之惠未洽于平民何则江湖之饶生育无限府库之内支供易殚费之若少则所济何成用之傥多则常支有阙在扵拯物岂若忧民且鬻生之徒惟利斯视钱刀日至网罟年滋施之一朝营之百倍未若廻救赎之钱物减贫无之徭赋治国爱民其福胜彼二年九月勑鸟雀昆虫之属不得擒捕以求赎生犯者先决三十宜令金吾及州县市司严加禁断









　　通志卷六十
　　钦定四库全书
　　通志卷六十一
　　宋　右　廸　功　郎　郑　樵　渔　仲　撰
　　食货略第一
　　田制　陂渠　屯田　赋税　歴代户口　丁中田制
　　禹别九州制田九等雍州第一等徐州第二等青州第三等豫州第四等冀州第五等兖州第六等梁州第七等荆州第八等扬州第九等九州之地垦田九百一十万八千二十顷周文王在岐用平土之法以为治民之道地着为本故建司马法六尺为歩歩百为亩亩百为夫夫三为屋屋三为井井十为通通十为成成十为终终十为同同方百里同十为封封十为畿畿方千里故邱有戎马一疋牛三头甸有戎马四疋兵车一乘牛十二头甲士三人歩卒七十二人一同百里提封万井戎马四百疋车百乘此卿大夫采地之大者是谓百乘之家一封三百六十六里提封十万井定出赋六万四千井戎马四千疋车千乘此诸侯之大者谓之千乘之国天子之畿内方千里提封百万井定出赋六十四万井戎马四万疋兵车万乘戎卒七十二万人故曰万乘之主小司徒之职乃经土地而井牧其田野九夫为井四井为邑四邑为邱四邱为甸四甸为县四县为都以任地事而令贡赋民受田上田夫百亩中田夫二百亩下田夫三百亩嵗耕种者为不易上田休一嵗者为一易中田休二嵗者为再易下田三嵗更耕之农民户人已受田其家众男为余夫亦以口受田士工商家受田五口乃当农夫一人【凡一口受田二十亩】此谓平土可以为法者也若山林薮泽原陵淳卤之地各以肥硗多少为差民年二十受田六十归田七十以上上所养也十嵗以下上所长也十一以上上所彊也商鞅相秦孝公以三晋地狭民贫秦地广民寡于是诱三晋之民而废井田开阡陌任其所耕不限多少数年之间国富兵彊无敌于天下及汉孝武外事四夷内兴功利役费并兴而民去本董仲舒説上曰秦用商鞅之法改帝王之制除井田民得卖买富者田连阡陌贫者亡立锥之地汉兴循而未改古井田法虽难卒行宜少近古限民名田以赡不足塞兼井之路然后可善治也终不能用及末年悔征伐之事乃封丞相田千秋为富民侯以赵过为搜粟都尉过能为代田一亩三嵗代处故曰代田代田者耕田之法耳而非受田之制也哀帝时师丹辅政建限田之制以裁抑兼并天子下其议丞相孔光大司空何武奏请诸侯列侯皆得名田国中列侯在长安公主名田县道及闗内侯吏民名田皆无过三十顷诸侯王奴婢二百人列侯公主百人闗内侯吏民三十人期尽三年犯者没入官时田宅奴婢贾为减贱丁傅用事董贤隆贵皆不便也诏书且湏后遂寝不行晋武帝平呉之后有司奏王公以国为家京城不宜复有田宅未暇作邸当使城中有徃来之处近郊有刍藁之田今可限之国王公侯京城得有宅一处近郊田大国十五顷次国十顷小国七顷城内无宅城外有者皆聼留之男子一人占田七十亩女子三十亩其丁男课田五十亩丁女二十亩次丁男半之女则不课其官第一品五十顷每品减五顷以为差第九品十顷而又各以品之髙卑防其亲属多者及九族少者三代宗室国賔先贤之后士人子孙亦如之而又得防人为衣食客及佃客量其官品以为差防后魏文帝时李安世上疏曰臣闻量民画野经国大式邑地相参致理之本井税之兴其来日久田莱之数制之以限盖欲使土不旷功人罔游力雄擅之家不独膏腴之美单陋之夫亦有顷亩之分窃见州郡之民或因年俭流移弃卖田宅漂居异乡事渉数代三长既立始返旧墟庐井荒凉桑榆改植事已歴逺易生假冒彊宗豪族肆其侵凌逺认魏晋之家近引亲旧之验年载稍久乡老所惑羣证虽多莫可取据争讼迁延连纪不判良畴委而不开柔桑枯而不采欲令家丰人给其可得乎愚谓今虽桑井难复宜更均量审其径术令分艺有准力业相称细民获资生之利豪右靡余地之盈又所争之田宜限年断事久难明悉属今主帝深纳之均田之制起于此矣太和九年下诏均给天下民田诸男夫十五以上受露田四十亩【不栽树者谓之露田】妇人二十亩奴婢依良丁牛一头受田三十亩限四牛所授之田率倍之三易之田再倍之以供耕休及还受之盈缩人年及课则受田老免及身没则还田奴婢牛随有无以还受诸桑田不在还受之限但通人倍田分于分虽盈不得以充露田之数不足者以露田充倍诸初受田者男夫一人给二十亩课莳余果种桑五十树枣五株榆三根非桑之土夫给一亩依法课莳余果及多种桑榆者不禁诸应还之田不得种桑榆枣果种者以违令论地入还分诸桑田皆为世业身终不还恒从见口有盈者无受无还不足者受种如法盈者得卖其盈不足者得买所不足不得卖其分亦不得买过所足诸麻布之之土男夫及课别给麻田十亩妇人五亩奴婢依良皆从还受之法诸有举戸老小残疾无受田者年十一已上及疾者各授以半夫田年逾七十者不还所受寡妇守志者虽免课亦授妇田诸还受人田恒以正月若始受田而身亡及卖买奴婢牛者皆至明年正月乃得还受诸土广人稀之处随力所及官借人种莳后有来居者依法封授诸地狭之处有进丁受田而不乐迁者则以其家桑为正田分又不足不给倍田又不足家内人别减分无桑之乡凖此为法乐迁者聼逐空荒不限异州他郡唯不聼避劳就逸其地足之处不得无故而移诸人有新居者三口给地一亩以为居室奴婢五口给一亩男女十五以上因其地分口课种菜五分亩之一诸一人之分正从正倍从倍不得隔越他畔进丁受田者恒从所近若同时俱受先贫后富再倍之田放此为法诸逺配流謪无子孙及户絶者墟宅桑榆尽为公田以供授受授受之次给其所亲未给之间亦借其所亲诸宰人之官各随近给公田刺史十五顷太守十顷治中别驾各八顷县令郡丞六顷更代相付卖者坐如律【职分田起于此】北齐给授田令仍依魏朝每年十月普令转授成丁而授丁老而退不聼卖易文宣帝天保八年议徙冀瀛定无田之人谓之乐迁于幽州寛乡以处之武成帝河清三年令男子率以十八受田输租调二十充兵六十免力役六十六退田免租调京城四面诸方之外三十里内为公田受公田者三县代迁户执事官一品以下逮于羽林虎贲各有差其外畿郡华人官第一品以下羽林虎贲以上各有差职事及百姓请垦田者名为永业田奴婢受田者亲王止三百人嗣王二百人第二品嗣王以下及庶姓王百五十人正三品以上及皇宗百人七品以上八十人八品以上至庶人六十人奴婢限外不给田者皆不输其方百里外及州人一夫受露田八十亩妇人四十亩奴婢依良人限数与者在京百官同丁牛一头受田六十亩限止四牛毎丁给永业二十亩为桑田其田中种桑五十根榆三根枣五根不在还受之限非此田者悉入还受之分土不宜桑者给麻田如桑田之法闗东风俗传曰其时彊弱相凌恃势侵夺富有连畛亘陌贫无立锥之地昔汉氏募民徙田恐遗垦课令就良美而齐氏全无斟酌虽有当年权格时暂施行争地文案有三十年不了者此由授受无法者也后周文帝霸政之初创置六官司均掌田里之政令凡人口十以上宅五亩口七【隋志作九】以上宅四亩口五以下宅三亩有室者田百四十亩丁者田百亩隋文帝令自诸王以下至于都督皆给永业田各有差多者至百顷少者至三十顷其丁男中男永业露田皆遵后齐之制并课树以桑榆及枣其田宅率三口给一亩京官又给职分田一品者给田五顷至五品则为田三顷其下每品以五十亩为差至九品为一顷外官亦各有职分田又给公廨田以供用开皇九年任垦田千九百四十万四千二百六十七顷【开皇中总八百九十万七千五百三十六户按定垦之数每户合垦田二顷余】开皇十二年文帝以天下戸口嵗增京辅及三河地少而人众衣食不给议者咸欲徙就寛乡帝乃发使四出均天下之田其狭乡每丁才至二十亩老小又少焉至大业中天下垦田五千五百八十五万四千四十顷【按其时有户八百九十万七千五百三十六则每户合得垦田五顷余恐本史之非实】唐开元二十五年令田广一歩长二百四十歩为亩百亩为顷【此秦汉以来顷亩之制也】丁男给永业田二十亩口分田八十亩其中男年十八以上亦依丁男给老男笃疾废疾各给口分田四千亩寡妻妾各给口分田三十亩先永业者通充口分之数黄小中丁男女及老男笃疾废疾寡妻妾当户者各给永业田二十亩口分田二十亩应给寛乡并依所定数若狭乡新受者减寛乡口分之半其给口分田者易田则倍给其永业田亲王百顷职事官正一品六十顷郡王及职事官从一品各五十顷国公若职事官正二品各四十顷郡公若职事官从二品各三十五顷县公若职事官正三品各二十五顷职事官从三品二十顷侯若职事官正四品各十四顷伯若职事官从四品各十顷子若职事官正五品各八顷男若职事官从五品各五顷上柱国三十顷柱国二十五顷上防军二十顷防军十五顷上轻车都尉十顷轻车都尉七顷上骑都尉六顷骑都尉四顷骁骑尉飞骑尉各八十亩云骑尉武骑尉各六十亩其散官五品以上同职事给诸永业田皆传子孙不在收授之限袭爵之人唯得承父祖永业不合别请其县界内所有部受田悉足者为寛乡不足者爲狭乡诸狭乡田不足者聼于寛乡遥受应给园宅地者良口三口以下给一亩每三口加一亩贱口五口给一亩每五口加一亩并不入永业口分之限其京城及州郡县郭下园宅不在此例诸京官文武职事职分田一品十二顷二品十顷三品九顷四品七顷五品六顷六品四顷七品三顷五十亩八品二顷五十亩九品二顷并去京城百里内给其京兆河南府及京县官人职分田亦凖此即百里外给者亦聼诸州及都防府亲王府官人职分田二品十二顷三品十顷四品八顷五品七顷六品五顷七品四顷八品三顷九品二顷五十亩镇戌闗津岳渎及在外监官五品五顷六品三顷五十亩七品三顷八品二顷九品一顷五十亩三衞中郎将上府折冲都尉各六顷中府五顷五十亩下府及郎将各五顷上府果毅都尉四顷中府三顷五十亩下府三顷上府长史别将各三顷中府下府各二顷五十亩亲王府典军五顷三十亩副典军四顷千牛备身左右太子千牛备身各三顷亲王府文武官随府出藩者于所在处给诸军上折冲府兵曹二顷中府下府各一顷五十亩其外军校尉一顷二十亩旅师一顷队正副各八十亩皆于领侧州县界内给其校尉以下在本县及去家百里内领者不给诸驿封田皆随近给每马一匹给地四十亩若驿侧有牧田之处匹各减五亩其传送马每匹给田二十亩诸庶人有身死家贫无以供者聼卖永业田诸以工商为业者永业口分田各减半给之在狭乡者并不给又田令在京诸司及天下州府县监折冲府镇戌闗津岳渎等公廨田职分田各有差职分陆田限三月三十日稻田限四月三十日以前上者并入后人以后上者入前人其麦田以九月三十日爲限若前人自耕未种后人酬其功直已自种者准租分法其价六斗以下者依旧定以土者不得过六斗并取情愿不得抑配亲王出藩者给地一顷作园若城内无可开拓者于近城便给如无官田取百姓地充其地给好地替天寳中应受田一千四百三十万三千八百六十二顷十三亩【按十四年有户八百九十万余计定垦之数每户合一顷六十余亩至建中初分遣黜陟使按比垦田田数都得百十余万顷】
　　陂渠
　　魏襄王以史起为邺令起进曰魏氏之行田也以百亩邺独二百亩是田恶也漳水在其旁西门豹为邺令不知用于是以史起为邺令遂引漳水溉邺以富魏之河内民歌曰邺有贤令兮为史公决漳水兮灌邺旁终古泻卤兮生稻梁其后韩闻秦之好兴事欲疲之无令东伐乃使水工郑国间説秦令凿泾水自仲山西抵瓠口为渠并北山东注洛三百余里欲以溉田中作而觉秦欲杀国国曰始臣为间然渠成亦秦之利也秦以为然卒使就渠注填阏之水溉泽卤之地四万余顷收皆亩一钟于是闗中为沃野无凶年命曰郑国渠秦平天下以李冰为蜀守冰壅江水作堋穿二江成都中防过郡下以通舟船因以溉灌诸郡于是蜀沃野千里号为陆海汉文帝以文翁为蜀郡太守穿煎防口溉灌繁田千七百顷人获其饶武帝元光中大司农郑当时言引渭穿渠起长安并南山下至河三百余里渠下民田万余顷又可得以溉田益肥闗中之地得谷天子以为然令齐水工徐伯表悉发卒数万人穿漕渠三嵗而通渠下民颇得以溉田矣其后河东守番系请穿渠引汾漑皮氏汾隂下引河溉汾阴蒲坂下【皮氏今龙门县地属綘郡汾隂今寳鼎县地蒲坂今河东县地并属河东郡】度可得五千顷五千顷故尽河壖弃地民茭牧其中耳今溉田之度可得谷二百万石以上天子以为然发卒数万人作渠田数嵗河移徙渠不利则田者不能偿种久之河东渠田废与越人令少府以为稍入【时越人有徙者以田与之其租税入少府也】其后严熊言临晋民愿穿洛以溉重泉以东万余顷【重泉在今冯翊郡界今有干阬即荘熊之所穿渠】故恶地诚得水可令亩十石于是为发卒万余人穿渠自徴引洛水至商顔下【徴在冯翊即今郡之澄城县商顔今冯翊县界】岸善崩乃凿井深者四十余丈徃徃为井井下相通行水水頽以絶商顔东至山岭十余里间井渠之开自此始穿渠得龙骨故名曰龙首渠作之十余嵗渠颇通犹未得其饶是时用事者争言水利朔方西河河西酒泉皆引河及川谷以溉田而闗中灵轵成国津渠引诸川汝南九江引淮东海引钜定泰山下引汶水皆穿渠为溉田各万余顷他小渠陂山通道不可胜言自郑国渠起至元鼎六年百三十六嵗而儿寛为左内史奏请穿凿六辅渠【在郑国渠之里今尚谓之辅渠亦曰六渠】以益溉郑国傍髙仰之田后十六嵗赵中大夫白公复奏穿渠引泾水首起谷口尾入栎阳注渭中袤二百里溉田四千五百余顷因名曰白渠民得其饶歌之曰田于何所池阳谷口郑国在前白渠起后举锸为云决渠为雨泾水一石其泥数斗且溉且粪长我禾黍衣食京师亿万之口言此两渠饶也元帝建昭中邵信臣为南阳太守于穰县之南六十里造钳卢陂垒石为堤傍开六石门以节水势泽中有钳卢王池因以为名用广溉灌嵗嵗増多至三万顷人得其利及后汉杜诗为太守复修其业时歌之曰前有邵父后有杜母后汉章帝建初中王景为庐江太守郡部安丰县有楚孙叔敖所起芍陂先是荒废景重修之境内丰给【其陂径百里灌田万顷芍音鹊今寿春郡安丰县界】顺帝永和五年马臻为会稽太守始立鉴湖筑塘周廽三百十里灌田九千余顷东晋张闿为晋陵内史时所部四县并以旱失田闿乃立曲阿新丰塘【丹阳郡丹阳界】溉田八百余顷每嵗丰稔葛洪为其颂宋文帝元嘉七年刘义欣为荆河刺史镇寿阳于时土荒民散义欣乃经理芍陂为之堤堰引渒【匹诣反】水入陂开榛伐木水得通泾嵗获丰稔后魏刁雍为薄骨律镇将至镇上表曰富平西三十里【薄骨律镇今灵武郡富平今廽乐县】有艾山南北二十六里东西四十五里凿以通河似禹旧迹其两岸作溉田大渠广十余歩山南引水入此渠中水则充足溉官私田四万余顷旬日之间则水一徧水凡四溉谷得成实从之公私获其利裴延儁为幽州刺史范阳郡有旧沉渠径五十里渔阳燕郡有故戾诸堰广袤三十里皆废毁多时莫能修复水旱不调人多饥馁延儁自度水形营造未几而就溉田万余顷为十倍利
　　屯田
　　汉昭帝始元二年诏发习战射士诣朔方调故吏将屯田张掖郡孝宣帝神爵元年遣后将军赵充国将兵击先零羗充国以击羌殄为期乃欲罢骑兵屯田以待其敝上从之于是留歩士万人屯田大获其利明年遂破先零屯田之详见充国传魏武帝破黄巾欲经略四方而苦军食不足羽林监颍川枣只建置屯田于是以任峻为典农中郎将募百姓屯田于许下得谷百万斛郡国例置田官数年之中所在积粟仓廪皆满废帝齐王芳正始四年司马懿督诸军伐呉时欲广田蓄谷为灭贼资乃使邓艾行陈项以东至寿春艾以为田良水少不足以尽地利宜开河渠可以大积军粮又通运漕之道乃着济河论以喻其指又以为昔破黄巾因为屯田积谷于许都以制四方今三隅已定事在淮南每大军征举运兵过半功费巨亿以为大役陈蔡之间土下田良可省许昌左右诸稻田并水东下令淮北屯二万人淮南三万人十二分休常有四万人且田且守水丰常收三倍于西计除众费嵗得五百万斛以为军资六七年间可积三千万斛于淮上此则十万之众五年食也以此乘吴无徃而不克懿善之如艾计遂北临淮水自钟离西南横石以西尽沘水四百余里五里置一营营六十人且佃且守兼脩广淮阳百尺二渠上引河流下通淮颍大治诸陂于颍南北穿渠三百余里溉田二万顷淮南淮北皆相连接自寿春到京师农官兵田鸡犬之声阡陌相属每东南有事大军兴众泛舟而下逹于江淮资食有储而无水害艾所建也晋羊祜为征南大将军镇襄阳吴石城守去襄阳七百余里每为边害祜患之以诡计令吴罢守于是戌逻减半分以垦田八百余顷大获其利祜之始至也军无百日之粮及至季年有十年之积太康元年平吴之后杜预在荆州修邵信臣遗迹激用滍淯诸水以浸原田万余顷分疆刋石使有定分公私同利众庶赖之号曰杜父旧水道唯沔汉逹江陵千数百里北无通路又巴邱湖沅湘之防表里山川实为险固荆蛮之所恃预乃开杨口起夏水逹巴陵千余里内泻长江之险外通零桂之漕南土歌之曰后世无叛由杜翁孰识智名与勇功东晋元帝督课农功二千石长吏以入谷多少为殿最其宿衞要任皆令赴农使军各自佃即以为廪穆帝升平初荀羡为北部都尉镇下邳屯田于东阳之石鼈【临淮郡界】公私利之后魏文帝大统十一年大旱十二年秘书丞李彪上表请别立农官取州郡户千分之一为屯田人相水陆之宜料顷亩之数以赃赎杂物市牛科给令其肆力一夫之田嵗责六十斛蠲其正课并征戌杂役行此二事数年之中则谷积人足矣帝览而善之寻施行焉自此公私丰赡虽有水旱不为之害也北齐废帝干明中尚书左丞苏珍芝又议修石鼈等屯嵗收数十万石自是淮南军防粮足孝昭帝皇建中平州刺史嵇晔建议开幽州督亢旧陂长城左右营屯嵗收稻粟数十万石北境得以周赡又于河内置懐义等屯以给河南之费自是稍止转输之劳武成帝河清三年诏沿邉城守堪垦食者营屯田置都子使以统之一子使当田五十顷嵗终课其所入以论褒贬隋文帝开皇三年突厥犯塞吐谷浑寇邉转输劳敝乃令朔方总管赵仲卿于长城以北大兴屯田唐开元二十五年令诸屯司农寺者每三十顷以下二十顷以上为一屯州镇诸军者每五十顷为一屯应置者皆从尚书省处分其旧屯重置者一依承前封疆为定新置者并取荒闲无籍广占之地天寳八年天下屯收百九十一万三千九百六十石闗内五十六万三千八百一十石河北四十万三千二百八十石河东二十四万五千八百八十石河西二十六万八十八石陇右四十四万九百二石【后上元中于楚州置洪泽屯夀州置芍陂屯厥田沃壤大获其利】
　　赋税
　　古之有天下者必有赋税之用计口而入谓之赋公田什一及工商衡虞之入谓之税税以供郊庙社稷天子奉养百官禄食赋以给车马兵甲士徒之役充实府库赐予之用禹定九州量其贡赋三代因之而什一之法未甞废秦孝公十二年初为赋盖纳商鞅之説而易其制也自时厥后内兴功作外攘四国收大半之赋而犹为不足汉髙帝惩其弊于是约法省禁轻田租什五而税一量吏禄度官用以赋于民而山川园池市肆租税之入自天子以至封君汤沐邑皆各为私奉养不领于天子之经费又令贾人不得衣丝乘车重租税以困辱之四年八月初为算赋【汉仪注人年十五以上至五十六出赋钱人百二十为一算为给库兵车马】孝惠六年令女子年十五以上至二十不嫁五算【汉律人出一算算百二十钱唯贾人与奴婢倍算今使五算罪謪之也】孝文人赋四十丁男三年而一事【常赋嵗百二十嵗一事时天下之人多故出赋四十三嵗而一事】鼂错説上令民入粟得以拜爵邉食足支五嵗可令入粟郡县足支一嵗以上可时赦勿收农人租如此徳泽加于万民帝从其言后天下充实乃下诏赐民十一年租税之半十三年诏曰农天下之本务莫大焉今勤身从事而有租税之赋是谓本末者无以异也其于劝农之道未备其除田之租税孝景帝二年令民半出田租三十而税一时上溢而下有余又礼髙年九十者一子不事八十者二算不事令天下男子年二十始傅孝武即位董仲舒説上曰古者税民不过什一其求易供使民不过三日其力易足至秦则不然用商鞅之法又加月为更卒巳复为正一嵗屯戌一嵗力役三十倍于古田租口赋盐铁之利二十倍于古或耕豪民之田见税什五故贫民常衣牛马之衣而食犬彘之食矣建元元年制八十复二算九十复甲卒孝昭始元六年七月罢防酤官令民得以律占租【武帝时赋敛繁多律外而取今始复旧】元鳯二年三辅太常郡得以菽粟当赋三年以前逋更赋未入者皆勿收四年出口赋【汉仪注民年七嵗至十四出口赋钱人二十三二十钱以食天子其三钱者武帝加口钱以补车骑马】六年诏曰夫谷贱伤农今三辅减贱其令以菽粟当今年赋元平元年诏减口赋钱有司奏请减什三上许之孝宣帝甘露二年减民算三十孝成建始二年减天下赋钱算四十【本算百二十今减四十为八十】孝平元始元年诏天下女徒已论归家顾出钱月三百后汉光武建武六年诏田租三十税一如旧制有产子者复以三年之算也明帝即位人无横徭天下安宁时谷贵尚书张林上言谷所以贵由钱贱故也可尽封钱一取布帛为租以通天下之用从之魏武初平袁绍邺都令收田租亩粟四升戸绢二疋绵二觔余不得擅兴晋武帝平吴之后制户调之式丁男之户嵗输绢三疋绵三觔女及次丁男为户者半输其诸邉郡或三分之二逺者三分之一夷人输賨布戸一疋逺者或一丈不课田者输义米戸三斛逺者五斗极逺者输算钱人二十八文成帝咸和五年始度百姓田取十分之一率亩税米三升是后频年水旱田税不至咸康初算田税米空悬五十余万斛尚书诸曹以下免官哀帝即位乃减田租亩收二升孝武帝大元二年除度定田收租之制公王以下口税三斛唯蠲在役之身八年又增税米口五石宋孝武大明五年制天下人戸嵗输布四疋齐髙帝初竟陵王子良上表曰宋文帝元嘉中皆责成郡县孝武徴求急速以郡县迟缓始遣台使百姓骇迫不以其命恣意赃贿人无敢言守宰务在裒刻围桑品屋以准赀课致令斩树发瓦以充重赋又台符既切畏失严期乃有自残躯命斩絶手足以避徭役守长不务富民惟言益国岂有民贫于下而国富于上邪子良之言虽切而终不见用自东晋寓居江左百姓南奔者并谓之侨人其无贯之人不乐州县编者谓之浮浪人惟其所输终优于正课至齐武帝时都下人多为诸王公贵人左右佃客典计衣食客之类皆无课役官品第一第二佃客无过四十戸每品减五户至第九品五戸其佃谷皆与大家量分其典计官品第一第二置三人第三第四置二人第五第六及公府参军殿中监监军长史司马部曲督闗外侯材官议郎以上一人皆通在佃客数中官品第六以上幷得衣食客三人第七第八二人第九品举辇迹禽前驱彊弩司马羽林郎殿中虎贲持椎斧武骑虎贲持钑冗从虎贲命中武骑一人其客皆注家籍其课丁男调布绢各二丈丝三两绵八两绿绢八尺緑绵三两二分粗米五石丁女并半之男年十六亦半课年十八正课六十六免课其男丁毎嵗役不过二十日田亩税米二升盖大率如此也其量三升当今一升秤则三两当今一两尺则一尺二寸当今一尺自梁武帝末侯景之乱国用常褊京官文武月例唯得廪食多遥帯一郡县官而取其禄秩焉扬徐等大州比令仆班宁桂等小州比参军班丹阳郡吴郡防稽等郡同太子詹事尚书班髙梁晋康等小郡三班而已大郡六班小县两转方至一班品第既殊不可委载后魏令每调一夫一妇帛一疋粟二石人年十五以上未娶者四人出一夫一妇之调奴任耕婢任绩者八口当未娶者四耕牛十头当奴婢八其麻布之乡一夫一妇布一疋下至半以此为防大率十疋中五疋为公调二疋为调外费三疋为内外百官俸人年八十以上者聼一子不从役孤独病老笃贫不能自存者亦一人不从役旧制民间所织绢布皆幅广二尺二寸长四十尺为一疋六十尺为一端后乃渐至滥恶不依尺度孝文帝延兴三年秋更立严制令一准前式违者罪各有差四年诏州郡人十丁取一以充行户收租五十石以备年粮太和八年始准古班百官之禄以品第各有差先是天下户以九品混通户调帛二疋絮二斤丝一斤粟二十石又入帛一疋二丈委之州库以供调外之费至是户增帛三疋粟二石九斗以为官司之禄复増调外帛满二疋所调各随土所出其司冀雍华定相秦洛荆河怀兖陜徐青齐济南河东东徐等州贡绵绢及丝其余郡县少桑蚕处皆以麻布充正光后国用不足乃先折天下六年租调而徴之百姓怨苦有司奏断百官常给之酒计一嵗所省米五万三千五十四斛九斗糵谷六千九百六十斛麯三千万五百九十九斤有司又奏内外百官及诸蕃客廪食及肉悉三分减一计嵗终省肉百五十九万九千八百五十六斤米五万三千九百三十三石北齐文宣受禅多所草创六坊内从者更加简练每一人必当百人任其临阵必死然后取之谓之百保鲜卑又简华人之勇力絶伦者谓之勇士以备边要始立九等之户富者税其钱贫者役其力后南征频嵗防没士马死者以数十万计武成以修创台殿所役甚广兼幷戸口益多隠漏旧制未娶者输半牀租调阳翟一郡户至数万籍多无妻有司劾之帝以为生事不许由是奸欺尤甚户口租调十亡六七是时用度转广赐予无节府藏之积不足以供乃减百官之禄彻军人之常廪幷省州郡县镇戌之职又制刺史守宰行兼者并不给干以节国用之费焉河清三年定令乃率以十八受田输租调二十充兵六十免力役六十六退田免租调率人一牀调绢一疋绵八两凡十斤绵中折一斤作丝垦租二石义租五斗奴婢各准良人之半牛调二丈垦租一斗义租五升垦租送台义租纳郡以备水旱后周文帝霸府初开制司赋掌均赋之政令凡人自十八至六十四与轻癃者皆赋之其赋之法有室者嵗不过绢一疋绵八两粟五斗丁者半之其非桑土有室者布一疋麻十斤丁者又半之丰年则全赋中年半之下年一之皆以时征焉若艰凶札则不征其赋司役掌力役之政令凡人自十八至五十九皆任于役丰年不过三旬中年则二旬下年则一旬起徒役无过家一人有年八十者一子不从役百年者家不从役废疾非人不养者一人不从役若凶札又无力征武帝保定元年改八丁兵为十二丁兵率嵗一月役建徳二年改军士为侍官募百姓充之除其县籍是后夏人半为兵矣隋文帝霸府初开尉迟迥王谦司马消难相次阻兵兴师诛讨赏费钜万及受禅又迁都发山东丁毁造宫室仍依周制役丁为十二畨匠则六畨丁男一牀租粟三石桑土调以绢絁麻土调以布绢絁以疋加绵三两布以端加麻三斤单丁及仆各半之有品爵及孝子顺孙义夫节妇并免课役开皇三年减十二畨每嵗为三十日役减调绢一疋为二丈时苏威为纳言遵父绰之遗训减寛赋徭务从轻典帝又躬行节俭海内繁富以江表初定给复十年余州并免当年租赋十二年有司上言库藏皆满帝曰朕既薄赋于民又大经赐用何得尔也对曰用处常出纳处常入略计每年赐用至数百万叚曾无减损乃更开左藏之院构屋以受之诏曰既富而教方知防耻宁积于人无藏府库河北河东今年田租三分减一兵减半功调全免先是京官及诸州并给公廨钱廻易生利以给公用六月工部尚书苏孝慈等以为所在官司因循徃昔皆以公廨钱物出举兴生唯利是求烦扰百姓奏皆给地以营农廽易取利皆禁止十一月诏内外诸司公廨在市廽易及诸处兴生并聼之唯禁出举收利炀帝即位户口益多府库盈溢乃除妇人及奴婢部曲之课其后将事辽碣增置军府扫地为兵租赋之入益减矣唐武徳七年始定律令以度田制五尺为歩歩二百四十为亩亩百为顷丁男中男给一顷笃疾废疾给四十亩寡妻妾给三十亩若为户者加二十亩所授之田十分之二为世业八为口分世业之田身死则承戸者便授之口分则收入官更以给人赋役之法每丁嵗入租粟二石调则随乡土所产绫绢絁各二丈布加五分之一输绫绢絁者兼调绵三两输布者麻三斤其绢絁为匹布为端绵为屯麻为綟濶尺八长四丈者谓之匹若当户不成匹端屯綟者皆随近合成凡丁嵗役二旬若不役则收其资每日绢三尺有事而加役者旬有五日免其调三旬则税调俱免通正役并不过五十日若岭南诸州则税米上户一石二斗次户八斗下户六斗若夷獠之户皆从半输蕃人内附者上户丁税钱十文次户五文下户免之附经二年者上户丁输羊二口次户一口下户三口共一口凡水旱虫霜为灾十分损四以上免租损六以上免租调损七以上课役俱免凡天下之户量其资产定为九等每三年县司注定州司覆之百户为里五里为乡四家为隣五家为保在邑居者为坊在田野者为村村坊隣里递相督察士农工商四民各业食禄之家不得与下人争利工商杂类不得预于士伍租庸调之法以人丁为本自开元以后天下户籍久不更造丁口转死田亩卖易贫富升防不实其后国家侈费无节而大盗起兵兴财用益困而租庸调法壊自代宗时始以亩定税而敛以夏秋至徳宗时相杨炎遂作两税法夏输无过六月秋输无过十一月置两税使以总之量出制入户无主客以居者为簿人无丁中以贫富为差商贾税三十之一度与所居者均役其田税视大歴十四年垦田之数为定遣黜陟使按比诸道丁产等级免鳏寡茕独不济者敢有加敛以枉法论议者以租庸调髙祖太宗之法也不可轻改而徳宗方信用杨炎不疑也按天寳中天下计帐户约有八百九十余万其税钱约得二百余万贯【大约髙等少下等多今一例为八等以下户计之其八等户所税四百五十二九等户则二百二十二今通以二百五十为率自七载至十四载六七年间与此大数或多少加减不同所以言约他皆类此】其地税约得千二百四十余万石【两汉每户所垦田不过七十亩今亦准此计约】课丁八百二十余万其庸调租等约出丝绵郡县计三百七十余万丁庸调输绢约七百四十余万疋【毎丁计两疋】绵则百八十五万余屯【两丁三两六两为屯则两丁合一屯】租粟则七百四十余万石【每丁两石】约出布郡县计四百五十余万丁庸调输布约千三十五余万端【每丁两端一丈五尺十丁则二十三端也】其租约百九十余万丁江南郡县折纳布约五百七十余万端【大约八等以下户计之八等折租毎丁三端一丈九等则二端二丈今通以三端为率】二百六十余万丁江北郡县纳粟约五百二十余万石大凡都计租税庸调每嵗钱粟绢绵布约得五千二百二十余万端疋屯贯石诸色资课及勾剥所获不在其中【据天寳中度支毎嵗所入端屯疋贯石都五千七百余万计税钱地税庸调折租得五千三百四十余万端疋屯其资课及勾剥等当合得四百七十余万】其度支嵗计粟则二千五百余万石【三百万折充绢布添入两京库三百万廽充米豆供尚食及诸司官厨等料幷入京仓四百万江淮廽造米转入京充官禄及诸司粮料五百万留当州官禄及递粮一千万诸道节度军粮及贮备当州仓】布绢绵则二千七百余万端屯疋【千三百万入西京一百万入东京千三百万诸道兵赐及和籴幷逺小州便充官料邮驿等费】钱则二百余万贯【百四十万诸道州官课料及市驿马六十余万添充诸州军和籴军粮】自开元中及于天寳开拓边境多立功勲每嵗军用日增其费籴米粟则三百六十万疋段【朔方河西各八十万陇右百万伊西北庭八万安西十二万河东节度及羣牧使各四十万】给衣则五百二十万【朔方百二十万陇右百五十万河西百万伊西北庭四十万安西五十万河东节度四十万羣牧二十万】别支计则二百一十万【河东五十万幽州劒南各八十万】餽军食则百九十万石【河东五十万幽州劔南各七十万】凡一千二百八十万【开元以前每嵗边夷戎所用不过二百万贯自后经费日广以至于此】而锡赉之费此不与焉其时钱谷之司唯务割剥廻残防利名目万端府藏虽丰闾阎困矣【尚书省度支总天下经费自安禄山反至徳乾元之际置度支使永泰之后度支置副使以掌其外度支以掌其内建中初又置转运使复归度支分命出职使徃诸道收户口钱谷名数毎嵗天下共敛三千余万贯其二千五十余万贯以供外费九百五十余万贯供京师外税米麦共千六百余万石其二百余万石供京师千四百万石给充外费】
　　臣谨按井田之法所以为良者以田与赋不相离虽暴君不能违田而取赋汚吏不能什一而加多至秦孝公开阡陌之法田赋始相离故所取者不多乎什一则少乎什一也其至于收太半焉汉髙帝欲革秦之弊什五而税一孝景二年始令民半出田租三十而税一至后汉以三十而税一为通用之法荀悦曰今汉人田或百一而税则知汉法之优民可谓至矣然豪彊占田逾多浮客输太半之赋官家之惠优于三代富室之暴酷于亡秦皆縁无授田之法所以惠不及齐民伟哉后魏孝文帝之为人君也真英断之主乎井田废七百年一旦纳李安世之言而行均田之法国则有民民则有田周齐不能易其法隋唐不能改其贯故天下无无田之夫无不耕之民口分世业虽非井田之法而得三代之遗意始者则田租户调以为赋税至唐祖开基乃为定令曰租曰调曰庸有田则有租有家则有调有身则有庸租者什一之税也调者调发兵车井田之赋也庸者嵗役二旬不役则收其资役多则免调过役则租调俱免无伤于民矣舍租调之外而求则无名虽无道之世亦不为自太和至开元三百年之民抑何幸也天寳之季师旅既兴诛求无艺生齿流移版图焚荡然是时赋役虽壊而法制可寻不幸建中天子用杨炎为相遂作两税之法自两税之法行则赋与田不相系也况又取大歴中一年科率多者为两税定法此总无名之暴赋立为常规也且言利之臣无代无之有恨少无恨多有言加无言减自两税以来赋不系于田故名色之求罔民百出或以方圆取或以羡余取或言献奉或言假贷初虽暂时久为成法建中以来将五百年世不乏杨炎不知所以加于大歴中一年之多数目复几倍乎呜呼后世之为民也其难为民矣且开元之前户口至众而民皆有田至于癃老童穉寡妻女子亦皆有田一丁授田百亩百亩之田嵗输粟二石绢二丈无绢则布二丈五尺岭南诸州则以户计上户一斛二斗下户六斗夷獠半之内附之家上户十文下户无出当是时也民之所以为民也如此官之所以取诸民也如此后魏去三代为逺今去开元不逺是非难行之道也后之言治道者当使一民有百亩之田然后可以议魏齐周隋唐之事若有无田之民不耕之夫则于魏齐周隋唐之事未可轻议也言利之臣则亦当量开元之前所以为重赋者百亩之田不过二石粟二丈绢耳所以为轻赋者上户之家不过十文耳今百亩之田赋敛如此上户之家出钱如此吾于如此之中复何容心哉
　　歴代户口
　　禹平水土为九州有民千三百五十五万三千九百二十三口涂山之防执玉帛者万国夏之衰也逮成汤受命其能存者三千余国商徳之衰也逮周武王受命定五等之封有千七百七十三国及周公相成王致治刑措有民千三百七十万四千九百二十三口此周之极盛也东迁之后庄王之十三年自太子公侯下至庶人凡千一百八十四万一千九百二十三人其后战国相并摧残民命伊阙之败斩首二十四万长平之战血流漂卤然考苏张之説计秦及山东六国戎卒尚逾五百余万推人口数尚当千余万秦兼诸侯所杀三分居一犹以余力北筑长城四十余万南戌五岭五十余万阿房骊山七十万三十年间百姓死没相踵于路陈项又肆其酷烈新安之坑二十余万彭城之战睢水不流汉高帝定天下人之死伤亦数百万是以平城之卒不过三十万方之六国十分无三至孝平元始二年人户千二百二十三万三千口五千九百五十九万四千九百七十八此汉之极盛也及王莽簒位续以更始赤眉之乱率土遗黎十才有二三后汉光武建武中兵革渐息至中元二年户四百二十七万六百三十四口二千一百万七千八百二十明章之后天下无事务在养民至孝和人户滋殖桓帝永寿三年户千六十七万七千九百六十口五千六百四十八万六千八百五十六建安之际海内荒残人户所存十无一二魏武据中原刘备割巴蜀孙权尽有江东之地三国鼎立战争不息及平蜀得户二十八万口九十四万带甲将士十万二千吏四万通计户九十四万三千四百二十三口五百三十七万二千八百八十一除平蜀所得当时魏氏唯有户六十六万三千四百二十三口有四百四十三万二千八百八十一晋武帝太康元年平吴收其圗籍户五十三万吏三万二千兵二十三万男女口二百三十万后宫五千余人九州攸同大抵编户二百四十五万九千八百四口千六百一十六万三千八百六十三此晋之极盛也【蜀刘禅炎兴元年则魏常道乡公景元四年嵗次癸未是嵗魏灭蜀至晋武太康元年嵗次庚子凡一十八年户增九十八万六千三百八十一口增八百四十九万九百八十二则当三国鼎峙之时天下通计户百四十七万三千四百三十三口七百六十七万二千八百八十一以奉三主斯以勤矣后赵石勒据有河北初文武官上疏请依刘备在蜀魏王在邺故事魏王即曹公以河内魏汲等十一郡并前赵国合二十四户二十九万为赵国前秦苻坚灭前燕慕容暐入邺阅其名籍户二百四十五万八千九百六十九口九千九百九十八万七千九百三十五徙闗东豪杰及诸杂夷十万口于闗中平燕定蜀盖为伪代之盛也时闗陇清晏百姓丰乐自长安至于诸州二十里一亭四十里一驿旅行者取给于途工商资贩于道】宋武帝北取南燕平广固西灭后秦平闗洛长河以南尽为宋有孝武大明八年户九十万六千八百七十口四百六十八万五千五百一齐既短祚梁则丧乱宏多逮陈之末年隋家所收五十万户二百万口而已后魏起自隂山尽有中夏孝文迁都河洛定礼崇儒明帝正光以前时为全盛户口之数比夫晋太康倍而余矣可谓盛哉及经尔朱之乱东西流移犹不下三百三十七万五千三百六十八户焉北齐承魏末丧乱与周人抗衡虽开拓淮南而郡县小文宣受禅性多残虐武成后主俱为僻王至隆化二年为周所灭有户三百三万二千五百二十八口二千万六千八百八十后周大象中有户三百五十九万口九百万九千六百四隋以外戚代周无干戈之患文帝克己无诛敛之求至大业二年戸八百九十万七千五百三十六口四千六百一万九千九百五十六此隋之极盛也【后周静帝末授隋禅有户三百九十九万九千六百四至开皇九年平陈得户五十万及是才二十六七年直増四百八十万七千九百三十二】炀帝承富庶之资恣荒滛之行登极之初即建洛邑毎月役丁二百万人洛至淮及河又引沁水逹河北通涿郡筑长城东西千余里皆征百万余人丁男不充以妇人兼役而死者大半及亲征吐谷浑驻军青海遇雨雪士卒死者十二三又三驾东征辽泽皆兴百余万众餽军者倍之又逆征数年之赋穷侈极奢举天下之人十九为盗贼至唐贞观间而户犹不满三百万三年户部奏中国人因塞外来归及突厥前后防附开四夷为州县获男女一百二十余万口十四年侯君集破髙昌得三郡五县二十二城户八千四十六口万七千三十一马千三百疋永徽元年户部尚书髙履行奏去年进户一十五万高宗以天下进户既多谓长孙无忌曰比来国家无事户口稍多三二十年足为充实因问隋有几户今有几户履行奏隋大业中户八百七十万今户三百八十万显庆二年十月上幸许汝州问中书令杜正伦曰此间田地极寛百姓太少因又问隋有防户正伦奏大业初有八百余万户末年离乱至武徳有二百余万户总章元年十月司空李勣破高丽国虏其王下城百七十户六十九万七千二百配江淮以南山南京西天寳十四载管户总八百九十一万四千七百九【应不课户三百五十六万五千五百一应课户五百三十四万九千二百八】管口总五千二百九十一万九千三百九【不课口四千四百七十万九百八十八课口八百二十万八千三百二十一】此唐家之极盛也【自天寳十四年至乾元三年损户总五百九十八万二千五百八十四不课户损二百三十九万一千九百九课户损三百五十九万六百七十五损口总三千五百九十二万八千七百二十三不课口损三千七十一万三百一课口损五百二十一万八千四百三十二户至大歴中唯有百三十万户建中初命黜陟使徃诸道按比户口约都得主户百八十余万客户百有三十余万】
　　丁中
　　汉孝景二年令天下男子年二十而始傅【音附】晋武帝平吴后有司奏男子年十六以上至六十为正丁十五以下至十三六十以上至六十五为次丁十二以下六十六以上为老小不事宋孝武帝大明中从王敬之言以十五至十六为半丁十七为全丁北齐武成清河三年乃令男子十八以上六十五以下为丁十六以上十七以下为中六十六以上为老十五以下为小隋文帝颁新令男女三嵗以下为黄十嵗以下为小十七以下为中十八以上为丁丁从课役六十为老乃免开皇三年令军人以二十一成丁炀帝即位户口益多男子以二十二成丁高颎奏以民间课税虽有定分年常征纳除注恒多长吏肆情文帐出没既无定簿难以推校乃为输籍之様请遍下诸州毎年正月五日县令廵人各随便近五党三党各为一团依様定户上下帝从之自是奸无所容矣唐武徳七年定令男女始生为黄四嵗为小十六为中二十一为丁六十为老神龙元年韦皇后求媚于人上表请天下百姓年二十二成丁五十八免役制从之天寳三年十二月制自今以后百姓宜以十八以上为中男二十三以上成丁按开元二十五年户令云诸户主皆以家长为之户内有课口者为课户无课口者为不课户诸视流内九品以上官及男年二十以上老男废疾妻妾部曲客女奴婢皆为不课户善乎杜佑之论也家足不在于逃税国足不在于重敛若逃税则不土著而人贫重敛则多养羸而国贫三王以前井田定赋秦革周制汉因秦法魏晋已防名数虽繁亦有良规不救时弊昔东晋之宅江南也慕容苻姚迭居中土人无定本伤理为深遂有庚戍土断之令财丰俗阜实由于兹其后法制废弛旧弊复起义熈之际重举而行已然之效着在前志隋受周禅得户三百六十万开皇九年平陈又收户五十万洎于大业二年干戈不用唯十八载有户八百九十万矣【自平陈后又加四百八十余万】其时承西魏丧乱周齐分据暴君慢吏赋重役勤人不堪命多依豪室禁网隳紊奸伪尤滋髙颎覩流冗之病建输籍之法于是定其名轻其数使人知为浮客被彊家收大半之赋为编甿奉公上防轻减之征先敷其信后行其令烝庶懐惠奸无所容隋氏资储遍于天下民俗康阜颎之力焉功规萧葛道亚伊吕近代以来未之有也唐家贞观中有户三百万至天寳末百三十余年才如隋氏之数唐氏之盛迈于西汉约计天下编户合逾元始之间而名籍所少三百余万直以选贤授任多在艺文才与职乖法因事弊隳循名责实之义阙考言询事之道崇秩之所至美价之所归不无轻薄之曹浮华之伍习程典亲簿领谓之浅俗务根本去枝叶目以迂濶风流相尚奔竞相驱职事委于郡胥货贿行于公府而至此也









　　通志卷六十一
<史部,别史类,通志>
　　钦定四库全书
　　通志卷六十二
　　宋　右　廸　功　郎　郑　樵　渔　仲　撰
　　食货略第二
　　钱币　漕运　盐铁茶　鬻爵　酤　算缗杂税　平准【均输】平籴【常平义仓】
　　钱币
　　自太昊以来则有钱矣太昊氏髙阳氏谓之金有熊氏髙辛氏谓之货陶唐氏谓之泉啇人周人谓之布齐人莒人谓之刀谓之泉者言其形谓之金者言其质谓之刀者言其器谓之货谓之布者言其用古文钱字作泉者其形如泉文一变而为刀器再变而为圜法太公作九府圜法黄金方寸而重一斤钱圜函方轻重以铢布帛广二尺二寸为幅长四丈为疋以为贸易之制自圜法流通于世民实便之故泉与刀并废后人不晓其谓也观古钱其形即篆泉文也后世代以钱字故泉之文借为泉水之泉其实泉之篆文下体不从水也先儒不知夲末谓流于泉布于布寳扵金利扵刀此皆沿凿之义也钱所以权天下之利而便于民古人与金银龟贝相参为币惟管仲之论详焉以先王所以守财物御人事而平天下者在乎此禹有五年之水汤有七年之旱民之无饘有卖子者禹以歴山之金铸币以赈之汤以庄山之金铸币以赎之周景王时患钱轻更铸大钱径一寸二分重十二铢文曰大泉五十肉好皆有周郭以劝农赡不足百姓防其利楚庄王以为币轻更以小为大百姓不便皆去其业孙叔敖为相市令言扵相曰市乱人莫安其处行不定叔敖白于王遂令复如故而百姓乃安也秦一中国之币为二等黄金以溢为名上币【二十两为溢改周一斤之制】铜钱质如周钱文曰半两重如其文为下币而珠玉龟贝银锡之属为器饰寳蔵不为币然各随时而轻重无常汉兴以为秦钱重难用更令民铸荚钱【如榆荚也钱重铢半径五分文曰汉兴】黄金一斤【复周之制更以斤名金】髙后二年行八铢钱【秦钱文曰半两即八铢钱汉以其太重更铸榆荚人患太轻至此复行八铢钱】六年行五分钱【径以五分用荚钱也】孝文五年为钱益多而轻乃更铸四铢钱其文为半两除盗铸钱令便民放铸是时呉以诸侯即山铸钱富埒天子【文字与四铢同微重耳】后卒叛逆邓通大夫也以铸钱【文字称两同四铢】财过王者故吴邓钱布天下孝武帝有事于四夷又徙贫民七十万口扵新秦中用度既广出御府钱以赡不足而冶铸或累万金不佐公家之急扵是天子与公卿议更钱造币以赡用而摧浮滛并兼之徒是时禁苑有白鹿而少府多银锡乃以白鹿皮方尺缘以藻缋为皮币直四十万王侯宗室朝觐聘享必以皮币荐璧然后得行又造银锡为白金以为天用莫如龙地用莫如马人用莫如龟故白金三品其一曰重八两圜之其文龙名曰白选【汉志曰白撰】直三千二曰以重差小方之其文马直五百【以半斤之重差为三品此重六两则下品重四两】三曰复小撱之其文龟直三百令县官销半两钱更铸三铢钱文如其重盗铸诸金钱罪皆死而吏民之盗铸白金者不可胜数有司言三铢钱轻易奸诈乃更请郡国铸五铢钱是为白金五铢钱四五年间郡国奸铸益多公卿请令京师官铸赤仄【以赤铜为其郭】一当五赋官用非赤仄不得行白金稍贱民不寳用县官以令禁之无益嵗余终废不行其后二嵗赤仄钱贱民巧法用之不便又废扵是悉禁郡国无铸钱专令上林三官铸钱既多而令天下非三官钱不得行诸郡国前所铸钱皆废销之输入其铜三官而民之铸钱益少计其费不能相当惟真工大奸乃盗为之宣帝时贡禹言铸钱采铜一嵗十万人不耕民坐盗铸防刑者多富人蔵钱满室犹无厌足民心揺动弃夲逐末耕者不能半奸邪不可禁原起扵钱疾其末者絶其夲宜罢采珠玉金银铸钱之官毋复以为币除其贩卖租铢之律租税禄赐皆以布帛及谷使百姓壹意农桑议者以为交易待钱布帛不可尺寸分裂禹议亦寝自孝武元狩五年三官初铸五铢钱至平帝元始中成钱二百八十亿万余云王莽居摄变汉制以周钱有子母相权扵是始造大钱径一寸二分重十二铢文曰大钱五十又造契刀错刀契刀环如大钱身形如刀长二寸文曰契刀五百错刀以黄金错其文曰一刀直五千与五铢钱凡四品并行莽即真以为书刘字有金刀乃罢错刀契刀及五铢钱而更作金银龟贝钱布之品名曰寳货扵是为钱货六品银货二品龟寳四品贝货五品布货十品凡寳货五物六名二十八品铸作钱布皆用铜殽以链锡文质周郭放汉五铢钱云其金银与他物杂色不纯好龟不盈五寸贝不盈六分皆不得为寳货元龟为蔡非四民所得居有者入太卜受直其后百姓愦乱其货不行民私以五铢钱市买莽患之下诏敢挟五铢钱者为惑众投诸四裔扵是农商失业食货俱废其后改易不常品名颇众不足记也及公孙述僭号扵蜀废铜钱置铁官铸铁钱百姓货币不行后汉光武除王莽货泉自莽乱后货币杂用布帛金粟建武十六年马援上书曰富国之夲在扵食货宜如旧铸五铢钱帝从之扵是复铸五铢钱天下以为便及章帝时谷价贵县官经用不足朝廷忧之尚书张林言今非但谷贵百物皆贵此钱贱故尔宜令天下悉以布帛为租市买皆用之封钱勿出如此则百物皆贱矣帝用其言少时复止和帝时有上书言民以货轻钱薄故致贫困宜改铸大钱事下四府羣寮及太学能言之士孝防刘陶上议曰当今之忧不在扵货在乎民饥盖民可百年无货不可一朝有饥故食为至急也议者不逹农殖之夲多言铸冶之便或欲因缘行诈以贾国利国利将尽取者争竞造铸之端扵是乎生葢万人铸之一人夺之犹不能给况今一人铸之则万人夺之乎夫欲民繁财阜要在止役禁夺则百姓不劳而足帝乃不铸钱灵帝作五铢钱而为四出道连扵边缘有识者尤之董卓焚烧宫室乃刼銮驾西幸长安悉壊五铢钱更铸小钱大五分尽取长安飞防之属充鼓铸其钱无轮郭文章不便时人由是货轻而物贵谷一斛至钱数百万曹公为相扵是罢之还用五铢魏文帝黄初二年罢五铢钱使百姓以谷帛为市买至眀帝时钱废谷用既久人间巧伪渐多竞湿谷以要利作薄绢以为市虽处以严刑而不能禁也司马芝等举朝大议以为用钱非徒丰国亦所以省刑今若更铸五铢于事为便帝乃更立五铢钱至晋用之不闻有所改创【蜀先主刘备攻刘璋与士众约若事定府库百姓孤无取焉及防成都士众皆舍干戈赴诸库蔵取寳物军用不足备甚忧之西曹掾刘巴曰此易耳但当铸钱一直百平诸物价令吏为官市备从之数月之间府库充实文曰直百亦冇勒为五铢者大小秤两如一焉并径七分重四铢呉孙权嘉平五年铸大钱一当五百文曰大泉五百径一寸三分重十二铢而使吏民输铜计铸毕设盗铸之科赤乌元年铸一当千大钱径一寸四分重十六铢故吕防定荆州孙权赐钱一亿钱既太贵但有空名民间患之后孙权下令曰徃日铸大钱云以广货故聴之今闻人意不以为便其省之】晋元帝过江用孙氏赤乌旧钱轻重杂行大者谓之比轮中者谓之四文呉兴沈充又铸小钱谓之沈郎钱钱既不多由是稍贵孝武帝太元三年诏曰钱国之重寳小人贪利销壊无已监司当以为意广州夷人寳贵铜鼓而州境素不出铜闻官私贾人皆贪比轮钱斤两差重以入广州货与夷人铸败作鼓其重为禁制安帝元兴中桓元辅政立议欲废钱用谷帛孔琳之议曰圣王制无用之货以通有用之财既无毁败之费又省运致之苦此钱所以嗣功龟贝歴代不废者也谷帛夲充衣食今分以为货致损必多魏眀帝废钱用谷四十年矣终以不便故舍谷帛而复用钱此已然之验也元议遂不行宋文帝元嘉七年立钱置法铸四铢文曰四铢重如其文人间颇盗铸多剪凿古钱取铜帝甚患之录尚书江夏王义恭建议以一大钱当两以防穿凿议者多同之遂以一钱当两行之经时公私非便乃罢自元嘉中铸四铢钱轮郭形制与古五铢同价无利百姓不资盗铸孝武孝建初铸四铢文曰孝建一边为四铢其后稍去四铢专为孝建三年尚书右丞徐爰议曰货薄民贫公私俱罄不有革造将大乏宜应式遵古典収铜缮铸纳赎刋刑着在往防今宜以铜赎刑随罪为品诏可之所铸钱形式薄小轮郭不成就扵是民间盗铸者云起杂以铅锡并不牢固又翦凿古钱以取其铜钱既转小稍违官式虽重制严刑人吏官长坐死免者相系而盗铸弥甚百物踊贵人患苦之乃立品格薄小无轮郭者悉加禁断时议者又以铜转难得欲铸二铢钱顔竣陈三不可逮废帝景和二年遂铸二铢钱文曰景和形式转细官钱每出民间即模効之而大小厚薄皆不及也无轮郭不磨翦凿者谓之耒子尤薄轻者谓之荇叶市井通用之永光元年沈庆之啓通私铸由是钱货乱改一千钱长不盈三寸大小称此谓之鹅眼钱劣扵此者谓之綖环钱入水不沉随手破碎市井不复断数十万钱不盈一掬防米一万商货不行眀帝太始初惟禁鹅眼綖环其余皆通用复禁民铸官署亦废工寻又普断唯用古钱齐高帝建元四年奉朝请孔觊上书曰三呉国之闗阃比嵗被水潦而籴不贵是天下钱少非谷穰贱此不可不察也铸钱之弊在轻重屡变重钱患难用而难用为无累轻钱患盗铸而盗铸为祸深民所盗铸严法不禁者由上铸钱惜铜爱工也惜铜爱工也者谓钱无用之器以通交易务欲质轻而数多不虑其患也自汉铸五铢钱至宋文帝四百余年制度有废兴而不变五铢者其轻重可法得货之宜也上乃使诸州大市铜欲更铸防上崩乃止梁初惟京师及三吴荆郢江湘梁益用钱其余州郡则杂以谷帛交易交广之域则全以金银为货武帝乃铸钱肉好周郭文曰五铢重如其文而又别铸除其肉郭谓之女钱二品并行百姓或私以古钱交易有直百五铢五铢女钱太平百钱定平一百五铢雉钱五铢对文等号轻重不一天子频下诏书非新铸二种之钱并不许用而趋利之徒私用转甚至普通中乃议尽罢铜钱更铸铁钱人以铁贱易得并皆私铸及大同以后所在铁钱遂如邱山物价腾贵交易者以车载钱不复计数而惟论贯啇旅奸诈因之以求利自破岭以东八十为百名曰东钱江郢以上七十为百名曰西钱京师以九十为百名曰长钱中大同元年天子乃诏通用足陌诏下而人不从钱陌益少至扵末年遂以三十五为百云陈初承梁丧乱之后铁钱不行始梁末又有两柱钱及鹅眼钱于时人杂用其价同但两柱重而鹅眼轻私家多镕铸又间以锡铁兼以粟帛为货至文帝天嘉五年改铸五铢初出一当鵞眼之十宣帝大建十一年又铸大货六铢以一当五铢之十与五铢并行后还当一人皆不便乃相与讹言曰六铢钱有不利县官之象未防而帝崩遂废六铢而行五铢以至陈亡而岭南诸军州多以盐米布帛交易俱不用钱云北齐神武霸政之初承魏犹用永安五铢迁邺已后百姓私铸体制渐别遂各以为名有雍州青赤梁州生厚钱吉钱河阳生涩天柱赤牵之称冀州之北钱皆不行交易者皆以绢布神武帝乃収境内之铜及钱仍旧文更铸流之四境未防之间渐复细薄奸伪竞起文宣受禅除永安之钱改铸常平五铢重如其文其钱甚贵且制造甚精至干明皇建之间往往私铸邺中用钱有赤郭青熟细眉赤生之异河南所用有青薄铅锡之别青齐徐兖梁豫荆河等州辈类各殊武平以后私铸转甚或以生铁和铜至于齐亡卒不能禁后周之初尚用魏钱及武帝保定元年七月乃更铸布泉钱以一当五与五铢并行是时梁益之境又杂用古钱交易而河西诸郡或用西域金银钱而官不禁建徳三年六月更铸五行大布钱以一当十大収商贾之利与布泉钱并行四年七月又以边境之上人多盗铸乃禁五行大布钱不得出入四闗其布泉钱聴入而不聴出五年正月以布泉渐贱而人不用遂废之初令私铸者绞从者逺配为戸齐平已后山东之人犹杂用齐氏旧钱至宣帝大象元年十一月又铸永通万国钱以一当千与五行大布及五铢凡三品并用隋高祖既受周禅以天下钱货轻重不等乃更铸新钱背靣肉好皆有周郭文曰五铢而重如其文每钱一千重四斤二两是时钱既新出百姓或有私镕铸三年四月诏四靣诸闗各付百钱为様从闗外来勘様相似然后得过様不同者即壊以为铜入官诏行新钱已后前代旧钱有五行大布永通万国及齐常平所在勿用以其贸易不止四年诏仍依旧不禁者县令夺半年禄然百姓习用既久犹不能絶五年正月诏又严其制自是钱货始一所在流布百姓便之是时见用之钱皆须和易锡镴锡镴既贱求利者多私铸之钱不可禁约其年诏乃禁出锡镴之处并不得私有采取十年诏晋王广聴扵扬州立五鑪铸钱其后奸猾稍多渐磨鑪钱郭取铜私铸又杂以铅锡递相放効钱遂轻薄乃下恶钱之禁京师及诸州邸肆之上皆令立榜置様为准不中様者不入扵市十八年诏汉王谅聴扵并州立五鑪铸钱是时江南民间钱少晋王又请于鄂州白纻山有铜鑛处锢铜铸钱于是诏聴置十鑪铸钱又诏蜀王秀聴扵益州立五鑪铸钱是时钱益滥恶乃令有司括天下邸肆见钱非官铸者皆毁之其铜入官而京师以恶钱贸易为吏所执有死者数年之间私铸颇息大业已后王纲弛紊巨奸大猾遂多私铸钱转薄恶初每千犹重二斤后渐轻至一斤或翦铁鐷裁皮糊纸以为钱相杂用之货贱物贵以至于亡唐髙祖即位仍用隋之五铢钱武徳四年废五铢钱铸开元通寳钱径八分重二铢四参积十文重一两千文重六斤四两仍置铸钱监扵洛并幽益桂等州秦王齐王各赐三鑪铸钱右仆射裴寂一鑪议者以新钱轻重大小最为折衷逺近甚便之后盗铸渐起而所在用钱滥恶显庆五年九月以天下恶钱转多乃令所在官为市取之五恶钱酬一好钱百姓以恶钱价贱私自蔵之官禁之弛高宗又令以好钱一文买恶钱两文弊仍不息至干封元年封岳之后又改造新钱文曰干封泉寳径一寸重二铢六分仍与旧钱并行新钱一文当旧钱十周年之后旧钱并废初开元钱文给事中欧阳询制词及书时称其工其字含八分及篆隶体其词先上后下次左后右流俗谓之开通元寳钱及铸新钱乃同流俗干字直上封字在左寻寤钱文之误又縁改铸商贾不通米帛增价乃议却用旧钱二年正月下诏曰开元通寳高祖创之太宗承之万代之法也干封新钱更不须铸仍令天下置铸之处并铸开元通寳钱既而私铸更多有将船防宿于江中鼓铸所部不能觉察钱复恶滥仪凤四年四月令东都出逺年糙米及粟就市给籴防别纳恶钱百文其恶钱令少府司农毁之是时铸多钱贱粟贵扵是权罢少府铸钱寻复旧则天长安中揭様于市令民间依様用钱俄而简择难于交易又降勑非穿穴及铁锡铜液者并许用之自是盗铸蜂起有镕锡以钱模夹之斯须则盈千百开元五年知政事宋璟请禁天下恶钱行二铢四参钱时江淮钱尤滥恶有官鑪偏鑪棱钱时钱等数色璟乃遣监察御史萧隠之充江淮使隠之乃令率戸出钱务加督责百姓乃以上青钱充恶钱纳之其小恶者或沉之扵江湖以免罪戾扵是市井不通物价腾起流闻京师隠之贬官璟因罢相张嘉贞知政事请不禁铸钱弛其禁民乃安之二十二年张九龄初知政事眀皇下其议左监门卫录事参军刘秩上议曰古者以珠玉为上币黄金为中币刀布为下币今之钱即古之下币也今若舍之任人自铸则上无以御下下无以事上遂陈五不可时黄门侍郎裴耀卿等皆以为恐小人弃农逐利而滥恶更甚事遂不行但下诏禁恶钱而已天寳中内作判官韦伦请厚价募工由是役用减而鼓铸多天下置九十九鑪铸钱绛州三十鑪杨润宣鄂蔚各十鑪益邓郴各五鑪洋州三鑪定州一鑪约每鑪役丁匠三十人每年除六月七月停作余十月作十畨每鑪约用铜二万一千二百二十斤白镴三千七百九斤黑锡五百四十斤每千钱除工匠外用铜镴锡约价七百五十文每鑪嵗铸钱三千三百缗约一嵗计铸钱三十二万七千余缗肃宗乾元元年经费不给有司请铸钱使第五琦铸乾元重寳钱径一寸每缗十斤与开元钱参用以一当十二月琦入为相又请更铸重轮乾元钱一当五十二十斤成贯诏可之于是新钱与开元乾元钱三品并行寻而谷价腾贵米斗至七千饿死者相枕于道乃擡旧开元钱以一当十减重棱乾元钱以一当三十缘人厌钱价不定民间擡加价钱为虚钱长安城中竞为盗铸京兆尹郑叔清擒捕之数月间榜死者八百余人上元元年以重棱当五十钱减作三十以开元旧钱一当十寳应元年改乾元重棱小钱一当二重棱大钱一当三寻又改行乾元大小钱并以一当一自第五琦更铸犯法者日数百至是人甚便之盐铁转运使刘晏以江淮诸州任土所出皆贱弱难致之货以输京师不足偿道路之直扵是积之江淮易铜铅薪炭广铸钱嵗得十余万缗输京师及荆扬二州自是钱始增加大歴七年禁天下铸铜器建中元年戸部侍郎韩洄上言江淮钱监嵗供铸钱四万五千贯输于京师度工用转送之费每贯计钱二千是夲倍利也今啇州有红崖冶出铜益多又有洛源监不理久废请增工凿山以取铜兴洛源钱监置十鑪铸之每嵗计出钱七万二千贯度工用转送之费贯计钱九百则利浮夲也其江淮七监请皆停罢从之元和三年盐铁使李巽上言郴州平阳高亭两县之境有平阳冶及马迹曲木等古铜坑二百八十余井今请于郴州旧桂阳监置鑪两所日铸二十万以年计之铸成七千万贯有利扵人从之其年六月下蓄钱之禁又以有银之山必有铜鑛铜可资鼓铸银无益扵生民自五岭以北银宜禁采惟课采铜资官铸作四年京师用钱毎缗除二十陌扵是禁之又禁钱出岭除采银禁六年制公私交易十缗以上即兼用段疋其年三月河东节度使王锷奏请扵蔚州加置至五鑪八年四月勑以钱重货轻出内库钱五十万贯令两市収市布帛毎端疋估加十之一十二年禁蔵钱不得过五十缗十五年八月中书门下奏令诸道公纳铜器各纳所在节度团练防御经畧使给与价直仍令铸钱长庆元年九月勑泉货之义所贵通流如闻比来用钱所在除陌不一与其禁人之必犯未若从俗之所宜交易往来务令可守其内外公私给用钱货从今以后每千垫八十以用九百二十为贯
　　漕运
　　秦欲攻匈奴运粮使天下飞刍挽粟起于黄腄【腄音谁东莱二县】琅琊负海之郡转输北河【北河今朔方之北河】率三十钟而致一石至汉兴高皇帝时漕转山东之粟以给中都官嵗不过数十万石孝武建元中通西南夷作者数万人千里负担馈粮率十余钟致一石其后东灭朝鲜置沧海郡人徒之费拟西南夷又卫青击匈奴取河南地【今朔方之地】复兴十万余人筑卫朔方转漕甚逺自山东咸被其劳元光中大司农郑当时言于帝曰异时闗东运粟漕水从渭中上道九百余里度六月而罢若引渭穿渠起长安傍南山下至河三百余里度可三月而罢此损漕省半天子乃令齐水工徐伯表发卒穿漕渠以运大便利其后河东守番系言漕从山东西嵗百余万石更底柱之险败亡甚多而亦颇费请穿渠引汾溉皮氏汾隂下引河溉汾隂蒲坂下度可得五千顷故尽河壖弃地度可得谷二百万石以上谷从渭上与闗中无异而底柱之东可无复漕天子又以为然渠田数嵗河徙渠田遂废其后人有上书欲通褒斜道【褒斜二水名褒水东流南入沔今汉中郡褒城县斜水北流入渭今武功县及扶风郡】及漕事下御史大夫张汤汤闻其事言抵蜀故道多坂廻逺今穿襃斜道少坂近四百里而襃水通沔斜水通渭皆可以行船漕漕从南阳上沔入襃襃之絶水至斜间百余里以车转从斜入渭如此汉中之谷可致山东从沔无限便扵底柱之漕且襃斜林木山箭之饶拟扵巴蜀天子然之拜汤子卬为汉中守发数万人作襃斜道五百余里道果便近而水多湍石不可漕孝宣即位百姓安土嵗数丰稔谷石五钱农人少利时耿夀昌以善为算能商功利得幸扵上五凤中奏言故事嵗漕闗东谷四百万斛以给京师用卒六万人宜籴三辅农河东上党太原等郡谷足可以供京师可以省闗东漕卒过半天子从其计御史大夫萧望之奏言夀昌欲近籴漕闗内之谷筑仓理船费直二万万余有动众之功恐生旱气人被其灾夀昌习于商功分铢之事其深计逺虑诚未足任宜且如故帝不聴漕事果便魏齐王正始四年司马懿使邓艾行陈项以东至夀春艾以为田良水少不足以尽地利宜开河渠可以大积军粮又通漕运之道懿从之乃广开漕渠东南有事与众泛舟而下逹于江淮资食有储而无水害艾所建也晋武帝太始十年凿陜南山决河东注洛以通漕运虽有此诏而未成功懐帝永嘉元年修千金堨于许昌以通运成帝咸和六年以海贼寇抄运漕不继发王公已下千余丁各运米六斛穆帝时频有大军粮运不继制王公已下十三戸共借一人助度支运后魏自徐扬内附之后仍世经畧江淮扵是转运中州以实边镇百姓疲扵道路有司请扵水运之次随便置仓乃于小平石门白马津漳涯黑水济州陈郡大梁凡八所各立邸阁每军国有须应机漕引此费役微省时三门都将薛钦上言计京西水次汾华二州农河北河东平阳等郡年常绵绢及赀麻皆折公物雇车牛送京道险人弊费公损私略计华州一车官酬绢八疋三丈九尺别有私人雇价布八十疋河东一车官酬绢五疋二丈别有私人雇价布五十疋自余州郡虽未练多少推之逺近应不减此今求车取雇绢三疋市材造船不劳采斫计船一艘举十三车车取三疋合有三十九疋雇作首并匠及船上杂具食直足以成船计一船防绢七十八疋布七百八十疋又租车一乘官格二十斛成载私人雇价逺者五斗布一疋近者一石布一疋准其私费一车有布逺者八十疋近者四十疋造船一艘计举七百石准其雇价应有千四百疋今取布三百疋造船一艘并船上覆理杂事计一船有防布千一百疋又汾州有租庸调之处去汾不过百里华州去河不满六十里并令计程依旧酬价车送船所船之所运惟逹防陂其陆路从防陂至仓门调一车雇绢一疋租一车布五疋则于公私为便诏从之而未能尽行也孝文太和七年薄骨律镇将刁雍上表曰奉诏高平安定统万【薄骨律镇今灵武郡统万今朔方郡是也】及臣所守四镇出车五千乘运屯谷五十万斛付沃野镇以供军粮臣镇去沃野八百里道多深沙轻车往来犹以为难设令载谷二千石每至深沙必致滞防又谷在河西转至沃野越渡大河计奉五千乘运十万斛百余日乃得一返大废生民耕垦之业车牛艰阻难可全至一嵗不过三运五十万斛乃经三年臣闻郑白之渠遂引淮海之粟泝流数十周年乃得一至犹称国有储粮民用安乐求扵山【在今平原郡高平县今笄头山】河水之次造船二百艘二船为一舫一船胜二千斛一舫十人计须千人臣镇内之兵率皆习水一运二十万斛方舟顺流五日而至自沃野牵上十日还到合六十日得一返从三月至九月三返运送六十万斛计用人工轻于车运十倍有余不费牛力又不废田诏曰知欲造船运谷一冬即大省人力既不费牛又不废田甚善非但一运自可永以为式隋文帝开皇三年以京师仓廪尚虚议为水旱之备诏扵蒲陜虢熊伊洛郑懐邠卫汴许汝等水次十三州置募运米丁又于卫州置黎阳仓陜州置常平仓华州置广通仓转相灌注漕闗东及汾晋之粟以给京师又遣仓部侍郎韦瓒向蒲陜以东募民能扵洛阳运米肆拾硕经底柱之险逹于常平者免其征戍其后以渭水多沙流有深浅漕者苦之四年诏宇文恺率水工凿渠引渭水自大兴城东至潼闗三百余里名曰广通渠转运通利闗内頼之炀帝大业元年发河南诸郡男女百余万开通济渠自西苑引谷洛水逹于河又引河通扵淮海自是天下利扵转输四年又发河北诸郡百余万众开永济渠引沁水南逹于河北通涿郡自是丁男不供始以妇人从役五年扵西域之地置西海鄯善且末等郡【逐吐谷浑得其地并在今酒泉张掖晋昌郡之北今悉为北狄之地】谪天下罪人配为戍卒大开屯田发西方诸郡运粮以给之七年冬大会涿郡分江淮南兵配骁卫大将军来防儿别以舟师济沧海舳舻数百里并载军粮期与大兵防扵平壤唐咸亨三年扵岐州陈仓县东南开渠引渭水入升原渠通船栰至长安故渠开元十八年眀皇问朝集使利害之事宣州刺史裴耀卿上便宜曰江南户口稍广仓库所资惟出征庸更无征防缘水陆遥逺转运艰辛功力虽劳仓储不益窃见毎州所送租庸调等夲州正月二月上道至扬州入斗门即逢水浅已有阻碍须停留一月以上三月四月以后始渡淮入汴多属汴河干浅又船运停留至六月七月始至河口即逢黄河水涨不得入河又须停一两月待河水小始得上河入洛即漕路干浅船艘隘閙船载停滞备极艰辛计从江南至东都停滞日多得行日少粮食既皆不足折欠因此而生又江南百姓不习河水皆转雇河师水手更为损费伏见国家旧法往代成规择制便宜以垂长久河口元置武牢仓江南船不入黄河即扵仓内便贮巩县置洛口仓从黄河不入漕洛即扵仓内安置爰及河阳仓栢崖仓太原仓永丰仓渭南仓节级取便例皆如此水通则随近转运不通则且纳在仓不滞逺船不忧欠耗比扵旷年长运利便一倍有余今若且置武牢洛口等仓江南船至河口即却还夲州更得其船充运并取所减脚钱更运江淮变造义仓每年剩得一二百万石即数年之外仓廪转加其江淮义仓多为下湿不堪久贮若无般运三两年色变即给贷费散公私无益疏奏不省至二十一年耀卿为京兆尹京师雨水害稼谷价踊贵耀卿奏曰国家帝业夲在京师万国朝宗百代不易之所但为秦中地狭収粟不多傥遇水旱便则匮乏往者贞观永徽之际禄廪数少每年转运不过一二十万石所用便足以此车驾久得安居今升平日久国用渐广每年陜洛漕运数倍扵前支犹不给陛下数幸东都以就贮积为国大计不惮劬劳皆为忧民而行岂是故欲来往若能更广陜运支入京仓廪常有二三年粮即无忧水旱今日天下输丁约有四百万人每丁支出钱百文充陜洛运脚五十文充营窖等用贮纳司农及河南府陜州以充其费租米则各随逺近任自出脚送纳东都至陜河路艰险既用陆脚无由广致若能开通河道变陆为水则所支有余动盈万计且江南租船所在侯水始敢进发吴人不便河漕由是所在停留日月既淹遂生隠盗臣请扵河口置一仓纳江东租米便扵船廻从河口分入河洛官自雇船载运河运者至三门之东置一仓既属水险即扵河岸傍山车运十数里至三门之西又置一仓毎运置仓即般下贮纳水通即运水细便止渐至太原仓泝河入渭更无停留所省巨万臣常任济定冀等三州刺史询访故事前汉都闗内年月稍久及隋亦在京师縁河皆有旧仓所以国用常赡若依此行用利便实深上大恱寻以耀卿为黄门侍郎同中书门下平章事勑郑州刺史河南少尹萧炅自江淮至京以来检古仓节级贮纳仍以耀卿为转运都使扵是始置河隂县及河隂仓河清县置栢崖仓三门东置集津仓三门西置三门仓开三门北山十八里陆行以避湍险自江淮西北泝鸿沟悉纳河隂仓自河隂水调浮漕送含嘉仓又取晓习河水者递送纳于太原仓所谓北运也自太原仓浮渭以实闗中凡三年运七百万石省脚三十万耀卿罢相后缘边运险澁颇有欺隠议者又言其不便事又停废二十七年河南采访使汴州刺史齐澣以江淮漕运经淮水波涛有沉损遂开广济渠下流自泗州虹县至楚州淮隂县北十八里合于淮而逾时毕功既而以水流浚急行旅艰险旋即停废却由旧河二十九年陜州刺史李齐物避三门河路急峻扵其北凿石渠通运船为漫流河泥旋填淤塞不可漕而止天寳三年左常侍兼陜州刺史韦坚开漕河自苑西引渭水因古渠至华隂入渭引永丰仓及三门仓米以给京师名曰广运潭以坚为天下转运使【灞浐二水防扵漕渠每夏大雨輙皆填阏大歴之后渐不通舟】天寳中毎嵗水陆运米二百五十万石入闗【旧扵河南路运至陜郡太原仓又运至永丰仓及京师大仓开元初河南尹李杰始为陆运使从含嘉仓至太原仓置八递塲相去每塲四十里毎嵗冬初起运八十万石后至一百万石毎递用车八百乘分为前后交两月而毕其后渐加至天寳七载满二百五十万石每递用车千八百乘自九月至正月毕天寳九载九月河南尹裴逈以递重恐伤牛扵是又以递塲为交塲两递简择近水处为宿塲天寳十载九月相州刺史李南金又上表曰臣以旧籍天下水陆估价车乘有纲运各令官兵提廵共五十万大率大歴之后以水陆运使兼防押四十万石各押入闗】
　　盐铁茶
　　盐防之利管子言之尽矣其所以相桓公霸齐盐防之利也汉孝武中年大兴征伐财用匮竭扵是大农工盐铁丞孔仅东郭咸阳言山海天地之蔵宜属少府陛下弗私以属大农佐赋愿募民自给费因官器作煮盐官与牢盆【牢盆者煮盐之器也】浮食奇民欲擅管山海之货以致富羡役利细民其沮事之议不可胜聴敢私铸铁器煮盐者釱左趾【釱音徒计及足钳也】没其器物郡不出铁者置小铁官使属在所县使仅咸阳乗举行天下盐铁作官府【主煮铸及出纳】除故盐铁家富者为吏吏益多贾人矣卜式为御史大夫见郡国多不便县官作盐铁器苦恶价贵或彊令民买之而船有算商者少物贵乃因孔仅言船算事上不说孝昭元始六年令郡国举贤良文学之士问以民所疾苦教化之要皆对曰愿罢盐铁酒均输官无与天下争利示以俭节然后教化可兴御史大夫桑羊难以为此国家大业所以制四夷安边足用之夲往者豪彊之家得管山海之利成奸伪之业家人有寳器尚犹柙而蔵之况天地之山海乎夫权利之处必在山泽非豪民不能通其利异时盐铁未笼布衣有朐邴人君有吴王亦可见矣盐铁之利佐百姓之急奉军旅之费不可废也扵是丞相奏曰贤良之士不眀县官猥以盐铁为不便宜罢郡国酤酒闗内铁奏可扵是利复流下庶民休息孝元帝时尝罢盐铁官三年而复之后汉眀帝时尚书张林上言盐铁食之急者官自可鬻和帝即位诏曰孝武収盐铁之利以奉师旅之费中兴以来犹未能革先帝恨之故遗戒罢盐铁之禁纵民煮铸入税县官如故事布告天下献帝建安初闗中百姓流入荆州者十余万家及闻夲土安寜皆企愿思归而无以自业扵是卫觊议以为盐者国之大寳自丧乱以来放散今宜旧置使者监卖以其直益市犂牛百姓归者以供给之劝耕积粟以丰殖闗中逺者闻之必多竞还魏武扵是遣谒者仆射监盐官移司隶校尉居农流民果还闗中丰实后魏宣武时河东郡有盐池旧立官司以収税利先是罢之而人有富彊者专擅其用贫弱者不得资益延兴末复立监司量其贵贱节其赋入公私兼利其后更罢更立至扵永熈自迁邺后扵沧瀛幽青四州之境傍海煮盐沧州置灶一千四百八十四瀛州置灶四百五十二幽州置灶百八十青州置灶五百四十六又扵邯郸置灶四计终嵗合収盐二十万九千七百八斛四斗军国所资得以周赡矣后周文帝霸政之初置掌盐之政令一曰散盐煮海以成之二曰监盐引池以化之三曰形盐掘地以出之四曰饴盐扵戎以取之凡监盐毎池为之禁百姓取之皆为税隋开皇三年通盐池盐井与百姓共之唐开元元年十一月左拾遗刘彤上表曰臣闻汉孝武之时廐马三十万后宫数万人外讨夷狄内兴宫室殚费之甚实倍当今然而古费多而货有余今用少而财不足者何也岂非古取山泽而今取贫民哉取山泽则公利厚而人归扵农取贫民则公利薄而人去其业故先王作法也山海有官虞衡有职轻重有术禁发有时一则专农二则饶国眀皇令宰臣议其可否咸以盐铁之利甚益国用遂令将作大匠姜师度戸部侍郎强循俱摄御史中丞与诸道按察使捡责海内盐铁之课二十五年仓部格蒲州盐池令州司监当租分与有力之家营种之课収盐每年上中下畦通融収一万石又屯田格幽州盐屯每屯配丁五十人一年収率满二千八百石又成州长道县盐井一所并节级有赏罚蜀道陵绵等十州盐井总九十所每年课盐都当钱八千七百五十一贯【陵州盐井一所课都当钱二千六十一贯绵州井四所都当钱二百九十二贯资州井六十八所都当钱一千　十三贯泸州井五所都当钱一千八百五十贯荣州井十二所都当钱四百贯梓州都当钱七百一十七贯遂州四百一十五贯阆州一千七百贯普州二百七十八贯遂寜府都当钱二千七百九十三贯果州都当钱九千九百八十七贯卭州都当钱三百七贯】初徳宗纳戸部侍郎赵赞议税天下茶漆竹木十取一以为常平夲钱至贞元八年盐铁使张滂奏出茶州县若山及商人要路以三等定估计税其一自是嵗得钱四十万缗然水旱亦未尝拯之也穆宗即位两镇用兵帑蔵空虚盐铁使王播增天下茶税率百钱增五十及王涯判二使置茶使徙民茶树扵官塲焚其旧积天下大怨武宗即位盐铁转运崔珙增江淮茶税是时茶商所过州县有重税或掠夺舟车露积雨中诸道置邸以収税谓之搨地钱故私贩益起
　　鬻爵
　　汉孝文时晁厝说上曰欲人务农在扵贵粟贵粟之道在扵使人以粟为赏罚今募天下入粟县官得以拜爵得以除罪如此富人有爵农人有钱粟有所泄夫能入粟以受爵皆有余者也取有余以供上用则贫人之赋可损所谓以有余补不足令出而人利者也顺扵人心所补者三一曰主用足二曰民赋少三曰劝农功爵者上之所擅出扵口而无穷粟者人之所种生扵地而不乏夫得高爵与免罪人之所甚欲也使天下人入粟扵边以受爵免罪不过三嵗塞下之粟必多矣扵是从厝之言令人入粟边六百石爵上造【第二等爵】稍增至四千石为五大夫【第九等爵】万二千石为大庶长【第十八等爵】各以多少级数为差厝复奏言陛下幸使天下入粟塞下以拜爵甚大惠也窃恐塞卒之食不足用大泄天下粟边食足以支五嵗可令入粟郡县矣【入诸郡县以备凶灾】足支一嵗以上可时赦勿収农人租如此徳泽加扵万民矣上从之孝景帝时上郡以西旱复修卖爵令而裁其价以招人【裁谓减省】及徒复作得输粟扵县官以除罪孝武帝元朔元年外事四夷内兴功利国用空竭乃募人能入奴婢以终身复为郎增秩及入羊马为郎始于此五年有司议令民得买爵及赎禁锢免减罪请置赏官名曰武功爵【茂陵中书冇武功爵一级曰造士二级曰闲舆卫三级曰良士四级曰元戎士五级曰官首六级曰秉铎七级曰千夫八级曰乐卿九级曰执戎十级曰政戾庶长十一级曰军卫此武帝所置以宠军功也顔师古云此下云级十七万凡直三十余万金茂陵书止十一级皆前汉之制至后汉和帝依级散其赏曰乃故制军功也则计数不足与夲文乖矣或者茂陵之书不说尽也】级十七万凡直三十余万金请买武功爵官首者试补吏先除千夫如五大夫【五大夫者旧二十等爵之第九级也至此以上始免徭役故毎先选以为吏千夫者乃武功十一等爵之第七也亦得免役今则先除为吏比扵五大夫也】其有罪又减二等爵得至乐卿【乐卿者乃武功爵第八言买爵惟得至第八】以崇军功军功多用超等大者封侯卿大夫小者郎吏吏道杂而多端然官职耗废矣元鼎初豪富皆争匿财不助县官惟卜式数求入财天子乃超拜式为中郎赐爵左庶长田十顷布告天下以风百姓始令吏得入粟补官郎至六百石后桑羊请令民得入粟补官及罪人赎令民能入粟甘泉各有差以复终身所忠又言世家子弟富人或鬬鸡走狗弋猎愽戏乱齐民乃征诸犯令相引数千人名曰株送徒入财者得补郎后汉孝安永初三年天下水旱用度不足三公奏请令吏民入谷得闗内侯灵帝悬洪都之榜开卖官之路公卿以降悉有等差廷尉崔烈入钱五百万以买司徒刺史二千石迁除皆责助理宫室钱大都至二三千万钱不毕至自杀羊续为太尉时拜三公者皆输东园礼钱千万令中使督之名为左驺其所往輙迎致礼厚加赠赂续乃坐使人扵单席上举緼袍以示之晋武帝太康三年问刘毅曰卿以吾可方汉何主也对曰桓灵之主帝曰吾虽徳不及古人犹克已为理南平吴会一同天下方之桓灵不亦甚乎对曰桓灵卖官钱入官库陛下卖官钱入私门以此言之乃不如也后魏明帝孝昌二年初承丧乱之后仓廪空虚遂班入粟之制输粟八千石赏散侯六千石散伯四千石散子三千石散男职人输七百石赏一大阶授以实官白人输五百石聴依第出身千石加一大阶诸沙门有输粟四千石入京仓者授夲州统各有差唐至徳二年七月宣谕使侍御史郑叔清奏承前诸使下召纳钱物多给空名告身虽假以官赏其忠义犹未尽才能今皆量文武才艺奏闻便写告身诸道士女道士及僧尼如纳钱请准勑廻授余人并情愿还俗授官勲邑号等亦聴又准敕纳钱百千文与眀经出身如曾受业粗通帖防修身慎行乡曲所知者量减二十千文如先经举送到省落第者减五十千文若粗识文字者准元敕处分未曾读学不识文字者加三十千其商贾准令所在収税如能据所有资财十分纳四助军者便与终身优复如扵敕条外有悉以家产助国嘉其竭诚待以非次如先出身及官资并量资歴好恶各据夲条格例节级优加拟授如七十以上情愿授致仕官者毎色内量十分减二分钱【时属幽冦内侮天下多虞军用不充权为此制寻即停罢】
　　酤
　　汉孝武天汉三年初酒酤孝昭始元末丞相车千秋奏罢酒酤卖酒斗四钱孝元时贾捐之上书曰昔孝文时天下人赋四十丁男三年而一事今天下人赋数百造盐铁酒之利以佐用度犹不能足而人困矣王莽时义和鲁匡言名山大泽盐铁钱布帛五均賖贷斡在县官惟酒酤独未斡请法古令官作酒以二千五百石为一率开一垆以卖【垆谓卖酒之区也以其一边高形如垆故取其名也】月雠五十酿为准一酿用麤米二斛麴一斛得成酒六斛六斗除米麴夲价计其利而什分之以其七入官其三及糟酨灰炭【胾酢酱也酨才伐反】给工器薪樵之费扵是置命士督五均六斡而人愈病陈文帝天嘉中虞荔等以国用不足奏请酤从之隋文帝开皇三年罢酒坊与百姓共之唐广徳二年十二月敕天下州各量定酤酒戸随月纳税除此外不问官私一切禁断大歴六年二月量定三等逐月税钱并充市绢进奉建中三年制禁人酤酒官司置店自酤収利以助军费
　　算缗
　　汉孝武元狩四年自作皮币铸白金后商贾以币之变多积货逐利扵是公卿言商贾之众贫者蓄积无有皆仰县官异时笇轺车贾人缗钱皆有差请笇如故【缗丝也以贯钱一贯千文出二十为笇也诗云维丝伊缗轺小车也】诸贾人末作贳贷买卖居邑贮积诸物及商人取利者虽无市籍各以其物自占【占隠度也各隠度其财物多少而为名簿送之扵官也占音之赡反】率缗钱二千而算一【率计有二千钱者则出一笇也】诸作有租及铸【以手力所作而卖也】率缗钱四千而算一非吏比者三老北边骑士轺车一笇【比例也身非为吏之例非为三老非为北边骑士而亦有轺车皆令之出一笇】商贾人轺车二笇船五丈以上一算匿不自占占不悉戍边入缗钱有能告者以其半畀之天子既下缗钱令而尊卜式百姓终莫分财佐县官扵是杨可告缗徧天下中家以上大抵皆遇告宪司理之狱少反者得民财物以亿计奴婢十万数田大县数百顷小县百余顷宅亦如之初大农管盐铁官布多置水衡欲以主盐铁及杨可告缗上林财物众乃令水衡主上林上林既充满益广乃分缗钱诸官而水衡少府大农太仆各置农官往往即郡县比没入田田之其没入奴婢分诸苑养狗马禽兽及与诸官其后令吏得入粟补官及罪人赎入粟甘泉不复告缗晋自过江至扵梁陈凡货卖奴婢马牛田宅有文劵率钱一万输估四百入官卖者三百买者一百无文劵者随物所堪亦百分収四名为散估歴宋齐梁陈如此为常以人竞商贩不为田业故使均输欲为惩励虽以此为辞其实利在侵削【此亦笇缗之类】
　　杂税
　　汉高帝十一年令诸侯王通侯常以十月朝献及郡各以其口数率人嵗六十三钱以给献费孝武元光六年冬初算商车太初四年冬行回中徙农都尉治武闗税出入者以给闗吏卒食孝昭元凤六年令郡国无敛今年马口钱【往时有马口出敛今省之所谓租六畜】宣帝时耿夀昌奏请增海租三倍天子从其计御史大夫萧望之奏言故御史属徐宫家在东莱言往年加海租鱼不出长老皆言武帝时县官尝自渔海鱼不出后予人鱼乃出夫隂阳之感物类相应万事尽然宜且如故上不聴王莽令诸取鸟兽鱼鼈百虫扵山林水泽及畜牧者嫔妇桑蚕织絍纺绩补缝工匠医巫卜祝及他方伎商贩贾人坐肆列里区谒舍【谒舍若今客馆】皆各自占所为扵其在所之县官除其夲计其利十一分之而以其一为贡末年盗贼羣起匈奴侵冦大募天下囚徒人奴名曰猪突豨勇一切税吏民赀三十而取一后汉灵帝时南宫灾中常侍张让赵忠等说帝令敛天下田税十钱以治宫室宋元嘉二十七年后魏南侵军旅大起用度不充王公妃主及朝士牧守各献金帛等物以助国用下及富室小人亦有献私财数千万者扬南徐兖江四州富有之家资满五十万僧尼满二十万者并四分换一过此率计事息即还齐武帝时王敬则为东扬州刺史以会稽边带湖海人无士庶皆保塘陂敬则以功力有余悉评敛为钱以送台库帝纳之竟陵王子良上表曰臣忝会稽粗闲物俗塘丁所上夲不入官良由陂湖宜壅桥路须通均夫订直人自为用若甲分毁壊则年一修改一限坚完则终嵗无役今乃通课此直悉以还台租赋之外更生一调致令塘路崩芜湖源泄散害人损政实此为剧自东晋至陈西有石头津东有方山津各置津主一人赋曹一人直水五人以检察禁物及亡叛者荻炭鱼薪之类出津者并十分税一以入官淮水北有大市自余小市十余所备置官司税敛既重时甚患之后魏眀帝孝昌二年税市入者人一钱其店舍又为五等収税有差北齐黄门侍郎顔之推奏请立闗市邸店之税开府邓长颙赞成之后主大恱扵是以其所入以供御府声色之费军国之用不在此焉税僧尼令曰僧尼坐受供飬逰食四方损害不少虽有薄敛何足为也后周闵帝初除市门税及宣帝即位复兴入市之税每人一钱隋文帝登庸又除入市之税唐开元十八年御史大夫李朝隠奏请薄百姓一年税钱充夲依旧令髙户及典正等捉随月収利将供官人料钱【自天寳末年盗贼奔突克复之后府库一空及所在屯师用度不足扵是遣御史康云间出江淮陶锐往蜀汉豪啇富户皆籍其家资所有财货畜产或五分纳一谓之率贷所収巨万计葢权时之宜其后诸道节度观察使多率税啇贾以充军资杂用或扵其津济要路及市肆间交易之处计钱至一千以上者皆以分数税之自是啇旅无利多失业矣上元中勑江淮堰壊啇旅牵船过处凖斛防纳钱谓之埭程大歴初诸州府应税青苖钱每畆十文充百司手力资课三年十月十六日台司奏兵马事縁上元十一年冬人民失业之后又其昨北寇未平之日百司支计不给每畆更加五文充大计钱】
　　平准【均输】
　　汉武帝征伐四夷国用空竭兴利之官自此始也桑羊为大农中丞管诸会计事稍稍置均输以通货物矣【谓诸当所输于官者皆令输其土地所饶平其所在时价官更扵他处卖之输者既便而官有利汉书百官表大司徒属有平凖令】元封元年桑羊为治粟都尉领大农尽管天下盐铁以诸官各自市相与争物故腾跃而天下赋输或不偿其僦费乃请置大农部丞数十人分部主郡国各往往县置均输盐铁官令逺方各以其物如异时商贾所转贩者为置平凖扵京师尽笼天下之货物贵则卖之贱则买之如此富商大贾无所牟大利即反夲而万物不得腾踊故抑天下物名曰平凖天子以为然而许之时南越初置郡数反发南方吏卒往诛之间嵗万余人帝数行幸所过赏赐用帛百余万疋钱金巨万计皆取足大农诸均输一嵗之中帛得五百万疋人不益赋而天下用饶后汉章帝时尚书张林上言宜自交趾益州上计吏来市珍珤収采其利武帝所谓均输也【谓租赋并雇运之直官总取而官转输扵京故曰均输也】诏议之尚书仆射朱晖奏曰按王制天子不言有无诸侯不言多少食禄之家不与百姓争利今均输之法与贾贩无异盐利归官则下穷怨布帛为租则吏奸盗诚非眀主所当宜行帝不从其后用度益奢
　　平籴【常平　义仓】
　　汉宣帝时数嵗丰穰谷石至五钱农人少利大司农中丞耿夀昌请令边郡皆筑仓以谷贱时增其价而籴以利农谷贵时减价而粜名曰常平仓人便之上乃下诏赐夀昌爵闗内侯元帝即位罢之后汉眀帝永平五年作常平仓晋武帝欲平一江表时谷贱而布帛贵帝欲立平籴法用布帛市谷以为粮储四年乃立常平仓丰则籴俭则粜以利百姓宋文帝元嘉中三呉水潦谷贵人饥彭城王义康立议以东土灾荒人凋谷踊富商蓄米日成其价宜班下所在隠其虚实令积蓄之家聴留一年储余皆勒使粜货为制平价此所谓常道行扵百代权宜用扵一时也又縁淮嵗丰邑地沃壤麦既已登黍粟行就可折其估赋仍就交市三呉饥人即以贷给使彊壮转运以赡老弱未尽施行人赖之矣齐武帝永眀元年天下米谷布帛贱上欲立常平仓市积为蓄六年诏出上库钱五千万扵京师市米买丝绵纹绢布扬州出钱千九百一十万【扬州治建业今江寜县也】南徐州二百万【南徐州治京口】各扵郡所市籴南荆河州二百万【南荆河州治夀春】市丝绵纹绢布米大麦江州五百万市米胡麻荆州五百万郢州三百万皆市绢绵布米大小豆大麦胡麻湘州二百万市米布蜡司州二百五十万【司州治汝南今义阳郡是也】西荆河州二百五十万【西荆河州治歴阳】南兖州二百五十万【南兖州治广陵】雍州五百万市绢绵布米使台并扵所在市易后魏孝庄时秘书丞李彪上奏曰今山东饥京师俭臣以为宜折州郡常调九分之二京师都度支嵗用之余各立官司年丰籴积扵仓时俭则减私之十二粜之如此人必力田以买官绢又务贮钱以取官粟年丰则常积嵗凶则直给明帝神龟正光之际自徐扬内附之后収内兵资与人和籴积为边备也北齐河清中令诸州郡皆别置富民仓初立之日准所领中下户口数得一年之粮适当州谷价贱时斟量割当年义租充入【齐制毎嵗人出租二石义租五防垦租送台义租纳郡以备水旱】谷贵下价粜之贱则还用所籴之物依价籴贮后周文帝创置六官司仓掌辨九谷之物以量国用足即蓄其余以待凶荒不足则止余用足则以粟贷人春颁秋敛隋文帝开皇三年卫州置黎阳仓陜州置常平仓华州置广通仓转相灌注漕闗东及汾晋之粟以给京师京师置常平监五年工部尚书长孙平奏古者三年耕而余一年之积九年作而有三年之储虽水旱为灾人无菜色皆由劝导有方蓄积先备请令诸州百姓及军人劝课当社共立义仓収获之日随其所得劝课出粟及麦扵当社造仓窖贮之即委社司执帐检校毎年収积勿使损败若时或不熟当社有饥馑者即以此谷赈给自是诸州储峙委积至十五年以义仓贮在人间多有费损诏曰夲置义仓止防水旱百姓之徒不思久计轻尔费损扵后乏絶又北境诸州异扵余处灵夏甘等十一州所有义仓杂种并纳夲州若人有旱歉少粮先给杂种及逺年粟十六年又诏秦渭河廓豳陇泾寜原敷丹延绥银等州社仓并扵当县安置又诏社仓准上中下三等税上户不过一石中戸不过七斗下户不过四斗唐贞观初尚书左丞戴胄上言曰水旱凶灾前圣之所不免国无九年之储蓄礼经之所眀诫今丧乱之后户口凋残毎嵗租米未实仓廪随即出给才供当年若遇凶灾将何赈恤故隋开皇立制天下之人节级输粟名为社仓终扵文皇得无饥馑及大业中国用不足并取社仓以充官费故至末涂无以支给今请自王公以下爰及众庶计所垦田稼穑顷畆每至秋熟准其见苖以理劝课尽令出粟稻麦之乡亦同此税各纳所在为立义仓年谷不登百姓饥馑当所州县随便取给太宗从之自是天下州县始置义仓每有饥馑则开仓赈给髙宗永徽二年九月颁新各义仓据地取税实是劳烦宜令户出粟上上戸五石余各有差六年京东西市置常平仓高宗武太后数十年间义仓不许杂用其后公私窘廹贷义仓支用自中宗神龙之后天下义仓费用向尽开元二十五年定式王公以下毎年戸别据所种田畆别税粟二升以为义仓其啇贾戸若无田及不足者上上户税五石上中以下递减各有差诸出给杂种准粟者稻谷一斗伍升当粟一斗其折纳糙米者稻三石折纳糙米一石四斗天寳八载凡天下诸色米都九千六百六万二千二百二十石
　　和籴一百一十三万九千五百三十石
　　闗内【五十万九千三百四十七石】
　　河东【十一万二百二十九石】
　　河西【三十七万一千七百五十石】
　　陇右【一十四万八千一百四石】
　　诸色仓粮总千二百六十五万六千六百二十石北仓【六百六十一万六千八百四十石】
　　太仓【七万一千二百七十石】
　　含嘉仓【五百八十三万三千四百石】
　　太原仓【二万八千一百四十石】
　　永丰仓【八万三千七百二十石】
　　龙门仓【二万三千二百五十石】
　　正仓总四千二百一十二万六千一百八十四石闗内道【百八十二万一千五百一十六石】
　　河北道【百八十二万一千五百四十六石】
　　河东道【三千五十八万九千一百八十石】
　　河西道【七十万二千六十五石】
　　陇右道【三十七万二千七百八十石】
　　劒南道【二十二万三千九百四十石】
　　河南道【五百八十二万五千四百一十四石】淮南道【六十八万八千二百五十二石】
　　江南道【九十七万八千八百二十五石】
　　山南道【十四万三千八百八十二石】
　　义仓总六千三百一十七万七千六百六十石
　　闗内道【五百九十四万六千二百一十二石】河北道【一千七百五十四万四千六百石】
　　河东道【七百三十万九千六百一十石】
　　河西道【三十八万八千四百三石】
　　陇右道【三十万三十四石】
　　劔南道【百七十九万七千二百二十八石】
　　河南道【千五百四十二万九千七百六十三石】淮南道【四百八十四万八百七十二石】
　　江南道【六百七十三万九千二百七十石】
　　山南道【二百八十七万一千六百六十八石】
　　常平仓总四百六十万二千二百二十石
　　闗内道【三十七万三千五百七十石】
　　河北道【百六十六万三千七百七十八石】
　　河东道【五十三万五千三百八十六石】
　　河西道【百六十六万三千七百七十八石】
　　陇右道【四万二千八百五十石】
　　劒南道【七万七百四十石】
</div>
    <div class="pagination">
<a href="通志_page67.html">上一页</a><span>...</span><a href="通志_page63.html">63</a><a href="通志_page64.html">64</a><a href="通志_page65.html">65</a><a href="通志_page66.html">66</a><a href="通志_page67.html">67</a><span class="current-page">68</span><a href="通志_page69.html">69</a><a href="通志_page70.html">70</a><a href="通志_page71.html">71</a><a href="通志_page72.html">72</a><a href="通志_page73.html">73</a><span>...</span><a href="通志_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
