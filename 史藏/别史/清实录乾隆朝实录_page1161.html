<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1161 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1161 页/共 1860 页</h1>
    <div class="content">○都察院奏、山东阳谷县民王文典、呈告柜书韩钰、包揽钱粮。潜逃来京。得旨、此案著仓场侍郎刘秉恬、带同刑部明干司官一员。驰驿前往山东。会同该抚、秉公查审具奏。所有人犯韩钰等、一并解任　　

○蠲免甘肃狄道。河州、渭源、金县、陇西、宁远、伏羌、安定、会宁、通渭、平凉、静宁、泾州、灵台、镇原、隆德、庄浪、盐茶厅、宁州、环县、正宁、古浪、庄浪厅、平番、宁夏、宁朔灵州、中卫、平罗、花马池、巴燕戎格厅、西宁、大通、秦州等、三十四、州、县、卫、乾隆三十四年、被雹。水、旱、霜、灾额赋　　

○癸丑。谕曰、伊勒图等奏、本年种地绿营兵二千二百名。每人收获米二十八石有余等语。伊犁种地兵丁。每人收获米至二十八石有余。较往年尤属奋勉。著加恩将管屯官员。交部加倍议叙。兵丁等赏给两月盐菜银　　

○又谕、据崔应阶奏、汀州镇标中营游击长福。于武生钟超伦。争控神坛一案。得受该犯银一百四十两。诡词向县说情。众证确凿。请旨革审等语。长福著革职。交该抚与案内有名人犯。一并严审定拟具奏　　

○谕军机大臣等、户部议驳、西宁奏长芦引课展限奏销一摺。所议是。已依议行矣。盐课奏销。改至每年十一月。较定限已属展宽。自应如期完纳。即今岁六月间。盐坨偶有被淹之处。该盐政曾经奏明。各场存盐足敷酌运。何以迄今四月有余。未运之盐。尚有十分之四。而已完之课。竟不及百分之一。是课运两项。俱已贻误。直至奏销届期。始行冒昧奏请展限。殊属非是。且各商已运盐包。既有六十余万。口岸随时疏消。完课亦应过半。何竟任其延宕。通计所完。仅得三千余两。尤非情理。著传谕西宁、令其明白回奏　　

○步军统领奏、山西太谷县民人赵游氏。呈告本县快头张林等、殴毙伊子赵宏铎、贿嘱仵作。隐匿伤痕。得旨、此案著派刑部侍郎余文仪、带同司员。驰驿前往山西。会同该抚秉公查审具奏。所有人犯赵游氏等、一并发往　　

○抚恤云南浪穹县。本年水灾贫民　　

○甲寅。上幸瀛台　　

○谕军机大臣等、据阿尔泰奏、拏获抢劫副土司乌拉之番贼嘉木滚等七名。照例拟斩立决枭示。请敕核拟一摺。已批交三法司核拟速奏矣。此等贼番。敢于抢劫官物。一经拏获讯明。即应于该处立行正法。俾番众知所儆惧。不应再照内地强盗之例问拟。听候部议。致稽显戮。将此傅谕阿尔泰知之。　　

○又谕、据崔应阶奏、审拟武生钟超伦等、争控神坛案内。所有教谕曾柏天。训导张可立。拟以已经革职毋庸议。殊属未协。已批交部议矣。钟超伦身系武生。因争阻公事。经该县发学收管。俟集犯究讯。该教谕等、自当严加看守。不令在外滋事。乃竟听其藉词出衙。以致遇差争殴。赴县咆哮。该教谕等之罪。实在于此。该督仅称其平日不能约束。临事又复匿禀。定以革职而止。竟致收管疎纵于不问。是舍重就轻。意存宽徇。何以昭平允而示惩儆。而钟超伦。恐控案审输。先向游击长福。行贿一百四十两。托其赴县说情。至县审时。伊子受责。钟超伦当堂喊称、该县受赃一节。自应究明长福受钟超伦之贿。曾否向县嘱托。该县徐铭砚、有无分肥。抑系长福独饱私槖、含糊撞骗之处。逐一彻底查讯。使无遁情。方成信谳。乃崔应阶止将长福另摺参奏。而于该县之是否知情染指。并未据实声明。所叙供情。又不明晰。该督久任封疆。办事颇为谙练。何以近日大不如前。屡形舛错若此。岂年齿向耄。精力日渐衰颓。诸事竟不能振作耶。昨已谕令钟音、将钟超伦行贿情节。详晰讯明。并案具奏　　

○豁除江苏吴江县、坍没义冢田地七顷十八亩有奇额赋　　

○乙卯。圣祖仁皇帝忌辰。遣官祭景陵　　

○上诣奉先殿、寿皇殿、行礼　　

○丙辰。谕曰、乌什泰、身为职官。奉派押解人犯。乃托病逗遛。并不亲往。扎木苏、虽无贿纵情事。而得受传事披甲钱文。允令私回。复将人犯铁铐开放。以致逃逸。核其情罪。均属较重。盛京地方。向来官役积习不堪。经朕严加整顿。尚未悛改。今乌什泰、扎木苏、如此胆玩。若仅改发伊犁。彼原旗人。到彼披甲当差。与无罪同。不足以示惩儆。乌什泰、扎木苏、均著牢固监禁。噶勒炳阿、图蒙阿、亦与各省从犯之例不同。并著改发伊犁　　

○兵部带领调取福建海坛镇水师游击拟补参将李长明、台湾协水师游击杨世忠等引见。得旨、此次福建水师官兵。在云南军营。怯懦无能。本应治罪。著加恩将杨世忠、刘宗宪、江永泰、万青选、纪廷政、张芹芥、许友胜、周兆鳌、俱著革职。从宽留任。李长明、不准升补参将。亦著革职。从宽仍留游击任。俱俟四年无过。再予开复。照例升转　　

○丁巳。上幸瀛台　　

○吏部议奏、准礼部咨称、各省岁科两试。学册与卷面填写不符。应请将学政、教官、敕吏部定议处分。请嗣后各直省卷册舛错。教官、照不行详查例。罚俸六个月。学政、照疎忽例。罚俸三个月。从之　　

○以礼部尚书永贵、充经筵讲官。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百七十二



大清高宗法天隆运至诚先觉体元立极敷文奋武孝慈神圣纯皇帝实录卷之八百七十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年。庚寅。十一月。戊午。谕曰、李侍尧等奏、审拟丰顺县奸民朱阿姜等、谋为不轨一案。请将玩忽养奸之吴兰瀔等革职。并文武专辖兼辖各员、及督抚等。交部分别严加议处等语。地方有此等逆犯。纠党结盟。事经两月。该县等不能先期访获。几致酿成事端。实属怠玩。仅予革职。未足示儆。丰顺县知县吴兰瀔、典史慎体升、护守备事千总陈士封、把总杨周、俱著革职拏问。交刑部治罪。总兵萨灵阿、惠潮道兼摄知府观音保、系专辖文武大员。署同知事州判庄组畀、潮州营都司解治世、并有兼辖之责。何竟漫无查察。均难辞咎。俱著交部严加议处。至李侍尧、德保、黄正纲、闵鹗元、阿扬阿等、虽未能察缉于前。但发觉后。即董率属员。上紧查拏。首夥要犯就获。尚为妥速。著从宽免其议处　　

○礼部议覆、吉林将军富椿奏称、吉林乌拉一切祭祀事宜。原系地方官承办。惟火神庙祭祀。系旗人等私自建立。并非官祭。与典礼未符。请每年令官致祭等语。应如所请。嗣后照直省例。于六月二十三日致祭一次。从之　　

○予广东雷州营出洋遭风淹毙千总王居仁、兵何旺等、赏恤如例　　

○己未。上诣畅春园、问皇太后安　　

○幸圆明园　　

○谕军机大臣等、李侍尧奏审拟逆犯朱阿姜等一案。已批交三法司核拟速奏。并将失察各员。分别拏问议处。李侍尧等、降旨从宽免议矣。至摺内所称海阳县知县杨士玑、得有风闻。带役往查。是以正犯朱阿姜、未及远扬。迅速就获。颇属勇往能事。著传谕李侍尧、德保、将该员出具等语。送部引见。至该县差役轿夫邢明等十三人。随同前往。虽均因夜卧。被犯杀伤。但究属奉公差派。致有毙命受伤之事。情殊可悯。著李侍尧等、酌量分别赏恤。其时杨士玑、究在何处。何以免祸。不妨据实查明速奏。寻奏、海阳县令杨士玑。风闻洞脚地方。有匪徒结盟。尚不料其潜谋不轨。随带役十数人往拏。至薛公寮地方。寓宿民人刘仁凤家。屋窄难容多人。从役俱在门外露处。朱阿姜等、于三更突至。见衙役睡卧。尽行杀害。杨士玑惊闻门外喊叫。因黑夜贼多。未敢出御。匪徒旋散。其被杀差役。每名已赏银二十两。并令各子弟堪当差者。承充原役。杨士玑旋获正犯。遵出考语。送部引见。报闻　　

○礼部议覆广西学政童凤三奏称、士子呈改经书。非本经荒芜。即以别经人少。妄思侥幸。不宜准其改习。应如所请。嗣后贡生、生员、及捐纳贡监生应乡试者。令各承办衙门、查明现习保经登册。其新捐贡监生、及新进各生、皆以初次进场录科习经为定。如有私行改经。察出斥革。从之　　

○旌表守正捐躯之四川铜梁县民蒋三耀聘妻董氏　　

○庚申。上奉皇太后还宫　　

○诣皇太后宫问安　　

○幸瀛台　　

○辛酉。上诣皇太后宫问安　　

○幸瀛台　　

○谕本日三法司奏、核拟逆犯朱阿姜、池亨会、案内律应缘坐之朱阿耀等、照律拟斩立决一摺。向来办理逆案。遇有正犯兄弟子侄。经法司按律定以斩决。而朕每格外施仁。改为应斩监候。迨届期秋审时。列入情实。亦均免其予勾。盖此等颛愚无识。不忍因逆犯牵连。概置之重辟也。今朱阿姜。池亨会。二犯。竟敢结党纠盟。描刻符印。制造军器。潜图起事。并乘夜杀死捕役多人。是直欲谋为不轨。罪大恶极。更非寻常悖逆者可比。则其反叛遗孽。亦断不可留。所有朱阿姜之子朱阿耀、池亨会之子池阿真、池阿婆、俱著照律即行处斩。其池亨会之子池阿象、虽经自幼出继。但究系逆种。且又安知非发觉后。捏报继出。以图幸免于法。亦难宽贷。池阿象。并著即处斩。至池亨会之弟池阿爵、池阿蔼、仍从宽改为应斩监候。秋后处决。余依议行。并将此通谕中外。咸知前此办理各案。量其情稍可悯者。俱推广罪人不孥之意。免其骈首就戮。若此案情罪重大。逆犯嫡属。除恶务尽。本由自取。俾乡曲愚顽。各自知怀刑畏法。为光天化日良民。毋犯重辟　　

○军机大臣等议覆、仓场侍郎瓦尔达、署漕运总督高晋等奏、酌筹漕船避泊事宜。据瓦尔达奏称、豫东两省粮船。向系春兑春开。先进各帮。在临清闸河外受兑。开行较早。应令于德州以南宽阔处暂停。俟驾从德州登陆后。飞挽北上。至山东续进五帮。系闸河内受兑。应于二月中催出闸河。暂挽入卫河停泊。俟回銮后随行北上等语。所奏事属可行。至高晋奏、请以春兑之船。改为夏兑。实于漕务有碍。臣等酌议豫东二省帮船。按例受兑。定期趱出闸河。应照瓦尔达所奏办理。至各帮既过德州。沿途官弁。仍照漕规催趱。驾过时。祗须令贴岸顺排暂避。毋诤禁止。得旨、依议速行。谕军机大臣等、高晋奏、酌筹明春漕船避泊事宜一摺。殊属拘泥过当。于事体全未理会。已交军机大臣另议。并依议速行矣。漕船按期北上。惟闸河别无支港可以停泊。若其余运道。即与御舟将次相近。无难暂时回避。从前南巡途次。屡经办有章程。高晋皆所身亲目击。此次道途。尤非辽远。倚至率凭详报。辗转周章。甚欲将东省春兑之船。改为夏兑。致令漕政更张贻误。其不晓事理。莫此为甚。高晋著传旨申饬　　

○赈恤甘肃伏羌、会宁、通渭、岷州、平凉、崇信、灵台、隆德、镇原、固原、盐茶厅、礼县、徽县、平番、庄浪、陇西、潼县、静宁、正宁、东安、中卫、二十一厅、州、县、卫、本年水、旱、雹、霜、等灾贫民。并蠲缓额赋　　

○壬戌。上御乾清门听政　　

○谕、据诚泰奏、匪犯马成儿等、私入红桩。偷砍木丁。经把总李廷彦拏获。辄教供捏称起意入山。并未动手偷窃等语。奥水禁地。窃犯私入偷砍木丁。大干法纪。李廷彦身系弁员。辄敢授意捏供。避重就轻。其情甚为可恶。李廷彦著革职拏问。与现获贼犯马成儿等、一并解交刑部治罪。其不能豫为防范之把总王佐、外委刘克勤、守备冯兴世、游击汪璋。俱著一并交部严加议处。至诚泰于李廷彦禀报时。即将捏饰缘由讯明。据实参奏。著免其交部议处　　

○吏部议准。广西巡抚陈辉祖等、奏称、平乐府旧设粮捕通判。雍正八年。因富川、贺县、僻处边陲。于六塞适中麦岭地方。添设捕盗同知。该府丞倅二员。均司督捕。向未分定责成。遇有处分。互相推诿。请就各驻地方距州县远近拨管。平乐、恭城、荔浦、修仁、昭平、永安、六州县。专责通判管理、富川、贺县、专责同知管理。倘疎忽失察。分别开参。并换给关防。从之　　

○以祭酒达椿。为詹事　　

○加赈甘肃陇西、宁远、伏羌、通渭、漳县、静宁、庄浪、中卫等州县。西固州同属、本年旱、雹、霜、灾贫民。并蠲缓额赋有差　　

○癸亥。谕军机大臣等、缅匪恃其险阻烟瘴。料内地之人。不能受此。激我进兵。而又拘留苏尔相。计殊狡猾。甚属可恶。固不可堕其术中。若置之不问。又于天朝体统有关。是以降旨令每年少派兵丁。乘其不备往剿。并蹂躏其地。贼力自然疲乏。昨据阿桂、彰宝等奏请、各派兵由猛密一路攻剿。朕以伊等之意。尚属奋勉。况仅于沿边扑击。亦无紧要。是以允其所请。但思去年特遣将军大臣。出派满洲索伦吉林等兵数万攻击。并未擒贼。仅至老官屯半途而止。今各处兵俱彻。彼处止剩绿营兵。即派侍卫等前往。与去岁兵力悬殊。焉能望其克奏肤功。况猛密在老官屯之东南。倘我兵过后。贼匪从后阻断。何以处之。且进兵所需粮石甚多。伊等如何备办。摺内并未声明。惟含糊奏称调兵进取。是存何意。或阿桂等因贼本难办。不愿进兵。姑为此奏以尝试。则大谬矣。为臣子得。办理国家政务。理定筹昼妥协。务期事有实济。岂可因事较难。遂将就以一死了事。即阿桂有可杀之罪。亦当明正典刑。朕岂肯使贼匪戕害。以坏大事。阿桂如此居心。实属良心丧尽。岂能逃朕洞鉴耶。著传谕阿桂等、令其据实明白回奏。至哈国兴、在彼最久。彼处事件。伊皆深知。并著传谕哈国兴、将如何办理之处奏闻。候朕另行裁度。再降谕旨　　

○吏部等部议覆、闽浙总督崔应阶奏称、前任抚臣温福奏请、将延平府五台通判。改驻上洋口。经部臣以通判移驻五台。甫逾三载。何以又称五台毋庸厅员劄。前后互异。令臣查覆。查上洋口系建宁府所属。前督臣苏昌。以两地均属冲要。碍难越境管理。是以移驻五台。但五台虽属冲衢。而村落无多。市肆零落。尚非繁重要地。上洋口、乃南平、顺昌、瓯宁、三县交错。为水陆冲要之地。且五方杂处。奸宄丛集。应请将五台通判。改驻上洋口。其附近之瓯宁县属各村庄。归该通判管理。城乡地方。仍令建宁府同知督捕。以专责成。铸给延平府兼管瓯宁县总捕通判关防。其南平、顺昌、二县。原属该通判督捕。照旧办理。并请于建宁镇标营内。拨千把总一员。兵二十名。驻劄上洋口。协同巡防。所需衙署。将府城旧署变价建造。武弁衙署兵房。于福州营裁汰官兵衙署变价建造。均应如所请。从之。　　

○兵部奏、查八旗定例。内外三品以下官员。因老病告休。请旨令其原品休致。病废告休。准其休致。年老患病。勒令休致。是告休与勒休。各有区别。而休致与原品休致。事同一例。从前例载未明。请嗣后年老患病。呈请告休。无论年岁。概准其原品休。仍分别出兵曾否得功。赏给全俸半俸之处。声明请旨。至年老患病。恋缺不肯告休。经军政或随时纠参者。无论年岁曾否出兵。俱勒令休致。该管大臣。不得题请给俸。从之　　

○豁除陕西郃阳县。冲坍黄河滩地一百三十七顷五十一亩有奇额赋　　

○甲子。上诣皇太后宫问安　　

○幸瀛台　　

</div>
    <div class="pagination">
<a href="清实录乾隆朝实录_page1160.html">上一页</a><span>...</span><a href="清实录乾隆朝实录_page1156.html">1156</a><a href="清实录乾隆朝实录_page1157.html">1157</a><a href="清实录乾隆朝实录_page1158.html">1158</a><a href="清实录乾隆朝实录_page1159.html">1159</a><a href="清实录乾隆朝实录_page1160.html">1160</a><span class="current-page">1161</span><a href="清实录乾隆朝实录_page1162.html">1162</a><a href="清实录乾隆朝实录_page1163.html">1163</a><a href="清实录乾隆朝实录_page1164.html">1164</a><a href="清实录乾隆朝实录_page1165.html">1165</a><a href="清实录乾隆朝实录_page1166.html">1166</a><span>...</span><a href="清实录乾隆朝实录_page1162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
