<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 579 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 579 页/共 848 页
  </h1>
  <div class="content">
   ○以翰林院侍讲学士福济、为河南乡试正考官。编修劳崇光、为副考官。侍讲慧成、为山西乡试正考官。编修孙铭恩、为副考官。侍读学士罗文俊、为山东乡试正考官。编修贾瑜、为副考官。　　

○庚子。谕军机大臣等、有人奏直隶永平府昌黎县地名浪窝。向有民人赵姓周姓开设栈房。收买海船粮米杂货。六月十二日。有洋盗百十余人。执持器械。劈门而入。连伤六七人。劫去银四千一百余两。栈房报营。带兵追至海口。盗众放枪。将众人吓散。乘晚潮而去。近日盗船八九只。仍来往天津一带。遇船劫掠。肆无忌惮。并请于永平各海口。添设水师等语。洋盗扰害居民。劫掠行旅。实属愍不畏法。著琦善派委明干员弁。严密访查。如果属实。务将该匪犯等弋获。严切根究。有无党羽。追踪掩捕。所有该匪等船只。并著起获拆毁。以清巢穴。至永平所属各海口。向未设立水师。滨海地方无所捍卫。而天津水师。又经裁撤。其应如何酌设巡防。是否应添设水师之处。著琦善悉心筹画。妥议具奏。将此谕令知之。　　

○辛丑。旌表守正被戕四川蒲江县民邓正俸妻彭氏。　　

○壬寅。谕内阁、前据琦　　

○壬寅。谕内阁、前据琦善奏、直隶白马冈西头开边洋面海船被劫。当降旨令该署督勘明内洋外洋。照例办理。兹据御史重豫奏、请整顿各省海疆等语。直隶海船被劫。据船户张庭芝等、供称盗船夥匪。系南方及山东口音。可见各省匪徒。尚未绝迹。其洋盗劫掠之案。亦当不止直隶一处。著广东福建江苏浙江山东奉天各将军督抚。严饬所属。认真巡缉。务期海洋肃清。不得以现在安静。稍存玩泄。将此通谕知之。　　

○又谕、铁麟奏、湖南重运帮船。到淮盘验。例在江西各帮之前行走。近年逐渐耽延。不能紧跟江西帮挽入瓜洲内河。以致渡黄较迟。其归次零星断续。随处逗留。该省三帮每年出运弁丁等。辄以守候卫备钱粮。未能随时徵给为词等语。著漕运总督、两江湖广各总督、江西湖南各巡抚、悉心体察。即将该三帮实在耽延情节。确切查明。筹议章程。并设法提前趱办。仍循定例。赶跟湖北各帮。抵淮盘验。克期渡黄。以速漕行而免迟误。　　

○实授海朴正白旗汉军副都统。赏正白旗满洲前锋参领署镶红旗汉军副都统齐哴阿、副都统衔。为吐鲁番领队大臣。　　

○癸卯。孝懿仁皇后忌辰。遣官祭景陵。　　

○谕内阁、鸦片烟流毒日深。自降旨严禁以后。各省督抚。督饬所属。设法查拏。其在事员弁。能否认真查办者。一经奏入。立即降旨分别劝惩。原期根株净尽。力挽颓风。惟念各该省地方之繁简。民俗之淳浇。本非一致。其通都大邑。民居稠密。兴贩匪徒。最易溷迹。若仅查拏一二起。遂信为来源已绝。不复随时察访。有犯即惩。则是视为具文。苟且塞责。殊非除恶务尽之意。著该督抚等、即将此等劣员严参治罪。不得因业有报获之案。稍事姑容。至乡僻小邑。亦难保无奸贩潜踪。原应一体查拏。傥该处民风较淳。尚未沾染恶习。若竟与通衢要道。一律责以摉查。不特扰及闾阎。且恐各属员迫于功令。或以零星小贩。搪塞销差。甚或以伪乱真。有心捏饰。是害未除而弊先作。必致奸民漏网。累及无辜。亦不可不防其渐。嗣后各督抚务当留心体察。傥系通都大邑。该县并不认真查拏。未经报获一犯。即将该员撤任。另委明干之员接署。俟查拏有据。再将该员严行参办。非降调撤任所能蔽辜。若境内实无烟贩。即饬令据实申详。以凭稽核。如将来查有讳饰。立即严参。概不得以报获无案。率行参处。庶事事胥归核实。而积弊亦可肃清矣。将此通谕知之。　　

○又谕、梁章钜奏、请将捏禀请假逗留本省之员革职究办一摺。广西试用通判斌禾、先因设措资斧。请假前赴江西。何以半年之久。尚在平乐潜住。任意逗留。且于委员密查之前。即行起程。显系闻拏逃避。据该抚闻有销卖鸦片烟情事。必须严行查办。斌禾著先行革职。交该抚严饬各属。密行访拏务获究办。按律定拟具奏。该部知道。寻奏、委员跟查。该员已出梧关。现移咨广东江西、一体缉拏究办。报闻。　　

○以新授吐鲁番领队大臣齐哴阿、仍署镶红旗汉军副都统。赏通政使司参议额勒金泰二等侍卫。为吐鲁番领队大臣。　　

○以查拏鸦片烟不力。陕西知县张佩芬等、议处降补有差。　　

○甲辰。礼部议准、河南巡抚桂良疏报、采访林县节孝妇女王程氏等二十六口。请建总坊旌表。从之。　　

○乙巳。谕内阁、南苑围墙。前据内务府奏请今冬备料。明春兴修。兹据载铨等查明周围墙垣。续有坍塌。该处章京马甲等人数无多。冬令巡查。难期周历。所有此项工程。著饬令认修各员。即于今秋赶紧一律修整。以昭严密。　　

○丙午。上诣绮春园问皇太后安。　　

○谕内阁、前据御史孙日萱奏、各仓监督关防。应行存贮公所等语。当交仓场侍郎议奏。兹据奏称、查明向来各仓关防。有归满洲监督掌管者。有满汉监督轮流经管者。未免两歧。嗣后著存贮值宿公所。令满汉监督于更替时。面将印钥仓钥。一并交与接班值宿之员经管。以归画一。至钤用关防寻常文稿。即令值班监督钤用。如遇紧要事件。仍令满汉监督赴仓。公同商定。始准钤用。以杜专擅而免诿卸。　　

○又谕、前因御史孙日萱奏、储济仓贮有陈豆。未经放竣。接收新豆。与定例不符。当经降旨著仓场侍郎查明具奏。兹据奏称、该仓已劄未放上驷院圈豆五千余石。现存储字廒。妥为封贮。随领随放。所进新豆。均收别廒。毫无混乱。系照历年派收章程办理。惟该花户等压陈出新等弊。不可不严行防范。著查仓御史、遇该监督等报明开放之日。务即亲往查验。不准无故不到。傥该花户等有乘机舞弊情事。立即从严惩办。以重仓储。　　

○又谕、德兴等奏参总运各员。延不到通一摺。据该侍郎等查明南粮二进军船抵通。业已验收完竣。该总运官等尚不知行抵何处。实属玩视职守。所有总运官署苏州府管粮通判孙宗渭、太仓监兑常州府督粮通判孙诰祖、署松江府管粮通判福禄堪、均著交部严加议处。　　

○谕军机大臣等、御史陈岱霖奏、两湖被水地方。请妥为抚绥一摺。据称湖北之天门、汉川、沔阳、监利等州县。湖南之华容、安乡、沅江等县。地势洼下。每遇水涨。民田庐舍。多被淹没。老幼转徙。道光十一二年间。人民逃亡。匪徒混杂。往往易滋事端。本年入夏后。两湖叠次被水。现在尚未全消。若不及早抚恤。势必逃亡四出。或致流为盗贼等语。州县为亲民之官。所辖境内。如果堤工巩固。不致溃决。或豫筹宣洩。俾免浸灌。居民自皆安堵。无虞播迁。即或水势盛涨。豫办不及。亦应即时查明详请抚恤。毋令民人流离辗转。轻去其乡。若如该御史所奏情节。是该地方偶遇水患。弱者几填沟壑。强者流为奸匪。州县不能抚绥。大吏焉可坐视。著周天爵、伍长华、裕泰、即将两湖被水之区。派委妥员。详晰查明被灾轻重。设法妥为抚恤。勿使一夫失所。傥有匪徒乘间滋扰。或该民人等迫于饥寒。藉众喧闹。即著严饬各地方州县分别查办。除莠安良。并著周天爵等查明被水若干州县。应如何酌量抚恤。据实具奏。将此各谕令知之。　　

○以广东广州协副将韩肇庆、为湖南永州镇总兵官。　　

○丁未。谕内阁、车林多尔济奏、将滋事之哈萨克贼首正法。余匪驱逐出境一摺。前因哈萨克贼匪入卡滋扰。经车林多尔济带领官兵拏获拒捕贼首扎勒罕拜。从贼卓勒波斯等。审明立即正法。所办甚是。车林多尔济、著加恩赏给白玉巴图鲁翎管一个。白玉搬指一个。黄辫珊瑚豆大荷包一对。小荷包四个。经此次驱逐办理之后。果能令哈萨克等永不入卡伦滋事。朕于车林多尔济、仍有加恩之处。至哈萨克公阿济等、呈请恩施等语。著湍多布、固庆、多尔济纳木凯等。查明此项库克齐库斯哈萨克等。原在何处游牧。会同车林多尔济、嗣后应令该哈萨克等、于何处游牧何处过冬之处。详悉核议具奏。　　

○又谕、前因给事中李熙龄奏、请将京师外城台基下泻土处所。随时修葺。当降旨著管理街道暨巡视五城各御史察看办理。兹据该御史八十二等奏、会查各城台基泻土。并城甎残缺泊岸坍塌情形。开单呈览。此项工程。著步军统领衙门详细覆勘具奏。候旨交部估办。　　

○又谕、栗毓美奏、请添拨河工防险银两一摺。豫省河工例拨防险银两。现据该河督查明、自上年购办碎石。及本年先后添办秸麻积土等项。支用已完。请于藩库添拨银二十五万两备用。著照所请、准其照数拨给。俾资接济。该河督务当加意撙节。认真勘核。不准稍有虚糜。如霜降后存有余料。仍照数扣还归款。并将先后拨用工银总数。核实奏报。嗣后该河督仍当确切勘估。不必拘定每年奏请原数。有可节省之处。即行节省。以重帑项而杜浮冒。该部知道。　　

○谕军机大臣等、有人奏直隶大名府属开州、与山东曹州府属濮州毗连。聚匪藏奸。肆行抢劫。该二州捕役。与贼匪通气分肥。毫无顾忌。濮州捕役。则有周中魁、徐占魁等。开州窝家。则有李二牛、许六、许七等。同恶相济。请饬查办等语。著琦善、杨庆琛、邵甲名、各于所辖地方。按照摺内所指姓名住址。委员严密查访。并将所参抢劫勒赎窝赃等案。悉数破获。一一研究。讯问有无党羽。追踪缉拏。尽法惩治。定拟具奏。毋得稍有不实不尽。原摺著钞给阅看。将此谕知琦善、并传谕杨庆琛、邵甲名知之。寻奏、原摺所指韩大平头等五名。已另案破获。分别正法发配。又委员侦缉周中魁等、讯无通盗分肥各情。惟身充捕役。辄敢得受规礼。包庇贼匪。照律拟发极边烟瘴充军。下部议。从之。　　

○戊申。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。遣官祭孝穆皇后孝慎皇后陵寝。　　

○遣官祭端慧皇太子园寝。　　

○己酉。谕内阁、琦善奏、请将被劫官项银两之解官。及疏防之地方文武各员弁。分别革职。摘去顶带。勒限缉拏一摺。广东候补盐运司知事左增谟、管解饭银等项。行抵直隶通州地方。并不照例知会防护。又于河干荒僻处所泊船住宿。致被盗劫。非寻常玩误可比。著即革职。以示惩儆。前署通州知州候补知县刘梦熊、专河州判程榞、务关路署马头汛把总胡廷英、疏防强劫官银。著一并摘去顶带。勒限缉拏赃盗。务获究办。　　

○又谕、本年秋祭社稷坛。著遵照嘉庆二十一年之例。在北门外降舆。俟癸卯年。再由戟殿东墙、至拜惟后北阶下铺设棕荐处降舆。礼成后。仍于此处升舆。交军机处存记。届期令太常寺再行具奏。　　

○又谕、前据御史高枚奏、直隶蓟永盐运分司宓维钦、年近八旬。两耳重听。步履甚艰。高阳县知县周尔熞、身常患病。吏治废弛。当降旨著琦善查明参奏。兹据奏称、周尔熞吏治尚无废弛。亦无患病情形。惟曾经因病吸食鸦片烟。虽现已戒除。究属有干功令。周尔熞著即革职。宓维钦现年已七十八岁。精力就衰。著即勒令休致。该部知道。　　

○庚戌。礼部议准、四川总督宝兴疏报、采访各州县贞节妇女洪李氏等七十八口。请建总坊旌表。从之。　　

○辛亥。谕内阁、铁麟奏、运河漫口。请将玩误各员弁惩处一摺。山东运河石佛闸下东岸漫口。该河员等未能一律赶堵。以致先后两船被吸堰外。阻误在后帮船。又该闸官于帮船先抵闸时。不即随时打放上闸。均属玩误。运河同知德克金布、济宁州州判刘印戈、俱著交部议处。候补未入流包灿、千总于昌龄、俱著摘去顶带。以示惩儆。运河道敬文、有督率修防之责。著一并交部议处。　　

○又谕、都察院奏、查明各省京控咨交案件。逾限未结。并上次展限已逾。仍未审结各案。开具清单呈览。各省州县。审断不公。致令来京具控。经各衙门咨交之后。各该管上司自应勒限严催。将未结各案。迅速审办。以免悬宕。兹据都察院查明、该衙门咨交各省逾限未结。统计二十二案。步军统领衙门咨交各省逾限未结。统计三案。似此任意积压。玩泄已极。著吏部即将承审逾限各督抚都统府尹及委审各员。应得处分。查取职名。分别议处。并著各督抚都统府尹。将未结各案。迅速审办完结。毋再任意悬宕。致干咎戾。　　

○谕军机大臣等、前因直隶昌黎县有洋盗肆劫之案。降旨将直隶所属海口。应否添设水师。令琦善筹议具奏。兹据奏称、北方不谙风涛。天津水师。旋设旋裁。现既有洋盗肆劫。必当严行惩创。不得不添复水师。惟事属复始。一切均应察看咨访等语。著琦善于前赴天津时。详加查察。务须计出万全。妥拟章程具奏。至此外近海地方。应如何酌设巡防之处。亦著查勘明确。悉心汇拟。将此谕令知之。　　

○又谕、御史德勒克呢玛奏、天津鸦片烟土。查拏未净。本年步军统领衙门顺天府拏获各案。俱供由天津贩运来京。又天津县蠹役王治明、绰号王老虎、把持衙门。与历任门丁。串通一气。上年查办烟土时。与同夥以假土抵换。留真烟吸食贩卖等语。天津为直隶海口。密迩京师。上年经该督亲往该处查拏烟土。如果摉除净尽。何以尚有匪徒潜运来京。辗转贩卖。可见该处查办之处。仍多隐匿囤积之烟。著琦善于前赴天津时。派委妥实文武大员。严密访查。务期来源净绝。无任再有窝藏。至蠹役王治明、包庇烟贩。以假乱真。尤堪痛恨。并著密速查拏。按照新定章程。从严惩办。毋稍宽纵。原摺著钞给阅看。将此谕令知之。寻奏、王治明向充县役。乳名虎儿。是以相沿称为王老虎。并无抵换烟土情事。惟屡次恃强滋事。应于凶恶棍徒军罪上减等问拟。杖一百徒三年。下部议。从之。　　

○又谕、申启贤奏、查缉盗匪金铃子即张金淋则。并其夥党一并缉获。并派委知府张集馨等、前赴平遥交城一带。确切查访等语。著该抚即将盗匪金铃子即张金淋则。并其夥党严密监禁。听候查办。将此谕令知之。　　

○以候补三品京堂溥治、为都察院左副都御史。　　

○壬子。谕内阁、御史富隆额奏、请考试现任笔帖式清文一摺。前降旨令各衙门文职司员。情愿考试清文者。报部汇奏。并谕明六品以上。方准与考。至笔帖式等官。例于三年考试。分别等第。且届京察之年。各该堂官自可面试知其优劣。若如该御史所奏。将各衙门笔帖式派员汇考。调繁鼓励。其平庸者仍得保留供职。不特窒碍难行。且为各该员开一幸进之门。必至转启奔竞之渐。所奏著不准行。　　

○又谕、林则徐等奏、遵旨审拟撤任知府家丁得贿私放烟土一摺。此案撤任广西梧州府知府刘锡方、于家丁张镐即张汉三。婪赃纵烟。至六次之多。毫无觉察。本有应得之咎。现当查办鸦片吃紧之时。关隘稽察。尤为紧要。岂容家丁贿纵。实非寻常疏忽可比。刘锡方著即行革职。以示惩儆。　　

○又谕、林则徐等奏、请将原派巡缉营员革职审办一摺。广东准升水师提标后营守备蒋大彪、顺德协右营守备伦朝光、前经派赴海洋巡缉。拏获贩烟运银各案犯。兹据该大臣等、访有侵匿贿纵情弊。必应严行审办。蒋大彪、伦朝光、俱著即革职。交林则徐、邓廷桢、提同案内各犯严审确情。按律定拟具奏。寻奏、讯明蒋大彪、伦朝光等。均私受番银。核计银数。例止拟徒。惟当此严禁鸦片之际。尤须重惩。请从重发遣新疆。酌拨种地当差。下部议。从之。　　

○又谕、邓廷桢奏、原派巡缉员弁。讯有通同舞弊端倪。该员等皆系前署督标中军副将韩肇庆派委之员。难保无知情故纵。请彻底研究等语。现升湖南永州镇总兵韩肇庆、著暂行革职。扣留在粤。交邓廷桢归案质讯。如讯有知情故纵劣迹。即据实严参办理。寻奏、韩肇庆无知情故纵情事。惟失察蒋大彪等舞弊得赃。请开复交部议处。该员精力已衰。应即休致回旗。听候部议。得旨、韩肇庆著即革职。毋庸再交部议。　　

○谕军机大臣等、据林则徐等奏、拟具檄谕＜?口英＞咭唎国王底稿附摺呈览。朕详加披阅。所议得体周到。著林则徐等即行照录。颁发该国王。俾知遵守。其余各国。俱著先行谕知在粤夷目夷商。傥须移知各该国王。著奏明再行酌发。又另片奏、新定章程内。夷人带烟入口图卖一条。请将例内入口字样。酌易为来内地等字等语。著照所议、即于新颁例内改易。以杜趋避。将此各谕令知之。　　

○山东乡试副考官贾瑜丁忧。以翰林院编修许前轸、为山东副考官。　　

○以湖北督标副将英俊、为湖南永州镇总兵官。广东香山协副将惠昌燿、为南澳镇总兵官。　　

○癸丑。上诣绮春园问皇太后安。　　

○谕内阁、武备院奏、紫禁城内外各朱车、及圆明园各堆拨安挂器械。请改为十年换造一摺。著照所请、所有各该处安挂器械。准其仿照圆明园各宫门器械之例。每届十年。由各该营查明奏请钦派大臣前往查勘。分别应造应缓。具奏办理。以昭核实。　　

○又谕、耆英等奏、圈禁宗室觉罗屡行滋事。请分别惩处一摺。此案圈禁宗室英寿、国英、觉罗霍隆阿、桂荣等。因嗔领催达三布开门较晚。商同将达三布揪殴淩辱。英寿与霍隆阿、复因口角。两次争斗。均属怙恶。不知畏法。英寿、著重责四十板。加以金□靠镣。永远锁禁。霍隆阿、著重责四十板。于原圈例限之外。再加圈禁一年。桂荣、著加责四十板。国英、现已改发吉林。著交该将军加责四十板。严加管束。以示惩戒。　　

○又谕、耆英奏、协领办事出力。请送部引见等语。向来协领等官。有俸满保升之例。每届军政年分。亦准保荐卓异。本有升途。兹据奏镶黄旗满洲协领阿尔邦凯。办理薓务出力。右翼汉军协领恒升。承审案件。认真研鞫。均系分内应为之事。该将军遽请送部引见。是又为旗员开一路径。所请著不准行。　　

○甲寅。谕内阁、宝兴奏、请留推升游击以资熟手一摺。四川龙安营都司李昶、业经推升江西建昌营游击。兹据该督奏称、该员委署马边营游击。办理夷务。甚属出力。于夷情尤为熟悉。请仍留川省以游击升补等语。李昶著准其留于四川。以马边营游击升补。此系为夷疆要缺需员。姑从所请。嗣后不得援以为例。该部知道。　　

○又谕、讷尔经额奏、番贼抢掠蒙古。盟长带兵攻击。并请将巡缉疏懈各员。摘去顶带示惩等语。青海地方。突有番贼抢去蒙古牲畜。经该盟长扎萨克郡王车淩端多布带兵追击。枪毙番贼五名。夺回牲畜。并夺获马匹。番贼逃遁。车淩端多布遇事奋勇。实属可嘉。著加恩赏用紫缰。仍交部从优议叙。至该处汉兵卡伦副将等官。职司巡缉。何至任贼番抢及卡伦。伤毙兵丁。事后又不能捕获凶番。疏懈已极。不可不加以惩创。所有代理察汉城副将事都司穆精阿、候补都司李冲、孔元、均著实降一级调用。并摘去顶带。其由西宁派往协缉之署贵德营游击都司马进禄、著摘去顶带。以观后效。余著照所议办理。该部知道。
  </div>
  <div class="pagination">
   <a href="清实录道光朝实录_page578.html">
    上一页
   </a>
   <span>
    ...
   </span>
   <a href="清实录道光朝实录_page574.html">
    574
   </a>
   <a href="清实录道光朝实录_page575.html">
    575
   </a>
   <a href="清实录道光朝实录_page576.html">
    576
   </a>
   <a href="清实录道光朝实录_page577.html">
    577
   </a>
   <a href="清实录道光朝实录_page578.html">
    578
   </a>
   <span class="current-page">
    579
   </span>
   <a href="清实录道光朝实录_page580.html">
    580
   </a>
   <a href="清实录道光朝实录_page581.html">
    581
   </a>
   <a href="清实录道光朝实录_page582.html">
    582
   </a>
   <a href="清实录道光朝实录_page583.html">
    583
   </a>
   <a href="清实录道光朝实录_page584.html">
    584
   </a>
   <span>
    ...
   </span>
   <a href="清实录道光朝实录_page580.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
