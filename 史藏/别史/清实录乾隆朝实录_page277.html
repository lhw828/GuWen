<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 277 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 277 页/共 1860 页</h1>
    <div class="content">○上诣皇太后行幄行礼。　　

○御行幄。扈从王公大臣官员。及蒙古王公台吉等、行庆贺礼。　　

○赐扈从王公大臣、及蒙古王公台吉等食。　　

○甲子。浙江巡抚常安、疏报、镇海、象山、临海、太平、平阳、景宁等六县。乾隆七年分、开垦田、地、山、荡、园、十一顷。九十亩有奇。　　

○是日、驻跸巴雅尔图塔喇。　　

○乙丑。上诣皇太后行幄问安。侍宴　　

○行围。至壬申皆如之。　　

○谕、科尔沁达尔汉亲王罗卜藏衮布、此次行走勤谨。居心诚实。与伊第三子色卜腾巴尔珠尔。著加特恩晋封公爵。　　

○又谕、科尔沁二等台吉阿穆呼朗、乃孝惠章皇后长兄贝勒鄂奇尔之子。且复年老。著授为头等台吉。　　

○工部议准、直隶总督高斌奏称、天津水师营。添设副都统一员满兵一千名。每岁应添贮米一万三千余石。旧廒不敷收贮。应添建仓廒二座。又旧设仓大使一员。并无衙署。应添建。又副都统署前栅栏、兵房堡门、炮台、及石闸、桥座、等项。并垫基、开沟。均于司库地粮银内拨给兴修。从之。　　

○以右庶子秦蕙田、为通政使司右通政。　　

○是日、驻跸乌达图。哲里木盟长科尔沁亲王罗卜藏衮布、恭进筵宴。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百九十八


大清高宗法天隆运至诚先觉体元立极敷文奋武孝慈神圣纯皇帝实录卷之一百九十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。八月。丙寅。驻跸多博图。　　

○丁卯。谕、山东今岁夏间。雨泽愆期。齐东、陵县、德平、德州、平原、惠民、乐陵、阳信、滨州、利津商河、恩县、夏津、武城、十四州县。俱有被灾之处。所有本年应纳漕粮黑豆。例应十月开徵。朕念该州县被灾处所。虽轻重不同。收成均属歉薄。按期输纳。实属艰难。著将东省被灾州县、本年应纳漕粮黑豆。及原有带徵之处。视被灾之轻重。分别年分。缓带输纳。以纾民力。著该部即行文喀尔吉善、令其查明具题办理。　　

○又谕、山东今岁偶被偏灾。现在开仓赈济。但积贮未能在在充裕。如有仓谷不敷之州县。势必银谷兼赈。向例折银五钱、作谷一石。按口散给。朕思东省被灾之地。谷价必昂。五钱之价。恐有不敷。著加恩每谷一石、于旧例外再增一钱折给。俾领赈贫民。购买不致艰难。共沾实惠。该部即遵谕行。　　

○是日、驻跸逊忒依。蒙古王等、恭进筵宴。　　

○戊辰。上诣皇太后行幄问安。　　

○是日、驻跸巴延和硕。　　

○己巳。上诣皇太后行幄问安。　　

○遣官祭贤良祠。　　

○是日、驻跸达兰拜山。　　

○庚午。谕曰、广东粮驿道朱叔权、著吏部行文调取来京引见。　　

○是日、驻跸讷讷赫席伯村。　　

○辛未。上诣皇太后行幄问安。是日、驻跸蒙古尔吉。　　

○壬申。驻跸伊克诺尔。翌日如之。　　

○癸酉。世宗宪皇帝忌辰。遣官祭泰陵。　　

○吏部议准、吏科给事中陈大玠奏、仪制司郎中韩之璋、员外郎张鹓、均非科甲出身。于例不应用礼部一疏。请将各部郎中、员外郎、由进士出身者。遴选调补。得旨、韩之璋、系由盛京员外郎、调补户部员外郎。引见时、朕因其不胜户部之任。是以改补礼部。后论俸推升郎中。张鹓、系签掣户部员外郎。亦因引见时、看来不宜户部繁剧之缺。降旨以礼工二部用。续经补授礼部员外郎。二人既非科甲出身。例不应用礼部。彼时吏部即应奏明请旨。乃未经奏明。实属疎忽。韩之璋、著以工部郎中用。张鹓、著以工部员外郎用。嗣后遇有此等调补之人。若不合例。著该部奏明请旨。　　

○甲戌。上行围。至丙子皆如之。　　

○诣皇太后行幄问安。　　

○命江南狼山镇总兵林祖成、来京陛见。调福建海坛镇总兵黄锡申、为狼山镇总兵。广东左翼总兵焦景竑、为海坛镇总兵。以闽安协副将陈林每、为广东左翼总兵。　　

○是日、驻跸戥子村。　　

○乙亥。户部议覆、调任四川巡抚硕色疏报、西昌县被水情形。应如所请。遵照定例。分别极次贫民。加意赈恤。其有城垣、河道、桥梁。急应浚筑者。勘明兴修。寓赈于工。俾灾黎不至失所。本年钱粮。暂行缓徵。被冲田地。其能否开垦。及应徵应蠲之处。查明报部核议。从之。　　

○又议覆、直隶总督高斌奏称、直属各州县被旱。应行赈恤事宜。应如所请。查明户口。题报办理。至乏食贫民。搬移外出。并老弱残疾。及外省流民。应行抚恤资送之处。令该督遵照臣部议覆御史周祖荣条奏办理。其各州县极贫次贫各户。应加赈接赈之处。该督遵旨因时熟筹。分别妥办。如应赈户口众多。拨运米石不敷。或路远难运者。银米兼赈。每米一斗。折银一钱五分。不必易钱。致多寡互异。其散米、酌量饥民日可往返处。于四乡设厂。示期放赈。运费动项拨给题销。各属贫民。外出归来者。一体赈恤。如十月前归来者。仍补赈一月。被灾旗户。分别查明。照民人月分。动井田屯谷赈恤。无井田处。即于本处常平仓粮内给。应赈灶户。该管大使、查明造册。移该州县散赈。乏食贫士。照贫民例、动存公银两。交教官散给。即动司库钱粮。委员采买鲜好麦种。查赈之便。查明无力者。每亩借给五仓升。麦收后追还免息。其查赈官盘费饭食。及造册纸张价值等项。该督遵旨办理。停徵蠲缓事宜。勘明分别具题核议。从之。　　

○以少詹事李清植、为内阁学士。兼礼部侍郎。　　

○赈贷广东始兴、花县、清远、三水、南海、顺德、四会、高明、鹤山、归善、海丰、陆丰、博罗、嘉应、平远、镇平、等十六州县被水灾民。　　

○是日、驻跸和尔本诺尔。　　

○丙子。上诣皇太后行幄问安。　　

○谕、此次口外之蒙古台站章京、兵丁等、驰递公文。牧放牲畜。昼夜当差。殊为可悯。著加恩赏给坐台章京等、彭缎各三疋。兵丁等、毛青布各八疋。至随营备办乌拉人等、分段当差。亦著赏给章京等、彭缎各二疋。兵丁等、毛青布各四疋。　　

○吏部议准、调任四川巡抚硕色覆奏、川省议裁主簿、盐大使、县丞、州判、州同、等十缺。分别归并兼理事宜。应将裁汰绵竹县主簿、西充县仙林场盐大使、三台县石板滩盐大使、乐至县县丞、剑州州判、富顺县主簿、井研县盐井湾大使、合州州同、奉节县县丞、所管事务。各归本州县兼管。犍为县裁王村场盐大使、所管红璧山等处井灶关隘事务。分归乐山县知县兼管。五通桥等处井灶关隘事务。分归犍为县知县兼管。应行转申事件。由本管知州直隶州核转。从之。　　

○是日、驻跸伊木呼哈达。翌日如之。　　

○丁丑。赐扈从王公大臣、及蒙古王等食。　　

○戊寅。驻跸夸兰河。　　

○己卯。上诣皇太后行幄问安。　　

○行围于巴彦。亲射殪虎。　　

○御书赐盛京各衙门扁额。将军曰屏翰邠丰。户部曰宗邦会要。礼部曰典重明禋。兵部曰陪京枢要。刑部曰弼教留都。工部曰饬材山海。奉天府曰风淳丰芑。　　

○九卿等议覆给事中邹一桂奏称、嗣后乐舞生。州县官于应考童生内、略知文义者、选取。学臣按临时。饬提调官考验充补。若目不识丁滥选者斥革。该州县教官参处。从之。　　
</div>
    <div class="pagination">
<a href="清实录乾隆朝实录_page276.html">上一页</a><span>...</span><a href="清实录乾隆朝实录_page272.html">272</a><a href="清实录乾隆朝实录_page273.html">273</a><a href="清实录乾隆朝实录_page274.html">274</a><a href="清实录乾隆朝实录_page275.html">275</a><a href="清实录乾隆朝实录_page276.html">276</a><span class="current-page">277</span><a href="清实录乾隆朝实录_page278.html">278</a><a href="清实录乾隆朝实录_page279.html">279</a><a href="清实录乾隆朝实录_page280.html">280</a><a href="清实录乾隆朝实录_page281.html">281</a><a href="清实录乾隆朝实录_page282.html">282</a><span>...</span><a href="清实录乾隆朝实录_page278.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
