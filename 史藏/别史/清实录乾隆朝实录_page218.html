<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 218 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 218 页/共 1860 页</h1>
    <div class="content">○谕军机大臣等、尚书来保奏、请先期派拨官兵。以备不虞。其言颇能虑远。经尔等议奏、谓遽行派拨。恐无知之人。声张揣度。摇动人心。大有关系。亦甚合宜。然兵可不用。不可不备。现今虽无用兵之事。倘适有调取。刻期可集。自当筹画于事先者。著行文绥远城将军大臣等。令其密为整备。勿似出师之状。伊等久在行间。其统兵情形。尤所稔悉。一切如何修整、如何豫备之处。苟留心经理。自可不数日而定。必朝受命而夕可办装。方无负边阃重臣之寄。著将办理缘由。详悉晓示。并谕官兵等共知之。　　

○谕、江南淮徐等属地方。今年被灾歉收。朕已谕食该督抚加意赈恤。无使穷民失所。今闻江浦、六合、海州、沭阳、清河、桃源、安东、铜山、沛县、宿迁、此十州县。民情甚为艰窘。而其中江浦、六合、海州、沭阳为尤甚。此处饥民。明岁开春之时。非赈抚以糊口。著将此四州县极贫饥民。从来年正月起。至二月止。加赈两个月。次贫者加赈一个月。其清河、桃源、安东、铜山、沛县、宿迁、六县。将极贫饥民。加赈两个月。该督抚可督率有司。实力奉行。务令小民均沾实惠。该部即遵谕行。　　

○癸卯。上诣皇太后宫问安。　　

○谕、钦惟我皇考世宗宪皇帝。至德鸿猷。超踰往牒。临御十有三年。殚朝乾夕惕之圣心。备制治保邦之成法。贻谋悠远。美不胜书。朕嗣统之初。即命大学士等督率官员。敬谨纂修实录。昭示万年。用展衣德绍庭之志。迄今六载。编辑告成。所有在馆人员。允宜加恩议叙。以奖勤劳。以称钜典。监修总裁官、副总裁官、暨提调、纂修、收掌、繙译、誊录等员。与执事人等。作何议叙之处。著该部查照旧例斟酌妥议具奏、其筵宴赏赉。亦著该部查例具奏、寻体部奏请、监修总裁官、副总裁官。各赏鞍马银缎。提调、纂修、收掌、繙译、誊录、供事。各赏银缎。纸匠、皂役。各赏银布。有差。礼部筵宴一次。俱照雍正九年之例。从之。　　

○甲辰。谕、国家设立平粜。乃惠济贫民第一要务。但恐发卖官谷之处。与乡村相隔遥远。则小民搬运为难。是以乾隆二年。因直隶、山东、平粜济民。曾降谕旨。如离府县城郭路远乡村。有司当设法运至。倘脚价无出。或动存公银两。或开销正项钱粮。皆所不惜。今年江浙地方。有被灾之州县。明年麦秋以前。非年粜不能接济民食。该督抚务饬有司、查明道路之远近。将仓米四路分粜。以就民便。著各该督抚妥协办理。至于胥役有克减升斗之弊。家丁有得钱私粜之弊。奸民有冒滥贩卖之弊。均当严行。查察。有一于此。法在必惩。毋得姑纵。　　

○议政王大臣议奏、宁古塔将军鄂弥达奏、请暂将奉天府属之永吉州、归宁古塔将军管辖。得以就近督办编审事务。其理事通判。原系办理将军衙门事件之员。请一并归隶。至副都统哲库讷、请裁知州、州同、并通判改设同知之处。俟地方事办理稍有效验之时。应裁应留。另摺请旨。查永吉州系地方有司。若径归隶将军管辖。于体制不符。但现在编设保甲、清理民籍等事。系交该将军办理。文移往返稽迟。实于公事无济。应将永吉州暂归该将军兼辖。所有查给印票编设保甲、清理民籍、丈量地亩等事。令该州径行申报将军。不必申详府尹。至地方一切事件。仍遵旧制。申详府尹办理。至理事通判。原为办理旗民互控事件而设。亦不便专归将军管辖。但现今需人之际。如有应行委办之处。听从该将军差遣。其一切考成。仍由府尹查核。至原议知州、州同、通判、裁留改补。应如所请。俟地方事件办竟另议。从之。　　

○监修总裁官大学士伯鄂尔泰等奏、在馆人员。恭校三朝实录。兼补行编次世宗宪皇帝上谕。陆续告竣。例应议叙。祗因现在恭修世宗宪皇帝实录。未便遽请。今世宗宪皇帝实录告成。在馆人员。应否加恩一并议叙。得旨。在馆人员。校对缮写三朝实录圣训。未与恭修世宗宪皇帝实录者。应交部议叙。若与恭修世宗宪皇帝实录。现在加恩议叙。不必重复。　　

○兵部等部议准、绥远城建威将军补熙等奏称、口外地势辽阔。盗贼易于潜踪。杀虎口至绥远城。计程二百二十里。深山旷野。奸宄出入。请于大路设汛拨三十六处。每处设马兵三名。步兵三名。照内地冲汛之例。挈眷久住巡防。自新店子至杀虎口、四十里。五松秃路至新店子、三十里。各设把总一员。马战兵三十名。步战兵五十名。分管汛拨七处。二十家子。系适中地方。离杀虎口一百里。去绥远城一百二十里。至五松秃路三十里。现有通判一员驻劄。设都司一员管辖千把。应支钱粮。设千总一员马战兵五十名。步战兵一百三十名。分管汛拨八处。沙儿沁至二十家子、五十里。大黑河至沙儿沁、五十里。去绥远城二十里。各设把总一员。马战兵三十名。步战兵五十名。分管汛拨七处。共设都司一员。千总一员。把总四员马兵一百七十名。步兵三百三十名。请将大同镇标四营。每营各抽马兵二十名。步兵三十名。杀虎口协标左右两营。各抽马兵四十五名。步兵一百五名。拨往巡汛。宁武营属之八角营都司一员。新平路把总一员。得胜路千总一员。平鲁路属之威虎堡把总一员。东路营属之水峪口把总一员。偏关营属之楼沟堡把总一员。拨往新设塘汛就近归杀虎协统辖。从之。　　

○又议准兵部左侍郎步军统领舒赫德奏称、内外城各门大小炮位一千九百余座。残缺不全者居多请逐一查点修整。酌量安放。并于八旗演放之时。将各城门炮位。装载至卢沟桥验放。八旗步军营。旧无帐房。请给满洲二十架。蒙古汉军各十架。巡捕三营。马兵盔甲旗帜多缺。步军并无盔甲。请修理增造。并请每营设鸟枪一百杆。帐房八十架。三营马匹草料。向由五城坊官采访时价。呈报户部支放。其中不无高下之弊。请折中核定。每月以二两五钱为准。户部按月支放。实数核给。免扣存加一节省。从之。　　

○蠲免湖南湘乡、临武、二县、被水灾田本年应徵钱粮。除水冲失额。田二十二亩有奇额赋。　　

○旌表守正捐躯之湖北松滋县民张泰一妻陈氏。　　

○乙巳。谕、今岁夏间。台湾地方。因米价昂贵。曾借拨潮州仓谷六万石。运台接济平粜。俟闽省秋成丰足。买谷还粤。朕闻闽省目今谷价仍昂。尚须购买于邻省。若再买运还粤。恐一时艰于采买。著将借拨潮州仓谷六万石。免其买运还粤。其平粜谷价。即留闽买谷。以备仓储。至潮属因借拨闽省所缺谷数。著将该处收捐之项。照数补足。　　

○户部议准、河南巡抚雅尔图奏称、各省乡镇村落、贸易集场。每有集主名色。并非领帖办税之牙行。又南省地方。零星口岸。未设牙行者。客商雇船觅夫。船户脚夫。勾结土棍。朋比攘据。谓之包头、揽头。甚至投托绅衿。议给陋规。至今尚未尽革。殊为商买之累。请行令各省督抚通查禁止。从之。　　

○礼部太常寺等议覆、顺天府府尹蒋炳奏称、坛庙所设各役。例于顺天府所属州县。佥派殷实农民。送太常寺应役。一年一换。今天坛等坛户。庙户。牺牲所夫、库夫、等役。共二百零六名。礼部议准内阁学士兼太常寺行走雅尔呼达原奏、令太常寺于京城之内召募。经太常寺。及大、宛、两县。召募半年。俱各乏人。请仍由各州县召募申送。礼部议给坛户工食。每名、月支银三钱九分。实不敷用。各坛庙户。所设人数。多可酌减。请查议核裁。即将所减银两。量增应役人等。等语。查关帝庙、庙户五名。先蚕祠、庙户二名。牺牲所、所夫二十七名。毋庸裁减。天坛、坛户二十名。应酌减二名。祈谷坛、坛户十五名。酌减一名。地坛、坛户二十名。酌减二名。朝日坛、坛户二十名。酌减八名。夕月坛、坛户十七名。酌减五名。帝王庙、庙户二十名。酌减八名。城隍庙、庙户十名。酌减四名。贤良祠、庙户三十名。酌减十名。昭忠祠、庙户二十名。酌减十名。神乐观、库夫十名。酌减六名。以上共裁五十六名。实留坛庙户一百十九名。库夫四名。所夫二十七名。即将所给工食银两。增给应役人等。每名、每月计给工食银五钱三分。仍令顺天府所属州县。召募申送应役。其先农坛、坛户十名。昌运宫、庙户十名。俱现充应有人。应仍令照旧就近召募。永著为例。从之。　　

○刑部等部议准、贵州总督张广泗疏请、贵州松桃同知。添设禁卒二名。水城通判。建监狱一所。添设禁卒二名。从之。　　

○以故云南永北府北胜州土知州高□□巳勋之孙高龙跃。故贵州定番州程番长官司程儒之子程天贤、各袭职。　　

○蠲免浙江仁和、钱塘、余杭、安吉、归安、乌程、长兴、德肖、武康、九州县水旱成灾田、本年应徵漕粮。　　

○丙午。谕、从前庄亲王允禄、曾经罚俸。宁郡王弘皎、曾经停俸。今看二人自知过愆。俱各黾勉。伊等罚俸停俸之处。自明年春季为始。俱著加恩宽免。　　

○吏部议覆、户部咨称、盐课钱粮、督徵不力各员。均按地丁钱粮之例。扣算分数。题参议处。今定例。凡州县催徵钱粮。奏销以前通完。概予议叙。而山东省经徵督徵、票价灶地民佃盐课钱粮各员。岁内全完。方准议叙。其奏销前全完者。未得与地丁钱粮一体议叙。倘州县场官。惟图议叙。不顾灶户有力无力。必欲岁内全完。输纳未免拮据。请将东省经徵票价等项钱粮之历城等五十八州县。经徵灶课钱粮之永利等十场。及督催之运司、运同、运判。如果奏销以前全完。即照地丁钱粮之例。均予议叙等语。查东省盐课钱粮。经雍正八年议覆、照地丁钱粮议叙。原议照奏销前全完之例。无庸重复定议。但查盐课例内。两广各员。其奏销前全完者。不得概邀议叙。两淮、两浙、河东、四川、云南、全完之后。不得照山东例议叙。似未画一请嗣后各省经徵盐课督销盐引催徵各官。于奏销前催徵全完者。俱照地丁钱粮全完例议叙。再地丁钱粮例。全完五万两以下者。纪录一次。其两浙代徵场员。处分本减。不便与经徵官一例议叙。应统计两年合算全完。方准纪录一次。通融销售地方。不准议叙。正课虽完。而本年带销之项未完。亦不准议叙。令该督盐政于题销疏内声明。捏报全完者。照地丁例议处。得旨允行。　　

○理藩院奏、蒙古律例告竣。除大员无庸议叙外。请将在馆办理各官、及供事人等。交部议叙。得旨。大臣等亦著交部议叙。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百五十六　　


大清高宗法天隆运至诚先觉体元立极敷文奋武孝慈神圣纯皇帝实录卷之一百五十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六年。辛酉。十二月。丁未。吏部议覆、河南巡抚雅尔图遵议、各省从前添设各员、有无冗旷议裁之处。河南省新设之河陕汝道。太康、南阳、汝阳、三县县丞。朱仙镇、老岸镇、庙湾镇、往流集、四巡检、复设之南召县知县、及典史、改设之陈州府知府。添设之淮宁县知县。赵家村巡检。均属妥要。无庸议裁。惟卫辉府粮监捕务。向系管河通判经理。今新设通判一员。事务简易。应请裁汰。仍将粮盐捕务归管河通判。硖石驿新设巡检一员。亦可裁汰以硖石驿驿丞兼巡检衔、稽查巡缉。仍照驿丞升转。许州。旧为直隶州。今改为府。设石梁一县。所辖一州七县。赋无逋负。民亦淳良。请裁去府治、及附郭之石梁县。仍改为直隶许州。将原辖之临颍、郾城、襄城、长葛、四县。令其管理。仍归分巡开归道辖。其禹州、密县、新郑、仍归开封府管理。许州府之通判、经历、司狱、及石梁县之典史。一并裁汰。复设直隶州州判、吏目、各一员。许州府教授、训导。即为许州学正、训导。又布政司理问一员。虽非近年添设。而闲冗虚糜。应一并裁汰。均应如所请。从之。　　

○户部奏请、壬戌年、外藩蒙古王公以下。扎萨克头等台吉以上。应支正俸银两、按数给发外。其恩加一倍之俸、及寻常头等台吉俸银。应否赏给。得旨。现在军前者著赏给。　　

○又议覆、山西巡抚喀尔吉善遵议、山西地土高燥。各属仓储。无庸开报气头廒底。以及按成粜买。豫定价直。请仍照旧例遵行。应如所请。从之。　　

○工部议覆、湖南巡抚许容疏称、湘乡、安化、二县。于乾隆二年开采煤磺各厂。今解库硫磺外、尚存十二万斤零。销售旷日、请将有磺煤厂、暂行封闭。俟现存硫磺销完后。再请开采。至湘、安、二县。原各设主簿一员。仍请存留稽查偷采。应如所请。从之。　　

○以四川建昌道属、故霍耳竹窝安抚司扎什朗结彭错纳金之子彭错、云南顺密府、故猛麻土巡检俸召宝之子俸天和。各袭职。　　

○戊申。上诣皇太后宫问安。　　

○谕、蒙古在外各旗世袭佐领。虽进家谱。其拟正拟陪之处。并未明晰。嗣后家谱。俱著照在内八旗之例。分别缮写正陪具奏。　　

○理藩院奏、坐办郭尔罗斯二旗事务主事色楞病故。其员缺应请另派一摺。得旨。著派郎中白达色。色楞病故。伊名下应行完项银两。著宽免。嗣后遇有与此相类者。俱著宽免。若有推病规避等情。仍照数追还完项。此旨著交部记档。　　

○铸给新设大荔县县丞分驻羌白镇县丞关防。蒲城县永丰镇巡检司印。　　

○兵部议覆、广西道御史王纲振奏称、湖南广西。民苗错处。例禁民人无故不得擅入苗地。乃日久查禁不周。民人多称贸易往来。因而奸民得以托足。禁犹弗禁。请楚粤两省各汛。凡可通苗穴之处。责成汛守员弁。互相盘诘。无论贸易与否。不许一人出入往来。倘奉行懈驰。即照例处分。应如所奏、令各督抚严饬责成。从之。　　

○满洲镶白旗告退奉恩将军宗室弘曈之子已袭封宗室永珺故。以其弟宗室永椿袭职　　

○己酉。上御乾清门听政。　　

○谕军机大臣等。张广泗奏请将伊子随任一摺。据称仰恳天恩。俯准臣长子奴才张极、暂留任所等语。张广泗系汉军。请将伊子随任。原为一已私事。摺内应写奴才。乃自写臣。伊子写奴才。殊属不合。可寄信训饬之。　　

○理藩院议、因罪革职之额鲁特七品官毕里克。无庸议袭。得旨。毕里克之世职。应照部议不准承袭。但毕里克之父额。尔得尼和硕齐、同台吉巴拜、自准噶尔来归服。已经二三世。甚属可悯。毕里克之七品官。著降一级、改为八品官。加恩令伊子巴图扎卜承袭。　　

○刑部等衙门议准、通政司右参议薄海奏、请定盗开浮厝之例。查掘坟。及未埋而盗棺。分见棺、见尸、定拟。但律注未殡未埋。乃指暂停未砌者言。其砌有砖石瘗藏者。是为浮厝。盗此棺柩。律无明文。请嗣后盗开凡人浮厝见棺者。杖一百。徒三年。见尸者。杖一百。流三千里。为从、各减一等。奴婢雇工、盗开家长浮厝。见棺者。为首、绞候。为从、杖一百。流三千里。见尸者。为首、绞决。为从、绞候。至毁撒死尸者。照例斩决。未经砖砌。偷棺外物。旭窃盗拟。从之。　　

○工部议覆、河南山东河道总督白钟山奏称、河南虞城汛王家楼一带堤埽工程。素称险要。对岸淤长河滩。逼溜南趋。上自董家渡。直趋葛家庄。迤北陡崖。著溜汕刷。坐湾塌卸。已有吸川之形。下至谢家庄迤东。亦成兜湾。且地形西高东下。又有建瓴之势。应挑引河一道。俾河势直顺南岸。王家楼一带堤工。可保无虞。应如所请。从之。　　

○以翰林院侍读学士叶一栋、充日讲起居注官。　　

○命吏部文选司郎中吴嗣爵、提督湖北学政。　　

○免山东历城、章邱、邹平、齐东、济阳、禹城、临邑、长清、陵县、平原、肥城、平阴、博平、茌平、清平、高唐、十六州县、并卫、被旱成灾地、本年应徵钱粮。　　

○旌表守正捐躯之山东嘉祥县民司建妻于氏。　　

○庚戌。兵部议覆、山东兖州总兵官段起贤遵议、量裁续添兵丁。兖州镇属各营。原额兵七千五百六十五名。差操巡防。足敷应用。至雍正十三年续添马步守兵五百名。应一概裁汰。原系守兵改食战饷者。仍食守饷内有外委把总二员。自应并裁。外委千总一员。向拨归沙沟营。地冲事繁。应仍留协办营务。于沙沟营原设马兵内裁去一名。以足五百名之数。至沂州营大兴镇一汛。雍正四年、添设防汛兵五十名。原在各营额内所抽。并非续添。不便裁革。均应如所请。从之。　　

○命通政司右通政林令旭、提督直隶学政。内阁学士兼礼部侍郎刘藻、提督江苏学政。大理寺卿嵩寿、提督安徽学政。都察院左佥都御史彭启丰、提督浙江学政。礼部仪制司郎中李治运、提督山东学政。翰林院侍讲林枝春、提督河南学政。翰林院编修吴华孙、提督福建学政。左春坊左谕德梁文山、提督广东广韶学政。吏部稽勋司郎中金洪铨、提督广东肇高学政。翰林院编修杨廷栋、提督云南学政。司经局洗马佟保、提督贵州学政。翰林院侍读介福、提督陕西学政。　　

○蠲免甘肃永昌、平番、会宁、三县被旱成灾地。本年应徵钱粮草束。　　

○辛亥。谕曰。福海打死已赎身家人常德、支解烧埋一案。刑部比照家长杀奴仆非死罪三人律。发遣黑龙江。福海此案。出于天理人情之外。刑部办理此案。亦出于天理人情之外。常德系福海已赎身之家人。非现在服役者可比。而本人又无过恶。祗因从前福海婪赃一事。常德曾经质证。以致福海革职。今遂怀恨。立毙其命。又复支解其尸。残忍狠毒。骇人听闻。此尚有何可原之情。有何可宽之理。而刑部强引杀妨仆非死罪三人律、拟以发黑龙江。夫擅杀奴仆三人、而止于发遣。此条原律。已属未协。目今若有其事。朕亦断不肯仅依律发遣而已也。况福海之于常德。名分既已不同。而凶恶至于此极。比拟此例。更为不伦。此案若出于平常之人。刑部必不如此办理。祇以福海系大学士福敏之孙。任意从宽。颠倒错乱。虽三尺童子。亦知其非也。来保受朕深恩。倚任匪轻。而此案则有心瞻徇。不揆情理。实为朕意料所不及。至此案虽系来保为政。而同堂诸人。随声附和。并不救正。是诚何心。且此本不早具奏、特迟至封印之日、本章最多之际。意谓轻罪案件。易于略过。便可完结。谓之无心。其谁信之。来保并满汉堂官。俱著交部严加议处。　　

○又谕、朕闻绥远城归化城两处将军大臣等。凡办理旗民交涉事件。每与文官拘执地界。互相猜拟。以致掣肘。案悬经年未结。即如土默特一处。自乾隆二年至今。未结之案。有六十余件。其余扎萨克、察哈尔、各蒙古等、人命盗案。未结者尚多伊等俱系简用封疆大臣。责任甚重。自应和衷共济。现在案件稽延废弛。皆由伊等平素不和所致。著传谕申饬。嗣后务须虚心商办。勿得仍前迟延。至伊等身为大臣。乃与巡查官员宴会演剧。均干例禁。又闻都统玛尼。曾取属下蒙古女子为妾。且有配与家人者。尤属非是。著一并传谕申饬。　　

○又谕、将军鄂弥达、参劾办理参务之捐纳州同吴崇文、缮汉摺具奏、鄂弥达系满洲驻防将军。遇有应奏事件。理应缮写清摺。即用汉摺。亦应满汉合璧具奏、尔等将此寄谕鄂弥达知之。　　
</div>
    <div class="pagination">
<a href="清实录乾隆朝实录_page217.html">上一页</a><span>...</span><a href="清实录乾隆朝实录_page213.html">213</a><a href="清实录乾隆朝实录_page214.html">214</a><a href="清实录乾隆朝实录_page215.html">215</a><a href="清实录乾隆朝实录_page216.html">216</a><a href="清实录乾隆朝实录_page217.html">217</a><span class="current-page">218</span><a href="清实录乾隆朝实录_page219.html">219</a><a href="清实录乾隆朝实录_page220.html">220</a><a href="清实录乾隆朝实录_page221.html">221</a><a href="清实录乾隆朝实录_page222.html">222</a><a href="清实录乾隆朝实录_page223.html">223</a><span>...</span><a href="清实录乾隆朝实录_page219.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
