<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 176 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 176 页/共 505 页
  </h1>
  <div class="content">
   ○以正红旗蒙古副都统奕贵署镶白旗护军统领。　　

○以广东韶州等处绅民剿贼出力。赏在籍道员叶永元布政使衔。州同杨开泰等蓝翎。余升叙有差。　　

○丙辰。谕内阁、总管内务府大臣奏、统筹库款全局。请饬部妥议章程一摺。内务府广储司银库。备办内廷一切供支。并紫禁城直班官兵口粮等项。均系必不可少之款。原系粤海关按年解交公用银三十万两。以供急用。乃该关历年积欠甚钜。曾经该衙门叠次奏请。将该监督及该省督抚等参处。并两次奏借户部银三十万两。粤省督抚及粤海关监督累次奏请改拨。亦经该部衙门议驳。而议驳之后。仍未见踊跃报解。内廷正供。几属虚悬。实属不成事体。著户部将粤海关指拨一切款项。通盘筹画。务将应解内务府公用银三十万两。令该监督按季全数报解。迅速妥议章程。奏明请旨遵办。以重要需。此项公用银两。系常年正供。并非为额外工作及服物玩好之用。惟物力艰难。理财首宜节用。嗣后宫内虽寻常工作。非大不得已者。亦著酌量停缓。以节糜费。其余一切照例进御服饰器皿等件。并著总管内务府大臣等、懔遵叠次谕旨。核实备办。力求撙节。以示朝廷崇俭黜奢之至意。　　

○谕议政王军机大臣等、骆秉章奏、攻剿滇黔股匪获胜一摺。伍逆股匪。麕聚秀山龙瓮场。经曾志友等进剿。该逆败窜黔境。复纠白号股匪。由麻兔司扰陈家陂等处。大股窜至滥桥。官军分路痛歼。复败由黔境孟溪。逃入铜仁属之三元坉。该处距川虽已较远。难保不复图回窜。著骆秉章檄令曾志友等军。在秀山西南两路。严密防守。贼匪现仍逃回铜仁。著劳崇光、张亮基、督饬官军。痛加剿洗。迅殄逆氛。前谕恽世临。仍饬周洪印驰往荔波独山等处剿匪。兹据骆秉章奏、曾志友带兵出境。会同周洪印直抵孟溪。是该总兵所部。尚驻铜仁一带。现在曾否起程前赴荔波独山。著恽世临酌度情形。相机办理。恽世临惟当督饬防军。会同黔粤各军。将黔省之匪。迅加殄灭。庶湖南边境。得以渐就敉平。贵州正安桐梓之匪。窜至涪州之大河坝。经成耀星等越境追剿。余匪由盖了场远窜。著骆秉章、劳崇光、张亮基、激励派出各军。协力埽荡。两面夹攻。务将此股贼匪。歼除净尽。以期渐就肃清。滇匪句结苗匪。由叙永之大坝。窜至建武兴文泸卫等处。经胡日祥等带兵追击。该逆败回大坝。许荫棠复率所部紧蹑。蹋平大坝贼垒。追贼出境。贵州仁怀号匪。又窜至叙永厅古蔺地方。骆秉章现派许荫棠、约会刘岳昭所部前往截剿。即著饬令相机布置。认真剿办。林鸿年身任巡抚。云南剿匪事宜。责无旁贷。应如何将此股滇匪速为扑灭之处。著与骆秉章妥为商办。八月二十六日密谕。林鸿年接奉后。并著与骆秉章、劳崇光、悉心酌度。通筹全局。迅赴昭通。妥为办理。启蔡二逆。渡白水江西窜阶文。意将出毕口以窥川西。著骆秉章飞檄周达武等军。移防昭化平武江油一带。与陕军前截后追。迅歼丑类。前谕骆秉章拨兵数千。赴甘助剿。著即迅速调派。毋误事机。将此由六百里各谕令知之。　　

○又谕、前因新疆军务吃紧。叠经谕令文祥驰赴军营督办。并拣员署理哈密办事大臣。以便文祥交卸起程。兹据保恒奏称、哈密无可派署之员。新任吐鲁番领队大臣扎克当阿、库尔喀喇乌苏领队大臣惠庆、俱已行抵巴里坤。请饬扎克当阿就近署理哈密办事大臣印务等语。新疆回氛甚炽。乌垣等处。防剿均形吃紧。现在科布多调派蒙古援兵。已于八月初十日起程。不日即到古城境内。乌里雅苏台所派蒙古官兵。计亦克期赴援。亟须大员督率操练。以利攻剿。扎克当阿已行抵巴里坤。著即驰赴哈密。就近署理哈密办事大臣印务。并由保恒知照文祥。俟扎克当阿行抵哈密。即行交卸。驰赴军营督剿。毋稍延缓。保恒前因衰病奏请开缺。业经赏假一月调理。并责令将城守事宜。认真筹办。该大臣既因骽疾不能乘骑。自可无庸督队。著即飞咨惠庆。迅由巴里坤起程。驰赴古城。统带蒙古援兵。一切防剿事宜。仍著保恒与惠庆会筹妥办。毋得稍形推诿。贻误事机。一切现办情形。即由保恒咨照常清、平瑞、文祥知悉。将此由六百里各谕令知之。　　

○以不守营规。革四川游击鲁得胜职。　　

○予四川叙永等处阵亡游击胡得胜等十九员祭葬世职加等。　　

○予四川节年阵亡殉难绅民妇女八千二百名口分别旌恤如例。　　

○丁巳。以神灵显佑。颁江南江甯府暨湖南湘乡县关帝庙扁额曰宣威翊运。加四川嘉定府河神封号曰护国。　　

○谕内阁、不入八分辅国公承志、著袭封郑亲王爵。入八分镇国公载敦、著袭封怡亲王爵。岳灵前经赏给不入八分辅国公。即著作为承袭承志所遗世职。载泰前经赏给不入八分辅国公。此次载敦所遗之爵。例应降袭入八分辅国公。世袭罔替。载泰著加恩赏给入八分辅国公。即著作为承袭载敦所遗之爵。均准世袭罔替。　　

○又谕、前因载垣狂悖恣肆。跋扈不臣。革除王爵。其怡贤亲王允祥。雍正年闲。所奉特赏手敕。业由宗人府恭缴。嗣因追溯前勋。时深眷念。于本年七月闲。特沛恩纶。将怡亲王世袭王爵赏还。本日宗人府将应袭之人。带领引见。已降旨令载敦承袭。所有雍正元年原奉手敕。即著载敦祗领。敬谨尊藏。用昭世守。其勤慎恪恭。勿隳先人旧德。以期裕后光前。长承恩眷。此旨并著内阁缮录一通。交宗人府颁给载敦祗领。　　

○又谕、前因谭廷襄奏、河南开封府上南河同知员缺紧要。请以京员期满留工尽先同知萧彦申补授。当经降旨交吏部议奏。嗣经吏部议驳。以上南河同知一缺。照例应用分缺先用人员。仍令另拣合例人员。按班请补。兹复据谭廷襄奏称、上南厅地居南岸上游。修防紧要。甲于通工。非寻常试用人员。所克胜任。虽在工尚有合例之员。人地均不甚相宜。萧彦申在工年分较深。自委署斯缺以来。经理裕如。本年叠办险工。实属得力。未便更易生手。且系咸丰十年特旨尽先补用人员。人地亦实在相需。请仍以萧彦申补授等语。萧彦申著准其补授河南开封府上南河同知。以资治理。嗣后不得援以为例。　　

○谕议政王军机大臣等、前因曾国藩奏、江甯兴修贡院。拟于本年十一月闲。举行乡试。叠经谕令该大臣酌度情形。妥筹办理。兹据曾国藩奏称、行抵江甯。查验贡院工程。均已完竣。请于十一月举行乡试。并咨明李鸿章。届期入闱监临等语。江甯省城新复。现即举行乡试。两江士子。闻风云集。商贾辐辏。一切稽查奸宄。镇抚地方各事宜。均应加意筹度。著曾国藩督饬司道等官。妥为经理。毋得稍形疏懈。苏虽已肃清。惟善后各项事宜。仍须次第筹办。李鸿章能否驰赴江甯入闱监临之处。并著曾国藩悉心酌度。会筹妥办。万启琛已抵江甯。如李鸿章不克入闱监临。该藩司能否代办。或咨明安徽学政朱兰。代办监临事务。均由曾国藩、李鸿章、迅速筹商。奏明办理。本日据都兴阿奏、曾国藩、富明阿、挑拨赴甘各军。请饬江苏筹给饷糈等语。著曾国藩、李鸿章、将派出援甘各军。先行筹给数月饷需。催令迅速前进。嗣后并著照旧供支。按月源源运解。毋令缺乏。将此由五百里各谕令知之。　　

○又谕、文煜奏、准都兴阿咨称。穆图善十营起程入甘。请将军食饷项。宽为筹备。惟庆阳粮台。各省协饷。报解寥寥。仅收过山东山西河东解到银二十四万两。以供四五十营饷糈军火。奇窘万分。现在存款一空。即供支都兴阿、雷正绾、及庆环各军。已觉顾此误彼。穆图善饷糈。实难兼顾。请饬该将军将原有粮台随带入甘。其原拨该营饷银。即径解该将军粮台交纳。并请饬山东山西河南四川各督抚。迅解庆阳协饷等语。所奏自系实在情形。著该将军即将原有粮台随带入甘。一切收支散放。即由该将军粮台经理。以专责成。并著沈桂芬、刘蓉、懔遵前旨。按月如数拨解。务期源源接济。以资饱腾。至庆阳粮台。入不敷出。为数甚钜。现在节届深秋。各军衣食无资。岂能荷戈力战。著骆秉章、张之万、阎敬铭、沈桂芬、迅于前拨庆阳粮台协饷之三十万两内。无论何款。移缓就急。各先筹解银十万两。沈桂芬并饬河东道。将甲子纲盐课银两。赶紧分批解赴庆阳。以济急需。正在寄谕闲。据都兴阿奏、西甯回匪猖獗。府城被围。固原复陷。请将办抚不实之员严办。及饬江苏等省。将调拨赴甘各军饷银。按月运解各摺片。西甯回匪。前据玉通奏业已投诚。并亲赴各处寺院村庄。解散乡勇。何以此次青海盟长王公。及塔尔寺阿家呼图克图。复纷纷向都兴阿军营。呈称回匪围困西甯府城。恳请发兵拯救。可见回逆犬羊成性。反覆无常。玉通所奏投诚各情。全不足恃。著玉通将回逆何以复叛情形。迅速驰奏。现在该逆句通巴燕戎格厅撒回等。肆意焚抢。猖獗已极。而都兴阿、雷正绾、分剿灵甯莲花城等处之贼。兵力难分。非得知兵大员。统带劲旅驰往。势难力挫凶锋。前有旨令骆秉章拨兵援甘。并因官文奏调颜朝斌。谕令骆秉章饬令该员迅赴鄂省。此时西甯军务紧要。自应移缓就急。迅速赴援。著骆秉章于援甘兵勇外。另拨劲旅。于颜朝斌江忠浚二员内。酌派一员统带。驰赴西甯。力筹剿办。并著都兴阿、刘蓉会商。檄令曹克忠即统所部。前往西甯协剿。如该总兵尚须会剿莲花城之贼。一时未能前往。即由都兴阿劄饬蒙古各王旗。同心御侮。以资保卫。玉通身任西甯办事大臣。责无旁贷。著就现有兵力。布置城守事宜。妥筹防剿。毋稍疏虞。至甘肃饷源。支绌万分。骆秉章先后所派援甘兵勇。甘省万难供支。著该督将调拨赴甘各军。先行发给数月饷银。饬令迅速赴甘。仍照旧按月供支。源源接济。固原复陷情形。前据雷正绾、恩麟、先后驰奏。与都兴阿此奏略同。杨柄锃以办理抚局之员。前称固原回匪投诚。情词已多惝恍。此次藉口张家川吃紧。与雷正绾面商进兵。遽出危城。脱身远遁。情节显然。穆隆阿、成瑞、本在固城。所称良回泣请出城。并送至平凉各节。种种支离。难保非闻警先遁。借词掩饰。张集馨现抵泾州。即著将此案主抚不善。及失事情形。撤底根究。据实参办。毋稍徇隐。将此由六百里谕知都兴阿、穆图善、骆秉章、张之万、阎敬铭、沈桂芬、刘蓉、玉通、文煜、并传谕张集馨知之。　　

○又谕、都兴阿奏、请催令按察使赴任等语。署甘肃按察使刘于浔、前在江西操练水师。未克赴任。现在金陵克复。巨逆歼除。江西省城防务已松。而甘省回逆狓猖。军务地方。在在需人整顿。署臬司杨柄锃、办理诸多未善。著沈葆桢即饬刘于浔迅赴甘肃按察使署任。随同都兴阿等办理防剿事宜。以重职守。其所带江军水师。即著沈葆桢派员接管。不得藉词奏留。致误戎机。将此由六百里谕令知之。　　

○补铸江苏江浦县知县、安徽建平县知县、南陵县儒学、河南永甯县儒学、各印信条记。从巡抚李鸿章、乔松年、张之万请也。　　

○戊午。谕议政王军机大臣等、据贾桢等奏、风闻有绰号东霸天黄五、西霸天富六、北霸天晓七、冻豆腐张三、滚地雷萧秃子、小光棍崔三、小霸王贾三、赛罗成韩六、与前经拏获之绰号南霸天来拴儿、结党连盟。均系著名棍徒。常在银库左近滋扰。并在库楼门外索诈库兵。请饬拏办等语。著步军统领衙门按名严密查拏。审讯明确。即著送交刑部。按律惩办。毋任一名漏网。将此谕令知之。　　

○又谕、恩麟奏、陕回窜陷阶州。请饬川陕官兵援救。并察看盐固等处陕回情形。及请拨火箭各摺片。据称蔡逆一股。由陕西略阳。直扑甘肃徽成两县。经兵团堵遏。退至略阳。复犯阶州。致将州城攻陷。现饬林之望驰往剿办。而兵力单薄。请饬催各路援兵等语。前据刘蓉奏、败匪纷窜阶州。已派萧庆高等追击。并据穆图善奏、贼由文县窜至四川龙安府境。当经谕令骆秉章飞催唐友耕等军。探踪迎剿。刘蓉饬萧庆高、何胜必、两军跟追。现在贼已攻陷阶州。逆氛正炽。骆秉章迅即檄令唐友耕、周达武等。由阶州一路前进。迎头截击。力挫凶锋。刘蓉所派追贼之萧庆高等军。现在行抵何处。何以并未追及。致贼势如此猖獗。著刘蓉严饬该员等迅速进兵。力图埽荡。如再不能得力。即将该员等严参治罪。甘肃雕敝之区。非贼之所注意。其意仍欲乘隙图扰川陕。阶州境地。与川陕两省毗连。川陕兵勇。果能越境剿贼。即所以自固疆圉。骆秉章必能不分畛域。协力助剿。此股贼匪。本由陕省败窜入甘。刘蓉何得以驱贼出境。遂为了事也。至恩麟请令曹克忠径赴阶州。穆图善取道入甘。先除发逆。再剿回匪各节。昨因都兴阿奏、西甯被围。已令曹克忠赴该处剿贼。而甯灵一带。军务紧要。叠次催令穆图善赴都兴阿军营。此时均难改调。恩麟惟当就现有兵力。檄令林之望迅图恢复。会合川陕援军。并力兜击。一切军情。随时咨商都兴阿妥办。昨谕骆秉章派拨劲兵。酌委颜朝斌等带赴西甯。此军如能取道阶州。节节进剿。更为得力。此外如有可拨兵勇。添派入甘之处。均著骆秉章酌度办理。恩麟所陈盐固等处陕回情形。前已派张集馨赴甘查办。该员现赴泾州。自必能遵旨相机办理。其请拨火箭数千。赴陶茂林军营一层。火器营火箭。叠经各路军营调拨。所存无多。不敷拨解。山西省前有由京派往制造火器之员。此种火器。该省必有存留。即著恩麟咨明山西省拨用可也。将此由六百里谕知都兴阿、骆秉章、刘蓉、并传谕恩麟知之。　　

○引见四川等省补行考取拔贡生。得旨、周盛典等九名。以七品小京官分部学习。文邦从等六名。以知县试用。　　

○命大学士周祖培管三库事。　　


大清穆宗继天开运受中居正保大定功圣智诚孝信敏恭宽毅皇帝实录卷之一百十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年甲子。九月。己未。谕议政王军机大臣等、沈葆桢奏、东路主客各军剿贼获胜。广信地面肃清。暨洪幼逆等远遁各摺片。玉山之贼。经官军击败后。窜扰江山界以出广丰。顾云彩等于施村一路追剿。沿途砍杀。贼尸枕藉。张岳龄等复由杉溪一带。捦斩贼酋并老贼无算。王德榜等由浙埽荡入江。击贼于七都球等处。收降二万余人。阵斩洪沅珍、李金信等。花旗群贼。拥洪幼逆而遁。王开琳追至铅山界上。毙贼多名。黄少春、王德榜、复追贼于陈坊、湖坊等处。沿途斩馘。不可胜计。此股贼匪。跟跄逃遁匪势寖衰。著左宗棠、杨岳斌、沈葆桢等、督饬江浙各军。尽力穷追。毋令死灰再行复然。洪幼逆同李远继。均薙发扮作难民。率余党分股窜光泽泸溪一带。昼不落村庄。夜用香火照行。不循蹊径。避兵而行。虽其气衰竭。而行踪殊形诡秘。设亡命穷奔。与前股之贼会合。则其焰又将复炽。且残匪尚有数千。非零星落荒之贼无足重轻者可比。仍著檄令各军。奋力穷追。务将洪李各逆。克日捦获。并飞饬沿路经过地方。认明踪迹。一律访拏。以膺厚赏。汪丁各逆。现踞瑞金。攻破民寨。而分扰兴国信丰会昌龙南崇义各界之贼。分股回窜。韩进春等驰往剿击。复分犯兴国之上下谢。雩都之仙露观。贼氛麕集。势殊死斗。必须迅图埽荡。方免蔓延。江省东路既已肃清。正可腾出兵力。专意西指。以期厚集。鲍超拟由甯都驰赴瑞金。著左宗棠、杨岳斌等、督饬全军。合力兜击。务将幼逆一股。杜绝窜路。各路余匪殄灭净尽。并著徐宗干、毛鸿宾、郭嵩焘、严饬防军。会同追兵合力夹剿。毋令纷窜。皖南防务已松。著曾国藩酌调数营。会合江浙等军将窜贼悉数诛锄。以竟全功。前由江入粤之贼。进偪南雄州城。分窜翁源乐昌等处。近日剿办情形若何。著毛鸿宾、郭嵩焘、随时具奏。以慰驰廑。将此由六百里各谕令知之。　　

○又谕、穆图善奏援甘之师。前队已抵中部。督率后路继进。现饬前途筹备行粮。并遣撤伤病官兵一摺。据称该将军派兵起程。先期咨会刘蓉。飞饬北山延安一带州县。筹备二日行粮。并委员前往催办。该将军行抵三原。接据延安府禀称延安所属各县。地瘠民贫。所有面麸等项难以筹办等情。查延安地方苦寒。虽系实情。然一二日之粮。为数无多总可设法办理。现已饬令该府等赶紧筹备等语。此项兵勇。前队已抵中部。若令停兵待饷。哗溃堪虞。著刘蓉速饬该府等。无论何款。赶紧设法筹办。并饬邻近州县帮同赶办。筹备二日行粮。俾得迅速前进。以利军行。毋得稍事延玩。致滋贻误。该兵勇行抵甘境。所需行粮。为数甚钜。著都兴阿、雷正绾、迅饬沿途邻近各州县。赶紧设法采办。所需价银。俟山陕解到穆图善军营饷项。即照原价划扣。以清款项。所有打仗受伤之马队官兵。即著穆图善妥为遣撤。将此由五百里各谕令知之。　　

○刑部奏、遵旨查办秋审重犯。请予句决。得旨、本年系停止句决之年。据刑部将秋审各犯情罪尤重者。照前例摘叙案由。请旨正法。所有单开之梁亚有等十二犯。核其情节。均属法无可贷。著照拟即行正法。　　

○以光禄寺卿潘祖荫为都察院左副都御史。　　

○以犒士守城。深明大义。江西署南安府知府黎兆棠母冯氏。得旨嘉奖。赏二品封典。并给扁额曰教忠励俗。　　

○以江西东路剿贼叠胜。广信全境肃清。赏总兵官李佑厚巴图鲁名号。道员王德榜以按察使用。余加衔升叙有差。予阵亡都司何明德、谢吉祥、祭葬世职加等。　　

○予广东横板桥等处阵亡从九品马振鸾祭葬世职。武生廖龙飞祭葬世职。如外委例。　　

○庚申。谕内阁、给事中王宪成奏、山东曲阜县圣庙。请饬敬谨勘修。并各直省学宫。请饬一体勘修一摺。山东曲阜县圣庙。为先师孔子旧里。各直省学宫。均为教育人才之地。自应随时修葺。以肃观瞻。著阎敬铭会同衍圣公孔祥珂。即诣曲阜县圣庙。将应修各工。敬谨勘估。次第兴办。其各直省文庙。并著各该督抚通饬所属。敬谨查勘。有无应修要工。一并妥筹办理。用副朝廷崇儒重道至意。　　

○谕议政王军机大臣等、前据毛鸿宾奏、广东防务吃紧。请将本年未解京饷。全数截留。当交户部速议具奏。兹据户部奏遵旨议覆一摺。广东本年京饷。共尚欠银四十三万五千两。曾谕毛鸿宾限于年内解齐。此项关系年内放款。需用至为紧要。惟念该省东西两路。防剿吃紧。添兵募勇。需项浩繁。著照该部所请。准将该省欠解一半地丁银二万五千两。盐课帑息银十六万两。暂时截留。一俟军务稍松。即行补解。其粤海关欠解银二十五万两。仍著毛鸿宾懔遵前旨。限于年内全数解京。此系朝廷俯念地方紧要。故为此暂行移缓就急之举。该督务将欠解关税银两。迅速依限报解。以供支放。毋稍迟延。至广东厘捐。原议以七成协解江皖。三成留备本省。曾国藩屡以此项厘金。为非所应得之款。形诸章奏。不啻再三。嗣因江甯克复。复行奏请停止。当以江皖饷源未裕。仍令照旧办理。此时广东防剿吃重。著于前项协解江皖之七成厘捐银内。准该督抚再酌留四成。以备粤省防剿之用。毛鸿宾、郭嵩焘、惟当撙节动用。以充军实。毋稍冒滥。将此由五百里各谕令知之。　　

○以江西捐输军饷。永广浮梁县学额十名。瑞金县六名。　　

○予江苏常熟殉难廪生屈茂曾等暨妇女四十八名口分别旌恤如例。　　

○以江苏宜兴殉难文生储士材妻汤氏旌表如例。并建专祠。　　

○辛酉。谕内阁、前据吏部奏、军功开复知府洊保道员之前任山东青州府知府王继庭。应令补缴捐复银两。当经降旨依议。兹据阎敬铭奏称、该员素著循声。实心任事。现在山东善后各事。悉资襄办。恳恩免缴捐复银两。以示鼓舞等语。王继庭应缴知府任内降调捐复银两。著加恩准其免缴。嗣后不得援以为例。　　

○谕议政王军机大臣等、左宗棠奏、浙军出境追剿。连获胜仗。现筹剿办情形一摺。此股逆匪。由皖浙边界上窜。人数众多。经浙军节节追剿。斩捦不少。入江后。复经王开琳等、追剿于广饶铅山等处。其由茶山窜泸溪地界者。仅一二千人。该军截其尾股。现在江西金泸新城一带。兵力不少。著杨岳斌、沈葆桢、督饬各军□□穴□又□捕。以清余孽。洪幼逆、李远继等、由江闽边界山径偷越。势极穷蹙。著左宗棠、徐宗干、督饬张运兰、康国器、相机截剿。毋令阑入闽边。杨岳斌等仍当饬军跟追。毋稍疏懈。前由江入粤之贼。窜偪南雄等处。著毛鸿宾、郭嵩焘、妥筹办理。并将近日情形速行入奏。如续有窜入余匪。务即督饬兵练迎剿。毋任深入为患。浙军往返奔驰。伤病不少。著照左宗棠所请。暂留弋阳河口。稍为养息。各军追奔逐北。千有余里。备极勤劬。著准其汇入克复湖州安吉案内。一并保奖。洪幼逆踉跄逃走。终必就捦。左宗棠惟当督饬闽浙诸军。合力夹击。毋任漏网。以竟全功。所请交部议处。著加恩宽免。前据御史洪昌燕奏、浙江海塘溃决。请速筹款修理。当经降旨交户部妥速议奏。昨经户部议准将浙海关等税酌拨动用。著左宗棠遵照部议章程。履勘兴修。及此冬令水涸。潮汐不旺。易于告成。东南民命攸关。漕运大局所系。谅该督必能仰体朝廷惠爱黎元之意。撙节帑项。妥速筹办。其如何办理情形。并著赶紧具奏。以慰驰廑。将此由六百里各谕令知之。　　

○山东巡抚阎敬铭奏、遵派臬司丁宝桢带兵赴直东交界。查拏苏落坤匪党多名正法。地方业已安静。报闻。　　

○以太仆寺卿刘昆为江南乡试正考官。翰林院编修平步青为副考官。　　

○壬戌。谕内阁、前因郑亲王端华革爵。应行呈缴镶蓝旗纛旗。当经降旨交惠亲王执掌。兹据宗人府奏、和硕郑亲王爵。现经奉旨令承志承袭。其镶蓝旗纛旗。应否移交等语。所有镶蓝旗护军营纛旗。仍著移交承志执掌。　　

○谕议政王军机大臣等、前因麒庆奏、奈曼旗拏获贼匪。仍请由旗解县。当经谕令理藩院传知该王旗。迅将所获各犯。派员解交朝阳县审办。并谕麒庆饬令该县酌派兵役迎护。兹据理藩院奏称、转据德木楚克扎布呈称。业将所获贼匪。派员解赴朝阳。行至该县迤北之三义站地方。突有贼匪百余。持械放炮。将所解贼匪刘得等十名。全行劫去。该县并未派有差役迎护。迨经呈报该县。转将事主及蒙古官兵等。绑拏示刑。且被劫贼匪内有孙老三。胆敢在县街行走。该县并不拏究等语。此案贼犯。既经解至朝阳县境。该县因何不派兵役小心迎护。致已获贼犯被匪抢去。转将蒙古官兵等绑拏示刑。而抢去贼犯。敢在县街行走。又不捕拏。若如所呈各情。是该县昬愦糊涂。任听盗贼肆行。尚复成何事体。著麒庆确切查明。严参惩办。一面派委妥员协同该地方官将逃犯刘得等十名。严缉务获。毋令一名漏网。此起抢犯。聚众至百余名之多。带有炮械。肆意抢劫。亟应及早捕获。并著麒庆认真查拏。以靖地方。译汉原呈。著钞给阅看。将此谕令知之。　　

○又谕、雷正绾奏、击退扑营贼匪。进偪莲花城贼巢。泾州防军。截剿固原窜贼获胜。及固原抚局复变。钞录晓谕良回告示呈览各摺片。逆回于八月十八九二十等日。分遣悍党。攻扑官军营盘。陶茂林坚壁不动。用枪炮连环轰击。俟该逆力懈撤围。跟踪追杀。毙贼千余。雷正绾复于二十七八等日。力疾周视各营。严阵以待。俟贼匪将近。鼓噪追呼。该逆自相惊溃。毙贼甚众。将士胆气愈壮。该提督遂商同陶茂林。每日更番叠战。滚营进扎。偪近莲花城贼巢。其由固原图窜泾州之贼。亦经留防各营剿败。余匪旁窜镇原一带。剿办甚为得手。即著雷正绾督饬陶茂林等奋力进攻。务将莲花城贼巢。迅速攻拔。毋稍松劲。其固原旁窜之贼。仍严饬刘正高等严密堵剿。毋任狂窜。雷正绾伤病渐愈。仍著加意调摄。以慰廑念。前因都兴阿奏、西甯被围。已谕令曹克忠速赴该处剿贼。势难改调。傥西甯贼势较松。雷正绾军营。实在不敷分布。曹克忠一军。即可饬赴雷正绾军营助剿。著都兴阿、穆图善、雷正绾、斟酌情形。相机办理。固原回目张保泷等。前已献城就抚。朝廷宽其一线之路。准予自新。派令张集馨驰往办理。并谕令分别良莠。剿抚兼施。原非专主抚议。概令投诚。现在固原复陷。自应实力剿办。以儆凶顽。该提督奏称、西南各回。尚未大受惩创。该回怀奸挟诈。非痛加剿洗。恐难革面洗心。莲花城张家川之匪。最为狡悍。必须悉数歼除。其乞抚良回。但属可矜。自应分别办理。并钞录安抚良回告示原底呈览。所奏甚合机宜。即著会同都兴阿妥为筹办。毋得稍涉宽纵。佘福象一员。前据刘蓉奏称、该员情愿赴甘助剿。当经降旨准其开缺。驰往穆图善军营。随同剿贼。雷正绾著毋庸咨调佘福象赴营。以免纷更。将此由六百里各谕令知之。　　

○予浙江嘉兴等处殉难候选训导张晋燮等绅民妇女九十七员名口分别旌恤如例。　　

○癸亥。赏普济堂、功德林、煮赈小米三百石。　　

○甲子。谕内阁、恩合奏、厂地被水淹没。佃户并力开渠。请缓为徵租一摺。锦州新开牧厂荒地。前经定限二年。成熟徵租。本年六七月闲。该处霪雨连绵。上游羊肠河水。泛溢到厂。兼之医巫闾山南麓大小河渠之水。全行下注。以致禾稼被淹。秋成无望。据该佃民等公称。情愿并力雇备人工。挑穵河道。消洩积水。南流入海。请免徵一年之租。以恤农力等语。此项渠工。即著恩合饬令该佃民等趁此冬令未交。积水不至凝冻。赶紧挑穵。以资疏洩。并需力求深阔。使膏腴之地。永绝水灾。农民得安耕种。其如何避高就下择地开渠之处。即著恩合妥为履勘。实力兴办。并著玉明、宝珣、德椿、督饬旗民地方官。认真弹压。监视办理。如遇穵毁佃垦田地。计亩销租。不许藉端阻挠。致该佃民等。本年秋成既失。复办渠工。殊形苦累。加恩著照大凌河三年起科之案。其同治二年佃租荒段。著于同治六年起科。同治三年佃租荒段。著于同治七年起科。其续租荒地。并由开种之年。定限三年成熟起科徵租。以归画一而恤农力。　　

○又谕、官文奏、请将候选知县改补守备等语。五品顶带花翎候选知县刘金榜、经官文调营察看。该员打仗奋勇。吏治未谙。文职不甚相宜。武职可期胜任。刘金榜著照原品顶带。仍留花翎。改归湖北以营守备补用。　　

○谕议政王军机大臣等、官文奏、发捻麕聚蕲水、围偪官军营垒。并分股窜扰蕲州麻城等处一摺。光罗发捻。昼夜东趋。势甚剽疾。而罗田踞逆。亦欲与蕲水一带踞匪句合。经杨朝林、成大吉等、分路攻击。将鸭子畈七区匡家河等处贼巢埽平。败贼悉窜蕲水蕲州。与发捻各股盘踞。该逆乘雾出队。环攻官军营盘。石清吉等御贼阵亡。富森保冲出重围。成大吉一军及飞虎七营。仍为贼匪层层围裹。未能骤出。官文已调姜玉顺等营。赴下游蕲水巴河。会合李成谋相机进剿。以解成大吉之围。为今之计。非先解此围。不能取胜。著即督饬李成谋等迅速进攻。力解重围。妥筹进取。官文前调蒋凝学六营。赴蕲水驻扎。仍请调刘连捷一军。赴楚兜剿。本日适据乔松年奏、张曜郭宝昌等军。现驻金家寨等处。东西均可兼顾。刘连捷等军。行抵潜山太湖。暂为驻扎。听候曾国藩调度。前谕此军到皖。即归乔松年调度。现在楚省军情甚紧。著曾国藩、乔松年、飞檄刘连捷一军。速赴湖北。即归官文调遣。以厚兵力。僧格林沁现驻商城。如匪踪横出河南。即著督饬马步各队。认真剿击。陈国瑞等军。能否分援蕲水。合力解围。并著迅速筹办。无分畛域。总之此股贼匪人数尚众。逆首陈得才、马融和、倪泷怀、吴义汰、均在蕲水广济一带。非楚皖豫三省通力合作。不能歼灭。著僧格林沁等会筹办理。以纾朝廷南顾之忧。湖北水陆兵力。不为不厚。现又调蒋凝学刘连捷等入楚。该营均属劲旅。惟在调度得宜。方能收指臂之效。官文于此股贼匪窜扰。未能迅即扑灭。此剿彼窜。兵力颇受贼匪牵掣。又复屡次败衄。损失名将。若不振刷精神。力图剿贼。自问当得何罪。官文另片奏、请留马步各队助剿等语。温德勒克西等马步各队。现扎宋埠等处。经官文饬令觇贼所向。力清后路。再赴蕲水蕲州会剿。著照所请。暂行留楚。俟军务稍松。兵力稍裕。仍令赴甘剿贼。不得藉词逗遛。曾国藩前保之布政使彭毓橘、刘连捷、按察使吴坤修、黄润昌、易良虎、陈湜、平日于吏治地方。能否讲求。何人足以胜方面之任。著再行察看。据实具奏。以备录用。将此由六百里各谕令知之。　　

○又谕、恩麟奏、上年阶州成县。叠次堵击川发逆匪守城出力。静甯剿回获胜出力。暨静甯隆德击贼解围。疏通道路出力各员。分别开单请奖各一摺。甘肃阶州等处。均有逆匪滋扰。该员弁等。如实系节年防剿出力。自应酌予奖叙。惟前据恩麟奏称、阶州现被陕匪攻陷。并叠经雷正绾等奏报。隆静道路。尚待疏通。此时若遽行给奖。难保无冒功邀赏者滥厕其闲。且令奋勉出力之员。未经核实。殊不足以昭公允。著都兴阿、雷正绾、查照恩麟单内所开各员。逐加综核。如有稍涉冒滥之处。即行删减。其实在出力员弁兵勇。并由都兴阿等暂行存记。统俟阶州克复。再行汇案请奖。仍著恩麟懔遵前旨。檄饬林之望迅图克复阶州。会合川陕援军。并力兜击。务将陕匪悉数就地歼除。毋任滋蔓。雷正绾现已进偪莲花城贼巢。即著督饬陶茂林等军。速筹攻拔。并严檄泾州留防诸营。将固原旁窜贼匪。实力扼剿。就地诛锄。即可次第规复固原。移军隆静。疏通驿路。一切军情。仍著雷正绾、恩麟、随时咨商都兴阿、妥筹办理。恩麟请奖摺单各三件。著钞给都兴阿、雷正绾阅看。将此由五百里谕知都兴阿、雷正绾、并传谕恩麟知之。　　

○以力战解围。赏还湖北总兵官梁洪胜顶带。　　

○予湖北蕲水阵亡总兵官石清吉祭葬世职加等。入祀昭忠祠。并于直隶沙河县原籍、暨安徽庐州、湖北黄州、德安、蕲水、立功各地方。建立专祠。副将江星南等祭葬世职加等。附祀蕲水县石清吉专祠。
  </div>
  <div class="pagination">
   <a href="清实录同治朝实录_page175.html">
    上一页
   </a>
   <span>
    ...
   </span>
   <a href="清实录同治朝实录_page171.html">
    171
   </a>
   <a href="清实录同治朝实录_page172.html">
    172
   </a>
   <a href="清实录同治朝实录_page173.html">
    173
   </a>
   <a href="清实录同治朝实录_page174.html">
    174
   </a>
   <a href="清实录同治朝实录_page175.html">
    175
   </a>
   <span class="current-page">
    176
   </span>
   <a href="清实录同治朝实录_page177.html">
    177
   </a>
   <a href="清实录同治朝实录_page178.html">
    178
   </a>
   <a href="清实录同治朝实录_page179.html">
    179
   </a>
   <a href="清实录同治朝实录_page180.html">
    180
   </a>
   <a href="清实录同治朝实录_page181.html">
    181
   </a>
   <span>
    ...
   </span>
   <a href="清实录同治朝实录_page177.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
