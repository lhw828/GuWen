<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1017 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1017 页/共 1860 页
  </h1>
  <div class="content">
   ○是日、驻跸三家店行宫　　

○庚申。上回銮。诣畅春园、问皇太后安　　

○幸圆明园　　

○辛酉。刑部议奏、庄有恭原发款单。即有段成功患病之语。而具题参劾。复先叙入。豫为将来卸罪之地。是此案徇纵。实由庄有恭开其端。而孔传炣、朱奎扬、揣合意指。不加究诘。庄有恭应照罪该处死。巧言谏免。暗邀人心律。孔传炣、朱奎扬、应照听从上司主使。出入人罪律。均拟斩监候秋后处决得旨、此案庄有恭原参段成功抱病被朦之处。朕初意以庄有恭题参婪索重案。巧为开脱。不过因离任在即。为此市恩解怨之举。以博去后之思。今据审讯庄有恭、及朱奎扬。孔传炣等各供核其情节。庄有恭等。并非袒护段成功。而于保举段成功之和其衷。则曲意为之瞻徇。盖和其衷为新任巡抚明德弟兄。恐事发累及举主。有碍颜面。遂尔心存瞻顾。上司属员意会色授。各相喻于不言。因置段成功受赇情事。不复深加诘究。妄冀含糊结案。若非朕摘发其朦蔽情形。则扰民墨吏。不转得幸免乎。殊不知督抚保举人员。其后有以赃败者。定例不过降调处分。朕从未有以滥举之故。将原保之督抚遽行降革。不过仍行留任。盖以人实难保。过出无心也。庄有恭等。岂见不及此。而必为之委曲迁就。巧行其辗转徇私之术耶。至和其衷现在所获罪愆。则因与段成功弥补亏空一事。天理难容自然败露。若和其衷止系滥举公错。部议时。朕必予以从宽留任。何至于拏问治罪乎。外省上下和同。官官相护。积习最为恶劣。若不急为整饬。将渐启党援门户之弊。于世道人心。深有关系。朕力挽颓风遇有此等案件。一经发觉。惟有严加惩创以饬纪纲。内外大小臣工。各宜守法奉公。痛自湔洗。务使锢习一清。毋蹈覆辙。庄有恭身为巡抚。属员视其趋向。自应依律问斩。著监候秋后处决。朱奎扬、孔传炣、究系为从。著从宽免其死罪。发往军台效力。并将此通谕中外知之　　

○江南河道总督李宏奏、中河厅属桃源县运河南岸。尤家湾。萧家庄二处。堤内地势低洼。旧设石闸二座。宣洩田间积水入运。启闭以时。甚资利赖。因日久墙石圯裂。尾土塌卸。闸外跌成深塘。难以启闭。查两闸原系归地方官于水利案内详办但河工与地方。苟有利民生。事同一体。且中河两岸。旧有岁抢埽工。其无关紧要者。似可撙节通融办理。除将旧闸石料拆起尽用外应添新料无多请即入于中河厅岁抢库贮项下。核实汇办。毋庸另筹拨项报闻谕军机大臣等。据李宏奏、运河南岸尤家湾。萧家庄。石闸二座日渐损坏应行修理等语。该处闸座。自乾隆二十二年建设以来。距今未及十载。其闸外跌成深塘由水势冲激使然理尚可信。何至墙石圯裂。尾土塌卸若是之速此必当时监工承办人员。偷减工料。草率从事。以致易于倾圯。著传谕李宏。亲往该处据实确勘。将现在拆卸石料。旧灌灰浆。逐一查验。如有偷减草率情弊。即行查参著落赔修。并将此传谕高晋知之。寻李宏奏、萧家庄石闸。因闸外跌成深塘。闸底关石桩被水搜刷。以致雁翅墙石蛰裂。尾土遂亦塌卸。惟金门两边墙石未动。现将蛰裂雁翅拆起。并拆开未裂三四层。逐细勘验。旧灌灰浆。向属凝结。尤家湾石闸。因闸墙西首被水冲塌。水由闸后通流。将尾土冲刷。致石墙坐卸。灰浆缝口。已无从勘验。其东墙未倒之工。拆验亦无不足。至承办各员。虽无偷减情弊但洩水小闸。间时启放。非经年冲激者可比。乃未及十载。即已倾圯。各员实难辞咎。所用儹修工料银两即著落追赔还款。又该闸工程向令居民防守。河员并无专责。此次修竣后。请归中河厅专司启闭。地方官协同料理。以专责成报闻　　

○壬戌。上诣畅春园问皇太后安　　

○自圆明园启銮。谒泰陵　　

○谕军机大臣等。刘藻办理莽匪事宜。拘于书生之见。动辄错谬。伊今日所奏三摺。阅其情节。又俱不知事体。已于摺内批示矣即如施尚贤。以内地民人。胆敢与莽匪结为姻党探听消息。实为汉奸之尤。其莽匪滋衅情形该犯自必深悉。若果严行讯究断无不供出实情之理。乃刘藻不过草率一问辄谓严鞫无供。遽将该犯正法。置紧要关键于不问。复何由知逆匪底里乎至孟艮土司猛孟容之堂侄召散。与猛孟容父子不协召散遂勾引莽子将猛孟容拏去。并欲追杀召丙是莽匪滋衅之由。召散实为祸首。若将该犯拏获。则恶逆无人煽惑。贼党自更易于扫除。刘藻乃欲于既捣整欠后再剿孟艮则昧于先后机宜矣。又另摺所称孟连地方一闻木匪挖沟搭桥之语禀报惊惶。不过无知土练等遇事恇怯。略有风闻遂尔张大其事。而刘藻概不深察。遽患其乘虚蔓延。又何无识之甚耶。此事断非刘藻所能办理。著交杨应琚。于到滇后酌量情形逐一查办至所称遵奉恩旨。轸念瘴乡。整兵稍待再图大举等语则更大谬。前此降旨。原以该处如或调兵未齐。至瘴盛之时。不妨稍待今既集兵七千有余定期进剿。正当克日迅奏肤功。又岂得托言瘴疠忽尔彻兵宁不虑为远夷所轻玩乎设我彻兵而莽子或乘此隙。进至内地滋事其罪又谁当之。况瘴气所聚。并非概地皆然。或此处有瘴彼处即无。则兵行祇须越过瘴毒之处便可无患。若云烟瘴人必不可触冒。我兵既畏其气莽匪又何独不然。岂可为此迁延观望之说。以误事机耶杨应琚到滇后。一切进兵机宜。自能悉心筹办。现在杨应琚尚未及到。刘藻此时。仍当督促调集之兵。奋勇征剿。断不可惑于瘴疠之说。轻议彻回。再干罪戾。著将刘藻摺。钞寄杨应琚阅看并传谕刘藻知之。寻杨应琚奏、查施尚贤。既与莽匪结为姻党。探听消息。其情形自所深知研究即得实情。何至严鞫无供。乃刘藻将原供删去。并未全行奏出。今将原供钞录呈览。施尚贤罪大恶极。家口亦应缘坐。已饬查拏究拟。又木邦久欲投归内地。恳内地土司转达。是以莽匪欲搭江桥。木邦必先通知。耿马土司应即迎机允准查莽匪大局已定惟严催追捕贼首。访擒汉奸。断不敢苟且了事得旨嘉奖　　

○是日、驻跸黄新庄行宫　　

○癸亥。吏部议云贵总督刘藻。云南提督达启均应照例革职得旨、前因刘藻办理莽匪一案。种种错谬已将伊降补巡抚今据伊屡次奏报核其前后所办理。无一事能合机宜。即如去岁闻莽匪滋扰土司边境伊既亲行带兵前赴思茅。自应驻守该处就近调度以期速剿丑类。乃轻信何琼诏等谎报猛往失事之语心怀畏葸。托称整控江有小径可通内地。惧贼窜入遽自思茅退回普洱。甚恇怯无能实可骇异。殊不知思茅为近边要地。总督既驻兵镇守。忽尔退避彻回。宁不虑见轻于贼匪耶至何琼诏等渡整控江失事之故。由于将兵器捆载行装。将弁徒手散行。毫无纪律。突然遇贼冲出。星散奔逃。旋即陆续投归。刘藻始则率报兵弁阵亡。张皇失措。继则罪以贪功轻进。何琼诏等以不备致逃。岂为冒勇轻进其颠倒是非前已明降谕旨有识者当无不知其悖谬。至其檄调通省兵丁。忽调忽彻。漫无成算而节次所奏诸摺。可笑可鄙之处。尤不可枚举。瞀乱乖方。实出意料之外。设使吴达善在彼。亦如此办理。朕早治其罪矣。特念刘藻本系书生未娴军旅。不忍即加重谴。但复令其靦颜尚为巡抚。其何以示惩创亦何以示各省督抚慎重封疆耶。刘藻著照部议革职。留滇效力所有调兵不合定例。糜费军饷之处。将来报销时。俱著落伊赔补。提督达启身系满洲。遇有攻剿逆匪之事。自应统率兵弁。身先奋往并将办理机宜。随时奏报乃伊惟听从刘藻指使。俨若偏裨。数月以来毫无调度。亦未据专具一摺入告。是诚何心。提督平日于地方事务固不宜干与以掣总督之肘。至于领兵征剿。则系提督专责。又岂可推诿总督。缄默自安竟若置身局外乎达启亦著照部议革职。交与杨应琚令其在兵丁上效力赎罪。俟军务告竣再行请旨　　

○谕军机大臣等、前经降旨将定长升授湖广总督。刘藻降补湖北巡抚。今刘藻业已革职留滇效用所有楚省事务现在需人办理。定长可即速来京请训前赴新任兵部议奏、盛京设立宗室觉罗官学定例五年考试原以稽查学生之勤惰分别教习之贤否。该管将军等理应照例奏考岂容屡次展限。自乾隆二年立学后。至今已经三十年之久并未考试应将将军清保、总管吴兴等分别议处。从之　　

○以荆州副都统珠鲁讷、为礼部侍郎　　

○以礼部右侍郎鄂宁、为湖北巡抚　　

○调湖广提督李勋、为云南提督。以浙江处州镇总兵李国柱、为湖广提督。漕标中军副将于文焕、为处州镇总兵　　

○是日、驻跸半壁店行宫　　

○甲子谕曰、鄂宁已补授湖北巡抚所有多伦诺尔应查税务著期成额前往查办　　

○谕军机大臣等、前经降旨吴达善令其俟刘藻到任后。即交代前赴甘肃新任今刘藻已经革职。其湖北巡抚员缺令鄂宁补授但鄂宁初任封疆所有巡抚应办之事。尚须久任者协同经理。未能兼摄总督印务。著传谕吴达善、于鄂宁抵楚时。将巡抚任内一切事宜逐一详悉告知以便接办无误。俟定长到任后再行前往甘肃任事。至总督任内应并之事亦俱于交代时。备细告知定长。可将此于吴达善奏摺之便传谕知之　　

○又谕曰、鄂宁已补授湖北巡抚所有多伦诺尔税务一事已降旨令侍郎期成额前往查办鄂宁接到谕旨可速来行在请训。以便赴湖北新任　　

○是日、驻跸梁格庄行宫　　

○乙丑上谒泰陵。未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼　　

○遣官祭历代帝王庙　　

○谕军机大臣等、杨廷璋等审拟郑谢天一案。甚属错谬。已于另摺批示矣郑谢天以副将大员。本营火药局被轰平时既失于防范。事后复朦混具禀经署督明山参奏理应在粤静候查办乃以曾请告休。竟不候具题给咨故违上司批饬私私逃归原籍又在浙江称病不往。李治运因护庇。已罢臬司回籍。如此特旨解送之犯。法难宽贷拟以职官负罪逃窜绞候之例。实属罪所应得。乃杨廷璋等。既已援引此例复请酌减一等拟流有意从轻。则大不是矣杨廷璋屡任封疆王检前为臬司最久。非不明于律例者。遇此等案件。自当悉心定拟。俾得情法之平何竟纰缪至此耶。杨廷璋王检二人何昏愦至此耶。俱著传旨申饬　　

○又谕曰、李勋已降旨调补云南提督其湖广提督员缺令李国柱补授矣。云南现有攻剿莽匪之事正需提督领兵前往。著传谕吴达善。即行派员接署湖广提督事务令李勋星速前赴云南新任。湖广提督员缺亦属紧要李国柱接到谕旨。可即赴湖广新任。其处州镇事务。于文焕未到之前著苏昌派员暂署。可将此传谕吴达善、苏昌、李勋、并李国柱知之　　

○是日、驻跸秋澜村行宫　　

○丙寅。清明节。遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○孝昭仁皇后忌辰。遣官祭景陵　　

○以正蓝旗满洲副都统达桑阿、镶红旗满洲副都统索诺木策凌、俱为正白旗汉军副都统。署正红旗蒙古副都统呼什图为正红旗汉军副都统。署正蓝旗蒙古副都统伊昌阿、为荆州副都统　　

○是日、驻跸半壁店行宫　　

○丁卯。遣官祭贤良祠　　

○谕曰、鄂宝、台布额僧额、常岳、伍弥泰雅郎阿、在各该处驻劄办事年久。应遣人更换。文绶著赏给郎中职衔。自备资斧。前往库车更换鄂宝。范宜忠赏给头等侍卫。前往英吉沙尔更换常岳。达桑阿前往科布多更换雅郎阿。温福前往乌噜木齐更换伍弥泰。温福之仓场总督事务。著实麟署理。额僧额回任时。存泰之天津总兵事务著那丹珠署理那丹珠未到天津以前著该督委员护理　　

○又谕曰、存泰著前往喀什噶尔、更换额僧额回京　　

○又谕曰、伊犁回疆各处驻劄大臣。所发往人犯有逃亡者拏获后始行定议具奏未获之先。仅行知各处查拏并不具奏。此等遣犯身获重罪。免死发遣。乃怙恶不悛。复行脱逃。情殊可恶。理宜严拏务获。从重治罪。如并不具奏。仅行文缉拏。恐各处视为具文。必致缉捕不力著交将军各处大臣。嗣后遣犯脱逃如在二十日以内拏获。仍照旧一面具奏一面办理如逾期不获。即行奏闻。候朕降旨　　

○谕军机大臣等、步军统领衙门奏、据北营守备禀称、接到直隶巩华城都司密封公文一角。内开黔省黎平府开泰县称、逆犯马朝柱在饭店。店主禀县查拏该犯已乘间脱逃除多差干役飞檄严拏并绘马朝柱图牌。沿途投递等语。逆犯马朝柱。如果在开泰县饭店住宿。经店主禀县。旋即脱逃。该县自即据情飞禀该抚岂有不即奏闻之理。何以方世俊从前并未奏及。其中情理。殊不可解。且所绘图牌由各营汛辗转递送并无黔省原文或系中途遗失。或此外另有别情。俱难悬定。现在派员前往巩华城一带。挨次查办。著传谕方世俊、将所称黎平府开泰县逆犯潜住脱逃之处是否实有其事。该省如何严缉办理。即行据实覆奏。再原单内开图牌。经由直隶岔道城怀来城。新保安等处。该管官弁曾否禀报方观承有无见闻并著传谕方观承。一并查明具奏。寻方观承奏、上年协缉马逆关文。德州系由济南城守营、沂州营郯城、铜山、宿迁宿州传来过宿州即无来路。河间协复转移新雄营。以次传至涿州、良乡、涞水、易州、紫荆关等营。由蔚州路参将呈报宣化镇。又一路由保定城守营。转移定州、正定、及赵州、顺德、广平等营。出直隶境。文内俱系查照旧案。绘昼马逆年貌。并无木牌。而此次所传开泰县情形。已有实在踪迹。随差弁访缉。天津永平一路。此文又未传到至巩华城都司转移北营守备。则系三月内由陕西潼关、山西大同、传至保安、怀来岔道、榆林居庸关。巩华城复传至良乡、涿州、涞水、新雄等营。与上冬传单无异惟添有年貌木牌。辗转传行。总无自贵州湖广等省来历。得旨足见外省此等海捕。无实际也。然不即奏闻。亦可谓不经心矣　　

○军机大臣等议准、将军明瑞等奏、本年由伊犁遣往雅尔兵一千五百名俱从伊犁各部落携眷兵内派往途路非遥非内地遣往者可比整装等项。不必支给。惟给与口粮盐菜银两。又部定新例满洲索伦察哈尔戍守兵。每人月给银一两五钱。每二名跟役一名每名月给银五钱惟厄鲁特兵。向无跟役银两。似属歧视。请照各处之例一体支给。又从前委署官员俱按委署各衔。添支口粮盐菜银两。此次请照各原职支给。又伊犁兵马匹。多在乌什军营倒毙。而去岁天寒雪大。存马亦甚羸瘦。且索伦等兵病者甚多。其别部落人等亦染时症。请将遣驻雅尔兵。稍缓时日。以纾马力从之　　

○又议准库车办事大臣鄂宝奏、库车、沙雅尔、二城回人应交铜觔。向例轮年派采。往往托故推诿。请嗣后不必轮办。每年库车派四十名沙雅尔派二十名免其应纳官粮专令常川采办。酌给钱文以为置备衣服。修理采铜器具之用。并拨给驴只。库车八沙雅尔四令其驮载铜觔。从之　　

○以镶蓝旗汉军副都统范宜宗、兼理銮仪使　　

○是日、驻跸黄新庄行宫　　

○戊辰上回銮诣畅春园、问皇太后安　　

○幸圆明园　　

○谕曰、成衮扎布等奏、现在自科布多以外。接至索郭克。展放卡座台吉兵丁。及台站兵丁。应领饷米。如仍由乌里雅苏台支给。挽运维艰。查科布多现有存贮之米。亦有由乌里雅苏台运往饷银。请嗣后卡座台吉兵丁。及自索郭克卡座接设台站兵丁应领饷米就近由科布多支给之处颇合机宜著照所奏办理　　

○己巳上诣畅春园、问皇太后安　　

○还宫是月直隶总督方观承奏、直隶淀泊河滩淤地前经奏定分给附近贫民认种完租每户自十亩至三十亩止。定例遇有改移河道。开挑引河等事。需用民人。认种地亩。即行免租听用。查淤地以天津。河间。二府属为多。今将实系贫民仍听照数认种。其有为胥役豪强诡名占种者。悉行彻出。直隶各州县。设有留养局五百余处。虽各有经费。而冲途流养较多所需衣被薪米不敷。俱系地方官捐办。若将彻出冒占之淤地酌拨各局经理除完租外。以羡余补留养之需。则贫民之力能受佃者。既沾乐利。而茕独之尤无告者。更庆生全。得旨嘉奖　　

○又奏、直隶通省应修城工。共估需银三百余万两。分五年领办。本年现修之通州、拱极、蓟州、三河、卢龙、永年、磁州、获鹿、八处。又估办之怀安、安肃、定兴、望都、栾城、柏乡、内邱七处通计需银六十四万余两。除奉拨安徽省三十万两。并直隶水利节省等银拨用外。尚需请领二十六万九百余两。请将积存回赎旗地租银内。照数动拨可省一领一解。往返脚费得旨如所议行　　

○河东河道总督李清时奏、德州城外西方庵运河逼近州城兜湾迎溜年年修做埽工。所费不赀。前议在对岸魏家庄改挑引河一道。以免城垣受险。原宽十二三丈。深与旧河一律足资粮艘运行。年来漳卫水未盛涨。两岸俱系胶泥。未能大刷经调任河臣李宏。以新河窄狭。水盛时恐不能吞纳。请将旧河大坝挑开镶做挑水坝里头复将西方庵埽工附请镶做。查此段运河。自西南直射西方庵。折而东北形如弯月。该处运堤。外临大溜。内跌深塘。当年创挑引河。最为妥协。惟原挑河身过狭。拟再加宽。与上下旧河约略相等。核计土方。需银三千余两。细算西方庵。及挑水霸两里头。每岁抢修。所费亦三千余两。今展挑引河。所需仅一岁抢修之数。一经告成不独该处堤工化。险为平。德州城垣可资保障而西方庵等各埽工。并可停修做得旨嘉奖　　

○山东巡抚崔应阶奏、东省城垣。共一百零七处。除前抚臣阿尔泰、查明完好者三十一处劝民黏补者十九处。臣任内劝民黏补者九处。尚有应修城垣四十八处。内除曹县城武二县城。被黄水冲决。修费繁重。另请确估题修。又文登、蓬莱、二处。因地处海疆。亦经专案题修外。其应修之四十四处。按地方之冲僻。定办理之先后。共分五次兴修。现令将第一次应修之齐河等六处。即动支藩库钱粮给发。先行烧造砖灰。清厘基址。仍委司道分路稽查督办又查东省各县土城。共二十一处。如齐河、禹城、高唐恩县、路当孔道。利津、滨州地处海滨菏泽为曹州府治。以上七处。应请改建砖城。其余似可仍循旧制下部知之　　

○福州将军兼管粤海关事明福奏、查阅南台涵江泉州厦门等处口岸皆居形势要隘。左右控制得宜。船只出入易查。商贾输将甚便。惟宁德口税馆。旧设县城东门外。自乾隆十三年间该县居民鸠赀议筑东湖海堤自县城至酒屿门十里。筑堤拦截潮水堤内尽成民田。商船牙行。俱迁集酒屿门之近口处故税馆亦移驻于此但堤工于十七年告竣。而十八年秋汛大潮。佛塔堤随即坍缺。上年猴毛屿堤亦坍。以致民田俱废。商船俱可直达县城请将税馆仍移旧地。以扼津要。报闻　　

○署陕西巡抚汤聘奏、西安移驻凉州庄浪官兵共计一千二百九十九员名。自正月初六日、至二十七日。陆续起程。计十一起。车辆饬州县雇备。派员护送。给发口粮盘费。正在前进。适接军需局传牌。内开官兵必由黄河过渡。今冰桥解冻。浮桥尚未搭就。令将各起官兵暂住。候桥成再行起程。现在第八起留住长武县。余在邠州。永寿。醴泉等处居住候信查移驻官兵。已入甘肃境者七起。在西安境内沿途暂住者四起。未经起程者尚有三起。当与署西安将军副都统伟善等。酌谕未经起程者暂缓束装。并谕领兵官员。加意约束。务使兵丁宁怗静候桥成进发报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百五十五
  </div>
  <div class="pagination">
   <a href="清实录乾隆朝实录_page1016.html">
    上一页
   </a>
   <span>
    ...
   </span>
   <a href="清实录乾隆朝实录_page1012.html">
    1012
   </a>
   <a href="清实录乾隆朝实录_page1013.html">
    1013
   </a>
   <a href="清实录乾隆朝实录_page1014.html">
    1014
   </a>
   <a href="清实录乾隆朝实录_page1015.html">
    1015
   </a>
   <a href="清实录乾隆朝实录_page1016.html">
    1016
   </a>
   <span class="current-page">
    1017
   </span>
   <a href="清实录乾隆朝实录_page1018.html">
    1018
   </a>
   <a href="清实录乾隆朝实录_page1019.html">
    1019
   </a>
   <a href="清实录乾隆朝实录_page1020.html">
    1020
   </a>
   <a href="清实录乾隆朝实录_page1021.html">
    1021
   </a>
   <a href="清实录乾隆朝实录_page1022.html">
    1022
   </a>
   <span>
    ...
   </span>
   <a href="清实录乾隆朝实录_page1018.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
