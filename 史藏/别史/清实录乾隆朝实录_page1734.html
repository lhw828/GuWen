<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1734 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1734 页/共 1860 页
  </h1>
  <div class="content">
   ○又谕曰、伊龄阿名下应交未完各项内、其分赔代赔者。均著加恩宽免。其罚赔硝磺价银二万五千七百余两。著宽免一半。其余一半。以伊房地入官抵补外。余著一并豁免。　　

○是日起。上以祭社稷坛。斋戒三日。　　

○是月。湖南巡抚冯光熊奏、湖南五十五年大计。因前抚臣浦霖调任卸事。未及核办。经护抚臣王懿德奏明展限。臣甫经到任。属员多未识面。贤否无从悉知。请将湖南大计。展至本年六月举行。下部知之。　　

○四川总督鄂辉奏、川省五方杂处。钱法弊混。前督臣孙士毅奏明、借动司款收买。保宁署任。又复严查催收。近日场市通行。均系局铸大钱。其从前行使之钱。民知干禁。收买不日可尽。现饬局员、将废钱速行改铸。陆续归补司款。仍严拏私铸。以绝根株。批、此中弊甚多。应留心勿怠。又奏、川盐各分口岸。按引配供。惟川东与湖北毗连。该省鹤峰等八州县、又例食川盐。恐有影射夹带之弊。分饬巫山等处、严查透漏。毋致有碍淮纲。其余未尽事宜。惟有竭尽愚忱。不敢冒昧更张。不敢因循迁就。批、二语得之矣。诸凡勉为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十一


大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。二月。丙午朔。上命皇十五子嘉亲王颙琰祭关帝庙。　　

○谕曰、穆和蔺奏、拏获脱逃遣犯高虎山。审系盗犯免死减等发往黑龙江为奴。在配脱逃。行至浚县地方被获。审明后即恭请王命。将高虎山正法等语。高虎山系发往黑龙江为奴之犯。逃回河南原籍。非经由直隶地方。即系由山东行走沿途州县甚多。难以概行查参。若该省臬司督饬各属。于此等遣犯潜逃过境。严行侦缉。亦不致于疎纵。著该部查明该犯原供。系由何省逃回。即将所过省分按察使。交部议处。嗣后拏获逃遣人犯。审讯系由何省行走。即将沿途所过省分按察使。一并议处。庶各省按察、知有处分。留心缉拏要犯。　　

○丁未。祭先师孔子。遣成亲王永瑆行礼。　　

○谕、据永保奏称、和硕特盟长扎萨克多罗土谢图贝勒德勒克乌巴什病故。所遗贝勒之爵。应令何人承袭。盟长员缺。应请简放等语。德勒克乌巴什所遗贝勒之爵。著伊从弟腾特克承袭。和硕特盟长员缺。著鄂齐尔补授。所遗副盟长员缺。即著腾特克补授。　　

○谕军机大臣等、前据孙士毅等奏、江省各标营战哨船只。请改归巡道一摺。批交部议。兹据吏部议覆。以江宁等厂船政。向系各该道管理。乾隆三年。经原任总督庆复、请归于各府同知通判、就近兼理。迄今五十余年。如果有碍难办理之处。何以迟至今日。始觉佐贰管理未便。应请敕下该督抚、再行确实查明。从前有无贻误之处。并必须更改缘由。详细声覆到日。再行核议等语。各标营战哨船只。最关紧要。孙士毅等奏请交巡道管理。自系因佐贰官职较卑。分管各厂。无所统辖。不若交巡道大员督办。以专责成而昭慎重。但自乾隆三年。由道员改归丞倅之后。已阅五十余年之久。即云江省同知通判等、差务殷繁。往来调派。亦不始于近日。如果碍难办理。何以历任督抚、并不随时酌改。因循至今。或系孙士毅、长麟、到任后。查出丞倅等管理船政。有贻误草率情弊。是以奏请改归巡道。而摺内又未详细声叙。该部自难遽行核准。著传谕孙士毅等、即照吏部所奏。将乾隆三年以后。专管之丞倅等、如何经理不善。必须酌改之处。据实详悉覆奏。再行降旨准行。至此事已阅多年。历任督抚不下数十人。从前即有因循贻误。朕亦不肯概行追究。该督等更无所用其回护也。　　

○戊申。祭大社、大稷、上亲诣行礼。　　

○谕曰、翰林院詹事府应考人员。著于二月初九日。在圆明园正大光明殿考试。　　

○又谕、据正黄旗汉军都统奏称、监生杨朝鹗、于五十三年二月内告假。前赴伊叔试用知州杨浚任所。迄今逾限。屡催未回。将杨朝鹗、并伊叔杨浚、一并参奏等语。杨朝鹗身系旗人。告假前赴伊叔任所。理宜依限回京。杨朝鹗迄今三年。并未回京。任意逗留推诿。明系留恋外任。规避旗下差役。殊属可恶。若不从重办理。何以整饬恶习。杨朝鹗即著革去监生。出旗为民。伊叔杨浚、并未催令杨朝鹗回京。亦属非是。杨浚亦著革职。以示惩儆。　　

○己酉。谕、前因尹壮图奏、督抚藉词赔项。勒派属员仓库遂致亏缺。商民蹙额兴叹节次降旨询问令其据实指出。并著庆成带同前赴直隶山西山东江苏等省盘查。尹壮图目击各省库项丰盈。仓储充足。并无丝毫短缺。而往来数千里内。复见商贾士民。安居乐业。共享昇平。实无地方官滋扰之事。伊又全改其言。自认为愚谬妄谈。其于何处督抚贪黩何处商民嗟怨。总不能指实一事一人。辄以蹙额兴叹之言。诬及百姓。其罪不能再为宽宥。因降旨将尹壮图革职。押带来京治罪并将伊热中干进。恋职忘亲。及种种虚捏妄谬之处。明白通谕矣。兹据庆成押带尹壮图到京。命大学士九卿会同审讯。尹壮图俯首认罪。将希荣卑鄙。饰词谎奏各实情。逐一供吐。大学士九卿、照挟诈欺公、妄生异议律。问拟斩决。在诸臣以尹壮图如此乖谬不敬。忠孝两亏。实堪共愤。自应按律问拟。即不立寘典刑。亦当发遣伊犁。以示惩儆。但朕于臣工功罪是非。必期核实。若伊前摺内、祇以各省多有亏空。奏请盘查。倘所查仓库、果有一二处亏短。必将督抚藩司、及该府州县等、重治其罪。根问亏短之由。严加究办。尚将尹壮图予以奖擢。是以未往盘查之先。大学士九卿等奏请将伊革职治罪。其时朕犹曲加宽宥未尝交部也。今即盘查无缺。所言尽属虚诬。而伊前摺内若无此商民蹙额兴叹之言。亦欲矜全格外。乃尹壮图造作无稽。使小民等受我朝百数十年深仁厚泽。尊亲爱戴之忱。尽行泯没。竟将熙皞之民。诬为朝不谋夕之状。则莠言惑众。其罪实无可解免。虽摺内所指。系下吏怨及督抚。小民怨及牧令。而文理不通。未能分晰。直似居今之世。民不聊生。朕实不受此言。即万民孰无良心。亦不受此言也。此而不加之谴斥。仍令复任原官。不特无以安天下百姓之心。而朕亦转类矫情矣。昔唐太宗之于魏徵。徒以金帛赐赉。沽纳谏之名。原非虚衷听受。试思唐太宗果从谏如流。魏徵果直言无隐。则太宗阙德之事多矣。即纳巢剌王妃时。何不闻魏徵谠言谏阻耶。当时君臣之间。相率为伪。不能相与以诚。而竟能博千载美名。实素所不取。朕办理庶务。一秉大公至正。从不肯饰虚文干誉。而于臣工获罪重轻。处置悉归平允。尹壮图摭拾虚词。妄行渎奏。律以挟诈异议之罪。原难竟予从宽。而造作无稽。污蔑良民。其咎更无可逭。然朕孜孜求治。兢惕为怀。从前彭元瑞呈进古稀颂。赞扬鸿业。朕因作古稀说。有以颂为规之语。今尹壮图逞臆妄言。亦不妨以谤为规。不值遽加之重罪也。尹壮图著加恩免其治罪。以内阁侍读用。仍带革职留任。八年无过。方准开复。并著将朕前后办理此事原委。权衡至当之处。再行通谕知之。　　

○庚戌。以举行仲春经筵。遣官告祭奉先殿、传心殿。　　

○命皇子皇孙从至经筵听讲。　　

○上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人。出就讲案。行一跪三叩礼。复位。直讲官庆桂、沈初、进讲论语回也闻一以知十赐也闻一以知二二句。讲毕。上宣御论曰。朱子注此。以为一与十、数之始终。一与二、数之相对。回与赐之高下。以是而定。夫既云数矣。则自一而数至十。回将何以历而知至十哉。即二为一之对。则所谓始终、正相对之二也。且善恶高下是非宾主之类。其相对者不可屈指数。是赐亦可称尽知。且与回同矣。予以为十者、上下八方也。其数既合。其理亦备。是回之知。举一而无不知也。夫子示曾子吾道一以贯之。正谓此也。谓回为即始而见终。则尚有见者存焉。盖一以贯之。无所为知而无不知。正可为闻一知十之证。赐之闻一知二。则实自用其知。推测存焉。此夫子之所以与其弗如回也。若以朱注视之。则其所知。亦不过赐之流而已。其去一贯之道远矣。未必似曾子之能闻诸夫子也。讲官暨侍班官跪聆毕。兴。直讲官铁保、金士松、进讲书经大禹谟允执厥中一句。讲毕。上宣御论曰。允执厥中。乃二帝三王所传之心法。心法即治法也。心蕴内而治施外。舍执中无二道也。蔡沈注。以为尧之告舜。但曰允执厥中。盖取论语之言。今尧典内无是语也。然舜之详言人心道心之公私。必当精以察。一以守。亦不见尧典也。舜之语。非尧所授乎。精察一守。即所谓执中也。其下四海困穷。天禄永终。后汉苞氏注。以为穷极四海。天禄所以长终。盖以为吉言矣。而宋朱子注。则以为四海之人困穷。则君禄亦永绝。似以为凶语。而予则以为朱子所注得理。且非凶语也。易曰。其亡其亡。系于苞桑。为人君者。诚念四海民之困穷。法文王之视民如伤。则必思所以济民之困穷。虽不能博施济众。而民之困穷者。究不无少救。亦可保其君禄之善终。即洪范九五福之考终命。岂不善乎。若为君者不思四海之困穷。而自恣其乐。思欲保天禄之永终得乎。因经筵略释经义。故简而言之。以戒万世之为君者。讲官暨侍班官跪聆毕大学士公阿桂、大学士嵇璜、奏曰、皇上本天德以行王道。一以贯之。故于圣学圣治。精切详明。略无纤翳之隔也。臣等幸侍讲筵。恭承圣训。曷胜诚服。奏毕。诸臣出就拜位。行二跪六叩礼。礼成。上御文渊阁。赐茶。还宫、复赐宴于文华殿东庑之本仁殿。　　

○谕军机大臣等、据奎舒奏称、访得去岁抢夺赴藏喇嘛凯木楚克等什物之德尔格部落贼番等姓名。咨行四川总督查办。又抢夺尼雅木错部落牲畜郭罗克等。并咨行查拏等语。去岁奎舒将抢夺凯木楚克等什物贼犯奏请查拏时。朕即降旨、交保宁迅速严缉。保宁接旨后。虽经覆奏。派员访查。而鄂辉自接任以来。有无拏获之处。尚未奏到。今奎舒已将贼匪姓名访获。尤易缉拏总兵张芝元、深知番人性情。著即派张芝元将此等贼犯指名要出从重办理再郭罗克等胆敢夥结数百人抢劫尼雅木错部落牛羊伤人致毙甚属可恶。若不严办。不足示儆。著鄂辉严密查拏。从重办理示众。再蒙古番子。俱赖牛羊生理。乃自己并不加意防守。被劫后又不力为赶拏。但凭报官办理伊得坐获牲畜。亦属不合奎舒请将此项牛羊追出时。一半给与事主。一半入官示罚。所奏亦是。著传谕鄂辉、于追出后遵照办理。　　

○又谕、据永保奏称、接到特成额所解喇嘛萨迈林、并俄罗斯书信、即意料土尔扈特、断不能回俄罗斯地方。俄罗斯亦断不能前来攻取。所见甚是。与朕谕旨吻合。殊堪嘉奖。著赏大荷包一对。小荷包四个。玉搬指一个。以示奖励。今闻土尔扈特原游牧处所。俱被水冲。即使复回。更令在何处游牧。如谓默们图素多诡诈。原系被众逼迫而来。今送信令其复回。现默们图游牧。在伊犁晶河。距俄罗斯更远。岂能径回。若俄罗斯果欲前来。必渡额尔齐斯河。始能至和博克萨哩等处。彼若造船渡河。我亦断无不知之理。则俄罗斯决不能来明矣。或竟系萨迈林逃出。妄造此言惑众。今永保交特成额即将萨迈林解京。甚属妥协。著通行传谕经过之乌噜木齐、巴里坤、哈密、驻劄大臣。陕西、甘肃、山西、直隶、督抚等。于到境时。务派妥干员弁。迅解来京。并著传谕永保、酌量保宁到塔尔巴哈台时。即由伊犁起程。迎赴该处。见保宁、商议一切事务。保宁再赴伊犁。永保即驻劄塔尔巴哈台。特成额仍回乌噜木齐领队大臣之任。俟本年秋冬无事时。永保再行来京陛见。　　

○辛亥。上幸圆明园。　　

○谕、嗣后阿哥等。凡奏事摺内。自朕孙辈阿哥以上。照旧缮写。曾元来昆礽云诸孙辈阿哥以下。照新定清语缮写。著交阿哥书房登记遵行。　　

○军机大臣议奏、遵旨核定汇奏事件处分。查新旧盗案己未缉获、地方官分限开参。例有专条。惟该督抚、及提督、臬司等。有统辖兼辖之责。向例通计获不及十之二三者、罚俸六个月。处分过轻。请改为罚俸一年。又窃案己未获记功记过各案。该督抚及提督臬司等。向例获不及十之二三者、罚俸三月。亦请改为罚俸半年。至逃遣人犯。失于查缉地方。查明由何省逃回。即将该省按察使。交部议处。庶知饬属严拏。其命盗己未审结。应令依限赶办。如有迟逾。即随案声明议处。再各该部等办理。如有遗漏舛错。不以时奏闻者。该科道等查参交议。从之。　　

○山东巡抚惠龄奏、筹议护送京铜章程。东省铜船过境。自峄县至德州、一千余里。河道绵长。必资大员弹压。查峄县至济宁。俱衮沂曹济道管辖。济宁至德州。系济东泰武临道管辖。请责成该二道、于各所属境接替押送。设法严催。如该道等遇事公出。峄县至济宁。即派运河道。济宁至德州。即派督粮道。务令迅速遄行。如实遇风暴。沉溺铜觔。未能全获。亦祇令该运员酌留家丁。同地方官打捞。俟全获补解。庶免误运。得旨、实力为之。　　

○壬子。谕曰、奎林等奏、风闻彰化县南投地方。有匪徒结会之事。台湾府知府杨廷理、已派妥人前往访查。随即密饬该营县一体查拏。陆续拏获张标等三十六名。讯明张标籍隶漳州。与泉人不睦。思欲结会防备泉人。与谢志等纠人复兴天地会。相约有难大家帮助。应请将张标等二十八犯。照谋叛例拟斩。已经正法。林三元等八犯。从重发黑龙江为奴。逸犯谢志等十三犯。现饬严拏等语。天地会名目。系逆匪林爽文纠约拜盟。聚众滋事。自剿平逆匪后。严行查禁。甫及数年。张标谢志胆敢潜谋纠结。以复兴天地会为名。钻刀设誓暗立记号。不法已极闽省民俗最为剽悍。而台湾远隔海洋。结会械斗之风尤甚。今张标等复兴逆匪会名。实堪痛恨。若不严加惩办。何以安良善而靖地方。所有此案听从纠邀未经结会之林三元等八犯。亦未便仅拟发遣。致滋轻纵。著该部从重定以绞候。其另摺所奏、盗犯翁希案内、知情买赃之陈隆盛一犯。又县吏萧秀私雕假印一案。均著该部从重定拟具奏。嗣后并交刑部存记。遇有台湾地方结会拜盟等案。似此情节重大者。均著加等治罪。至奎林、万钟杰、访拏要犯。实属可嘉。著交部议叙。杨廷理、于此等案件。豫行派人密查。复驰赴该处。督同营县严拏。缉获多犯。亦属认真出力。著加恩赏给道衔。用示奖励。所有逸犯谢志等十三名。尚未就获。谢志与张标商同结会。起意兴复天地会名目。尤为可恶。断不可任其漏网。著奎林等督同杨廷理、将各犯严密查拏务获。从重办理。以示惩儆。　　

○谕军机大臣曰、孙士毅奏、淮北私盐。现饬令述德设法侦缉。密速擒拏。兹据禀称、拏获私盐大小船十三只。私贩水手三十余名。约共盐十余万斤。现将解到各犯。亲加讯鞫。如供有应拏要犯。再行查拏到案。详细质讯。彻底究办等语。两淮地方。私贩出没。官引不能畅销。于鹾政大有关系。今拏获私盐。竟有十余万斤。大小盐船十三只之多。自应确查来历。有无水陆窝顿之处。其同夥私贩。共有若干。均须逐一切实根究。从严办理。著传谕孙士毅、会同朱圭、督饬所属。凡淮南淮北。各令其往来躧缉。以专责成。以净根株。至此案私盐。虽经人盐并获。为数甚多。其沿途地方文武各官。如查明一到本境。即经协同缉获。自可免其议处。若实有留心缉捕。认真出力之员。再咨部议叙。倘经过所管之境。毫无知觉。虽被别处拏获。其经过失察之该管地方官。仍当照例议处。以示惩儆。并著该督等查明办理。分别劝惩。庶该地方官各顾考成。益当竭力搜擒。私盐自可不致透漏。若因此案拏获多人。该地方官概免议处。转恐启伊等幸免之见。以致缉私疎懈也。将此传谕孙士毅、并谕朱圭知之。　　

○又谕、昨译出俄罗斯书信内。有令土尔扈特等、携眷可由齐尔济斯一路前来之语。默们图游牧在晶河。车凌乌巴什游牧在和博克萨哩。俱在伊犁塔尔巴哈台卡内游牧。保宁既由乌里雅苏台、科布多、赴塔尔巴哈台。俟到彼处。东北一带台卡时。验明今秋此项台卡。应否增兵防备。著详细熟筹奏闻。　　

○云贵总督富纲奏、云南永昌府属腾越州、保山县、龙陵厅、永平县、顺宁府属顺宁县、云州、缅宁通判等。因筹办边务。于乾隆三十五、六、七、八等年。奏准加买。常平谷石。自十一万石、至六七千石不等。虽照例同原额常平同时出借。但出易无多。霉变堪虞。因边储未敢更张。今缅甸归化。开关通市。此项谷石。若照旧长存。并恐易滋弊端。查腾越龙陵、保山、额徵秋米。不敷兵食。岁需动银一万数千两。采买供支。莫若以此谷碾放不敷兵米。较为两便。再常平为借济攸关。各该处原贮过少。地近边防。年来户口滋繁。亦须酌增存贮。通行核计。除永平、顺宁、云州、缅宁等。共祇加买四万六千四百石。应照旧留存外。其腾越现存加买谷、并升息谷、九万二千九百九十石。拨出三万石。连原存作为正额。其余即碾放该州应买腾越镇不敷兵米。龙陵现存加买、及升息谷、四万八千四百二十四石零。拨出一万六千石。连原存作为正额。其余碾放该厅应买龙陵协不敷兵米。保山现存加买、及升息谷、十一万四千四百五十八石零。拨出三万石。连原存作为正额。其余即碾放该县应买永昌镇不敷兵米。逐岁动支。可免红朽。采买亦归节省。得旨、如所议行。　　

○予告休喀尔喀扎萨克图汗兼多罗郡王齐旺巴勒斋子布尼拉忒纳袭爵。　　

○癸丑。上御勤政殿听政。　　

○遣官祭昭忠祠。　　

○谕曰、穆和蔺奏称、按察使李涛、现在患病。势难就痊。恳请解任调理等语。李涛著准其解任回籍调理。所有河南按察使员缺。著吴璥补授。　　

○又谕曰、福康安、前因木植一案。罚总督养廉三年。以示惩儆。今在广东总督任内。缉拏洋盗。整饬地方。诸事认真妥协。殊属可嘉。所有前罚养廉。除已经交纳外。余著加恩宽免。至长麟前在山东巡抚任内。于罗有良薛对元二案。获罪较重。前令其署理江苏巡抚。曾经降旨。不准支给廉俸。但念其自署任以来。查办地方事件。亦属奋勉。著加恩每年赏给养廉一半。以资办公。　　

○又谕曰、富纲奏铜厂积欠实数。酌筹捐补一摺。内称、乾隆四十九年清查以后。截至五十四年年底止。办获铜七千余万斤。共长支工本银五十二万七千七百余两。俱系实欠在民。并无官亏影射捏报等弊。此内有著银十二万九千三百余两。在原领该炉户名下勒限追完。其无著厂欠银三十九万八千四百余两。请于通省养廉内分年摊捐弥补。再从前两次清查有著厂欠。尚有未完银十一万九千二百余两。实俱无力完缴。亦应归入通省养廉内接续摊扣等语。滇省采办铜觔。不得不豫发工本。以资接济。炉户等多系无业贫民。日积月累。逋欠自所不免。前于乾隆四十四年、四十九年、查明实在厂欠无著确数。曾降恩旨豁免。今据富纲奏、四十九年以后、至五十四年厂欠无著银两。委系近年物价增昂。用费较多。致成积欠。并非厂员侵冒。自属实在情形。且该省办运铜觔。每年依限扫帮。采办尚属妥速。所有此次厂欠。除有著银十二万九千三百余两。仍令勒限追完外。其无著银三十九万八千四百余两。著即加恩豁免。至从前两次清查有著厂欠。尚未完银十一万九千二百余两。究系该省催追不力所致。所有此项银两。即著于该督抚、藩司、及经管厂务之道府、养廉内摊扣完补。　　

○又谕曰、吏部题请、将告病之翰林院侍读学士彭绍观。准其休致一本。现在翰詹各员。定期于本月初九日考试。向例在京官员。遇京察期近。即不准其告病。今彭绍观于已届大考之年。始以患病年衰。呈请开缺。明系藉词规避。著即革职。其掌院学士率行咨部。殊属非是。著交部察议。该部不即驳回。遽行题奏。亦著饬行。　　

○署江苏巡抚觉罗长麟奏、现在办理展赈事宜。亲赴徐州查勘。砀山萧县睢宁三处。所种秋麦。均已长发。尚有受淤新涸地亩。未经翻种。即借给耔种。俾得赶种春麦。其实在贫穷小户。或无牛力者。分委佐杂各员。劝谕有力乡邻。通融雇借。并令督催赶种。其勘不成灾之铜山等十七州县卫。上年被水本轻。复经缓带。民力已觉从容。惟宿迁邳州二处。地土瘠薄。间有拮据小户。亦即查照地亩。借给耔种。务俾春收普获。得旨嘉奖。　　

○以吏科给事中和琳、为内阁学士。兼礼部侍郎。署通政使汪承霈、为顺天府府尹。　　

○甲寅。遣官祭先医之神。　　

○考试翰林院詹事府官于正大光明殿。　　

○谕曰、巡漕给事中和琳、已降旨补授内阁学士。但伊于漕务河道情形。颇能谙悉。节年办理。均属妥协。现届重运北来之时。未便遽易生手。和琳、著仍留山东巡漕之任。　　

○谕军机大臣等、各省漕船。经朕降旨严催。近来已复冬兑冬开之限。惟江西漕船。向来开帮迟滞。前岁因凤凰滩水浅。至五月始行渡湖出境。本年正月内。虽据姚棻奏到。首帮已于上年十二月二十日开行。但江西受兑水次甚近。渡湖出境。程途不远。首帮于腊月底开行。至今未将扫帮出境日期具奏。恐在后各帮。尚未全离水次。又致有从前迟延捏报情事。著传谕姚棻、即将江西帮船何日扫帮出境。所报首帮开行日期。有无捏饰。迅速据实具奏。不可任听押运各员。仍前延缓。倘经查出。恐该抚不能当其咎也。　　

○又谕、前据恒瑞奏、汗山察罕乌苏以内。有俄罗斯所属乌梁海二百余户、在彼游牧。请逐出等语。当即降旨、令俟本年青草发时。遣佛住、三丕勒多尔济、带兵往逐今既有萨迈林讹言。保宁现由乌里雅苏台、科布多、前往塔尔巴哈台。著传谕保宁、恒瑞、伍弥乌逊等。公同酌量现在情形。应逐与否。妥议奏闻。又谕、据特成额奏称、将由俄罗斯逃出喇嘛萨迈林取供具奏等语。萨迈林所供。竟属荒唐。如哈萨克拏获一二逃出之土尔扈特。卖与俄罗斯。亦不过无知部属。希图小利。如谓伊欲助俄罗斯取土尔扈特。则必无此事。又据供、因犯旧病。信步行走。被人拏获。而又称伊有二马在俄罗斯。更属支离。夫有病之人。行走且属昏迷。岂能另牵一马。即属无病。亦仅应乘一马耳。萨迈林携带二马。明系有意远逃。俄罗斯如欲出兵。其何处派兵数万来科布多。何处派兵数万来塔尔巴哈台。断不肯先事声张洩露。俄罗斯果欲前来。岂有舍较近之恰克图一路不走。转迂道远渡额尔齐斯河。来塔尔巴哈台之理。昨据译出俄罗斯字。称萨林乌巴沙之子阿布遵汗。有煽动之意。或系存留额济勒地方之土尔扈特等。现欲来归。俄罗斯设此离间之计。亦未可定。特成额堕其术中。张皇失措。著传谕保宁、速赴塔尔巴哈台。与永保面商一切。并将经过之土尔扈特、杜尔伯特等情形。留心察看奏闻。其存留额济勒之土尔扈特实在情形。亦著详细查明。留心办理。此旨著由六百里加紧发往。并将特成额奏到萨迈林供词。钞寄阅看。　　

○乙卯。谕曰、伍拉纳奏、续获行劫浙省哨船案内正盗。暨在闽洋叠劫各案首夥盗匪。审明正法一摺。浙江粤东洋盗。多系籍隶福建。节经该督具奏。前后拏获四十五名。今又据拏获浙省草屿洋拒伤官兵之林水等十七名。在闽叠劫多次之林前等十四名。审明正法。所办尚属认真。但浙省草屿洋案内。前经陈胜供出之吴机、林首、陈赏等。纠夥四十余人。分坐盗盘四只。抢劫哨船而粤东崖州洋面戕官之何起文、蛋家二、大辫三、亚常等首夥各盗。俱未经拏获。此时伍拉纳、想已接奉令其不必前赴温州谕旨。务当督率地方文武各员。趁此跟踪严缉。毋使一名漏网。以靖海疆而戢盗风。又另片称、署臬司王庆长、在泉州地方。督缉盗犯。前后获犯甚多。复亲赴同安县属之井头乡。晓谕居民。令其举首缚送。已据缉获肆劫有名匪犯四十余名等语。王庆长、亲赴同安。访获多犯。尚属留心缉捕。自应加恩鼓励。但现在并无臬司缺出。而王庆长自道员署理臬篆以来。于缉盗情形。较为熟谙。未便遽离闽省。王庆长、著赏给按察使衔。如果始终奋勉。再当加恩实授。　　

○又谕曰、伍拉纳奏、黄岩镇右营守备叶起发、带领兵船。在洋缉匪。令兵丁方洪选等、回黄岩支领口粮。载米出洋。被盗匪抢去米袋军械。方洪选等、惧罪捏报。该备据情率转。显有通同捏混情事。请将叶起发革职。交福崧严审定拟等语。浙省营伍废弛。兵丁怯懦。从前调派出征。不能得力。而水师出巡洋面。遇盗则畏葸不前。失事则饰词避罪。温州兵船被劫。甫有捏报遗失军械之事。今黄岩镇兵丁方洪选等、复敢将劫去米石军器。捏饰具禀。守备叶起发、率行转报。此等绿营欺诈之习。竟至互相效尤。实堪痛恨。叶起发、著革职。交与福崧、提同该兵丁等、严审确情。从重定拟具奏。并著伍拉纳、陈杰、将浙省营伍。随地随时。力加振作。严示创惩。如再不知悛改。将弁即行参究。兵丁即行责革。务使水师陆路弁兵。咸知军纪。痛改恇怯捏报积弊。以副朕整饬戎行。慎重海疆至意。　　

○又谕、据成德奏、松茂道倭什布之第二子保明、系胞弟侄女壻。谊属姻亲。应否回避。请旨遵行等语。松茂道为总督所属。将军不过兼辖。并非专管上司。倭什布之子。系成德胞弟侄女壻。虽属姻亲。究与例应回避者不同。倭什布著毋庸回避。该部知道。　　

○以镶白旗汉军印务参领郑明伦、为镶黄旗汉军副都统。
  </div>
  <div class="pagination">
   <a href="清实录乾隆朝实录_page1733.html">
    上一页
   </a>
   <span>
    ...
   </span>
   <a href="清实录乾隆朝实录_page1729.html">
    1729
   </a>
   <a href="清实录乾隆朝实录_page1730.html">
    1730
   </a>
   <a href="清实录乾隆朝实录_page1731.html">
    1731
   </a>
   <a href="清实录乾隆朝实录_page1732.html">
    1732
   </a>
   <a href="清实录乾隆朝实录_page1733.html">
    1733
   </a>
   <span class="current-page">
    1734
   </span>
   <a href="清实录乾隆朝实录_page1735.html">
    1735
   </a>
   <a href="清实录乾隆朝实录_page1736.html">
    1736
   </a>
   <a href="清实录乾隆朝实录_page1737.html">
    1737
   </a>
   <a href="清实录乾隆朝实录_page1738.html">
    1738
   </a>
   <a href="清实录乾隆朝实录_page1739.html">
    1739
   </a>
   <span>
    ...
   </span>
   <a href="清实录乾隆朝实录_page1735.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
