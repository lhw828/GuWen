<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 469 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 469 页/共 505 页</h1>
    <div class="content">
○癸未。上奉慈安端裕康庆皇太后慈禧端佑康颐皇太后启銮。恭谒东陵。　　

○至朝阳门外。诣东岳庙拈香。　　

○诣慈云寺拈香。　　

○诣慈安端裕康庆皇太后慈禧端佑康颐皇太后行宫门安。至还宫皆如之。　　

○谕军机大臣等、常顺、多布沁扎木楚奏、台站关系紧要。应筹顾恤。并请添备车驼各摺片。近来西北各路。徵调频仍。各台站支应要差。情形极形疲累。必须随时整顿。遇事体恤。方不至贻误事机。若如常顺等所奏。凡出口差使。均须察哈尔管站部员发给传单。始得传驼马乌拉等项。因之通同贿弊。于定章之外。任意多开。该管站员役。遂藉为需索之地。不肖差员。亦得快其挟带之私其赛尔乌苏管站部员。亦以稍有赂遗。遂复依□□羕转传。驿骚扰害。雕敝日形等语。似此积弊相沿。伊于胡底。常顺现于乌城查出哈密领饷委员杨万清挟带商货等弊。业已咨明该城大臣参办。其余虚传驼只之案。向不一而足。若不速筹整饬。何以恤台站而利遄行。著定安、常顺、多布沁扎木楚、志刚、托伦布、保英、额勒和布、景瑞、一体妥为筹办。嗣后由口或由绥远城起运饷银军械等项。即由该将军都统核明斤数。酌给应用驼只。饬行管站员役遵照传支。至各城派员入口采办一切。亦由该城详细具文。知会绥远城。及察哈尔两处。核给驼只。以免需索扰害。其管站部员。即著额勒和布等随时查察。如有前项情弊。即行从严参办。出口西行之大小官员弁兵。台站仅供骑马。应否添给车驼以资体恤之处。著额勒和布等详查成案。酌核事宜。妥筹办理。将此由五百里各谕令知之。　　

○又谕、常顺等奏、统带官被控。请撤委讯办等语。已革委参领维鲁普棍布罗垒等、呈控统带达尔济指压军饷不发。仅以羊只面斤抵放。并逞威挟恨。责罚兵丁。及去岁追贼时。纵贼窜扰等情事。除达尔济追贼不力一节。业经查明事出有因无庸再行查办外。其被控克扣军饷威责营兵各情。著常顺、多布沁扎木楚、志刚、确切查明。一面饬令达尔济据实呈递亲供不准稍有掩饰。仍责令统带三起官兵。认真防剿贼匪。傥因有被控情事。带兵不能出力。即将达尔济从重惩办。常顺等一面将此案讯明。按律定拟具奏。毋稍含混。将此由五百里各谕令知之。　　

○免跸路经过地方本年额赋十分之三。　　

○是日。驻跸烟郊行宫。　　

○甲申。遣官祭历代帝王庙。　　

○是日。驻跸白涧行宫。　　

○乙酉。上诣独乐寺拈香。　　

○诣隆福寺拈香。　　

○赏请轿銮仪卫校尉银。　　

○赏看守烟郊等处行宫弁兵半月钱粮。　　

○是日。驻跸隆福寺行宫。翼日如之。　　

○丙戌。上恭谒昭西陵。孝陵。孝东陵。景陵。裕陵。定陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣均随行礼。　　

○谕内阁、御前大臣醇亲王等奏、在籍官员跪递职名。请饬查办一摺。在籍官员。情殷瞻仰。跸路跪迎。原无不可。惟呈递职名。实属违例。此次在籍道员史扑等姑免查办。嗣后如有跪迎之绅耆人等。不准擅递职名。以符定制。　　

○赏连日豫备乘车官兵银。　　

○丁亥。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。端慧皇太子园寝。　　

○上恭诣定陵行敷土礼。率王以下文武大臣诣隆恩殿行大飨礼。礼成。诣明楼前行辞谒礼。思慕瞻依。备极哀恸。　　

○临端慧皇太子园寝酹酒。　　

○奉慈安端裕康庆皇太后慈禧端佑康颐皇太后回銮。　　

○诣桃花寺拈香。　　

○祭先农之神。遣顺承郡王庆恩行礼。　　

○是日。驻跸桃花寺行宫。　　

○戊子。上诣独乐寺拈香。　　

○赏请轿銮仪卫校尉银。　　

○是日。驻跸白涧行宫。　　

○己丑。孝贤纯皇后忌辰。遣官祭裕陵。　　

○谕军机大臣等、左宗棠、豫师奏、官军收复大通县城。捦斩逆目一摺。大通县城。为逆回所踞。堡寨林立。刘锦棠访知其中死党无多。余皆畏惧兵威。因势利导。遂克县城。并将叛弁马寿等捦斩。办理甚合机宜。即著左宗棠等饬令刘锦棠。将善后事宜妥为筹办。以期一劳永逸。白彦虎乘隙狂窜。左宗棠等当饬在事各军。认真追捕务获。毋令日久稽诛。此次出力文武员弁。准汇入前次各保案奏请奖励。将此由六百里各谕令知之。　　

○以克复甘肃巴燕戎格厅城。生捦逆首马桂源等。予总兵官沉玉遂、戴定邦、以提督＜??闲＞放。余议叙有差。　　

○予甘肃肃州阵亡参将张集昌等十三员祭葬世职加等。　　

○琉球国使臣向德裕等三人于烟郊行宫外瞻觐。　　

○是日。驻跸烟郊行宫。　　

○庚寅。上诣慈云寺拈香。　　

○至朝阳门外。诣东岳庙拈香。　　

○奉慈安端裕康庆皇太后慈禧端佑康颐皇太后还宫。　　

○辛卯。上诣钟粹宫问慈安端裕康庆皇太后安。长春宫问慈禧端佑康颐皇太后安。至戊申皆如之。　　

○谕内阁、明善奏、特参豫备车辆之官员等。请分别惩处一摺此次豫备慈安端裕康庆皇太后慈禧端佑康颐皇太后乘车。骡匹疲□□穴□又□。遇雨难行。该管官员等沿途亦未能实力督催。均属咎有应得。上驷院厩长海龄、内管领保祥、均著交内务府严加议处。总管内务府大臣明善。于车辆差使。未能妥为照料。且豹尾枪前。竟有闲杂车辆搀越行走。甚不严肃。实属疏懈。明善著交部议处。带豹尾枪之委散秩大臣载森。载勋。不能实力管束。著一并交部议处。寻议明善等均照约束不严例降一级调用。得旨、准其抵销。　　

○又谕、武备院奏、请将管理驼只迟误之司员议处一摺。据称本月十一日。应交进慈安端裕康庆皇太后慈禧端佑康颐皇太后暨上用行李。驼只迟误未到。初十日亦有迟误之事。实属不成事体。所有跟随行李之员外郎恒山、副司幄舒云、均著交内务府议处。并著顺天府查明该衙门及武备院所备驼只。有无虚放数目侵吞口分之弊。照例惩办。嗣后应如何变通。或改用骡驮。以期无误要差之处。并著武备院顺天府妥议章程。奏明办理。寻奏、请嗣后改添骡驮以免迟误。从之。　　

○壬辰。谕内阁、内务府奏、随扈车辆不齐。车甲管束不严。请交部议处。克兴阿等奏、骡头未能得力。请交部议处各一摺。此次恭请慈安端裕康庆皇太后慈禧端佑康颐皇太后车辆。车甲牵骡甲人等不齐。骡匹疲□□穴□又□。该管大臣等未能先事严饬妥办。均属咎有应得。除明善业于昨日交部议处外。崇纶、春佑、魁龄、桂清、诚明、克兴阿、广顺、均著交部议处。其车甲人等。著查明严行责惩。至豫备两宫皇太后轿前执灯人役迟误。实属不成事体。著查取该管司员职名。革职永不叙用。寻吏部议。崇纶等均照约束不严例降一级调用。得旨、准其抵销。　　

○赏请轿銮仪卫校尉银。　　

○癸巳。上奉慈安端裕康庆皇太后慈禧端佑康颐皇太后幸漱芳斋。侍午膳。　　

○谕内阁、内务府奏查明贻误要差之司员。请旨遵行一摺。向来驻跸处所需用器皿。均系沿途各州县豫备。由内务府拣派司官。在宫门外兑交内监放太监。分放各处。此次烟郊桃花寺行宫外。竟有太监多人争先夺取器皿之事。实属可恶。除内监放太监马进喜等业经朕严行惩责发往黑龙江外。监放司员员外郎迎格、福敏、未能随时弹压。任令太监等纷纷夺取。殊属不成事体。均著革职永不叙用。以示惩儆。嗣后该衙门务当拣派明干司员。妥为经理。如太监人等有似此不法情事。即由该司员禀明随扈总管内务府大臣。随时奏请惩办。至此次车辆迟误。车库库掌于承应要差。漫不经心。实属咎无可辞。车库库掌德立、吉文、吉祥、均著即行革职。　　

○以詹事府少詹事松溎为詹事。　　

○甲午。谕内阁、鲍源深奏、藩司应遵旨赴京陛见。并呈请开缺回籍补制一摺。山西布政使李庆翱。前在蒲州府任内丁忧。因防务紧要。未能回籍。自应准其补制。李庆翱著赏假百日回籍补行穿孝。无庸开缺。俟假满后。即行来京陛见。　　

○陕甘总督左宗棠奏、提督苏洪胜请更名苏洪顺。允之。　　

○琉球国王尚泰遣使表贡方物。赏赉筵宴如例。　　

○以陕西收抚溃勇出力。赏提督者贵正一品封典。提督童虎臣、总兵官张世璜、游击张邦福、潘万才、马金叙、巴图鲁名号。余加衔升叙开复有差。　　

○旌表未婚守志宗室闰吉聘妻关佳氏。　　
</div>
    <div class="pagination">
<a href="清实录同治朝实录_page468.html">上一页</a><span>...</span><a href="清实录同治朝实录_page464.html">464</a><a href="清实录同治朝实录_page465.html">465</a><a href="清实录同治朝实录_page466.html">466</a><a href="清实录同治朝实录_page467.html">467</a><a href="清实录同治朝实录_page468.html">468</a><span class="current-page">469</span><a href="清实录同治朝实录_page470.html">470</a><a href="清实录同治朝实录_page471.html">471</a><a href="清实录同治朝实录_page472.html">472</a><a href="清实录同治朝实录_page473.html">473</a><a href="清实录同治朝实录_page474.html">474</a><span>...</span><a href="清实录同治朝实录_page470.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
