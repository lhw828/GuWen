<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 395 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 395 页/共 502 页
  </h1>
  <div class="content">
   ○又谕、蒋霨远奏、请将留黔补用之副将田兴恕、补授都匀、协副将一摺。已明降谕旨。准其补授矣。惟前据骆秉章奏、江西南安大股贼匪。突窜湖南。攻陷桂阳、宜章、兴甯三县。情形甚为吃紧。已咨调留黔副将田兴恕、兼程回湘等语。现在蒋霨远、已派田兴恕署理古州镇总兵。如另有得力之员。堪以委署镇篆。即饬田兴怒、带兵暂回湖南。以资攻剿傥实因该员在黔得力。必须留以剿贼。而古州镇亦一时委署乏人。著蒋霨远、即与骆秉章咨商办理。毋得顾此失彼。将此由六百里谕令知之。　　

○以贵州正安等处剿匪获胜。赏同知江炳琳、巴图鲁名号。知州于钟岳、花翎。　　

○以祭历代帝王庙。工部左侍郎德全、分献未到。下部议处。漏未知会之司员、一并议处。　　

○以贵州瓮安县城。被贼窜陷。革知县刘昇平、守备贾玉美职。予阵亡同知石虎臣、经历王绍荣、外委柏占元、祭葬世职。　　

○乙亥。祭先农之神。遣豫亲王义道、恭代行礼。　　

○谕军机大臣等、张芾奏、贼窜建德、已飞檄江长贵等、派队往援等语。据称、祁门击败之贼。窜入建德之黄柏铺等处。经守备张泰忠等接仗。颇有斩获。旋因大股￠至。张泰忠等退守葛公镇。和贼众直扑城厢内外冀图外窜。虽经张芾、飞檄江长贵等、派兵援剿。第恐兵力尚单。著和春就近知照郑魁士、带兵往授。如该逆占踞建德。著即会同江长贵、迅图克复县城。傥贼匪假道建德。即窜池州。则郑魁士本欲往剿池太。即可会同该地方官。合力兜剿。毋令贼势蔓延。将此由六百里各谕令知之。　　

○丙子。谕军机大臣等、前因郑魁士奏、需饷甚钜。请饬浙省月筹饷银二十万两。当谕令胡兴仁、酌量加增。嗣据邓瀛奏、甯国地方雕敝、按月。三万两之数。未能筹措。复谕胡兴仁设法筹解。并谕何桂清协济。兹据胡兴仁奏、甯防饷需、足敷支放、并沥陈办理情形一摺。现在黄池鸦山、已无贼踪。甯防稍松。金陵等处援军。均已调回。所需军饷。自可较前撙节。甯国地方。被灾被扰。所筹三万两已准其暂缓数月。此后仍应竭力徵收地漕厘捐等项。以供军储。著可桂清饬令该道认真办理。不可徒恃浙饷。致有贻误。该处系江南统辖。又为浙省门户。著何桂清、胡兴仁、仍遵前旨。无分畛域。通筹协济。毋误要需。将此由五百里各谕令知之。　　

○以大学士衔吏部尚书贾桢、为会试正考官。刑部尚书赵光、户部左侍郎沈兆霖、工部右侍郎成琦、为副考官。　　

○以协办大学士户部尚书周祖培、兼署吏部尚书。兵部尚书陈孚恩、兼署刑部尚书。工部右侍郎景廉、兼署吏部右侍郎。宗人府府丞钱宝青、署吏部右侍郎。吏部左侍郎匡源、兼署户部左侍郎。兼管三库事。刑部左侍郎灵桂、兼署工部右侍郎。兼管钱法堂事务。　　

○命副都统伊兴额、督办河南防剿事宜。　　

○以署山东临清营副将双龄、为河南南阳镇总兵官。　　

○以河南杞县剿匪出力。赏已革河北镇总兵官崇安、六品顶带。余升叙有差。　　

○复河南阵亡已革总兵官邱联恩原官。予祭葬世职、如提督例。参将福瑞、祭葬世职。如副将例。　　

○丁丑。谕内阁、胜保、翁同书奏、官军扼剿围扑护城贼匪、连获胜仗一摺。安徽逆匪、纠集安庆贼党。围扑护城营盘。经胜保亲督大队。驰往剿办。副将格洪额等、带领马步。分路接应。该逆扑至护城以北之王家桥。列队西南北三面山冈。我兵前队过桥轰击。复用火箭喷筒。抛入垒中。木城火起。兵勇一拥而入。毙贼甚众。余匪弃垒狂奔。立将西北贼营两座平毁。该逆复由南冈、分股接应。我军后队分路迎战。护城营内官军。亦即出队。内外夹击。将东西围营之贼冲散。护城重围立解。西南面贼众。乘我兵撤队之际复敢全股来犯贼首陈玉成等、往来冲突。胜保挥令马队分两翼包抄。并令亲军小队兵勇。以短兵回击。鏖战良久。将贼众压回西南冈。是日计连踏贼营四座。歼毙长发贼二千余名。陈斩贼目则天幅等五名。著胜保等督饬将士。乘胜进剿。迅埽贼氛。毋稍延缓。　　

○谕军机大臣等、本日据常清奏、遵旨覆查情形、并自请议处一摺。德勒克色楞住房。既据覆勘详查。并称必须在场知情之噶尔毕等、拏获到案。方可讯明刨穵情形。现在噶尔毕等、尚未捕获。所有德勒克色楞五窑住房。及布达拉庙念经处所。即不得容留德勒克色楞之人在彼居住。著常清、即将该两处屋内居住之人。尽行逐出。派员严密看守其器具什物。均著不准移动至扎隆阿、杭噶拉噶尔毕等三犯均系案内要证。岂可任其远扬。仍著常清设法购线。查拏归案。毋许一名漏网。将此由五百里谕令知之。　　

○又谕、连日据恒福奏、亳州捻匪阑入豫境。窜陷甯陵睢州。经官军立即克复。该匪复扑扰西华县。势甚猖獗。河南山东一带。傥有疏虞。处处可以北窜。深为可虑。著僧格林沁、于防海官兵内。酌量抽拨马步精兵一二千名。前赴黄河北岸择要防堵。拣派得力大员。统带前往。傥闻何处告警。即可就近驰援。以期有备无患如抽拨以后。海防不敷调遣。尚有各路豫备官兵可以奏调补数。如足敷调遣。则暂缓添调以节经费。著该大臣斟酌办理。至直属大顺广等处。民风素称犷悍。现值邻氛甚炽。深恐句结滋事。前调本省官兵一千名。在大名驻劄。应否再行添调以资布置。著文煜酌度情形。妥为调度将此各谕令知之。　　

○又谕、昨因捻匪窜扰豫境。伊兴额统军赴援。已明降谕旨。命该副都统、督办河南防剿事宜矣。惟该副都统、系帮同傅振邦剿办捻匪之员。一切缓急机宜。自应与傅振邦、和衷商办通筹兼顾。河南为完善省分。固应极力保全。而清淮偪近徐宿。由灵壁、泗州、五河一带、皆可绕越北窜。捻匪于马队官兵。素所畏惮。即应分投布置。方不致有偏轻偏重之患。傅振邦已拨马步队一千一百余名援豫。而伊兴额复将全营马队。悉数带往。则东路未免空虚。胜保节制安徽全省军务。著即统筹酌度。将傅振邦、伊兴额、所带马队酌量成数。均匀分拨。俾两路不致偏枯。傅振邦、伊兴额、务当和衷商搉。审度轻重。不得各执己见。专顾一面。致误事机将此由六百里各谕令知之。　　

○以安徽甯国防剿。不遵调度革游击杨国正职。发往军台效力赎罪。　　

○复安徽阵亡已革总兵官柏山原官。予祭葬世职、如总兵例。　　

○戊寅。谕内阁、平安峪万年吉地。将次兴工。所有工程处存储物料。并开工后匠役众多。著马兰镇总兵、督率弁兵照料弹压。　　

○又谕、奕山奏遵议添设官兵、并筹饷制械等章程一摺。前因署河南巡抚瑛棨奏、请添设黑龙江马队官兵。经军机大臣、兵部户部遵旨会议。请先行添设一千名。其月饷马匹器械等项。均令该将军酌度办理。兹据奕山查明覆奏。著照所请所有黑龙江应添马队官兵。著于黑龙江城、添设马甲一百五十名。齐齐哈尔、添设马甲二百五十名。墨尔根城、添设马甲一百名。呼伦贝尔、添设马甲二百名。布特哈、添设马甲三百名。此项兵丁系由各该处余丁内挑补。即归各该佐领管辖毋庸另设骁骑校等官应领饷银即照各该处旧例发给每年约需银一万八千两著户部筹议。按年拨解各该处官兵。向无官给马匹。此项添设兵丁。著俟调用时查照成案。发给马价银两。其应置应添器械。共需银六千四百余两。著于河南省厘金项下。拨银一万两应用。该将军即拣派干员。妥为制造。工竣核实报销。　　

○又谕、王庆云奏、边疆厅县要缺、请变通起俸日期一摺。四川雷波等厅县。地居边要。汉夷杂处。夙称难治。该督奏请援照成案。以奉到升补部文之日起俸。著照所请。所有雷波、越隽、峨边、马边、四厅。并清溪县及现改边缺之屏山县。均著准其署任内、奉准升补部文之日。即行起俸。三年俸满。合例保题。未经引见以前。仍不准遽请升阶。以示限制。　　

○以理藩院尚书穆荫、兼署兵部尚书。　　

○以镶蓝旗汉军都统绵森、署正红旗汉军都统。　　

○己卯。谕内阁、四月初九日常雩大祀。朕现尚不能勉行全礼。著派豫亲王义道、恭代。朕仍在宫内斋宿。先于初八日。亲诣皇穹宇行礼。以昭诚敬。　　

○谕军机大臣等、本日据桂良等奏、探闻夷情仍坚欲进京。并钞录夷文各件。业经谕知桂良等、再加开导。设法挽回矣。惟披览照会各件。情词桀骜。并据桂良等奏、探闻有＜口英＞夷带兵二千名。船十余只。直赴天津。口□佛咪两夷。各带兵船之信现在桂良等、如能设法羁縻。令其即在上海换约。固属妥善。如竟不能阻止。则到津后、亦恐非口舌所能争胜。况既带兵船。必至用武。前谕僧格林沁、于防海官兵内。酌拨马步精兵一二千名。赴黄河北岸扼劄。日内尚未据覆奏。现当夷氛甚恶。急宜厚集兵力。以资捍卫。此项官兵调出后。深恐海防不敷调遣。即著该大臣、酌量各路豫备官兵内。应行调补若干。迅速具奏。以便早为催调。将此谕令知之。　　

○又谕、桂良等奏、探闻夷酋坚欲进京、并钞录照会呈览一摺。该夷等反覆无常。情词狂悖。固非口舌所能驾驭。该大臣等、拟俟其到沪。先为开导。如不允从。再令中国商人。与外夷各商。向其晓谕。自是釜底抽薪之计。夷人行止。每多取决于商人。或可冀其挽回。事已至此。谅桂良等、亦必当竭力维持。不致仍前迁就。傥实在不能阻止亦必遵照二月二十五日谕旨。与之约定人数。言明换约后不许逗遛。不得携带军械。不得坐轿摆队。方可许其进京。其长住京师之说。断不能准。若如桂良等所探、＜口英＞夷有兵二千名。船十余号。咪夷、口□佛夷、亦各有兵船多只。则意在寻衅。断难任其深入。势将开仗用兵。必须在沪换约。方可消弭此患。即二月二十五日谕旨。亦万不得已之下策。该大臣等、不可视为正办。所恐＜口英＞口□佛两酋。不回上海。径赴天津。碍难办理。著桂良等、迅由火轮船照会口□普酋、噶酋、邀其先到上海。云有要事相商。或可挽回中止。如探闻该酋等已驶天津。该大臣等即遵前旨。带同江苏官员。驰驿来京办理。免致迟误。至口□佛夷照会内钞录伪摺片。既系番字译出汉字。恐系。外国奸人伪造。现在中国既已查拏捏造谕旨之人。则外国亦应一体查办。以释嫌疑。著桂良等明白知照该夷。将此由六百里密谕桂良、花沙纳、何桂清、并传谕段承实知之。　　

○庚辰。谕内阁、前因御史来仪、奏参直隶易州知州李同文各款。当降旨、将该员撤任。交该督提省讯究。兹据文煜奏称、该御史所参该员不理公事。私设班房。及私断铁钱。隐匿蝗灾等款。提讯查访。均无其事。惟于民户悬额颂扬。虽已推却。究未能豫为斥阻。又州署女工。入庙烧香。虽非该员眷属。亦属约束不严。均难辞咎。李同文著交部议处。　　

○又谕、恒福、瑛棨奏、官军击退北路捻匪回巢、并剿办南路大股匪徒获胜一摺。亳州捻匪。图窜河南边境。阑入鹿邑县属。旋经兵勇剿退该匪复扑柘城县城。经代理知县陈桂林、督勇守御。合力堵剿。贼众向东南败走。窜回皖境。其前次窜至杞县之贼。向考城边界奔窜。伊里绷阿等、督率兵勇兜击。贼即败窜。其前队马贼。扑至归德府城南关。知府孙鸣珂等、督军守御。各乡团勇。复出策应。匪众均向皖境窜回老巢。其南路窜扰舞阳等处之匪。经伊兴额驰往剿办。在商水县东南。遇贼接仗。马队四面抄击。自辰至申。鏖战五时之久。贼始纷纷溃散。官军乘势追杀。直至安徽太和县境。驰逐三昼夜。沿途击毙淹死者。不计其数。此股步匪。业已歼除殆尽。仍著瑛棨等、督饬将士。认真摉捕。勿留余孽。　　

○又谕、恩庆奏、查办里塘夷匪讎劫各案、审断完结一摺。此案格桑喇嘛彭错扎、巴洛珠二名。因查碌头人、耻本格喜谋争副堪布缺。挟讎互劫。辄敢屡次撤站。藉端挟制。实属刁狡。著照所请。拨往前藏、交地方官严加管束。查碌头人乍鲁祥秋等、以争缺微嫌。竟至纠众滋事。讎劫数年。亦属法无可贷。姑念其悔罪轮诚已将凶夷缚献。著从宽免其究处。夷目邓珠、拒伤土官。登时殒命。著即行正法。以儆凶顽。　　

○谕军机大臣等、前因豫省肃清。据曾望颜奏、请将商雒防兵。悉行裁撤。近据恒福叠次奏报、亳州捻匪。阑入豫疆。窜扰甯陵、睢州、蔓及西华等处。经官军截剿获胜。匪势已挫。难保不复行滋蔓。陕省商雒等地方、撤防以后。据曾望颜奏称、仍将保甲团练。加意整顿。各处村庄。有未设立寨堡者。饬令修筑。现在邻氛不靖。办团筑堡等事。必须实力经理。著曾望颜即行饬属认真筹办。如河南捻匪。有西窜消息。应行调兵堵剿。即著曾望颜、会同经文岱、豫筹布置。以期有备无患。将此由五百里谕令知之。　　

○豫拨吉林黑龙江马队官兵各二百名。备奉天防所调用。　　

○封禁热河铅硐沟铜矿。从都统常清请也。　　

○以剿办河南捻匪获胜开复副都统伊兴额、革职处分。赏还头品顶带。　　

○以查办四川里塘夷务出力。赏同知宣维礼、守备钟淮、孙廷槐、马仁杰等、花翎。通判庄裕崧等、蓝翎。余升叙有差。　　

○予河南睢州阵亡州判史存礼、吏目王庭兰、祭葬世职。　　

○辛巳。孝贤纯皇后忌辰。遣官祭裕陵。　　

○谕内阁、前因御史李培祜奏、河南候补知县张绍英、浮冒勇粮、误陷团练各情。当降旨、交瑛棨查明参办。兹据恒福奏、张绍英委赴舞阳。剿办捻匪。所带乡勇。除遣回外、仅留二十余名。并无浮冒数百名之事。所参欲攫团练经费。并欲焚烧民房。团长畏惧。多以贿免一节。访查并无其事。该员因角子山剿匪出力。开复原官。并非因诈冒拏获捻首得功。生员刘恕行、窝匪分赃。提审属实。在监病毙。并非张绍英受贿诬指。所有张绍英被参各款。既据恒福查明。委无实迹著免其置议。　　

○又谕、昨据恒福等奏、官军剿办南路大股匪徒获胜。兹据伊兴额奏称、督带马步各队。追贼至商水县属之老湖坡地方。该逆回头抗拒。官兵分路齐进。伊兴额绕出贼后。佐领穆克德布、富亮等、奋勇争先。匪势不支。纷纷败退。官军乘胜追杀。直至太和县之孙家圩。大获全胜。著即乘势进攻宿州西南各贼圩。务期净绝根株。毋留余孽。　　

○谕军机大臣等、本日据伊兴额奏、袁甲三军营委员、弊窦多端、请饬查办等语。据称、该副都统接任后。查点兵马钱粮。管理营务处委员徐晓峰等、日久并未造册禀覆。又不将底帐呈缴。并据委员孙洪金、面禀袁甲三粮台。有二万余金无著各情。伊兴额现派帮办剿匪事宜。袁甲三军营委员。自应将兵马钱粮数目。详细造册呈送。以凭查核。乃该委员等、并无一字禀覆。经该副都统严行札饬。又复含混具禀。似此任意延玩。难保无希图浮冒开销情弊。著胜保、翁同书、按照所奏。秉公查办。如有虚报勇数。冒销钱粮。即将委员徐晓峰等奏请革职拏问。以杜冒滥而饬戎行。将此由五百里谕令知之。　　

○又谕、伊兴额奏、马队不敷剿办、请饬拨吉林小枪马队五百名前往等语。吉林马队官兵。经各处徵调。叠据该将军奏称、实难再行抽拨。前因恒福奏、请拨马队。因吉林既无可拨。但拨黑龙江余丁二百五十名。前赴河南军营。已据奕山奏、如数挑选。派员管带。于二月初三日启程赴豫。系由蒙古草地、入山海关。就近遄行。此项马队。俱系挑选年力精壮。技艺娴熟之人。当可得力。现在伊兴额、督办河南防剿事宜。所有前调黑龙江兵。著归该副都统统带。即行迎提到营。迅埽捻匪。毋任蔓延。将此由六百里谕令知之。　　

○以浙江捐输军饷。永广海甯、归安、镇海三州县、学额各三名。乌程县二名。山阴、萧山、诸暨、上虞、鄞五县、各一名。　　

○予江西阵亡把总黄龙先、外委李先益、李楚文、刘文友。祭葬世职。　　

○壬午。谕军机大臣等。僧格林沁、文煜奏、遵旨酌拨官兵一摺。僧格林沁于海防抽拨昭乌达吉林黑龙江官兵、共二千名。派员统带。前往黄河北岸。文煜并拨官兵千名。交大名镇道择要防守。均著照所议办理。惟抽拨之后。海防兵力较单。本日已谕景淳、特普钦、奕山、将吉林黑龙江备调之兵各一千名。饬令迅速启程。仍于山海关截留各五百名。其余一千名。即屯劄天津海口。并照该大臣密咨。俟此项官兵到防后。再令常山、乐善等、统带所拨之兵。前往黄河北岸。以资防堵所需马匹。已谕庆昀挑选。迅速解津。并传知武备院制备弓箭等项。听候该大臣调取矣。另片奏、大沽海口。布置周密。不可令人窥伺等语。夷船如至海口。该大臣等、仍遵二月二十九日所寄谕旨。先行派员晓谕。如有旨准其进京换约。即令其在拦江沙外停泊。用内地船只。渡进内河。由北塘登陆到津。仍由水路至通。届时酌量办理可也。将此谕令知之。　　

○又谕、据倭仁奏、奉天海口情形。沿沟营防守若固。三叉河一带。自可无虞。增庆等现拟在黄土坎等处设防。实属无益。本日已据玉明等覆奏。均照僧格林沁所议办理矣。至所称增庆随带多员。驿马用至八九十匹。供应浩繁。沿途不无骚扰等语。著增庆明白回奏。如该副都统所带随员。果有骚扰情事。并著玉明、景霖、迅即查明据实参奏。将此谕令知之。　　

○以正蓝旗满洲印务参领双禄、署正红旗汉军副都统。　　

○调吉林、黑龙江、挑备官兵各一千名。分赴山海关、天津、防堵。　　

○调察哈尔牧群马二千匹。解往天津备用。　　

○予江南浦口阵亡把总张大瑞、祭葬世职。　　

○癸未。谕内阁、骆秉章奏、查明已革总兵各劣迹实据、并有侵亏营饷重情、请拏问提讯一摺。已革湖南永州镇总兵樊燮、有署内差役。冒领兵粮。摊派养廉。盖造房屋。并演戏赏耗。开销公项各劣迹。前经谕令骆秉章、查明参奏。兹据奏称、该革员种种劣迹。均有确据。且擅提廉俸数至盈千。悬款无著。署中一切使用复提用营中银钱至数千之多实属恣意侵亏。大干功令。亟应彻底研究。以儆官邪。樊变著即行拏问。交骆秉章、提同人证。严审究办。并著湖北巡抚、饬查该革员现在行抵何处。即日委员押解湖南。听候查办。
  </div>
  <div class="pagination">
   <a href="清实录咸丰朝实录_page394.html">
    上一页
   </a>
   <span>
    ...
   </span>
   <a href="清实录咸丰朝实录_page390.html">
    390
   </a>
   <a href="清实录咸丰朝实录_page391.html">
    391
   </a>
   <a href="清实录咸丰朝实录_page392.html">
    392
   </a>
   <a href="清实录咸丰朝实录_page393.html">
    393
   </a>
   <a href="清实录咸丰朝实录_page394.html">
    394
   </a>
   <span class="current-page">
    395
   </span>
   <a href="清实录咸丰朝实录_page396.html">
    396
   </a>
   <a href="清实录咸丰朝实录_page397.html">
    397
   </a>
   <a href="清实录咸丰朝实录_page398.html">
    398
   </a>
   <a href="清实录咸丰朝实录_page399.html">
    399
   </a>
   <a href="清实录咸丰朝实录_page400.html">
    400
   </a>
   <span>
    ...
   </span>
   <a href="清实录咸丰朝实录_page396.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
