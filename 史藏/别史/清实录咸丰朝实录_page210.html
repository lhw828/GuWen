<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 210 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 210 页/共 502 页</h1>
    <div class="content">○陕西巡抚王庆云奏、饷绌兵饥。请饬酌复旧例。令各路粮台。运储粮石。得旨。所奏甚好。足见谋国之诚其有未备。及各就各省简便之处。著军机大臣、会同户部速议具奏。　　

○甲戌。谕内阁、前据易棠奏、阿拉善蒙古地界。产有银矿。当降旨著易棠、委员会同索文、前往查勘。兹据理藩院奏、阿拉善扎萨克亲王贡桑珠尔默特、呈请自备资斧。开采银矿等语。所有哈勒津库察地方银矿。著即由该亲王开穵煎炼并著易棠遴委大员。前往会同确查。酌定章程。据实具奏。　　

○户部奏马兰镇鼓铸钱文。前奉谕旨。背面用清文宝蓟二字。至热河、则并无成案。拟请仍用宝直清文。得旨。铁钱背面。著用宝德清文。　　

○江苏巡抚吉尔杭阿奏、遵查＜口英＞夷动静情形。得旨。总宜处以镇静。断不可受其要挟。即咪酋一事。虽有二十三日仍回上海之语。恐系虚言恫喝也。　　

○江南提督和春等奏、乘夜袭焚庐州贼巢。毙贼多名。得旨。现在庐州之贼。为数无多。果能四面齐攻。俾应接不暇。自可得手。和春久历戎行。因何计不出此。屡次观汝等奏报。未尝不分路进攻。然总未克复。皆缘诸将勇怯不一。未免先存观望。及至临收队时。必赶至汝阵前。以掩其畏葸。汝则曰进攻某门。未能得手。同时赶到。试思汝又未见其直薄城下。焉能必其不能得手。号令不严。故旷持若是也。又奏、进击舒城贼垒获胜。派拨兵勇。迅图克复。批。音德布虽已抵舒。犹恐兵力尚单。务须乘胜剿洗。不可稍松一步。此次获胜。实足褫彼逆魄。亦幸其无心恋战也。　　

○以协济官兵马匹食用。予郭尔罗斯后扎萨克辅国公杨三巴拉等议叙。　　

○以劝捐团练。实力防堵。予安徽全椒县知县陈麟昌升衔。　　

○予安徽殉节学政孙铭恩、祭葬世职。谥文节。　　

○乙亥。上诣永安寺拈香。　　

○参赞大臣僧格林沁奏、连镇逆匪。扑濠图窜。叠次殄毙多名。并陈已革副都统明庆、愧奋出力。得旨。朕惟速盼捷音。尽数歼除。林逆若在连镇。断不可任其潜逃。明庆既屡次出力。著开复原官。　　

○调户部左侍郎全庆、为仓场侍郎。转户部右侍郎瑞麟、为左侍郎。兼管三库事。以内阁学士熙麟、为户部右侍郎。兼管钱法堂事务。　　

○调正黄旗蒙古副都统肃顺、为正蓝旗满洲副都统。以总管内务府大臣存佑、为正黄旗蒙古副都统。　　

○泰甯镇总兵官德春、因病解任。以仓场侍郎庆祺、为泰甯镇总兵官。兼总管内务府大臣。　　

○以镶红旗满洲副都统基溥、为正蓝旗护军统领。　　

○改铸江西万年县知县印信。从巡抚陈启迈请也。　　

○丙子。谕内阁、兵部奏、军营保举拔补人员、查例请旨一摺。嗣后各路带兵大臣。于军营出力人员。均著查照该部所奏定例。分别办理。不得以各省所出之缺。率请尽数咨送军营升补。以符旧制。　　

○谕军机大臣等、前据杨霈奏、三路进攻情形。其居中一路。拟派魁玉、杨昌泗、带领。前赴荆州官兵。由襄河直下。当经谕知官文、照杨霈所咨。饬令前往。并谕杨霈、迅速催提。以为东西两路策应。兹据官文奏、双保等督带兵勇。已于七月二十二日。克复天门县城。沔阳州知州萧荫恩等、亦于七月十五日。将该州所属仙桃镇贼巢攻破。已饬该镇等、速行前进。听候杨霈调遣等语。此即杨霈所筹西路之师。既经沿途攻剿。距汉阳仅止三百余里。即著杨霈催令迅速前进。直取汉川。与东路黄陂之师。力图夹击。毋任再延。至杨霈所筹中路之师。现据官文奏、螺山一带。贼船甚多。傥南岸攻剿紧急。北岸炮勇千余名。尚形单弱。魁玉、杨昌泗、已饬由监利驰往螺山。随剿随进。再达武昌。意在重防荆岳交界。此时湖南水师。甫经挫衄。螺山地方。上通荆郡。下接鄂省。若必令魁玉等、折赴襄河。诚恐程途纡缓。且难兼顾荆州。果能与湖南兵勇。沿南北两岸。夹攻而下。亦仍不失三路进攻原议。著即照官文所请。责令该革员等、管带兵勇。与湖南水陆兵勇。节节进偪。毋任南北接壤之处。稍有贼＜舟宗＞阑入。杨霈、想已于日内进劄杨店。即著迅督东西两路官兵。分道进剿。至青麟原带兵勇。除魁玉等、现在带赴螺山四千三百名外。其余兵勇。如杨霈必须调赴襄河。直入汉水。仍著拣派得力将弁。径往迎提管带前进。以资协剿。其克复天门、及攻剿仙桃镇出力之官绅兵勇。著官文会同杨霈、酌量保奏。将此由六百里加紧各谕令知之。　　

○钦差大臣向荣奏、贼扰东坝。派兵击退。追赴高淳。得旨。览奏情形。甚为吃紧幸有傅振邦之小胜。或可暂遏凶锋。办理尚合机宜。以后福兴等打仗情形。速速驰奏。　　

○江甯将军苏布通阿奏、收集驻防兵丁。请准随营打仗得旨。现既可成一队。又自请图报。朕甚嘉悯若仍令其休息。转难慰我旗仆之心。著准其随营攻剿。并著苏布通阿、将此朱批。明白宣谕。　　

○以捐输马匹。予喀尔喀二等台吉那木济拉端都布等奖叙。　　

○以办理海运完竣。予坐粮厅监督工部郎中锡惠等、升叙有差。　　

○丁丑。上诣寿康宫、问皇贵太妃安。　　

○谕内阁、钦差大臣琦善、嘉庆年间。由部曹外任司道。洊历封疆蒙皇考宣宗成皇帝畀以兼圻重任。晋赞纶扉。叠经获咎。旋即起用。朕御极后。因其在陕甘总督任内。办理番务。未能允洽。加以严谴。旋因粤匪肆扰。特赏给三品衔。署理河南巡抚。并授为钦差大臣。赏给都统衔。督兵赴江北一带进剿。该大臣自抵扬州军营后。屡获胜仗。赏戴花翎。复因扬州窜出贼匪。未能严防截剿。革去都统衔。近日进攻瓜州贼巢。复命统领水师。叠次获胜。一切调度。均合机宜。方冀其克复瓜州。肃清江面。遽闻溘逝。悼惜殊深。琦善、著追赠太子太保。协办大学士。并赏总督衔。即照总督军营病故例赐恤并准其入城治丧。任内一切处分。悉予开复。应得恤典。该衙门察例具奏。伊子员外郎恭钊、笔帖式恭钧、恭镗、百日孝满后。均著该旗带领引见。用副朕笃念荩臣至意。寻奏上。予祭葬。谥文勤。　　

○谕军机大臣等、陈金绶等奏、琦善因病出缺一摺。已降旨、授托明阿为钦差大臣。驰驿前往扬州督办军务矣。托明阿未到任以前。所有剿办事宜。暂著陈金绶、权行代办。并谕令雷以諴、仍在扬州。随同防剿。现在瓜州贼匪。负嵎死守。虽运河东岸、有陈金绶、穆克登额、在彼劄营。西岸、有德兴阿所统满汉官兵。三汊河一带。亦有参将安勇、游击毛三元等、专司驻守。惟当此时军无统属。逆贼得信。必更肆其猖獗。陈金绶、勇敢虽著。谋略不足。非统帅之才。且自焦山以上、及浦口、六合、仪徵等处。各路水师。正当攻剿万分吃紧之际。托明阿、接奉此旨后。即著星夜驰驿迅往扬州接办。到扬以后。水陆各营。均归节制。此次就道。毋庸多带官兵行走。致有稽迟。托明阿、经朕简畀重任。即当勉奏肤功。悉心筹画。与陈金绶、雷以諴等、迅殄妖氛。以慰廑念。至江防最为扼要。金陵、镇江、皆与瓜州一水相通。抵扬后、尤当与向荣等随时咨商。联络声气。不可稍存意见。谅该大臣、必能计画周至。为朕分忧。其连镇之贼。已被套堤围困。此时托明阿虽赴扬州。并未多带官兵前往。连镇穷蹙之寇。以钜万兵勇。足敷剿办。僧格林沁、务即督率将弁。克期殄灭。埽穴捦渠。断不准任其潜逃为患。朕惟速盼捷音早至。该大臣亦当上体朕心也。将此由六百里加紧谕令知之。　　

○又谕、昨据向荣奏、贼船由芜湖江口、窜扰东坝。派兵援剿一摺。情形甚为吃紧。当批谕将福兴等打仗情形速奏。谅福兴等早已赶到。必有续报在途。东坝为苏杭门户。亟须严为堵扼。副将傅振邦等、所带兵勇二千。虽两次获胜。而探闻逆党甚多。必得飞催福兴等、合力进剿。以期丑类肃清。不至深入。所称赶调上海兵勇二三千名。守护苏州等语。上海正当剿贼吃紧之际。兵勇能分调若干。著吉尔杭阿、统筹全局。酌量办理。怡良现驻苏州。距东坝较远。著即于常州无锡一带。择要驻劄。遏贼来路。既可固苏省之藩篱。并可为福兴等后路援应。以壮声威。毋稍延误。前有人奏、贼匪觊觎苏常。为粮米所出。拟由徽甯窜扰。急宜防护。且苏省、本年未经办漕。若年复一年。浙之嘉湖近苏诸郡。势必效尤。请饬该督抚、豫筹新漕事宜等语。著怡良、吉尔杭阿、体察情形。斟酌妥办。所有水陆军营各事宜。仍著向荣、随时咨商妥办。毋得稍分畛域。致有贻误。将此由六百里加紧各谕令知之。　　

○又谕、陈金绶等奏、琦善因病出缺一摺。览奏曷胜悼惜。现在瓜州贼匪。尚在负嵎。该逆知琦善病故。势必乘隙窥伺。水陆防剿。万分紧要。托明阿抵扬。尚需时日。所有钦差大臣关防。著交陈金绶、暂行接办。雷以諴、尚未启程赴皖。并著留于军营。会同陈金绶、将防剿事宜。妥为经理。军营一切文案。翁同书即可毋庸代拆代行。前据邵灿奏、由陆路赴皖。与袁甲三会审案件。著陈金绶等、即传旨饬令该漕督、行抵安徽后。暂留该省。办理劝捐防堵事宜。雷以諴、驻劄万福桥。距大营较远。自应与陈金绶同在一处。和衷商搉。更为妥协。其里下河练勇。及经手事件。即饬文煜、赶紧接办。现在副都统德兴阿、带满汉官兵。驻劄运河西岸。托明阿未到以前。即责成陈金绶、雷以諴、及该副都统、督饬水陆将弁。相机进剿。迅图克复瓜州。毋得专待托明阿。致延时日。其浦口等处。仍严饬武庆等、实力防剿。毋稍疏懈。瓜州逆匪近日情形。著陈金绶等、随时速奏。将此由六百里加紧谕知陈金绶、雷以諴、并传谕德兴阿知之。　　

○江西巡抚陈启迈、奏报六月分粮价。及建昌等县霪雨情形。得旨。被灾较重地方。著查明迅速办理。　　

○命前任江甯将军托明阿、为钦差大臣。驰往江南扬州军营。督办军务。　　

○补铸山东寿张、阳谷、二汛主簿条记。从河东河道总督长臻请也。　　

○蠲缓直隶河间、阜城、献、交河、大城、天津、束鹿、邢台、南和、唐山、无极、十一县被扰村庄。新旧额赋。赈献、交河、天津、河间、阜城、五县灾民。　　

○免直隶沧、静海、交河三州县暨丰财、严镇、海丰、三场。被扰灶户。旧欠盐课。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百三十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。闰七月。戊寅。谕军机大臣等、前据王庆云奏、各路粮台、运储粮石一摺。当交军机大臣、会同户部、速议具奏。兹据恭亲王奕等、酌核例案。详议覆奏。现在贼氛未靖。各路军营。需饷浩繁。部库筹拨银两。实形支绌。叠经降旨。并由户部奏明。行知琦善、向荣、胜保等军营。运储米石。以充军食。湖北等省漕粮。均准截留接济。山东折漕。因恐出入折耗。令将米石拨营备用。各属仓社米谷。均准关支。僧格林沁军营。亦屡奏劝捐粮草。可见银粮兼支。为现时要务。与其空言拨饷。支领不能应时。何如就近筹粮。兵丁得沾实惠。著各路带兵大臣、及各该督抚等、严饬粮台承办各员。查照旧章。征兵每名、日支口粮米八合三勺。月支盐菜银九钱。并于出边口之日。加给盐菜银四钱。凯旋进边口之日。即行停止。其各路防兵。除随时酌撤外。其余即照旧例核支。毋庸加给银四钱。以示区别。务须各就地方情形。迅速储备粮石。值此秋收之时。筹办较易为力。其有漕省分。徵存未运漕粮。均准各该粮台。就地动用。并准碾动各属仓谷。其无漕省分。均令于所属仓谷项下。酌量关支。仍将动用各项粮石数目。分晰报部。以凭查核。至各处情形不同。并著随时体察。或筹项采买。或劝谕捐输。或由邻省转运。务即通融筹办。各该大臣督抚等、具有天良。当此军饷支绌之时。均应赶紧设法。储粮抵饷。以济急需。毋得狃于粮台积习。坐待拨款。致有贻误。将此由五百里各谕令知之。　　

○河东河道总督长臻奏、工程水势情形。得旨。令□山戊不□秋汛为日尚久。尤应加意慎重。　　

○以户部尚书文庆、管国子监事。　　

○以剿办江苏扬州府属土匪出力。赏知县任桂、花翎。余升叙有差。　　

○己卯。谕军机大臣等、胜保等奏、近日围剿情形、并力筹进攻一摺。所称宣洩积水。铸造大炮。均不免过于迂缓。其遣人内应一节。尤属毫无把握。此时总以四面齐攻。立破州城。将该逆就地歼灭。方为上策。若任其突窜。再图追袭。虽剿办较易。仍恐别有蔓延。据奏饬令附近州县。刈割秋禾。并将魏家湾船只。移撤下游。均为豫防贼窜起见。该大臣所筹多派马兵。分投探路。现在该逆尚未窜出。焉能必其经由何路。徒分马队之力。亦非良策。崇恩、现已回营。德勒克色楞、善禄等。均已四面严扼。即著胜保、督饬各路兵勇。迅速环攻。务将该逆就地剿灭。如有窜出零匪。即著崇恩、严饬各该州县、汛兵练勇。节节扼截。以便马队跟踪紧剿。傥不豫筹布置。致该逆再有踞城抗拒之事。朕惟该大臣等是问。将此由六百里加紧谕知胜保、并谕德勒克色楞、善禄、崇恩知之。　　

○刑部奏、审明李黑子等、冒充差役。向车户索诈钱文。按例从重定拟。得旨。李黑子、著改发黑龙江、给兵丁为奴。董得儿、王年儿、马大、崔二格、均著改发极边足四千里充军。当此军需紧要之际。岂可稍有轻纵。藉端需索。罪在不赦。岂可尚分偶尔与否。又断云、与实在棍徒。屡次生事。无故扰害者有闲。更不成话。彼例云棍徒者。系指不安本分。私相讹诈而言。与此案之藉差役为名。毫不相涉。胡不断云、假差吓诈。致被诈之人自尽。斩候上减一等。正与此案相符。尔部为刑名总汇。平日堂司各官。所讲求者何。朕为汝等愧极。　　

○哈密办事大臣明谊、庆英奏、遵议抵充银数。并裁减各款。覆核另奏。得旨。速行覆奏。部所定限。原防各处延宕。若能赶紧节减。究属有益。岂有依限具奏之理。实属糊涂。　　

○命前任山东布政使刘源灏、来京引见。　　

○赏喀什噶尔领队大臣舒兴阿、三品顶带。署泰甯镇总兵官。兼总管内务府大臣。　　

○赏阿克苏办事大臣倭什珲布、副都统衔。为喀什噶尔办事大臣。以伊犁领队大臣谦亨、为阿克苏办事大臣。赏二等侍卫珠明阿、头等侍卫。为伊犁领队大臣。　　

○户部议准陕甘总督易棠疏报、乌噜木齐塔西河等处、新增垦地一十顷八十亩照例升科。从之。　　

○庚辰。谕内阁、杨霈奏、先后克复京山等州县城池一摺。湖北京山县城池。被贼窜踞。经安襄郧荆道罗遵殿、派委员弁。会同该县知县杜嘉善、督率绅勇进攻。叠次杀毙贼匪千余名。捦获长发贼目等、一百二十余名。于五月二十六日。将县城克复。其窜踞孝感县之贼。经该县知县李殿华、带勇于杨店、小河溪等处进剿。先后获胜二十六次。捦斩贼匪一千六百余名。七月初九日夜间。于河干纵火焚烧贼船数十只。贼众惊溃。随将县城收复。四川松潘镇总兵双保、因天门县被匪窜扰。奉檄往剿。随督同署参将常德等、于七月十九等日。与贼接仗四次。焚毁贼船八十余只。杀毙贼匪四千余名。捦获二百四十余名。余匪溺水烧毙者无算二十二日。将县城攻克。孝感县知县李殿华、复会同甘肃游击孙学瀛、在籍知县乔绥福、于七月二十三日。将黄陂县城攻克。麻城县踞城之贼。经署黄州府知府许赓藻、署麻城县知县贺棨、黄冈县知县翁汝瀛、督勇剿捕。焚毁贼巢数十处。遂进偪县城。贼众于夜半窜出。复被捦斩一百余名。该县城池。随即收复湖北被扰各州县。先经官文等奏报。将沔阳州克复。兹复据杨霈奏报。克复京山等县。荆襄附近地方。渐可肃清。其窜逸余匪。仍著杨霈、严饬各该地方官。迅速摉捕。毋留余孽。甘肃瓜州营守备铁振国、迎剿不力著即革职。以示惩儆。　　

○谕军机大臣等、向荣奏、东坝肃清、高淳克复、并金陵水陆大获胜仗一摺。览奏稍慰朕怀。此次陆路、杀贼不下三千余人。水师亦将贼船沈毁殆尽。并击毙逆首秦曰纲一名。该逆狓猖已久。经此大创。洵足以寒贼胆而振军威。粤东红单船。本系得力舟师。一经调度合宜。即可指挥如意。所称上游贼援一断。即陆路亦易得手。此是一定之理。向荣正可乘此声威。督饬吴全美等、统带师船。迎贼所向。往来剿洗。一面亲督陆路兵勇合力围攻。迅图克复坚城。歼捦首恶。为次第肃清江面之计。所有避匿高淳、湖口、贼船。尚有一百余号。仍著严饬福兴、所挑水师兵勇。竭力摉捕悉数埽除。免致另图滋蔓。仍须督饬该处派防将弁。严扼逆众乘虚回窜之路。至余万清、剿办镇江贼匪。日久无功。前经降旨饬查。原恐其不能得力。究竟该革员于防剿事宜能否独当一面。著向荣、随时察看据实具奏毋得稍涉瞻徇。自干重咎将此由六百里加紧谕令知之。寻奏、余万清自抵镇营统兵以后尚属愧奋出力报闻。　　

○又谕、昨因新授钦差大臣托明阿、到扬尚需时日。谕令陈金绶、暂行接办。并谕雷以諴、仍留军营。会同办理防剿事宜本日据翁同书奏、瓜州贼情并请饬上游南岸州县。多募水勇。以资夹击等语。逆贼跨江踞守原应无分南北。会合上下游水陆各军协力进攻庶剿办可期得手现在瓜州一镇。负嵎如故。镇江贼＜舟宗＞。势必不能断绝来往。前经琦善修造多桨炮船。即日竣工。正可乘机扼剿。以图攻克。著陈金绶雷以諴迅即督饬陈国泰统领红单师船。顺流下驶。并饬驻守焦山之周士法等、所统各船同时泝流合击。不得因托明阿尚未到营。致令该水师将弁。顿形松懈。傥有不遵调度者即著陈金绶等、严参治罪。其陆路官军。并著妥为调遣一面知会余万清、并力堵剿镇江贼匪使该逆于南北两岸。不暇应接。自不难一鼓歼除其回窜扬州及旁扰通泰各路并著与德兴阿等、严密筹防忽稍疏失。武庆防守浦口尚属得力近复截剿贼船屡获胜仗著即由陈金绶传知该总兵仍前防剿既须遏贼北窜之冲仍当督饬江浦、六合民勇与向荣互为声援合力廓清江面至翁同书所称浦口水勇由本地团集不费口粮。南岸各州县。亦可仿照办理著陈金绶等咨商向荣饬令该地方官相机筹办。以期声势联络众志成城于攻剿更有裨益。将此由六百里加紧各谕令知之。　　

○又谕、前因杨霈军营兵饷不敷谕令官文、将川饷截留二三成外。余银悉解襄阳应用本日据杨霈奏接到官文来咨仅拨银二万两。并称前解省城之项。仍留作遣发武昌兵勇之用等语。现在杨霈军营需饷甚急。较荆州更为吃紧。武昌兵勇业经骆秉章、资给银米。无须多为留备。该将军截留川饷。竟至十五万两之多。实属不知缓急。著官文、即按照杨霈所咨。如数迅速筹拨解往该署督军营。毋得稍有推诿。嗣后各路解饷过荆。断不准截留过多。专顾一隅。置大局于不问。至官文前奏、螺山紧要。派令魁玉等、前往协剿。兹据杨霈奏、此项兵勇留荆。则中路无兵可派。而吴振镛等、所带兵勇。复经官文改派。则西路亦形单薄。著官文、迅饬杨昌泗、将原带兵勇。全赴襄阳。勿稍延缓。魁玉、即著管带所收武昌兵勇一千六百名。留在荆州。应往何处防堵。并著官文、妥为调遣。其张于铭、吴振镛、钟垿、分带之练勇。均令悉照原议不可再有更动。参将王国才著官文即饬该员、驰赴杨霈行营。以资差委。总之此时攻剿紧急。军营号令。须归画一。若因彼此意见不同。纷纷更调。必致将弁无所适从。所有进剿机宜。均著统归杨霈、妥筹布置。该将军如有必须参酌之处即与杨霈熟商筹办。不得稍分畛域。将此由六百里加紧谕令知之。　　

○又谕、杨霈奏、克复京山等州县、并调荆州官兵军饷、及请饬江西派兵出剿各摺片。现在京山等州县。均已收复。惟汉川尚为贼踞江北大局。已可粗有头绪。亟应乘势进攻。岂可坐令兵单饷绌。致成株待。杨霈中路舟师。由襄阳直达汉水。原为东西两路声援。嗣因官文奏、螺山紧要。恐魁玉等、折赴襄阳。转形纡缓。是以准其所请。令魁玉等、沿北岸夹击而下。径出大江。即可攻汉阳之正面。今据杨霈奏、此项官兵。全留荆州。则中路无兵可派。而吴振镛、钟垿等、所带兵勇。复经官文改派。则西路之师。亦形单薄。所筹均系实在情形。著杨霈、即飞咨官文。速饬杨昌泗、将原带兵勇。全数带赴襄阳。毋得再有推诿。其魁玉一员。即著管带荆州所收余兵一千六百名。留荆交官文调遣。张于铭、由钟祥赴汉川之勇。吴振镛等、由朱河赴沔阳之兵。钟垿、由沔阳赴汉阳之练丁。均著悉照原议。分路进剿。不可再有更调。当此军务吃紧之时。若号令不能画一。将弁无所适从。必致贻误大局。此后杨霈应如何调遣之处。即著一面奏闻。一面迅速布置。不得因意见稍歧。徒延时日。所需荆州截饷。即著咨明官文、如数筹解。傥有藉嗣推卸。即行据实具奏。参将王国才、亦著迅调赴营。以资差委。至襄阳防兵需饷。前已叠谕王庆云筹办。第该省供给皖楚军饷。为数不少。此时司库。亦颇形支绌。山西情形。除拨各路军饷外。并须兼顾京饷。即能酌量拨解。亦恐未可深恃。著杨霈、所需银数。咨商各该抚酌办。仍饬该地方官。设法劝捐接济。不论银米。但期足敷兵食。较胜远道转输。襄阳为完善之区。现又为司道大员驻劄处所。剿办当易为力。安陆等处余匪。仍著赶紧摉捕。务使一律肃清。杨霈亦不得因此零星遗孽。坐受牵掣。致误克复机宜也。将此由六百里加紧谕令知之。　　
</div>
    <div class="pagination">
<a href="清实录咸丰朝实录_page209.html">上一页</a><span>...</span><a href="清实录咸丰朝实录_page205.html">205</a><a href="清实录咸丰朝实录_page206.html">206</a><a href="清实录咸丰朝实录_page207.html">207</a><a href="清实录咸丰朝实录_page208.html">208</a><a href="清实录咸丰朝实录_page209.html">209</a><span class="current-page">210</span><a href="清实录咸丰朝实录_page211.html">211</a><a href="清实录咸丰朝实录_page212.html">212</a><a href="清实录咸丰朝实录_page213.html">213</a><a href="清实录咸丰朝实录_page214.html">214</a><a href="清实录咸丰朝实录_page215.html">215</a><span>...</span><a href="清实录咸丰朝实录_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
