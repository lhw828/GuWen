<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 176 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 176 页/共 502 页</h1>
    <div class="content">
○己丑。谕内阁、前因江忠源奏、西安马队领兵官伊昌阿、柯蒙额、二员。当玉山阵亡后。遽行逃去。尚无下落。已谕令查明该员等逃避情形。即行正法。兹据该抚奏称、于未经奉到谕旨之先。已查明该二员、前由店埠退至定远、追寻军火锅帐后。随即带兵到庐州会剿。请量予末减等语。是该员等情节。尚与无故退避者不同。伊昌阿、柯蒙额、著暂免治罪。留于该抚军营。责令戴罪自效。如不知愧奋。著仍遵前旨。即于军前正法。　　

○又谕、江忠源奏、贼匪复用地雷轰城、督兵抢护一摺。逆匪于十一日、率众四五百人、先扑小东门。经池州府知府陈源兖、及都司和宽、守备程智泉、督率兵勇。奋力抵御。江忠源复派楚勇、飞往协剿。并饬都司马良勋、戴文兰、加意严防。维时小东门贼尚未退。水西门月城迤北城垛。忽被贼用地雷轰裂八丈有奇。火光凶猛。城身摇撼。马良勋、戴文兰扼据缺口。屹立不动。江忠源亲督兵勇、冒烟冲上。毙贼百余名。受伤者无算。其小东门贼匪。亦经陈源兖等、轰毙四五十名。我兵乘势从营内抄出。追杀十余名。余匪始退。此次贼用地雷轰陷城垛。势极危险。江忠源力保危城。躬亲战阵。督率将弁兵勇、并力捍御。俾得化险为平。实属忠勇。可嘉之至。现在大兵云集。著江忠源督率兵勇与和春等内外夹击。迅解城围。尽歼丑类。毋稍迟延。　　

○谕军机大臣等、胜保奏、筑垒劄营设伏获胜等情一摺逆匪占踞独流静海以来。叠据该大臣奏报贼势穷蹙已极。朕日望捷音。并予以限期。令于今□山戊不□总要灭尽贼匪兹距□山戊不□底仅余旬日。该大臣此次奏报、仍以小胜塞责。能否克期埽荡。尚无把握。况据片奏、拏获奸细供称、该逆两次暗遣逆党假扮民人。前往江南求救。设使南贼乘闲北来。更将何所措手。胜保围攻独流逆匪。已逾两月。此时贼势日孤。务须激励将士。设法进攻。直入贼垒。埽穴捦渠。以清畿辅。断不可再有迁延。致干重罪。并严饬各路将弁。认真堵截。严防窜逸。傥有疏虞。惟该大臣是问。正在寄谕闲。又据胜保奏、十七日剿贼情形。达洪阿力疾督兵。尚知愧奋。已将该革员家产赏还。并谕令瑞昌、崇恩、带兵迅赴静海一带会剿矣。现在逆匪势穷情急。新营偪近贼垒。尤应加意严防。毋稍大意。将此由六百里加紧谕知胜保、并谕德勒克色楞知之。　　

○又谕、本日据江忠源驰奏、贼匪轰城、督兵抢护一摺。逆匪屡次用地雷轰城。经该抚督率将弁兵勇抢护。转危为安。江忠源谋勇兼施。深堪嘉尚。马良勋、戴文兰、扼险杀贼。尤为奋勇。已明降谕旨、与守城出力人员分别奖励矣。现在和春带兵。计已赶到庐郡。已有旨令其总统各路赴援官兵。迅解城围。该抚即与该提督、激励将士。内外夹攻。总以及早解围为要。昨据奏、贼匪由蕲水窜入英山。扬言欲至六霍。该处北通光固。最关紧要。江忠源虽在城中。势难兼顾。仍当力筹全局。随时知照舒兴阿、福济、相机援应。万不可任贼北窜。前据江忠源奏、总兵音德布、非统御之才。究竟带兵能否得力。著江忠源与和春确查据实具奏。毋任贻误。将此由六百里加紧各谕令知之。　　

○又谕、据胜保奏、连日攻剿独流贼匪。叠获胜仗该逆情急。潜于堤岸筑垒避炮。每遇有机可乘。辄苦无兵可拨各等语。逆匪占踞独流两月有余。尚未剿灭。必须厚集兵力。以期迅速歼除。既据胜保奏称、知会瑞昌、崇恩、迅即带兵来直协剿。想已启程。现在静海需兵甚亟。著瑞昌、崇恩、飞即督带兵勇。兼程前进。直赴静海。听候胜保调度。毋稍迟延。直隶肃清。山东自可无虞。此以剿为防之要策。将此由六百里加紧谕知瑞昌、并传谕崇恩知之。　　

○钦差大臣胜保奏、官兵迎击逆匪。因炮身震裂暂退。仍设伏败贼情形。得旨。好炮致有炸裂。疏忽之至。汝欲保首领。惟将此贼速灭。又奏、据贼犯供称、贼首李开方受伤毙命。批。不过一个贼酋。不必如此铺张。大头目尚有几个。务期生捦来京。尽法极惩。　　

○已革翰林院侍讲学士晋康奏、扬城既复。亟宜收拾人心。琦善坐失事机。并不会同请罪。得旨。该大臣已单衔请罪。汝等反谓未请罪。事已至此。岂能挽回。已有旨令琦善兼筹东路。朕看汝意不在劾琦善。意在东路空虚。汝摺内所陈。总以琦善太分畛域。不觉自已先存一成见。凡言彼之过。皆汝等之过。欲盖弥彰。岂能逃朕鉴乎。近见慧成所呈仪徵县原禀。并汝父批语今观汝摺、与批语字无二。想一切文案。必有汝代办者。军营原无回避。第汝既与汝父在一处。慧成前摺、汝必知之。既知之。复有此奏。谓非豫筹站脚地步。其谁信乎。又奏、圣躬偶患骽疾。不可轻投药饵。若灸以姜艾。当可立奏速效。批。朕非不知汝心。第将此琐屑之事入奏。岂能自以为尽爱君之忱。朕总以汝所办之事若何为凭。知自爱者不受谄谀。朕膺元后。岂受谄乎。汝若以此取悦于朕。适自误也。　　

○以直隶静海剿贼出力。赏副管旗章京鄂尔图那逊、佐领土克济扎布、赛吉拉呼杭噶拉、章京灵布扎隆阿、花翎。　　

○以安徽庐州府守城出力。赏巡抚江忠源、都司马良勋、巴图鲁名号。参将崇禧、都司和宽、杨焕章等、花翎。守备张际元等、蓝翎。余升摺有差。　　

○以盛京办理矿厂团练出力。道员裕恒、下部议叙。　　

○庚寅。上诣寿康宫、问皇贵太妃安。　　

○谕内阁、前因巡视五城御史凤宝等奏、都城军备一摺。军机处并未发钞。外闲遽行刊刻。降旨令内阁查明具奏。兹据裕诚等奏、查明该衙门于十一月二十九日、由军机处领出摺件。并无凤宝等奏都城军备一摺。无凭发钞。请饬步军统领衙门向报房查究等语。该报房刊刻凤宝等奏摺。系由何人私行发交。著步军统领衙门查拏讯究。奏明办理。　　

○谕军机大臣等、英隆奏、团练旗营屯站各丁、并请酌给出征兵丁军械一摺。据称、现将黑龙江各城旗营驿站官屯闲幼人丁。挑选团练一千六百名。以备拨用。并捐修器械等件。均著照所议办理。至备调军营各兵丁。应带腰刀、梅针箭枝、已余令兵部酌量发给。惟所请腰刀一千五百把。梅针箭八万枝。该部恐难如数全给。仍著该将军妥为筹画。或劝谕捐输。酌请奖励。或另行设法筹备。务即体察情形。核实办理。将此谕令知之。　　

○革职留任闽浙总督慧成、奏报移营进剿瓜州贼匪情形。得旨。贼情诡谲。声东击西。是其惯技。汝等总应严防北窜为要。朕非不顾苏常。第时势亦有缓急。德安、在东坝等处甚属得力。岂容飞越。　　

○前任工部左侍郎车克慎等奏、捐输经费。请予鼓励。得旨。著知照张亮基核办。汝等在籍人员。纷纷奏事。是抚臣以外。又添一巡抚也。嗣后事事禀商巡抚办理。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。十二月。辛卯。谕内阁、前据宋晋奏、请饬各路粮台、力行撙节一摺。当交该部核议具奏。兹据户部奏称、军营文武官员。均有例支俸廉盐菜等项。该署侍郎所指薪水名目。本干例禁。并沥陈军营冒滥积弊各等语。薪水一项。既为例所本无。何以各路粮台。竟敢公然支领。甚者且至五六百两之多。总由办理粮台之员。不能破除情面。正己率属。于大营支领。虽明知违例。亦必强为支应。而随办文员。遂得因缘为奸。任意侵蚀。逮至军务告竣。辄行摊入例支例销款内。影射报销。锢习相沿。实堪痛恨。若不严行查禁。何以节糜费而儆侵贪。著通谕现在统兵大臣。及粮台各大员。于接奉此次谕旨后。如有仍以薪水为名。列款支领。及改换名目。徇私滥给者。一经发觉。与受同科。悉照冒滥军需律治罪。并各按所领所发之数。加倍赔缴。拨充军饷。此外凡系例不应支款项。傥带兵官员。违例支领。即著粮台大员、据实参奏。粮台官员、或有扶同应付等弊。亦即一体治罪追赔。如为数较多者。查实后、一律监追。查抄备抵。决不宽贷。其军营官员兵勇领项、以及各项支发总数。亦著照户部所议。每月开单具奏。交部备查。该部即将单式迅速通行。毋得迟延歧异。至征兵防兵。定例供支。本有区别。现在用兵省分。援引例案。颇不画一。若俟题销之时。逐款核减。再行著追。必至帑项虚悬。徒延时日。著各路军营粮台、并防堵省分督抚、及总局大员、于接奉谕旨之日起。勒限一个月。将应放数目章程。先行核定。声明例案。详晰开单奏报。并将粮台办事人员。开单具奏。以后续有更调。随时咨部。以备查核。无论何处含混迁延。均著户部指名严参。从重惩处。当此度支孔亟。筹饷维艰。苟非除害救民。朕何必频发帑金。重烦民力。尔在事大小官员。尚不思激发天良。仍复各染习气。于应拨他省之款。则动请截留。于他省解到之款。则徒供挥霍。不特无颜对朕。亦何以服行闲兵勇。及出赀士庶之心。若再不痛改前非。力求撙节。典章具在。国法难逃。如该侍郎所引胡齐仑之案。众所共知。毋谓朕言之不豫也。将此通谕知之。　　

○又谕、文瑞奏、遵旨查明捕役纠众肆抢、分别定拟罪名一案。著依议办理。所有承审此案之顺天府东路同知吴承祖、于该犯等现充捕役。辄于供内添写已革字样。复任令捏呈赌具。显系规避处分。有意消弭。著即革职。失察赌博、及私带白役滋事之署通州知州祁之鑅、吏目车德符、均著交部议处。历任失察窝窃刺面贼犯等、充当捕头白役之该州知州、著吏部查取职名议处。通永道海瑛、近在同城。亦有失察之咎。著一并交部议处。至兼管顺天府府尹翁心存、府尹宗元醇、并不将该道海瑛两次具禀、详细察核。仅据初禀含混入奏。竟作为已革捕役。又未奏及同知吴承祖、同审此案。显系徇庇属员。豫为开脱。且不候结案。先期辩白。希图卸责。实属有心取巧。翁心存、宗元醇、均著交部严加议处。　　

○长芦盐政文谦奏、军需紧要。请于内库借拨银五万两。得旨。户部速议具奏。无论实银与钞票。总以济急为要。似较催徵豫拨之款为善。　　

○钦差大臣琦善奏、六合浦口肃清。现分兵进攻瓜州情形。得旨。贼匪诡诈多端。所获逆书。不可尽信。瓜州逆匪情形。动静若何。速查驰奏。　　

○两江总督怡良等奏、本年计典届期。因军务未竣。请展限办理。从之。　　

○以办理天津海运出力。予知府钱炘和等、升擢有差。　　

○予江苏仪徵阵亡副都统哲克东阿、协领讷钦布、穆精额、柯克森布、花麟布、防御成安、伊克坦布、穆精阿、英喜、骁骑校达崇阿、富克金布、花良阿、前锋达哈苏、前锋校印明、景禄、参将张守仁、守备范守贞、把总孔泰、外委张建福、祭葬世职。　　

○壬辰。谕内阁、前因军需紧要。经户部奏请、于顺天府属旗租项下。提银五万两。解充天津兵饷。兹据顺天府奏称、各州县经徵旗租银两。现仅解到四千余两。已尽数委员解赴天津。其余各属报解。甚属寥寥。当此军务吃紧之际。岂容任意拖延。致误急需。著直隶总督、顺天府兼尹、府尹、严饬直隶藩司、迅饬所属、将徵存未解之款。尽数赶解。傥查有那移侵亏情弊。即行严参具奏。毋稍瞻徇。以儆疲玩而重军需。　　

○又谕、翁心存、宗元醇奏、遵查知州那亏银两、据实覆奏一摺。顺天府属、涿州知州郭宝勋、于节年及本年旗租银两。那用至九千四百八十余两之多。该管上司。何以并不详查。率请题升西路同知。均属咎无可辞。所有前任兼管顺天府府尹、现任顺天府府尹、并前任直隶藩司、均著交部查明议处。郭宝勋亏那公款。为数甚钜。著顺天府、会同直隶总督、从严参办。毋稍回护。　　

○又谕、步军统领衙门奏、拏获刊刻并未发钞奏章人犯、请交部审办一摺。罗祥、张义兴、王得均、王继远、均著交刑部审讯。所刊奏摺。既据罗祥等、供系吴廷溥交给刊刻。而凤宝等回奏摺内。并未据实指明。系何人发交。已属有心含混。且以报房前次漏刻谕旨等词。牵砌入奏。尤为意存饰辩。给事中吴廷溥、于并未发钞摺件。辄即擅行刊刻。实属任性妄为。著先行交部严加议处。给事中凤宝、陈枚、玉山、联福、御史彭庆钟、隆庆、蔡徵藩、孙鸣珂、志文、于回奏时。声叙模糊。显有瞻徇情弊。均著先行交部议处。　　

○谕军机大臣等、和春奏、兵力过单、请饬催前调官兵一摺。现在庐州城围未解。正当剿办吃紧之际。必应厚集兵力。以期迅殄逆氛。所有和春前在镇江原带之湖南官兵、七百余名。素称得力。且为该提督亲信之兵。著向荣、于接奉此旨后即饬已革副将郑魁士、统带启程。驰赴庐州。交和春调遣。以资攻剿。不准稍涉延误。其镇江官兵。是否足敷堵剿。仍著该大臣、就近筹拨。毋致顾此失彼。连日金陵进攻情形。及城中贼情若何。江面船只若干。未据奏报。扬州、仪徵、窜出贼匪。全股麕集瓜州江口。究系欲向何处窜逸。亦未据琦善等、探明入奏。该逆占踞长江。联络一气。而我兵南北两岸。声息不通。任令贼踪纷纷逃窜。统兵大帅。所司何事。本日慧成奏、据探称、金陵贼营。惟雨花台最大。初四日、贼至紫金山。与官兵相遇。杀贼甚多。伪王府被天火焚烧。初五日、官兵打仗。贼放火箭。反自烧其营。百姓乘势纵火。毙贼无数等语。如果属实。大有可乘之机。即著妥速筹办。据实奏报。将此由六百里加紧谕令知之。　　

○又谕、前经降旨、令舒兴阿拨兵三千名。交和春统带。会剿庐州逆匪。复明降谕旨、令和春总统各路援兵。迅解城围。兹据和春奏、行抵合肥梁园地方。察看西北面兵勇。约有万余。而庐州东南面逆匪最多。又为北路咽喉。必须厚集兵力。方能由店埠一带进剿。现在该提督带赴店埠之兵。仅止千余名。加以张印塘原带兵勇。亦止千余名。此外催调临淮、和州、徐州、镇江之兵。又恐缓不济急。若再稍有稽延。庐州城内。饷乏力疲。深为可虑。著舒兴阿、即遵前旨。迅将所带官兵。分拨二三千名。交和春统带。即由店埠赶紧赴剿。不得再有推诿。如有拨将弁。或有托故推诿者。即著和春查明。以军法从事。毋稍瞻徇。庐州赴援之任。朕已专责和春。傥该提督有意迁延。致误事机。自难逃朕洞鉴。若各路带兵官员。意存掣肘。亦不能曲为宽宥也。湖南各起官兵。已谕知向荣、飞催赴皖矣。将此由六百里加紧各谕令知之。　　

○又谕、前据王懿德奏、台湾道徐宗干、因与台湾镇总兵恒裕、办理土匪。意见不合。藉词称病。当降旨将该镇道、均交部议处。兹据徐宗干奏称、当逆匪蠢动时。实因旧病屡发。恐滋贻误。禀请开缺。并自请治罪等语。现在台湾噶玛兰厅属。尚有匪徒拒捕。通判董正官被戕情事。该镇道自当和衷商办。以靖地方。徐宗干所奏、是否系仍执前见。与恒裕龃龉。故为此过激之词。抑系因被参劾。饰词申辩。著有凤、王懿德、密行查察。并将该道有无患病情形。据实具奏。将此由五百里谕令知之。　　

○福建台湾道徐宗干奏、拏获叛逆首犯林恭、已就地正法。该犯供词。扳引绅士候选州判黄应清等、皆知逆情。现经先后捦获各犯。研讯尚无确据。仍饬府会同委员、再行严鞫核办。得旨。一切机宜。随时酌量办理。不可拘泥。此奏照所拟行。　　

○以光禄寺卿麟桂、署浙江布政使。四川川北道杨能格、署江甯布政使。　　

○以直隶剿贼出力。赏台吉伯奇立、巴哈拉吗、元敦、达古斯、巴伊立、桑底、们都巴伊尔、乌兰巴伊尔、克奇格图、们都、阿吗古拉、花翎。　　

○以江苏嘉定、南汇、川沙、上海、宝山、青浦、六厅县城被贼窜陷。革参将周震豫、守备樊定邦、千总顾奕椿、顾开泰、张攀凤、把总林祥、龚殿魁、外委李云龙、张葆淳、徐寅亮、宣廷扬、陈桂森职。并逮问。副将李广金、守备车万清、下部议处。　　

○命升任浙江布政使毕承昭、留安徽和春军营差委。　　

○补铸江南提督印信。从提督和春请也。　　

○癸巳。谕内阁、大常寺奏、遵议稽查章程一摺。坛庙重地。理宜严肃。自应随时稽察。以昭慎重。所请分拨官员。轮班值宿。并兵役坛户库夫人等、造具清册。佩带腰牌之处。均著照所议办理。并著该堂官等、常川亲往稽查。如有官役人等、偷安旷误。或纵令闲人出入者。即行严参惩办。不得仅委之坛官奉祀各员。致令日久生懈。至坛庙大典。虽派王大臣等稽查。该寺堂官、职守所在。岂能藉词推诿。嗣后斋宿祭祀期内。仍著该堂官等、一体认真稽查。以专责成。毋得视为具文。致干重咎。　　

○署闽浙总督有凤奏、本年计典届期。因到任未久。未能遍知属员贤否。请俟军务告竣。再行补办。从之。　　

○蠲缓山西潞城、黎城、屯留、长子、临汾、曲沃、绛、七县被贼地方、本年额赋。并赈贫民口粮。贷仓谷耔种有差。　　

○甲午、谕内阁、毓书奏、审明跟随出征官兵之间散人等、由军营回旗。请饬查办各摺片。并开单呈览。所有由扬州军营回旗之闲散春瑞等、二十一名。由徐州军营回旗之闲散佛青阿等、五十九名。是否由该管佐领、给假回营。抑系私自逃回。著扬州徐州统带此项官兵大臣。查明具奏。单二件并发。　　

○又谕、据舒兴阿奏、本月十六日夜。庐州郡城失守。江忠源在水西门内御贼阵亡等语。览奏愤懑之至。江忠源、以知县调赴军营。屡立战功。超擢臬司。令其帮办军务。本年在江西守城。尤为出力。倍著忠勤。旋即授为安徽巡抚。由湖北力疾赴皖。甫抵庐州。即值逆匪围攻郡城。督率文武绅民兵勇。竭力守护。一月有余。屡次出奇制胜。力捍危城。方资倚畀。乃因援兵不力。以致贼陷庐州。捐躯尽节。深堪悼惜。舒兴阿统带重兵。既已行抵庐州。不能督兵竭力救援。又不遵旨拨兵、交和春统带调遣。以致郡城被陷。荩臣捐躯。实属辜恩。大负委任。著即革职。戴罪自效。和春自徐州赴援。带兵无多。所有舒兴阿管带之兵。即著交和春统带。各路援兵。均归调遣。务当督率镇将。激励兵勇。迅图克复郡城。毋稍迁延。致干重罪。　　

○又谕、骆秉章、曾国藩奏、剿办常甯土匪、叠获胜仗一摺。湖南常甯等县。土匪肆扰。经该抚等、派委员弁。前往摉捕。并饬各州县。不分畛域。合力兜击。该匪窜扑桶水地方。经候补知府张荣组等、带勇堵击。杀毙一百五十余人。生捦五十名。余匪窜扑嘉禾县。该署县任瑛、开城出击。杀毙多名。贼匪窜至蓝山。经该县张嗣康、督同典史倪玉龄、并绅士兵勇等、开放枪炮。轰毙追杀。贼势大挫。其道州所属之岩头山、句结土匪。俱饬兵勇追捕。杀毙多名等语。此次湖南土匪。大经惩创。在事文武。合力围剿。自不难悉数歼除。该抚等务须设法堵截。尽绝根株。　　

○又谕、奕兴奏、盛京刑部主事明禄、禀请代奏各情。并书元奏参明禄、乖僻妄为。协领塔芬布、挟制上司各一摺。著派柏葰、驰驿前往盛京。会同善焘、将各案情节。秉公查办。讯明据实具奏。毋稍瞻徇。所有随带司员。著一并驰驿。主事明禄、著即革职。归案审办。　　

○谕军机大臣等、寄谕钦差大臣胜保、逆匪占踞独流静海。将及三月。该大臣统领诸军。所请添兵筹饷各章奏。朕无不立允所请。现在各路大兵。已有两万余众。逆党仅余数千。朕日望捷音。以为年内必能埽荡。乃该大臣等、此次片奏贼匪情形。仍以慎重为词。一切措置。全无把握。本日据舒兴阿奏、庐州于十六日夜。被贼攻陷。巡抚江忠源殉难。该处为南北咽喉。贼势如此狓猖。若不将独流之贼。赶紧剿灭。设庐州大股。乘闲北来。时势将不可问。朕心焦灼万分。该大臣身为统帅。劳师糜饷。日久无功。已难宽宥。若再不倍加奋勉。迁延贻误。自问当得何罪。著仍遵屡次谕旨。激励将弁兵勇。设法进攻。克期埽荡。不准以贼情凶悍为词。藉图延宕。所请令德勒克色楞、来京密奏机宜之处。即著迅速来京。将此由六百里加紧谕令知之。　　

○又谕、本日据舒兴阿、和春、先后驰奏庐州失陷、巡抚江忠源殉难、贼势猖獗各等情。览奏焦急之至。庐州为南北咽喉。最关紧要。和春所带兵勇。甚形单弱。舒兴阿虽带兵数千。亦恐不能得力。必须添派重兵。以资剿办。著琦善于扬州军营。拨兵四千名。派萨炳阿管带。向荣拨兵一二千名。派秦定三管带。即日驰赴安徽。统归和春调遣。逆匪现踞瓜州。扬州情形较缓。金陵久未克复。逆匪已纷扰安徽。江北情形。更为吃紧。势不能不先其所急。著该大臣等、接奉此旨。即派该员等、星速带兵前往。不准片刻迟延。傥惟知拥兵自卫。不顾江北大局。设有贻误。朕惟该大臣等是问。将此由六百里加紧各谕令知之。　　

○又谕、本日据舒兴阿奏、逆匪攻陷庐州。江忠源殉难。已明降谕旨、将舒兴阿革职。责令戴罪自效。并令和春统带各路官兵。迅速进剿。福济现已授为安徽巡抚。责无旁贷。著即带兵前往。会同和春、合力攻剿。一面克复庐州。一面遏贼纷窜。万勿迟延。致干重罪。该抚请将徐州粮台。移往凤阳。此时情形。应否改设。著即妥筹办理。青州府知府恩锡、已有旨饬令赴皖。听候调遣。所请张鼎元带兵赴皖。并河南应解饷银。已谕令杨以增、英桂、照办矣。将此由六百里加紧谕令知之。　　

○又谕、前因庐州情形紧急。谕令舒兴阿、和春、前往督剿。并以和春熟悉贼情。特命总统诸军。惟兵力较单。令舒兴阿、酌拨官兵二三千名。俾资调遣。乃该督既不肯抽拨。又不能督率镇将。竭力攻剿。以致郡城被陷。荩臣捐躯。实堪痛恨。江忠源忠勇素著。屡立战功。朕方欲畀以剿贼重任。今竟因援兵不力。城陷阵亡。览奏之下。悼惜殊深。和春现在进劄何处。是否尚在店埠。所有城外各路兵勇、一万余名。即著统归和春、管带调遣。福济所带兵勇。计日亦可赶到。兵力尚不甚单。江忠源所带兵勇。著即赶紧收集。毋令涣散。江忠源之弟江忠济等、所带之勇。亦必得力。并著和春酌量调拨。加以激励。以备助剿。舒兴阿系专派统兵赴皖大员。既已行抵庐郡。尚不赶紧攻剿。冀解城围。乃拥兵自卫。坐误事机。本日降旨革职。令其戴罪自效。若再不知奋勉。著和春奏明、即于军前正法。和春膺兹重任。务当与福济、暨诸将士、合力同心。激励兵勇。设法进剿。迅图克复。若再迁延时日。致贼久踞庐川。或乘闲北窜。惟和春是问。正寄谕闲。据和春奏到、庐州失陷情形。请添调大兵攻剿。并请拨饷银各摺片。本日已谕令琦善、向荣、拨兵驰赴安徽。统归该提督调遣。并谕黄宗汉、速拨兵饷六七万两。迅速解往矣。将此由六百里加紧谕知和春、并谕舒兴阿知之。　　

○又谕、本日据舒兴阿、和春、先后驰奏、庐州郡城、于本月十六日夜失守、巡抚江忠源阵亡各等情。据称、所带官兵。待饷孔殷。无从支领。现又添派官兵。尤应宽为筹备。著黄宗汉。于浙江省。无论何款。先行筹拨银六七万两。派委干员。迅速解往安徽军营。以资接济。并著于起解前期。飞咨和春。以便派员迎提。一面知照沿途地方官。妥为护送。毋得藉词推诿。致误要需。将此由六百里加紧谕令知之。　　
</div>
    <div class="pagination">
<a href="清实录咸丰朝实录_page175.html">上一页</a><span>...</span><a href="清实录咸丰朝实录_page171.html">171</a><a href="清实录咸丰朝实录_page172.html">172</a><a href="清实录咸丰朝实录_page173.html">173</a><a href="清实录咸丰朝实录_page174.html">174</a><a href="清实录咸丰朝实录_page175.html">175</a><span class="current-page">176</span><a href="清实录咸丰朝实录_page177.html">177</a><a href="清实录咸丰朝实录_page178.html">178</a><a href="清实录咸丰朝实录_page179.html">179</a><a href="清实录咸丰朝实录_page180.html">180</a><a href="清实录咸丰朝实录_page181.html">181</a><span>...</span><a href="清实录咸丰朝实录_page177.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
