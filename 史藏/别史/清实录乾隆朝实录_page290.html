<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 290 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 290 页/共 1860 页
  </h1>
  <div class="content">
   ○以故奉恩将军宗室巴延之子尚福、袭职。　　

○赠故贵州提督韩勋、为右都督。照例赐恤。谥果壮。　　

○予广西义宁县遇贼被戕之下雷州吏目鲁懋、芦田市巡检鲁器各荫一子监生。　　

○己巳。上诣皇太后宫问安。　　

○谕、据盛京兵部侍郎春山奏称、盛京等处驿站。每年大驿各出银十六两。小驿各出银八两。馈送侍郎盘费。又出银四百两。馈送正副监督。此外逢节又有规礼。其二十九驿驿丞。一年所得俸银三十余两。又皆馈遗侍郎。各计有一千余两。凡此皆系驿丞自送。因而驿丞有所恃以无恐。将钱粮任意花费。虽马匹疲瘦短少。侍郎与监督。俱置不问等语。馈送陋规。原干例禁。盛京陋习相沿。料非一任。若事穷究。未免拖累多人。今姑宽其已往。嗣后著永行革除。如有再蹈前辙者。必从重沿罪。至于各省。驿站。或有此等情弊。亦未可定。向来设有巡察御史稽查。今巡察既裁。督抚更当留心查察。使积习湔除。驿务不致废驰。若日久弊生。或经科道纠参。或钦差大臣经过查出。朕惟、尔督抚是问。该部即遵谕行。　　

○大学士鄂尔泰等议奏、署两广总督策楞等、议覆布政使唐绥祖、请广西各州县训练乡勇。查粤西所属。如临桂、灵川、兴安、永宁、永福、全州、永安、恭城、贺县、修仁、岑溪、桂平、贵县、宣化、隆安、横州、永康、雒容、柳城、罗城、融县来宾宜山、思恩、东兰、上林、迁江、西隆、凌云、天保、归顺、郁林、博白北流、陆川、与业等三十六州县。原有设立乡勇堡卒耕兵、隘丁、狼丁、土丁、止须汰其老弱。另选补额富川、苍梧怀集、平南武宣、上思养利、左州、崇善、宁明、马平、怀远象州、天河、河池、武缘、西林等十七州县。逼近苗獞。或系边隘。已饬扼要村寨。量行设立。义宁一县。已经设协安兵。又阳朔、灌阳、平乐、荔浦、昭平、藤县、容县、永淳、新宁、宾州、奉议等十一州县。皆非苗疆。均无庸设。此项乡勇。原有额设仰食公田。及公给口粮者。仍旧其新设者。应照邻近州县公给口粮之例。听民自行办理。再于再岁农隙时。令各州县传操一次。其远乡、乘公便下乡。就近操练。或委巡捕等官查操。不必会同营汛。有技艺可观者。量赏鼓励。遇有调遣。照土兵例。给盐菜口粮。事竣分别奖赏。并应如该督抚所议。惟委巡捕等官操阅。恐致滋扰。未便准行。从之。　　

○署福建巡抚周学健奏、闽省将军旗营甲兵。及督抚各标官兵。每冬、将军督抚会操。需赏号等银一千两。又驻防八旗官兵。每岁演放大炮。需彩红袋靶人夫等银八十两。向于耗羡存公银内动支。经前督臣以公用不敷奏裁。闽省边海重地。练习行阵。演放炮位。事关紧要。此项银两。实难停止。查有寺租归公一项。除每年完纳额粮。修理坝工外。尚余谷二千一百余石。拨兵充饷。此系寺废余租。本非额徵粮税。请拨作会操演炮之需。所取租谷。照折中价。每石五钱。适敷支应。仍递年归入存公册内报销。得旨允行。　　

○庚午。谕、直隶天津、河间、等处。今年被灾。业已加恩赈恤。苐歉收之后。米价颇昂。来岁青黄不接之时。民食未免艰难。所当豫为筹画者。除督臣高斌、已遵旨遣官。在奉天买米八万石外。朕思明春山东、河南、漕船。经由直隶地方。若截留漕米十万石。令高斌视州县大小。酌量分派存贮。以敷粜借之用。于民食自有裨益。其如何截留东、豫、各船。及分贮沿河州县之处。该督即会同仓场侍郎。逐一详悉妥议办理。　　

○是日、甲子年立春。顺天府进土牛春山宝座。　　

○辛未。大学士鄂尔泰等议覆、湖广总督阿尔赛疏称、世袭千总覃梓楚、覃邦舜、六年俸满。年富材优。照例送部引见。田贵龙、弓马生疏。留营学习。又称覃梓楚、覃邦舜、效力精勤。请格外施恩。即予升用。查旧例土司归流之土千户。给与千总职衔世袭。愿随营者。一体食俸。年满保题。与该督所请相符。但予即升。则改流土弁甚多。并生幸心。其不得志者。且怀失望。应将此意令该督知悉。酌宜妥办。覃梓楚等、既经给咨赴部。即交兵部照例办理。至该土弁等。既有保送升转之例。则材技平常者。亦宜定议处分。请嗣后不堪保送土弁。照俸满注册千总之例。给与原衔。饬令离营。从之。　　

○户部议覆、四川巡抚纪山疏称、宁远府西昌县。本年五六两月。被水冲坏民田。内有冲灙成河。并沙石压盖。本色屯秋田九十四亩有奇。又折色屯田二十三亩有奇。所有额徵。请予豁除。又有沙石淤盖深厚。须俟三年垦复者。共屯秋夷田六十亩有奇。及沙淤稍薄。一年即可垦复者。屯秋夷田二顷二十七亩有奇。折色屯田一十五亩有奇。应徵额赋。暂请蠲免。俟勘明可耕之岁。再照例徵输。应如所请。从之。　　

○又议覆、云南总督张允随疏称、滇省大理府。自雍正五年、停止鼓铸。十余年来。迤西一带钱少。兵民零星交易不便。该地产有铜矿。应请设法开采。设炉十五座。每年需铜二十八万余觔。即以所出之铜供铸。不敷、再将迤东各厂铜觔添拨。铅锡等项。于各厂运往。统计每清钱一千文。约需工本六钱有零。每年可铸出钱六万余串。照例搭放兵饷。所需局房。旧地已改考棚。并择地建盖。应如所请。从之。　　

○赐湖南岳麓书院御书扁曰、道南正脉。　　

○壬申。上诣皇太后宫问安。　　

○总理三陵事务多罗贝勒允祜奏、朱华山距景陵新城三十余里。新设朱华山八旗章京。各有差务。势难兼管。请添设委署副总管一员。于陵寝旧驻章京内、恭选四员。奏请引见简放。责令管辖。得旨允行。　　

○癸酉。谕、昨召见大学士陈世倌。据奏近日彗星见。宜下修省之诏。以宣示百官。使天下共知之。将来并可垂之史册等语。朕思人主君临天下。敬天勤民之心。必严恭寅畏无时不凛上帝之鉴观。念兆人之休戚。以期弭咎于未然。诚以修省全在乎平日。此朕之所以夙夜兢兢者。事天以实不以文。以诚不以伪也。若平日不能时几交敕。及至上天垂象。方事修省。已属临事儆惕。所为缓不济急。若灾异既徵。又不竭力补救。但托于文告。饰为敬慎警惧之辞。而无引咎责躬之实。徒务臣民之观听以塞责。是明以示戒。而更加粉饰。则慢天欺世。其过愈大。岂能感召天和潜消沴戾乎。前日御门时。朕以京师得雪甚微。且星象见异。面降谕旨。原欲与大臣等交相儆省。深思所以致此之由。缺失何在。亟图悛改。并非欲众人闻知。冀垂史册。掩一时之耳目。示后世以虚文。乃陈世倌身为大学士。见不及此。而劝朕为文饰之事。是朕心不能见白于大臣。朕深以为愧。此正朕之所当修省者。朕虽不及古之帝王。而诚敬事天之心。无一刻之敢懈。可以自信。可以质诸神明。今星象示儆。乃仅欲以修省一诏。谓可了事。即此一念。诚乎伪乎此实朕梦寐中所不敢萌者。是用特降此旨。俾知恪天之道。惟在乎修省之实。而不在修省之文。我君臣其共勉之。　　

○吏部等衙门议准、内阁学士李清植奏称、台臣冯元钦。请令诸臣于自陈时举贤自代。俱用密封陈奏。此适足以开钻营之便。而滋结纳之缘。请仍遵谕旨。即于疏内奏闻。从之。　　

○甲戌。孝庄文皇后忌辰。遣官祭昭西陵。　　

○上诣皇太后宫问安。　　

○谕军机大臣等、山东相近直隶诸府。今年歉收。冬间又复少雪。倘蝗蝻潜生。明岁必为禾苗之患。前陈大受奏报挖埋蝻种之法朕已令直隶仿照行之。尔等可寄信与喀尔吉善、令其留心。及此农隙之际。饬谕有司董率民人。早为料理。若东作方兴则农民有事南亩。即恐不及矣。　　

○又谕、据郑文焕奏称、郭罗克番民输诚服罪。认赔抢劫物件。永远遵守约束等语。郑文焕所奏。此时只得酌量完结。但善后之计。非郑文焕所能办。庆复可仍于明年前往四川。会同纪山、悉心料理。期于永远宁帖。尔等可寄信与之。　　

○是日起。上以岁暮祫祭太庙。斋戒三日。　　

○丙子。以岁暮祫祭。遣官祭太庙中殿、后殿。　　

○上诣皇太后宫问安。　　

○谕、翰林院衙门。年久未能修葺。倾圯之处甚多。著哈达哈、海望、三和、料估修理。　　

○丁丑。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭太岁之神。　　

○谕、硝黄为边关严禁之物。久有定例。闻各省沿边口隘。奸民嗜利。往往勾通守口兵役。夹带出口。以图重利。又闻准噶尔境内。不产硝黄。每令内地往来之番夷喇嘛。私偷夹带。出重价购买。各督抚提镇。当时刻留心。严饬文武官弁。一体实力搜查。以防偷漏。再遣妥员于各口隘之外。细行访察。如有出产硝黄之处。作何设法防范。毋得稍有疏忽。该部即行文各省督抚提镇等知之。　　

○召见夷使图尔都等、谕曰。朕本欲明年召见尔等。赐予筵宴。因尔等求观步踏。故今日即令瞻仰。噶尔丹策零疏内、称前往西藏之人。准由噶斯路赐助牲畜。每年准派二三十人。巡阅托尔辉等处。故遣尔谢恩请安。朕深为欣慰。一应进藏所加恩典。吹纳木喀回巢时。自然详悉告知尔台吉。查阅托尔辉。乃系朕谕旨。但疏内又称贸易之人。不论何时皆可前来。来京贸易者。在甘凉等处。任便皆准贸易。并非朕之原旨。朕大臣等奏言。此系噶尔丹策零、巧诈以图侥幸。朕言噶尔丹策零。未必如此巧诈。盖伊使者禀者之误也。昨朕大臣向尔讯问。果系尔等误告之故。大凡为使之人。往返劳顿。词语繁多。只言片语。保无错误朕亦不复追咎尔等。但尔等归时。须详告噶尔丹策零知悉。贸易之人。于限定年分。或春夏。或秋冬。总在一年之内。不论何时。皆准进边贸易。非不分年限。无论何年。皆可前来也。若来京贸易。亦应在定例来京之年。但尔等货物。皆系自备脚力。原属艰难。京师道远。力不能前。即在肃州贸易。亦属可行。肃州与尔游牧相近。尚可获利。若在甘凉等处。实属不便。朕并非以尔等为外夷。不令留顿甘凉也。尔等来时。并从彼处经行。其地皆属褊小。商贩无多。尔等货物到彼。若货卖不尽。将驮载回归耶。抑久住以待售耶。势必反至失利。于尔等何益。肃州亦属褊小。不比京师。因前既与尔国议定。先期传集商人至彼。与尔贸易。若无指定之处。商人岂能各处豫备耶。如欲来京贸易。于定限年分仍来京。不然。即在肃州亦可。朕此等筹画。皆与尔等有益。尔明告噶尔丹策零知之。夷使图尔都、叩谢奏言。大皇帝谕旨甚是。所称贸易无论何时、与甘凉等处皆可贸易之语。大皇帝敕书内。实未开载。我等来时。曾向中国大臣言及。意谓已经许可。误行禀告。噶尔丹策零遂据我等之言。写入疏内。乃我等之过。非噶尔丹策零有意如此也。上曰。偶尔错误。朕不责备。想噶尔丹策零。亦未必归咎于尔。尔等可勿疑惧。惟以朕敕书开载者为凭。自属妥协。但一切事宜。既经议定。自当永远遵守。今初次举行。即便反覆。可乎。不惟于事无益。众人观瞻。亦属不雅。朕前降旨甚明。岂有即行更改之理。可传谕噶尔丹策零。其善体朕意。图尔都奏称、一切事宜。大皇帝皆已降旨。敬谨记忆。回时详告噶尔丹策零知之。　　

○戊寅。上诣皇太后宫问安。　　

○御保和殿。筵宴朝正外藩。左翼、科尔沁、亲王、罗布藏衮布。郡王、阿旺藏布。贝子衔镇国公、达尔玛达都。和硕额驸、拉什那木扎勒。多罗额驸、色旺诺尔布。固山额驸、拉里达。固穆。头等台吉、鄂齐尔达什。麟扎勒。格扎多尔济。塔布囊阿齐图。二等台吉、达什拉布坦。达玛林那木扎勒。拉什。根敦。萨木鲁布。沙克扎木素。那木扎布。德勒格楞贵。朋苏克。阿尔塔。丕勒。塔雅勒多尔济。三等台吉、松兑。敦多布色楞。达什。土□莽奇钗。那苏图。那木扎勒。济克济扎布。四等台吉、衮布扎布。毕里衮达赖。车凌库勒。车木楚克。鄂固里克齐。多尔济拉什。垂扎布。卓特巴。扎木散。锡拉布。毕济扎。敦多克。布木布齐勒。索诺木。诺们桑。乌尔瑚满。恭格托兵特。裕木多尔济。罗布藏敦多布。鄂摩克图。恩克巴雅尔图。巴颜博勒瑚。阿里衮达赉。额林沁。阿萨拉瑚。阿拉布坦。巴图。禄塔。阿拉布坦。布图格尔。毕里衮达赉。贵岱。色楞多尔济。色楞。匝雅噶尔弼。色楞德勒格尔。丹巴。色巴克扎布。萨木雅。阿裕锡。萨木坦。七十六。垂扎布。罗布靖。色布腾。巴颜猛克。那逊鄂勒哲衣。色本。索诺木扎木素。苏玛第。拉什。色旺。阿敏达尔。阿裕尔。朋苏克。努登。布达。那木萨赉扎布。喇嘛扎布。伊特格勒图。索诺木。图萨图。乌巴什。鄂尔济图。猛武勒哲衣。敖汉、贝勒、罗布藏。多罗额驸、齐旺多尔济。固山额驸、罗布藏锡拉布。垂金扎勒。旺扎尔。柰曼、固山额驸、敦多布。三等台吉、尚图。喀喇沁、贝子、瑚图灵阿。辅国公、敏珠尔拉布坦。乌喇特、辅国公、阿穆尔凌贵。鄂尔多斯、贝勒、诺衣罗布扎木素。辅国公、色布腾。诺尔布。右翼、喀尔喀、车臣汗、达玛林。郡王、成衮扎布。贝子、散都布。镇国公、旺舒克。辅国公、巴苏。旺扎勒。扎木禅。车布腾扎布。扎萨克、头等台吉、旺扎勒。策旺敦多布。车布登。旺扎勒。散都克尔多济。旺舒克拉布坦。车凌多尔济。萨拉。海都布。拜都布。拉什。和济格尔。索诺木。乌哷木济。阿裕锡。布达扎布。多仙济扎布。二等台吉、敦多布林沁。完楚克多尔济。车登。达尼斯。班珠尔。罗布藏拉什。垂扎布。鄂勒哲衣巴雅斯瑚朗。尚图。旺舒克拉布坦。三等台吉、班珠尔。锡拉布。扎木素。班珠尔。扎木巴拉。巴特玛。萨旺扎布。四等台吉、乌巴什。沙津达赉。鄂博兑。德勒格拉瑚。朋苏克。腾锡。根敦。猛库鄂勒哲衣。茂勤。阿裕锡。贵哷格。堪珠尔。索诺松衮巴雅斯瑚朗。赛科岳图。巴拉弥特。鄂济克图。赛音图萨图。齐旺多尔济。托和齐。噶麟得里。散济扎布。赛音察衮。那木扎勒。扎木颜。色旺扎木素。固穆扎布。丹达尔桑。丹津。那穆。阿勒达尔。扎木扬。阿拉布坦。旺舒克。齐拉布。根敦扎布。布颜德勒格尔。恩克济库。伊斯贵。锡拉布。额勒济。色楞。固尔扎布。罗布藏。苏班。阿尔斌。匝雅噶尔弼。满沁保。托克托瑚。乌尔图那斯图。噶勒桑。伯尔清。伊鲁勒图。喀勒津。达尔玛。阿木瑚朗。阿弥尔图。达克巴。锡拉布。扎木桑。扎尔瑚齐、索诺木。诺木巴里克齐。三达什里。乌巴什。那苏阿尔和。丹津。厄鲁特郡王、色布腾旺布。及内大臣等宴。召科尔沁亲王、罗布藏衮布。郡王、阿旺藏布。贝子衔镇国公、达尔玛达都。敖汉贝勒、罗布藏。喀喇沁贝子、瑚图灵阿。辅国公、敏珠尔拉布坦。鄂尔多斯贝勒、诺衣罗布扎木素。喀尔喀车臣汗、达玛林。郡王、成衮扎布。贝子、散都布。辅国公、巴苏。扎布禅。车布腾扎布。厄鲁特郡王、色布腾旺布。至御座前。赐酒成礼。　　

○是月、直隶总督高斌奏、本年河间、天津、等处。被旱灾民。入冬以来。祁寒可悯。已会同盐臣伊拉齐、及各司道。并劝绅士商民等。公捐棉衣四万三千六百九十一件。查明极贫者。于领赈时当面散给。得旨。知道了。　　

○江苏巡抚陈大受奏、宝山县胡巷镇。及蕰草滨一带。临海居民稠密。土塘日渐坍卸。每遇大汛。潮水浸刷。塘根甚属危险。请于蕰草滨北岸桥东镇西市梢对官路起、迤东至镇梢止。建筑单层排桩石坦坡四十丈。自胡巷桥东镇起、迤东北至税房止。接筑双层排桩石坦坡四十丈。动项儹办。得旨、知道了。　　

○又奏蝻子入土。设法剪除。查蝗蝻生子。必坚土高亢处所。用尾栽入土中。深不及寸。仍留孔窍。形如蜂窝。一蝗所生十余粒。中止白汁。渐次充实。因而分颗。一粒中即有子百余。交冬遇雪。即深入寸许。若积雪尺余。蝻子便难出土。今岁入冬以来。各属俱未得雪。海州等处穷民。挖取草根。类多掘得蝻子。累累成团。愚民罔知剪除。仍弃土内。交春遗孽萌动。甚为可虑。臣已飞饬地方官、出示乡民。凡掘得蝻子一斗交官者。立即给银二钱。或只数升者。亦照此例减给。并饬报过生蝻各属。一并遵行。得旨、甚善举也。　　

○福建巡抚周学健奏、接到大学士等议准江西巡抚陈宏谋奏请、禁止种烟一摺。查闽省种烟最广。民情又悍。猝加查禁。抗法必多。请设法从容劝谕。得旨、大学士等所议陈宏谋摺。原非尽令各省一概禁止种烟也。亦云因时制宜。劝谕而已。况闽省尤不能行止令。想汝错会意矣。　　

○又奏请、查禁官吏收捐监生规礼。得旨、周学健在闽。他事容有过当之处。以致与那苏图有不睦之状。至此事若实。则是那苏图在闽。所司何事。若复以此益致不和。则见轻于朕矣。汝二人共观之。仍共彻底清查。妥办奏闻。　　

○湖广总督阿尔赛奏、湖北武昌管关之员。向于口岸项下。每年留银六百两。为办公之用。实属不敷。请再于余银内酌给四百两。得旨、知道了。　　

○护陕西巡抚帅念祖奏、陕甘二省绿旗兵丁。向准支借司库银两。以资接济。惟八旗未有此例。请嗣后驻防官兵。如遇歉收。及粮价昂贵。照绿旗马兵例。每名借给四两。常年分限四季。歉岁六季坐扣。得旨、著照所请行。　　

○陕西提督永常奏、准噶尔夷人到肃贸易。即带驼马牛羊。至哈密变卖。节经谕止不许过山。该夷使以牲口疲乏。不能行走。恳求卖去。察其情形。尚非有意违例。已派弁查看。将实在疲乏者。准其变卖。得旨、所奏俱悉。　　

○甘肃巡抚黄廷桂奏、宁朔县迤南、地名青龙滩。距县城一百二十余里。逼近唐渠正闸。土旷平衍。尽堪树艺。祗以地高于渠。水不能入。废弃已久。查闸西地势微低。开穵渠口。以资灌溉。可得膏腴地六千余亩。现已动工挑浚。又灵州城西羊马湖地方。于乾隆六年查出可耕之地。两年招垦。已获成效田一万三千余亩。得旨、劝课农桑。为政之本。知道了。　　

○四川提督郑文焕奏、曲曲鸟蛮夷。于本年二月间抢劫万工堰。事几一载。该夷酋恃险匿凶。不遵调讯。应相机除捕。得旨、知道了。　　

○广西巡抚杨锡绂奏、永宁州知州董天良。朴实无华。视民如子。据实奏闻。得旨、此等循吏。应使久于其任与民休息。方有实济。仍不止之一人、之一处也。　　

○是年。旌表孝子。直隶等省杨云解等二十七名。孝妇。江苏等省张氏等八口。守节合例。八旗、满洲、扬桑阿等妻莫勒遮尔氏等一百八十一口。蒙古、阿里衮等妻赫佳氏等二十四口。汉军、杜一元等妻白氏等四十五口。西安等省驻防图尔什等妻他他喇氏等五十八口。奉天等省陈芝荷等妻许氏等一千九百六十口。未婚守志。江苏等省李仙桂等聘妻洪氏等三十口。夫亡殉节。镶红旗石柱妻瓜尔佳氏、江苏等省于会中等聘妻蔡氏等二十七口。孝义。安徽等省曹七善等四名。百岁寿民妇、江苏等省陈氏等十一口。各给银建坊如例。　　

○是年。一产三男包衣满洲张九德等六家。　　

○是年。会计天下民谷数。各省通共大小男妇、一万六千四百四十五万四千四百一十六名口。各省通共存仓米谷、二千九百六十二万六百五十二石二斗四升七合零。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百七


大清高宗法天隆运至诚先觉体元立极敷文奋武孝慈神圣纯皇帝实录卷之二百八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
  </div>
  <div class="pagination">
   <a href="清实录乾隆朝实录_page289.html">
    上一页
   </a>
   <span>
    ...
   </span>
   <a href="清实录乾隆朝实录_page285.html">
    285
   </a>
   <a href="清实录乾隆朝实录_page286.html">
    286
   </a>
   <a href="清实录乾隆朝实录_page287.html">
    287
   </a>
   <a href="清实录乾隆朝实录_page288.html">
    288
   </a>
   <a href="清实录乾隆朝实录_page289.html">
    289
   </a>
   <span class="current-page">
    290
   </span>
   <a href="清实录乾隆朝实录_page291.html">
    291
   </a>
   <a href="清实录乾隆朝实录_page292.html">
    292
   </a>
   <a href="清实录乾隆朝实录_page293.html">
    293
   </a>
   <a href="清实录乾隆朝实录_page294.html">
    294
   </a>
   <a href="清实录乾隆朝实录_page295.html">
    295
   </a>
   <span>
    ...
   </span>
   <a href="清实录乾隆朝实录_page291.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
