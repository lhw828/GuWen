<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 164 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 164 页/共 505 页
  </h1>
  <div class="content">
   ○又谕、业布冲额奏遣勇诳报军情。讯明正法。并请将弹压出力人员奖叙各摺片。库车汉回滋事。经平瑞等派兵往援。遣勇朱小溃来至乌噜木齐城关。辄谎称南关魁星楼外。有贼匪二三百人。将先行遣勇杀伤。致城内外军民汉回人等惊慌大乱。经业布冲额派令署参将索焕章等、前往弹压。察看并无一贼。朱小溃妄报军情煽惑人心。几至激成事端。实属大干法纪。业布冲额于查明后。即将该犯正法。办理甚妥。仍著平瑞、业布冲额、文祥、将该城内外居民。加意抚绥。并严密查拏造言生事匪徒。毋令人心为所摇惑。将此各谕令知之。　　

○以克复浙江孝丰县城。生捦伪戴王陈荣、赏知府刘璈、道衔副将刘端冕、谷香山、通判蔡元吉、巴图鲁名号。　　

○以浙江定海兵团□□穴□又□捕海盗出力。赏守备卢士煦花翎。余升叙有差。　　

○以河南南阳、汝甯绅团剿贼出力。赏教谕李绍白等蓝翎。余升叙有差。　　

○以失察捏报胜仗。河南巡抚张之万下部议处。革副将徐连升职。仍带队剿贼。　　

○请表守正捐躯福建漳平县民许志诚妻刘氏。　　

○癸巳。谕议政王军机大臣等、李鸿章奏、驰赴长兴。拟遵旨抽调枪炮队助攻金陵一摺。昨据杨岳斌等驰奏、官军克复金陵外城。洪逆坚踞大城以内之伪城。官军四面围攻等语。李鸿章以叠奉寄谕。饬令助攻金陵。拟抽派王永胜等营。及刘铭传等枪队一万四千人。前往助攻。自系尚未接悉金陵克复之捷。惟伪城既坚。贼穷且悍。难保不为困兽之斗。仍著李鸿章探明。如金陵全城均经克复。即可无庸调往。以为协剿湖州之用。傥尚未蒇功。有必须添调枪炮各队之处。仍著李鸿章饬令派出各军。携带炸炮火器星驰前往协力猛攻。以期肤公早奏。左宗棠昨奏浙军克复孝丰。现令杨昌浚进图安吉。恐梅溪四安之贼。齐心赴援。腹背受敌。当经谕令李鸿章饬长兴得胜之军。分攻四安。使湖州安吉之贼。划而为二。著该抚即遵前旨。令郭松林、吴毓芬等水陆各营。一面留军扼守长兴。一面分攻四安。与浙军纵横夹击。以牵贼势。其太湖东西两岸。潘鼎新刘秉璋等营。并即檄令会同李朝斌水师。期会浙军。联络并进。以期渐合长围。迅图克复湖州。肃清全浙。仍严扼苏常等属。以防窜突。将此由六百里谕令知之。　　

○又谕、毛鸿宾、郭嵩焘奏、藩司办事竭蹶。不胜繁剧之任一摺。据称藩司吴昌寿、以知县在粤候补已二十年。属吏半系故交。不能破除情面。派候补道屠继烈督催核算交代。该藩司一味迁就。含糊搪塞。厘务捐输。本供该藩司支放。而该藩司茫无策画。于轻重缓急之序。略不置意。避就恩怨。且窘于计画。两次引病乞退。经开导慰留。原冀其力加振作。讵料执持意见。愈觉一筹莫展等语。吴昌寿现已＜??闲＞放湖北巡抚。若如毛鸿宾等所奏。办事颟顸诸务难资整饬。于藩司尚难称职。又安望其身任封圻。实力整顿耶。惟又据该督抚奏称、吴昌寿性情耿直。操守廉洁。颇为时誉所推。是其人品亦尚可取。且吴寿昌从未服官楚北。该省属员。未必多系故交。或可望其振刷精神。力图整顿。吴寿昌到鄂后。是否堪以胜任之处。著官文随时察看。据实奏闻。原摺著钞给阅看。将此密谕知之。　　

○福建巡抚徐宗干奏、遵查建甯失守人员。请将知县恒锐革职查办。并拟俟张运兰、康国器、两军到后。接办防务。得旨、康国器已有旨补授延建邵道。张运兰已报到闽。即著督饬文武各官妥筹堵剿。不得仍前粉饰。致滋贻误。恒锐著先行革职。认真查办。据实具奏。　　

○以都察院左都御史单懋谦暂署礼部尚书。　　

○改丁忧江南福山镇总兵官郭松林为署任。仍留营。　　

○以江苏丹徒、丹阳官绅办团出力。赏同知衔知县张熙花翎。张栋等蓝翎。余加衔升叙有差。　　

○蠲免福建建甯、甯化、顺昌、建阳、邵武、光泽泰甯、浦城、将乐、清流、归化、永安、沙、崇安、长汀、连城、武平、瓯甯、大田、十九县。暨邵军、汀军同知。泉上、仁寿、麻沙、岚下、峡阳、县丞所属被扰各地方上年额赋。　　

○甲午。谕内阁、前因恩麟奏、请拣发各员赴甘差委。当经谕令兵部于曾任实缺人员内。请旨拣选总兵二员。发往甘肃差遣委用。兹据兵部奏、该部向无此项拣选之员。请旨办理等语。著兵部查明曾任实缺总兵在部候补人员。带领引见。候旨发往。该部请将应升总兵人员发往之处。著毋庸议。　　

○又谕、前因已革黄岩镇总兵黄彬、失察江□□回游匪运米济贼。发往军台效力赎罪。兹据乔松年奏称、据该革员之父黄合喜呈称。伊夫妇均年逾七旬。本有五子。其三子六品军功黄枝。曾于道光年闲随琼州镇出洋捕盗阵亡。四子黄彪在籍病故。五子尽先守备黄永、六子广东水师营参将黄威、均于咸丰七年闲。在两广剿匪受伤病故。现在止存长子黄彬。复奉遣戍。兹请援照呈缴台费加倍之例。措凑银三千九十余两呈缴。恳请加恩免遣等语。黄彬失察游匪运米。罪有应得。惟该革员防江数载。贼尚未能偷渡。且其父母皆年逾七十。诸子或以从军病故。或以力战阵亡。侍养无人。情殊可悯。黄彬著加恩免其发遣。并著无庸呈缴加倍台费银两。以示体恤。　　

○谕议政王军机大臣等、僧格林沁奏、发捻各逆麕聚麻城一带。飞调陈国瑞等军兜剿。并请将张曜暂革留营。乔松年移扎正阳。调杨长春差委一摺。逆匪趋重麻城一带。张曜奉调作为前敌。并不实力进剿。实堪痛恨。本应从重治罪。此次姑照该大臣所请。张曜即著暂行革职。仍留营效力。以观后效。著僧格林沁督饬该总兵实力进剿。傥再不知愧奋。即行严参惩办。已革提督马德昭久经行阵。带队颇能得力。因熙麟告病开缺。由甘回陕。本日已寄谕刘蓉。饬令马德昭前赴该大臣军营。到营后即由该大臣酌量差委。该逆环偪麻城。以阎家河为巢穴。苏克金等军。现已进扎距麻城北四十里之黄土冈。正可乘此逆众纷集之时为一鼓聚歼之计。该处山径。既不利马队。该大臣止须多调得力步队合剿。断不可亲自督军前进。致有疏失。据该大臣奏、檄调陈国瑞所部。由三河尖商城一路。兼程驰赴麻城。会合苏克金、张曜等、并力兜剿。并饬令英翰酌带两营驻扎商城。为陈国瑞后路援应。其余该司所部勇队。均归陈国瑞统带赴麻。如此则兵力较厚。自不难迅埽狂氛。陈国瑞移营之后。正阳关未免空虚。著乔松年带领皖兵。进扎正阳。扼守要冲兼为寿州保障。该抚前奏拟移扎寿州扼剿。现在既须移营。则寿州地方。应派何员扼守。并著妥为调派。并会商僧格林沁、曾国藩、豫筹布置。以免疏虞。僧格林沁摺内所称、准官文咨称提督成大吉进扎徐门古北冈。会商杨朝林、周凤山、于初六日移扎六合集。被贼包抄后路。新凤等营挫败。该提督拨队策应。将贼击退。现在发捻势将四面合围。断我粮道等语。此等军情。何以未据官文奏报。著官文即责令成大吉等。将此股逆众。尽力剿洗。新凤等营挫败。必须严申纪律。重整军威。方可转败为胜。著将挫败情形。据实奏闻。不准一字讳饰。刻下金陵外城已破。而连日未据续报捷音。恐内城各匪。仍图死拒。楚北各逆。一闻此信。必将拌死东趋。仍图回救。东路皖防。未可稍形松懈。否则占踞麻城。负嵎自固。或因首逆巢穴已覆。仍由旧路回窜。均难著手。该大臣等务须通力合作。探贼所向。就地歼除。毋任日久蔓延。是为至要。河北镇总兵杨长春打仗尚称得力。著张之万即饬该总兵前赴僧格林沁军营。听候调遣。其河北镇一缺。即由该抚派员署理。另片奏、请饬张之万移扎汝郡。以资镇抚等语。昨据张之万奏、移营进扎汝郡。已谕令该抚迅速赴汝。与僧格林沁联络声势。该抚到汝后。即将防守安辑各事宜。次第妥办。陕豫楚交界各隘口。应须移兵设防。豫防贼匪窜突之处。并著张之万悉心布置。不得稍涉大意。将此由六百里各谕令知之。　　

○又谕、依奇哩奏、乌沙克他尔剿贼获胜一摺。据称逃匪纠结乌台回匪数百名。滋扰乌沙克他尔汛地。烧毁军台。经依奇哩派令绿营蒙古官兵。会同和硕特所派蒙古官兵进剿毙贼无数。余匪乱行逃窜等语。库尔勒等处逆回。势正猖獗。乌沙克他尔又有逆众倡乱。虽经官军剿胜。而山径纷歧。林木丛杂。设被败匪潜藏其中。将来出没无常。于台站大有关系。且此股逃匪。是否即库尔勒等处之匪潜越该城迤逦而东。该大臣所奏。殊未明晰。著依奇哩一面详查。一面饬令派出各兵。严行□□穴□又□捕。以净根株。和硕特蒙兵。既能得力。并著依奇哩妥为笼络。俾该蒙兵。益加奋勇。当更得其臂助。喀喇沙尔兵力较单。城守最关紧要。未能分兵进剿。乌噜木齐所派援军。著平瑞催令星速前进。迅埽逆氛。依奇哩务当将防守城池安设军台。疏通驿路各事宜。妥为筹备。文永已抵乌城。文祥当已陆续前进。库车贼氛既炽。喀喇沙尔各台汛。复贼众蜂起。文水等进援库车。必由喀喇沙尔经过。著即由该城转战而前。将沿途之贼剿尽。直捣库城。力图克复。毋稍延缓。常清前后所派各军。著探明道路。趱程进发。毋得迁延观望。致误戎机。将此由六百里各谕令知之。　　

○又谕、据文祥奏称、勘估塔尔纳沁等处渠道工程经费浩繁。该大臣首先倡捐。官吏绅商等踊跃输将。现已兴修过半。计期八月杪可以一律完工。派出之委员伯克捐生。可否俟工竣后酌量保奏各等语。此项渠道工程。业已办有头绪。所筹各节均甚周妥。文祥前已＜??闲＞放乌噜木齐提督。带兵前赴库车等处会剿。所有挑渠建牐等项工程。即著保恒于到任后。按照所拟章程。饬令该委员等实力接办。务须一律宽深坚固。以资灌溉。其捐办渠工之扎萨克郡王伯锡尔、及委员伯克捐生人等。并著俟渠工完竣。酌量奏请奖励。将此谕令知之。　　

○兵部议覆、御史朱澄澜奏、各省招募勇丁。请如制兵之例。专用土著良民。并查明有无亲丁注册存案。应如所请。饬下各路统兵大臣遵照办理。至所请殉难勇丁子弟。挑补兵缺例有明文且未知该勇丁子弟愿否入伍。应令各督抚体察情形妥为办理。从之。　　

○调镶黄旗汉军副都统金顺为西安左翼副都统。以察哈尔佐领富尔荪为镶黄旗汉军副都统。未到任以前。以正蓝旗蒙古副都统伊精阿署理。　　

○命已革甘肃提督马德昭赴河南军营。交钦差大臣僧格林沁差委。　　

○乙未。谕议政王军机大臣等、李鸿章奏、金陵克复。改派各军分投堵剿一摺。前据曾国荃等奏、官军克复金陵外城。不过一二日。即可剿清余匪等语。连日翘盼捷音。未据续报。殊深廑系。该逆死党尚有万余。曾国荃于攻克大城时。即应一鼓作气。将伪城尽力攻拔。生捦首逆。乃因大势粗定遽回老营。恐将士等贪取财物因而懈弛。万一该逆委弃辎重。饵我军士。而潜出别道。乘我不备。冀图一逞。或伺闲奔窜。冲出重围。均不可不虑。著曾国藩饬令曾国荃督率将士。迅将伪城克日攻拔。歼捦首逆。以竟一篑之功。同膺懋赏。傥曾国荃骤胜而骄。令垂成之功或有中变。致稽时日。必惟曾国荃是问。李鸿章于前日奏到。派出王永胜、刘铭传等军。并携带炸炮队。助攻金陵。当经谕知金陵外城已破。而伪城未拔。仍令迅往助攻。乃本日遽奏、接曾国荃飞咨。金陵已于十六日午刻克复。是李鸿章于伪城未拔情形。尚未知悉。军情变幻。事机紧要。著李鸿章仍遵前旨。饬令派出各军。携带炸炮火器星驰前往金陵协力攻剿。此外如有逸出之贼。仍著会合分守要隘各军。分投截剿。毋令一名漏网。将此由六百里加紧各谕令知之。　　

○以江西捐输军饷。永广南康府学额四名。建昌府三名。都昌广昌二县各九名。　　

○丙申。谕议政王军机大臣等、杨岳斌奏、抵江日期。附陈布置大概情形一摺。侍逆李侍贤自力攻抚建不下。横踞崇仁宜黄。与南丰沛逆。联为一气。以窥抚建西路。康听两逆。蔓延金溪东乡。以窥抚建东路。渐成长围之势。现在江忠朝席宝田偪扎崇仁城下。刘典、王文瑞、仍扎乐安以为声援。是为西路之兵。周宽世驻扎进贤。王德榜、王开琳、均驰驻安仁之邓家埠。合剿东乡。是为东路之兵。抚建城内外。复有王沐、韩进春等军。足资固守。布置均尚严密。惟侍逆以贼中著名凶悍。金溪东乡南丰之贼。耽耽环伺。恐其以金陵巢穴已覆。将图踞有抚建。以为喘息之谋。此时进兵要著。自应先由崇宜下手。捣其要害。使该逆长围既破。则东西两路。无难迎刃而解。杨岳斌现檄鲍超一军。由瑞州改趋宜黄。击其腰膂。使崇仁南丰。首尾不能相顾。全局可期震动。所筹深合机宜。鲍超所向克捷。此次进攻宜黄。必能得手。即著檄令该提督悉锐星驰。实力猛攻。期于必得。并著杨岳斌、沈葆桢、饬令东西两路官军。同时并举。迅赴事机。以期一鼓歼除。埽清腹地。该督以陆路亲兵单薄。拟添募劲勇八千人。以便督战。即著与沈葆桢妥筹办理。此时江南军事得手。而江右群盗充斥。如有应须添兵募勇之处。沈葆桢尤当力筹全局。毋得以饷糈支绌。致兵力或有不敷。贻误疆事也。将此由六百里各谕令知之。　　

○命杭州将军国瑞在紫禁城骑马。　　

○予江苏海州殉难六品衔孙永盛等绅民妇女七百五十二名口分别旌恤如例。　　

○上以孟秋时享太庙。自是日始、斋戒三日。　　

○丁酉。谕议政王军机大臣等、恽世临奏、楚师进剿黔匪获胜。并清江苗匪攻陷天柱。防堵情形一摺。贵州匪党石秀坤与号匪句通。窜扰毗连沅晃之牛场坡。经周洪印等进攻。毁其五垒。其清水哨踞贼。分窜牛栏场等处。复经滕加洪等叠次击败。惟松桃一带。与楚接壤。贼氛蔓延数百里。此次虽叠有斩捦。并未大受惩创。著恽世临即饬周洪印增募勇丁千名。与保庆黄元龄等军。分路前进。务期大彰挞伐。以剿为防。毋得以零星斩馘。一奏塞责。骆秉章前派驻秀各营。并著饬令入黔。与楚军会同夹击。务将包伍等逆。悉数歼除。以清积年巨憝。仍一面严扼川边。毋令阑入。以保完善。清江苗匪。攻陷天柱县城。知县方时乾闻已殉难。何以劳崇光、张亮基、并未驰奏。现在楚边黔晃靖会一带。处处须防。恽世临自应先顾疆圉。俟松桃剿办事竣。始能移师天柱。著劳崇光等迅派得力官军。驰往剿击。迅复城池。毋得专待援师。贻误疆事。其天柱失守情形。及文武下落。并著查明具奏。江西崇宜之贼。坚踞如故。杨岳斌、鲍超、均已驰抵江右省城。不难合力剿洗。楚省东路。仍当严防窜突。以备不虞。将此由六百里各谕令知之。　　

○又谕、恽世临奏、派委知县吕凤藻赴镇筸押解田兴恕。并亲笔作书。宣布朝廷德意。令其不必怀疑自误。并访知候补道王葆生向在湖南带勇。田兴恕系其旧部。尚能相信。复加委该道前往守催。业于六月初一日。由吕凤藻押解自镇筸起程。至四川秀山县交替接解等语。田兴恕既有熟识相信之人。何以恽世临不早为筹计。著即密派妥员。速行驰探田兴恕何日到秀山交替。沿途有无逗遛。并催令吕凤藻等小心护解。不得稍涉大意。到川后。著崇实、骆秉章、派员接解到省。妥为羁禁。迅速驰奏。劳崇光、张亮基、于田兴恕一事。自已筹之至熟。著遵照历次谕旨。将该革员应得罪名。妥议具奏。以便早为完结。将此由六百里各密谕知之。　　

○又谕、平瑞奏、军务紧急。请将部拨新疆经费。先行解济一摺。据称库车逆匪变乱。所派前往防剿官兵。应需盐粮等项。甚属不敷。前准户部文称、奏拨新疆南北两路经费银四十万两。令各该督抚派员绕解。现在库城军务紧要。饷需奇绌。查新疆遇有军需。向由各铺商措垫。汇至内地兑还。历经办理有案。拟即援案先行由商借垫。并请饬山西抚臣将拨定新疆经费银十万两。赶紧筹解等语。库城逆势鸱张。该城台站。叠被窜陷。亟须派兵援剿。若不速筹接济。势必停兵待饷。贻误戎机。著沈桂芬将户部前在该省劝捐归补筹解京饷项下。拨定新疆经费银十万两。如数筹拨。派委妥员。星速解交归绥道库。著平瑞派员至乌里雅苏台咨由明谊派出妥员。同赴归绥道库承领。如尚未解到。即赴山西催提。将所借该商民款项。就近先由晋省汇还。其余银两。仍由绥远城乌里雅苏台科布多一带台站。解赴该城投交。并著德勒克多尔济、明谊、广凤、一体派员迎提护送。以昭慎重而期迅速。将此由五百里各谕令知之。　　

○以吉林剿捕窜匪出力。赏同知崇连等蓝翎。余加衔升叙有差。　　

○旌表守正捐躯直隶东光县民侯得山女大姐。盐山县民张从桂妻刘氏。　　

○戊戌。上以孟秋时享太庙。前期亲诣行礼。　　

○以红旗报捷。克复江南省城。遣醇郡王奕譞诣隆福寺文宗显皇帝几筵前。恭代行告祭礼。　　

○上诣绥履殿慈安皇太后前。平安室慈禧皇太后前。贺喜。　　

○谕内阁、本日官文、曾国藩、由六百里加紧红旗奏捷。克复江甯省城。逆首自焚。贼党悉数歼灭。并生捦李秀城洪芢达等逆一摺。览奏之余。实与天下臣民同深嘉悦。发逆洪秀泉自道光三十年倡乱以来。由广西窜两湖三江。并分股扰及直隶山东等省。逆踪几遍天下。咸丰三年。占踞江甯省城。僭称伪号。东南百姓。遭其荼毒。惨不忍言。罪恶贯盈。神人共愤。我皇考文宗显皇帝赫然震怒。恭行天讨。特命两湖总督官文为钦差大臣。与前任湖北巡抚胡林翼。肃清楚北上游。胡林翼驻扎宿松一带。筹办东征事务。复特授曾国藩为两江总督。并命为钦差大臣。东征江皖贼匪。号令既专。功绩日著。十一年七月。我皇考龙驭上宾。其时江浙郡县。半就沦陷。遗诏谆切。以未能迅殄逆氛为憾。朕以冲幼。寅绍丕基。祗承先烈。恭奉两宫皇太后垂帘听政。指示机宜。授曾国藩协办大学士。节制四省军务。以一事权。该大臣自受任以来。即建议由上游分路剿办。饬彭玉麟、杨岳斌、曾国荃等、水陆并进。叠克沿江城隘百余处。斩馘外援逆匪十数万人。合围江甯。断其接济。本年六月十六日。曾国荃率诸将士。克复江甯外城。杀贼数万。逆首洪秀泉率其悍党。仍踞内城。抵死抗拒。兹复据曾国藩奏、官军自得天堡伪城后。贼中防守益密。五月三十日。李祥和等率队攻克。占取龙膊子山。六月初一等日。各营轮流苦攻。李臣典率吴宗国等从贼炮极密之处。重开地道。萧孚泗等修筑炮台。肉薄相偪。十六日黎明。曾国荃将四路队伍调齐。地道火发。揭开城垣二十余丈。李臣典、武明良等、身先士卒。直冲倒口而入。各弁勇蚁附齐进。左路城头之贼。以火药倾盆烧我士卒。死者甚多。大队稍却。彭毓橘、萧孚泗等、手刃数人。由是弁勇无一退者。武明良等率队从龙广山。与右路太平门之贼。排列轰击。贼始却退。李祥和等从太平门月城攻入。王远和等进击中路。攻伪天王府之北。刘连捷等亦率队从神策门地道之旁。梯攻而入。相与会合齐进。鏖战至狮子山。夺取仪凤朝阳等门。罗逢元从聚宝门之西。旧地道缺口。仰攻而入。李金洲等从通济门月城。缘梯而上。陈湜等各营。则猛攻旱西水西两门月城。伪忠王李秀城率党狂奔。将向旱西门夺路而逃。为陈湜大队所阻遏。仍转回清凉山。黄翼升等水师各营。攻夺中关拦江矶石垒。乘胜猛攻滨江之贼。与陈湜、易良虎等、夺取水西旱西两门。由是全城各门皆破。三更时。伪天王府及各伪王府同时火起。烟焰蔽空。洪逆率悍党千余人。冲出伪殿前南门。窜至民房。袁大升等率队腰截。斩七百余名。夺获洪酋僭用伪玉玺二方。金印一方。四更后。贼股千余人。假装官军号衣。向太平门地道缺口冲突。经昆字湘后等营截击。曾国荃加派马队。追至纯化镇。生捦伪烈王李万材。复追至湖熟镇。将逃贼全数斩刈无遗。据曾国荃亲讯李万材供称。城破后。伪忠王之兄巨王、幼西王、幼南王、定王、崇王、璋王、乘夜冲出。被官军马队追及。将各头目全行杀毙。又据城内各贼供称。首逆洪秀泉实于本年五月服毒而死。瘗于伪宫院内。伪幼主洪幅瑱重袭伪号。城破时。洪幅瑱积薪自焚。李秀城一犯。城破受伤。匿于山内民房。经萧孚泗亲自□□穴□又□出。并□□穴□又□捦伪王次兄洪芢达。其余两广两湖等处多年悍贼。经各将士于十七八日。□□穴□又□杀净尽。三日之闲。毙贼共十余万人。伪王伪主将及大小酋目。约三千余名。无一得脱者。此皆仰赖昊天眷佑。列圣垂庥。两宫皇太后孜孜求治。识拔人材。用能内外一心。将士用命。成此大功。上慰皇考在天之灵。下孚薄海臣民之望。自维藐躬凉德。何以堪此。追思先皇未竟之志。不克亲见成功。悲怆之怀。何能自已。此次洪逆倡乱粤西。于今十有五年。窃踞江甯。亦十二年。蹂躏十数省。沦陷数百城。率能次第荡平。殄除元恶。该领兵大臣等栉风沐雨。艰苦备尝。允宜特沛殊恩。用酬劳勚。钦差大臣协办大学士两江总督曾国藩、自咸丰四年。在湖南首倡团练。创立舟师。与塔齐布、罗泽南等、屡建殊功。保全湖南郡县。克复武汉等城。肃清江西全境。东征以来。由宿松克潜山太湖。进驻祁门。叠复徽州郡县。遂拔安庆省城。以为根本。分檄水陆将士。规复下游州郡。兹幸大功告蒇。首逆诛锄。实由该大臣筹策无遗。谋勇兼备。知人善任。调度得宜。曾国藩著加恩赏加太子大保衔。锡封一等侯爵。世袭罔替。并赏带双眼花翎。浙江巡抚曾国荃、以诸生从戎。随同曾国藩剿贼数省。功绩颇著。咸丰十一年。由湘募勇克复安庆省城。同治元二年。连克巢县含山和州等处。率水陆各营。进偪金陵。驻扎雨花台。攻拔伪城。贼众围营苦守数月。奋力击退。本年二月。克复钟山石垒。遂合江甯之围。督率将士鏖战。开穵地道。躬冒矢石。半月之久。未经撤队。克复全城。殄除首恶。实属坚忍耐劳。公忠体国。曾国荃著赏加太子少保衔。锡封一等伯爵。并赏戴双眼花翎。记名提督李臣典、于枪炮丛中。抢穵地道。誓死灭贼。从倒口首先冲入。众军随之。因而得手。实属谋勇过人。著加恩锡封一等子爵。并赏穿黄马褂。赏戴双眼花翎。萧孚泗、督办炮台。首先夺门而入。并□□穴□又□获李秀城洪芢达巨逆。实属勋劳卓著。著加恩锡封一等男爵。并赏戴双眼花翎。记名总兵朱洪章、武明良、熊登武、伍维寿、均著交军机处记名。无论提督总兵缺出。尽先提奏。并赏穿黄马褂。赏给骑都尉世职。记名按察使刘连捷、著交军机处记名。遇有布政使缺出。请旨＜??闲＞放。并赏加头品顶戴。赏给骑都尉世职。提督张时日、著以提督遇缺提奏。并加恩赏给一等轻车都尉世职。记名道彭毓橘、著交军机处记名。遇有布政使缺出。请旨＜??闲＞放。并赏给一等轻车都尉世职。提督朱南桂、萧庆衍、李祥和、萧开印、罗逢元、均著赏穿黄马褂。赏给云骑尉世职。记名提督张光明、曾良佐、均著加恩赏穿黄马褂。江南提督黄翼升、著赏给一等轻车都尉世职。发去奖武银牌四百面。赏给有功将士。李秀城、洪芢达二犯。即著曾国藩等派委妥员。槛送京师。讯明后尽法处治。洪秀泉尸身。觅获后锉尸枭示。仍传首被害地方。以洩众愤。　　

○又谕、本日据官文、曾国藩、由六百里加紧驰奏、克复江甯。全股悍贼。尽数歼灭。洪逆自焚。并生捦李秀城洪芢达等逆。已明降谕旨。将曾国藩、曾国荃、及单开平逆首功之总兵李臣典等、酬庸锡爵。普沛恩纶。因思军兴以来。各路统率疆臣。公忠体国。共济时艰。督饬各军。埽穴捦渠。将各路逆氛。次第埽荡。江甯贼势日孤。卒就殄灭。现在红旗奏捷。东南军务。即可从此厎定。良由各该统率疆臣。不分畛域。同心剿贼。调度有方。允宜特加异数。以昭恩渥。钦差大臣科尔沁博多勒噶台亲王僧格林沁、前在直隶山东歼除发逆。林＜?氵凤＞祥、李开方等。复带兵剿除捻匪。肃清直隶山东河南全境。并督师皖北。将张落刑苗沛霖等股剿灭。近复移扎豫皖之交。扼剿东窜援贼。良由该亲王忠勇性成。不避艰险。军麾所莅。威望允孚。僧格林沁已叠次加恩。晋封亲王。世袭罔替。著再施恩加赏一贝勒。令其子伯彦诺谟祜受封。钦差大臣大学士湖广总督官文、征兵筹饷。推贤让能。克复楚北郡县多处。肃清全境。并筹办东征军务。接济饷需。不分畛域。实属荩勤卓著。著加恩锡封一等伯爵。世袭罔替。并加恩将其本支无庸仍隶内务府旗籍。著擡入正白旗满洲。赏戴双眼花翎。江苏巡抚李鸿章、统领中外水陆各军。由上海一隅。转战而前。连克苏常府县。并派兵出境。攻拔嘉兴等处。现复协剿湖郡。扼守高溧一带。使江甯逆匪。进无援兵。退无窜路。实属谋勇兼优。著加恩锡封一等伯爵。并赏戴双眼花翎。陕甘总督杨岳斌、统带曾国藩所立水师。自九江克复东流建德。协克安庆府城。并攻拔池州无为铜陵等处。扼守江路。断贼接济。实属勋绩懋著。著加恩赏给一等轻车都尉世职。并赏加太子少保衔。兵部右侍郎彭玉麟、前在江楚等省。屡著战功。及与杨岳斌同领水师。叠克鲁港南陵芜湖金柱关铜城牐东西梁山等要隘。招抚高淳。溧水降众。克复东坝。肃清江面。实属勇敢有为。著加恩赏给一等轻车都尉世职。并赏加太子少保衔。四川总督骆秉章、前在湖南巡抚任内。荐贤使能。创办团练。克复城池。其于楚师饷项。尽心筹画。不遗余力。及擢任四川总督后。复督饬官兵。歼灭石达开等逆首。洵属老成持重。懋著公忠。著加恩赏给一等轻车都尉世职。并赏戴双眼花翎。署浙江提督鲍超、前在江楚。屡克名城。肃清江西辖境。及随征东下。叠克甯国府石埭太平泾县及河西等隘。并复江浦浦口九洑洲。本年复克东坝句容金坛等处。使江甯苏常之贼。不能联为一气。厥功甚伟。著加恩赏给一等轻车都尉世职。西安将军都兴阿、前在扬州督兵。屡歼悍贼。埽除天长六合各路窜匪。督率水师。严扼江面。现虽督师甘肃。而从前所立之功。自不可泯。江甯将军富明阿、前在蒙城。力除苗匪。现在接办江北防务。力遏窜贼。并派兵渡江。协克丹阳。均著加恩赏给骑都尉世职。广西提督冯子材督办镇江军务。数年以来。固守名城剿除窜贼。本年复会同江北官军。克复丹阳。并著加恩赏给骑都尉世职。署京口副都统魁玉帮办镇江军务。协同守御甚为得力。著加恩赏给云骑尉世职。漕运总督吴棠剿办清淮一带窜匪。并埽除徐宿捻逆。地方赖以安谧。著赏给头品顶戴。仍交部从优议叙。闽浙总督兼署浙江巡抚左宗棠、前在湖南军营。运谋决胜。迨抵浙江后。统领各军。将各该郡县及杭州省城次第克复。现惟湖州府城未克。指日全浙廓清。再当渥加懋赏。杭州将军国瑞、在僧格林沁军营。帮办军务。打仗得力。杀贼甚多。江西巡抚沈葆桢、筹解曾国藩饷需。源源接济。均无贻误。现在剿办抚建等处贼匪。调度得宜。劳勚卓著。均著俟江皖浙等省军务平定。再行加恩。至杨岳斌、鲍超、此次虽已加恩。仍俟江皖肃清。同膺上赏。其余各省统兵将帅。其各慎勉图功。迅歼丑类。廓清疆圉。共荷恩施。有厚望焉。　　

○又谕、自粤逆洪秀泉纠众煽乱。阑入两湖三江。盘踞江甯。遣党肆扰。叠陷郡邑。荼毒生灵。罪恶贯盈。神人共愤。朝廷命将出师。特申天讨。叠经克复城池。殄除巨股。而该逆蔓延既广。凶焰遂张。自咸丰十一年八月闲。克复安庆省城后。官军乘势直偪江甯。贼势渐形穷蹙。上年以来。叠将江苏浙江各郡县。次第克复。江甯之贼。遂成孤立。而逆酋洪秀泉等犹敢拥众负嵎。抵死抗拒。今幸将士用命。克拔坚城。元凶授首。从此埽除余孽。指日荡平。嘉与薄海苍生。共享昇平之福。此皆仰赖昊苍眷佑。列圣垂慈。得以建此伟绩。宜修告成之典。用昭寅感之诚。所有天坛。地坛。社稷坛。盛京三陵。东陵。西陵。太庙。均著遣官告祭。朕于告祭之前一日。亲诣太庙中殿。后殿。拈香行礼。并饬所司于祝文内。敬举受厘宣捷之忱。用申虔告。所有应行礼仪。及此外一切典礼。著各该衙门敬谨详察例案具奏。　　

○又谕、本日江甯省城克复。捷书驰奏。八表同欢。因思前此贼氛扰及数省。官兵所至。仰赖山川效灵。神祇助顺。用能师行贞吉。耆定功成。允宜修举明禋。敬答鸿佑。所有各省应祭岳渎诸神。著礼部查议具奏。　　

○又谕、皇考文宗显皇帝御极之初。即值粤逆倡乱。流毒各省。叠次命将出师。用申天讨。虽屡殄悍寇。克复多城。而匪势蔓延。未即扑灭。我皇考宵旰忧劳。无时不以灭贼安民为念。殷殷望捷。迨咸丰十一年。龙驭上宾颁示遗诏。犹以东南诸省。军务未平。百姓荡析离居。时廑圣虑。朕诞膺大统。乾惕时深。日盼歼诛渠魁。廓清疆宇。仰承皇考未竟之志。我两宫皇太后亲裁庶政。教育朕躬。翘望捷书。夜以继日。兹于本月二十九日。由官文、曾国藩等、红旗报捷。克复江甯。铲除首逆。是皆仰赖我皇考贻谋久远。故能勉集大勋。用光前烈。感幸之余。弥深悲恸。即拟亲谒殡宫。敬申哀感。我慈安皇太后慈禧皇太后因秋禾正当畅茂。跸路所经。车马殷阗。不免蹂践田禾。一切修垫道途。恐致重烦民力。即日恭奉懿旨。著派醇郡王奕譞、恭诣隆福寺行宫几筵前。恭代行礼。敬举宣捷之忱。用申虔告。　　

○又谕、现在江甯克复。全省厎定。朕于七月初一日。先行亲诣奉先殿大高殿寿皇殿行礼。景山关帝庙拈香。用申敬悃。　　

○又谕、军兴以来。十有余载。从前在事诸臣。为国宣勤。矢志灭贼。或积劳身故。未竟全功。或临难捐躯。无亏大节。类多卓著劳绩。为我国家有功死事之臣。现在江甯克复。首逆歼除。该故员等赍志以终。未克躬逢其盛。追怀忠荩。良用恻然。宜加身后之荣。以表生前之绩。著议政王军机大臣查明从前已故有功诸臣。开单呈览。候旨施恩。　　

○又谕、咸丰三年。洪逆窜陷江甯省城。窃踞者十有余年。百姓遭其荼毒。惨难言状。或被贼裹胁而锋刃频罹。或转徙他乡而沟壑难免。蚩蚩何辜。罹此残酷。现在江甯克复。全省厎定。亟宜渥沛恩施。苏此遗孑。著曾国藩、李鸿章、查明江甯地方应徵钱漕。分别应蠲应缓。据实入奏。候旨施恩。该督抚等务当实力详查。毋任官吏从中弊混。以副朝廷轸念残黎。因时施惠至意。　　

○又谕、现在江甯克复。首逆歼除。所有一切加恩事件。及应辨各事宜。均须次第举行。著议政王军机大臣查明嘉庆道光年闲。剿灭三省教匪。及平定回疆加恩谕旨成案。敬谨缮写呈览。　　

○谕议政王军机大臣等、本日据官文、曾国藩、由六百里加紧驰奏、克复江甯。全股悍贼。悉数歼灭一摺。览奏之余。实深欣慰。已明降谕旨宣布。普沛恩纶矣。粤逆久踞江甯。负嵎抗拒。实为从来未有之悍寇。此次水陆各军。于溽暑炎蒸之际。猛力环攻。迅克坚城。悍党悉除。渠魁就缚。非曾国藩运筹决策。督率有方。曾国荃等躬冒矢石。鼓勇先登。末由建此奇功。成乃丕绩。朝廷嘉悦之怀。实难尽述。除曾国藩等已加恩锡封外。其余出力员弁兵勇。并著查明保奏。侯旨施恩。发去银牌四百面。著曾国藩、曾国荃等、择其功绩最著者。先行颁给。以励戎行。各路贼匪。皆视金陵为趋向。此时巢穴既覆。则其余窜逸之贼。自必闻风丧胆。僧格林沁现已移扎光州。官文度亦进至黄州。即著妥筹会剿。督率官军。将麻黄一带贼氛。乘胜埽荡。悉行殄灭。毋令窜突。曾国藩奏称、拟即前赴江甯。察看情形。日来计已驻师白下。即著将一切善后及抚恤难民各事宜。次第筹办。广德等处。如尚有踞贼。曾国荃尚须驻扎江甯。即由曾国藩派拨兵队。乘势埽荡。毋稍迟缓。其逆首李秀城、洪芢达等、均系内地乱民。不必献俘。第该逆等罪恶贯盈。自应槛送京师。审明后尽法惩治。以洩神人之愤。著曾国藩遴派妥员。将李秀城、洪芢达、押解来京。并咨明沿途督抚。督饬地方文武。多派兵役。小心护送。毋稍大意。发捻各逆。尚麕集于黄麻之交。奔窜靡定。曾国藩赴江甯后。安庆地处上游。控制皖南皖北。不可无大员镇抚。即著彭玉麟驻扎安庆。妥筹防剿。如发逆有东窜之信。即饬防守要隘各军。实力迎击。痛加剿洗。俟曾国藩回安庆后。彭玉麟应赴何路助剿。届时由曾国藩酌量办理。江甯克后。群丑就歼。虽无逸出之贼。而楚皖之交。贼氛尚炽。下游防守。不可稍松。著富明阿懔遵前旨。暂缓赴江甯。仍督水陆各军。严密防守天六等处。毋稍疏懈。江甯满城善后各事。必需大员料理。即著魁玉先行前往。随时与富明阿咨商办理。李鸿章、冯子材、魁玉、仍饬丹句等处防军。严防湖州一带窜逸之匪。尽力歼杀。毋令纷窜。并著李鸿章将王永胜等军调回长兴。协攻湖郡。左宗棠当督率各军。会合苏师。迅将湖州安吉之贼。全行殄灭。克复坚城。毋令一贼上窜。杨岳斌抵江省后。所筹进剿机宜。动中窾要。著与沈葆桢会商妥筹。迅将崇仁等处踞贼。竭力埽荡。此时江甯已复。匪势瓦解。乘胜进兵。自收破竹之效。该督抚等务当同心戮力。迅埽欃枪。奠定东南。渥膺懋赏。有厚望焉。其徐宿一带防守事宜。著富明阿咨商吴棠妥筹办理。将此由六百里加紧各谕令知之。　　

○又谕、恩麟奏、北路回目缚贼献城一摺。据称北路回目张保漋震慑兵威。禀请投诚。本年四月闲。自带所部。赚开固原城门。杀贼无算。生捦逆贼花万六等八名。并将盐茶厅城一并收复等语。回情狡诈。反覆无常。惟观此次该回目杀贼献城。情节似尚可信。或因官军克复平凉。震慑兵威。因而潜消反侧。亦未可定。著恩麟饬令该回目将所获逆匪花万六等八名。解赴省城。讯明正法。仍当随时察看。防其中变。毋得稍涉大意。堕其诡谋。雷正绾等攻克平凉后。已移得胜之师。进攻固原。现在固原盐茶已复。平郡迤北贼氛渐戢。即可直指灵州。都兴阿前奏拟由磴口进兵。当经谕令都兴阿、雷正绾、合力前进。直捣甯灵。即著该将军等懔遵前旨。妥速筹商。以期节节埽荡。迅殄逆氛。甯夏回目马化漋既遣回人马精忠呈缴镇道印信。并约期缴献郡城。其事虽未可深信。若能暂示羁縻。纾我兵力。亦不妨从权办理。前因熙麟奏、甯夏逆匪。畏罪投诚。当经谕令都兴阿、雷正绾、酌度办理。而庆昀复有中卫县迤北大堡中马化漋张贴伪示。归罪赫汶典之奏。是甯夏回匪。尤为诡谲。恩麟等尤须慎之尤慎。不可稍为含糊。希图了事。如可暂加笼络。即咨明庆昀妥筹办理。都兴阿、雷正绾、专办甘省军务。均属责无旁贷。将来或剿或抚。进止机宜。即著随时察看酌办。如盐固投诚。尚可不致反覆。即不妨予以自新。以期并力北征。别无牵阻。将此由六百里谕知都兴阿、雷正绾、并传谕恩麟知之。　　

○又谕、恩麟奏、甘省库款匮竭。需饷紧急。请饬催陕西等省筹解欠款一摺。各省积欠甘饷。数逾千万。屡经降旨饬催。迁延不解。现在甘省军务吃紧。需用数倍于前。支持不易。若不赶紧筹解。致兵勇有哗溃之虞。贻误非轻。著曾国藩、骆秉章、左宗棠、毛鸿宾、李鸿章、沈葆桢、张之万、阎敬铭、刘蓉、沈桂芬、郭嵩焘、无论如何为难。移缓就急。先行各筹解银二三十万两。迅速派员解往甘肃省城。毋稍延缓。其余兵饷。仍著各该省督抚等源源筹解。以资接济。恩麟另片奏、山西赴甘路径梗阻。拨解饷银。请饬交山西客商。就近汇兑等语。著沈桂芬督饬藩司河东道饬令解饷委员等。于司道各库领银后。交给晋省各商字号。就近汇兑。以期迅速到甘。俟道路疏通。即著停止汇兑。将此由五百里各谕令知之。　　

○又谕、据都察院奏、江西孀妇陶谢氏、呈控伊子陶绶锦前在署福建永春州知州任内。往捕所辖西南乡窝匪。被匪首陈汝谦等纠党拒捕。陶绶锦受伤殒命。禀经委员查拏。该乡不将各犯交出。并不将陶绶锦尸首献出。举人陈邦詹、蠹胥陈嘉猷等、在该乡借助饷为名。歛银行贿。纵庇正凶。另买老匄穷民陈多等五人顶凶抵罪。后任知州宋姓受贿蒙详。迨正犯郭春魁等犯案。复受贿纵放。臬司桂超万徇情偏断。反栽赃于陶绶锦门丁郑春。科之以罪。改供详奏等语。案关戕官顶凶。贿纵偏听。如果属实大干法纪。著左宗棠、徐宗干、按照所控各情。严切根究。以成信谳。毋得稍有迁就。至所称知州宋姓将已驳助饷之项。并不发还。与蠹书陈嘉猷即陈树书朋吞分肥之处。著一并查明。严参惩办。原呈著钞给阅看。将此谕令知之。　　

○以克复江南省城。赏总兵官何玉贵、谭国泰、周光正、张定魁、成东昂、武义山、赵三元、武交清、王上国、邓吉山、杨西平、罗朝云、朱文光、葛奇益、陈致祥、蒋照临、副将吴宗国、萧清世、吴隆海、张叶江、熊绍濂、正一品封典。总兵官杨喜贵、彭言志、邓泰福、刘盛德、罗雨春、朱惟堂、萧上林、萧恒书、朱连甲、道员黄润昌、知府武明善、易良豹、副将沈鸿宾、李定元、熊上珍、梁美材、戴名山、冯盛德、朱唐洲、罗宣禄、彭克友、王佩琼、李泰山、张正荣、罗兴祥、刘定发、周恒礼、李金洲、陈汝俊、谭位高、殷定文、赖迎发、康寿怡、萧国仕、参将陶立忠、黄廷爵、杨钾南、黄万鹏、何鸣高、李臣荣、朱涟泗、游击易嵩祝、杨友胜、巴图鲁名号。游击萧洪胜等花翎。余加衔升叙有差。予阵亡总兵官郭鹏程、副将陈万胜、参将熊祖泗、都司向进山、守备谢永泰、祭葬世职加等。　　

○以红旗报捷。赏奏事处班领宽略、兵部捷报处郎中国英等、加衔加级有差。郎中庆寿等花翎。笔帖式祥安等蓝翎。并予沿途驿跕员弁兵夫等议叙奖赏。
  </div>
  <div class="pagination">
   <a href="清实录同治朝实录_page163.html">
    上一页
   </a>
   <span>
    ...
   </span>
   <a href="清实录同治朝实录_page159.html">
    159
   </a>
   <a href="清实录同治朝实录_page160.html">
    160
   </a>
   <a href="清实录同治朝实录_page161.html">
    161
   </a>
   <a href="清实录同治朝实录_page162.html">
    162
   </a>
   <a href="清实录同治朝实录_page163.html">
    163
   </a>
   <span class="current-page">
    164
   </span>
   <a href="清实录同治朝实录_page165.html">
    165
   </a>
   <a href="清实录同治朝实录_page166.html">
    166
   </a>
   <a href="清实录同治朝实录_page167.html">
    167
   </a>
   <a href="清实录同治朝实录_page168.html">
    168
   </a>
   <a href="清实录同治朝实录_page169.html">
    169
   </a>
   <span>
    ...
   </span>
   <a href="清实录同治朝实录_page165.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
