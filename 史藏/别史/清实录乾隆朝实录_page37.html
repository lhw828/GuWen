<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 37 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 37 页/共 1860 页</h1>
    <div class="content">
○是月。直隶总督李卫奏、由京通达口外一带、蒙古旗厮、骚扰抢夺、有累地方。得旨、今之直隶总督、即汉之廷尉京兆也。旗民杂处、最难调剂。以卿之风节力量、能胜此任。是以简畀。惟有董率属员、严加约束。或应咨旗咨部、而旗部奉行不力、卿第具摺奏来。　　

○又奏报夏雨沾足。得旨、京师亦已得沾足。天恩矣。朕之忧怀顿释。此后雨旸时若。则丰稔固不敢期必、谅不致大减分数也。　　

○江南总督赵宏恩奏报、查勘各府州县。间被水灾。应照例赈恤情形。得旨、今年江南雨水过多。灾异数见。朕心深为忧虑。被灾贫民、必当加意赈恤。不可致一人失所。　　

○大学士总理浙江海塘嵇曾筠奏、遵旨酌议毛城铺迤下河道疏浚事宜。得旨、此议甚妥。著交高斌、照卿所奏行。　　

○又奏、详审江海情形。请于仁、宁等处、酌建鱼鳞石塘六千余丈、以固工程。得旨、卿所议自必合宜。惟有忻悦览之。一如卿请耳。　　

○又奏请疏浚杭、湖、二府水利、以裨民生。得旨、好。应如是疏通者。　　

○江南河道总督高斌奏、秋汛水势已定、各工平稳。得旨、以手加额。忻悦览之。今年水势甚大、而金堤巩固、共庆安澜。实河神默佑之所致也。且系朕即位元年、实深感荷。已有旨交部谕祭矣。至汝等秋汛奏报后、亦有恩叙也。　　

○又奏、遵旨酌议勘浚毛城铺迤下河道事宜。得旨、大学士嵇曾筠。亦已奏到、殊为详备。朕已批令照议矣。至于先后缓急之序、则汝等现在河工、大学士已离一载。河务呼吸变迁、大学士安能远定。则又在汝等酌量、随时而不可泥者也。应具题者、仍具题可也。　　

○闽浙总督衔专管福建事务郝玉麟、福建巡抚卢焯、奏福建诏安、晋江、二县、赈恤情形。得旨、此等赈恤难民、必当实力稽察属员与吏胥、毋使侵渔。庶百姓得少沾实惠、赖以存活耳。　　

○郝玉麟又遵旨议覆、将军阿尔赛请军标绿营兵缺、分别挑补旗营余丁、一摺。臣细加酌议、阿尔赛既称、四旗壮丁、仅一千九百三十三名。而四旗食粮之兵、计二千七百五十名。壮丁为数不多、则以现在之壮丁、补将来之兵缺。不至久为旷废。应如所请。于绿旗兵缺内、共赏给四百名、即为四旗定额。其未补一百九十二名、于两营所出四缺内挑补一名。其余仍归两营余丁通匀挑选。无庸分送督抚两标、及福协、候缺挑拔。至赏四旗兵粮、如有缺出、统就四旗壮丁内、分别拔补。遇四旗甲兵缺出、仍照例选拔。得旨、著照卿所奏行。　　

○浙江按察使胡瀛奏、请停州县徵收钱粮附余议叙之例。免致不肖官朘削其民、为邀恩之地。得旨、此奏虽是、待朕缓降谕旨、非刻不容缓之事也。　　

○户部尚书署湖广总督史贻直奏、请革除荆关税外浮费。得旨报可。　　

○又奏、沿江低田被水、两湖仍属丰收情形。得旨、所见甚是。知道了。地方丰收、而一隅偏灾之民、尤可怜悯也。　　

○署湖南巡抚高其倬奏、遵旨查湖南吏治、盗案、赌博、各情形。得旨、此奏朕嘉悦览之。知彼之短、即应勉力整饬。勿蹈人之愆也。　　

○又奏、城步、绥宁、二县苗猺、甚不安静。杀劫之案累累、凶党藏匿。非勒兵示剿、不能行诱擒之策。现饬汛兵严守、勿令出山杀劫、以保居民。再派妥协大员、设法诱擒。若竟不能擒出诸凶、即于九月末十月初进兵剿捕。得旨、夫兵者凶器、不得已而用之者也。朕思苗疆甫定、又为此举。不涉于黩武乎。但史贻直与卿、尚非好事喜功者比。若地方中有万不可已之形、亦不可姑息者也。诸凡酌量为之。　　

○河南巡抚富德奏、鄢陵、扶沟、等州县、雨水稍多、秋禾被渰情形。得旨、似汝此等巡抚、何能慰朕怀耶。　　

○河南布政使徐士林奏、鄢陵、淮宁、石梁、等州县、水灾赈贷情形。得旨、知道了。抚恤难民、惟赖汝等地方大员、尽心实力奉行。庶乎少有济耳。　　

○山东布政使郑禅宝遵旨回奏、妻丧入京、一路鼓乐杂沓实情。得旨、此等事、朕自宽宥。若不知改、而至于有玷官箴之事、亦无忌惮而为之。则罪不可逭矣。　　

○大学士仍管川陕总督查郎阿等奏、遵旨酌议陕甘各标营、营运生息五款。一、营运且变通。无力兵丁、如有急需、即以所存生息银两随时借给。每人不得过五两。每月一分起息。于应领饷银内、分五季扣除。一、生息宜因地。陕甘各提镇、现分给当商领银营运、以一分五厘起息。惟延绥地处极边、应轻减五厘。此外有营运维艰处所、亦应量为轻减。一、本银宜画一。生息分赏、宜均平溥遍。应照云贵之例、统以每兵一名、给银二两计算。分散各协各营营运。一、收放宜慎重。生息银两、请交地方官贮库。令该提镇会同同城之府道公同经管。其营汛在府厅州县地方、即分贮库内、如有营运赏给及借放等事、俱会同文员、联衔报明动支。庶无冒领滥借之弊。一、赏恤宜酌量。应先尽现派驻防哈密赤靖等处之兵一万名、丧事赏银六两、吉事赏银四两。其存营之兵、如果利息丰裕、照防兵减半给赏。得旨、卿等既悉心妥议、朕看来、目前亦止应如是办理。著照所奏行。　　

○吏部尚书署川陕总督兼甘肃巡抚刘于义、奏报宁夏府各属水灾赈贷情形。得旨、知道了。被水穷民、加意抚恤、勿致失所。　　

○陕西巡抚硕色、奏报雨泽。得旨、七月十八始得雨、而且不过三寸之深。即谓秋成有望、侈然自足。尚得谓之留心民瘼者哉。且既一月之久、汝何未奏。　　

○又奏府谷、神木、等县雹灾情形。得旨、知道了。被灾穷黎、加意抚恤。　　

○总统驻防哈密赤靖等处官兵陕西固原提督樊廷等、奏准噶尔逃出回民、所供准噶尔情形。虽未足深信。但贼情难测、惟宜严加防范。得旨、知道了。一切事宜、汝等和衷料理。　　

○陕西学政周＜?雨澍＞奏、秦中丰收、恐启奢靡之渐。请特颁谕旨、令有司遍行晓谕、崇节俭以厚储蓄。得旨、所奏虽是。但秦民数岁之苦、一岁一朝之乐。若遽为是防微杜渐之制。恐有司奉行不善、使百姓无一朝之舒适。亦非立法之意也。　　

○署四川巡抚兵部侍郎王士俊奏、遵旨酌议川省各官养廉、即在地丁耗银内清扣。并陈川省近来私派尽革、养廉又少、办事多致周章。或有可筹画之处、即当陈请。得旨、是。徐徐经理、不可急遽更张。亦不可因循怠惰。　　

○两广总督鄂弥达、广东巡抚杨永斌、奏南海潮阳等州县、水灾赈恤情形。得旨、知道了。赈恤难民一事、必当加意抚绥、使民受实惠。粤东路远、若一一待朕之批示。则百姓受累、其何以堪。惟在汝等督抚、实心察吏安民。毋使不肖有司扣克、则可矣。　　

○广东巡抚杨永斌奏、谨筹粤东停徵开徵之期、以便民生。得旨、各省风土不齐。自应因地制宜。所奏知道了。　　

○广西右江总兵官潘绍周奏、请严禁赛会燃灯。得旨、此等事、惟在汝等文武大吏、因地制宜。不使民间大燃灯火、致有回禄之失、则可矣。若因此而敕部通行严禁赛神之事、则民终岁勤劳、无一日之乐事。岂非拂民之性哉。将此谕亦告督抚知之。　　

○又奏、请禁土苗祭赛宰牛。得旨、奏内所言、多有纷更不妥之处。至土苗宰牛、乃其习俗、尤不当与民人一体严禁。此摺著发与鄂弥达、令其议奏。　　

○云南布政使陈宏谋奏、地方宁谧。臣职司旬宣、凡酌减公件、酌减盐价、议裁小税、清查旧垦等事。惟有仰体皇仁。将各项应裁应减之处、各就地方情形、悉心筹酌。以副惠爱边黎至意。得旨览。所谓应裁应减之项、必须百姓皆受实惠、而经久无弊。然后为料理得宜也。若公用不敷、国帑有亏、百姓仍然受累、而徒饱贪官污吏之私橐。则今日应裁应减之项、不过数年之后、又为汝等应追应赔之项矣。慎为之。若百姓均受实惠、虽亿万、朕何惜焉。将此谕与督抚共观之。　　

○云南普洱镇总兵官杨国华、奏办理边镇情形。得旨、知道了。勉力为之。利之一字、武臣尤当首以为戒。大清高宗法天隆运至诚先觉体元立极敷文奋武孝慈神圣纯皇帝实录卷之二十三


大清高宗法天隆运至诚先觉体元立极敷文奋武孝慈神圣纯皇帝实录卷之二十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。八月。壬戌朔。上诣皇太后宫问安。　　

○加湖南粮道署辰沅靖道李珣、按察使衔。调补辰沅靖道。以总理军需、诸事妥协。沅州正需干员弹压也。　　

○赈浙江兰溪、建德、等六县、水灾饥民。　　

○癸亥。上诣皇太后宫问安。　　

○户部议覆、两广总督鄂弥达酌议盐务。查粤东十府、除南雄、韶州、二府、地不产盐。琼州孤悬海岛、遍地生盐。向未立埠招商销引。惟就灶丁徵课。其居民皆就地买食。毋庸置议外。其广、肇、等七府属、乡村离州县甚远、贫难老少、报验非易。应如该督等所题、将贴近灶场之贫难老少男妇、于境内负卖者、照例免其禁捕。毋庸报验给卖。其各州县小贩、亦听民自便。如有借称贫难、私贩窝囤等弊、即行查拏、按律究治。至巡盐船役一项、亦应免裁革。仍饬各州县严查。令各商遴选守法之人充当。并将各巡丁姓名年貌籍贯、造册呈县。遇有更换、报明注册。其粤西一省、向行东盐。销盐各埠、既向设汛捕巡丁、稽查私盐。应一体准照旧存留。从之。　　

○旌表守正捐躯之江苏某县民郭宗富妻、徐氏。河南某县民鲁暖儿妻、韩氏。　　

○甲子。上诣皇太后宫问安。　　

○召广西巡抚金鉷、来京陛见。命刑部左侍郎杨超曾、前往署理广西巡抚。　　

○乙丑。上诣皇太后宫问安。　　

○赐河南河工溥仁观御书扁曰惠应安澜。　　

○是日起、上以祭社稷坛、斋戒三日。　　

○总理事务王大臣议覆、将军阿里衮奏、德州驻防兵五百名、内有拴马三匹拴马一匹之马甲、共五十名。余俱系私养马一匹、并无喂养草料。兵丁等钱粮无多、又复拴养马匹、生计实属艰难。请照保定、太原、赏给拴马兵丁之例、将德州五百兵丁、现有马九十二匹外、再增添一百五十八匹、共拴养马二百五十匹。一并支给草料。应如所请。从之。　　

○户部议准、两广总督鄂弥达议覆、粤东场羡加增灶晒盐价、一款。查盐有贵贱、自应随时增长、以养灶晒。乃竟以核定价值、出有羡余、以致灶晒苦累。从前办理、原未妥协。应如所请、将每年所获场羡银五万两、出示晓谕。自行销乾隆元年引盐为始、于通省各场、每年应收盐一百万余包内、每包加价银四分。共银四万余两。以裕灶晒养赡家口之资。从之。　　

○署湖广总督史贻直奏、武昌城西南一带。江岸坍颓。应及时修筑。通计正护两岸、共二千余丈。估银十一万一千九百余两。于今冬动项修筑。限三年、次第修理。得旨允行。下部知之。　　

○丙寅。上诣皇太后宫问安二次。　　

</div>
    <div class="pagination">
<a href="清实录乾隆朝实录_page36.html">上一页</a><span>...</span><a href="清实录乾隆朝实录_page32.html">32</a><a href="清实录乾隆朝实录_page33.html">33</a><a href="清实录乾隆朝实录_page34.html">34</a><a href="清实录乾隆朝实录_page35.html">35</a><a href="清实录乾隆朝实录_page36.html">36</a><span class="current-page">37</span><a href="清实录乾隆朝实录_page38.html">38</a><a href="清实录乾隆朝实录_page39.html">39</a><a href="清实录乾隆朝实录_page40.html">40</a><a href="清实录乾隆朝实录_page41.html">41</a><a href="清实录乾隆朝实录_page42.html">42</a><span>...</span><a href="清实录乾隆朝实录_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
