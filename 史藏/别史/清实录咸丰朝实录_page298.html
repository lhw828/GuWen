<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 298 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 298 页/共 502 页
  </h1>
  <div class="content">
   ○补铸河南虞城县县丞主簿各条记。从河道总督李钧请也。　　

○以安徽巢县团练协助剿贼。免节年应徵额赋。　　

○癸巳。谕内阁、御史毛昶熙奏、请饬妥筹安插流民一摺。本年直隶省被水被旱被蝗地方。叠经谕令桂良、派员履勘。其成灾较重之开州等州县。业准该督所请。筹拨米谷银两。分别赈济。并于长芦应解部款内。拨借制钱九万串。以为加赈之需。兹据该御史奏称、近闻保定以南。流民载道。若不妥为安辑。必至转徙流离。或人数众多。难于约束。更恐有匪徒溷迹其中。别滋事端。所奏不为无见。著直隶总督、顺天府府尹、通饬各属。查有出境灾民。即行随时安插。除将前拨银米。妥为散放外。或分设粥厂。或酌加赈济。俾无业贫民。得资糊口。毋令什百成群。迁徙出境。一切事宜。仍责成派出之按察使吴廷栋、清河道董醇等、率属妥为经理。傥有匪徒溷入灾民。藉端滋事。即著查拏惩办。以靖地方。　　

○甲午。谕内阁、前因文庆等奏、请实行团练、并酌拟整顿事宜。当交直省督抚。各就地方情形酌办。兹据蒋霨远奏称、贵州团练。于咸丰三年奉旨后。即经拟定规条。督饬各属。会同绅士办理。著有成效。毋庸另议章程等语。该省乡团。深明大义。叠次打仗获胜。杀贼立功。著仍照旧章。实力办理。所有连年出力人员。自应先加奖励。贵州在籍前任漕运总督朱树江苏苏松太道王玥、均著交部议叙。分发云南遇缺即补盐运司提举高以廉、著以同知不论双单月选用。仍留贵州办理团练。暂缓送部引见。　　

○谕军机大臣等、英桂奏、移营前进并留兵防守陈州一摺捻匪大股。既在涡河南岸屯聚。官军若专驻亳州。仍未能偪近贼巢。该抚现既移营前进。自可与袁甲三合兵一处。鹿邑附近匪众。不过零星小股。亟应迅图扑灭。节节疏通。克日会兵东剿。前据该抚奏亳城以南。久已民贼不分若必俟□□穴□又□捕净尽始行进剿。则宫吉寺一带大股匪徒又将养成羽翼。势益鸱张察哈尔官兵。不日即可到齐。除拨赴皖省五六百名外。尚有一千四五百名。为数不少。此项马队到营。锐气方盛。该抚即当妥为调度。速行进剿。总期于明岁春融。能令归伍。方不至用违其长。至周家口地方。最关紧要。该抚所派张维翰、马春华等、能否得力。务饬严密防堵。不准稍有疏虞。另片奏、襄樊土匪。窥伺新野。官军失利等语。该县为南阳门户。庆德所带兵勇。如果不敷剿办。即著饬令邱联恩、带兵前往。但陈州一带。又须另派得力大员驻守。该抚务当斟酌缓急。妥速布置。万不可使此股土匪。与泌阳桐柏等处捻匪句结。仍饬该府县、随处□□穴□又□查先清内患。以绝根株。将此由六百里谕令知之。　　

○又谕、穆隆阿奏、续挑备调官兵、并筹画军械一摺。察哈尔蒙古兵丁。现经该署都统、挑出一千名。并跟役一百二十名。一俟帐房鸟枪等制造齐全。再行齐集操寅。所需盘费届期应由户部筹拨。至该官兵等、操演技艺自以鸟枪为重。所需弓箭著穆隆阿、斟酌制造以备操演之用将此谕令知之。　　

○乙未谕内阁、桂良奏、永定河漫口合龙、并请酌保出力各员等语。直隶永定河南北两岸。先后漫口经桂良督率永定河道崇厚、暨各委员等昼夜督催。赶紧镶筑。现在北三工漫口。已于初七日合龙全河复归正道。北四上汛南七工添筑坝工。均已一律完竣。办理尚属妥速此项工程系桂良率属捐办。著免其造册报销。所有在工出力之员。准其择尤保奏。候朕施恩。　　

○谕军机大臣等秦定三奏、剿办桐城贼匪、叠次大获胜仗一摺。前因桐城兵力单薄谕令福济、拨兵二千名。或一千数百名前往助剿嗣以皖北剿捻吃紧。复谕福济、派员前往桐城。接办剿匪。事务传旨令秦定三驰赴蒙城。会同英桂、督率各路镇将剿捻。尚未据福济覆奏。本日秦定三奏、桐城击贼。大获胜仗。惟贼众既多。势尚凶悍。急须添兵拨饷以图克复。未知福济接奉前旨。已派何路兵勇前往桐城。并派何员统带。可令秦定三交卸。驰赴蒙城。傥一时无可靠之员。堪以接办而现在桐城。已将次攻克。即著暂留秦定三、奋勇攻剿。迅将桐城克复。再行前赴蒙城。如桐城一时未能即下。而带兵攻剿。业已有人接手则捻势方张。会剿亦不可缓。仍著秦定三、前往会同英桂、办理剿捻事务。毋为桐城一邑牵掣。著福济、秦定三、妥商办理。不致顾此失彼为要。将此由六百里谕令知之。　　

○丙申。谕内阁、德兴阿、翁同书奏、请将约束兵勇不严之将弁、革职留营一摺。参将邓凤林、千总王富来、在三汊河劄营防剿。所带练勇竟敢擅离营伍。实属约束不严。邓凤林、王富来均著革职。仍留军营效力以惩疲玩。　　

○谕军机大臣等、武汉逆贼。负嵎已久据官文、胡林翼奏报、叠次击败大股贼援。城中之贼。势已穷蹙是两城计日可克。乃南岸自八月初七日、击败石逆以后。两月未见动静。北岸自八月二十七日、击败下游援贼以后。亦但以严遏外援为词。何以于进攻机宜仍复漫无把握现闻金陵城内贼党相残。杨逆被洪韦二逆所杀石逆不服。逃出金陵洪逆悬赏购石逆首级是否逆之不返金陵。已可概见。此等传言湖北当有所闻。若不乘此机会。迅拔二城傥石逆不附金陵。自图占踞必至率其死党或扑湖北或走江西皆属可虑现在饷需日缺。调拨维艰。所望克复上游即可移师东下由九江而至安庆。由安庆而至金陵。乘其内乱次第削平。兵饷可不加增。而成功庶几有望官文、胡林翼、身膺督师重任。须当统筹大局谋勇兼施。何得以城坚贼悍为词。坐拥水陆重兵。日久无功若云断绝接济。可以困贼何以为时已久。尚未蒇功恐沿江一带港汊纷歧接济仍未能断绝。不过藉口耽延掩其迁延之咎。经此次剀切申谕后。该大臣等、即当严督在事将弁。设法进攻。迅将两城克复。俾得分兵东下。大局冀有转机。如敢仍前延玩。必至师老力疲。别生变故。官文等不能当此重咎也。将此由六百里各谕令知之。　　

○又谕、官文奏、请挑选西丹来楚等语。湖北军营。所有吉林黑龙江各起甲兵。伤亡出缺。并无西丹补充。现在攻剿武汉吃紧。马队官兵最为得用。未便悬缺无补。致减兵力。著景淳、奕山、于各该处认真挑选西丹各一百名。派员管带赴楚。如挑选不能足数。即著该将军等、酌量情形办理。并令将各该处现有马匹。乘骑至京。再由京另行换马赴楚。毋稍延缓。将此各谕令知之。　　

○钦差大臣德兴阿等奏、瓜逆受创后。时有乘闲投诚者。别设一营派员约束。仍当离其党与。力图捣穴。得旨。离其党与。固为上策。然须事事示以不疑。密为防范。庶不致堕其计中。瓜州与连镇不同。尤应慎益加慎。　　

○以故科尔沁扎萨克图谢图亲王色登端鲁布子巴宝多尔济袭爵。　　

○调吏部右侍郎沈兆霖、为工部右侍郎兼管钱法堂事务以署刑部右侍郎张祥河、为吏部右侍郎仍兼署刑部右侍郎。　　

○江西学政廉兆纶、因病解任命通政使司副使龙启瑞、提督江西学政。　　

○丁酉。谕内阁、载容等奏、请拨留领催拜唐阿一摺。和妃园寝。额设领催拜唐阿除归并慕东陵外仍留十名。归于慕陵统属专司承应公主园寝差务。其原设茶膳上人即照部议归并慕东陵以重祀典而专责成。　　

○又谕、福济奏、遵覆拟办实行团练章程一摺。前据文庆等奏、请饬各直省实行团练。叠经谕令直省督抚。各就地方情形酌办。并将拟办章程。迅速具奏兹据福济奏称、该省自被贼窜扰以来。各属办理团练助剿协防。如滁泗徽甯凤颍等府州属均各著有成效。历次将出力各官绅等、奏请奖励。现复饬属一体遵行。责成州县专管。知府直隶州知州督办。并就该省现在情形酌拟。将安庐六滁和五府州。凤颍泗三府州。归按察使、及庐凤道、分统稽查。由该抚调度。徽甯池太广五府州。归徽甯道统理稽查。由现驻徽甯之已革巡抚张芾调度。该司道及知府直隶州知州。分别加督办团练、协理团练等衔。如能卓著功绩。力保地方。随时查明保奏。给予升转。其州县因团练防剿。保至知府同知直隶州知州者。均各留本任。并加协理团练衔。以示优异。该司道皆带有兵勇。毋庸另拨。亦毋庸另派大员巡视。办团各绅。由粮台酌予银两。毋庸由部议给廉俸。其有情殷报效者。或加学额。或给奖叙。分别办理等语。均著照所拟办理。安徽地方。现当剿办贼匪吃紧之际。团练尤为要务。该抚当慎选贤能。督率公正绅士。实力举行。其各属编查保甲。仍饬一律遵办。毋得日久生懈。有名无实至各省情形不同。尚有未经奏覆者。该督抚等、仍各妥为酌拟。将办理章程。迅速具奏毋涉玩延。　　

○又谕、福济、郑魁士奏、官兵进攻连获胜仗、克复州城一摺。安徽官兵。自攻克巢县后。经福济等、催令总兵音德布、进攻和州。直抵城下。滇兵奋勇进攻。施放火箭喷筒立将西城楼焚毁。本城难民。齐声杀贼。我军竭力斩捦毙贼无算。并枪毙伪仆射一名。生捦三十一名。余匪开东门溃逃。追剿至针鱼觜江口。拥挤落江。不可胜计。当将州城克复此次官兵连克城池。办理尚为得手。著即迅速进兵。尽殄群丑。毋留余孽。在事出力员弁官绅兵勇。著福济等、查明保奏。候朕施恩。　　

○又谕、舒兴阿奏、大理回匪戕官踞城情形、并自请严议一摺。云南大理府城。于八月初九等日汉回互相烧杀。城外各村寨。及下关一带亦同时起事。大理府知府唐惇培、捐募练勇分投救援。十七日贼添外回千余。乡练渐散。贼遂闭城拒守。现经该抚等、拨兵选练。分援进攻。著即督饬在事员弁。迅速攻克。毋稍稽延。舒兴阿未能先事豫防。著交部议处。恒春督剿黔匪。尚未回滇。著加恩免其议处。唐惇培著先行革职。仍责令戴罪自效。并著查明有无规避情事。分别参办。　　

○谕军机大臣等、福济等奏、克复和州、并拨兵驰援桐城、请饬红单船协剿等语。剿县克复后。我兵复乘胜攻拔和州。剿办已有转机。惟西梁山芝麻河一带。尚有贼垒。业派吉顺等、在彼堵剿。神塘河贼营。虽经李德麟躧毁。而该副将所带。仅止红单快蟹船十四只。上下游不能兼顾。系属实在情形。总兵吴全美、红单船四十余只。现泊芜湖上游鲁港地方。此时福济等、陆路进剿之兵。正在得力。急应水陆兼攻。俾江北肃清。则江南亦易于剿洗。著和春、德兴阿、即饬该总兵红单船。听候福济等调遣。和春等务当统筹全局。与皖省会商办理。捻匪尚在蒙亳怀远等处。往来啸聚。英桂各军。未能大挫其锋。已谕令秦定三、前往会同督办。惟桐城贼势方张。福济等已添调吉林、热河、马步队兵二千余名。陕甘兵五百名。前往协剿。著秦定三、俟援兵到后。即行驰赴亳州剿捻。福济因贵州兵一千名。向随秦定三打仗出力。拟仍归该提督带往。而以现在剿捻之川兵。及宣化兵。令塔思哈、俞应彪、管带回营。但恐秦定三不敷调遣。或于此项川兵宣化兵内。酌留数百名。交秦定三统带。不必尽数调回。据福济奏、有石达开现踞安桐之语。朕闻金陵贼党内乱。杨逆被杀。石逆不服。逃出金陵。洪逆现悬重赏。购其首级。石逆之不返金陵。金陵之不助石逆。已可概见。既据该抚探知该逆。现在安桐一带。急当乘其众心涣散之时。督饬兵勇。一鼓歼捦。该逆素称凶悍。如能灭此巨憝。则沿江地面。即可渐次埽荡。傥仍任其他窜。则彼既不附洪逆。必至自图占踞。闻江西瑞临等郡。该逆皆派其党与死守。若使窜往江西。鸱张更甚。福济等务当尽力堵剿。勿令铤而走险。又闻石逆本有投诚之意。恐非确信。此辈狼子野心。断难轻议招抚。惟当密布间谋。侦探实情。多方设法。散其党与。以孤其势。仍不动声色。督兵进剿。该逆谅必有穷蹙之时也。福济等前请饬调山东青兖两处官兵。本日据崇恩奏、该省存兵无多。实不能分拨。已准令留防本处矣。福济等连克各城。士气倍奋。今欲添调客兵。亦恐缓不济急。邻境省分。又实无兵可调。福济等即当就此现有兵勇。激励图功。由桐城而至安庆。迅埽鲸鲵。然后协同和春等、规复江南。同膺懋赏。是所望也。将此由六百里加紧各谕令知之。　　

○安徽巡抚福济奏、派兵进捣和州。本城难民。协助杀贼。立将州城克复。得旨。被陷难民。尚知齐心杀贼。足徵人心向顺。大有转机。亟宜乘势激励。俾人自为战。迅期荡平。　　

○命福建提督秦定三、驰往安徽蒙亳一带。会同河南巡抚英桂、督剿捻匪。　　

○以克复安徽和州城。加总兵官音德布、提督衔。　　

○以贵州剿匪奋勇。攻克螺蛳壳等处匪巢。赏游击褚克昌、巴图鲁名号。　　

○以团勇助剿。克复城池。免安徽无为、和、舒城、庐江、四州县新旧额赋。并永广无为、庐江、二州县学额各三名。　　

○予安徽阵亡外委姜万全祭葬世职。　　

○戊戌。上幸万寿山。诣文昌阁拈香。　　

○调礼部右侍郎杜＜乔羽＞、为户部右侍郎。兼管钱法常事务。以署兵部右侍郎车克慎、为礼部右侍郎。内阁学士刘昆、署兵部右侍郎。　　

○己亥。谕内阁、本年六月。大学士贾桢丁母忧。朕以贾桢在上书房宣力有年。简任纶扉。办公勤慎。是以援照雍正年间大学士朱轼、尚书蒋廷锡之例。降旨赏假六个月令其扶柩回籍。假满后来京当差。庶教孝劝忠。情礼兼尽。兹贾桢于百日后具摺谢恩。并以伊母本有五子。今存者惟伊一人。吁请终制。情词恳切。自应俯如所请。以遂其孝思。贾桢著准其开缺。回籍终制。前据御史邹焌杰奏、贾桢停柩在京。并无回籍之意。自系传闻之误。惟所称君有优旨。原恩厚而精深。臣必固辞。乃心安而理得等语。持论甚正。现在贾桢、即日扶柩回籍。并恳恩终制。业已降旨允准。适与该御史所见相符。所请照从前大学士张玉书、大祥后宣召来京之处。著毋庸议。　　

○谕军机大臣等、胡林翼奏、军饷日绌、请饬拨解等语。据称楚省南北军营。每月水陆兵勇口粮。及制造军火。约需银二十余万两。该省盐课厘金等款。仅敷十分之二。又因夏秋亢旱。荒象已成。额赋钱漕。均少起色。以致兵勇饷银。积欠日久。为数愈多。所奏自系实情。此时楚省官军。攻城筑围。断贼接济。将士极为用命。正当乘此锐气。力图克复。若因饷糈短绌。致劲旅精兵。渐生懈志。于大局实有关系。四川距楚较近。饷道亦一水可通。著乐斌即行筹画银十数万两。陆续分起。解往湖北胡林翼军营。以济急需。将此由五百里谕令知之。　　

○大学士两广总督叶名琛奏、奉到朱谕。恭贺天喜得旨。览卿所奏。期朕衍五代一堂之庆。朕虽德薄才疏。敢不勉效纯皇之敬勤。惟知夕惕朝乾。尽君职以答鸿贶。若云初愿之能符与否。敬俟天命已也。　　

○闽浙总督王懿德奏、请留水师提督林建猷、先赴新任。暂缓陛见。允之。　　

○以湖北水陆各军。击贼屡胜。赏参将李成谋总兵衔。同知孙守信、游击成大吉、张文焕、周宽世、都司沉俊德、胡裕发、赵克彰、守备杨得武、段清平、郑阳和、张志超等、花翎。外委王际尚等蓝翎。余升赏有差。予阵亡把总周德麟、祭葬世职。　　

○予湖北节年阵亡同知姜国祺、陈锡熙、刘士拮、知州杨嘉运、知县汪荣基、何开泰、吕锡麟、单维楷、韩宝昌、姚国振、教授张一芝、教谕宋赓元、训导邱兆镛、司狱李克慎、州判魏作霖、县丞王青绶、吏目李树声、典史冯春晖、从九品王以南等、祭葬世职。幕友冯照之、生员马汉祥等、赏恤如例。　　

○予一门殉难江西举人袁嗣彦等、旌恤如例。　　

○命陕西巡抚吴振棫、山西巡抚王庆云、各拨银七万两。解赴甘肃。接济伊犁官兵饷糈。　　

○封禁伊犁雅玛图铜厂。从将军扎拉芬泰请也。　　

○抚恤琉球国遭风难夷如例。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年丙辰。十月。庚子。谕内阁、御史刘琨耀奏、衙蠹犯罪、其子蒙捐官职、请斥革审办一摺上年山西阳城县匪徒赵连城、闹粮滋事。皆由户书田彬、把持起衅。以致酿成巨案。现在田彬、已由该省照例治罪。其子田元臣、捏改父名。蒙捐光禄寺署正。实属有干例禁。田元臣著即革职。交步军统领衙门、五城、拏交刑部审明办理。　　

○又谕、御史宗稷辰奏、请饬京营整顿捕务一摺。京师为辇毂重地。理宜肃清。本年近畿一带。间被旱荒。现届冬令。恐奸宄句结贫民潜踪行窃如该御史所奏。入秋以来京城内外窃案甚多总因捕拏不力督责不严以致案犯无获习为故常殊非整饬捕务之道著步军统领衙门严饬各营汛实力巡逻严拏匪类如查有窃案较多日久未获赃贼者即将该管营汛兵弁从严惩办以靖地方。　　

○谕军机大臣等、御史曹登庸、奏参河南知县贪残各款请饬查办等语据称、署涉县知县札清阿、将豁免加价誊黄。隐匿不贴照旧徵收。并令民间加钱完纳粮银。其漕粮每石加至制钱九千八百文。日以催科为事命盗案件概置不问。署商城县知县黄以清酗酒滥刑释放捻首李兆受之亲属。并认捻首马五之妻为义女留住署内声名狼籍前署固始县知县达德贪婪武断纵容差役释放捻匪转将获捻之职员陈献廷、吓诈多赃迨京控后解往该省审讯又纵差偪迫得受银钱经绅士公呈辨冤。概置不问等情。知县为亲民之官。似此贪残贻害。实堪痛恨著英桂按照所奏各款。将各该员等、提省审究严参惩办。毋稍徇隐。原片著钞给阅看。将此谕令知之。　　

○以都察院左副都御史联奎、为盛京兵部侍郎。　　

○以陕西省办理防堵出力。予知县单宝书等、升叙有差。　　

○给福建龙溪、南靖平和三县被水灾民一月口粮。　　

○抚恤朝鲜国遭风难夷、如例。　　

○辛丑。谕内阁、绵森奏请拨给捕鹿经费一摺。马兰镇额进鹿只应需经费。著准其自本年为始由永济库存款内每年酌拨银三百两仍照成案银钱各半搭放。以资备办。　　

○壬寅。谕军机大臣等、英桂奏襄樊匪徒。窜入南阳府属之邓州现已失守偪近郡城。复据史荣椿奏皖省捻匪蔓扰。已近徐州情形紧急均请拨兵援剿、各一摺捻首张乐行等、纠众数万谋窜徐州旁窜丰砀萧各县史荣椿等、所带兵勇止能专顾郡城无可分拨。现在捻匪诱胁甚多深恐蔓延。徐州为北路门户。自应迅筹堵扼。而山东一省已无兵可调惟扬州大营。距徐不远著德兴阿等、速派兵勇一千名并拣得力大员统带驰赴徐州会同史荣椿剿办毋稍延缓。至河南捻匪势尚狓猖。而襄樊匪徒。又复四出窜扰陕西境地毗连调兵助剿尚属切近著谭廷襄于该省各营内调兵二千名。派委得力镇将迅速带往南阳一带与邱联恩会合攻剿至陕省地面防堵需兵即可酌调甘肃各营兵丁到陕。分拨防守。将此由六百里加紧各谕令知之。
  </div>
  <div class="pagination">
   <a href="清实录咸丰朝实录_page297.html">
    上一页
   </a>
   <span>
    ...
   </span>
   <a href="清实录咸丰朝实录_page293.html">
    293
   </a>
   <a href="清实录咸丰朝实录_page294.html">
    294
   </a>
   <a href="清实录咸丰朝实录_page295.html">
    295
   </a>
   <a href="清实录咸丰朝实录_page296.html">
    296
   </a>
   <a href="清实录咸丰朝实录_page297.html">
    297
   </a>
   <span class="current-page">
    298
   </span>
   <a href="清实录咸丰朝实录_page299.html">
    299
   </a>
   <a href="清实录咸丰朝实录_page300.html">
    300
   </a>
   <a href="清实录咸丰朝实录_page301.html">
    301
   </a>
   <a href="清实录咸丰朝实录_page302.html">
    302
   </a>
   <a href="清实录咸丰朝实录_page303.html">
    303
   </a>
   <span>
    ...
   </span>
   <a href="清实录咸丰朝实录_page299.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
