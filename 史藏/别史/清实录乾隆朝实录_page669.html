<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 669 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 669 页/共 1860 页</h1>
    <div class="content">○又谕、平定准噶尔捷闻。此皆仰蒙皇祖、皇考、谟烈显承。福贻宗社。故得肤功迅奏。荒服敉宁。理应敬诣桥山。躬申告祭。因今春甫经展谒。而目下青苗弥望。农事方殷。车驾所经。恐滋践踏。然朕仰慰先灵之意。实切于衷。告庙之典。宜躬诣行礼。孝陵、著遣皇子永璋。景陵、著遣皇子永珹。泰陵、著遣皇子永琪。前往代行告祭。所有应行豫备事宜。著各该衙门、速行豫备。　　

○又谕、此次大兵奏捷。各督抚办理军营粮饷。俱属妥协。宜予录叙。以奖勤劳。刘统勋、方观承、恒文、陈宏谋、蒋炳、俱著交部议叙。其派委办理军务人员。著该督抚、分别等第。奏闻请旨。　　

○又谕曰、协办大学士阿克敦、现患目疾。给假调理。未能速痊。内阁办事需人。尚书达勒当阿、著驰驿来京。协办大学士事务。其黑龙江将军、仍著绰勒多署理。　　

○又谕、河南布政使员缺、著刘慥补授。福建按察使员缺、著史奕昂补授。史贻直私书请托。系伊自取之罪。原与伊子无涉。是以仍加录用。著将此旨谕令知之。　　

○又谕曰、大学士公傅恒、以加赏公爵。具摺奏辞。情词恳挚。及召见之际。又复面陈再四。至于泣下。并称金川之役。叨封公爵。已为过分等语。观其不自满假。倍深兢惕。信出至诚。实将来可以永承恩遇之道。朕心转为嘉慰。应俯允所请。用成厥志。所有平定金川、及准噶尔奏捷、两次功绩。均著并于现封忠勇公敕内。以昭茂典。仍于军机大臣内、交该部从优加等议叙。　　

○又谕曰、班第、著封为诚勇公。萨喇勒、著封为超勇公。玛木特、著封为信勇公。班第、萨喇勒、并著赏戴宝石帽顶。以示优奖。　　

○又谕曰、乌勒登、努三、前因获罪革职。留于军营效力。但念伊等、从前俱在内廷行走。今军务已竣。著施恩来京。乌勒登、授为三等侍卫。在乾清门行走。努三、授为蓝翎侍卫。仍在向导章京上行走。　　

○谕军机大臣等、大兵平定伊犁。所有应行入觐人等。著班第、阿睦尔撒纳、萨喇勒、即将派定人数若干、何时可到之处。一面奏闻。一面将应办事宜。交兆惠等妥协办理。再哈萨克处、应遵照从前所降谕旨。遣人前往。其晓谕哈萨克阿布赉之旨。应告以哈萨克、先与准噶尔互相构衅。当天朝进兵之时。正达瓦齐与尔等交争。因大兵前进。达瓦齐始将掳掠尔等之兵停止。今准噶尔地方已经平定。俱为臣仆。凡前此戕害尔等之事。自可永行禁止。尔等如愿归诚。必普加恩泽。若欲自为部落。亦祇许静守边界。毋得侵扰。倘仍照前掳掠。当发大兵征讨。将此明白晓谕。视伊等情形若何。即行奏闻。再策妄阿喇布坦、噶尔丹策零、俱系准噶尔台吉。伊等现在如有子孙。朕尚欲为加恩。如竟无嗣续。深属可悯。著班第等、查明策妄阿喇布坦、噶尔丹策零、坟茔。照蒙古礼致祭一次。仍由该鄂拓克人等内。酌量派人永远看守。并岁行祭扫之礼。将此通行晓谕准噶尔人等知之。　　

○又谕、从前青海郡王索诺木丹津、奏请带领游牧豫备兵丁。前往噶斯驻劄防范。朕已降旨允行。今大兵已至伊犁。抚定准噶尔全部。叛贼罗布藏丹津、亦已擒获。噶斯地方。毋庸驻兵防守。著传谕副都统德尔素、传旨晓谕索诺木丹津、将兵丁即行彻回。并将准噶尔平定之处。通行晓谕众扎萨克知之。　　

○吏部等部会议、直隶总督方观承疏请、改设运河汛员、并修防事宜。一、南北运减河。宜添改汛员。查静、青、二县子牙河主簿二员。所管均非要工。请裁。即以静海县子牙河主簿、改为沧州减河吏目。移驻南运捷地减河适中之风化店。管理三官庙桥东一带堤工。至南运兴济减河、分隶青、沧、境内。险工多在上游。查沧州李村巡检、距兴济甚近。向专司地方。请改为青沧减河巡检。汛临时、移驻险工适中之青县大杜家庄防护。汛后仍回李村。又裁汰之青县子牙河主簿、请改为天津县减河主簿。移驻县属大张家庄适中地方。管理北运筐儿港减河南堤。并将筐儿港千总汛内。分拨额外外委一名。河兵二十名。资其派用。其一切疏浚启闭各事宜。由杨村通判核转。一、子牙河东堤。应归专员经理。查子牙河东堤。界连静、青、大、三县。阎光庄一带。系大城县县丞经管。接界之东堤、向属静、青、二邑子牙河主簿管理。办理掣肘。今二邑主簿议裁。请将东堤统归大城县县丞管辖。并请移驻子牙村适中之地。所有静海县子牙河主簿衙门。原派浅夫二十名。即拨归该县丞管辖。一、改设各汛员、应兼巡检衔。查永定河十八汛员。俱兼巡检衔。请援例将改设之沧州减河吏目、天津县减河主簿、大城县县丞、均令兼巡检衔。青沧减河巡检、兼李村衔。仍责该道厅稽查。不得干与地方事。一、颁给关防。查河员与州县同城者。例不给关防。今议移驻。应铸给大城县县丞兼子牙镇巡检、沧州减河吏目兼风化店巡检、青沧减河兼李村巡检、天津县减河主簿兼筐儿港巡检、各关防。一、添设闸板。查减河原以蓄洩运河之水。启闭有时。方为有济。今议于捷地、兴济、两减河石闸。添设闸板。一、设立渠长。查南运两减河。未设河兵浅夫。应仿祁滏等河例。令该讯员、于民夫中拣其老成晓事者。每十里立渠长二人。一、河堤应编字号。查工程有平险。修防有难易。日久牵混。势所不免。应将工段分编字号。一、河堤向宜栽柳。查两运减河、及子牙东堤。应责令汛员、督率种植。均应如所请。从之。　　

○定北将军班第等奏、大兵凯旋。军粮在所必需。臣与阿睦尔撒纳等酌议。从前陆续所送马＜马犬＞牛羊。运至屯田处。交亲王成衮扎布。以备支用。甚属妥协。至运米路远。不若多运茶封。并酌带银数万两。已移饬莫尔浑遵行。报闻。　　

○甲午。谕、从前锦州副都统那兰图奏、阿睦尔撒纳等、系被达瓦齐逼迫来降之人。不可深信。应加意防范等语。那兰图此奏。甚属懦怯不堪之至。平定准噶尔一事。朕相机筹办。知阿睦尔撒纳等、有勇有谋。且感激朕恩。常思报效。朕始将征剿准噶尔之事。付伊办理。那兰图奏此事时。朕即欲将伊治罪。因值进兵之始。恐动摇人心。未经降旨。今准噶尔全部已定。著将那兰图革职解京。交刑部治罪。　　

○乙未。上诣畅春园、问皇太后安。　　

○谕、本年七月十六日。朕恭奉皇太后銮舆。巡幸木兰。计回銮至热河时。新附之台吉噶勒丹多尔济、暨各宰桑等、输诚入觐。正可召见抚谕。以慰其瞻仰之忱。其阿睦尔撒纳、车凌、车凌乌巴什等、功成奏凯。亦宜宴赏。以示酬庸。仍照上年之例。驻跸山庄。优加赏赉。举行盛典。所有一切应行豫备事宜。著各该衙门、照例豫备。　　

○丙申。孝恭仁皇后忌辰。遣官祭景陵。　　

○铸给云南大理城守营都司、并大定协中军都司、关防。从云贵总督硕色请也。　　

○旌表守正捐躯之安徽临淮县民郭守文妹郭氏。　　

○丁酉。军机大臣等奏、遵旨审讯张绍衡。据供、乾隆十八年十二月内。裘曰修实向伊说过坚磨生集。恐已进呈之语。与胡中藻原供相符。裘曰修仍坚不承认。并称本月十七日。有翰林饶学曙、至伊寓所。说张绍衡在途。有人往迎等语。臣等即传讯饶学曙。据供、本月十七日。在门首见张绍渠家人郝升、知张绍衡将次到京。因往裘曰修家探问。又据张绍衡供、于十五日在任邱县。伊弟张绍渠、与伊相见后。即遣郝升来京。告知饶学曙。及至彰义门外。又见郝升迎候。传饶学曙语。嘱其不可说出裘曰修等语。此事辗转质对。裘曰修与张绍衡说及之处。已无可置辨。乃一味隐讳。殊属不合。请将该侍郎交部严议。张绍渠、饶学曙、俱系职官。应知法守。乃欲为裘曰修开脱。辗转通信嘱托。均请交部议处。张绍衡现已供出实情。所有职衔、无庸议革。得旨、此事面面质对。其言出自裘曰修。已无疑义。若谓裘曰修有意通信。何难密札胡中藻。令其并行销毁灭迹。而乃假诸张绍衡之口。此固不然。但从前查办胡中藻诗集。朕原特交蒋溥密办。事阅数年。裘曰修同事内廷。偶尔闲谈。亦情理所有。而张绍衡向胡中藻说。原在未经发觉之前。俱出无心。于胡中藻本案。初无关涉。自可无庸办理。乃裘曰修面承询问。坚执以为并无此言。是以将张绍衡提拏质对。俾此事水落石出。而裘曰修以业经讳饰于前。因即遂非于后。今既供证确凿。则裘曰修面欺之罪。实无可逭。裘曰修、著交部严察议奏。张绍渠、身为监司。方将操三尺以按事。乃于途次邀见伊弟。婉转通言。目无法纪。然此犹曰兄弟之情。直在其中。至其遣家人来京。告之饶学曙。令其转达裘曰修。是乃明知张绍衡到案。万不能隐讳实情。为此辗转商托。不过欲裘曰修闻知感激。虽得罪因伊弟之供出。而亦不致怨彼。其行如鬼蜮。巧于夤缘。情罪较饶学曙尤重。张绍渠、著交部严加议处。余依议。江西风俗。向来专以瞻顾乡情。联络声气为事。胡中藻案内干连人等。朕已加恩。一切从宽免究。乃裘曰修等、为一无关紧要之言。而亦必影射避重。不知儆惕感悔。似此怙终不悛。自取罪戾。使朕虽欲加恩。而天理有所不容。不亦大可惧乎。将此通行传谕。俾咸知洗心涤虑。安分守法。以副朕瘅恶成俗之意。寻议、裘曰修、照溺职例、革职。系革职留任之员。相应革任。张绍渠、照夤缘奔竞例、革职。饶学曙、照不应重律、降三级调用。得旨、裘曰修、著革任。饶学曙、著销去加一级。仍降二级。余依议。　　

○戊戌。谕军机大臣等、据班第奏、逃犯巴朗、已经擒获。交喀尔喀协理台吉图巴扎布、宰桑乌勒木济、解送前来。巴朗系背恩脱逃重犯。应即速解来京。此时量已起程。著传谕班第等、转饬图巴扎布等、小心监押。即速赴京。仍将何时可到之处。先行奏闻。　　

○又谕、据富勒赫奏、福建驻防第一起满兵。自直隶山东以来。俱系陆路。折给口粮。自行买食。至江省水路。每兵只给口粮米八合三勺。一切柴薪盐菜日用家伙。并未备办。甚为拮据。地方官每名捐给钱十文等语。派往驻防兵丁。应给口粮。自有定例。何以兵丁等陆路行走。道经两省。口粮并无不敷。独至江省水路。忽致如此拮据之理。或因派往驻防兵丁等。本非安静守分之人。在途日久。伊等以离京已远。妄思借端多索。而地方官辄额外捐给。急图了事。亦未可定。果尔、则该督抚之办理不善。亦概可见。尹继善身任总督。值此满兵过境。虽已派出大员。亦应亲往弹压。务期料理妥协。乃祗任彭家屏在彼专办。并不亲身督察。是伊平日间好逸养高之锢习。仍未悛改。大非敬公率属之道。著传旨申饬。仍令将兵丁口粮。该省是否照例办理。因何致有不敷之处。即行据实查奏。再现在该兵等、不日即抵浙闽。且此后起数尚多。著传谕喀尔吉善、务饬派出专办此事之同德等。妥协办理。令兵丁等共知节制。不得因循江南前辙。故为迁就。　　

○又谕、据富勒赫奏、福建驻防第一起满兵。至江省水路。地方官因口粮未敷。每名捐给钱十文。办理实有未妥等语。兵丁行程。水陆无异。应得口粮。自系照例画一办理。何独于江省水程。致有不敷。须地方官捐给钱文。此等派往驻防兵丁。多属喜事之徒。沿途额外需索。事所不免。或直隶、山东、一路地方官。即已如此捐给。江南承照办理。而前此无人奏出。亦未可定。可传谕询问方观承、郭一裕等、此项兵丁。从前经过该省。是否照例支给。有无藉口不敷。额外捐给之处。据实查奏不得因从前奏报兵丁出境摺内。已经声明毫无需索。今复稍存回护掩饰之见。寻直隶总督方观承、山东巡抚郭一裕覆奏、兵丁经过境内。实属安静。并未额外求索。地方官亦毫无捐垫。报闻　　

○以公德禄、为锦州副都统。　　

○己亥。上诣畅春园、问皇太后安。　　

○调署工部侍郎书山、为刑部侍郎以江苏学政内阁学士梦麟、为工部侍郎。命来京供职。以光禄寺卿李因培提督江苏学政　　

○庚子。上还宫。　　

○定北将军班第奏、据阿睦尔撒纳密行告称、若以噶勒藏多尔济、为绰罗斯汗众心不服。不若于事定后齐集各宰桑得木齐等、广为咨访。于噶尔丹策零亲戚中。不论何姓择众心诚服。能御哈萨克、布噜特者公同保奏。俾领其众。则舆情既协。亦可永远宁帖臣告以奉旨封四卫拉特、各为一汗令自管辖。若另选别姓。不独未合圣意。即准噶尔众心。亦岂允服。阿睦尔撒纳复称、我蒙皇上重恩。已极尊荣复有何求。但我等四卫拉特、与喀尔喀不同。若无总统之人。恐人心不一。不能外御诸敌。又生变乱。俟与额驸公同商酌。再为陈请。臣即密行知会额驸色布腾巴勒珠尔、豫为留心。再伊此时、惟以纠合从前失散之人。图立产业为急务。又常言带领鄂拓克投降之宰桑索萨赉等。原系伊辉特部落之人。种种虚张声势。其希冀侥幸之心。已经毕露。俟大功告成。臣与萨喇勒鄂容安等、悉心办理。不使稍萌妄念。再内大臣玛木特、退后每摘发阿睦尔撒纳之短。而觌面又多迎合。似属年老昏愦。不可深恃。谕军机大臣等、班第奏、阿睦尔撒纳言语情形一摺。阿睦尔撒纳、不无希冀侥幸之心。班第答以准噶尔地方。四卫拉特、封为四汗之处。业已降旨。断不可改。持论甚为得体。若止封阿睦尔撒纳为汗。则办理准噶尔一事。全为伊一人集事矣。然伊即潜萌觊觎之念。班第惟以奉有谕旨。不敢妄行陈奏。正词相拒。料伊亦不敢遽尔妄行。但此念既萌。久留彼处。于事无益。若即促其来京。使之疑惧。亦有未便。俟达瓦齐就擒之时。将伊同众台吉遣回。固可安然无事。但从前原有留伊驻劄办事之旨。班第若恐急遽遣回。致伊顿起猜嫌。不若仍遵前旨行。班第惟酌量情形。善为筹画。不必拘泥朕旨。至玛木特、原系一狡猾之人。其行为更可不必深论。从前萨喇勒、亦曾将众人不愿封噶勒藏多尔济为汗之处奏闻。朕曾传谕玉保、令其暂停降旨。今阿睦尔撒纳又为此言。看来众心果有不愿。亦未可定。班第留心访问。并察看噶勒藏多尔济。如果不足服众。即由噶尔丹策零近族内。拣选一人。封为绰罗斯汗之处。作为已意。密与阿睦尔撒纳商议具奏。若其人尚属可用。即不必商办。总俟伊入觐后。再行定夺。将此密谕班第知之。　　

○又谕、据班第奏称、伊犁河北。从前原有存贮米粮缎疋等物。上年为哈萨克抢掠。所余马匹牲畜。俱经达瓦齐擕往特克斯地方。厄鲁特回人等、生计艰难。不足以供应大兵口粮等语。准噶尔地方。数年以来。屡遭兵革。又为哈萨克抢掠。现在居住之厄鲁特回人等、生计自属拮据。若于伊犁多驻大兵。深属未便。从前萨喇勒等、奏请停止伊犁驻兵。经朕传谕班第等、令其酌留兵丁一二百名。为驻劄大臣差遣委用。今功已告成。大兵即宜陆续彻回。班第等、现在自当即为办理。若尚未议彻。即遵旨妥协筹办。其应酌留兵丁。一并详议奏闻。　　

○是日起。上以平定准噶尔。告祭太庙。斋戒三日。　　

○辛丑。谕军机大臣等、班第奏称、据投降之哈尔噶齐沙津禀称、萨喇勒遣赴达瓦齐处晓谕之人。因绕道前往。虽尚未见达瓦齐。闻达瓦齐欲将所遣噶勒杂特之人。用刑讯问等语。萨喇勒从前遣人至达瓦齐处晓谕。原系彼时酌量事机办理。但以噶勒杂特、甫经归顺之人。即令为使前往。如果受达瓦齐刑讯。甚属可悯。著传谕萨喇勒等、所遣噶勒杂特得木齐拜伯勒克等、若仅止于受刑。即酌量加恩赏赉。万一为达瓦齐戕害。即将伊子嗣查明奏闻朕从优加恩赏给世职。将此一并晓谕哈萨克锡喇知之。　　

○吏部奏请新授大学士黄廷桂、应授何殿阁。兼何部尚书衔。得旨黄廷桂著授为武英殿大学士。兼吏部尚书。　　

○定边右副将军萨喇勒等奏、臣等带领官兵。分为两路进渡伊犁河。于五月初三日抵河岸适副都统额勒登额、带领索伦兵一千亦至。军威丕振。所有近河居住之宰桑得木齐等相率来降者甚众臣等复遣人前往招服伊犁河原居住之珠勒都斯、崆吉斯、哈什、等处乌噜特、克哷特一万余户。亦渐次来归。报闻　　

○壬寅。谕军机大臣等、七月朕巡幸木兰。于回銮时、在热河筵宴准噶尔蒙古王大臣等自京随往之王公大臣官兵、及外藩诸臣、并跟役等辐辏骈集人数众多热河地方。米粮食物。恐一时必致昂贵著传谕该督方观承、早为筹办交热河道或应先于八沟等处。酌量采买运贮。并一切柴薪料豆草束等类。先期筹酌妥办。以期充裕足用　　

○又谕曰浙江提督武进升奏本年四月有往宁波贸易之红毛番船一只到港船内番梢并小厮共四十名。系广东岙门人。俱无发辫称三月二十四日在岙门开船等语番人住居岙门其留辫与否可置之勿论若系广东内地民人。岂有不留发辫之理。岂并去发辫。即转为蓄发地步耶。岙门地方僻远。此等当留心查察。不可不防其渐著传谕杨应琚、将此项不留发辫民人。查明情节。据实具奏。如本系番人。即仍听其便。亦不必有意深求。致为滋扰。寻奏、岙门番民杂处。互相贸易。内地民人。从无剃去发辫之事。其赴宁波贸易船内番梢等。虽附居岙门。查系番人。故未留发辫。报闻。　　

○是月、告养协办大学士梁诗正奏、浙省二三月间。雨水较多。收成少减。然综计麦收尚在中上之间。惟四月望前骤热。蚕事损伤过半。新丝较贵。得旨、今年蚕竟有灾。即瀛台试养者亦然。田功早。大觉可望。虽云农蚕并重。然究之多稼。不妨丝贵耳。　　

○直隶总督方观承奏、直属麦收丰稔。得旨、今年麦收。实应额庆。但近日觉有望泽之意。各府如何。又奏、近日秋田颇觉乾暵。若于十日内得雨。正属及时。得旨、今已蒙上天赐此膏泽大沛。实深庆慰。益切惕乾。　　

○江苏布政使彭家屏奏、四月雨水稍多。山东上游诸湖下注。滨河之邳州、宿迁、及海州、沭阳、麦田被淹。再沛县、睢宁、砀山、赣榆、积洼处间亦淹浸。现饬属逐细查报。可补种秋禾者。借给耔种。不能者计口抚恤。详题成灾。幸上年积麦甚广。除被淹外。余仍热稔。人不乏食。得旨、虽云如此。其已被灾者。自必艰窘。可实力抚绥。勿使一夫失所也。　　

○江西巡抚胡宝瑔奏、请端士习以厚民风。一、刊刻免停科举恩旨。及屡次钦奉训士上谕。凡士子人给一帙。俾感激奋兴。以臻驯善。一、道员有分巡之责。所至之处。悉令召集士民于明伦堂。谆复开导。使咸知大义。一、教职与士子最亲。每逢月课、实行面试。并随时诰诫。以率不谨。一、江西士民。多聚族而居。责成族正、就近稽察。倘有品行卑下。文字诡僻者。呈明州县。分别劝惩。一、文根于性。最忌怪险。臣与学臣商定。加意持衡。即素号能文。而喜诡异者。概不取录。以端始进。一、标名干进之习。急宜杜绝。倘有不遵正学。妄行著述。思以夤获科名。交结当事者。立即查拏。一、江省风气。非藉文墨以逞狂。即假星卜以愚众。一二多事生监。从中簸弄。勾引诪张。最易流为刁健。必应痛惩。得旨、惟当行之以实。而要之以久。不可出于一时整顿观瞻而已。　　

○又奏、臣屡任外吏。深知地方官陋习有三。粉饰。欺隐。疲玩。在在不免。现江右士习民风。正当整饬。先须澄叙官方。臣到任已阅两月。谨就所见。先将司、道、府、贤否开列清单呈览。至各属州县、江省民情狡黠。浮议最少。稍有不公。舆论立起。贪污之吏。断无所容。惟性耽安逸者。貌为谨厚。隐致废弛。其自理词讼。准而不审。恐一经判断。两造必有取怨之人。上司因无劣迹。转事姑容。其实最为地方之害。容臣访察。立挂弹章。得旨、此所谓乡原。德之贼。亦政之蠹。必当去者。　　

○湖广总督开泰奏、民间生计。耕织并重。查荆州素出绫绢丝布。其所需之丝。皆取给本省。是楚中风土。非不宜蚕。祇缘工匠习业平常。狃于其旧若令江浙工匠。教以染造自可驯致改观。并可仿织绸纱。臣与抚臣并在省司道公同捐办。已向江南雇募工匠来楚。复选觅荆州工匠到省。设立机局使之试织。其仿织之宫绸府纱。颇肖江南商店闻而购买。得价尚易。察其情形。似堪收效惟是捐办不能经久。又未便请动正项查有惠济加铸节省工料钱二千余串。可以暂借俟民间学织者众即将官局停止料物变缴完款报闻　　

○协办陕甘总督尚书刘统勋、甘肃巡抚陈宏谋会奏、甘省口内各塘站旧设正站腰站协站正站安马二十五匹。腰站十六匹。协站十匹。查文报挨站递送。而马数多寡参差。劳逸不均。请将甘省境内、俱为正站。每站照腰站例、安马十六匹。此内除原设腰站之处。毋庸变更外应将原安之七正站马二十五匹内。各减去九匹。共减马六十三匹。于原安之七协站马十匹外。各添马六匹。共添马四十二匹。尚余马二十一匹。查嘉峪关向无驿站。即拨彼处应差。报闻。　　

○刘统勋又奏、投诚台吉噶勒丹多尔济、遣使布图库等进京。擕带皮货。欲行售卖。伊等系进京请安之人。未便以交易为事。但未谙体制。不便过绳。应将货物暂贮肃州。俟还日再酌量代为变价。得旨、总不必官办。回日、令其自行持向商人交易。若以语言不通。可令为之传语照看而已。　　

○陈宏谋又奏、臣于四月、自西安起行。由凉、甘、赴肃。沿途查勘塘驿马匹。塘马俱极膘壮。惟驿马不免疲瘦。臣饬有驿各官、上紧餧养。即出嘉峪关。前抵安西。巡历所属五卫地方。麦禾丰收有望。其各处草滩湖荡。于官民驼马、牧放亦便。至桥湾一带。每塘安马四十匹。虽道里远近不均。然轮替应差。可以迅速。得旨、览奏俱悉。今已用汝为湖南巡抚矣。所有应办事宜。据汝所见。告之刘统勋、及吴达善。　　

○升任大学士吏部尚书仍管四川总督黄廷桂、四川提督岳钟璜会奏、泰宁协地方惠远庙。向由达赖喇嘛、派人住持。自派达汉来庙。随带跟役丁巴羊平等。竟干与地方事务。招诱士民。不服土司差唤。经前提臣岳钟琪、行知达赖喇嘛彻回。另派罗藏桑结前来。讵又将逐回之头人丁巴羊平等、擕带来庙。复行滋事。臣等正在查办。适罗藏桑结病故。即转行达赖喇嘛。拣派老成端正喇嘛前来。其丁巴羊平等、俱彻回。得旨、此人即应汝等唤至内地治罪。失于柔纵矣。然既已放回。亦不必勒要也。　　

○又奏、打箭炉外孔撒、麻书、两土司、系嫡堂叔侄。有祖遗孔卖宫寺院一所。又有科则、图根、草赍、管冲、四小土百户。彼此争执。各欲兼管。两相构衅。大金川、绰斯甲、系麻书亲戚。革布什咱、德尔格、上中瞻对、又系孔撒亲戚。彼此袒护。各遣头人帮兵助势。当即选差标弁、前往化诲剖解。并译写番牌。晓示金、绰、革、德、等酋。不得逞私妄袒。又饬泰宁协副将陆天德、驻劄打箭炉。就近弹压。酌量办理。报闻。　　

○黄廷桂又奏、川省铜铅各厂。向例旧厂。系藩司兼管。其新厂由臬司总理。查前任臬司周琬、经管各厂有年。情形熟悉。今升授藩司。原管厂务、应移交臬司公泰。但一易生手。办理恐未合宜。且钱局事件。系藩司专政。而铜铅有关鼓铸。事本相连。请将新厂统令周琬一手通办。至建昌一路厂地。距省窎远。耳目难周。请委宁远府知府、就近兼管。得旨、如所议行。　　

○又奏、建昌会理州属黎溪铜厂。坐落深山。商贩收买甚少。而厂商本少力微。未能远运求售。每致工本无出。停采待变。查重庆为水陆通衢。请于该处设立铜店。将厂商煎获白铜。核其工本。量给微利。官为收买。转运重庆。招商出售。俟行之渐久。或外商赴厂贩买。或厂商自行运售。仍听其便。得旨、知道了。告之开泰、令其妥办。此不过因地制宜。一时权宜。不必见之章疏。　　

○两广总督杨应琚奏、粤西太平、镇安、二府、暨南宁府属之迁隆土峝。皆毗连安南。绵亘二千余里。为关者三。为隘者百。惟太平府属之平而、水口、两关、及由村一隘、例许客商行走。余俱封禁。但平坦处即易私越。乾隆六七年间。安南内讧。即有奸匪潜行出入。经前督臣马尔泰、查勘。奏请将隘口悉用砖石垒塞。平坦散漫处。用坚木＜监-皿立＞栅。并派拨兵勇防守。第恐稽察不密。年久又复废弛。请嗣后每年冬月。饬知府、协将、亲巡一次。补栅浚壕。并查验兵勇有无缺少。各出印结备案。庶不视为具文。得旨、是。如所议行。　　

○又奏、粤东产盐。生熟二种。灶丁灌晒熟盐。较生盐工力尤费。查生盐场分。经前督臣分别筹捐。题请买谷。按年出借。以为晒丁青黄不接之需。而熟盐各场。转未议及。似觉偏枯。臣与盐运使等、公捐为倡。各商亦极踊跃。共捐银五千两。按照场分大小。灶丁多寡。递年出借。于收盐价内扣还。得旨、好。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百八十九


大清高宗法天隆运至诚先觉体元立极敷文奋武孝慈神圣纯皇帝实录卷之四百九十　　
</div>
    <div class="pagination">
<a href="清实录乾隆朝实录_page668.html">上一页</a><span>...</span><a href="清实录乾隆朝实录_page664.html">664</a><a href="清实录乾隆朝实录_page665.html">665</a><a href="清实录乾隆朝实录_page666.html">666</a><a href="清实录乾隆朝实录_page667.html">667</a><a href="清实录乾隆朝实录_page668.html">668</a><span class="current-page">669</span><a href="清实录乾隆朝实录_page670.html">670</a><a href="清实录乾隆朝实录_page671.html">671</a><a href="清实录乾隆朝实录_page672.html">672</a><a href="清实录乾隆朝实录_page673.html">673</a><a href="清实录乾隆朝实录_page674.html">674</a><span>...</span><a href="清实录乾隆朝实录_page670.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
