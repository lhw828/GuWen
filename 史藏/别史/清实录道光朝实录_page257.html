<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 257 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 257 页/共 848 页
  </h1>
  <div class="content">
   ○又谕、阮地等奏、筹议增给运铜经费银两一摺。滇省历年运员。沿途借支水脚银两。虽经随时报部。于报销找领银内扣还。但找领之项。不敷拨抵。仍应于运员名下著追。往往有名无实。以致借款虚悬。该督等议请增给运费。即将借支之例停止。计每年正运每起增给银二千五百两。加运每起增给银一千五百两。正加六起。共需银一万三千两。除于奏销盐课溢余留半案内、每年动支银六千两入册造报外。尚不敷银七千两。由本省筹捐办理。著照所请、此项增给运费。即自道光八年起。查照水脚等款之例。由湖北江宁二省藩库各半发给。作正开销。滇省于请拨铜本银内扣除。并照支领帮费成案。免其入册报销。至本年各起运员。将次前赴滥州领运。著该部飞咨各省停止借支。并令湖北江宁二省查照应增正加运费各数。动款支给。俟滇省下届请拨铜本案内声请扣除。自此次奏定章程。该运员等不得以经费不敷。仍前滥借。致滋流弊。该部知道。　　

○云贵总督阮元等奏、越南国小潮地方。与内地边界接近。难保无匪类潜踪。当经札饬镇道确查。并檄土官四路摉拏首逆。随时清查夷户。如有内地匪徒逃入。即为缚献。边界已可静肃。毋庸再行照会该国王查办。以归简便。得旨、所办是。有关外夷边界之事。总以镇静而有防。是为至要。切不可受人邀功肇衅之举也。慎之。　　

○以故伊克昭盟鄂尔多斯扎萨克固山贝子永咙多尔济子达什多尔济、袭爵。　　

○贷长芦被淹灶户工本银五万七千五百两有奇。并缓徵节年借领工本银。　　

○辛卯。旌表守正捐躯陕西金县民张维新妻赵氏。　　

○壬辰。谕内阁、已革侍卫富英。叠次盗卖官物。经刑部讯明。照监守自盗律拟以杖徒。折枷鞭责发落该革员系在西陵当差。辄将所住官房门窗等物。叠次盗卖。并令张大等偷卖空闲官房窗扇。胆大已极。仅予枷责。不足蔽辜。富英著于枷满鞭责后。发往热河充当苦差。以示惩儆。　　

○又谕、讷尔经额奏、拏获浙江帮船水手滋事案内犯证。解部审办。并将约束不严之运弁撤参一摺。浙江嘉兴白粮帮。与台州前帮水手斗杀。前经降旨著该漕督等严拏究办。并将该管运弁等查明参处。兹据讷尔经额奏称、委员拏获案犯杨德等十九名。所供起衅情由。是否止因聚赌。抑另有挟嫌别情。著即将各犯解交刑部归案审讯。至该管运弁等不能妥为约束。实属疏玩。推升湖广沔阳卫守备嘉白帮千总李廷佐、著先行撤任。交部严加议处。仍令戴罪随帮查拏未获各犯。委运台州前帮金衢所帮千总徐廷柱、失察水手赌钱酿案。著先行交部议处。俟刑部审明定案后。再行分别办理。未获各犯。著该漕督等饬属严拏惩治。以儆凶顽。　　

○命直隶承德府属刑钱案件。改归热河都统办理。从护总督屠之申请也。　　

○修浙江杭州府贡院。并宁海、象山、萧山、三县所属营房官舍塘工。从巡抚刘彬士请也。　　

○癸巳。谕内阁、昨据托津等奏、查询奕绘与乌尔恭阿、因整顿宗学。意见不合。据奕绘称上年拣选右翼副管。郑亲王乌尔恭阿、有面奉谕旨圈出凤纶拟陪之语。当命托津等向奕绘根究证据。复称上年十月间拣选时。乌尔恭阿曾经向说伊叔父积拉堪之子凤纶、上知其学问。曾奉有副管缺出可令拟陪之谕。又于前数日阅看记名单内。并无凤纶之名。及至拣选时。即已名列第二等语。质之乌尔恭阿。坚称并无其事。即奕绘指出是日在旁之右翼总管副管等。亦称皆无所闻。惟调查记名原单。本无凤绘之名。而拣选单内。竟将凤纶添列第二。已据该学总管崇凤供称、实系乌尔恭阿嘱其添入。自书亲供。此时若再向乌尔恭阿追询前言。谅亦不敢承认。而即其拣选不公。显有瞻徇情弊。是奕绘所奏。不为无因。乌尔恭阿前欲增扣学生公费。已系任情偏执。兹复查出伊从前捏称之事。实属欺罔。胆大已极。是伊无福承受朕恩。乌尔恭阿著退出内廷行走。即将左宗正管理宗学先行开缺。交宗人府严加议处。限三日内奏上。至两翼崇学一切功课支用章程。著仍照嘉庆十三年议定条款办理。严饬该学总管副管等认真督课。其副管记名人数过多。未免冒滥。著管理宗学王等于新旧记名各宗室内。秉公遴选。酌定人数记名。办稿存案。以杜流弊。　　

○又谕、卢坤奏、请仍复岢岚州岁试考棚一摺。山西岢岚州向设考棚。每遇岁试。由学政调集该州暨兴县、岚县、保德州、河曲县生童。赴岢岚应试。嗣经成格奏准、改照五州县科试之例。将岢岚、兴县、岚县岁试。改附省棚。保德、河曲、两州县岁试。并附宁武府棚分考。兹据该抚奏、五州县生员等。以岁试附棚分考。数年以来。颇形苦累。恳请仍复旧制。并经该抚查明、该生童等赴省院试。每值夏秋雨大。为水所阻。前赴宁武。较之岢岚路程遥远。且五州县生童。人数无多。该州物价。不致骤昂。有妨民食。至稽查弹压。有该州吏目及五学教职。足资差遣。如有不敷。亦可于邻县佐杂中就近添委。所奏自属实在情形。著照所请、准于岢岚州复设考棚。以后岁试。仍令岢岚、兴县、岚县、保德、河曲、五州县生童。就近赴州应试。以免劳费。其科试仍。著照旧定章程。附棚分考。该部知道。　　

○又谕、已革世袭男兼佐领恒龄、前因获罪发遣。释回后。辄敢以田土细故。擅递奏章。实属不安本分。恒龄著交刑部审讯。据律定拟具奏。　　

○甲午。以肃亲王敬敏、为宗人府左宗正、大学士长龄、为正黄旗领侍卫内大臣。礼部尚书松筠、为阅兵大臣。　　

○定喀什噶尔城名恢武。叶尔羌城名嘉艺。英吉沙尔城名辑远。和阗城名威靖。阿克苏城名普安。乌什城名孚化。库车城名巩平。喀喇沙尔城名协顺。命缮满洲蒙古汉文回子四体字颁发。　　

○乙未。上诣绮春园问皇太后安。　　

○遣官祭贤良祠。　　

○谕内阁、奕颢等奏、恭查启运殿应修工程。请诹吉移奉神牌。勘估兴修一摺。永陵启运殿西间大梁。因越时既久。又值阴雨连绵。沉坠下压。现经诚端勘明。妥为保护。亟应移奉神牌于东西配殿。以便兴工。著钦天监于十月内选择吉日吉时。奏明行知该将军等敬谨遵行。所有应修工程。著穆彰阿等一并详勘估计。归入陵寝应修工程。敬谨修理。以资巩固。　　

○又谕、郑亲王乌尔恭阿、前欲更改宗学章程。增扣学生公费。与奕绘意见不合。虽系商办公事。已觉任情偏执。乃上年拣选宗学副管时。欲徇私情。竟嘱令该学总管崇凤、将凤纶之名添列记名单内第二。选定拟陪。虽捏造之言。恃无证据。未敢承认。而瞻徇嘱托。已有确凭。前于托津等传旨询问时。坚称并无其事。实属欺罔。胆大已极。现经宗人府议以革去王爵。是其戾由自取。本应照议办理。惟念郑亲王所袭之爵。系开国勋封。律以议亲议功之典。不忍遽褫其爵。乌尔恭阿著加恩留其王爵。及正红旗总族长。其余一切管项。悉行革去。仍罚王俸五年。以示朕垂念前勋。量从宽典至意。　　

○又谕、理藩院奏、阿奇木伯克回子郡王伊萨克、可否给予王俸一摺。伊萨克系闲散回王。例不给俸。惟伊萨克此二年间。在军营实心输诚。宣力报效。特旨封为郡王。究与别项散秩王爵不同。著加恩即照伊斯堪达尔。迈玛萨依特之例。赏给王俸。以示朕优待宣力回仆至意。　　

○又谕、松廷等奏、内河剥船失风一摺。浙江金衢所剥船。在孔官屯等处遭风。沈湿米石。据该仓场侍郎等查明该帮军船。仅止四十余只。自武清县孔官屯至通坝。水程仅一百余里。先后遭风剥船至三只之多。虽据查明该旗丁尚无捏饰情弊。该运弁不能督率旗丁小心照料。实属怠玩。运弁支秀升。著革职。所有沈湿米石。责令赶紧照数赔交。如有不敷。著于下次搭运带交。不准以余米抵补。仍饬坐粮厅严查。如另有侵盗捏报等弊。著即严参惩办。该部知道。　　

○又谕、巡视中城御史祥鐄等奏、宁河县职员王大成、呈控该县知县倚势勒借。那帑抵债。事关控告职官。如果属实。大干法纪。著刑部审讯确情具奏。寻奏、宁河县知县唐宗泰、讯无勒借那帑重情。惟托典史秦焜、转向王大成借银。迨还银时。秦焜私自那用。致王大成挟嫌诬控。请将唐宗泰下部严议。秦焜杖一百徒三年。王大成杖六十徒一年。从之。　　

○以都察院左都御史那清安、为稽查坛庙大臣。吏部尚书文孚、为十五善射大臣。　　

○调镶黄旗汉军都统富俊、为镶红旗满洲都统。以正红旗满洲副都统耆英、为镶黄旗汉军都统。总管内务府大臣宝兴、兼正红旗满洲副都统。　　

○前任浙江巡抚帅承瀛、因病未痊。奏恳回籍调理。允之。　　

○旌表守正捐躯安徽阜阳县民妇张宋氏女躲姐。　　

○丙申。谕内阁、给事中宋其沅奏、秋审矜缓案件。前后两歧。恭请钦定一摺。本年秋审。有陕甘绞犯李滋莙、拉跌刘统汉身死一案。刑部以此起彼此夺木□欣。究无欲殴之心。死非意料所及。由缓改矜。核与道光五年湖北绞妇陈氏拉跌刘潮北身死之案相同。该给事中查两案原题。均照斗杀定拟。则李滋莙夺木□欣撒手放跌。与陈氏被骂拉衣。死由失跌者。同一争斗。应画一办理。李滋莙著照原拟入于缓决。毋庸改入可矜。　　

○又谕、松筠奏、请添设蒙古官学一摺。热河都统衙门。常有各扎萨克蒙古字来文。及各旗蒙古控案。据该署都统查明该衙门仅有喀喇沁土默特数旗、粗知繙清之章京等。轮流住班。所译情词。难免舛误。著照所请、热河驻防八旗。准其添设蒙古官学。其教习即以马甲西淩阿充补。并准将前锋德克精额、帮同教读。现已考有闲散旗丁二十名。著即作为蒙古学生定额。一年后、学生内有能繙写者。尽先挑补马甲。其教习等。即以委署骁骑校等缺尽先拔补。如遇蒙古来文。暨控告呈词。已挑马甲之学生、有能译清文者。著即作为额外贴写笔帖式。以示鼓励。所有薪水等项。著照满洲官学。于印房生息项下。一体支给。该署都统既为造就人才起见。添设官学。务当认真办理。随时考核。期有成效。不得日久视为具文。以致有名无实。　　

○又谕、松筠奏、请照历任都统旧制。拣派协领等官。帮办刑司事务一摺。热河都统衙门。向于本地驻防协领佐领中酌派一二员。帮办刑司事务。前经英和以该处驻防旗人案件。该协领等应行回避。奏准裁撤兹据松筠奏称、该都统衙门。所管口外蒙古王公各旗案件。仅有理藩院司官一员。三年更换。若无本地旗员帮办。恐新派司员。遽难尽悉。著照所请、仍行拣派协领佐领各一员。帮同理藩院司员。专办都统所属蒙古王公各旗案件。并于刑司贴写前锋领催内、择其清文通顺者二名。作为额外贴写笔帖式。帮办蒙古呈词繙清事件。该章京笔帖式等。均不准干预本地驻防旗人案件。至所请协领三年期满、由都统奏请送部引见之处。未免速而且繁。兼恐日久视为故套。转不足以昭核实。嗣后所派协领等官。著该都统随时察看。必须始终奋勉。办事秉公精细。方准于该员六年俸满例应引见时。出具切实考语保奏。傥仅止循分供职。断不准滥行奏请鼓励。以严考核。　　

○又谕、门军长安、逞醉将门领张仙保殴伤。并供称张仙保与门甲叶布冲额等、得钱署差。私出米石。如果该门领等实有此项情弊。自应照例惩办。若系长安挟嫌逞刁捏控。即应从重治罪。门军长安、门甲叶布冲额、门军恒山、珠隆阿、善路、宝亨、富宽、玉成宝、俱著交刑部审讯确情。据实具奏。门领张仙保、并著听部传质、　　

○以刑部左侍郎英瑞、署镶黄旗满洲副都统。户部左侍郎敬徵、署正红旗满洲副都统。　　

○命御前侍卫阿勒罕保、乾清门侍卫祥云保、礼部左侍郎舒英、恭诣东陵。查看红桩。御前侍卫桂轮、乾清门侍卫奕山、理藩院左侍郎色克精额、恭诣西陵。查看红桩。　　

○丁酉。谕内阁、松筠奏、据报查讯喀尔喀贝勒被害缘由一摺。前据松筠奏、喀尔喀扎萨克贝勒沙克都尔扎布、因病自缢。其因何轻生之处。未据查明。经该署都统委员前往相验。并派员外郎德英额、会同奈曼王。径赴该游牧详查。旋据松筠奏、三座塔理事司员塔尔尼善、差人禀知。风闻该贝勒身故不明。当即谕令松筠亲往查讯。兹据奏、德英额禀覆该旗台吉喇嘛帕尔赖前来诉称。有伊属下曼都瑚、曾说伊等九人。听从贝勒胞叔台吉喇嘛济阑、邀约指使戕害贝勒等情。德英额及该盟长等。将曼都瑚等拏获。讯据供称、喇嘛济阑。主令伊等勒毙贝勒。装点自缢挂于树上情形属实。其呈报自缢。俱系济阑捏词代述。并查明棺殓贝勒尸身时。系济阑一人主持。吓令贝勒生母及伊妻俱不准近前看视。实属胆大凶残。可恨之至。德英额及塔尔尼善等。能将此案访察确实。并将各犯全行拏获。均属可嘉。惟沙克都尔扎布。身系扎萨克贝勒。其左右岂无亲近伺候之人。彼时该犯等入室行凶。何至竟无一人知觉。其中显有别情。著提集应讯人证。将此案实在情形。详细查明。严切根究。按律办理。以成信谳。寻奏、沙克都尔扎布、府第荒凉。并无亲近伺候之人。伊胞叔喇嘛济阑、因其无子。谋得世爵家产。起意将该贝勒勒毙。请将济阑、及听从加功之乌尔几、呼土克、呼鲁尔歹、毛霍几格尔、并装点自缢之章申保、巴图尔、均拟斩立决。传首该贝勒坟墓致祭后悬竿示众。下部议。从之。　　

○谕军机大臣等、据刑部奏、研讯浙江嘉兴白粮帮与台州前帮水手凶斗各犯大概情形。现据各犯供称、伊等自道光五年。在浙江械斗后。夙讎未释。本年七月内。嘉兴白粮帮停泊通州。该帮水手王大小、上街购买衣物。与台州前帮水手现被嘉兴白粮帮杀死之李大楞、并在逃之李二和尚、曹二楞等会遇李大楞等报复前讎。将王大小杀死。经嘉兴白粮帮现已到案之杨德、纠合众水手等。约有百十余人。各持枪刀器械。前往寻殴。其时台州前帮水手。力不能敌。被伤之人甚多。内有李大楞被杀身死。尸弃河内。伊等滋事后。台州前帮水手。因处州后帮多系老安教。近来亦有潘安教之人杂入其中。遂走至处州后帮。勾结老安教水手。将潘安教内在处州后帮充当水手之人。杀毙多命。伊等亲见河内尸身纷纷抛弃。并据供出处州后帮滋事凶犯耿胡子等、现在通州等语。此案帮船水手。扶讎凶斗。杀毙多命。实属目无法纪。必应赶紧查拏。按律究办。著直隶总督。漕运总督。顺天府府尹。迅饬所属。将现犯供出处州后帮杀毙多命情节。据实确查。并严缉耿胡子等各凶犯务获。即速送部归案审办。不得互相推诿。致令凶犯闻风远扬。将此谕知屠之申。讷尔经额。并谕顺天府府尹知之。　　



大清宣宗效天符运立中体正至文圣武智勇仁慈俭勤孝敏成皇帝实录卷之一百四十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光八年。戊子。九月。戊戌朔。日食。　　

○谕内阁、李鸿宾等据情代奏、姚祖同呈请扣缴赔项一摺。姚祖同现系臬司。此事应自行陈奏。所有该员前在河南巡抚任内督办仪封大工。有应赔夫工料价等款银六万三千三百余两。著准其于每年应得广东臬司养廉银内、扣缴银三千两。即存广东藩库。入册报拨。其余一半。赏给办公。至伊子分发四川试用通判姚德基、现在尚未补缺。所请俟姚德基补缺后将应得养廉每年亦扣缴一半之处。著毋庸议。　　

○旌表守正捐躯直隶丰润县民毕茂让妻陈氏。　　

○己亥。谕内阁、卢坤奏、审拟孝义县甲头王文灿京控案件一摺。此案山西孝义县知县段国奎、于采办驼只。分饬各里长购买。虽系循照旧章办理。惟驼只交官之后。不自行捐赀起解。辄听里长随往照料。并任令丁役收取银两。为沿途餧养运送之用。且于徵收仓谷。并不亲身督察。以致丁胥乘机勾串。骫法作奸。实属有乖职守。段国奎。著即革职。以示惩儆。其孝义县未完仓谷九百二十五石零。现届秋收。著即饬令现任知县照数催徵完报。不得再任延欠。余著刑部议奏。其另片奏、冲途差务情形。著照所议办理。　　

○庚子。上御洞明堂。勾到新疆云南贵州广西情实罪犯。停决新疆绞犯一人。云南斩犯七人。绞犯二人。贵州斩犯十四人。绞犯六人。广西斩犯十二人。余六十七人予勾。　　

○谕内阁、奕绪等奏、孝穆皇后陵寝木门外墙根潮湿情形。宝华峪地宫新建。甫过夏令木门外已有潮湿。及现有水痕处所。木门以内各券情形。是否相同。不可不详加察看。著派敬徵于初四日起程前往。会同宝兴。将地宫内外逐处履勘。是否仅止湿潮。抑竟现有水迹。其水迹是否因渗漏所致。抑由地气蒸溽。一面据实奏明。一面令守护太监迅速修治乾洁。朕即日启銮。宝兴不必前来接驾。俟将木门内外情形查勘明确。再与敬徵一同迎赴行在覆奏。　　

○又谕、给事中钱仪吉奏、浙江粮船水手习教情形。请饬查惩办。并妥议章程一摺。浙江嘉兴帮船水手。前在该省械斗。致毙多命。虽经惩办。并未散其党羽。昨又在通州地方寻衅争斗。互有杀伤。业经降旨交刑部严究起衅之由。并习教传徒。各树党羽实情。尽法惩治。将来刑部定案后。应如何散其徒党。另募良善。管驾船只。永杜争竞之处。并著该部妥议章程具奏。　　

○又谕、那彦成等奏、请建贸易亭。控驭外夷。通商杜弊一摺。喀什噶尔、叶尔羌、地临极边。卡外各部落商贩往来。均必由霍罕经过。该部落皆以贸易为生。未便因禁绝霍罕不与通市。而令恭顺各部落生计缺乏。兹据该督等查明要隘处所。请照伊犁与哈萨克贸易章程办理。系为因时制宜起见。著照所请、于喀浪圭卡伦外明约洛地方。建设贸易亭。修展堡卡。派都司守备一员。带兵二百名。前往弹压稽查。一切贸易置货。均照伊犁官铺章程办理。惟所奏嗣后贸易各物。当议定价值。以货易货。永禁内地元宝出卡。商民回子中。有以银置货者。一经查出。将所置之货。概行入官。仍从重治罪。果能如此办理。自系筹边良法。但恐有名无实。日久玩生。嗣后该大臣等总当认真查禁。永远遵守。无任玩法滋弊。余俱照所议行。　　

○又谕、那彦成奏、查明伊犁通乌什道路。酌议封禁备用一摺。伊犁西南卡伦外。有直通乌什捷径。经由布噜特地方。前饬德英阿派员查勘。据奏应于无事时豫为修治平坦。各在原设卡伦。添兵巡防。每年由伊犁乌什派员会哨一次。当经降旨令那彦成悉心筹度。兹据奏南路通伊犁捷径。如巧塔尔达板。阿尔通霍什。均经奏请封禁。此路并无险阻。为行兵捷径。亦请封禁备用。著伊犁将军、乌什办事大臣、即将伊犁西南哈布哈克卡伦。乌什迤北贡古鲁克卡韱。各添派官兵。认真巡防。不准夷民取道往来。傥有匪徒潜越。一经盘获。照越度边墙例从严治罪。傥守卡员弁。不实力稽察。任令潜越。即一并严参惩处。该将军前奏每年会哨修治之处。著无庸议。　　

○命撤叶尔羌、喀什噶尔。英吉沙尔、三城换防满洲官兵归伍。从钦差大臣那彦成请也。　　

○以承办回疆军需出力。赏哈密协副将倭恒额、同知志奎、花翎。主事衔英尔根等蓝翎。余升补有差。　　

○贷回疆西四城兵丁茶价银。　　

○辛丑。上诣绮春园问皇太后安。
  </div>
  <div class="pagination">
   <a href="清实录道光朝实录_page256.html">
    上一页
   </a>
   <span>
    ...
   </span>
   <a href="清实录道光朝实录_page252.html">
    252
   </a>
   <a href="清实录道光朝实录_page253.html">
    253
   </a>
   <a href="清实录道光朝实录_page254.html">
    254
   </a>
   <a href="清实录道光朝实录_page255.html">
    255
   </a>
   <a href="清实录道光朝实录_page256.html">
    256
   </a>
   <span class="current-page">
    257
   </span>
   <a href="清实录道光朝实录_page258.html">
    258
   </a>
   <a href="清实录道光朝实录_page259.html">
    259
   </a>
   <a href="清实录道光朝实录_page260.html">
    260
   </a>
   <a href="清实录道光朝实录_page261.html">
    261
   </a>
   <a href="清实录道光朝实录_page262.html">
    262
   </a>
   <span>
    ...
   </span>
   <a href="清实录道光朝实录_page258.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
