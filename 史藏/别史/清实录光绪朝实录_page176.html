<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 176 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 176 页/共 1316 页</h1>
    <div class="content">○甲辰。谕内阁。户部奏解铜委员具禀书吏勒索刁难。请旨查办一摺。云南委员孟荫桂。管解滇铜。运抵天津据禀宝泉局经承黄安澄勒索规费。前运滇铜之委员许光第暗与串通。劝令变卖正铜等情若如所禀实属胆大妄为。亟应彻底根究。黄安澄是否即该局册内之黄友清。著步军统领衙门、顺天府、五城御史、查拏务获。解交刑部严行审讯。委员许光第是否在京。抑在天津。并著步军统领衙门、顺天府、五城御史、直隶总督、一体查明送部。听候传讯。务得确情以成信谳。所有三起头批铜斤。著直隶总督派委妥员。与户部所派司员。督同该委员孟荫桂迅速解交京局。以济要需。现月　　

○又谕。前据御史邓庆麟奏、顺天府属办理赈务。并不核计。灾分村户酌量分拨。请饬查办等语。当经谕令直隶总督、顺天府、查明酌办兹据李鸿章等奏称。直隶顺天地方。应行赈抚州县。均经分饬印委各员分投确勘核计散放。并无不论灾分轻重村户多寡、每州县各给二千石等情该御史所奏。著毋庸议。现月　　

○谕军机大臣等。都察院奏、吉林贡生魏晋康等、以学政食言饰奏破坏旧章等词。赴该衙门呈诉。据称吉林捐修书院。无束脩膏火之费。光绪三年。经学政王家璧、会商将军奏明。以绅捐生息。余银二千二百两酌拨。嗣该学政支取过多。该将军遂加提木税银千两。四年。该学政忽奏。改办考银三千五百两。统由绅捐项下提用。如试院需用时。由后任归并□山戊不□科两试以腾款项。经绅士恳照前议该学政自便私图。牌示及试牍奏摺。有书院已有经费。毋庸另筹之语。请仍照该将军原议。拨木税千两为办考经费。其绅捐余款二千二百两。仍照原奏拨归书院等语。著铭安按照所呈各节。确切查明。所有办考及书院经费。应如何办理之处。一并据实具奏。原呈著钞给阅看。试牍一本。并发去备查。将此谕令知之。现月　　

○又谕。李鸿章奏、遵议交收伊犁事宜一摺据称议定约章通商各款。耗损已多至分界之事伊犁西界。划去数百里。跨踞天山。隔我南八城往来要道。心殊叵测。惟崇厚业经定议若不允准。又恐因此启衅惟有竭力挽回。并于立法用人二者。认真筹画或可稍资补救等语。此事前已两次谕令该督悉心筹议。本日李鸿章所奏各节。著左宗棠一并妥议具奏。原摺著钞给阅看。将此由六百里密谕令知之。洋务　　

○驻藏办事大臣松溎奏、校阅前藏汉番并达木官兵秋操报闻。随手　　

○以刑部尚书文煜兼署兵部尚书。　　

○以镶蓝旗蒙古都统察杭阿署镶黄旗汉军都统。　　

○以正白旗满洲副都统穆隆阿署左翼前锋统领。均明发　　

○以剿匪阵亡民苗爱戴。予前署贵州开州知州石虎臣建立专祠。摺包　　

○乙巳谕军机大臣等。新授热河道贵成。前于召见时。奏对不甚明晰耳似重听。该员到任后。著崇绮留心察看。如果不能胜任。即行据实具奏。毋稍迁就。将此谕令知之。现月　　

○以清理围场安插流民出力。赏协领讷钦等花翎。骁骑校谢宝树等蓝翎。余升叙加衔有差。摺包　　

○以亏短库款逮问奉天已革同知舒准、通判宜崇额、监追籍产备抵。现

月

　　

○丙午。仁宗睿皇帝诞辰。遣官祭奉先殿。　　

○谕内阁、前据翰林院侍读王先谦奏、已故革职云南巡抚徐之铭。情罪重大。请追夺官爵。不准其子出仕应试。当谕令刘长佑、杜瑞联、岑毓英。将该侍读所陈徐之铭罪状。确查奏闻。兹据该督抚先后覆奏。所称大略相同徐之铭身膺疆寄。当回匪变乱之时。遇事失措。畏葸无能。咎无可辞。至原任陕西巡抚邓尔恒被戕一案。前经署云贵总督潘铎查办将副将何有保等正法。并非徐之铭主谋。其所奏徐之铭为逆党马荣说和一节。当时该革员曾改装赴岑毓英军营计议。因岑毓英台意进剿。旋即会商战守事宜。肃清省城。亦非甘心从逆。徐之铭前已奉旨革职。王先谦所请不准其子出仕应试之处。著毋庸议。现月　　

○谕军机大臣等。御史世泰奏、风闻已革通州西仓甲斗刘六、即刘文成。现与伊侄刘芳。句串本地土棍张二福儿。李三、即麻雷子。充当行次。张姓时常入京。又要包揽今年秋季米票。为米铺碓房多招生意。捏称储济仓花户身后办事。交接恶棍龙姓、即大龙、多人。在通州万春堂药店地方。聚散无定。请饬查拏等语。著步军统领衙门、顺天府、五城御史、一体严密查拏务获。解交刑部。严行审讯。按例惩办。将此各谕令知之。现月　　

○又谕。李鸿章、沈葆桢奏、海防需才。请饬闽局生徒出洋肄业。定章三年为限。自光绪三年起。至光绪六年。即当陆续送回供差。现在南洋定购蚊子船四号。即拟以学生饬派管驾。此后闽厂成船日多。需才甚亟。闽局前后学堂续招各生。不乏頴异之才。可以接续派往。就已成之绪。收深造之功等语。著庆春、何璟、勒方锜。查照出洋章程。接续遴才。派赴英法各国就学。以冀人才日盛。缓急有资。将此各谕令知之。洋务　　

○又谕。张树声奏、官兵擒获首逆李扬才大概情形一摺。逆匪李扬才。以中国叛将。窜扰藩封。实属罪大恶极。兹据该抚奏称。接据冯子材函报。知府陈以谟已于九月初三日督率各营。在者岩附近地方。将李扬才擒获等语。所有详细情形。著张树声等查明具奏。逆匪陆之平伏匿何处。如查有实在下落。仍当设法擒拏。以净根株。现在关外各军。即著刘坤一、张树声、冯子材。饬令陆续凯旋。以节饷需。将此由五百里各谕令知之。剿捕　　

○驻藏办事大臣松溎等奏。果匪野番。抢掠为生。此拏彼窜。非会办不能得手。现遵谕饬。严督汉番弁兵。认真探访。跟踪缉捕。并咨行成都将军、四川总督、西甯办事大臣、一体会拏。报闻。摺包　　

○两江总督沈葆桢奏。高邮车逻坝受伤已甚。亟须彻底拆修。现饬筹款妥速兴办。择日开工。得旨。著即督饬承办各员。相度情形。核实认真修理。以重河防而卫民生。　　

○以刁恶贪秽将已革两江补用参将鲍松山。遣戌黑龙江。现月　　

○旌表守节殉姑浙江钱塘县廪生张亮采妻魏氏。摺包　　

○加赏通州王恕园等处煮赈米□山米八百石。现月　　

○蠲缓齐齐哈尔、黑龙江、墨尔根、歉收屯丁额粮。并原贷籽种。摺包　　

○戊申。谕内阁。前据御史孔宪珏奏、浙江余姚县绅衿谢端。及其侄谢锡恩。豪霸一方。种种作恶。被人告发。经委员于谢锡恩家内起出洋枪铜铁炮等。不下千余件。该县知县高桐纳贿。将谢锡恩藏匿。该绅等并有霸占沙地等情。当经谕令梅启照查明具奏。兹据奏称。此案于未奉谕旨之先。被人讦告。派员密查。于谢锡恩家内。起出旧铜铁炮洋枪共二十余件。又铁矛多件。系谢端之弟谢敬曾办团练具领。漏未呈缴。谢锡恩等旋亦投案。迨奉谕旨后。另派委员确查。谢锡恩并无霸种沙地威逼人命强占妇女案据余姚县知县高桐有无徇私纳贿。饬司提究等语。即著梅启照、谭钟麟。饬提人证案卷。彻底根究。务得确情。至民间具领枪炮。事竣自应呈缴。何得日久藏匿。此案既经查出。恐他省亦所难免。著各直省将军督抚饬属遍行晓示。如有不谙例禁。迟延未缴者。务令一面呈报。一面勒限缴还。以肃禁令。现月　　

○科布多参赞大臣清安奏。以驱逐哈夷。前所调蒙古官兵。一时难撤。通计一年口分。须银一万八千两。请由库速拨。下户部速议。摺包　　

○抚恤琉球国遭风难民如例。随手　　

○己酉。谕军机大臣等。广科奏、拟请建复乍浦旗营一摺。乍浦地方。经该将军察看。与世禄商请援照杭州满营章程。先行设复半营。所有衙署兵房营墙各项。必须先筹款办理。著谭钟麟查看情形。并会同世禄详细斟酌。妥筹具奏。将此各谕令知之。现月　　

○以屯田秋收丰稔。予护军参领德克津以副都统记名＜闲＞放。余升叙加衔有差。　　

○以恃符狡展。抗不具供。革墨尔根正红旗协领穆通阿职。并讯办。均

摺包

　　

○庚戌。慈禧端佑康颐昭豫庄诚皇太后万寿圣节。遣官祭太庙后殿。奉先殿。　　

○上率王以下文武大臣于慈□□□皿□门行庆贺礼。众官于午门外行礼。　　

○辛亥。陕甘总督左宗棠奏、安西州马莲井金厂。以陕回抢掠。敦煌县沙州南山金厂。以矿老山空。均多年停办。悬欠课项。无从报解。请饬部查照立案。下部知之。摺包　　

○癸丑。以刑部左侍郎钱宝廉为顺天武乡试正考官。詹事府詹事徐郙为副考官。朱签　　

○甲寅。谕军机大臣等。左宗棠奏、请饬刘锦棠帮办新疆北路军务等语。通政使刘锦棠。自收复南路各城后。办理一切善后事宜。诸臻妥协。现在布鲁特安集延等众。叠次窜扰边境。南路防务。尚不能松。刘锦棠驻扎该处。正资镇抚。且金顺帮办军务。本系统兵驻扎北路。兹左宗棠请饬刘锦棠帮办北路军务。是否另有命意所在著即据实详细覆奏。再降谕旨。将此由六百里谕令知之。现月　　

○命兵部尚书广寿。验收孝陵神功圣德牌楼工程。现月　　

○以追剿布鲁特安集延贼匪获胜。及叠次剿办陕回出力。赏道员罗长祐骑都尉世职。提督董福祥等头品顶戴并正一品封典。道员袁垚龄等巴图鲁名号。提督张宗本黄马褂。副将周天财等正二品封典。都司张天有等花翎。余升叙加衔有差。予阵亡参将王克德、游击林相等、祭葬世职加等。剿捕　　

○乙卯。总理各国事务衙门奏。英使威妥玛奉国主命。吁恳将安集延逆酋子孙。改从宽办。请旨遵行。得旨。阿古柏之子孙四名应得罪名改为在甘肃省城牢固监禁。摺包　　

○准大理寺卿瑚图礼原品休致。现月　　

○蠲免奉天广甯、凤凰城、岫岩、牛庄、盖、开原、新民、复、海城、安东、十厅州县旗民站丁承种被灾歉收地亩赋课。抵给例赈口米。摺包纂修

官蓝钰恭纂　　

总纂官钱骏祥恭辑监修总裁世恭阅二签五月初二日正总裁那恭阅五月二十日专司藳本陆恭覆阅壬子九月初八日

　　

徐恭阅四签八月初十日　　

荣恭阅一签九月初六日副总裁唐恭阅一签十一月二十七日　　

宗室宝恭阅五月二十八日　　

郭恭阅六月二十日熙月日初校修改下卷捌拾捌签刘启瑞恭校陈恭阅八月初十日覆校修改下卷无张祖廉详校宗室麒月日总校修改下卷叁拾签商衍鎏总校蒙古总裁恩月日

</div>
    <div class="pagination">
<a href="清实录光绪朝实录_page175.html">上一页</a><span>...</span><a href="清实录光绪朝实录_page171.html">171</a><a href="清实录光绪朝实录_page172.html">172</a><a href="清实录光绪朝实录_page173.html">173</a><a href="清实录光绪朝实录_page174.html">174</a><a href="清实录光绪朝实录_page175.html">175</a><span class="current-page">176</span><a href="清实录光绪朝实录_page177.html">177</a><a href="清实录光绪朝实录_page178.html">178</a><a href="清实录光绪朝实录_page179.html">179</a><a href="清实录光绪朝实录_page180.html">180</a><a href="清实录光绪朝实录_page181.html">181</a><span>...</span><a href="清实录光绪朝实录_page177.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
