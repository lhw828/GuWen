<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 456 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 456 页/共 523 页</h1>
    <div class="content">
○以正白旗蒙古都统鄂勒哲依图、为御前大臣。兼正黄旗领侍卫内大臣。　　

○旌表守正被戕湖北竹溪县民萧岗妻邹氏。　　

○己卯。上幸静明园。诣龙神庙拈香。　　

○谕内阁、徐炘奏、查明各属首悔茹素念经男妇、取结释宁一摺。所办失之宽纵。习教之犯。准令自首免罪。原因其真心悔悟。投首到官。呈缴经像。方予以自新之路。该护抚摺内所奏、如蒲城等县监生王瑞朋等、均系自行投案、呈缴经像、具结改悔。其蒲城等县民人魏京昌等、凤翔等县民人杨得才等、则皆系访查拏获到案、始自称改悔者。此等入教莠民。平日甘心邪慝。迨被获畏罪。藉口改悔。冀图一时苟免。释放后仍将故智复萌。该护抚概予释免。殊觉漫无区别。徐炘著传上□日申饬。除案内自首之王瑞朋等、俱准免罪释宁外。其拏获之魏京昌等十四名、杨得才等四名口、仍各照所犯之罪、分别问拟。不准宽免。嗣后各直省查审邪教改悔之案。俱著照此分别办理。　　

○又谕、阮元等奏、审拟蔡允光耸母自缢图赖、将蔡允光恭请王命凌迟处死一摺。此案蔡允光之母万氏、因邱成功不肯退还地亩。前往哭闹。夜深住宿。用系磨草绳在磨房自缢身死。该督等因蔡允光怂恿伊母赴邱成功家□□弃命图赖。万氏声言如不得地、即死在邱家、断不空返。该犯答称如果寻死、伊必为母伸冤等供。即将该犯照依子谋杀父母已杀者、凌迟处死律、请王命凌迟处死。办理尚未允协。万氏前赴邱成功家图赖。蔡允光并未随往。自缢草绳。系邱成功家之物。亦非蔡允光付给。其耸母□□弃命图赖供词。系在万氏自缢后审出。祇系空言。问拟斩决。已当其罪。若即处以极刑。近日他省逆伦之案。尚有逼母自尽、并付给凶器从旁加功者。又将加以何罪耶。蔡允光业已正法。著毋庸议。嗣后审拟此等案件。亦应详核情节。不得漫无区别。概从重典。　　

○谕军机大臣等、杨頀奏、清查原亏银两全数完竣、并现存谷价不敷、拟提津贴采买、以期早归实贮一摺。浙省原亏仓库银一百九十四万二千余两。自嘉庆五年八月起、至本年四月止。均已全数弥补完竣。惟现存司库谷价银三十一万四千六百余两。计各属尚有未买谷四十八万八千五百余石、不敷买补。自应设法筹办。俾归实贮。著照所请、每谷一石、发银一两。其不敷例价、即照从前提解节省之例。均匀裁减。每年止提银四万四千两。以奉上□日之日起。照所减之数、按季提解司库。该藩司务于四年限内全行发买。自本年秋成为始。按限补足。均归实贮。统俟买补完竣。该抚奏明。彼时朕＜闲＞派大员前往该省、将仓库一并核实详查。此后浙省州县、傥再有挪掩亏缺。查出一案。即指参一案。从严惩办。以遏其流。傥该抚稍有徇纵。别经发觉。并将该抚严惩不贷。将此谕令知之。　　

○户部议准、江西巡抚钱臻疏报、南昌、铅山、二县、开垦地一顷五十九亩有奇。照例升科。从之。　　

○庚辰。吏部以大学士明亮应定何殿阁请。得上□日、著为武英殿大学士。　　

○户部议准、广东巡抚董教增疏报、德庆州、开垦地一顷七亩有奇。照例升科。从之。　　

○辛巳。命皇次子智亲王旻宁皇三子绵恺分诣黑龙潭觉生寺祈雨。　　

○晋大学士明亮、太子太保。加协办大学士吏部尚书戴均元、兵部尚书和宁、卢荫溥、太子少保。　　

○壬午。谕内阁、本年入夏以来。畿辅缺雨。近日省东省南各府、及古北口迤北、俱陆续得有透雨。惟顺天保定二府、仍形旱燥。连日油云时布。总未能溽润蒸腾。沛为渥澍。仰窥昊苍垂象。似天气下降。地气不能上承。且值浓云弥漫之时。辄为飈风吹散。现行夏令。非若春风鼓荡、乃节候之常。其在洪范咎徵曰蒙恒风若。朕思上下之交。惟在相与以诚。蒙之为患。不必实有欺蔽隐匿之事。即下有陈善纳诲之心。而中存疑畏。不敢直达。亦足致否塞之象。昨朕亲制望雨省愆说、颁示臣工。以为致君泽民。诸臣是赖。朕有过愆。当据实入告。乃次日即有松筠摺奏、谓致旱之由、因朕欲诣盛京、列圣示象阻止。其言怪诞不经。显与皇考高宗纯皇帝圣训相偝。即律以悖命之罪。夫复奚辞。朕曲加宽贷。念其言在未经降上□日之前。仅交议处。经军机大臣、会同吏部议以革职。朕复施恩、将伊降补察哈尔都统。仍系一品职官。暂用二品顶带。并非若文职之降为部属、武职之降为侍卫者。朕之原情示罚。亦既再四权衡矣。实无憎嫌松筠之念。出于万不得已也。然恐外闲无识之徒。因见松筠以御前大臣大学士、一经建言失上□日。遂被严谴。辄虑及保身保爵。惟恐以言获咎。各思缄默。殊不知松筠之妄言。朕处于不能不加严惩之势。而朕因灾自省。冀闻谠言、以补阙失之殷怀。实堪共谅。特再通谕在廷诸臣、务各矢忠诚。尽心国是。其确有所见。即据实直陈。用资匡弼。庶上下感通。除否塞之敝□大。而成交泰之休。和气所蒸。兆成康阜。朕实有厚望焉。　　

○又谕、前因各部院遇有议处事件、每因行查加级纪录、以致议奏迟延、限以五日内具奏。其应以级纪议抵者、毋庸先行查计。于摺尾声明请上□日遵行。前降谕上□日甚明。本日都察院会同议处吏部堂司各员、行文迟延一案。仍将纪录抵销列入摺内。实属错误。除此次吏部堂司各官罚俸、依议准其抵销外。所有都察院堂官、及摺内列衔之吏部堂官、俱著传上□日申饬。嗣后遇有议处事件。应以级纪议抵者。遵照前上□日、将可否准抵之处声叙请上□日。如奉上□日准抵。再行查明级纪。分别核办。若不准抵销。即毋庸查计。　　

○谕军机大臣等、富俊等奏、酌拟站道官兵章程一摺。朕上次巡幸盛京。御道两旁百姓赡仰者、甚至拥挤马前。是以谕添站道官兵。以资管束。兹富俊等所议、每站派官三十员、兵一千二百名、于御道两旁分段站立。复派官四员、兵一千二百名、逐站随营、于道旁稍后约束。已足资稽查弹压。其所拟用夫一千二百名。各携修道器具一件。在道旁按排站立一节。则断不可行。修道之夫。派自民闲。祇可供先期垫道之用。若銮辂经过时。民夫与官兵错杂道旁。转不足以昭整肃。此项站道夫一千二百名、著毋庸议。至富俊拟带官兵八百名、松宁拟带官兵三百名、为随营扈从、及轮班直宿之用。亦觉太多。朕启跸时、有由京带往官兵扈从。驻跸时行宫大营、均各按堆拨直宿巡更。富俊等所带官兵。不过相闲守卫。似可无须多人。该将军等再详细酌商妥议具奏。将此谕令知之。　　

○癸未。旌表守正捐躯直隶新乐县民王清志妻祁氏。　　

○甲申。谕内阁、御史蒋诗奏、请定州县开仓、派员监视、以杜亏空一摺。直省州县仓廒实贮谷石、其多致亏缺者。皆由私自开放而启。自应设法稽查。以杜敝□大端。该御史所奏责成道府监视、并委员监看、及每年盘查结报之处。是否可行。著各督抚妥议具奏。　　

○又谕、御史蒋诗奏、各省上控案件、请禁发回审理一摺。各省上控之案。若令该督抚藩臬一一亲提审讯。通省讼案繁多势将日不暇给。前据御史高翔麟陈奏、已降上□日明白晓谕。嗣后各省上控案件。该上司惟不得仍发本州县、以杜回护。准其另委贤员讯断。并示以限期。以免迟延拖累。则讼牍自可日就清厘。不必纷纷多设禁令也。该御史所奏毋庸议。　　

○旌表守正捐躯河南南阳县民妇郭岳氏。　　

○乙酉。上幸万寿山。　　

○谕内阁、给事中贾声槐奏、请严州县起解钱粮之限、并禁豫印空白册结一摺。各省州县徵解钱粮。存留起运。各分款项。两不相涉。其应行起运银两。现已责令各按上下忙起解。傥有逾限即行参处。立法已为严密。今该给事中、谓州县借留支为名。迟延报解。请饬令将正杂钱粮。全数报解。不得自行留支。实属舛误。留支款项。先行报解。继复请领。是徒增解费领费之累。于杜绝侵亏之处。毫无裨益。至各省藩司奏销。悉以州县印册为凭。岂能豫提如许空白印册、代通省州县私捏造报。该给事中所奏、著毋庸议。　　

○又谕、御史熊墀奏、请将滇省岁运京铜、改镕大块、以免盗卖等敝□大一摺。京铜关系鼓铸。其运员中途盗卖、船户偷窃、炉头夫役煎炼折耗等敝□大。自应加意厘剔。惟该省办运。向系篓装小块。若改镕三四十斤大块。其煎炼起运、有无糜费窒碍之处。著交伯麟李尧栋详查利敝□大、悉心妥议具奏。寻议、滇省每年应运京铜七百万斤零。向例铜色八成以上。方准起运。今若改用足色块铜。必须再加镕炼。糜费逾多。且改煎尤须时日。恐误运限。应请仍照旧例办理。得上□日、原不可行。仍照旧例。　　

○刑部议覆、安徽巡抚康绍镛疏报、张成标图奸张盘沅不从、殴伤身死、残毁尸身一案。得上□日、此案张成标、因图奸张盘沅不从。起意杀死。复将张盘沅尸身用水浇烫。刮去皮肉。剖开胸腹。挖出脏腑饲犬。残忍已极。仅照因奸杀死良人子弟例、问拟斩决。尚觉情浮于法。张成标著即处斩。再加枭示。将该犯凶残情节。于榜示内载明。俾众共知警惕。嗣后斩决之犯。有情节凶残似此者。俱照此例办理。余依议。　　

○京营右翼总兵正蓝旗护军统领西拉布、缘事革退。仍留副都统。以内阁学士英绶、兼右翼总兵。理藩院左侍郎苏冲阿、为正蓝旗护军统领。　　

○丙戌。以甘霖大沛。命皇次子智亲王旻宁皇三子绵恺皇四子绵忻分诣黑龙潭觉生寺广润祠谢雨。　　

○以左春坊左赞善陈官俊、充日讲起居注官。翰林院侍读学士朱士彦、署日讲起居注官。　　

○除福建侯官县、水冲田二千一百五十六亩有奇额赋。　　

○丁亥。谕内阁、康绍镛奏、审办逆伦重犯一摺。此案王助铙菜地、与族人王延宽竹园毗连。竹根穿入菜地。发笋二枝。王助铙挖取回家。王延宽疑其偷窃。向族长王邦宁告知。将王助铙斥罚。并因王助铙不服顶撞。向其拳殴推跌。王助铙回家、向母王施氏告述。王施氏即与次子王助遗、向王邦宁理论。被斥散归。王施氏气忿。欲与王邦宁□□弃命。乘夜潜往王邦宁门首碰头、昏晕倒地。王助遗睡觉趋视。见伊母头带碰伤。鼻息已微。起意将伊母勒死。装点自缢图赖随解伊母腰系麻绳。套入颈项。用力收勒殒命。将尸悬挂王邦宁门镮。回家隐匿前情。唤醒王助铙同往看视。王助铙即以王邦宁父子将伊母殴勒致死、赴县呈控。经该抚审明、将王助遗照子谋杀母已杀者、凌迟处死律。恭请王命凌迟处死。惟此案系因王助铙挖笋被辱起衅。以致伊母王施氏挟忿□□弃命、伊弟王助遗身蹈逆伦重罪。该抚不以起衅根由、科王助铙之罪。转以诬告王邦宁父子死罪未决、将王助铙问拟杖流。殊觉轻重失伦。著交刑部详核案情。另行定拟具奏。　　

○旌表守正捐躯陕西盩厔县民妇周孟氏。　　

○戊子。谕内阁、御史周鸣銮奏、请严禁非刑一摺。问刑衙门擅用非刑。胥役私行拷押。均干法纪。屡经降上□日饬禁。第恐日久玩生。著再严饬内外问刑各衙门、傥再有设立非刑、如该御史所称美人桩、鹦哥架、分金炉、名目、恣行酷虐。及番役捕快等、私自拷押、诬陷平民情敝□大。立即严参惩办。以慎刑罚而重民命。　　

○又谕、御史周鸣銮奏、请严拏窝主一摺。盗贼匪徒。必有窝藏之家。以为栖身销赃之地。其窝主复交通吏役私相包庇。最为民害。据该御史奏、近日直隶、山东、河南、此风甚炽。著饬谕步军统领、五城、及直省各督抚、严饬所属。遇有窃劫案件。先审明窝主。实力查拏。严究有无逸犯潜藏在内。其硬拉居民牛马牲畜、勒钱回赎。尤属肆行无忌。并著严拏惩办。如有胥役包庇等情。查出从重治罪。务使宵小屏迹。以靖闾阎。　　

○谕军机大臣等、御史王松年奏、近闻直隶督藩查办亏缺、勒令州县届限完缴、而该州县于已徵之款、未能如数完解、藉此苛求民欠、以为挪补之计逐户比追、不留余力、而该督藩亦以催科为上考、抚字为缓图、请饬下该督藩、惟于州县已徵应解、及亏欠各款、勒限严追、将实欠在民者妥为酌剂等语。直隶州县、已徵未解钱粮。原应勒限严追。即实欠在民者。系应纳之款。亦应分限催令完缴。惟本年顺天保定等府属、雨泽稀少。其被旱成灾之区。自应早行查明。出示停徵。俾小民免追呼之苦。其未经被灾各州县、仍照旧徵收。不可冒滥。德者本也。财者末也。法固宜严。民不可扰。切勿废本逐末。恐有流敝□大也。将此谕令知之。　　

○命刑部尚书吴璥、驰往东河。查验河南睢州新镶埽坝、并山东运河工程。　　

○己丑。谕内阁、朕恭阅皇祖世宗宪皇帝实录。内载雍正二年六月奉上谕、朕惟除莠所以安良。黜邪所以崇正。自古为国家者、绥戢人心。整齐风俗。未有不以诘奸为首务也。闻江西地方、颇有邪教。大抵妄立名号。诳诱愚民。或巧作幻术。夜聚晓散。此等之人、党类繁多。踪迹诡秘。苟不绝其根株。必致蔓延日甚。地方各官、傥务姑息不行访拏。是养奸也。澄清风俗之谓何。该督抚亟当严饬各属、密访为首之人。严加惩治。能去邪归正者、则予以从宽。如有出首者、即酌量奖赏。务令萌檗尽除。奸民屏迹。风俗人心。咸归醇正。傥或仍前因循、不能查禁。事发之后。该管官一并从重议处。此等查禁之事。亦不必张大声势。以骇众听。惟当留心密访。设法缉获。祇将为首者重惩。其余被诱惑者、概不深究。如此方合朕意。假若不肖有司、借此恐吓平民。波及无辜。则不特无益、而反有害矣。须饬谕属员知悉。钦此。仰见我皇祖除莠黜邪教民成俗之至意。奸民倡为邪教。诱惑愚民。传习既久。人数众多。必致滋生事端。为害甚钜。朕屡饬查办、严惩倡教首恶。宽宥被诱愚民。实与皇祖圣训默相符合。乃地方大吏以及有司、诘奸善俗。是其本责。平日因循疲玩。不能留心察访。早绝邪萌。遇有特降谕上□日训饬查拏。则惟张扬声势。纵任差役人等、或妄拏无辜。或将寻常茹素念经之案、办理一二。藉口塞责。其传教惑众首犯。迄鲜弋获。安能将邪慝之风。拔本塞源乎。嗣后各督抚、务督率地方州县、将传习邪教为首之犯。设法访拏。严行惩办。除审有悖逆重情者。从犯一并按律治罪外。其祇系被诱愚民。概免深究。则首恶既除。乡曲之闲。无人煽惑。风俗还淳。而罹法者亦日少矣。将此通谕知之。　　

○缓徵直隶大兴、宛平、通、青、静海、元氏、无极、藳城、涞水、正定、易、深、东光、雄、高阳、唐、蓟、保定、文安、永清、清苑、安肃、新城、蠡、完、祁、二十六州县、歉收新旧额赋有差。　　

○庚寅。上幸静明园。诣龙神庙拈香。　　

○旌表守正捐躯河南泌阳县民燕文举妻董氏。　　

○展缓河南汲、新乡、获嘉、淇、辉、五县、带徵额赋。　　

○辛卯。谕内阁、给事中陆泌奏、严缉匪之条、以佐保甲所未及一摺。缉匪之法。全在地方官实心尽力。各于所属境内、密访严拏。俾奸匪一无遁迹。则要犯自不能漏网。若仅设立科条。责令奉行。而该地方官、亦即以虚应故事为塞责。是仍不免于具文。如该给事中所称、在官吏役人数众多、恐有匪徒混迹。但使经书皂快杂役人等、各具连环保结。是不辨皂白。概行加以猜疑。且一经具有互结。转可不加察核。于剔奸之道。仍为无益。地方官本当周知所属。况书役人等、近在耳目之前。尤当留心查察。不使藏奸。若捕役例支工食、不敷日用。汛兵铺堡坍损、无可栖身。其应须酌给养赡修葺完整之处。本系地方应办之事。至乡保地邻、饬令首报。寺观寓店、加意巡查。安置流民。应查形踪诡秘之人。罗戏赛会。豫杜奸宄邪慝之渐。此皆地方官留心缉捕者。必应一一计及。总在行之以实。随时随地。访查严密。不使稍有疎懈。则匪徒无从托足。闾阎日臻宁戢矣。将此通谕知之。　　

○壬辰。谕内阁、御史盛惇大奏、常平社仓积敝□大、请饬查办一摺。各省州县例设常平仓。又准民闲报官自设社仓。每年出陈易新。以平谷价。且储贮充盈。可为歉岁之备。立法至为美善。乃废弛日久。积敝□大相沿。常平仓之敝□大。启于官吏之侵贪。社仓之敝□大。由于社长之奸懦。以至惠政不能及民。而不肖之州县、以及蠹胥土豪。各以饱其欲壑。著各该督抚、通饬所属州县、常平仓存粜谷数。务归核实。其遇市价昂贵。应行出粜之时。即按门牌内应领户口、平价粜给。并饬该管道府、随时稽察。如有官吏作敝□大侵渔之处。即分别揭参惩办。其社仓、饬令各乡公举殷实老成之人。报充社长。以司出纳。官吏不得干与。如有侵吞及强借等敝□大。官为秉公查究。务俾实惠及民。永除扰累。又该御史另摺奏称、江苏常州府绅士公议章程、当年丰时、绅商富户、每户每日各输钱文、按月交典存贮行息、岁终汇数报县、至歉岁公同呈县提取本利、籴谷施赈、现已由该地方官详报抚藩、苏州太仓等处、亦皆踵行等语。乡里任恤之谊。以乐岁殷户之羡余。备歉岁饥民之口食。其用意与社仓相似。实为善举。著胡克家即饬属立案通详。严行饬禁州县官、勿许私向典商借贷挪移。俾商民不虞贻累。以坚其好善乐施之意。　　

○又谕、润祥莫晋将查明凤阳常州帮受兑米色不纯、各具摺奏闻。并将米样呈览。凤阳常州帮受兑宜兴荆溪二县漕米。该仓场等、既公同验明夹杂不纯。此内应行赔换米二百石、著即令该丁等照数赔补。潮湿灰暗米八千余石、交该粮道等督令上紧挑晾风筛。所有此项漕米四万六千九百余石。既难久贮。准其分派本年八九两月轮放甲米各仓。先行开放。至该丁等供称、在淮赔换时、知府卞斌并未购买粳米。系买舂熟稄米散给帮丁、而以帮丁日食粳米、易换抵补。润祥摺内又称、讯据该丁等初供、有每石加银六钱、继称系行月折色、又供系筛米之费等语。所讯情节不甚符合。著将伍丁刘洪庆等、解往江南。交孙玉庭提同解任知府卡斌、及案内一干人证。秉公审讯。不可稍存回护。审明后分别定拟具奏。润祥莫晋摺、及进呈米样、俱著发给阅看。　　

○除河南孟津县、塌没地九十七顷五十七亩有奇额赋。　　

○癸巳。旌表守正捐躯直隶乐亭县民妇王韦氏。　　

○甲午。命刑部右侍郎成格、吏部左侍郎王鼎、驰往山西查办事件。　　

○乙未。遣官祭火神庙。　　

○命察哈尔都统松筠、往奠故喀尔喀赛因诺颜扎萨克亲王巴彦济尔噶勒茶酒。赏银一千两治丧。　　

○丙申。上幸万寿山。　　

○谕内阁、巴哈布奏请饬各省营伍、讲习纪律一摺。国家设立营伍训练兵丁。原应讲明纪律。俾各有勇知方。若但演习技艺。而于杀敌致果之义。不能晓然于心。一经亲历行阵。或退缩不前。即平日技艺精良。亦徒为虚饰而鲜实用。凡有将帅之责者。平日教演兵丁。即当明白晓谕。以兵法有进无退。临阵退缩者。国有常刑。奋勇捐躯者。恤及后裔。况果敢直前。成功者多。而伤夷者少。若怯懦奔逃。军法杀无赦。无一能苟免者。是与其死于法。何若死于敌。死敌者百世流芳。死法者骂名千古。使兵丁习闻此言。人人心知大义。则勇敢倍增。节制之师。自莫非干城之选矣。至技艺亦必时加训练。近阅外省摺奏操演兵丁情形。率举春秋二操。有云夏令兵丁多务农功、恐妨其耕作者。此言大误。古者寓兵于农。是以三时务农。一时讲武。今兵农判为两途。取赋于农以赡兵。即藉兵入伍以卫民。若仍以耕耨而误差操。岂非虚糜粮饷。嗣后各将军督抚提镇等、务督率将弁、将所辖兵丁。常川练习。不可稍有旷废。以肃军纪而励戎行。将此通谕知之。　　

○又谕、富俊奏、请停每年奏派侍郎带员巡查海口一摺。所奏是。查缉私薓。惟在随时随地严密访拏。方可冀有弋获。盛京每岁秋闲派侍郎一员。带领官役多人。巡缉海口。奸商人等、早已闻风远扬。是以数年未经查获一案。此事竟成具文。著自本年为始。即行停止。嗣后仍责成该将军、及管有海口之城守尉协领、并州县厅员等、严查密缉。获犯据实报解审办。如查缉疏懈。致私薓偷漏。经别处拏获者。审明系由何处偷漏。将专派缉捕各员、按例惩处。并将该管上司一并察议。　　

○旌表守正捐躯河南淅川县民解玉宽妻张氏。　　

○丁酉。旌表守正被戕广东海丰县民曹日通妻余氏。　　
</div>
    <div class="pagination">
<a href="清实录嘉庆朝实录_page455.html">上一页</a><span>...</span><a href="清实录嘉庆朝实录_page451.html">451</a><a href="清实录嘉庆朝实录_page452.html">452</a><a href="清实录嘉庆朝实录_page453.html">453</a><a href="清实录嘉庆朝实录_page454.html">454</a><a href="清实录嘉庆朝实录_page455.html">455</a><span class="current-page">456</span><a href="清实录嘉庆朝实录_page457.html">457</a><a href="清实录嘉庆朝实录_page458.html">458</a><a href="清实录嘉庆朝实录_page459.html">459</a><a href="清实录嘉庆朝实录_page460.html">460</a><a href="清实录嘉庆朝实录_page461.html">461</a><span>...</span><a href="清实录嘉庆朝实录_page457.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
