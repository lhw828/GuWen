<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 348 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 348 页/共 848 页
  </h1>
  <div class="content">
   大清宣宗效天符运立中体正至文圣武智勇仁慈俭勤孝敏成皇帝实录卷之一百九十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十一年。辛卯。秋。七月。辛亥朔。享太庙。上亲诣行礼。　　

○幸圆明园。　　

○诣绮春园问皇太后安。　　

○谕内阁、吴邦庆奏、粮船舵水人等。加装土宜。事多窒碍一摺。前据邓廷桢奏、请令粮船舵工水手。于例带土宜之外。加带三十石。当降旨令吴邦庆查明是否可行。兹据奏、体察情形。事多窒碍难行。嗣后著仍照旧章办理。所有加装土宜之处。著毋庸议。　　

○贷杭州满洲营牧租项内钱二万串。发商生息。备杭州。乍浦八旗闲。散红白恤赏。从将军福祥等请也。　　

○壬子。谕内阁、讷尔经额奏、遵旨酌议查禁鸦片烟章程一摺。鸦片烟来自外洋。必由海口而入。山东胶州、即墨、荣成、莱阳、海阳、利津等州县。各有海口。查验海船货物之吏役。难免贿放烟土。嗣后著将该役等姓名。填写印票。禀报备实。俾事犯查究。无所诿卸。海口淤滩。海船不能傍岸之处。需用剥船起拨货物。著责成汛卡水师升弁兵巡船、水陆严查。其洋广货商。及肩挑负贩所到地方。著落行户店家稽查。俾奸徒无处寄存。并著通饬各地方官。广为出示。晓谕旅居商贾、及代运货物佣趁诸人。如有奸商贩卖。准其赴地方官衙门禀首。至外来奸徒煽诱、种植罂粟等花。不可不豫为之防。著照所议、以保甲之法行之。查出分别惩办。仍令地方官遇便周历亲查。按季禀报。该管道府于年终出具所属并无种卖鸦片烟切实印结详报。该抚于每年年终具奏一次。务当认真办理。净绝根株。不可有名无实。日久仍视为具文。致干重咎。　　

○谕军机大臣等、御史梁萼涵奏、江南新涨田亩。未经升科。请饬查作为义家一摺。据称苏松一带。浮厝棺柩。遍野盈郊。日久朽烂。多用火楚化。其未朽者。每遇河水涨发。漂入江湖。淹没无踪。实堪惨目。虽有公捐义冢。设立同善与善各堂名目。而所捐之田。为数无多。难免暴露。近闻松江府属之青浦县娄县境内大草墩地方。有泖湖涨出田二三千亩。现在已成高阜。并未升科。其地与松江所属各县舟楫相通。若以为合郡义冢。贫民得以随时埋葬。于额徵钱漕。毫无妨碍。请饬该省督抚相机酌办。妥议章程。其余各府县。如有此等无赋田亩。亦可仿照办理等语。著陶澍、程祖洛、即饬该属查明青浦县娄县前项涨出田亩。实有若干。珂否设立义冢。以便贫民埋葬。议定章程。妥为办理。至此外各府县有无似此无赋闲田。亦著饬属一并确查。照此办理。以广仁政而示矜恤。将此谕令知之。寻奏、新涨地亩。旋涨旋坍。不堪作为义冢。现劝谕地方绅民、另置义冢收埋。从之。　　

○又谕、据御史梁萼涵奏、上年冬间。河南署邓州知州杨炳堃、拏获教匪。供出教匪王大用、在省城与开设协泰号米店之孙廷举、窝留教匪。该署州具禀臬司。经臬司麟庆、即饬祥符县知县派领兵役。将孙廷举及铺夥十余人全拏到案。委员昼夜熬审。迄无实供。嗣行令邓州提解原拏教匪对质。旋据该署州禀称、从前并无具禀米店孙廷举窝留教匪之事。该臬司查系假禀。谕令祥符县将孙廷举等取保候审。现在尚未结案等语。地方奸徒。以匿名揭帖。倾害平民。已干例禁。乃敢假作地方官禀帖。直达臬司。且禀内必盖用印信。若非盗用。即系私雕。必应严拏究办。著杨国桢、督同藩司林则徐、确切查明。如果实有其事。务将造作假禀之人。拏获重惩。据实具奏。不可稍有隐饰。将此谕知杨国桢、并传谕林则徐知之。寻奏、查此案实系捏禀倾害。现上紧访拏盗用印信奸徒究办。得旨、严密查究。　　

○以定亲王奕绍。署镶蓝旗满洲都统。礼部尚书耆英。署镶红旗满洲都统。　　

○癸丑。谕内阁、嵩溥奏、遵旨查禁鸦片烟一摺。黔省山多田少。尚无栽种熬烟之事。惟与滇粤等省毗连。民人贸易往来。间有嗜食此烟者。奸商夹带。潜匿私卖。事所必有。著该抚通饬各属地方文武员弁。在于关津要隘。严密盘查。如有奸商夹带偷漏。即穷究来自何处。买自何人。一并拏获严惩。将偷漏之关口。及失察徇纵之该管官分别参处。至罂粟花系常有之物。难保将来不私行栽种。著即豫为防杜。傥地方官查拏不力。兵役受贿故纵。一经发觉。即严参究办。并令地方官按季禀报。该管道府于年终出具所属。并无种卖鸦片烟切实印结详报。该抚于每年年终专摺具奏一次。务须实力奉行。认真查禁。不可有名无实。日久视为具文。致干重咎。　　

○又谕、此次高邮湖河漫口。仓猝失事。张井咎无可辞。著交部议处。署扬河通判张心渊、著即摘印撤回。遴员接署。扬河营守备王拱寿、著摘去顶带、以示惩儆。　　

○谕军机大臣等、张井奏、查勘扬河厅永安汛两处漫口实在情形一摺。洪泽湖水势盛涨。扬河厅马棚湾迤南、及十四堡下首、漫口二处。据张井查明、共宽二百余丈。去路较畅。又因启放车逻一坝。扬河高邮汛志桩。已报落水二尺余寸。现在情形。似可无庸再启南中新三坝。惟洪湖堤工。仍属万分紧要。并据奏、高堰志桩。现存二丈零七寸。该河督已驰赴堰盱。加意防守。督饬该管道厅。将扬粮厅等处迎溜犯风处所。镶做护埽防风。加筑子堰。并于卑矮甎石工上。酌镶马鞍埽段。以资抵御。现在湖堤著重。固应加意防守。其黄河水势报长。两岸堤工。尤应严饬所属。小心防范。不可稍有意外之虞。陶澍此时计已赶赴清江浦。著与张井察看情形。相机办理。该河督已饬道将、将两处口门所需正杂料土。及一切应备各物。确切估计。著即会商赶为置备。一俟水势大落。克日进占施工。转瞬空运经临。务须赶紧筹办。俾粮艘遄行无阻。断不可有误归次受兑之期。至另片奏、护淮海道王贻象、河营参将张兆、淮海游击薛朝英、请从宽免其开参之处。著俟事竣后再降谕旨。所有疏于防范之厅营各员弁。著照例参处。将此谕令知之。　　

○又谕、陶澍等奏、续报沿江涨势添长。暨湖河危急情形。现在分路查勘抚恤一摺。据称江省前报被水各地方。续又多有沋没。堤圩尽溃。江宁城中水深数尺。衙署亦多在水中。民居徙避城西。灾口嗷嗷。陶澍因急切不能赶赴清江。程祖洛由苏州赴江宁。一路查勘水势。正在商办灾务。连接淮扬运河等处厅县飞报。洪泽湖水异涨。扬河厅一带东堤。在在危险。续据扬河厅禀、马棚湾十四堡等处。已漫溢掣塌。且四坝应放。下河被淹。湖水早已漫过砌石。万顷汪洋。仅恃长堤一线。而运河迤西各境。寸土俱淹。老幼男妇。猬聚堤身。极为危苦。陶澍饬令藩司驻省、专办灾务。即日赴清江。会同张井相机筹办。程祖洛亦即日赴淮扬一带。查勘高宝下河被水各地方。察看抚恤等语。沿江涨势添长。续被淹没。湖水又复漫溢。万顷汪洋。所有各该处灾黎。深堪悯恻。著该督抚悉心查勘。照例抚恤。妥为筹办。毋使一夫流离失所。以副朕轸念民瘼之至意。将此谕令知之。　　

○刑部奏、审明收发祭器。失察闲人入库偷窃之赞礼郎等、请旨办理。得旨、此案赞礼郎恒麟、于开库点发祭器。未在差役人数内。将喜常查出。效力革员庆玉、为博勒洪武代写悔呈。均属不合。著与是日值班看守之章京等、俱交承办事务衙门。查取职名。咨部分别办理。　　

○两江总督陶澍奏、江南贡院积水。请展文闱乡试至九月举行。武闱乡试至来年三月举行。下部知之。　　

○江西乡试正考官陈官俊丁忧。以都察院左副都御史毛式郇、为江西乡蓆正考官。　　

○调河南政使林则徐、为江宁布政使。江宁布政使陆言、为河南布政使。　　

○甲寅。谕内阁、孙尔准奏、查明京控咨案提解逾限各员。请交部议处一摺。摺内未将该二县知县之名声叙。嗣后凡遇此等查参事件。务将该州县职名。详细陈明。以昭核实。　　

○以捐修福建惠安县城垣书院考棚。予知县仝卜年等升叙有差。　　

○乙卯。谕内阁、已革兵部候补主事嵩龄、前因犯案畏罪逃避。叠经降旨饬令步军统领衙门顺天府五城一体查拏。迄今尚未弋获。怠玩已极。著步军统领等、各派妥役。迅速严缉务获。归案究办。毋再迟逾干咎。　　

○以捐修陕西贡院、添设书院膏火。予绅士刘际清等议叙有差。　　

○丙辰。上幸静明围。诣龙神庙拈香。　　

○谕内阁、保昌等奏、军船米石亏短一摺。据称苏松粮道所属之大河之二等十四帮旗丁崔廷玺等。呈诉帮船沿途盘剥。抵坝交卸。折耗费用苦累情形。恳将应交二升七合六秒筛扬耗米留船。缓交搭解。并恳将三升六合余米存船。于下运搭解归款。复挋该仓场侍郎等。查明兴武五等七帮。已将食米凑足完交。其大河二等七帮。共短米三千八百六十九石零。开单具奏。此项筛扬耗米及余米。虽非正项。既已给价运通。既应全数完交。该旗丁等所称亏累各情。是否属实。著饬令各该帮总运通判。将短交米石各旗丁。押交漕运总督。查讯明确办理具奏。　　

○刑部奏、审明偷窃金银祭器贼犯。定拟请旨。得旨、此案喜常以打果人役。辄敢偷窃陵寝祭器。实属胆大藐法。著即处斩。尉五、于伊侄尉恩子。买受金碟各件。在伊铺镕化后。将金条寄放属实。吴广发。于喜常捏说系过火时抢得器具。辄敢收买。此项金器。非该处所有之物。该二犯寄放接买。显系知情。刑部拟以杖六十徒一年。加枷号一个月。尚觉轻纵。尉五、吴广发、俱著加一等、杖七十徒一年半。加枷号两个月。满日劄交顺天府定地充徒。发配折责安置。在逃之尉恩子、著步军统领衙门顺天府五城一体严饬勒缉务获。送部究办。毋再迟延干咎。　　

○以太常寺卿蒋祥墀、为都察院左副都御史。　　

○礼部议准、江苏巡抚程祖洛疏报、采访高邮州贞节妇女王吴氏等一百二十四口。请建总坊旌表。从之。　　

○准浙江湖州府属台州前等八帮、应交耗米五千八百余石。分限搭解。　　

○丁巳。谕军机大臣等、寄谕闽浙总督孙尔准、福建巡抚魏元烺、有人陈奏、闽省盐务疲惫。亟应设法整顿一摺。所奏四条。是否可行。于盐政有无裨益。著该督等体察情形。悉心详议具奏。将此谕令知之。寻奏、旧商现已疲乏。除另举殷商之外。别无裕课之方。惟严办亏短以儆新商。盘查船户以防夹带。革除帮馆以节花消。缓徵旧欠以纾商力。遵旨体察情形。设法整顿。下部议。寻议。旧欠应埽数催追。不得概请停缓。余如所请。从之。　　

○移建喀喇少尔所属苏巴什军台。并修打坂沙路。从办事大臣富勒珲请也。　　

○戊午。上诣绮春园问皇太后安。　　

○谕军机大臣等、陶澍等奏、查勘灾地水势。暨续报被淹应行抚恤情形一摺。该督行抵高邮。沿途所勘江水形势。圩田均已被淹。江水仍未消落。且有增长。所有上元、江宁、句容、高淳、江浦、六合、江都、仪徵等县沿江被水各处。一片汪洋。仅存屋脊。镇江府属之丹徒丹阳两县滨江田庐。被淹亦多。淮安府属之桃源县、扬州府属之高邮州、甘泉县、宝应县、情形尤为著紧。并下游之兴化、盐城等县。因高邮之马棚十四堡等处。东堤漫溢掣塌。水溜奔腾下注。庐舍田亩。定皆淹浸。因水势阻隔。文报有稽。尚须确探。各处灾民。迁依埝阜。四面水围。栖食全无。惨景况。不堪设想。现经该督等赶紧设法拯济。据称已饬藩司动项。委员分头驰往抚恤。此时百姓仓猝转徙。无从挨查户口。惟有将银赶紧易换钱米。随查随给。以资济急。所办甚是。若仍拘泥向例。查勘分数。分晰轻重。何济于事。务要赶紧拯救。均沾实惠。或可免委于沟壑也。至下河盐场各所。前被雨水。现复饬启拦潮各闸。分洩盛涨。场灶受淹愈甚。并著该督等妥为拯济。此时扬州一府。最为吃重。现署知府恩龄、猝遇大灾。茫无头绪。署高邮州知州光谦、办理灾务。亦竭蹶未遑。将该二员撤任另委。所办亦是。著照所请、即以镇江府知府王青莲、调署扬州府知府。将山阳县知县王澐、调署高邮州知州。所有灾赈事宜。著陶澍会同程祖洛认真妥办。务期实惠及民。毋致流离失所。其另片奏称、马棚湾迤南、及十四堡下首无工处所。已漫掣过水。现在漫缺处所。约计已有二百数十丈。车逻一坝。亦经启除。水势稍减。并委员督率各工。于缺口南北、赶办裹头。免致愈刷愈宽。惟此时四顾汪洋。并无勺土可以压埽。施工尤属不易。拟将徒阳运河挑穵两岸积土。用船装载。填塞决口。已饬该县豫为估计。土方是否可用。容与张井从长酌议。著该督会同张井相机妥办。保护堤工。上可有意外之虞。是为至要。将此谕知陶澍、程祖洛、并谕张井知之。　　

○又谕、前降旨将林则徐调补江宁藩司。现在江宁各属续报水灾。所有应办赈恤事宜。甚为紧要。该藩司接奉谕旨。著即驰驿前赴新任。将此谕令知之。　　

○以翰林院编修俞东枝、为河南乡试正考官。福建道御史梁萼涵、为副考官。翰林院侍读许乃普、为山东乡试正考官。检讨徐思庄、为副考官。编修王广荫、为山西乡试正考官。高枚、为副考官。　　

○己未。谕内阁、本年朕五旬万寿。著庸举行告祭礼。所有升殿筵宴。俱著停止。　　

○谕军机大臣等、陶澍奏、覆勘马棚湾等处漫口情形。请将道将厅营分别革职议处。并自请交议一摺。此次该处漫口失事。据该督奏称、署高邮州知州候补知县光谦禀。以为扬可厅不豫备料物。不认真抢险所致。而署扬河厅清河县知县张心渊。则以为高邮州偏护民田。不肯认真弹压。及时拆坝之故。该员等推诿卸过。各执一词。究竟因何失事。其咎自有攸归。朕办理庶政。务在核实。断不能因事已如此。稍从含混。且嗣后更无所儆惕也。著该督确切查明。据实参奏。其扬河营守备王拱寿。据该督奏请革职留工效力。永安汛千总李明岚、据奏系专汛之弁。应即革职。亦著再行查明。俟奏到时。一并再降谕旨。至失察之护淮扬道外南厅同知王贻象、河营参将张兆、前经张井片奏、宽免开参。曾降旨俟事竣后再降谕旨。惟张井片奏内。尚有游击薛朝英一员。何以该督此次所奏。仅止二员。与张井先后不符。并著查明具奏。现在运河各堤工差委需员。降调道员邹锡淳、革职通判陶斌玉、孙厚坤、著准其一并留工效力。该督自请交部议处之处。俟事竣后再降谕旨。将此谕令知之。　　

○又谕、张井奏、黄河伏汛安澜。洪湖石工平稳。及现在水势情形一摺。据称黄河应办各工。经该管各道随时勘办。现尚一律平安。至洪湖水长。各工险要。均系内湖外河。仅恃一线单堤以为屏障。应行抢镶防护处所。俱已分别赶办。惟本月初一日节交立秋。距霜清之期。尚几百日。且近年湖河盛涨。多在秋间。尤当格外小心。本年自桃汛以来。水势长落。及风雨阴晴。事事出人意外。幸连日扬河扬粮。各报落水四尺余寸。尚可放心。现仍来往堰盱。督同道将厅营。分段驻工。赶将马鞍埽段。及搂护处所。加紧抢镶。即可竣事。其扬河漫口。应行盘护备堵事宜。俟与陶澍会商具奏等语。现在河湖水长。扬河漫口。一切防护事宜。最关紧要。该河督务当妥为筹商。赶紧保护。总当无误帮船回空之期。傥或办理未能妥速。以致回空归次迟延。惟该河督是问。又另片奏、现在启放山盱林家西坝。过水极为畅顺。但得堰盱保护平安。则他处均易措手。其扬粮昭关坝。及南中新三坝应否接启。容察看办理等语。该河督务当随时相机妥办。不可稍有大意。致涉疏虞。将此谕令知之。　　

○又谕、邓廷桢奏、请留藩库正项银两。暨凤阳芜湖两关税银。以备赈恤之需一摺。安徽藩库正项存银。除拨解堪肃兵饷。及本省留为兵饷杂支等款外。约计存留待用银四十一万余两。据邓廷桢奏、请全数扣留。为将来赈恤之用。并请将凤阳关自道光十年十二月十五日接徵起。至十一年十二月十四日止。徵收全年税银。又芜湖关徵存十年三四两季。除拨解外。存银八万余两。及十一年四季徵收税银。一并暂留备用。各省遇有水旱偏灾。朕原不惜帑金。加意抚恤。惟国家经费有常。藩关各库徵存银两。均关正款。用项甚多。本不准辄请扣留备用。且地方办理赈济。不肖州县。及委员吏胥等。往往藉端滋弊。不可不严行查禁。此次该抚请留藩关库项。系为办理灾务起见。著准其暂行扣存。遇有必须动用之处。随时据实具奏。总当督率道府。认真稽核。毋得任听地方官及委员等。以灾务为名。张大其辞。任意开销。并吏胥从中侵渔克扣。以致帑项虚糜。实惠不能及民。转失朕轸念灾黎之意。懔之慎之。至另摺奏、酌带银两。亲往被水地方查办等语。该处滨江州县。被水甚广。藩司未及周历履勘。该抚已于六月二十二日携带银两。前赴江北无为等属、江南贵池一带查勘。著体察情形。将抚恤事宜。妥为筹办。毋使一夫流离失所。将此谕令知之。　　

○免安徽商贩米船关税。　　

○庚申。孝懿仁皇后忌辰。遣官祭景陵。　　

○谕内阁、瑚松额等奏、查明宗室祥佑进京。给发路引缘由一摺。此案宗室祥佑、前因纠抢财物。实发盛京。交该将军严加管束。系获罪发遣之人。非移居者可比。不应远离所。主事常咸、专管宗室事务。不得诿为不知。乃于祥佑呈报赴京归葬。并不详查、禀明该将军等核办。辄照移居宗室例。准假给发路引。实属错误。主事常咸、著交部严加议处。瑚松额、常文、著交部议处。　　

○辛酉。谕内阁、琦善奏、查明丰润等处营田。改归地方官经理一摺。直隶丰润霸州两处营田。据该督查明、改归地方官经理。稽查管束。呼应较灵。公余督率。亦属妥便。著照所请、即自道光十二年为始。将该二处营田。仍行改归该州县自行经管。一切章程。俱照旧规办理。地仍按佃分谷。堤仍民修免差。原设书役庄头。应给饭食纸张等项。霸州向在交商生息项。下支领。丰润向系委员捐给。著仍旧分别动支捐办。其原派委员。于本年秋收后。饬令交代清楚。即行撤回。除现管丰润营田之大挑知县周震青、接管未久。毋庸议外。霸州营田委员周莲、经管将及两年。尚无贻误。著加恩仍以县丞归部尽先选用。　　

○以捐修河南贡院。予知县周昺潢等议叙有差。　　

○添制安徽寿春、颍州、亳州、庐州、六安、安庆、潜山、泗州等营擡炮一百四十杆。从巡抚邓廷桢请也。　　

○拨安徽司库银。采买河南米麦。以备民食兵糈。从巡抚邓廷桢请也。　　

○展缓直隶冀、新河、衡水、深、武强、五州县歉收村庄节年旧欠额赋仓谷。　　

○壬戌。谕内阁、萨秉阿等奏、旗下闲散刃伤本管协领。审明定拟一摺。此案闲散吉祥、与马甲长亮争殴。经该管协领双禄理斥。该犯不服顶撞。跑回持刀欲杀长亮。因领催叶普冲阿喝问。该犯将其枪杆砍断。并砍伤步甲哲兴额。迨双禄踵至捉拏。该犯犹敢忿恨抗拒。致将双禄砍伤。实属有心干犯。吉祥。著即行正法。以儆凶顽。
  </div>
  <div class="pagination">
   <a href="清实录道光朝实录_page347.html">
    上一页
   </a>
   <span>
    ...
   </span>
   <a href="清实录道光朝实录_page343.html">
    343
   </a>
   <a href="清实录道光朝实录_page344.html">
    344
   </a>
   <a href="清实录道光朝实录_page345.html">
    345
   </a>
   <a href="清实录道光朝实录_page346.html">
    346
   </a>
   <a href="清实录道光朝实录_page347.html">
    347
   </a>
   <span class="current-page">
    348
   </span>
   <a href="清实录道光朝实录_page349.html">
    349
   </a>
   <a href="清实录道光朝实录_page350.html">
    350
   </a>
   <a href="清实录道光朝实录_page351.html">
    351
   </a>
   <a href="清实录道光朝实录_page352.html">
    352
   </a>
   <a href="清实录道光朝实录_page353.html">
    353
   </a>
   <span>
    ...
   </span>
   <a href="清实录道光朝实录_page349.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
