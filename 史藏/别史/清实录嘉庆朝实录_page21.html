<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 21 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 21 页/共 523 页</h1>
    <div class="content">○赏剿捕四川黄柏山贼匪出力兵丁。一月钱粮。　　

○户部议准、陕甘总督宜绵疏报、乌噜木齐头屯所。开垦地八顷有奇。照例升科。从之。　　

○丙戌。谕军机大臣等、此次贼匪向官潭小阜街等处逃窜。经惠龄等带领将弁官兵。歼毙五百余人。生擒六十余人。尚不为多。且摺内祇称东北一路贼匪。经阿尔萨朗、明泰、剿杀。纷纷溃逃。究竟逃往何处。又西北一路贼匪。经惠龄由小阜街掩袭。亦祇称余贼奔窜下山。仍向西北奔逸。又究竟逃往何处。东北一带、与桐柏相近。固当防其窜入。而西北即系吕堰樊城、及豫省邓州淅川等处。尤不可不严密堵截。景安、务与王文雄、督率弁兵乡勇。加意巡防。汪新现驻襄阳。亦应一体迎堵截杀。至额勒登保等奏、将荆州满兵、及绿营兵、共三千七百余名。交兴肇、及副将刘廷基、带领前赴襄阳。著传谕兴肇加紧趱行。到襄助剿。惠龄一路官兵。剿捕已久。未免稍形疲乏。今得此胜兵。振作士气。更为得力。至各营马队。既闲有疲乏。自应酌换。业经景安协济马三百匹外。著汪新。再于本地上紧购办。但贼匪俱系步行。我兵骑用马匹。祇须足敷追捕之用。亦不必过多。致滋糜费。　　

○移湖广提督驻辰州。添设永绥镇总兵官一员、驻花园汛。从总督毕沅请也。　　

○额勒登保奏、办理永绥军务出力人员。赏道员陈兰森、同知王廷瑛、花翎。士民潘宗甫等、品秩有差。　　

○旌表守正捐躯浙江镇海县民屠可标妻潘氏。　　

○蠲缓江苏上元、江宁、句容、溧水、江浦、山阳、阜宁、清河、桃源、安东、盐城、高邮、宝应、铜山、丰、沛、萧、砀山、邳、宿迁、睢宁、海、沭阳、二十三州县、淮安、大河、徐州、三卫、元年水灾额赋有差。　　

○丁亥。上幸圆明园。　　

○以故喀尔喀赛因诺颜辅国公沙克都尔扎布子多布沁、阿拉善额鲁特镇国公乌尔图纳逊子莽噶拉、各袭爵。　　

○予陕西阵亡乡勇吴绣才、钟万周、祭葬世职。如外委例。　　

○戊子。上问。太上皇帝安。　　

○冯光熊奏、擒获狆苗夥党。集兵扑剿情形。奏入。谕军机大臣等、该处狆苗纠众滋事。而同类苗人。即有能帮助官兵。率众坐卡。并拏获贼苗多名。可见狆苗中安分守法。能知效顺者。实不乏人。其滋事贼苗。不过一二桀骜不驯之徒。藉端煽惑。希图乘闲抢掠。看来尚易办理。此等良善狆苗。务须加之奖励。较之出力乡勇等、更当从优。俾益加踊跃。帮助官兵。不为贼匪所用。贼势日孤。官兵可收以苗攻苗之益。将此传谕知之。　　

○己丑。大行皇后殡宫行初祭礼。命皇次子旻宁行礼。　　

○拨部库银三百万两。解往湖北。以备军需。　　

○庚寅。举行嘉庆元年大计。直隶。卓异官十五员。不谨官一员。浮躁官二员。罢软官一员。年老官五员。有疾官二员。奉天。卓异官二员。罢软官一员。年老官一员。吉林。卓异官一员。福建。卓异官五员。浮躁官一员。罢软官三员。年老官五员。有疾官四员。才力不及官五员。山东。卓异官十二员。罢软官三员。有疾官一员。才力不及官十员。山西。卓异官十二员。罢软官一员。年老官八员。有疾官五员。才力不及官一员。南河河员。卓异官二员。罢软官一员。才力不及官一员。东河河员。卓异官二员。有疾官一员。才力不及官一员。浙江盐务。卓异官一员。才力不及官一员。分别议叙处分如例。　　

○辛卯。八旗护军统领等奏、王公护卫缺。不得由曾经出师。及有技艺护军校内挑选。亲军缺。不得由护军内挑补。得旨允行。　　

○旌表守正捐躯安徽阜阳县民华狗妻胡氏。　　

○给陕西被贼滋扰之兴安府属。难民三月口粮。并房屋修费。贷予耔种牛具。　　

○壬辰。上奉太上皇帝命。诣黑龙潭神祠祈雨。　　

○癸巳。春分。朝日于东郊。遣肃亲王永锡行礼。　　

○上奉太上皇帝命。诣黑龙潭神祠谢雨。　　

○改四川绥宁营参将、为绥宁协副将。添设游击都司各一员。守备二员。千总把总各四员。外委五员。额外外委四员。兵八百六十九名。移酉阳州守备驻大溪。从明亮德楞泰请也。　　

○甲午。旌表守正捐躯直隶束鹿县监生张霞女张氏。　　

○乙未。上还宫。　　

○谕军机大臣等、贵州南笼府、与广西西隆州接壤。交界地方。有苗匪焚掠。守备罗嘉升。督兵伤毙多人。彭承尧、已带兵前往搜剿。计此时勒保亦抵贵州。与冯光熊、珠隆阿、会合进攻。两面堵剿。更易集事。此等苗匪纠众滋事。其中必有为首之人。祇将贼首擒获。其余夥党。无难搜捕净尽。吉庆勒保等、务须妥速会筹剿办。迅奏捷音。方为不负委任。将此传谕知之。　　

○惠龄等奏报、杀襄阳郑家河贼匪。得旨嘉奖。赏惠龄双眼花翎。余赏赉有差。　　

○旌表守正被戕安徽阜阳县民李珍女李氏。守正捐躯安徽定远县民汪哲士妻王氏。　　

○丙申。大祭大行皇后。上至静安庄奠酒。　　

○诣雍和宫行礼。遣官祭贤良祠。　　

○丁酉。孝昭仁皇后忌辰。遣官祭景陵。　　

○上幸圆明园。　　

○宗人府奏请、贝勒德麟世袭封爵。得旨、德麟所袭之爵。伊子承袭贝子。伊孙承袭镇国公。减至不入八分公止。世袭罔替。　　

○福宁奏、黄柏山贼匪势渐穷蹙。经成德等带兵截杀。将夜游山一带山梁。全行攻取。奏入。谕军机大臣等、此次官兵打仗。不避危险。夺据要隘。阻遏贼人出路。甚属可嘉。文图、著交部议叙。所有出力兵丁。赏给一月钱粮。其受伤阵亡者。查明加倍优恤。至摺内奏称。饬令各该镇将。督率弁兵。更番紧对贼卡。环放枪炮等语。殊无此理。绿营兵丁。往往未见贼匪。先放枪炮。枪炮为行军利器。必须贼匪近前。始行施放。方为得力。若仅对贼卡环放。岂不施之无用之地。况更番迭换。焉有如许火药接济。必致临敌转形短少。而弁兵等亦必疲乏。殊非用兵之道。嗣后当饬知将弁等、勿得空放枪炮。糜军火。劳兵力也。将此谕令知之。　　

○景安奏报、防堵滹河镇贼匪。游击六十五等、下部议叙。　　

○汪新奏报、击退夹河洲等处偷渡贼匪。千总甘宗罗等、下部议叙。　　

○旌表守正被戕河南鲁山县民郭台妻贾氏。守正捐躯直隶东安县民于德儿聘妻刘氏。河南温县民李守文妻职氏。　　

○缓徵湖北武昌、咸宁、蒲圻、崇阳、能城、兴国、大冶、通山、汉阳、黄冈、蕲水、麻城、黄安、罗田、蕲、黄梅、广济、安陆、应城、十九州县、新旧额赋。　　

○戊戌。上问太上皇帝安。　　

○奉太上皇帝命。赐太行皇后谥曰孝淑皇后。　　

○旌表守正捐躯安徽灵璧县民蒋辅女蒋氏。　　

○己亥。上御勤政殿听政。　　

○谕内阁、哈当阿等奏、淡水地方奸民王长胜、串同营兵王增、郑发、混造逆旗。潜竖庄民王费屋傍、希图吓诈。经把总戴鹏。盘诘破案。移厅审讯明确。将王长胜问拟斩决。王增、郑发、照光棍为从例问拟绞决、分别办理一摺。营汛安设官兵。巡查地方。是其惠责。遇有奸民滋事。本应立行查拏。乃此案营兵王增、郑发、转听从王长胜混造布旗。书写不法字样。吓诈庄民。希图得钱分用。实出情理之外。该提督等止将该营兵照光棍为从例绞决。所办尚轻。著查明该二犯父兄子弟内。有现系入伍食粮者。即行革退。并将该二犯之父兄子弟。均照失察家属为盗例治罪。以示惩儆。所有该汛专管把总戴鹏。于事未发觉之先。即行盘诘破案。不惟无罪而且有功。戴鹏。著加恩以千总用。并赏给银五五十两。其兼辖都司卢植。亦著免其交部议处。　　

○庚子。以故喀尔喀土谢图汗扎萨克亲王齐巴克多尔济兄子齐巴克扎布、袭爵。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆二年。丁巳。三月。辛丑朔。调福建海坛镇总兵官特克什布、为建宁镇总兵官。以闽安协水师副将许廷进、为海坛镇总兵官。　　

○壬寅。赏热河兵丁闰月甲米。　　

○予福建出洋淹毙把总钟祥林、外委薛廷走□勇、祭葬恤荫。兵丁危国安等一百一十五名。赏恤如例。　　
</div>
    <div class="pagination">
<a href="清实录嘉庆朝实录_page20.html">上一页</a><span>...</span><a href="清实录嘉庆朝实录_page16.html">16</a><a href="清实录嘉庆朝实录_page17.html">17</a><a href="清实录嘉庆朝实录_page18.html">18</a><a href="清实录嘉庆朝实录_page19.html">19</a><a href="清实录嘉庆朝实录_page20.html">20</a><span class="current-page">21</span><a href="清实录嘉庆朝实录_page22.html">22</a><a href="清实录嘉庆朝实录_page23.html">23</a><a href="清实录嘉庆朝实录_page24.html">24</a><a href="清实录嘉庆朝实录_page25.html">25</a><a href="清实录嘉庆朝实录_page26.html">26</a><span>...</span><a href="清实录嘉庆朝实录_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
