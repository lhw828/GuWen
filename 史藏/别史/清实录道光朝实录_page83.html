<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 83 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 83 页/共 848 页
  </h1>
  <div class="content">
   ○以册立皇后礼成。颁诏天下。诏曰朕惟穹仪垂象。资坤顺以承乾。羲曜宣光。纪月华之俪日。粤稽书陈妫汭。舜陛观型。诗美河洲。姬宗衍庆。用以敷播雎麟之化。焜煌翚翟之荣。聿焕前模。攸彰钜制。朕诞膺景运。寅绍丕基。御极之初。钦奉圣母恭慈皇太后懿旨。以继妃佟佳氏、瑶牒凝庥。璇闺备德。敬慎原于秉性。端庄著于禔躬。兰掖承欢。肃奉晨昏之职。椒闱佐治。虔襄宵旰之劳。俭勤示则于葛覃。和乐兴歌于樛木。蕃厘懋迓。壸范弥昭。允宜册立为皇后。朕方以永怀之肫切。未遑茂典之周咨。兹当履吉延祺。诹辰申命。念徽音之克嗣。载徵京室之祥。仰懿命之式颁。爰定中宫之位。恪循彝宪。详考崇规。谨告天地宗庙社稷。于道光二年十一月十六日。册立继妃佟佳氏为皇后。龙章作绘。祗迎玺绶之尊。凤轸扬辉。洵协珩璜之度。既成嘉礼。特沛恩施。所有事宜。开列于后。一、亲王福晋以下。至奉恩将军妻室等俱加恩赐。一、民公侯伯以下。二品大臣以上命妇。加恩赐。一、从前恩诏后官员。有升职改任及加级改衔者。照其职衔给与封典。一、八旗满洲蒙古汉军妇人。年七十以上者。照例分别赏赉。一、各省有孤贫残疾无人养赡者。该地方官加意抚恤。毋令失所。一、除十恶及谋杀故杀不赦外。犯法妇人。尽与赦免。于戏。综内政于六宫。长绥祉福。表母仪于万国。共戴尊亲。合陬澨以胪愉。遍臣民而锡祜。布告天下。咸使闻知。　　

○甘肃肃州镇总兵官李廷臣、以年老休致。赏给全俸。调陕西汉中镇总兵官刘瑞、为肃州镇总兵官。以陕西潼关协副将吕天俸、为汉中镇总兵官。　　

○户部议准、浙江巡抚帅承瀛疏报、钱塘、鄞、镇海、象山、定海、云和、六县开垦荡田山地十五顷六十亩有奇。照例升科。从之。　　

○缓徵甘肃皋兰、狄道、宁、金、安定五州县及沙泥州判所属、歉收贫民新旧钱粮。　　

○给甘肃河、狄道、渭源、靖远、洮、静宁、安化、秦、清水、灵、十厅州县、及沙泥州判所属、灾民口粮。　　

○戊子。谕内阁、孙尔准奏、查办赈务。仍请易钱散放一摺。前据御史宋其沅条陈赈弊。内称领银折侵时价、放钱每千克扣等语。经朕通谕各督抚等严行饬禁。兹据孙尔准查明安省放赈。历来俱系易钱散给。因灾赈大口小口。应领银数零星。若翦凿凑合。折耗必多。州县不能逐一较兑。胥吏秤少分厘。折钱计算已少十数文。稽查不便。又乡愚妇孺。能识戥平银色者甚少。迨归家弹兑。复求找换。既难相信。且分厘高下亦非易办。恐转生争竞。至灾户急于售食。银非易钱。不便行用。兑换者多。市价翔贵。于穷黎殊无裨益。自属实在情形。著照所请、准其仍循旧章。由司库给发银两。交该州县卫承领易钱散放。严禁铺户市侩擡价居奇。并将易银放钱实数。榜示通衢。俾乡曲灾黎咸皆喻晓。该抚务随时访察。饬令经手各员妥为办理。不可有名无实。傥不肖州县希图染指。及胥役等克扣分肥。一经查出。立即从严参办。毋稍徇隐。以副朕轸念黎元至意。　　

○又谕、孙尔准奏、覆查采办颜料例价、并无克扣包办一摺。安徽省各州县承办颜料。前据该抚奏称、所领正价协贴各银。均系按数给发。兹据将下班库房书吏。复提研讯。实无克扣包办情弊。著该抚仍遵前旨。饬令藩司于委员赴库领银时。务须当面弹兑。按数点放。如查有克扣需索等弊。立即严参究办。并令依限委办起解毋再积压迟延。　　

○拨两翼前锋及八旗护军等营马四十匹。分给八旗捕盗步军校。从步军统领英和请也。　　

○筑山东捕河厅汶河西岸碎石土坝。从河道总督严烺请也。　　

○己丑。上御乾清门听政。　　

○谕内阁、琦善奏、武城县大堤、口漫工堵筑合龙。因坝身坐蛰旋复堵合。现经承办各员认缴银两。请分别办理。又据奏办工草率之员弁。请酌量降补各等语。东省武城县民堰漫口。前经该抚派委署济东道鲁垂绅等赴工堵筑。已合复开。所有用过工料银一万二千三百三十二两零。自应全数著赔。兹据前署济东道鲁垂绅、认缴银二千八百九十六两零。武城县知县徐宗干认缴银二千四百八两零。俱各全数完缴。著加恩免其议处。前任下河通判钱熙、认缴银七千二十七两零。除已缴银三千二百两外。尚未缴银三千八百二十七两零。著革职勒限三个月完缴。如限内全完。再行送部引见。其承办要工草率之候补知县署理临清州州判刘德懋、著吏部将知县注销。仍以县丞酌量补用。运河营守备邵英曾、著兵部将该弁以千总降补。用示惩儆。　　

○谕军机大臣等、本日据刑部奏、审讯步军统领衙门盘获形迹可疑之谭木一犯。据供系河南汝州人。向习铁匠手艺。与同村刘文贵、黄明士、韩三、并大营村之吕全志、吕文、舞阳县人王家良等素识。嘉庆十六年二月二十八日。黄明士邀赴村外康王庙前。见刘文贵、与吕文等在庙撞钟。称欲传齐夥党。至傍晚时刘文贵又放爆竹三个。当有吕全志、韩三、王家良、及不识姓名人约共三千余人。各携枪刀器械。齐至庙前。刘文贵自称汉室之后。欲同众滋事。伊向刘文贵等用言吓散。后来遇见韩三、他说刘文贵、封吕全志为丞相。封谭木为都督。嗣吕文又向谭木说于是月二十六日夜。纠夥二三千人。抢夺本州王庄地方王姓家钱物。后王姓报经本州仅获吕文一人。因旧官离任。接任官将吕文释放。十八年五月间。因刘文贵等时常欺辱。投南阳府左营外委田松龄处吃粮。是年八月。辞外委往唐县叶县各村镇上寄住。仍做打铁手艺。道光元年七月。至舞阳县。途遇王家良、复劝伊顺从刘文贵等、仍未应允。二年正月。回至叶县。闻刘文贵等欲于二月滋事。并见各村贴无名红帖。听人念说是要反的话。疑系刘文贵等所贴。复虑刘文贵等人多。不敢在本州呈控。后在叶县何第五、李大汉、及范姓各歇店住宿。何第五等不容起炊。又向白姓谢姓胡姓梁姓各店买食。每逢食毕腹痛。想刘文贵等串通下药谋害。复出外躲避。八月间起意首告。由叶县起身趱程来京。经步军统领衙门送部等语。该犯谭木所控各情。虽属支离。但供内俱能指出年月姓名住址。并有伪封官职及张贴起反各重情。刑部察看该犯并无疯颠情状。自应严切根究。该犯籍隶汝州。十八年后即赴南阳唐县叶县等处。游荡未归。亦恐有为匪潜逃情事。现将该犯在刑部严行监禁。著程祖洛接奉此旨。即遴委妥员。严密迅速驰赴南阳汝州唐县叶县舞阳各府州县。查传刘文贵等、并该犯胞弟谭顺、及店主邻族人等研讯。如果刘文贵等实有不法重情。即按名查拏究办。并确查该犯在籍是否安分。有无不法别情。据实详晰奏闻。再行核办。将此谕令知之。　　

○以已革吏部尚书候补员外郎松筠、为光禄寺少卿。　　

○缓徵两淮板浦、中正、临兴、庙湾、新兴、丁溪、草堰、刘庄、伍祐、九场被水灶户新旧钱粮。　　

○庚寅。上奉皇太后幸瀛台阅冰技。　　

○谕内阁、御史程邦宪奏、五城米价腾贵。请申严例禁以平市价一摺。京师五城地方。于本年七八月以后。各项粮价加增。或因近京各州县被潦歉收。亦不应较前翔涌。几至加倍。自因奸商囤积过多。高擡时价。各门疏于防范。即私行贩运。牟利居奇。不可不严申例禁。该御史奏称崇文门外米市。即为奸商丛集之区。弊窦滋多。著步军统领、顺天府、五城、严密查访。如有私贩出城。及囤积逾例者。立即拏获、按律定拟。至直隶雄县白沟河地方。由水道可达天津山东德州一带。时有奸民囤聚米石。与漕船旗丁等因缘为奸。尤干法纪。著直隶总督、山东巡抚、查拏重惩。以除积蠹而裕民食。　　

○赏御前大臣索特纳木多布斋、银三百两。修理烧毁房屋。　　

○以塔尔巴哈台屯田丰收。予员弁议叙。赏兵丁一月盐菜银。　　

○免湖南前剿办三省教匪官兵借支银。　　

○缓徵湖南澧州被水各垸下忙钱粮。　　

○辛卯。上诣皇太后宫问安。　　

○谕内阁、泰陵泰东陵殿座工程著添派弘善、会同敬谨承修。其监督司员。仍著该堂官在所管衙门司员内拣派办理。所请内务府司员普安、琔珠、派令监督之处。著不准行。　　

○又谕、元旦令节。万寿庆辰。王大臣等呈递如意。藉伸颂祝。应示以限制。自明岁元旦为始。亲王郡王无论内廷外廷行走。俱准呈递。贝勒贝子公、惟内廷行走者准其呈递。军机大臣内务府大臣、无论品级俱准呈递。南书房翰林、惟一二品大员准其呈递。其三品以下翰林。遇万寿大庆之年准其呈递。上书房行走总师傅师傅遇万寿大庆之年。亦准其呈递。其余年分概不准呈递。大学士尚书领侍卫内大臣俱准呈递。都统在内廷行走者方准呈递。侍郎副都统俱不准呈递。御前侍卫一品者准其呈递。乾清门侍卫概不准呈递。年班来京文武大员、亦惟一品者方准呈递。著通行晓谕。其各恪遵毋违。　　

○又谕、刑部议奏武隆阿等审拟阿布都尔满私铸钱文一案。向例各省私铸钱文。数至十千以上。或不及十千而私铸不止一次者。为首及匠人俱拟斩候。此案阿布都尔满、私铸虽非一次。共止五百余文。与尼雅斯等纠夥十数人私铸十千以上之成案。情节迥不相同。该参赞大臣等拟以斩决。殊属漫无区别。阿布都尔满著改为斩监候。秋后处决。原拟错误之武隆阿秀堃、俱著传旨严行申饬。　　

○又谕、工部主事尚政麟、前在大通桥监督任内。办理竭蹶。撤回原衙门当差。该员既不胜监督之任。所有京察一等及记名先用之处。著即撤销。仍归原班铨选。惟尚政麟本年甫经和桂等以该员勤慎称职。保列一等。兹复因办事迟钝。奏请撤回。一年之间先后迥异。殊属自相矛盾。激扬为朝廷大典。嗣后各衙门堂官于保荐人员。应秉公核实出考。不得以空言填注。遂致有名无实。如荐举之后。该员改弦易辙。仍著据实奏明。亦不可稍存回护也。　　

○漕运总督魏元煜奏、遵查御史程邦宪奏州县书役收粮舞弊。悉心厘剔。以除积蠹。得旨、随时认真查办。以清漕弊。不可日久视为具文仍无实济也。勉之。　　

○移建湖南省城城南书院、并颁给御书扁额曰丽泽风长。从巡抚左辅请也。　　

○壬辰。命于大高殿设坛祈雪。上亲诣行礼。　　

○谕内阁、本年届应军政之期。兵部将在京之都统护军统领副都统左右翼总兵銮仪使内务府护军统领、在外之驻防将军都统副都统领队大臣提督总兵、分晰开缮履历清单进呈。朕详加披阅。内伊犁将军庆祥、蒙皇考简任伊犁将军以来。克称厥职。边疆安谧。著交部议叙。镶红旗汉军都统诚安、年力就衰。著以原品休致。正蓝旗蒙古都统穆克登布、年力已衰。著以原品休致。赏给全俸。署正黄旗满洲副都统贡楚克扎布、镶蓝旗汉军副都统觉罗海昌、俱年力就衰。均著以原品休致。熊岳副都统武登额、年力已衰。著以原品休致赏给全俸余著照旧供职。其造册迟延之将军庆祥、提督杨遇春、齐慎、达淩阿、何君佐、总兵多隆武、张起鳌、和伦、珠勒亨、史善载、穆兰岱、马腾龙、刘瑞、张拱辰、杨继勋、俱著交部照例议处。　　

○谕军机大臣等、御史程矞采奏、江西质谷章程、实不便民一摺。此案前据毓岱奏议章程请旨。复经辛从益以谷押系民间量力举行。不须官为经理。奏请无庸筹议。朕节次谕令确切访查据实具奏。总期有益于民。贫富两便。方为至善。嗣邓廷桢奏、贫富并无妨碍。请仍照前议办理。业已依议准行。兹据该御史复以息谷过多。限期太迫。实有窒碍难行之处。据称民间谷押。其息不过一分五厘至二分而止。今每石官定纳息三斗。徒为富户继长增高。未尝为贫民裒多益寡。秋后取赎。谷经风扬折耗。息再加增。是盖藏尽归盘剥至以物质谷、价值较谷多至数倍。向来三年不赎。则没入其本。今官限一年。是衣物未得半价甫及一年。遂已尽没。市廛典铺。例准三年取赎。何独质谷勒限一年。其以谷典押银钱之议。尤不便民等语。民间典质称贷。有无相通。事所常有。江西省所属。向有殷实之户。于青黄不接之时。将余谷听农民质押。以有余补不足。沿行日久。贫富相安。若再另立禁令。官为限制。事涉烦苛。致滋流弊。朕前此历经谕令该抚等随时体察实在情形。酌量办理。现在既据该御史指陈诸弊。于贫民毫无裨益。自不如听其自便。无庸官为经理。著阿霖于接奉谕旨后遵照妥办。务期穷黎赒恤有资。毋许官吏藉端滋扰。将此谕令知之。　　

○又谕、御史程矞采奏、江西新建县有文生员杜懋在省城德胜门外滨河居住之胡姓家教读。上年四月间。忽称该生外出无踪。其父赶至书房。见被褥全行洗净。形迹可疑。报经本县验明。仅取被褥存库。总未讯出实情。又上年冬间附近新建县之双岭地方。有生员徐逢乙、朱锐金等、赁庙读书。夜间忽来强盗十余人。持刀执械。入室摉赃。僧人及纳租寄宿之人。均受刀伤数处。经本县捕获数犯。讯是棚民。并未严办等语。生员杜懋、在胡姓家教读。忽无下落。书房内仅存被褥。又复全行洗净。形迹实有可疑。胡姓所称、该生出外无踪。难保非被戕身死后毁尸灭迹。何以屡控不为究办。至新建县西山地方。向多棚民迁移无定。为害居民。甚至有纠众执持刀械入室摉赃之事。生员徐逢乙等在庙内被劫。既经获犯讯系棚民。此等不法匪徒。何以不按律严加惩治。著阿霖即将此二案严切根究。查明杜懋因何无踪。务期水落石出。以成信谳。其徐逢乙等被劫案内人犯。立即饬属严拏务获。亲提审明定拟。毋任稍有枉纵。将此谕令知之。　　

○江苏巡抚韩文绮奏报接印日期。得旨、汝系朕特行擢用之人。畀以大省封疆之任。务要勉为好官。诸事从实。勿尚虚文。勿避嫌怨。勿堕外官习气。公勤清慎四字。刻不可忘。上报国恩。下安黎庶。以副朕推诚委任之至意。勉之毋忽。　　

○调镶黄旗汉军都统敬敏、为正蓝旗蒙古都统。以镶蓝旗汉军都统绵志、署镶红旗汉军都统。正白旗蒙古副都统富永为熊岳副都统。左翼前锋参领兴住、为正白旗蒙古副都统。刑部右侍郎奎照、为镶蓝旗汉军副都统。　　

○癸巳。上幸北海。阅冰技。　　

○谕内阁、颜检奏、清厘库款。数目繁多。请再展限办理一摺。直隶藩库逐款钩稽。必须详细核对。以免舛错遗漏。前据该督于六月内奏准展限四个月。新任藩司陆言到任。已届限满之时。著照所请、准其再展限四个月。自此次展限之后。该督即督同该司逐款查明。造具细册。分别奏咨。以期悉归核实。如有滥借亏缺情弊。即据实参奏著赔。毋稍回护。所有历任藩司交代。仍俟库款办理完竣后。即行接收结报。不许再有迟延。又另片奏、直属官荒地亩。前因水占。难以依限勘办。奏准展限五个月。现因冰雪在地。仍难勘丈等语。本年直隶被水。所有官荒地亩。著准其缓至明岁春融。自二月为始仍遵原展五个月之限。该督即分饬印委各员赶紧依限勘办。毋再延宕。　　

○又谕、颜检奏、起运木植请由奉天牛庄转运一摺。盛京采办工用木植。前据晋昌奏请运至岫岩大孤山海口。由直隶拨船载运。兹据该督查明此项木植。向系天津县分运七成。宁河县分运三成。惟该二县海船、于岫岩大孤山海口一带。素未经由。恐滋贻误。请循照旧章。由盛京将军委员押赴牛庄海口。令天津宁河二县拨雇商船前往载运。自系实在情形。著晋昌于明岁春融。即委员将木植押至牛庄。交直隶商船接运工次。以期妥速。　　

○甲午。谕内阁、前因私贩骟马一案。据兵部查明进口章程。与户部两歧。申明马政例禁请旨。当经饬令户兵二部会同核议。兹该部等会议具奏。向来骟马有关营务。不准民间私贩。兵部节次严禁。以防流弊。而户部徵收税则。凡商民在归化城换买耕驮骒骟马匹。又准由杀虎口经过。定例本属两歧。现在查明商民准往归化城换买马匹。其各省营驿。及左右两翼购买骟马。进口时均照例纳税。官贩民贩。既系一体徵收税课。自应酌改以昭画一。著照所议、于户部例载商民准往归化城换买耕驮骒马外。添用官买骟马字样。俾马禁税务两不相妨。至山西省现获私贩骟马案犯。念系尚在未经定议之先。著将所获骟马照例入官。其应得罪名。加恩准其宽免。　　

○又谕、奕颢奏、伦布多尔济、所管孳生牧场马匹。三年之内共孳生马驹六百十八匹、可否奖赏官兵请旨一摺。伦布多尔济所管孳生牧场马匹。三年之内。共孳生马驹六百十八匹。倒毙亦未逾数。与议叙之例相符即照奕颢所请伦布多尔济、著赏给纪录二次。其牧放孳生马匹之章京二员。著各赏给小彭缎二匹。兵二十名。各赏给细蓝布二匹茶二块烟五包。　　

○又谕、嗣后乐部遇有行部旗等处文移各件。著即用该部和声署印。毋庸用礼部堂印。著为令。　　

○谕军机大臣等、御史俞恒泽奏湖北荆州府枝江县羊角洲地方。西通巫峡东接江陵。其岔港支河。并通当阳襄郧各处。横亘百里。居民稠密。近闻沿江盗劫船只。习以为常。县治太遥。匪人出没。正恐愈聚愈多请于该处扼要之区增置一汛。或酌量移设。以专责成等语。著李鸿宾杨懋恬、派委妥员前赴羊角洲地方。确查沿江一带。果否易藏匪徒。并察看现在情形。是否应于扼要之处。设立分防。专司巡缉。查明据实具奏。将此谕令知之。　　

○命工部右侍郎顾皋、无庸在上书房行走。　　

○乙未。上诣寿康宫前殿行礼。后殿问皇太后安。　　

○谕内阁、户部奏、旗租银两逾限未解。请旨饬催等语。直隶省各项旗租。系年底赏给八旗兵丁之用。经该部叠次咨催。未据报解。实属延宕。著该督即饬藩司将道光元年分应徵旗租。及节年各项缓带补徵租银。催齐解部。并将迟延及督催不力各职名查参。再本年直隶秋灾抚恤案内。借动旗租银五万两。尚未归款。著该督即在协拨赈饷银内拨还解部。并查取擅动职名送部核议。至八旗添设养育兵。因旗租不敷。奏准在余賸租银内。拨解银五万两。并分拨帑银。交两淮长芦发商生息。每年共息银九万两。均未报解。著各该盐政速行照数解交。以清年款。　　

○谕军机大臣等、本日都察院奏、江苏甘泉县民妇柏李氏遣抱告柏乔治、呈控在籍修撰洪莹、买有夫之女为妾一案。已明降谕旨交韩文绮审讯矣。此案据柏李氏呈称、伊孙柏乔坤、自幼凭媒顾朝阳、张德、聘定尤许氏之女为妻。并未过门。尤许氏于嘉庆二十五年三月二十日。凭邻妇倪氏说合。将尤女卖与在籍修撰洪莹为妾。经甘泉县讯明媒证聘定属实。断归伊孙给领。被洪莹贿串差役王浩将尤女匿不到案。反将伊孙羁押。又经王浩议给财礼银二百两。嘱为另娶。伊孙气忿成疾。柏李氏上控臬司。并控总督。批府讯断。并不提质。捏详结案。经臬司驳审。仍遭弊捺各情。如果属实。洪莹以在籍职官。辄敢荡检踰闲。并贿嘱捺案。自应严行究办。不得以洪莹身系修撰。遂将此案高下其手。故为开脱。著韩文绮亲提全案人证秉公研审。定拟具奏。毋稍含混。汝系朕特用之人。且刑名熟悉。避嫌与否能否秉公。看汝如何。勉之。将此谕令知之。　　

○福建水师提督许松年奏报出洋督缉情形。得旨、汝能如此不辞劳瘁。循照旧章。身先巡缉。使海疆永臻静谧。民商乐业。零星土盗。随时掩捕。不致酿成巨案。贻患将来朕甚嘉焉。然总要奉行无懈。实力实心。以副朕推诚委任之意。勉之慎之。　　

○缓徵长芦被水引地本年正课十分之五。并展缓旧欠加价及加价息银。　　

○丙申。以加上恭慈康豫皇太后徽号。遣官告祭天地太庙社稷。上礼服御中和殿。恭阅奏书。升舆由右翼门至永康左门降舆。大学士捧奏书。由中路前行。至慈宁门。上由东阶升。至门下东旁立。皇太后礼服。御慈宁宫。升座。仪驾全设中和乐作。上诣。正中拜位跪大学士捧奏书。在左旁跪进。上受奏书恭献。授右旁大学士跪接。置正中黄案。宣读官捧起。跪宣奏书曰。伏以坤仪正位。绥兰掖以基祥。乾始承符。侍萱闱而衍祜。将笃嗣音之庆。必加显号之隆钦惟圣母恭慈皇太后。德懋思齐。恩深诲迪。佐帝陛重华之盛。夙钦内政襄勤。启天家奕叶之庥。渥荷春晖锡羡。兹者祗承懿命。册立中宫。维大礼之式昭。实蕃厘之远荫。敬循茂典。虔奉徽章伏冀圣恩俯垂俞允。合九州而尊养。胪欢上晋夫鸿称。祝万寿之延洪。介祉长诒夫燕翼。臣不胜惓惓之至。谨奏。上率王大臣官员行礼。礼成。皇太后还宫。诣皇太后前问安进膳。　　

○加筑山东运河厅鱼台县汛南阳闸座。从河道总督严烺请也。　　

○免江西南昌、新建、丰城、泰和、德化、五县并南昌、九江、二卫被水冲坍地亩银米。　　

○丁酉。恭上皇太后徽号册宝。上礼服御太和殿。恭阅册宝毕。奉安于彩亭前行。上升舆随后。由右翼门至永康左门降舆。行至慈宁门外东旁立。安册宝于正中黄案上。皇太后礼服。御慈宁宫升座。仪驾全设。中和乐作。上诣正中拜位跪。左旁大学士捧册宝依次跪进。上受恭献。授右旁大学士跪接。置正中黄案上。宣读官捧起。跪宣册文曰。兰帏笃庆。洪厘延恺乐之庥。桂殿观型懿德启肃雝之化。帅袆衣而祗事。温训式承篆翠管以欢胪虔衷聿展。钦惟圣母恭慈皇太后。坤贞禀粹。颐吉凝和。昔襄宵旰之勤劳。垓埏普洽。今赖春晖之庇荫。祉祚方隆。敦朴垂模。服御犹传浣濯。炽昌锡祜。掖庭共乐绳振。教起重闱。欢生万国。兹者恪遵宠命。授册中宫。偕问膳于寝门。奉申色养。勉嗣徽于渭涘。推美思齐。允彰显懿之名。益焕尊崇之典。谨告天。地。宗庙。社稷。率诸王贝勒文武群臣。恭奉册宝加上徽号曰恭慈康豫皇太后。伏愿恩湛金萱。祺绥宝筴。康强演范。福徵允备乎箕畴。豫顺符占。时义载孚乎羲画。臣诚欢诚忭。稽首顿首谨言。上率王大臣官员行礼。礼成。皇太后还宫。奉皇太后幸阅是楼。进膳。
  </div>
  <div class="pagination">
   <a href="清实录道光朝实录_page82.html">
    上一页
   </a>
   <span>
    ...
   </span>
   <a href="清实录道光朝实录_page78.html">
    78
   </a>
   <a href="清实录道光朝实录_page79.html">
    79
   </a>
   <a href="清实录道光朝实录_page80.html">
    80
   </a>
   <a href="清实录道光朝实录_page81.html">
    81
   </a>
   <a href="清实录道光朝实录_page82.html">
    82
   </a>
   <span class="current-page">
    83
   </span>
   <a href="清实录道光朝实录_page84.html">
    84
   </a>
   <a href="清实录道光朝实录_page85.html">
    85
   </a>
   <a href="清实录道光朝实录_page86.html">
    86
   </a>
   <a href="清实录道光朝实录_page87.html">
    87
   </a>
   <a href="清实录道光朝实录_page88.html">
    88
   </a>
   <span>
    ...
   </span>
   <a href="清实录道光朝实录_page84.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
