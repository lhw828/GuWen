<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 498 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 498 页/共 502 页
  </h1>
  <div class="content">
   ○又谕、前因宿城被困。饷道阻塞。当谕吴棠拨兵援应。并疏通饷道。以解宿州之围。本日据田在田奏、叠次出奇击退西南两面黑旗悍贼。请催拨援兵等语。本日已谕知僧格林沁等、速拨官兵援应矣。宿州西南黑旗悍贼。虽经官军叠击败退。东北两路贼匪。亦均撤退。城围稍松。惟据奏亓县匪首王玉科等、又纠匪党数千。至城南三里湾地方。盘踞各庄。意将乘夜扑城。著田在田督饬地方文武。及各营将弁。实力防剿。勿令蔓延。宿州缺饷已久。兵勇哗噪。此次虽经吴棠解饷银一千余两。钱票一千余串。为数无多。仍属无益。著吴棠设法疏通饷道。筹款源源接济。以应急需。其徐州附近贼匪。并著督饬带兵各员。痛加剿洗。以期渐就肃清。将此由六百里各谕令知之。　　

○癸丑。谕军机大臣等、胜保奏、击退回扑冠县贼匪、并筹顾临清、清丰、东西两路情形、请添拨马队一摺。冠县败匪。复纠堂邑、朝城、莘、观城南路各股。攻扑城关。经胜保派兵、分路迎剿。叠获胜仗。毙贼极多。贼众奔溃。胜保此次出师。屡获胜仗。连克城池。办理尚为妥速。断不准徒恃虚声。渐致骄满。惟河东捻匪张乐行、纠众在濮范一带。抢渡河西。围扑清丰。并有另股、由清平县境之戴家湾官窑等处。扑过运河。是东西两路贼势。意在牵掣大军。该大臣由中路进兵。仍须相机进剿。不可锐意深入。致有疏失。朝阳虽已肃清。所存马队。皆非精锐。调赴军营。亦恐无益。所请著毋庸议。更换补额之西安马队四百名。已据托明阿等、奏报启程。著胜保派员迎提到营。以资攻剿。至河北会匪情形已松。此项马队。经过怀庆时。著联捷即饬赶紧前赴胜保大营。不得任意截留。致令兵力不敷。现在捻匪围扑清丰。胜保已派侍卫祥恩、带队前往。会同总兵阿麟保、协力堵剿。并著联捷督率练勇。并力剿洗。务将此股迅速殄除。毋令蔓延。将此由六百里各谕令知之。　　

○以克复福建汀洲府城。赏知县赵均、游击杨三益、都司黄大雄、花翎。通判徐庆崧、蓝翎。总兵官曾玉明、以提督用。副将林文察、以总兵用。余升叙有差。　　

○甲寅。上以祈雨。遣恭亲王奕诣大高殿。豫亲王义道、诣时应宫。昭显庙。克勤郡王庆惠、诣宣仁庙。凝和庙。拈香。　　

○谕军机大臣等、本日据色克通额等奏、俄商欲在库伦常川贸易、并该国使臣进京、恳请毋庸派员护送各一摺。上年与俄国续定条约内。载有该国商人经过库伦等地方。如有零星货物。亦准行销。并准设领事官一员。酌带数人。自行盖房一所。在彼照料。并无准在库伦常川通商之语。今该国欲由恰克图至库伦贸易。系与条约不符。经色克通额等阻止。该夷虽已辞穷。仍恐任意久居。著奕等、谕知修士固理。行文伊格那提业幅。以该国商人经过库伦。如有零星货物。应照条约准其销售。傥欲设立行栈。永远在该处贸易。则是显背和约。中国碍难允准。至该国使臣、赴恰克图、及进京。向派官兵护送。原以防其任意行走。今该国以驿站章京昆都等、尽可照料。毋庸另行派员护送。亦与向章不符。恐滋流弊。并著奕等令修士固理。行文伊格那提业幅。晓谕择诺斐赤。遵照办理。毋任狡执。色克通额等清字摺片。均著钞给阅看。将此谕令知之。　　

○乙卯。谕内阁、倭仁等奏、在籍知县恃符狡展、请革职严审一摺。奉天锦县民人李正有、控告伊子李刚。被雇主旗人刘会、与其次子在籍知县刘树滋、殴踢毙命一案。经倭仁等提案审究。乃刘树滋以要证潜逃。恃无质对。一味逞刁。及委员押解该府、听候验审。复大肆狡展。不服解往。并以无据之词。任意唐突。实属目无法纪。案关职员殴毙人命。亟应彻底根究。以期水落石出。前署陕西泾阳县事在籍知县刘树滋、著即行革职。押往锦州府取结覆验。严行审讯。如有殴踢李刚致毙情事。即著从重定拟。　　

○补铸湖南东安县知县印信。从署巡抚翟诰请也。　　

○丙辰。谕内阁、吏部奏、遵议道员丁忧、延不回旗、总督违例奏留处分一摺。四川试用道桂荣、丁忧后逗遛省城。服满尚未回旗。署四川总督崇实、既不查明参办。复违例奏留。吏部将该员等议以降三级调用。自系照例办理。惟桂荣之母。系在四川病故。与忘亲在外逗遛省城者。尚属有间。桂荣著改为降二级调用。崇实著加恩改为降四级留任。均不准其抵销。　　

○谕军机大臣等、前因宿州危急。叠经谕令僧格林沁等、酌拨官兵援应兹据僧格林沁、国瑞奏、曹属匪徒盘踞。无兵可拨。咨商谭廷襄、如东昌无须重兵助剿。西淩阿回营、再行拨兵赴援徐宿等语。曹州所属地方。长枪会匪。句结土匪。煽惑乡民。暗通南捻。几于遍地贼踪。虽经僧格林沁大军剿击。叠获胜仗。曹州解围。而逆首郭秉钧、刘占考等、仍在钜野城武之间。纠集各处悍贼。意图抗拒。大兵自难遽行撤动。惟徐宿情形吃紧。现在南捻、复渡河窜赴兰山一带。必须亟筹堵御。以遏贼匪来路。西淩阿一军。现在东昌已屡获胜仗。如谭廷襄兵力足敷剿办。无须西淩阿助剿。该都统即可带领马队。折回大营。由僧格林沁、酌量派拨马步精兵。前赴徐宿援剿。西淩阿、谭廷襄、务须体察东昌一带情形。先其所急。毋得顾此失彼。曹州府知府童正诗、有防河之责。据僧格林沁等奏、该员不洽民情。于良莠多有颠倒袒护。著谭廷襄查明。如该员办理不善。以致民心不服。即据实参奏。毋稍徇隐。德楞额扼守运河北岸。该逆乘夜偷渡。窜赴南山一带。何以不实力堵御。该副都统分兵追剿。能否剿除此股捻匪。并著该大臣等、查明实在情形具奏。将此由六百里各谕令知之。　　

○丁巳。谕内阁、瑞昌、王有龄奏、查明常山等各府县失事情形。及文武各员下落等语。此次婺源德兴之贼。窜陷常山、江山、二县。即分股由开化、窜越早桠岭、扑陷遂安县城。经署知县陈燮、率勇巷战。旋即退出。下窜富德源。由邵岭窜入寿昌县城。其常山大股贼匪。归并江山。署常山县知县王兰等、督率民团。立毁三里滩贼营。径偪城下。随即收复县城。江山之贼下窜。经该署知县崔栻等、督率民团。将大溪滩之贼击败。随即收复县城。其江山下窜之贼。绕过衢州府城。由灵山小路。窜至龙游。阑入县城。该署知县龙森、督团力战阵亡。家丁四名。同时被害。参将周璧等、会合民团。并力攻剿。旋即收复。贼匪窜往汤溪。该县知县李元寿、出城迎剿受伤。贼即乘势窜入县城。旋由汤溪窜踞金华府城。并陷兰溪、武义、两县。所有阵亡之署龙游县知县龙森、著交部从优议恤。其随同遇害之家丁刘喜、王林、汤明、毛升、并著照例议恤。署常山县知县王兰署江山县知县崔栻、署遂安县知县陈燮、虽将县城收复。究属未能豫防。均著免其治罪。仍交部议处。署寿昌县知县叶松年、署汤溪县知县李元寿、署兰溪县知县汤金策、署武义县知县惠世昭、均著革职暂留署任。责令随同大军。迅图克复。如不知愧奋。即著从严参办。其金华县知县吴瑞龙下落。并著查明办理。　　

○谕军机大臣等、前因恭亲王奕等奏、口□佛夷枪炮、现肯售卖、并肯派匠役教习制造、当谕令曾国藩、薛焕、酌量办理、本日复据奕等奏请购买外洋船炮一摺。据称大江上下游设有水师。中间并无堵截之船。非独无以断贼接济。且恐由苏常进剿。北路必受其冲。据赫德称、若用小火轮船十余号。益以精利枪炮。其费不过数十万两。至驾驶之法。广东上海等处。可雇内地人随时学习。亦可雇用外国人。令司柁司炮。其价值先领一半。俟购齐验收后。再行全给。并称洋药一项。如照所递之单。徵收华洋各税四十五两之外。于进口后。无论贩至何处销售。再由各该地方官给与印票。仿照牙行纳帖之例。每帖输银若干。如办理得宜。除华洋各税外。岁可增银数十万两。此项留为购买船炮。亦足裨益。现在赫德已回天津。令其将船炮洋枪价值。分晰开单呈递等语。东南贼势蔓延。果能购买外洋船炮。剿贼必能得力。惟各路军饷不足。必须豫筹银款。以资购办。奕等现拟于上海广东各关税内。先行筹款购买。俟将来洋药印票税。收有成数。再行归款。并给赫德札文。令其购买运到时。即交广江东苏各督抚。雇内地人学习驾驶。著劳崇光、耆龄、薛焕、并传谕毓清、即按照所奏。豫为筹计。其应酌配兵丁。并统带大员。及陆路进攻各事宜。并著官文、曾国藩、胡林翼、先行妥为筹议。一俟船炮运到。即奏明办理。内患既除。则外国不敢轻视中国。实于大局有益。该督抚等、务当悉心妥议。期于必行。不得畏难苟安。奕等摺、著钞给阅看。又据瑞昌等奏、浙省需饷。已饬道员义泰、由海道前往广东守领。仍恳饬催等语。浙江军情万分紧急。各防欠饷。业已积至二百数十万之多。自应急为接济。以免哗溃。著劳崇光、耆龄、将欠解浙省协饷银两。速行如数筹拨。即交该道义泰、由海道解浙以应急需。毋得再有蒂欠。将此由六百里谕知官文、胡林翼、曾国藩、薛焕、劳崇光、耆龄、并传谕毓清知之。　　

○又谕、恭亲王奕等奏、覆陈税务事宜。并赫德呈递清单。及禀呈内所陈各事宜。分别办法各摺片。所有长江一带通商。在上海总纳税饷。徵收子口税。设立关卡。及请领印票执照。通商各口。每年应收洋税银两。各口徵税费用各款。本日已谕令薛焕、崇厚、查办。其会缉私盐。及洋药茶叶抽厘。有碍关税各款。亦谕劳崇光等查核覆奏矣。洋药抽税章程。前经王大臣会议税则通行。但今昔情形不同。未便拘泥。赫德既称收税愈重。则走漏愈甚。其论尚可采择。即著恭亲王奕等斟酌情形。妥议章程。总期税务日有起色。将来如有窒碍之处。仍可由该王大臣等、随时变通。不必令原议诸臣另议。反不能洞悉流弊。至内地货物。出口而复进口。条约税则。未经分晰。牵混之语甚多。既经奕等。照会＜口英＞口□佛两国。拟令内地货复进口时。完一正税。准扣二成。若完一半正税。不扣二成。完清之后。仍逢关纳税。应俟该二国照覆到时。再行妥商筹办。此项货税。为内地关课大宗。易起影射偷漏之弊。果能就我范围。既可杜内地商民句串情弊。亦可杜外国人入内地通商藉端起衅。总在奕等悉心筹议。期于有利无弊。方为妥善。将此由五百里谕令知之。　　

○又谕、恭亲王奕等奏、商办税务事宜、先将该总税务司所递清单禀呈、分别办法、开单呈览一摺。现当开办关税之初。必须严定章程。方期税课日增。且以杜影射偷漏之弊。今据该总税务司赫德、呈递清单七件。禀呈二件。经恭亲王奕等、逐层辩论。分别办法。其中不无可采之处。如长江一带通商一款。据称起货下货。均在上海徵纳税饷。其镇江以上。汉口以下。准商人任便起货下货。镇江以上。即作为上海内口。无庸设虚立之关等语。长江贼匪。出没无常。商贩走私。难于查拏。固宜于总处纳交。以免偷漏。然任便起卸货物。又恐漫无限制。又所称徵收子口税。须择紧要处所。设立关卡。系专指洋货进口。土货出口而言。非土货出口复进口可比。自应设卡徵收。土货出口。以过卡准照为凭。洋货进口。以入卡准照为断。总期该商进口出口货物。完一正税。即有一子税。庶税课可期充裕。此项子税。既为条约中应行之事。且系内地税。可以不扣二成。又洋药各口徵税情形一款内。据称通商本口。作洋药生理者。或令请领字号招牌。或令呈明请领印票执照。以上各款。著薛焕、崇厚、妥筹办理。又通商各口徵税费用。每年通共银五十七万两零一款。单内所开各项人数。及应给银数。是否均属允协。并著薛焕、崇厚、妥议章程。会商核办。至广东私盐。与私货同路进入。应设巡船禁止绕越。令粤海关监督、并广东盐运司、会同合办。每缺各出十余万两经费。而国课可增五十余万一节。广东盐运司、及粤海关。均有例设巡船。但会同出款巡缉。有无窒碍。著劳崇光、耆龄、会同毓清、妥速核议。又称广东设有洋药抽厘总局。如有人先输五十两。即无庸在关上完纳正税。又澳门漏税之茶叶。日见其多。每百斤。税银二两五钱。抽厘局祇徵五钱。即可任商绕越走私。无一肯到关纳税。设局抽厘。原以补正税之不足。若如赫德所称洋药茶叶。一经抽厘。转于关税有碍。是否实有其事。并著劳崇光等据实查明。赫德所递各件。及奕等给＜口英＞口□佛照会。已咨行各口通商大臣。即著薛焕等、按照各款。详细覆奏。将此由六百里谕知薛焕、崇厚、劳崇光、耆龄、并传谕毓清知之。　　

○又谕、前因金华等城失守。谕令瑞昌等、挑兵交饶廷选统带。出省剿办。并知照王履谦、认真劝办团练。本日据瑞昌等奏、兰溪、武义、二县。复行失陷。并据王履谦奏、绍郡危急。竭力布置。并请留庄焕文等会办各等语。逆匪由金华窜陷兰溪。其为窥伺绍兴。实在意中。瑞昌等、现饬余万清扼守义乌。文瑞防守浦江。进规金华。系为保卫绍郡起见。惟严州为北窜要路。且有昌化股匪。蔓及富山。情形尤为吃紧。该府设有疏虞。则杭绍两属。均不可保。张玉良恇怯无能。岂应听其贻误。著瑞昌、王有龄、严饬该提督、迅将金华、兰溪两城克复。傥不知振作。即严参惩办。并遵照前旨。挑派官兵、交饶廷选统带。克日前赴严州一带。督率各路兵勇。相机攻剿。筹复各城。不得株守省垣。致成坐困。武义贼匪。难保不南窜处州。并著饬令温处镇道。严密堵御。毋稍疏失。至诸暨、嵊县、为绍兴紧要门户。王履谦已派主事何惟俊等。分赴各该县督团防守。并派员外郎谢敬、统带练丁。为后路援应。编修钟宝华、郎中施本、办沿江守御事宜。即著王履谦、督饬各该绅士等、同心御侮。无得有名无实。勇粮及一切经费。准其于捐输项下动用。如有赢余。仍解省城济饷。惟民团非与官兵相辅。难期得力。仍著瑞昌等、催令派赴绍兴之参将叶圣言等军。星驰前赴诸暨嵊县等处。确探贼情。相机进剿。不得稍涉迟缓。道员张景渠、未洽舆情。已据瑞昌等、奏称派赴甯波。办理捐务。并已派运司庄焕文、带兵八百名。及道员彭斯举、均随同王履谦办防。即著王履谦、督同庄焕文、彭斯举、及段光清等、将城守防堵各事宜。悉心筹商。力保完善。将此由六百里各谕令知之。　　

○以河南剿击获嘉夏邑等处匪徒出力。赏知县暴大儒等、蓝翎。游击敖天印、以参将用。予阵亡府经历陈文兆、守备李若龙、祭葬世职。五品军功魏三乐等、赏恤加等。　　

○以袒护营兵。摘署河南营参将文志顶带。外委赵奎元、革职查办。　　

○以恇怯无能。革安庆协副将庆福职。永不叙用。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百五十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十一年。辛酉。六月。戊午朔。日食。　　

○以江苏办理粮台报销出力。赏知县何光纶、升衔优叙。　　

○以失察兵勇抢劫外夷商船。署江南提督曾秉忠、下部议处。哨官曾以忠等、分别严惩。　　

○予浙江广陈地方阵亡副将黄金友、祭葬世职。如总兵例。　　

○己未。谕军机大臣等、恭亲王奕等奏、接收布噜斯国照会、拟即酌定章程、并钞录照会呈览一摺。艾林波投递照会。语多不驯。一经崇纶等驳诘。即知谢罪。并更改照会。惟驻京一节。仍执五年为期。此时祇可从权允许。以示羁縻。所有该国派员驻京一节。著奕等、即传谕崇纶等、再为开导。若能于章程交换后。过六年再办。为期自觉较宽。傥艾林波执意恳求。即准其于互换后、过五年再办。仍俟崇纶等、与艾林波将一切章程议定。由奕等具奏后。再行明降谕旨。将此由五百里谕令知之。　　

○庚申。谕内阁、前有旨令谭廷襄等、将各该省每月现能实解徐宿饷银数目。酌定具奏。兹据田在田奏称、徐宿需饷甚殷。山东河南延不报解。请旨饬催。并请将河南藩司边浴澧等、先行交部严加议处等语。徐宿军饷。除陕西省酌定银六万两、已批交部议外。其山东、山西、河南、迄今未据覆奏。著各该抚等、仍遵前旨。将每月能实解徐宿饷银若干两。迅速酌定数目。据实具奏。毋再延宕。其山东河南应解田在田军营饷银。著户部查核欠解数目。如积欠过多。即将各该藩司分别参办。　　

○又谕、曾国藩、胡林翼奏、围攻赤冈岭四垒悍贼、悉数歼除一摺。逆贼陈玉成、率党回援安庆。经曾国藩等、调总兵鲍超、副将成大吉往剿。会合副都统多隆阿之军。近偪集贤关外。陈逆潜遁。留四垒于赤冈岭。四月十一日。鲍超等督兵进攻。垒贼负嵎抗拒。官军沿濠修筑炮台。昼夜轮流出队攻击。二十九日。轰倒贼垒数丈。五月初一日。三垒之贼。俱穷蹙乞降。释去胁从三百余人。其长发老贼二千八百余名。悉行正法。内有伪官一百八十五名。剧贼刘玱琳、仍踞第一垒未下。初二日。该逆乘夜出垒逃窜。鲍超督兵追剿于马踏石地方。将贼匪六百余名。悉数生捦。其沿河分窜之贼二百余人。抢船欲遁。水师哨官颜海仙赶至。一并生捦。内有伪官九十余名。均即正法。刘玱琳一名。经提督杨载福、讯明支解枭示。此次总兵鲍超等、环攻贼垒。歼除长发老贼四千余名。洵足寒逆胆而快人心。所有在事尤为出力员弁。并著曾国藩、胡林翼、查明保奏。　　

○谕军机大臣等、袁甲三奏、请速拨马队、并饬解马匹等语。袁甲三军营马队。仅三百余名。现在沿淮两岸。贼踪飘忽。非得马队数千。不足以利抄击。自系实在情形。惟东三省马队。调出甚多。现已无可调拨。该大臣请饬调马队之处。著毋庸议。至所请饬拨空马五百匹。现当夏令酷热之时。察哈尔马匹。不免疲瘦即勉强调拨。亦恐不能得力。该大臣惟当就现有兵力。设法布置。遏贼北窜其存营无马兵丁。既称劲旅。仍著就近设法采买马匹乘骑。以资策应。俟秋高马肥。再将马匹调赴该大臣军营可也。将此由六百里谕令知之。　　

○又谕、田在田奏、贼匪被击败退、宿州解围、现筹布置情形等语。宿州围城贼匪。被击败退后。仍屯踞梁家套。偪近夹沟等处。其蒙村烈山两军。亦因偪近萧砀。屡被匪众围困。田在田现驻兵符离集。拟即令吴棠进驻夹沟。并责成署总兵李恒清等、分防徐宿。系为联络声势起见。吴棠著即进驻夹沟。其徐州防守事宜。即责成署总兵李恒清、知府汪尧辰等办理。并著记名总兵胡元昌、统率诸军。专驻宿州。筹办防剿。田在田即率领精兵。往来督剿。何路紧急。即往何路策应。吴棠驻劄夹沟。即激励民团。与田在田兵勇会合夹击。以固徐宿门户。将此由六百里谕令知之。　　

○予故二品衔太常寺卿唐鉴、谥恪慎。　　

○以安徽滁州解围。赏知州阙平相、花翎。余升叙有差。　　

○以歼除江南赤冈岭踞贼。赏总兵官颜绍荣、参将王衍庆、巴图鲁名号。守备吴亮才等、花翎。余加衔升叙有差。予阵亡副将苏文彪、都司何宗耀、陈仁寿、彭万春、守备戴连山、刘万荣、刘永严、把总龚春山、外委谢德胜等、三十二员。祭葬世职。　　

○予福建沙县阵亡参将彭夺超、外委张占鳌、苏吕功、祭葬世职。　　

○辛酉。谕内阁、谭廷襄奏、请将驿递迟延、延不查覆之知县严议一摺。山东峄县知县邹崇孟、接递德楞额摺报。迟误五日。经该抚饬查。延不具覆。实属疲玩。邹崇孟、著先行交部严加议处。其泰安县、于驿递摺报。既因匪扰迟误。何以不先行查明详报。有无捏饰情弊。并著谭廷襄详细确查。据实参奏。　　

○谕军机大臣等、恭亲王奕等奏、遵议俄国在库伦通商事宜一摺。俄国欲在库伦常川贸易。据奕等奏称、续定条约所载、零星货物。亦准行销。虽未明言常川通商。然既准其设官盖房。即与伊犁、塔尔巴哈台、事同一律。自系准其设立行栈、常川贸易之意。若执售销零星货物一语。即谓与条约不符。恐该国未肯心服。著奕等即行知色克通额等、准其常川通商。但须按照条约。祇准在库伦酌带数人。盖房一所。不得另生枝节。方为妥善。至该国使臣赴恰克图、及进京。查照向章。系派员更换照看。未便遽行更改。并著行知色克通额等、令其照旧章派员照看。以符定制。珲春河南北两岸。据伊格那提业幅照覆。已豫示该国人。不准先行占据。本日据成琦等奏、会办分界事宜。现已作记画押钤印。一律完竣。已谕令成琦等、将记文碑文。咨行总理各国事务衙门存案矣。成琦等原摺、并钞给阅看。将此谕令知之。　　

○又谕、成琦、景淳奏、会办俄国分界事宜、一律完竣、并将记文碑文、钞录呈览一摺。成琦等与俄使定议后。照依和约。将应办事宜。逐件会商。作记绘图。画押钤印。彼此互换。其立界牌处所。由乌苏里河口。至图们江口。共该八处。著即将已分界址。摘画地图。钞录碑文。分咨三姓、甯古塔、各该副都统。转饬珲春协领。按照方向。设立界牌。俾永远遵守。该使本欲藉白棱河之讹。为侵占穆楞河地步。偪近甯古塔。为通三姓、珲春要路。经成琦等力争。始强指奎屯必拉之分支小河。称为土尔必拉、即白棱河。所有俄字记文。其中恐有含混。为将来狡赖地步。著成琦等将记文、及界牌、一并咨送总理各国事务衙门。存案备查。该侍郎等随带司员章京等、始终勤奋。著准其分别核实请奖。将此由六百里谕令知之。　　

○又谕、前据福济奏、驰往川北。剿办滇匪。计此时该将军、已带兵由剑州、梓潼进剿矣。本日据崇实奏、布置川北防剿情形、贼情似难北窜。毋须重兵防守。并陕兵入川、请仍由陕省动拨军饷等语。四川由江油赴陕小径。地势险阻。大路自梓潼即入栈道。民皆贫苦。无粮可掠。剑关一带。皆属天险。但能据险遏截。布置周密。即可无虞。驻防甯羌官兵。入川不过数站。福济业已调往。著即至剑州一带。扼要堵剿。其署川北镇赓良、所调官兵。及剑关防剿兵团。均归福济调遣。总以力保陕西南路为要。所需军饷。据崇实奏川省库款支绌。万难支应。福济此次赴防。已由瑛棨筹银一万两应用。所有福济入川。应需军饷一切。即由陕西动拨。庶使饷项有著。瑛棨务须妥为筹拨。毋得推诿。事竣即由陕西报销。以免牵混。将此由六百里各谕令知之。　　

○又谕、前据僧格林沁等奏、西陵阿马队、如可折回大营。即当酌派官兵往援徐宿。当谕谭廷襄等、酌量情形。并因僧格林沁等奏、捻窜兰山。谕令该大臣等、将德楞额能否堵剿之处。查明具奏。本日据谭廷襄奏、东昌剿匪吃紧。南捻复分股窜入东境。通筹各属情形。亟议堵御等语。捻匪由徐州北窜。扰及郯城、鱼台、自应亟筹堵御。德楞额一军。系该大臣等派往沂属剿匪。何以于南捻渡河。窜扰兰郯。未能堵剿。著僧格林沁等、严饬该副都统、赶紧截击。如兵力不敷。即著该大臣等、派兵迎头截剿。务将渡河之匪。悉数歼除。毋得再任蔓延。德楞额如不实力堵剿。即著严参惩办。青莱等府。地方富厚。恐该匪计图饱掠。著谭廷襄即飞咨恩夔等、及傅振邦、督饬兵勇。严密设防。其省城守卫事宜。即知照杜＜乔羽＞、妥为经理。至窜扑黄家口逆捻。现欲图扰羊山梁山。且北路土匪。窜入曹县。长枪会匪。阑入单县。延及城武等处。傥任各匪句结。势必不可收拾。僧格林沁等、近在钜野。且兵力尚厚。著即派拨官军。迎头堵截。速为埽荡。毋令北犯。现在兖沂曹济遍地匪踪。此时自应先清北路。该大臣等务当督饬官兵。分投剿办。勿得迁延贻误。东昌各属匪徒。剿办尚为得手。即著西淩阿、谭廷襄、迅将莘县等处匪巢。速行埽除。毋留余孽。将此由六百里各谕令知之。　　

○署四川总督崇实奏、安抚松潘番众、现咨陕甘督臣乐斌、派兵会办。得旨。著照所请办理。俟有成效。即行驰奏。　　

○山东巡抚谭廷襄奏、请展缓乡试。从之。　　

○以直隶威县守城出力。赏知府金铠、游击姜国仲等、花翎。知县刘锡谷等、蓝翎。余加衔升叙有差。　　

○以四川仁寿等处剿匪出力。赏游击吴太盛、都司陈海一、守备曾克胜、知州桂溥等、花翎。千总萧庆福等、蓝翎。副将秦华祝、以总兵官用。余加衔升叙有差。　　

○以四川攻克猫猫山贼巢出力。赏游击隆福、都司倪乾荣、杨再经、守备王登科等、花翎。知县姜兴国等、蓝翎。余加衔升叙有差。　　

○壬戌。谕内阁、兵部奏、遴派司员照料文报、并堂官轮班赴蔺沟等处查看等语。现在夏令。雨水较多。热河往来文报。恐有阻滞。著顺天府尹、直隶总督、严饬各地方官。于文报经过之河道桥梁。认真照料。毋令稽滞。兵部堂司各官。均毋庸前往蔺沟等处照料。　　

○又谕、黄赞汤奏、遵旨移交防河事宜、并出力人员、可否酌保鼓励一摺。河南黄河防守事宜。现归联捷管理。所有各州县防河练勇。即著统归联捷点验黄赞汤原派委员、巡查河岸。时阅两年。著准其酌保数员。奏请奖叙。毋许冒滥。　　

○谕军机大臣等、昨据袁甲三奏、苗沛霖经张学醇开导。渐就范围。不日即可撤队。本日据贾臻奏、苗练大股西来。欲扑颍州。并扰光固。请饬袁甲三迅筹援剿。并正阳关、霍邱县城、均被该练盘踞各等语。苗沛霖藉口寻仇。心本叵测。经张学醇、叠次开导。渐次已悔悟。何以复遣其侄苗金开、率大股攻扑颍城。并图扰光固。且其党与盘踞正阳关。扰害厘局卡船。袁甲三并未具奏。殊堪诧异。贾臻请饬袁甲三、乘该练西来。设法捣其巢穴。并令李世忠、兼程赴颍援剿。是该大臣正在羁縻该练。而贾臻又欲剿办。事出两歧。殊未妥协。颍州守御事宜。未容疏忽。该郡现有官兵四千余人。即著贾臻妥为调派。会合民团。严密防堵。至苗沛霖能否就抚。日来当有定议。仍著袁甲三督同张学醇、妥为开导。令其将寿州等处盘踞练众。速为撤退。并责问苗沛霖、既知所为过当。何以复派人扑犯颍州。傥苗沛霖甘心叛逆。攻扑颍州。亦难再事姑容。应如何捣其巢穴。并饬李世忠兼程援应之处。即著袁甲三确探情形。速筹办理。无得稍涉迟疑。致堕奸计。苗练盘踞正阳关。霍邱县城内。三河尖厘局均被该练占踞把持。亦殊不成事体。并著袁甲三督饬张学醇、迅速办理。令其撤退。毋任久踞。袁甲三、贾臻、办理苗练一事。总须声息相通。或剿或抚。合而为一。方为妥善。将此由六百里各谕令知之。　　

○又谕、贾臻奏、苗练大股、声言攻扑颍郡、并图扰光固一摺。苗沛霖遣其侄苗金开、率领马步大股。定于二十七八等日。西犯颍郡。并声言赴阜阳西乡各圩。掠粮散旂。偪胁附从。分股扑扰光固一带。光固为豫省门户。未可令该练阑入。著严树森、毛昶熙、就近拨兵防守。以遏苗练西犯之路。皖营月饷。已经停解。现在颍郡饷需告竭。该省无款可筹。仍著严树森、迅即设法筹拨银二三万两。解赴颍州。以应急需。至借拨军装火药。前经谕令严树森、如数备办。著一并迅速批解。毋稍迟误。将此由六百里各谕令知之。　　

○河东河道总督黄赞汤奏、请将改发东河主事萧彦申、接算南河学习年月。得旨。前批尽先补用。原因已在南河学习。今改发东河。未免向隅。若仍接算南河学习月日。实觉过优。著不准行。　　

○命陕西巡抚瑛棨、每月协济徐州军饷银一万两。安徽江北军饷银二万两。按期清解。　　

○予山东运河口阵亡州判吴琦、祭葬世职。　　

○癸亥。谕军机大臣等、满庆等奏、廓尔喀例贡届期一摺。廓尔喀国王、因例贡届期。禀请满庆等代奏。情词恳切。所有咸丰十二年该国王应进表贡。著崇实、满庆、恩庆、届期察看情形。如道路疏通。可以行走。即檄谕该国王、准其遣使呈进。一面知照沿途经过地方。妥为照料。傥入川后、道路或有梗阻。著崇实将该国王应进表贡。即行代为呈递。檄令该使臣回国。毋庸来京。以示体恤。将此由五百里各谕令知之。
  </div>
  <div class="pagination">
   <a href="清实录咸丰朝实录_page497.html">
    上一页
   </a>
   <span>
    ...
   </span>
   <a href="清实录咸丰朝实录_page493.html">
    493
   </a>
   <a href="清实录咸丰朝实录_page494.html">
    494
   </a>
   <a href="清实录咸丰朝实录_page495.html">
    495
   </a>
   <a href="清实录咸丰朝实录_page496.html">
    496
   </a>
   <a href="清实录咸丰朝实录_page497.html">
    497
   </a>
   <span class="current-page">
    498
   </span>
   <a href="清实录咸丰朝实录_page499.html">
    499
   </a>
   <a href="清实录咸丰朝实录_page500.html">
    500
   </a>
   <a href="清实录咸丰朝实录_page501.html">
    501
   </a>
   <a href="清实录咸丰朝实录_page502.html">
    502
   </a>
   <a href="清实录咸丰朝实录_page499.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
