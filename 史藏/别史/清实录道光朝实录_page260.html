<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 260 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 260 页/共 848 页</h1>
    <div class="content">○又谕、那彦成等奏、筹议操兵章程一摺。回疆增设防兵。筹给饷糈。原期折冲御侮。悉成劲旅。俾外夷震慑。永靖边陲。兹据该督等筹议按期操拣章程。与朕本年通饬各省营伍勤于训练谕旨相符。其令满兵于草肥马壮时演习行围。尤当如是办理。著照所请、将喀什噶尔现设防兵四千三百名内。除分派防守及各项差役外。挑选年力精壮、技艺可观之兵二千名。责成总兵舒伦保督率将备。分为十班。按所定日期。操演各项技艺。每日派将备轮流看操。每届十日。由该总兵校阅一次。每届一月。该参赞大臣校阅一次。傥有步伍不整。技艺不熟者。将镇将等记过一次。记至三次。即行据实参办。以肃军令。该总兵校阅时分别枪炮弓箭中靶多寡。长予步伍捷速者。照所定数目分赏。其有生疏怠玩者。随时责处。每届该参赞阅视之期。一切赏需。俱准加倍。其伊犁满兵五百名。亦令勤习骑射。该参赞于秋末冬初之时。遵照旧例。带同演习行围。酌加赏赉。其余各城防兵。亦著各该大臣等酌量挑拔。随时简练。武隆阿等嗣后当照此章程。认真督率。加意策励。务期日久勿懈。以简军实而壮声威。　　

○又谕、那彦成等奏、回疆遣犯。请给章京衙门服役。并驻防人员。请挈眷赴任一摺。向来发遣回城人犯。例给伯克回子为奴。近因渐积渐多。回子难于管束。且各城印房等处章京笔帖式。役使乏人。著照所请、嗣后发给回城为奴之犯。准其酌量拨给印房各章京笔帖式等供役该章京等卸任之时。列入交代。不准携回本旗。俟拨给各章京衙门。足敷役使。再分给大小伯克为奴。毋庸分给小回子。以免拖累。著该部载入条例。通行各直省及回疆各城大臣。一律遵照办理。至回疆大小官员。向例不准挈眷。兹议定章程。各城大臣。已降旨准其挈眷。该驻防章京笔帖式等。事同一例。亦著照所请、嗣后各城驻防官员。均准其携眷赴任。祗准带本身子孙。其亲族人等。一概不准带往。以示限制。该部知道。　　

○又谕、杨国桢奏、请筹发银两。易钱暂贮。以平市价一摺。前因江南银价昂贵。经陶澍奏准拨银易钱。兹据该抚查明。现在豫省采办岁料。钱价尚平。瞬届岁暮。各商贾以钱易银。农民粜卖粮石。均系用钱。彼时更受钱贱之累。似应设法调剂。著照所请拨发银二十万两。由司库发给府县。易换制钱贮库。傥拨项尚未发完。而银价已减。著即停止。将来该省例支河工岁修等项。易钱应用。即照市价银两内三成搭放。其扣存银两。以次归还原款。该抚务饬所属核实办理。以平市价而裕国课。　　

○谕军机大臣等、耆英等奏查抄英和等七家资产。已将牛坤、百寿、延凤。定善、长淳、玛彦布、各家房间衣物。查明开单具奏。英和家房田资产。现已查明。尚有衣服什物。未经点查。另行分晰开单具奏等语。著将查出英和等七家。除房田资产。照例入官外。其衣服什物等件。仍即封锁严密。照单存贮。派委妥员看守。候旨遵办。将此谕令知之。　　

○钦差大臣那彦成等奏、回疆西四城三品至五品伯克四十六缺。请以托克托尼杂尔等升补。并请裁改喀什噶尔、英吉沙尔等处伯克员缺。得旨、照所请升补。责成各城大臣。随时察看。如果实在洁己办公。俟一年期满。出具考语。咨明参赞大臣。另行奏请实授。如不称职。立即撤参。另拣妥员请补。至叶尔羌所属之色哷库勒地方。向设五品阿奇木及伊什罕等小伯克。距卡伦较远。与什克南巴达克山连界。非本庄之人熟悉情形。不能胜任。毋庸照卡内回避本庄之例。著遇有缺出。由该城大臣秉公拣补。咨明参赞大臣。分别奏咨办理。喀什噶尔额设五品讷可布伯克、五品密图瓦利伯克、五品莫提色布伯克三员。管理工匠。及田房地契等件。均无重任。罕爱里克和色尔布依二庄。回户较多。原设六七品伯克。照料难周。察拉根地方。系大河拐开垦新田处所。向无伯克经管。著将前项五品伯克三员。各给与五品阿奇木职衔。移设罕爱里克等处驻劄。其阿尔瑚庄。额设六品阿奇木伯克。与六品哈资伯克品级相等。无所统属。著将六品哈资伯克移驻察拉根。管理农田。又阿斯图阿尔图什庄。额设七品明伯克五员。著裁撤二员。以一员移驻察拉根。帮办农田事务。以一员移驻阿尔瑚庄。抵补六品哈资伯克裁缺。英吉沙尔额设四品阿奇木一员。并无伊什罕伯克帮办。该诚公事较繁。所有六品哈资伯克。著照拜城之例。赏给五品伊什罕职衔。以资襄理。　　

○河南巡抚杨国桢覆奏、查明周正历等并无在豫煽惑情事。报闻。　　

○赏还泰宁镇总兵官武忠额。二品顶带。　　

○赏英吉沙尔四品阿奇木伯克迈玛达玛哈素特、世袭三等台吉顶翎。叶尔羌色哷库勒庄五品阿奇木伯克迈买沙、三品顶带。喀什噶尔回子哈底尔努鲁斯、六品顶翎。　　

○展缓河南兰仪、临漳、内黄、封邱、考城、武陟、原武、七县积歉沙压各村庄应徵额赋有差。　　

○是日。驻跸半壁店行宫。　　

○庚申。谕内阁、奕绍等奏、覆讯已革监督等供情。并详究堪舆宋泗等原勘覆勘情形一摺。宝华峪相度山势。朕特委任戴均元。承办工程。则责成英和。现据案犯佥供地宫土盘。开至距金井四丈余。圹边显露石母。浸出水珠。每逢阴雨。涓滴不止。且圹底土性潮湿。间杂细碎腐石。应手即破。经该监督等向绵课、戴均元、英和告知。不即改图。仍商同用土拦护。其修砌石工。取材既粗。又未坚固如式。遇有不能合缝之处。辄用松香白蜡。调和黏补。究其草率之由。佥供屡经英和饬令牛坤督催紧急。伊等竭蹷从事。如期报竣等语。当时开通地宫。朕曾屡向英和询问土性乾湿若何。伊不但未将滴水拦护情形奏及。并称普律乾洁。且自开工以后。从未向英和催促。何以饬令牛坤克以期限。任听该监督草率弥缝。英和之罪。实在于此。至戴均元带同各堪舆相度吉壤。曾据宋泗以点穴太后。恐穴中有石。应移前十丈。戴均元辄拘泥规制。仅止移前五丈。以致北面开出山石。朕前令戴均元勘定福基。曾经降旨、祗期地臻全美。不必拘四至之广狭。即照从前规制。稍从俭约。亦无不宜。乃师心自用。并不据实陈奏。迨至目击浸水之处。仍复商同拦护。曾无一言奏及。开工未几。旋即乞休。伊年虽届八旬。精力尚健。何至遽思归田。明系洁身远引。其居心尤为可恶。戴均玩前已降旨革职。著韩文绮即传旨拏交刑部治罪。派委妥员。迅速解京。朕即日回銮。著仍派奕绍、托津、富俊、卢荫溥、会同军机大臣刑部堂官严审定拟具奏。穆彰阿曾派办工程。应行回避。至刑部侍郎英瑞、因与英和谊属师生。摺内并未列衔。殊失公尔忘私之义。著传旨申饬。即不必令其会审。　　

○谕军机大臣等、戴均元因宝华峪地宫积水。已先后明降谕旨革职。并拏问解交刑部矣。著韩文绮亲赴伊家。将戴均元本籍财产。严密查抄。勿任稍有寄顿。将此由四百里谕令知之。　　

○又谕、盛京刑部员外郎毓庆、前经戴均元等带往宝华峪相度地理。现有应讯事件。著奕颢即行派员、将该员解赴刑部。毋任迟延。将此谕令知之。　　

○铸给直隶保定府兼河盐捕通判关防。从护总督屠之申请也。　　

○补予贵州兴义府属嘉庆二年逆苗滋事、殉难士民夏承荣等二百三十二名。妇女赵高氏等五十口。入祀忠义孝弟节孝祠。从巡抚嵩溥请也。　　

○是日。驻跸黄新庄行宫。　　

○辛酉。上还圆明园。　　

○诣绮春园问皇太后安。　　

○谕军机大臣等、盛京刑部员外郎毓庆、河南内黄县知县蔡鸿升、分发云南盐提举赵佩琳、昨因宝华峪工程。有应讯事件。谕令奕颢等将各该员解赴刑部。兹据奕绍等提集相度宝华峪山势之堪舆宋泗等连日讯问。俱已供明当日察看详细情形矣。毓庆等均毋庸押解来京。著奕颢传问毓庆。杨国桢传问蔡鸿升。向其反覆开导。勿令畏惧。务将当日所看情形。据实详叙亲供。毋稍隐饰含混。即著该将军等迅速由驿覆奏。其赵佩琳一员。著陶澍等查明。如该员尚在江苏原籍。即由陶澍讯供具奏。如已由本籍起程前往云南。著飞咨沿途各督抚。无论行抵何处。即由该省督抚讯供具奏。若已到云南。著伊里布讯供具奏。该将军等接奉此旨。如已将各该员押解起程。著仍饬令折回各原省。讯取确供后。即令各赴本任。将此各谕令知之。　　

○壬戌。谕内阁、宝华峪地宫浸水情形。现据奕绍等向已革监督等究出开通土工时。北面圹帮。间有石母。浸滴水珠。英和与绵课。戴均元、公同商酌。用土攩护。其修砌石工。用材既粗。又未坚固如式。致有浸溢。宝华峪山势。系戴均元、穆克登额、阿克当阿、三人首先带同堪舆相度。勘定福基。乃拘泥规制。点穴未致全美。绵课、英和等派办工程。未能督率监督等认真修筑。任其草率从事。除英和、戴均元等、业经降旨查抄家产。拏交刑部究讯。恩铭在任时。尚未兴工。敬徵接办。在地宫工竣之后。均无庸议外。其余在事各员。均应照例分别罚赔。以示惩儆。绵课办工最久。著罚赔银十万两。穆克登额系相度之员。著罚赔银三万两。阿克当阿亦系相度之员。兼派办工。著罚赔银四万两。其接办未久之穆彰阿、著罚赔银八千两。阿尔邦阿、著罚赔银二千两。至前任马兰镇总兵兼办工程之嵩年、继昌、著各罚赔银三万两。广泰、著罚赔银六千两。庆惠、著罚赔银八千两。宝兴、著罚赔银二千两。所有此项罚赔银两。俱著按限完缴。毋许稍有延宕。　　

○又谕、御史孙善宝奏、兑运漕粮。间遇米色不纯。应于交兑时查验驳换一摺。各省漕粮。定例未兑以前。责在州县。既兑以后。责在弁丁。遇有米色不纯者。原应照例查核。分别办理。若概令州县分赔。不特补运稽迟。且恐帮丁变诈多端将受兑之好米。沿途易换。或搀水潮湿。俾米质涨溢原额。取以私卖。得价则专归于已。著赔则分之于人。殊滋弊窦。著通谕有漕各省督抚。及漕运总督。将定例各有专责之处。先期出示严谕。俾弁丁共知受兑后。不能以兑运期迫为辞。再存妄想。尤不得藉选择米色。勒增贴费。并严饬州县务选好米。傥经监兑官指出不纯。与历年受兑之米样稍有参差。除照例严参外。仍勒令易换好米。如受兑后米色再有改变。即专责弁丁赔补。至天时不齐。米色未能饱湛。向来准其具奏。系指明被水被旱报灾有案而言。不得以他故藉辞朦混奏咨。嗣后均应查例照办。其另片奏、风闻近日兑漕情菁。帮丁重在索费。并不著意米色。频年以来。逐渐加增。著责成该粮道严行禁革。除旧定限制外。丝毫不准多取。并将徵漕不善之州县。挨次查办。傥该道办理不能得力。该督抚不妨于所属道员中、酌量相宜之。奏明对调。以资整饬。其监兑押运等差。该督抚务须遴委妥员。期收指臂之效。不得滥行差委。致滋弊混。　　

○癸亥。谕内阁、庄亲王绵课、派办宝华峪吉地工程。经历数年之久。伊系亲王。受恩深重。经朕特加简派。应如何慎重详审。督率工员妥办。乃漫不经心。一任承办之员。草率从事。实属昧良负恩。绵课之子。除奕卖已有旨降为郡王外。奕貹、著革去不入八分辅国公。奕睿、著革去镇国将军委散秩大臣。奕賟、著革去辅国将军。奕赓、著革去头品顶带。以示惩儆。　　

○又谕、孙尔准等奏、拏获在洋谋害夷人多命之首从凶犯。审讯大概情形一摺。此案前据李鸿宾等奏、口□佛＜?口兰＞哂国夷人十四名。于本年六月间任粤省老万山洋寄碇。被闽省绿头船舵工水手。谋财杀毙多命。仅口□法口□浪哂吐咕一名。遇救得生。当经降旨饬缉凶犯务获。并令孙尔准一体饬属查拏。兹据孙尔准等奏、拏获此案首从各犯吴滚等。审讯大概情形。咨会广东督抚。委员带同通事。将该难夷护送至闽。以凭质对。该难夷现住澳门。飘泊余生。只身远寄。必应加之体恤。焉有长途往返递解之理。所奏殊不晓事。著孙尔准等迅将现获各犯。解赴广东。交李鸿宾等严审按律定拟具奏。其逸犯林赞成等。著督饬严拏务获。归案审办。　　

○又谕、松筠转奏、昭乌达之盟长阿宛都瓦第扎布等、自请交部议处一摺。此案喇嘛济阑、胆敢纠众将喀尔喀贝勒沙克都尔扎布戕害。情甚可恶。该盟长等俱有应得之咎。惟于事发之后。即将案内所关人犯。全行拏获。所有盟长奈曼郡王阿宛都瓦第扎布、副盟长敖汉镇国公那木扎勒多尔济、帮办盟长巴林郡王那木济勒旺楚克等、自请交部议处之处。著加恩宽免。该院知道。　　

○命前任山西按察使戴聪、以四品京堂候补。　　

○甲子。孝慈高皇后忌辰。遣官祭福陵。　　

○上诣大高殿行礼。　　

○还宫。　　

○谕内阁、我朝抡才取士。于定立制科之外。复设繙译科目。既以广八旗士子登进之阶。亦识不忘本业。立法洵为至善。无如近日旗人力学者少。转视科目为迂途。不复勉图进取。即如从前乾隆年间。繙译乡试。满洲约五六百人。蒙古约五六十人。本年应试人数。计考满洲繙译者。仅一百三十余人。蒙古繙译者。仅二十余人。人数既较前多寡悬殊。取中之卷。自系简拔其尤。乃昨日覆试中式满洲繙译举子八名。内即有文理欠通、错误太甚者四名。罚令停科。其余未经中式之卷。文义字画。概可想见。清语骑射。为旗人根本。近日八旗生齿日繁。而勤学应举者。转日见其少。岂国家设立科目本意。特降旨申谕八旗人等。嗣后务当父教其子。兄诫其弟。勤加策励。共效观摩。期于精研本业。以备旁求。无负朕谆谆诰诫至意。　　

○河东河道总督严烺奏、勘减黄河两岸堤堰坝戗各工。择要估办。以资保卫。得旨、必须工坚料实。核实验收。不准草率徇隐。又奏、兰仪下北两厅埽工。续估抛护碎石。并于中河祥河两厅最险之工。酌办碎石备防。以资固工节费、批、务要认真有益。不可虚冒从事。惜目前小费而误大局。固属不可。然必要激发天良。工归实用。日后有益。不受属员之欺蔽。方为至善。详慎办理毋忽。　　

○贵州巡抚嵩溥奏、遵旨查拏传教逸犯。先经访获听从茹素念经之人。得旨、务要严饬所属暨差役人等。不得邀功滋扰。　　

○旌表守正捐躯山西阳曲县民孟如会妻张氏。　　

○以孟冬时享太庙。自是日始。斋戒三日。　　

○乙丑。谕内阁、杨遇春奏、护送回疆进贡伯克。请由内地挨省派员。以专责成一摺。喀什噶尔等城阿奇木伯克。每年额贡金丝缎果膏等项。向派年班进京侍卫押解。现在各城侍卫。业经裁撤。所有此项贡物。嗣后著即于年班。伯克进京时。解送前来。沿途仍照向例。由各省派委妥员。各按界址。分段护送。本年该伯克等停止进京。著将本年额贡。留于明年年班伯克带京呈进。　　

○谕军机大臣等、朕本日召见裕全。据奏伊行抵山海关外。有百余人拦舆递呈。口称宁远州办理差务。并不发给钱文。转将伊等二人押禁。求为说情释放。其所递呈词。彼时未经接收等语。著奕颢、诚端、即将山海关外之民人等。当裕全经过时。纷纷递呈。其所控系属何事。果否该州曾因办差押禁二人。严密查明。据实具奏。勿稍隐饰。该处办理差务。自有一定章程。朕明岁跸路经临傥有勒派苛累情事。以致民人聚众遮道。尚复成何事体。奕颢等务将此案详悉根究。如有应行参办之处。立即参办。并将各该处办差事宜。先期妥为筹画。勿致小民受累。负冤呈控。是为至要。将此谕令知之。　　

○调绥远城将军持依顺保、为黑龙江将军。以塔尔巴哈台参赞大臣那彦宝、为绥远城将军。乌噜木齐提督达淩阿、为塔尔巴哈台参赞大臣。仍兼提督衔。以陕西汉中镇总兵官吕天俸、为乌噜木齐提督。　　

○予故黑龙江将军果齐斯欢祭葬。赏银三百两。谥文僖。　　

○予叶尔羌、喀什噶尔、英吉沙尔、阵亡甘肃副将乌大魁、游击苏超、钟虎翀、祭葬世职。兵丁张璧等四名赏恤如例。　　

○丙寅。孝敬宪皇后忌辰。遣官祭泰陵。　　

○谕内阁、穆兰岱奏、请与西宁镇一体校阅营伍一摺。西宁办事大臣。向遇军政之年。会同该督出考举劾。并不阅看官弁骑射。平时亦不督同操演。兹穆兰岱因接奉前此训饬新疆各城大臣勤加操练谕旨。请督同西宁镇一体阅伍。尚为核实起见。著照所请、准其督同该镇随时勤加训练。每遇军政之年。阅看副将以下官弁骑射。再行出考。以符名实。该部知道。　　

○命广东按察使姚祖同来京。以三四品京堂补用。调山西按察使乌尔恭额、为广东按察使。以江苏苏松粮储道额腾伊、为山西按察使。　　

○西安右翼副都统卓尔珲保、因病解任。以广西梧州协副将布勒亨为西安右翼副都统。　　

○加赏广安门外普济堂煮赈小米三百石。　　



大清宣宗效天符运立中体正至文圣武智勇仁慈俭勤孝敏成皇帝实录卷之一百四十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光八年。戊子。冬。十月。丁卯朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后陵寝。　　

</div>
    <div class="pagination">
<a href="清实录道光朝实录_page259.html">上一页</a><span>...</span><a href="清实录道光朝实录_page255.html">255</a><a href="清实录道光朝实录_page256.html">256</a><a href="清实录道光朝实录_page257.html">257</a><a href="清实录道光朝实录_page258.html">258</a><a href="清实录道光朝实录_page259.html">259</a><span class="current-page">260</span><a href="清实录道光朝实录_page261.html">261</a><a href="清实录道光朝实录_page262.html">262</a><a href="清实录道光朝实录_page263.html">263</a><a href="清实录道光朝实录_page264.html">264</a><a href="清实录道光朝实录_page265.html">265</a><span>...</span><a href="清实录道光朝实录_page261.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
