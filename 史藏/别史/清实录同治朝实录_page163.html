<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 163 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 163 页/共 505 页</h1>
    <div class="content">○又谕、常清奏、汉回焚烧库车城池。并探闻文武被害各摺片。与平瑞、依奇哩、业布冲额、所奏情形。大略相同。昨谕常清赶紧筹拨劲兵前往会剿。兹据奏称、库车城陷后。阿克苏系属毗境。所居回民倍于他处。防务关系紧要。现派员带兵五百名驰赴阿城。相机进剿等语。著即严饬派出官兵迅速起程。会筹剿洗。惟库城兵力单弱。待援孔亟。非添拨大支劲旅。不足以资埽荡。著常清懔遵前旨。迅调精兵前赴库城会剿。依奇哩前调土尔扈特和硕特兵二千名。闻该两游牧蒙古兵素称骁勇。为回匪所畏惮。若能驾驭得宜。俾该蒙兵乐为我用。则攻剿颇能得力。著依奇哩催令赶紧来城。设法联络。藉资协助。依奇哩前调叶尔羌伊犁兵三千名。乌噜木齐兵二千名。已据平瑞奏报。拨兵八百名。业布冲额奏报拨兵二千一百名。前往库城救援。著平瑞、文祥、檄令各该官兵星速成行。趱程前往。文永先行带领援兵迅赴库车。文祥接奉前旨。亦即迅速前赴库车一带。乘贼匪布置未定。实力歼除。以免延蔓。阿克苏系属冲衢。素称饶裕。逆回垂涎已久。防守极为吃紧。著崇恩兼程前进。速赴新任。傥再一味畏葸。迁延不进。致误戎机。必将崇恩从重治罪。富珠哩署理阿克苏办事大臣。责无旁贷。即著就现有兵力妥为布置。不可稍有疏失。文艺、萨灵阿、及库城文武均被戕害。衙门仓库及各铺面全行焚烧。所探是否确实。著常清、依奇哩、详查具奏。逆匪公举沙雅尔二阿浑名斜河为头目。该头目是否即咸丰年闲谋叛之斜黑河浑。著常清并查具奏。逆回既举二阿浑为头目。恐即占踞阿城。以为巢穴。常清以回多民少。暂令回人帮同守城。回众心志最齐。若令协同守御。务须以分良莠不分汉回之说妥为驾驭。毋堕该逆诡谋。著常清等严密筹办。毋得疏虞。冰岭并伊犁北路一带。常清尤当加意防堵。并著景廉、奎栋、奎英、懔遵本月初九日谕旨。一体严加防范。认真办理。库车兵饷缺乏。著常清、平瑞、竭力设措。随时接济。妥筹兼顾。将此由六百里各谕令知之。　　

○以四川攻克横江等处逆巢出力。赏总兵官杨得胜、毛尚升、萧德扬、刘厚基、萧德见、毛福益、彭义益、一品封典。总兵官胡日祥、童法三、史定升、曹加正、唐友胜、沈茂胜、朱楚英、副将戴定邦、张大有、黄兆润、王云孚、萧祥胜、彭绪庆、李得太、萧聚林、胡志旗、萧品元、李用敬、参将杨仕春、李成龙、宋华美、邹复胜、巴图鲁名号。同知毛官作、参将邓显寅等花翎。千总方南清等蓝翎。余加衔升叙开复有差。　　

○予湖南永绥阵亡守备李兴举祭葬世职加等。　　

○予湖南排坡阵亡土守备吴正邦、把总黄裕海、祭葬世职加等。　　

○丙戌。谕议政王军机大臣等、庆昀等奏、提解粮饷到城。并侦探近日贼情一摺。甯夏满城。自山西由草地解到协饷三万两。阿拉善旗承运小麦一千余石。沈桂芬续筹银一万两。并所拨铅丸火药。亦将到城。该处得此接济。人心谅益固结。附城之贼。类多零星小丑。不难埽除。著庆昀等一面激励将士慎固城防。一面分兵出击。翦除羽翼。断不可以贼势稍松。渐涉疏懈。逆首赫汶典、马万选、皆左近平罗豪富。现遣其党与回乡割麦。难保非纠众前往。阻截援兵。著都兴阿仍遵前旨。探明道路。派兵进剿。庆昀奏称、由磴口过河。自石觜山节节前进。即可直达平罗等语。如由此路进兵。较之绕越行走。势更径捷。著都兴阿斟酌办理。马化漋一股。在灵州张贴伪示。归罪赫汶典等。自明无罪。笼络乡民。恐其摇惑民心。仍图西窜。且与西甯一带回民声气相通。若不及早歼除。桨价肆意句结。其患未巳。著都兴阿、雷正绾、会商进剿。讷钦所部兵勇。未经战阵。著都兴阿随时察看。讷钦如不胜统率之任。即另行派员统带。此军现存兵勇。既不能得力。亦岂可坐耗饷糈。著逐加挑选。认真训练。其不堪驱策者即酌量遣撤。以节糜费。前因都兴阿兵力较单。谕令刘蓉俟陕事稍松。即饬曹克忠一军迅赴都兴阿军营。以厚兵力。如现在曹克忠不能赴甘。即酌派数营前往助剿。归绥防务紧要。且有甘省回匪东窜之谣。桂成所带之兵。已谕令仍留归化城办理防守。暂缓赴甘矣。沈桂芬筹画甘省饷项。甚为得力。现在甯夏需饷。仍著陆续筹解。源源接济。将此由六百里各谕令知之。　　

○予江苏六合阵亡殉难协领常寿等二百九十九员附祀总兵官罗玉斌等专祠。　　

○丁亥。以雨泽未沾。上于大高殿设坛祈祷。亲诣行礼。　　

○遣恭亲王奕?诣时应宫。惇亲王奕誴诣昭显庙。钟郡王奕詥诣宣仁庙。孚郡王奕譓诣凝和庙。睿亲王仁寿诣觉生寺。礼亲王世铎诣黑龙潭。克勤郡王晋祺诣密云县白龙潭。拈香。　　

○谕议政王军机大臣等、沈葆桢奏、江席两军会剿崇仁踞逆叠胜。上清宫贼匪纷窜。官军迎剿失利。遵查围攻南丰情形。请将席宝田暂革。并自请治罪各摺片。逆众麕集江西。占踞崇仁等城。意图久踞。经江忠朝席宝田两军会剿崇仁。垒获胜仗。杀贼一千三四百名。剿办尚属出力惟贼势尚众。而官军又伤亡不少自应乘胜进剿稳慎图功。杨岳斌前奏先赴南昌会筹防剿此时计已行抵江西省城。即著会同沈葆桢督饬江忠朝席宝田各军实力攻击。迅复崇仁。并将宜黄南丰等处之贼以次殄灭。毋稍松懈。现在刘典进扎乐安之弓背墟。王文瑞进扎乐安之太平墟。皆偪近崇仁。鲍超亦拟绕赴瑞临。进规崇仁。以取迎剿之势。并著檄令各该军会合江忠朝等所部并力进剿。尽殄贼氛。至上清宫之贼。纷窜金溪之许湾一带。道员王沐带兵进攻。中伏失利。固属咎无可辞。惟念其平日打仗尚称勇往。此次蹉跌实因众寡不敌所致。应得处分。著加恩准予宽免。以观后效。此时许湾之贼。虽经刘于浔等击败。而伪王宗李逆余党及林正扬等股。复由广昌甯化等处下窜。与南丰贼合。侍逆分党东窥抚州。经总兵胡占魁等击退仍跨河西。金溪之贼。复分踞东乡各村。是东路贼氛正炽。杨岳斌、沈葆桢、当督饬王德榜、王开琳、及周宽世进贤一军。视贼匪最多之处猛力进攻。次第埽荡。毋令蔓延。席宝田围攻南丰。日久未下。本有应得之咎。惟该员因建昌有警。移军回顾。致兵力分见单。未能得手。尚非攻剿不力者可比。沈葆桢请将席宝田暂行。革职之处。著加恩宽免。并著该抚传知席宝田感激愧奋。以赎前愆。沈葆桢自请从重治罪之处。著一并宽免。将此由六百里各谕令知之。　　

○又谕、德兴阿奏、官兵捐购马匹请暂行改道采买。并免交税项一摺。据称西安军务紧要。亟应筹款购买马匹。以备防剿之用。现在八旗官兵等情殷报效。将应支月饷银三千二百四十余两尽数报捐。该官兵等至诚急公。自应迅速购买。惟现在军务未靖。西路不通。未便遵照旧章。仍往甯夏购办。拟派员由山西前赴绥远归化采买。并请免交税银。俾得尽数买马三百匹。溱成队伍。以济缓急等语。西安满营。马匹不足。亟须设法购买。惟该官兵等捐项为数无多。若由此项银内划出税赀。所賸银两不敷买马之用。自应准予免税。以示体恤。此次西安官兵捐购马匹。由山西前赴绥远归化一带采买。应缴税项。著德勒克多尔济、沈桂芬、桂成、一体免其交纳。并著饬令于马匹经过各州县豫备棚厂草豆。毋任缺乏。将此各谕令知之。　　

○以江苏捐输军饷。永广镇江府学额四名。海门厅二名。丹徒县十名。　　

○以江西攻克贵溪贼垒。予总兵官孙昌国以提督＜??闲＞放。妖府周溯贤、王德权、以道员用。　　

○以甘肃攻克新城镇等处贼巢出力。赏副将陈继得、王玉林、丁洪云、参将周显承、姜秀云、邓全忠、游击安志荣、张占鳌、都司朱淮朝、巴图鲁名号。参将恒泰等花翎。守备叶有林等蓝翎。余加衔升叙有差。　　

○以甘肃赵家洼剿贼出力。予千总陈洪典等以守备用。并赏花翎。把总何得胜等蓝翎。余升叙开复有差。　　

○以甘肃镇原乡团守御出力。予五品军功李文章等三名以守备用。　　

○予江西崇仁、金溪、阵亡副将徐士贵等三十四员祭葬世职加等。　　

○予甘肃镇原等处阵亡守备龚翠华等祭葬世职。殉难绅民妇女五十三名口分别旌恤如例。　　

○戊子。以神灵显应。加广东高州府谯国夫人庙封号。曰慈佑。　　

○谕议政王军机大臣等、前因甘省需饷孔亟。谕令四川山东山西河南各拨银三十万两。以应急需。其雷正绾陶茂林等军。亦叠经谕令刘蓉随时接济。不准推诿。兹据文煜奏、甘省各营。计月需银二十余万两。自四月以来。应发各款已四十余万两。而入款仅收到河东道解银五万两。山东解银二万两。杯水车薪。无济于事。各营蒂欠累累。加以地遭蹂躏。硝磺又非土产。军火等项购买尤难。奇窘万分。深虞哗溃等语。甘省兵勇云集。饷需竭蹶。本属实情。雷正绾已克平凉。都兴阿进规甯夏。军情正当紧急。需饷尤刻不容缓各该省拨解之款。岂容始终膜视。日久宕延。著骆秉章、阎敬铭、张之万、沈桂芬、迅遵前旨。各将原拨三十万两之数。源源报解。并无论何款。各先拨解银十万两。迅速委解庆阳粮台。毋得稍分畛域。致误戎机。陕甘唇齿相依。刘蓉岂得以自顾不遑。遂形诿卸。嗣后陕省协甘银两。即著刘蓉明定章程。将该省每月究竟能协若干两。奏明陆续按月报解。并将军火等项随时接济。以应急需。文煜办理粮台。责无旁贷。仍须随时设法补苴。一面飞咨各该省催提前项。以供支发。毋稍贻误。将此由五百里各谕令知之。　　

○漕运总督吴棠奏、姚广武一军。请仍令驻扎徐宿。以重要防。得旨、姚广武著准其暂留徐宿驻扎。惟陈国瑞后路有无援应。该漕督仍须随时察度。酌量移调。毋致顾此失彼。　　

○以甘肃平凉等处防堵出力。赏知府葆镛等花翎。知县韩瑞东等蓝翎。余升叙开复有差。　　

○予广东故宗人府府丞龚骖文入祀乡贤祠。从署巡抚郭嵩焘请也。　　

○己丑。谕议政王军机大臣等、曾国藩奏、遵覆叠奉谕旨一摺。据称李鸿章绝无避嫌之意。所称助攻金陵。即难协剿湖州。系属实在情形。转瞬新秋暑退。该抚必可督兵前来。至中外匪徒接济贼粮。金陵水陆一百六七十里。不敢信其必无疏漏。近闻戈登语及白齐文暗回中国。招集无赖。雇备轮船。将赴金陵济助。意外之虞。颇难防御。东趋发捻。已由麻黄等县窜入英山境内。调王可升等移防无为桐庐等处。周宽世一军。已抵南昌。令赴进贤防剿。新调各军尚未到防。安庆人心震动。现催集防兵设法堵遏。俟皖北稍安李鸿章会剿有期。即当驰赴金陵商办各等语。李鸿章前奏长兴克复。湖州贼股仍众。浙军仅能扼东南两面。其西北滨临苏常。恐贼匪乘闲内窜。该抚拟由太湖驰赴长兴察看军情。当经谕令该抚于到长兴后。即督军助攻湖州。俟湖州克复。苏常无警。再行亲赴金陵。著李鸿章仍遵前旨。会合浙军共克湖州。转瞬苏浙肃清。炮队练齐。自当亲督各军前赴金陵。翦除首恶。办贼之要。首在断其接济。曾国藩务须督饬曾国荃严饬水陆诸军。昼夜密防。傥有暗中偷济贼粮之事。开炮痛击毋稍懈忽。白齐文前由苏城投出。逐归本国。此次何以又暗回中国。招集无赖。顾备轮船。接济金陵。实属怙恶不悛。除由总理各国事务衙门王大臣知照住京各国使臣外。并著李鸿章查明是否实有其事。设法拏办。白齐文屡败之将。无能为役。金陵守将。惟当遇贼即击。无恤其他。官文等前奏贼在黄麻一带。复纠众回窜。盘踞柳林旧街等处。未言东窜英山。本日据曾国藩奏、贼由麻城黄冈罗田等县近已窜入英山境内。现令王可升一军移防无为州。咨李鸿章于新克长兴各军中分兵守建平。腾出李榕六营驰赴桐城。并调李世忠旧部陈自明四营由池州驰扎庐江均属妥协。著即催令各军赶紧到防。毋任贼氛蔓延为患。周宽世已到南昌。即檄令赴进贤防剿。毋庸遽回皖北。僧格林沁前奏驻扎光州一带。如贼踪有东窜之信。谅已督军追剿。即著督令苏克金等认真蹑剿。乔松年身任皖抚。责无旁贷。前调陈国瑞等军均已到防。即著饬令迎头截剿。傥任其深入蹂躏。定惟该抚是问。英霍去安庆不远。此时楚贼下犯。恐掣金陵全局。果能扼守皖疆。自与金陵大有裨益。曾国藩本拟六月亲赴下游。筹商攻剿。刻下安庆人心未定。自未能即时前往。著将上游军事布置周妥。俟贼氛渐熄。皖属无忧。再行约会李鸿章同赴金陵。以期肤公迅奏。前谕官文等分饬各军一面迎头拦截。毋得徒事尾追。使逆踪蔓及皖境。此股贼匪。究由何路入皖。黄麻一带。情形若何。官文曾否前赴黄州。著即据实驰奏。以慰廑系。将此由六百里各谕令知之。　　

○以江西捐输军饷。永广乡试中额四名。泰和县学额七名。奉新、临川、二县各四名。南昌县三名。进贤、靖安、新昌、清江、金溪、乐安、新城、贵溪、余干、安义、德安、赣十二县各一名。　　

○以湖北罗田县捐输军饷永庆学额九名。　　


大清穆宗继天开运受中居正保大定功圣智诚孝信敏恭宽毅皇帝实录卷之一百七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬槁本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。六月。庚寅。谕内阁、杨岳斌、彭玉麟、曾国荃、由八百里驰奏官军克复金陵外城大概情形一摺。粤逆久踞金陵。经杨岳斌、彭玉麟、曾国荃等督军围攻。城大而坚。贼众且悍。提督朱南桂等穵开地道。前后轰发均未得手。五月三十日。曾国荃督饬各将士攻克太平门外之伪地保城。六月初一等日各营偪近城根。轮流猛攻。总兵陈万胜等死之。提督萧孚泗、道员黄润昌等由龙膊子山麓。修筑炮台。架炮轰击。总兵李臣典、吴宗国、何玉贵、杨喜贵等从山麓距城十数丈开穵地道。萧孚泗等进攻益力。半月以来。炮毙贼酋伪王甚多。十四日。朱南桂等轰开神策门地道。毁其月城。而大城屹立未动。十六日午刻。地道火发。冲开二十余丈。朱洪章、刘连捷、伍维寿、张诗日、熊登武、陈寿武、萧孚泗、彭毓橘、萧庆衍等率各营大队。从倒口抢入城内。朱洪章等奋勇血战。从中路进。刘连捷等抢扎各门。由右路进。朱南桂、梁美材从神策门月城梯攻而入守定城北一带。彭毓橘等立夺朝阳洪武通济等门。罗逢元等从南门旁旧倒口梯攻而入。守定城南一带。中关拦江矶石垒。亦经提督黄翼升、总兵许云发率水师各营攻入。曾国荃由太平门倒口进。登龙广山督阵。诸将士倍加奋勇。十荡十决。纵横鏖战。贼众大溃。自十六日午时起。至日暮歼毙悍贼数万。攻毁各伪府数十处。惟逆首伪城未破。死党万余跧伏不出。官军四面围攻。釜厎游魂谅难久稽显戮。仍著曾国荃等严饬各军。力拔伪城。歼捦巨逆。以申天讨而快人心。此次立功诸臣。俟曾国藩将详细战状奏到时。即行渥沛恩施。同膺懋赏。　　

○谕议政王军机大臣等、都察院奏贵州内阁中书周之翰等、遣抱告以提督窃权肆虐。纵贼殃民等词。缮就奏摺。开具节略。呈请代奏。据称贵州提督沉宏富随已革提督田兴恕入黔。数载以来。抢掠妇女。偪勒捐输。激变民团。纵贼蹂躏。劳崇光受其蒙蔽。徇情滥保。该员恃有兵权。愈肆骄横。部下全祖凯等劫开州御侮之团。救六广被围之贼。以致州牧殉难。隘口全失。贼氛愈炽。直偪省城。总兵赵德昌、赵德光、设法防剿。保守危城。沉宏富拥兵不出。乘乱肆掠。复嫉赵军战功。屡遣部卒行剌。包藏祸心。尤不可问等语。沉宏富在黔带兵有年。叠经该督抚等保奏。擢任专阃。原冀其感激图报。埽荡逆氛。若如周之翰等所陈各情。是沉宏富滥窃兵权。骄恣跋扈。又蹈田兴恕覆辙。该省现在贼氛未靖。剿办正当吃紧。若带兵大员纵寇殃民。总督袒护私人。张亮基近在同城。岂能毫无闻见。周之翰等籍隶黔省。其缕陈各节。决无无因。著张亮基详细查明。据实迅速驰奏。不得稍有回护。其所称邓尔巽等勒捐拷毙多命等款。著一并详查具奏。周之翰等原摺并节略。均著钞给阅看。将此密谕知之。　　

○又谕、杨岳斌、彭玉麟、曾国荃、由八百里驰奏、官军克复金陵大概情形一摺。逆首洪秀泉等以数十万逆众。久踞金陵。负嵎死守。曾国荃等督兵围攻。所部不满五万。两载以来。将城外贼垒。悉数埽荡。兹复于炎风烈日之中。伤亡枕藉之余。并力猛攻。克拔坚城。非曾国藩调度有方。曾国荃及各将士踊跃用命。不能建此奇勋。披览之余曷胜欣慰。此次立功诸臣。俟将伪城攻破。巨憝就捦即行渥沛恩施。同膺懋赏。现在悍众万余。力守伪城。困兽犹斗。难保不拌死窜突。曾国藩、彭玉麟、曾国荃、务当督饬水陆官军。乘胜进攻。尤当于勇往之中。加以慎重。不可稍涉大意。其洪秀全及著名巨酋。必须悉数捦获。毋使乘闲兔脱。致稽显戮。此外被胁难民。仍著妥为抚恤。设法安插。以示宽大之仁。此次应奖应恤人员。曾国藩查明具奏。日来深盼续到捷报。如金陵余贼埽除净尽。即著由曾国荃先行驰奏。金陵城大兵单。败残余匪。难保不四出奔窜。高漂丹句一带。与金陵处处毗连。李鸿章当严饬在防各军。实力扼剿。遇贼即击冯子材、魁玉、饬令陶茂森等军联络声势。一体截剿。总期尽绝根株。毋使一名漏网。富明阿督饬扬防诸军。严扼沿江各口。毋令乘闲偷渡。金陵巢穴已覆。其余各路逆匪。自必闻风丧胆。著左宗棠、李鸿章、乘此声势。一鼓作气。迅将湖郡攻拔。并著左宗棠派兵严扼皖南。遏贼上窜之路。江西援兵云集。杨岳斌计已行抵南昌。即著督率水陆各营。迅将江右逆氛埽荡。兼杜皖南窜贼。俾东南数省。咸就肃清。登吾民于衽席。有厚望焉。将此由六百里加紧各谕令知之。　　

○又谕、乔松年奏、陈国瑞一军。已抵正阳。该抚拟移扎寿州扼剿。并布置英翰等军。择要驻扎。暨颍州所属民闲良圩。未可平毁各摺片。楚境蕲罗贼匪。逐渐东趋。是皖境边防。愈形吃重。陈国瑞已抵正阳。驻扎防剿。扼贼下窜之路。即著乔松年饬该总兵严密堵御。择要布置。并禀商僧格林沁相几调度。寿州为六安颍上扼要之区。该抚即拟移扎寿州。以居形胜。所筹甚合机宜。惟贼势东窜。奔突靡定。据称僧格林沁现已派员于三河尖一带。查看驻营地势。如贼窜皖境。即亲督追剿。该抚现已调英翰等军。驻扎颍上怀远等处。即著饬令各军。勤加侦探。严密防守。万一贼踪东趋。务当督饬各路官兵。会同僧格林沁之师。前后夹击。埽荡逆氛。毋令扰及完善。至颍州所属太和等县。民闲筑圩固守。自系坚壁清野成法。所有旧日良善各圩。即著无庸平毁。该抚务须晓谕各圩民。使一闻寇警。仍各完聚入保。俾贼无所掳掠。官兵自易于剿办。仍随时侦察。有无匪类潜踪。俟军务稍松。再令一律平毁。将此由五百里谕令知之。　　

○又谕、李云麟奏率师援陕。事皆棘手。并饷源已绝。所部军士。留撤皆难各一摺。行军之道。首重粮饷。李云麟所部一军。约六千人。每月饷需三万余两。前经谕令陕西湖北两省分任其半。山东河南月解协饷银一万两。以资接济。何以山东则置若罔闻。河南则仅解千两。刘蓉与李云麟同办陕贼。何以视同吴越。并不代为筹画。李云麟现将各军暂驻兴安。该处米麦杂粮。诸形昂贵。而饷无来源。更难购买。万一饥军溃散。陕南门户空虚。于大局殊有关系。著阎敬铭、张之万、将应解月饷。赶紧筹措。源源协济。刘蓉恪遵前旨。将该营应需粮饷军火。妥筹接济。不得膜视。并著官文唐训方将李云麟所部楚军五六两月饷需。懔遵前旨。设法迅速筹解毋稍迟误。刑赏为用兵急务。若有功人员。过时不赏。何以责其用命。所有山阳出力、及扼堵发匪川匪之水陆各营。著官文刘蓉迅速查明。吁请恩施。不得稍分畛域。李云麟受不次超擢殊恩。应如何感激奋兴。力图报称。乃因办贼无效。辄以饷竭粮匮为词。藉思诿卸。况滇发各逆。现窜郿县一带。将由栈道出汉中。是陕南防务。正当吃紧。该京堂乃称陕南暂就肃清。请将兵勇遣撤。或调赴他处。于扼剿紧要之时。作退避息肩之计。不知李云麟是何居心。著仍督饬各军。力筹防剿。傥敢纵贼出险。致汉中兴安各属。复遭蹂躏。必惟该京堂是问。将此由六百里谕知官文、阎敬铭、张之万、刘蓉、李云麟、并传谕唐训方知之。　　

○又谕、都兴阿奏、查看地势贼情。绘图呈览。并陈连日筹办情形一摺。该将军以定边距灵较远。且与前营隔膜。督兵进扎花马池。以便联络声威。相机进剿。并查明该逆自灵州金积堡等处。接连占踞城堡。蔓延将及千里。非分兵三路进剿。难期得力。所筹甚为周妥。惟据该将军奏称、查探赴援甯夏之路。一望沙漠绕路甚远。水草处处不便。接见鄂尔多斯副盟长准噶尔扎萨克贝子札那济里第面称。前去磴口渡河。不过八站与庆昀前奏情节相符。该将军若由此路进兵。势甚便捷。著即探明水草远近。催调各路官兵。直捣甯灵。毋稍延缓。雷正绾进兵固原。能否与该将军合力进攻。著都兴阿等斟酌缓急。妥筹办理。前因都兴阿军营兵力较单。谕令刘蓉俟陕事稍松。曹克忠一军赴甘。或酌派数营。前往助剿。并前据文煜奏称、前任总督熙麟饬令参将王泰来招募楚勇三千三百余名。归都兴阿调遣此项官兵。曾否到营。著都兴阿分别催提到营。以厚兵力。讷钦、赵延烺两军。未经战阵。即著将老弱兵勇。认真裁撤。酌留精锐。并著勤加操练。俾归实用。将此由六百里各谕令知之。　　

○又谕、依奇哩奏、布古尔库尔勒二汛。被匪焚烧。并催调乌噜木齐等处官兵会剿各摺片。库车变起仓卒。匪踪渐次东窜。扰及布古尔台。其库尔勒汛。亦有汉回变乱。放火焚烧。复敢直扑喀喇沙尔城池。经依奇哩派兵击散。复令土尔扈特和硕特等处官兵。分路剿杀多名。余匪逃窜。布库尔汛失守。依奇哩失于防范。著交部议处。前因库车贼匪。窜至布古尔地方。谕令依奇哩催调土尔扈特和硕特两游牧蒙古兵二千名。来城助剿。该蒙古兵素为回人所畏惮。到城以后。必能奋勇杀贼。著即激励笼络。俾克踊跃前驱。乐为我用。乌鲁木齐、吐鲁番。均距该城不远。虽经平瑞派兵四百名。荣庆派兵二百名。前来防堵。尚觉兵力较单。不敷剿办。著依奇哩咨催该二城添派兵弁会剿。一面饬令现派各军。将东窜之匪。悉数歼除。俾前派各军。专意西指。迅复库城。免致贼氛日久延蔓。愈难收拾。文永、文祥、谅已前后驰抵库城。平瑞等所派之兵。务须饬令鼓勇前进。迅速遄行。均著懔遵前旨。乘贼匪布置未定。奋力进剿。毋得迁延干咎。常清统辖各城。责任綦重。前谕拨兵会剿。著迅速调派。不准稽迟。现在库车所属军台。处处失守。上城文报。改由冰岭递送。该处现在情形。尤为吃重。常清著懔遵前旨。加意防堵。附近各城。并著随时咨照驻守之参赞办事大臣等严加防范。认真办理。毋稍疏失。将此由六百里各谕令知之。寻兵部议、依奇哩应降一级留任从之。　　

○以广东四会县绅民力保危城。永广学额二名。　　

○辛卯。以甘澍优沾。上诣大高殿行礼报谢。　　

○遣恭亲王奕?诣时应宫。惇亲王奕誴诣昭显庙。钟郡王奕詥诣宣仁庙。孚郡王奕譓诣凝和庙。睿亲王仁寿诣觉生寺。礼亲王世铎诣黑龙潭。定郡王溥煦诣密云县白龙潭。拈香。　　

○谕内阁、御史朱澄澜奏、荒产续还业主。宜严杜弊端一摺。前因吕序程奏、请饬查逆产及荒废地亩。安置难民降众。当经谕令各该督抚妥议章程办理。兹据朱澄澜奏称、各省道途梗塞。若期限过严。恐各业主流落远方。未能赶到。凡业主续归领田者。俱俟到籍后。限半年内具呈报官。至外省业主。田亩半系祖产。粮册田契。类已遗亡。尤恐同姓之人。顶名捏造。欲除此弊。不必尽凭册契。即令领田之户。取具切实保结。由该管官查明后。即行立册给契。以绝纷争。逆产例应入官。特患贪劣之员。将贼所强踞、及与贼稍有毗连者。牵涉入官。产主不敢自明。因而失业。惟于逆产入官时。亦各取切实保结。声明实无诬逆情弊。该管官确访得实。方准入官。至若租户人等。诡充业主。尤为可虞。亦令于业主领田时。声明实无私占假冒情弊。方准给领。如有占冒者。即行从重治罪等语。所奏有无窒碍。著各该督抚等按照该御史所陈各节。汇入现议章程。一并妥议具奏。　　

○又谕、阎敬铭奏、故员家属。呈告藩司在道员任内科索陋规。查办情形一摺。据称已故前署寿光县知县潘运第子媳潘黄氏呈称。藩司贡璜前在登莱青道任内科索潘运第致送节寿季规等银六百余两。请饬藩司赏还等词。提讯潘黄氏供词。游移无据。查潘运第历任交代。亏空约有三万余两。潘黄氏牵词呈控。难保非先为挟制地步。现在详细查办等语。此案潘黄氏如果因伊翁潘运第任内。查出亏空银两。砌词控告。意存挟制。刁风实不可长。至贡璜于登莱青道任内。有无收索陋规亦无难确实查明。著阎敬铭秉公详查。据实具奏。　　

○以声名恶劣。革山东盐大使徐季昌职。永不叙用。　　

○予江苏丹阳伤亡把总刘振兴等祭葬世职。　　

○壬辰。遣官祭火神庙。　　

○谕内阁、左宗棠奏、查明失事各员。分别定拟。开单呈览一摺。咸丰十一年闲。浙江省城失守。各属相继沦陷。失事各员。自应一律治罪。惟据该督声称、各该员或困守孤城。粮尽被陷。或大局先溃。独力难支。或事后尚知愧奋。随同克复城池。或当时无城可守。旋即集团剿退。且有接印而并未到任者。情节不同。自应分别重轻。各当其罪。所有单开之前署杭州府事候补知府杭州总捕同知姚文墉、著即行革职。发往新疆效力赎罪。已革代理长兴县事候补知县陈徽章著发往新疆效力赎罪。前代理德清县事候补知县邓兆珩、署太平县知县吴奎祥、均著即行革职。发往军台。前署象山县事候补知县严家承、前署孝丰县事候补知县张增文、均著即行革职。免其治罪。已革署东阳县事候补知县张用锡、著免其治罪。前署青田县事候补知县吴兆祥、前代理遂昌县事候补知县赵守纯、均著即行革职。免其治罪。前代理嵊县事补用知县史致逊、前署萧山县事候补知县施振成、前署鄞县事准补寿昌县知县臧均之、前代理山阴县事云和县知县庄凤威、前代理会稽县事宣平县知县边厚庆、前署慈溪县事补用同知松阳县知县牟温典、前署嘉兴县事候补同知彭祖寿、均著即行革职。免其治罪。留营效力。以观后效。前署分水县事候补知县支恒春、著免其置议。　　

○又谕、张之万奏、序补人员。同题异覆。搀越名次。请旨饬查一摺。此案胡廷桢、陈宝丰题补各缺。系经该抚同日具题。何以吏部仅以陈宝丰一缺覆准。而名次在先之胡廷桢如何补法。并未声覆。难保非部书有意轩轾。高下任心。为牟利营私之计。若不亟加整顿。何以肃铨政而惩奸胥。著吏部将因何先后搀越之处。严查具奏。再该抚所称奎斌准补温县。部覆迄今未到。究系因何延阁。著吏部一并查明具奏。　　

○谕议政王军机大臣等、富明阿奏、江甯省城已克。拟派协领恒玉等先赴金陵。查看满城情形。再筹布置。俟军事稍定。即亲赴省垣等语。金陵外城。业经克复。洪逆仅率贼众万余。抗守伪城。谅不难克期攻拔。惟该逆计穷势蹙。深恐铤险出窜。江北各口。亟应加意严防。鄂省发捻东趋。前据曾国藩奏、已由麻黄等境。窜向英山一带。意图由皖回援金陵。僧格林沁已督兵进扎三河尖。陈国瑞驻兵正阳关防堵。天长六合等防。亦当严密布置。扼贼窜突。著富明阿懔遵前旨。督饬扬防水陆各军。严扼江北各要隘。毋令零星贼股。乘闲阑入。扰及完善地方。并严饬天六等处防军。慎密防范。遏发捻东趋之路。该将军仍当扼扎扬州。妥筹分布。毋庸即赴金陵。俟江甯全城克复。巨逆授首。江南北一律肃清。该将军如须亲赴满城。筹办善后。届时再行奏明请旨。酌量办理。将此由五百里谕令知之。　　

○又谕、左宗棠奏、官军进规湖郡获胜。并攻克孝丰县城。生捦首逆一摺。孝丰既克。则湖州安吉贼势渐孤。左宗棠已令杨昌浚进攻安吉。恐梅溪四安等处之贼。齐心救援。将有腹背受敌之患。著李鸿章檄饬长兴得胜之军。分攻四安。以牵贼势。必须湖州之贼。与安吉划而为二。方可收功。湖州东路水陆各营。已叠获胜仗。埽荡贼垒不少。左宗棠即督饬蒋益澧等各营。水陆夹攻。务须一鼓作气。迅克坚城。此时金陵外城克复。洪逆已如釜鱼阱兽。恐各处贼匪。均无固志。势必纷纷图窜。且太湖广袤数百里。江浙路路可通。尤须严密防维。以免疏漏。其广德之贼。恐与徽浙各逆。互相联络。是皖南一路。根株殊难净绝。曾国藩、左宗棠、均须随时兼顾。免致临时棘手。苏常各属地方。李鸿章饬各路守将。认真防范。毋稍大意。左宗棠另片奏、林正阳花旗一股。已由闽回窜江西。惟延建邵汀一带。盗匪素多。亟应速予诛锄。以清内患。现在康国器之军。已抵邵郡。张运兰已由江西入汀州。该督即饬令该员等。各将边境腹地匪徒。迅速剿洗。无任续有窜入。闽省将吏。如有不能得力者。仍遵前旨严为甄汰。均须随时与徐宗干咨商会办。毋稍瞻徇。将此由六百里各谕令知之。　　

○又谕、张之万奏、西路边防稍松。拟移营进扎汝郡。并筹解甯夏甘饷银数各摺片。陕省逆匪。分窜郿县一带。豫西之防已松。而汝南新息。烽烟甫靖。马步各军。均行入楚会剿。后路空虚。僧格林沁现拟进扎三河尖。张之万拟即移军汝郡。以资联络。所筹尚合机宜。现在发逆大股。屯聚麻城黄安一带。曾国藩前奏逆踪已扰及英山。是皖北军情。已形吃重。前谕僧格林沁、官文、督令藓克金、张曜、成大吉等军。分兵绕前截击。毋使悉数东趋。此时僧格林沁进扎三河尖。正可督饬诸军。迎头堵剿。即著僧格林沁、官文、檄令马步各军。联络夹击。迅将黄麻英山一带之贼。就地殄除。无任窜突。其陈国瑞驻扎正阳之军。及皖北各路防兵。并著僧格林沁、乔松年、豫筹布置。如贼势悉锐东窜。即令觇贼所向。与鄂军前截后追。力顾皖北完善之区。毋得稍有疏虞。张之万移扎汝甯。该处地方。久为贼薮。且麻城逆匪。复有窜至商城新店等情。贼踪飘忽。尤难豫料。即著该抚移营进扎。以壮豫军后路声援。并与僧格林沁妥筹策应。一面将汝南一带摉捕余匪镇抚地方各事宜。督饬地方官妥为办理。其驻防荆子关之张士元一军。仍著饬令该游击严密扼守。以固西路门户。昨据曾国荃等驰奏、江南官军。克复金陵外城。此时金陵巢穴已覆。由鄂窜皖之贼。自已闻风丧胆。失所依据。该大臣督抚等。其各同心戮力。迅奏肤公。肃清皖鄂。有厚望焉。至该逆虽系声言回救金陵。难保不伺隙蹈瑕。复行回窜鄂省上游及豫南一带。官文、张之万等、尤当妥筹备豫。慎固封守。毋为该逆所乘。另片奏、拏获过境陕省兵勇。携带妇女。请移案赴楚审办等语。此次由陕赴楚兵丁周得＜?兴心＞等。竟敢携带妇女同行。实属大干例禁。其所供并非抢自民闲。已难凭信。况据周得＜?兴心＞等供称。上年追贼在周家口地方。救出张孙氏等。经总兵邱世成令其分留为妻。其刘程氏一名。亦系参将朱殿魁由贼中救出收留。此等妇女。均系遭难流离。殊堪悯恻。该总兵参将等。以专阃大员。辄敢乘人之危。擅行收留。即与抢自民闲无异。似此劣弁。若不从严重办。何以肃军律而儆效尤。著官文即将此案于豫省咨送到后。严行审讯。按照军法。从重治罪。毋稍宽纵。总兵邱世成、游击王占胜、参将朱殿魁等、无论在陕在楚。均著官文严提审讯。其兵丁周得＜?兴心＞、李长春、熊有得三名。即著张之万押解赴鄂。归案审办以成信谳。将此由六百里各谕令知之。　　

○又谕、常清奏、官兵起程日期。请添兵筹饷。据报剿贼获胜。请饬催明绪赴任。平瑞奏续拨二起官兵。驰赴喀喇沙尔。饬属严防。奎栋奏、库车变乱。派兵堵剿。富珠哩奏、库车官员被害。阿克苏回子。闻风滋事各摺片。览奏均悉。库城回匪滋事后。布古尔勒等汛。相继失陷。逆焰甚张。官军势甚单弱。亟应添拨劲旅。以遏狂氛。著常清、平瑞、奎栋、富珠哩、业布冲额、严檄派出官军。星速赴援。兼程前进。乘库城逆匪立脚未定。迅就殄除。方为妥善。德明管带蒙兵。既据常清奏称尚属合宜。所有土尔沪特兵二千名。即著饬令该总兵统带。相机进剿。各城大臣。未到任者。尚有十二员之多。著兵部严催各该员赶紧前进。速赴新任。毋再迁延。致干重咎。常清请饬陕甘总督拨兵五千名助剿。并派员专司粮饷。现在甘省逆回鸱张。本省兵力既单。而都兴阿所部可用者。又止马队八百余名。步勇千名。剿办甚属不敷。万难分兵兼顾回疆。所请拨兵五千助剿之处。著毋庸议。现在金陵已克。东南大军。指日即可凯撤。更可腾出饷需。协济各该城。以收士饱马腾之效。该将军以军务紧要。请饬明绪速赴伊犁参赞之任。即著照所请行。哈拉玉尔□□衮等处官军。剿贼获胜。著常清等严饬派出各官兵。乘此声威。星速进攻。以期迅歼丑类。阿克苏所属之赛里木拜城无业回子闻风滋事。亟应妥为弹压。著富珠哩督饬派出之赵维杰等军速赴赛里木拜城。先行设法抚辑。再赴库车。实力进剿。该城粮台事务。著常清饬令同知崇熙撙节办理。据平瑞奏称、文永已于五月二十日到城。即著该大臣统率满汉官兵。前往救援。并著文祥带队赶紧星驰助剿。业布冲额派援库城之马步兵一千五百名。应需盐粮等项。平瑞设法筹解乌城南山一带尚有僻路可通喀喇沙尔等处。难保该匪不暗中往来藉图句结。平瑞务当严密盘查。认真防守。毋令匪踪阑入。其余该都统所筹布置机宜。尚臻妥协。即著照所拟办理。伊犁官兵遣勇。既为该匪所最畏。即著奎栋会商常清。酌派大员。统带此项兵勇。由冰岭驰赴阿克苏会同剿办。迅殄逆氛。将此由六百里各谕令知之。　　

○又谕、常清奏、应援官兵。分起起程。请速饬筹拨军饷一摺。据称库车逆回。聚众滋事。占踞城垣。经常清等调派伊犁等处官兵。分起赴剿。惟军饷一节。现在所费甚钜。万难支持。请饬山西河东道迅拨饷银接济等语。伊犁各营官兵。赴援库车现已分起前进。亟应筹备饷糈。以济军行。著沈桂芬迅饬河东道于库存银两内。无论何款。即行筹拨银数十万两。派委妥员。分批陆续起解。由北路乌里雅苏台科布多等处。解送古城。即由常清派员迎提接收。以济要需。毋稍延缓。将此由五百里谕令知之。　　
</div>
    <div class="pagination">
<a href="清实录同治朝实录_page162.html">上一页</a><span>...</span><a href="清实录同治朝实录_page158.html">158</a><a href="清实录同治朝实录_page159.html">159</a><a href="清实录同治朝实录_page160.html">160</a><a href="清实录同治朝实录_page161.html">161</a><a href="清实录同治朝实录_page162.html">162</a><span class="current-page">163</span><a href="清实录同治朝实录_page164.html">164</a><a href="清实录同治朝实录_page165.html">165</a><a href="清实录同治朝实录_page166.html">166</a><a href="清实录同治朝实录_page167.html">167</a><a href="清实录同治朝实录_page168.html">168</a><span>...</span><a href="清实录同治朝实录_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
