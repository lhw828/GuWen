<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 797 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 797 页/共 848 页
  </h1>
  <div class="content">
   ○甲戌。上诣绮春园问皇太后安。　　

○御勤政殿听政。　　

○谕内阁、户部奏、积欠案内未完各款。请旨饬催等语。各省应追应扣应估变各项。均属帑藏所关。不容稍有亏短。前经降旨饬令各省督抚。认真严催。毋再悬宕。兹据户部查明。各省新旧统共未完银、有六百三十余万两之多。制钱粮石。积欠亦复不少。细查各款欠项。皆系有著不解。何以旧者延宕。新者踵增。陈陈相因。伊于胡底。当此国用孔亟之时。该督抚等全不以国事为重。因循玩愒。积习相沿。殊属不成事体。所有户部单开各项。除河南省民欠马仪工价。现值灾荒。暂缓查办外。其余各省欠项。著各督抚督同司道认真查明。已完扣者。迅即报拨。未完扣者。勒限提催。如有屡催罔应。及已报徵完而侵那不解者。立即专摺严参。各该属员自顾考成。岂敢不急公输纳。总缘各该督抚等、或碍情面。或视为通行具文。讨好属员。博取宽大之誉。左藏匮乏。何以度支。著再谕各直省督抚。务当破除积习。激发天良。将逐款陆续严催解部。年终之时。朕将饬部稽查。某省自降旨催后。已完若干。勤惰攸分。黜陟所系。毋谓训诫之不早也。懔之。将此通谕知之。　　

○又谕、前因豫省灾荒。亟应筹款赈恤。曾降旨发给银三十万两。因思河南被灾甚广。亿万赤子。嗷嗷待哺。若全待分款拨解。仍恐缓不济急。无以速拯灾黎。著再行先发广储司银二十万两。造办处银十万两。星速解交该省。以备赈抚之用。此外仍著户部再行筹画银三十万两。就近拨解应用。该抚即严饬承办各员。激发天良。核实认真散放。务期实惠均沾。勿令一夫失所。当此经费支绌之时。朕不惜内帑以延民命。该省绅民殷户。谅念切桑梓。必有推解恐后者。该抚其善为拊循劝诱之。毋失朕望。　　

○又谕、布彦泰奏、番贼攻扑汛卡。经官兵捕击远窜。请将玩误之汛官惩处一摺。甘肃兼理红崖堡守备署高台营都司詹兆虎、于番贼在化林川等处、附近抢掠窜扰。并不立时追击。辄敢顿兵不进。避匿回堡。贼至不能夹攻。贼逸又不追捕。以致兵丁伤亡。复敢虚词捏饰。实属畏葸巧诈。贻误边防。詹兆虎、著即革职。发往新疆效力赎罪。遗失军械。责令赔补。阵亡兵丁。著查明咨部照例议恤。　　

○又谕、钟方等奏、年班伯克入觐。请暂行停止一摺。喀什噶尔现有回匪滋事。各城伯克等均有防守派差之责。所有此次各城先后起身之伯克等、均著停止本年入觐。即令各回原处。俟明岁再行照例前来。以示体恤。　　

○谕军机大臣等、本日据萨迎阿等驰奏、飞催援兵起程。并各城办理情形一摺。另片奏、传闻逆首系由霍罕逃出滋事等语。又据钟方等奏、筹备官兵过境。盐粮车驮等项情形一摺。览奏均悉。昨经降旨。令奕山督兵迅速进剿。并谕布彦泰行抵肃州时。察看情形。酌量进止。现据萨迎阿等查明。喀什噶尔存城官兵、不下三千余员名。并城内居民甚众。如果调度有方。战守皆资得力。奕山计本月下旬。总可行抵阿克苏。自已带同各兵前进。著仍遵前旨。迅速进兵。趁势痛加剿办。勿使蔓延。无庸会商布彦泰。至布彦泰则须斟酌情形。傥贼势必须并力攻剿。自应出关。如该回匪仅因逼迫肆掠。则不久自散。仍以安驻肃州居中策应为妥。所有阿克苏阿奇木伯克爱玛特捐备军需等件。著事竣奏明施恩。再巴尔楚克为南四城门户。且与树窝子相连。地方紧要。无令失机。此次贼匪内、传述有逆夷张格尔之弟巴布顶之子倭里汉条列和卓在内。由霍罕逃出滋事。道路之言。实难凭信。总之釜底游魂。无关紧要。如能就获。固可立正典刑。即或逃匿。此种丑类。必遭冥谴。断不可黩武穷兵。以必得首逆为快。免得许多影射贪功之念。总期迅速蒇事。早撤粮台为要。至钟方等奏、筹备官兵供支。豫为妥办。谅早咨会。应否调遣。不为遥制。悉听随时酌办。飞咨办理。将此由六百里各谕令知之。　　

○又谕、哈勒吉那奏、赔补蒙古被抢赃畜。护送起程。并缉拏续抢马匹。现在巡查情形。筹议酌办一摺。前因库伦蒙古官员喇嘛人等行抵青海。被番贼抢去马匹驼只。曾经降旨饬令严缉赃贼务获。被抢牲畜。令该大臣照数赔补。兹据奏称、该蒙古复被番贼两次抢劫牲畜多只。实属目无法纪。该大臣亲带官兵巡查缉办。即据左翼盟长呈报遇贼两次。枪毙番贼四名。夺获驼马骡牛二十余匹。所有杀贼之蒙古噶勒、著优加奖赏。并令该盟长等派兵同赴要隘堵御。俟该蒙古行过。再行撤回。该蒙古人等起程进藏。道路尚远。原派绿营兵四十名。颇形单弱。著即添派绿营蒙古官兵。一同照料护送。仍咨明驻藏大臣。派兵接护进藏。至明岁哲布尊丹巴呼图克图之呼毕勒罕、自藏起程北上。应如何添派官兵。前往迎护之处。著布彦泰等先事豫防。毋得再有疏虞。有失怀柔之意。是为至要。至所称商酌调兵出口。分投驱逐。勒献赃贼等语。著布彦泰等酌量情形。再为办理。另片奏、循化贵德两厅营、于番族抢劫之案。并不认真缉办。以致边防废弛等语。著布彦泰等、仍责成两厅营。予限两月。勒令赶紧缉拏蒙古前后被抢赃贼务获。傥仍狃于积习。始终玩懈。即著从严参办。至乐斌片陈蒙古人等、屡次被抢驼马。应作何赔补办理之处。已据哈勒吉那咨明乐斌、初次被抢。折价购买。至后两次被抢赃畜。一时均难备办齐全。俟至明岁从藏旋回。再为给领。著届期赔补足数。毋令蒙古藉口。其哈勒吉那、失察蒙古复被抢掠。自请治罪之处。著交部再行议处。将此各谕令知之。　　

○以通政使司副使庆昀、为太常寺卿。太常寺少卿许乃普、为光禄寺卿。　　

○以贵州清江协副将乌勒欣泰、为山西太原镇总兵官。　　

○乙亥。抚恤琉球国遭风难夷如例。　　

○丙子。谕军机大臣等、本日据吉明等奏、英吉沙尔城垣。被贼围困。派往救援官兵。中途遇贼。得获胜仗。派兵接应。并动项支发官兵盐菜口粮。请拨银接济各一摺。览奏均悉。据称七月二十七日。有贼匪二三千人。围城放火。经我兵开炮击退。旋经带兵游击花沙布等、杀毙贼匪。不计其数。贼兵败后。复聚众围城。请调兵接应等语。此次贼匪围困英吉沙尔。虽人数众多。俱系裹胁乌合之众。其贼首名目。无非耸人听闻。藉此易煽良回。安可尽信。现在伊犁等处官兵。计已陆续到齐。奕山正可乘此锐气。一鼓歼灭。务令片甲不回。方足以警将来而靖边圉。奕山系弃瑕录用之人。此次如能殚竭血诚。早告成功。不仅稍赎前愆。尚可恩施格外。正是奕山立功之秋。朕惟知赏功罚过。其各懔遵。至关外之兵。尽敷调遣。布彦泰著仍遵前旨。暂驻肃州。居中调度。无须妄动。所有备调之兵。可止则止。各路粮台。可撤则撤。吉明等请于陕甘拨银十万两。解赴叶尔羌。以资接济。此次军需均已陆续拨去。著咨商布彦泰、知照署陕甘总督酌核应发应止。随时撙节动用。至另片奏、贼匪滋扰巴尔楚克情形。虽据奏称经兵勇将贼匪击散。难保不复来窥伺。著督饬该城粮员游击等、竭力防堵。蕞尔之地。尚保无恙。何以喀城退败株守。调度乖方。于兹益信。奕山等应鉴覆辙而勉力图报也。将此由六百里各谕令知之。　　

○又谕、本日据吉明等奏、英吉沙尔被贼围困。派往援兵。中途遇贼。得获胜仗一摺。据称派往救援英吉沙尔之带兵游击花沙布等、行至伙什滚排孜地方。突遇贼匪。奋力攻击。杀毙贼匪。不计其数。并夺获炮械马匹。所办可嘉之至。著俟事竣保奏施恩。此时贼匪既已败走。其势散涣。毫无纪律。奕山所带伊犁之兵。甚属骁勇。务即飞咨开明阿等、会约并举。首尾互击。使回匪不能相应。当可长驱获胜。奕山于军务一切。原应随时向布彦泰商办。但现在该将军既不出关。而军情紧急。且奉有谕旨。自当趁势扑灭寇氛。无令事机坐失。株守干咎。至此次贼匪聚众滋扰。究系因何起衅。该匪大半裹胁良回。器械不过木棒。当其初起事时。开明阿等坐拥重兵。何难立时殄灭。乃竟观望因循。遇贼先败。退入城内。是否平日操练无方。抑带兵之官。首先溃败。或开明阿、丰伸泰、两人意见不合。进退失据。或有刚愎自用者。致误事机。均著奕山、吉明、舒兴阿等、隔别访察。务得真情。据实具奏。傥稍涉瞻徇。所查不实。别经发觉。或由朕自行访闻。恐奕山等不能当此欺饰重咎也。懔之。将此由六百里各密谕知之。　　


大清宣宗效天府运立中体正至文圣武智勇仁慈俭勤孝敏成皇帝实录卷之四百四十七

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十七年。丁未。九月。丁丑朔。日食。　　

○谕军机大臣等、本日据钟翔等奏、防堵边卡安静、并乌什阿奇木伯克等、恳请捐办马匹、派拨回兵。分巡台卡一摺。又另片请调乌噜木齐满洲兵五百名。驰赴乌什防守等语。乌什地势。毗连喀什噶尔并与巴尔楚克相距较近。自应豫筹防范。惟贼势散涣。大兵到齐。恐皆窜去。著布彦泰、奕山、吉明等体察情形。如不至扰及该处。所调乌噜木齐满洲兵。即应及时酌撤以节劳费。至乌什阿奇木伯克等、捐办乌拉马匹。并派拨回兵。协回官兵分守台卡一节。该伯克既竭诚效顺。自应俯准。俟军务告竣时。一并查明具奏。候朕施恩。仍由该将军等、先行咨会钟翔等、善抚内外回众。加意防范。外示抚驭之恩。内修准备之具。是为至要。将此由六百里各谕令知之。　　

○又谕、成玉奏、选调官兵起程。带运银两、接济军需等语。据奏在于乌噜木齐提督贮内拨银七千两。巴里坤总兵库贮内调银三千两。均带赴军前。接济盐粮之用。现在情势不能臆揣。若果各路停止调兵。则此项银两。所用甚属有限。著奕山等随时酌核。撙节动支。不得滥费。以重帑项。事竣核实报销。将此各谕令知之。　　

○乌噜木齐都统惟勤奏、据署叶尔羌参赞大臣吉明等咨称、该处官兵。足壮声威。拟将续派乌噜木齐官兵暂缓起程。又奏、阿克苏办事大臣扎拉芬泰、咨调乌噜木齐官兵二千名。前往防堵。查道光十年。阿克苏请调官兵前往该处防守。经前任都统成格、因业已派有援兵并未另派防兵前往在案。今查伊犁乌噜木齐派往满汉各官兵。以及伊犁遣勇土尔扈特蒙古兵。均已陆续前进。不日齐集阿克苏。即使该处必须派兵防堵。应由该大臣会同带兵大员体察情形。将援兵酌量留防。相机办理。此次自应援照十年成案。亦毋庸另行派兵前往防守。以节糜费。均报闻。　　

○戊寅。谕内阁、漕粮为天庾正供。节经降旨、令有漕各省督抚、严饬所属早兑早开。克期渡黄。毋稍迟延。乃近年重运漕船。不能如期抵坝抵通。以致归次受兑。节节耽延。总缘各该督抚、不肯破除情面、先期派员穵浅、临时实力催趱所致。即如本年三月。漕船甫经开行。陆建瀛即参奏逗留之文武员弁刘琅、邱咏恩、潘佐庭、刘椿龄等。及至八月。杨殿邦又奏借山东拨船协运。种种竭蹙情形。几以不误重运为侥幸之事。毫无把握可知。现在节逾寒露。水势渐消。著漕运总督、及沿途各督抚、分饬所属、严行催趱。务使各省回空军船。连樯南下。衔尾遄行。不准片刻停泊。庶几以速补迟。如期归次。至来年新漕转瞬届临。尤当赶紧办理。按限兑开。统限于四月初十日以前。全数趱至清江。克期抵坝。以便渡黄北上。无许稍有延误。傥意存怠玩。视为具文。各口浅阻之处。并不先事挑穵。仍致临事周章。有逾例限。定将该漕督及各该督抚严行惩处。决不宽贷。将此通谕知之。　　

○又谕、前据鄂顺安奏、筹画救荒章程。请招商贩运粮石。给票免税一摺。当交户部速议具奏。兹据该部奏称、该抚系为筹备民食、体恤商情起见。自应准其所请。所有商运赴豫米船。由水路经过之江苏淮宿关。及安徽之临淮正阳等关。著江苏安徽各巡抚、即行移知各该监督等、遇有贩运赴豫粮食。随时查验。给票免税放行。仍严饬胥役人等。不得藉端需索。留难阻滞。以利商贩而济灾区。　　

○谕军机大臣等、本日据户部议奏、鄂顺安奏招商贩运粮食。请给票免税一摺。已明降谕旨。照议准行矣。此项商贩米船抵豫之日。著鄂顺安饬令经过各州县查明迅即放行。以济要需。仍将前后共到若干只。每只若干石。详记数目。俟赈务办竣时。开单具奏。以昭核实。将此谕令知之。　　

○又谕、据舒精阿奏、派定蒙古兵丁起程一摺。并将期满笔帖式暂留差用等语。前据萨迎阿等奏、飞催援兵起程。又据吉明等奏、派往英吉沙尔援兵。击杀贼匪。得获胜仗。谅□＜?麻骨＞小丑。定已闻声胆落。奕山于八月下旬。必可行抵阿克苏。指日督兵进剿。不难一鼓歼除。舒精阿所派蒙古官兵一千余名。于八月二十六日起程。此时计已在途。如接到奕山知会。应止则止。又另片奏、请将印房期满之笔帖式吉拉敏、随同带兵各员。照料蒙古官兵。傥调兵停止。即著折回。将此谕令知之。　　

○己卯。谕军机大臣等、海枚奏、接准飞咨调兵。赶紧豫筹粮草车马一摺。此次所调乌噜木齐等处征兵。克日起程。经过之处。自应将粮草车马一切豫为筹备。据称回子郡王阿克拉依都等、来城面禀。情愿将回部双套车凑办四百辆。以供兵差等语。足见急公报效。应即准其所请。但此时停止关内之兵。所用车辆。自应少减。如必须供应转运。所有该回子郡王向义输诚之处。著该大臣于事竣后。据实具奏。候朕施恩。其车价转运无定。仍由官照例支发。以示体恤。将此谕令知之。　　

○命署陕甘总督兵部尚书文庆、刑部右侍郎张澧中、驰往河南。查办赈务。　　

○庚辰。上诣绮春园问皇太后安。　　

○辛巳。谕内阁、本日吉明、舒兴阿、由六百里驰奏、续派接应官兵。协同前派官兵。中途遇贼。合力攻击。大获胜仗一摺。览奏忻悦。叶尔羌前次派往救援官兵。中途遇贼。已有斩捦。因贼势太重。续派官兵驰往接应。该大臣等恐军行迟缓。即派署把总马连科、执持令箭。沿途催趱。前派带兵游击花沙布等、折回黑孜布依地方安营。随有贼众追来。四面围绕。并于附近营盘高阜。垒筑炮台。以回房多间。藏避枪炮。该游击双来、亲冒矢石。率领官兵。奋力向前。将炮台回房全行拆毁。接连五昼夜。极力抵御。随闻援兵继至。即率官兵出营堵截。防御爱陈布、守备平喜、亦即驱兵近前。两队合一。奋力追击。贼匪被伤落马者不计其数。余众窜散。现在大兵尚未到齐。哈城虽无确信。然发轫之始。即能令回众胆寒。深堪嘉尚。必应加恩奖擢。游击双来、著以参将即行升补。赏戴花翎。并赏给法福哩巴图鲁名号。防御爱陈布、著以该旗佐领升用。遇缺即补。守备平喜、著以都司升用。遇缺即补。均著赏戴花翎。署把总马连科、著以千总即补。并赏戴蓝翎。吉明、舒兴阿调度有方。甚合机宜。均著赏戴花翎。仍交部从优议叙。并发去花翎五枝。著吉明等祗领。所有奋勉出力之两次派出官兵伯克等。著查明开单具奏。候朕施恩。其阵亡带伤兵丁。著查明咨部照例办理。该部知道。　　

○又谕、前因回疆不靖。授布彦泰为定西将军。现据吉明等陆续奏报贼情。关外调集官兵。足资防剿。布彦泰现在带印驻劄肃州策应。杨以增著毋庸署理陕甘总督。仍回陕西巡抚本任。所有陕甘总督衙门日行事件。即著甘肃布政使宝清代拆代行。其未撤粮台以前。所有肃州粮台事务。即著布彦泰督饬严良训、明谊办理。　　

○谕军机大臣等、前因回疆贼匪滋事。关外之兵。足敷防剿。曾叠经降旨、停调关内官兵。令奕山督兵进剿。布彦泰暂驻肃州策应。本日据布彦泰奏、接奉授为定西将军谕旨。刻即起程。请饬筹拨银两各一摺。又据吉明等奏、续派接应官兵。协同前次官兵。合力击贼。大获胜仗。贼众奔窜。及现移兵驻劄要隘一摺。又据扎拉芬泰片奏、截留伊犁满洲三营官兵。赴叶尔羌应援。及办理军需支应各等语。已明降谕旨。将吉明等优加赏叙。并令布彦泰驻劄肃州策应。督率司道办理粮台。杨以增仍回陕西巡抚本任矣。关外救援官兵。叠获胜仗。大兵一到。自可立予歼除。布彦泰既不出关。则奕山专司进剿。傥有须接应之处。并著吉明后路应援。以壮声势。仍会同商办进剿之方。毋失机会。布彦泰著仍遵前旨。居中策应。俟杨以增将总督关防交还时。所有定西将军印。除已行文钤用外。著暂行封贮勿用。仍用陕甘总督关防办理一切。其所带官兵一千名。与台涌现带官兵一千五百名。著酌量情形。可止则止。其选派凉州肃州各营兵。即著停止前进。至土尔扈特兵丁。据布彦泰奏、向为回众所畏。亦著奕山察看情形。分别进止。贼众煽惑回民。妄称逆裔。无论有无。皆不可信。奕山务当坚持定力。遍谕军民为要。所需军饷。已由户部筹拨银百万两。著撙节动用。毋令稍滋糜费。关内粮台。原为转输关外军饷驮载而设。但目下情形。岂能仿照六年十年光景。动云数百万两。著仍遵前旨加意筹画。可撤则撤以节虚糜。吉明等奏、扎营之处。向有水塘。足供千人汲饮。被贼堵塞来源。夜间水复暗长。此皆我将士忠义之气所感。著该大臣等于事竣后。酌量如何仰酬神贶。妥议具奏。扎拉芬泰奏称、前截留伊犁换防满洲三营官兵二百四十余员名。调赴叶尔羌应援。又于各处调来援兵内。酌留二三百名。防守阿克苏。著奕山等一并通盘筹画。分布妥协。又奏阿克苏应行筹备军需粮石。著与海枚商同撙节支发。不准滥用。毋得扰及商民回子。以顺舆情。再爱玛特捐备军中器械。著于事竣后奏明施恩。将此由六百里各谕令知之。　　

○定西将军布彦泰奏、出征官兵。请支用车辆。得旨、著不准行。　　

○命御前侍卫珠勒亨、二等侍卫德冲额、毋庸前往军营。　　

○壬午。遣官祭历代帝王庙。　　

○谕军机大臣等、本日据惟勤奏、豫筹粮石。并咨商采买以节经费。又奏、汇兑商民银两。以备急需各一摺。此次回匪滋扰。调派官兵。该都统业已将粮石等项。妥为豫备。惟运脚需费甚繁。咨商阿克苏办事大臣。体察情形。就近采买。著即照议办理。如该处采买尚不敷用。再将现在筹备粮石。迅速运往。至乌噜木齐库贮银两无多。所有豫筹口粮车驼等项支发。著准其援照成案。汇兑商民银十万两。即著陕甘总督、在于伊犁将军奏拨乌噜木齐银两内提出。解交甘凉道库暂贮。以备商民给领。惟现在已停调关内之兵。关外之兵亦有酌量裁撤之处。该都统于一切筹备支发等项。固不可稍有迟误。亦应事先筹画。加意撙节。认真办理。如有赢余。即著提回存贮。勿谓业经奏拨。必以全行用尽为止。将此由五百里各谕令知之。　　

○又谕、本日据钟方等奏、请添军台夫马等项一摺。现在回疆不靖。军书驰递。最关紧要。哈密地处冲途。所有原设军台十二处。每台准暂酌添马四匹、或六匹、夫二名、或三名以资接济。向由军台运送各项官物。著改交该地方官雇驼挽运。其夫马盐菜草料、及驼脚价值。均准照成案。作正开销。惟此次军务。指日即可竣事。无得多事铺张。务当加意撙节。核实支销。随时体察情形。可撤即撤。以节浮费。将此由五百里谕令知之。　　

○命盛京将军奕兴、会同盛京户部侍郎庆祺、监收奉天官庄谷石。　　

○癸未。拨四川盐茶公存银十万两。发商生息。备缉捕经费。从署总督廉敬请也。　　

○甲申。遣官祭都城隍之神。　　

○谕军机大臣等、本日据讷尔经额奏、山东捻匪、在河南地方抢劫。并潜赴开州滋扰。经该州文武员弁追杀捦获各犯。现饬连界各属。一体堵捕。又据御史张廷瑞奏、毗连豫省之直隶山东所属、灾民匪徒勾结。请饬豫为防范各一摺。山东捻匪纠抢。久为地方之害。现值河南荒旱。尤虑灾民被其裹胁。为患更深。现据讷尔经额奏称、接据大名府属文武员弁禀报、有山东捻匪、潜入开州地方。强借当铺银钱。经该州等会同文武员弁。并协同河南卫辉府属各员弁。督率兵役先后格杀。并捦获贼匪多名。讯据供称捻匪分股四出。均带有火器枪械。又据民人李麦所称、捻匪发辫旁另有小辫。用红绳拴系。以为暗号等情。现在豫省灾民遍野。似此匪党横行。分起窜扰。傥阑入豫境。势必至裹胁饥民。与御史张廷瑞所称灾民流离迁徙、因有不逞之徒乘机勾结等语。正相符合。且恐有匪徒伪作饥民。乘间窃发。若不及早兜拏。贻患何可胜言。著讷尔经额、崇恩、鄂顺安、均即督饬员弁。于三省交界地方。毋分畛域。协同兜捕。务期同心合力。将已获到案者。严究夥党。设法侦拏。俾匪党悉数歼捦。断不准互相推诿。致误事机。经此次饬拏之后。如复有捻匪及大股贼匪扰害地方。经朕访闻。或因另案发觉。惟该督抚等是问。恐不能当此重咎也。懔之。将此各谕令知之。　　

○又谕、御史张廷瑞奏、盐枭肆扰。请饬查拏惩办等语。据称直隶河间、冀州、及顺天之霸州、文安、一带。盐枭结夥。百数十人或二三百人不等。用驴驮载私盐。执持枪炮器械。强行售卖。经地方官差拏。辄敢拒捕。施放枪炮。似此恃众藐法。若不及早严拏。将来愈形滋蔓。贻患匪细。此等匪徒。大半籍隶沧州。以驴驮为记。以枪炮为号。一开枪炮之声。则各处枭匪。闻声往助。恐扰害地方。有不止如该御史所指数处者。著卓秉恬、汪本铨、讷尔经额、分别密饬所属文武。设法严行查访。务期尽数捦拏。从重惩治。毋得区分畛域。意存推诿。傥委员等畏葸不前。捏词粉饰。日后养痈贻患。咎有攸归。懔之。将此各谕令知之。　　

○乙酉。谕军机大臣等、本日据裕泰、陆费瑔奏、湖南临武、常宁二县。访获纠众拜会首从各犯。现在提省审办一摺。又片奏、桂阳县拏获教犯。讯出王存真等、传徒习教踪迹。飞咨广东、江西、一体饬拏。并接准江西来咨。通饬严密侦捕等语。此案前据吴文镕奏称、拏获教犯楚潮泗等、提省审办。并究出拜湖南人王成金为师习教等情。已有旨谕令咨会邻封。一体密拏。兹据裕泰等奏称、临武常宁等县营。先后拏获纠众结会之匪犯唐帼通、郭志禄等、共一百十余名之多。讯据供认结盟拜会。种种不法情形。且刊刻字帖。沿袭悖逆语句。分途传布。其所刻字帖。据供张老二在广东望海山地方。遇一游方僧人所给。称系拜会传钞旧本。现在张老二业被格毙。难保非该犯等恃无质证。任意捏饰。并恐各该犯另有不法、及抢劫扰害地方情事。日形滋蔓。恐类养痈。必应严密拏办。以净根株。耆英、吴文镕等接奉此旨。务即按照犯供。并详核裕泰、陆费瑔咨文选派干员、前赴各该处密行查访匿犯。得有确情。即行拏办。至所称广东望海山游方僧人。亦应密访姓字。勿任委员被捕役畏难。含糊朦蔽。将就了事。其湖南江西两省现获各犯。著裕泰、陆费瑔、吴文镕、分别研讯。务令将传徒习教等事。尽情供吐。以凭根究党羽。断不准稍涉含混。案内各逸犯。尤当遴委员弁。分途躧缉。务获惩办。毋许一名漏网。以惩邪匪而靖地方。是为至要。将此各谕令知之。寻裕泰等奏、遵旨飞咨广东省密访望海山游方僧人系何姓氏。旋准广东督抚臣咨覆。饬属查无望海山地方。究竟系何州县地面。游方僧人系何姓名。请饬提犯确讯移覆。以便转饬指拏。随即讯明唐帼通、郭志禄、张老二、唐大旺、黄寿松、欧先觉等。纠人结拜添弟会。希图抢劫。按律拟斩立决。该犯等结盟拜会。胆敢将旧有违逆字帖。肆行刊布。情节尤重。应加枭示。除张老二已被格毙。唐帼通于取供后在监病故。应戮尸传首犯事地方示众。以昭炯戒外。郭志禄、唐大旺、黄寿松、欧先觉、四犯。恭请王命斩枭示众。余犯分别问拟。所有交给张老二字帖之游方不知姓名僧人。提讯唐大旺等不能指出地址姓氏。仍飞咨广东省严密访拏究办。下部议。从之。　　

○又谕、萨迎阿奏、伊犁派出遣勇等语。前据吉明等驰奏、续派官兵协同前派官兵。合力击贼。大获胜仗。指日奕山督兵进剿。定可立予歼除。此项遣勇。著奕山即饬令仍回伊犁。沿途毋得滋扰。再据奏称、接到奕山信函。拣派能识水性民遣。饬往行营备用等语。回疆地方。作何差遣。何以必须能识水性之人。著奕山遇便具奏。将此由六百里谕知奕山、并谕令萨迎阿知之。寻奏。巴尔楚克附近地方。有浑河一道。现因雨水过多。恐误军行。是以拣派识水性者数名。以备伐木搭桥之用。报闻。　　

○伊犁将军萨迎阿奏、设立粮局。派员办理。得旨、刻下不能不如此派委。随时查看情形。可撤即撤。毋稍迟疑。　　

○以吉林军政年逾六十官二员精力未衰。命留任。　　

○丙戌。谕军机大臣等、前有旨令李星沅等、于江苏安徽两省。购买粮石。运往河南。接济灾区。兹据王植奏称、本年安徽省亢旱日主。江北尤甚。收成歉薄。粮价增昂。势难接济邻省等语。自系实在情形。惟豫省正在办赈之时。需用孔亟。江苏淮安扬州各属。今年秋收丰稔。采买不难。著李星沅、陆建瀛、仍遵前旨、迅即妥筹购买。有若干石。先行委员飞速解往。仍令后起源源接运。一面奏闻。以慰朕怀。至王植所奏酌筹库款解往江苏协济之处。似多周折著李星沅等酌量情形。如不须用。即知会安徽毋庸协拨库项。以免辗转解运之烦。将此各谕令知之。寻奏、现已购米四万石。运往清江备拨。仍于常州扬州各属分投购足十万石。陆续接运。并先期饬属雇船应用。不准片刻稽延。其安徽协拨库项。已据抚臣王植咨明筹解银十万两。即遵旨飞咨截留。无庸辗转周折。如已起解来江。或暂存司库。酌量情形。但可无需动用。即将原银还皖。以重库储。报闻。　　

○礼部奏、十月初十日。皇太后圣寿节应行礼仪。得旨、是照例行礼。奉皇太后懿旨、停止筵宴。其在外公主福晋命妇进内行礼之处。并著停止。　　

○浙江巡抚梁宝常奏、遵拏洋面盗船。严行讯办。得旨、勿避嫌怨。勿被欺朦。认真督缉。务要所辖洋面肃清。方不负海疆重寄。懔之勉之。　　

○以乾清门二等侍卫德勒格尔、三等侍卫伊昌阿、为御前侍卫。　　

○丁亥。上诣绮春园问皇太后安。　　

○谕内阁、吴文镕奏、衿棍藉端闹考。拒毙差役。请将知县暂行革职一摺。江西贵溪县文童考试。该童生等胆敢聚议罢考。以致棍徒纠众滋事。伤毙差役。并将看管生童。一并抢逃。不法已极。此次闹考。何以又牵涉闹漕之事。种种藉端挟制。或因该署县滥刑激众。酿成事端。抑生童等豫为包漕地步。必应彻底分别究办。以肃庠序而儆刁顽。署贵溪县事候补知县阎彤恩、著暂行革职。交该无提同案犯人证。确切讯究。按律定拟具奏。寻奏、讯系已革贡生倪步蟾、因该县禁衿棍包漕。顶撞被责详革。纠众罢考。拟发往新疆效力赎罪。该县阎彤恩、尚无滥刑激众情事。原参革职。应予开复。下部议。从之。
  </div>
  <div class="pagination">
   <a href="清实录道光朝实录_page796.html">
    上一页
   </a>
   <span>
    ...
   </span>
   <a href="清实录道光朝实录_page792.html">
    792
   </a>
   <a href="清实录道光朝实录_page793.html">
    793
   </a>
   <a href="清实录道光朝实录_page794.html">
    794
   </a>
   <a href="清实录道光朝实录_page795.html">
    795
   </a>
   <a href="清实录道光朝实录_page796.html">
    796
   </a>
   <span class="current-page">
    797
   </span>
   <a href="清实录道光朝实录_page798.html">
    798
   </a>
   <a href="清实录道光朝实录_page799.html">
    799
   </a>
   <a href="清实录道光朝实录_page800.html">
    800
   </a>
   <a href="清实录道光朝实录_page801.html">
    801
   </a>
   <a href="清实录道光朝实录_page802.html">
    802
   </a>
   <span>
    ...
   </span>
   <a href="清实录道光朝实录_page798.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
