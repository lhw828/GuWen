<!DOCTYPE html>
<html>
<head>
    <meta charset="UTF-8">
    <title>名山藏 - 第 75 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名山藏 - 第 75 页/共 112 页</h1>
    <div class="content">
　　李承勋　　吴廷举　　何孟春 

　　○李承勋 

　　李承勋字立卿嘉鱼人唐郁林王恪之裔父田成化中为户部郎中蜀大坝蛮叛尚书杨鼎举田督饷田计黔泸夔庆等郡所合征调劝输以省远挽蛮平擢广东左参议海南夷酋那喃叛田渡海扺巢穴谕服之仕至右副都御史以不谒汪直重缙绅闲承勋年二十举弘治六年进士授太湖令剔蠧除强力行古政历南京刑部郎中与胡世宁魏挍余佑相善时称四君子正德三年自工部郎中出知南昌府是时江西盗起瑞饶抚赣诸郡皆被贼承勋至赣贼方犯新淦参政赵士贤被执都御史陈金檄承勋守丰城承勋多方防御寇退六年靖安寇胡雪二与其党罗光权等攻掠州县杀人万计参政吴廷举入寇垒为所留代者副使吴一贯亦没于军承勋与贼两战斩首五百有奇七年华林寇丁大全等复炽副使周宪被害承勋单骑入宪军召贼党王奇说降之奇来见摉得其衷刃纵使还奇复与其党来则谋举火为应承勋乘之寇以大溃擒斩二千四百降附五百抚散万余二县悉平八年姚源寇王浩八听抚复叛都御史俞谏调大同兵征之边兵贪暴甚贼承勋独约朿一军设伏裴源斩复首百有奇论功第一镇守太监黎安欲夺之诬承勋窜贼坐系江西狱吏部言承勋治绩显著得出超迁浙江按察使累升都御史廵抚辽东初开原与虏市虏时时杀掠市人廵按御史葛禬请遣大臣有才望者经略战守兵部以承勋言上遂使往承勋以开原一镇孤悬贼境密迩奴儿干诸夷边城頺坏贼往来莫禁民困不支奏请修筑城堡起定远庆云次古城镇夷以及松山柴河诸要冲为垣九万一千四百余丈壕堑如之墩台百八十有一招来逋逃三千三百有奇垦田四千五百余顷又城中固铁岭蒲河抚顺诸要害垣堑墩台视开原三之一两月报竣升俸一级是为世宗初年亡何告归起南京都察院右都御史转南刑部右侍郎寻升尚书嘉靖六年左都御史缺吏部以承勋及工部尚书胡世宁上上用承勋趣传赴职是时天子励精图治收召材贤士大夫以节与名表着于时者莫不在位寻升吏部尚书会刑部尚书颜颐寿罢上加承勋太子太保使为之刑部班秩亚吏部复使为慎选也承勋自南京至条足食足兵八事上嘉纳焉金之上欲作新戎政复团营旧大学士杨一清言兵部尚书职重事繁不应兼掌宜专设都御史一人提督令才望大臣充之上又特命承勋为兵部尚书兼都察院左都御史加太子太保提督团营军务赐玺书及御制诗一章凡国有大议承勋与胡世宁等频见谘访承勋亦孜孜为国知无不言甚称上意七年以疾乞休因疏时事所急者上下议所司慰留不允八年胡世宁以兵部尚书卒特命承勋专领尚书事兼团营如故时岑猛弄兵于田州沙保拒命于芒部番贼深入于洮岷甘肃土鲁番嫁祸于哈密小王子入寇于阳和警报日至承勋继世宁任经理安戢先后同心九年一品考满上亲制手敕褒嘉赐羊酒宝镪十年春以风霾示异奉诏陈备边策因言今天下夷虏之患凡五所以备之不过丰财用材两途而丰财之道在备豫用材之道在器使疏入即下诸司条议举行亡何暴卒于官舍上曰吾方欲用承勋吏部今矣自为文遣祭恤典有君赐赠少保谥康惠承勋学有渊源济以廉果言议风采闿切通明握兵南北深识夷虏情形而通达国体练习庶务每集议朝堂感慨辩论所奏前后数十皆切于当世从兄承恩郎中承芳大理寺副承着承颜贡士承芳不乐仕进隐黄公山下以讲学赋诗为乐承着善居丧从陈献章游亦隐黄公山 

　　○吴廷举 

　　吴廷举字献臣苍梧人成化中年十九举于乡二十三以进士知顺德县尽罢县诸浮费坏斥淫祠观寺二百余所以其材修学宫辟书院作土堤有乡大夫二子犯盗并论死之而生其少子存其后标其门曰盗后少子改行泣愬廷牛廷举乃撤之廷举倨直好气节上官莫敢干刘大夏为广东左布政使每延馆廷举省衙尺书称大夏顿首顿首其见重如此顺德有权珰者家庙在县以属都御史屠滽滽檄召廷举廷举入见滽曰中贵人某者而邑子属院修其家庙院难为檄故面语公公留意廷举曰下官越境奔命谓大人有重委所见命乃然下官守土吏非奉朝恩若例不敢私役一人轻费一金也大人自为之趋出廵按御史汪者曰吴令颛拒上市能所坏壬祠斥寺观以其材作土堤辟书院修学宫亡帚又乎盗盗门竟撤之殆盗赂耳即捕盗令自首赂令令乃撤门标不即理前事廷举囚服梏手分折费直竹木碎屑具列斤两盗亦前曰盗小人死分也敢诬廉令汪大惭止廷举以刚伉不得超迁滞郡县者二十余年正德初广东盗起用刘大夏荐自松江同知升兵备佥事至则平十三村池水诸洞贼刘瑾索括省帑令解京师众谓当鬻盐入之廷举奏言有旨括省帑解京皆非正费曰贡进内也曰司礼打点钱也请留之备军瑾大怒而廷举方劾岷府门正鹤入广崟办不法太监忠镇守横恣者二十事忠亦讦奏廷举逮系诏狱无所考坐枉道过家械首吏部门一月谪戍边会风霾示变放为民其年瑾诛迁云南副使江西盗起緫制讨之数年无功吏部尚书杨一清言廷举才略随迁江西参政至则督兵攻靖安寇胡雪二者无功既单骑入姚源贼王浩八垒谕之降为浩八所羁廷举居数日不见恐行坐吟诗阴伺得贼要领因用其巨力而谴微轻者啖以利令仆妻其女时胡世宁方以按察使讨贼腾檄开谕贼奉廷举归廷举因与椽澄执酋率三人平之因上椽功而自劾轻自被羁状又二年追姚源贼于弋阳又一年与胡世宁等击浩八于裴源皆有功廷举故喜吟诗尊副使李梦阳而请之顾其音响不谐大为梦阳嘲哂遂忌而相排击廷举曰乞休不俟命解去既去升广东右布政兼经略广西转左布政湖南饥升副都御史出赈还京复出湖南定地诸夷界宁庶人且反阴属吏部尚书陆完曰都御史孙燧不利我急去之切勿吴代也世宗即位召为兵部右侍郎上书自劾曰窃见古之人臣尽言以匡君竭忠而补友用能殚心报国协力捄时都御史之职当辩理冤滥紏劾百官而臣向者当多事之秋负不职之咎正德末年钱宁江彬相继窃柄招权纳贿误国开边臣于此曾无一言排击吏部尚书陆完顷心张锐兵部尚书王琼谄事钱宁臣于此时不以风闻紏过致仕少师梁储臣微时旧交也先帝南狩有请宝之从无回銮之诤今少傅蒋冕臣同榜好友也先帝南事日非既不能引裾而陈又不能纳绶而去而臣于二臣袖手括囊曾无忠言善说输膂献箴昔者张纲埋输于梁冀王尊上奏于匡衡唐界面陈于彦博韩愈者论于阳城欧阳移责于仲淹陈瓘致规于曾布朱喜削简于史浩臣处君臣朋友之闲有媿七贤不敢就职谨乞骸骨归疏入改南京工部又转南户部迁南廵抚右都御史葢立朝五日而大礼议起廷举请廷问海内有德有学之臣如杨一清胡世宁王守仁汪伟李承勋李梦阳诸人定其是非不报廷举虽与梦阳相忌至是顾亦荐之于朝而廷举先为江西时德兴县有致仕布政使舒清者尝治禹州掘地得钱十八万缗尽发属公后在广西却土官馈□归之府库居乡不迹城府贼入境相戒勿扰清家廷举上言荐清请量授京职或赐养赡米廪下吏部寝不行至为南都御史长洲知县郭波者以法挫织造太监张志聪志聪怒伺波出拥徒百十人执波倒曳车后行数十里典史萧景腆者方操兵教场闻波事召兵前冲闻太监道攘臂大呼扼太监颃落其帽诸兵皆助鬬百姓尽登屋飞瓦击下百十人者拥太监遁去遂夺波还志聦以为辱入奏之世宗命械系波景腆且重治之廷举入奏志聦贪黩所以鱼肉吴人状上降波五级调景腆远方黜志聦罢之廷举还引见景腆壮焉为立仗义英风碑碑于长洲之县门 【 波闽县人景腆晋江人】 其嗜善如此何迁工部尚书具疏乞休上慰留之廷举且留户部主事陈琛以诗规廷举廷举手牍请琛曰公谓可归即归矣遂再疏请疏引白居易张咏诗月俸百千官二品朝廷雇我作闲人天下太平无一事江南闲煞老尚书之语疏中有呜呼二字上怒廷举悔慢无人臣礼今致仕亡何卒廷举身长而瘠面如削好读书自拟古人志节皎然于天下其少游太学时与罗王为同舍生王以赀贡年四十余无知者廷举独奇而兄事之王主仆皆病痢仆死廷举身为煑粥负之解后昼夜十数反其在顺德邹智谪死石城死之日上官还广治令当迎廷举独经纪智丧越日乃入谒人皆服其谊有弟廷弼亦为举人廷举游宦不偶所亲劝廷弼规之廷弼曰君子仕则为君兄强直守职诚向君也乌用规哉廷举被逮时廷弼追与俱及下狱械首刘瑾戒通饮食者廷弼着举人巾服操食食兄卧其械下刑部主事宿进见之叹曰二吴一死安用生为奏记吏部尚书张彩彩捄之于瑾故得全世皆赞其孝友隆庆初赠廷举太子少保谥清惠 

　　○何孟春 

　　何孟春字子元郴人本庐陵人元时有为郴桂都统者遂家焉祖俊云南提学佥事父说刑部郎皆知名 【 说字商臣有勋戚以私怨诬指挥某杀人东厂缉行下诸理商臣察其情请尚书反之尚书从口臣言为反奏土如尚书议指挥某得脱客贺商臣商臣曰法不自法官主持而藉诸贵近是为失职与有耻焉又何贺也】 孟春幼颖异为黎淳所赏长从李东阳游东阳读其文曰表吾楚者此子也年二十登弘治八年进士授兵部职方司主事历员外郎中弘治十一年闰十一月日食下诏求言孟春应诏上万言书极言时事而先之以果听断公委任以箴以德时论韪之孟春貌癯神畅虽在年少淹贯通练每谈疆场慨然有弯弓之志尚书马文升刘大夏皆器重之一日京师熊入市伤人文升以守卫官不戒请加罪并陈当饬戎备盗孟春言熊之为兆虽当防盗亦虑火灾亡何礼部毁或问孟春验何占书孟春言初无占书记宋绍兴已酉永嘉县有熊入守太守高世则谓其倅曰熊于字上能下火郡宜慎火已永嘉县灾某谈所记不意验也出为河南参政分守三道治称仁明居三年擢太仆少卿老幼倾城拥车浇酒道傍以谢马足既至上言马政利病兵部以为条式寺储马价县官欲取他用孟春奏寝之繇太仆卿升右副都御史廵抚云南蛮夷盗贼充斥孟春处置抚谕多所解散独十八寨黑罗久作不靖出没流劫啸聚至千百余孟春与廵按御史陈察议征朝命许之解散罗雄越州邑市诸县蛮之为羽翼者先是滇石能言更有妖蟒助贼作雾孟春为文祭蟒蟒飞石裂遂克之磨崖而碑之曰石有声贼则灭白蟒去黑猡磔抚廵御史亲持节既得虎子塞虎穴江流改盘山失嵲孟春性尚刚褊常书卫玠之言以自戒居常好读书兼喜饮酒其所读书参互考订博而能精历数兵法奇遁医药皆臻其妙丘浚尝辑医钞孟春益抄广之至是发在官赢钱买药给方下牒州县曰云南夷猡之地饶毒瘴尚鬼蓄蛊疾不服药当职异时阅故阁老丘公感避难止小儿哭法因而广抄方书遂忆诸书中如宋陶学士大边方可疗阻饥苏学上圣散方可消瘴疠丘抄皆未之及因续而广之夫二公目覩药効手书示世政贵养民何小可忽冥应灵契谅非阔迂越瘠秦肥当无阻格世宗元年升南京兵部侍郎论平十八寨功改立十八寨为永昌府增长官司五守御千户所五明年改吏部与乔宇林俊彭泽汪俊辈皆以拔擢人才为巳任大礼议起孟春前后三疏张璁为大礼或问十三条孟春通夕作十三难破之遂与百官伏阙请上怒孟春首倡以大臣仅夺其俸寻调南京工部居二年引疾退许之明伦大典书成削职为民孟春勇于敢为历仕三朝屡陈谠论当伏阙时有老中贵识之曰此公先朝言事多巳今尚尔邪所著书始名案垢既家君累平生撰述得六十余卷名余冬序录其曰案垢者谓夫谓不日新必垢案用书室垢惟笔墨然亦须涤今者笔垢予楮意在求新而余冬自序之文则言魏董遇好读书谓学当以二余冬者岁余夜者日余阴雨者时余寗越受业十五岁为周公师其言人休不休人卧不卧者此以日时之余而东方朔自谓三冬足用盖岁余邪晋皇甫谧自言昼愍作劳夜甘疲寐三时之务卷帙生尘惟季冬之未纔得一旬学亦兼夜寐或不觉日夕可知北齐李铉春夏务农冬乃入学三冬不枕假寐而巳士安宝鼎盖于日时之余亦不暇学矣予少而仕宦俸足自资鞅掌政务顾三余时有南部翰局稍闲理绎旧稿乙酉冬闰禾卒有成帙养疴归山益多长晷命儿子编辑亦适戊子冬开编帙序自起毕辜尽极阳录名曰余冬夫予之为学犹是闰耳且不足比昔贤之处况乎时日孟春他所考订注释尚多学者称为燕泉先生隆庆改元赠礼部尚书谥文简遣官造坟谕祭子仲芳举人竟夭绝 【 郴城西有泉春满秋平楚人谓燕来水盈燕去水平名泉日燕】 

　　郎曰吴廷举何孟春皆据经守道之臣而淹贯学问廷举从李献吉学诗不谐遂生睚眦之衅此与搥胸呕血何异崔子锺曰铣颇识当世士大夫如吴公鲜俪也尝谓之曰许友死未知公能否此外优为之 

　　名山藏卷之七十四 

　　●名山藏卷之□□□ 

　　晋江何乔远　譔 

　　臣林记（嘉靖臣四） 

　　◆臣林记（嘉靖臣四） 

　　邵宝 
　　杨廉 
　　鲁铎 
　　王廷相 
　　陆深 
　　张邦奇 
　　朱裳 
　　梁材 
　　唐冑 
　　熊浃 
　　张治 
　　何瑭 
　　寇天叙 
　　崔铣 
　　魏挍 
　　吕柟 
　　舒芬 
　　马理 
　　王道 

　　邵　宝　　杨　廉　　鲁　铎　　玉廷相　　陆　深　　张邦奇　　朱　裳 

　　○邵宝 

　　郡宝字国贤无锡人成化二十年进士初知许州以礼教为治作新庙学正颖考叔祠封晁错之墓改魏曹操庙以祀汉献其称汉献也不曰献而曰愍以从昭烈之所烈祀裴度于郾祀范纯仁于襄城巫挟龙骨倡妖杖巫取龙骨毁之躬农种行社仓民用充足文风蔚然 【 曹操庙旧在受禅台之中每夜辄闻金戈铁马声土人奉之甚谨宝至改之操灵如故乃祀汉愍帝于上列孔融祢衡杨修陈琳旁立为四配操灵便灭又操庙右有关羽庙灵亦如操宝题诗诮之谓其徒忠曹操而无事先主之实祠庙亦遂不灵后人更于操庙左作司马懿受禅碑以嘲操云】 弘治七年升户部员外郎尚书周经刘大夏甚器重之进郎中通明条例平允出纳有所区条多见采谘升江西提学副使正德初累升左副都御史总督漕运刘瑾用事坐平江伯事有连欲祸陷之李东阳力捄得致什瑾诛起廵抚贵州未任寻升户部侍郎疏乞养母十四年起南京礼部尚书以终养辞嘉靖初大臣言官交笃再起再辞特与终养母亡服阕请致仕不允卒宝少孤力学弱冠著名服官内外虽公务丛委条贯整饬为人乐易谦虚不见喜怒人悦而归如川赴海尝谓愿为真士夫不愿为假道学当世以为名语所著有容春堂集该括摹写极所欲言而无宂长辛苦之李东阳作信难篇赠之以为文章好尚相信最难信其人斯信其文矣国贤所作盖欲进于古人以几于口无择言言必有中者宝同邑举人浦瑾亦笃学问宝取旧作印可之先诵一过诵而乐心则录似瑾瑾曰可则再诵曰不可不诵也有诵而未乐亦弗以录而瑾为之序曰谨重精纯盖得诸宋雄浑森严盖得诸唐尔雅深厚盖得诸汉其近古盖得诸先秦宝视学江西山舆水舫紬绎经史欣然有会日记月载复名日格子以附格物之义其经书所得载诸简端名简端录廵抚吴廷举以上之朝其卒也赠太子少保谥文庄 

　　○杨廉 

　　杨廉字方震丰城人父崇永州知府受业于朝九韶为吴与弼高弟廉渐濡其学蔚为儒者成化中举乡试第一二十三年试礼部第三选庶吉士移疾家居弘治三年授南京户科给事中益留心世务凡民隐吏治兵政赋役以至星历等学莫不究论会管后湖黄册滦州知州某请抄册以便清军行户部许之廉驳言祖宗旧制藏册严密为谋远矣历日悬长军民户籍无敢紊乱诚后湖为证也若发外抄誊人得测知脱军作民且纷然众人服其识体以忧去服阕补刑科给事中因地震劾奏大臣首荐张元祯吴宽李东阳王鏊刘戬宜备日讲复请优礼吏部尚书王恕叙复杨茂元盛应期之因事获谴者荐引知名士如周瑛周孟中王源儒张吉王云凤刘元刘大夏谢铎林俊曹璘等可备任使屡上时政边务多见采行 【 谢戬字景元安福人成化乙未廷试第二人及第授翰林编修册封安南先是使外国者多治巨舰载重货浮海与为市戬考地志陆道南宁径甚乃乘肩舆从两僮忽抵其界夷人倾骇至日颁诏明日燕毕遂行国王惮恐金珠犀象馈贻错路戬一不顾王复遣人追授诸途戬书其初入关诗归囊若有关南物一任关神降百殃以示之安南人益敬悚其后遣使入谢表有廷臣清白之语春坊谕德终官戬博学多识典故嫉邪守正气豪论卓遇事直前意见杰出尤精人伦识鉴见表洞里分剂参停十不失一权门势家庭无行迹独与王鏊相善病革鏊往视之语及国事会刘文穆罢寿宁侯卒时不能言忻然索笔为诗有天留老眼待三月之旬　周瑛字梁石久上春官不第益泛滥羣籍钩深探赜与新会陈公甫辽左贺克恭上下议论且相期以退隐为高举成化五年进士知广德州降南礼部郎中出为抚州知府调知镇远书满归省弘治初王恕为吏部即家起四川参政寻转左布政使丁母忧服阕乞致仕给事中杨廉吴世忠交荐其孝行吏部覆奏起用坚以引年乞致仕瑾知广德时着祠山杂辨以戒民尚鬼着教民杂录令民葬祭循礼经母或溺杀子女为郎时着经世管钥律吕管钥推明蔡氏邵氏学着字书管钥以讲六书守抚州兴水利着政本第输纳着政均自叙居官行巳抑畏天命凡事有人不及知而暗合于天者李承箕从陈公甫契其静虚之传而瑾以居敬穷理告之杨廉载瑛理学名臣录为之赞曰谄鬼有辩训民有录乡有保伍庠有教育士多善政不一而足公心隆古人意末叔越雪蜀日或以迂目邵蔡之书尘满简牍志在旁通求之颇笃　周孟中庐陵人成化丑进士授南吏部主事寻推荐为福建提学佥事再改贵州升广西副使仍提学政进广东按察使推浙江右布政使转左以弘治壬戌引疾乞休诏进秩都察院左副都御史致仕早有异质甫成童即崇古道慨然定其趋向时陈献章罗伦以同志往来讲习暨服官后所至必先风教凡先贤遗迹辄崇表以示向往闽广士习为之一变孟中虽专专好古然达之政事又沛然有过人者贵州都匀苗人持反侧有司议殄灭之孟中独推诚抚谕苗人悉感化来输连岁所租在岭南治尚宽简与民休息薄征徭抑浮靡节缩采珠官续与公府烦费岁损十五六在浙省温州无名之户二十不佥减织造岁币十之半壬戌入觐言官上章旌天下方面政殊异者六人孟中其一也朝廷方欲柄用孟中引疾求退词甚恳乃许乘传以归盖旷典云　王鸿儒字懋学南阳人少奇颖工书楷亲属为府史从治文书郡守金城坚见而善之引见嗟异留居府中续食授衣亲课其业入郡学为诸生提学陈选试其文惊曰是经世之文非举子业也成化癸卯举乡试第一丁未举进士繇南户部员外迁山西提学副使抑浮崇雅先行后艺因材开发终日不倦多士归心焉孝皇一日与刘大夏论人才曰如山西副使王鸿儒他日可大用对曰此人才行不易得诚如圣谕历迁吏部左侍郎以甄拔为任崇奖实行不纯采虚名博综经史尤明习国家故事官至南户部尚书谥文庄】 未几求便养改南京兵科给事中十三年升南光禄少卿书张天谟监司竹监举家不食笋十二字于屏入贺千秋节上言辅导皇太子须留意学庸语孟之书慎选宫僚日与游处庶可得傅德保身之助正德初升南太仆少卿环滁诸生执经门下为剖判同异开引指归谨尚廉耻敦崇风化莫不感服复以忧归服阕补南通政七年升顺天府尹手书公移簿曰尔不居常病州县取民无制不恤民隐每羡周恂如韩永熙立法之善今日当局试看如何在事弊病罢行幸私屏息皆前尹所未为者十年升南礼部侍郎上书言太祖太宗祖功宗德百世不祧太庙之祭宜行古春犆之礼语在典礼记闻车驾将南廵上言廵狩之典唯唐虞可行自夏以后太康有距河之厄昭王有胶舟之变秦皇召博浪之击隋炀起突厥之谋皇明祖训谓帝王居处当常怀警备内官及带刀人员不可太远如元英宗遇害被害为左右太远圣祖防患周密一至于此何况耀三军列七萃驰驱于千万里之途者哉及驾幸邸有旨令百官戎服以朝廉奏请如常朝仪更请谒太庙嘉靖初元升南礼部尚书取大学衍义撮其切要进之经筵大礼之议不行八疏乞休许之给驿廪舆夫归且赐敕谕曰卿才行老成誉望素着委任方殷乞休甚力其归颐神葆和茂跻寿考著书乐道润太平廉感激泣下居二年卒赠太子少保赐谥文恪廉留心伊洛之学居敬穷理老而不懈才智干局综世达务其文章言议推理明法足以决疑定是为人清约严重就之则言温气和爱人好士出于诚意著述甚富而所辑国朝文臣及理学诸臣言行录尤行于世 

　　○鲁铎 

　　鲁铎字振之景陵人弘治十年举进士第一改庶吉士授编修谢绝交游沉潜学问以清节者闻正德初为国子司业李东阳生日其僚长赵永约铎往寿铎曰公何将曰两方帕铎曰当如君子索帕亡有踌躇久曰记有枯鱼即取鱼往家人曰食其半矣铎携半鱼与永俱东阳欣然沽酒烹鱼与饮三人大欢罢以父老乞归养寻丁艰邑有大而角众共质铎铎曰兵象也亡何剧贼大起啸聚劫掠顾相戒无犯鲁公家乡里人依之存活甚众五年起复职复得告复被命起历南北祭酒铎莅官虚心约端饬自励清慎教士重力行抑竞进而忧时济世尤为惓切又复请告嘉靖初元起复旧官复以疾辞许之刑部尚书林俊言铎清约浑晦志尚真纯道足镇雅黜浮学足订顽起懦请如孝宗用谢铎故事即家敦促一时抚按台省先后论荐五推卿佐皆不应命作园曰有居之造台辟洞俯仰碍巾帻客非稔交深谊不得而造也而与童子俱读书哦诗吟琴瑟年六十七卒诏谕祭赐谥文恪故事四品文臣无谥铎以清节得之铎辞华躭寂养正明恬虽功不及康济而休风令节激昂贪鄙位不及卿相而荣名重望歆仰物情 

　　○王廷相 

　　王廷相字子衡仪封人丰姿奇秀读书日记千言十二岁为邑庠生文有英气继进古文诗赋雅畅弘治十五年进士选翰林庶吉士与李梦阳何大复崔铣号为四杰授兵科给事中条论时政不避危忌父疾疏归既卒哀痛踰礼正德中起服谪判亳州政暇诲生待得薛蕙为名士升高淳知县选御史廵盐山东裁势豪私贩诸弊廵按陕西宪度益振镇守太监廖銮煽虐关中廷相随事禁革銮殊誓恨提学京畿中官王刘纳贿属事廷相焚其书适銮诬奏廷相王刘合力构之下诏狱谪贑榆丞升宁国知县松江府同知佥事四川副使山东皆提督学政敦士节振萎习诸生翕然化之嘉靖初升湖广按察使李见招亡纳叛拒杀军人捕获绝其患升山东右布政丁内艰服阕升副都御史廵抚四川沙保向汛倡乱日久廷相举何卿故事以励诸将遂剿平之宥降散众夷境以安进兵部右侍郎寻转左升南兵部尚书改左都御史兼兵部尚书领十二团营以台政分条类奏上允行之六年考满加太子少保会吏部五察内外官简核当去留扈跸幸承天时承召问以直对沿途裁省甚多满三考加太子太保赐玉带厩马二十年郭勋坐罪下狱上诘其领营敕事因责廷相党附不行白奏革职为民给事中刘绘疏捄不允廷相历事三朝以忠诚不欺为先御下则刚直不虐遇事之当为弊之当祛毅然必行自谓大舜鸡鸣而起周公坐以待旦不予过也博古通经究诸实用礼乐律历象纬医卜靡不穿通所著有礼乐杂论四十篇夏小正解十三篇荅天问一篇雅述慎言十五篇自言知道以来仰观俯察二十余年言积数万其于仲尼之道卫守之严不敢异端杂之盖窃附孔氏之徒云 

　　○陆深 

　　陆深字子渊上海人弘治十四年领南畿乡试第一其下科成进士改庶吉士正德二年授翰林编修踰年丁母忧刘瑾以扩充政事为名改南京主事瑾诛复职久之升国子司业丁父忧哀制准礼服阕请告嘉靖七年起为国子祭酒充经筵讲官故事经筵直讲先送讲章内阁详定乃以讲读深直讲其章为内阁桂萼所改讲罢面奏讲义不洽非臣旧撰请后母送内阁改定当深奏时鸿胪官方赞行礼上不悉闻命深退深退上疏请罪上始知之曰此故事也汝有所见则别奏闻萼因契上深所撰讲章上曰讲章进自内阁方得明畅不然保无不雅驯自后如旧深上言臣遭圣明备员讲读昨因讲议未洽经筵面奏臣敢为此上恃尧舜彼时威严之下未尽愚衷先行犯礼退疏待罪方将具论所以不意温旨再蒙是陛下不责臣罪诱臣复言也臣谨按经筵一事辅养君德乃其首务臣等摩励亦复不少夫天威咫尺臣子俨然拜起布义陈词若自反身心一无所有岂不汗媿故必勉加省察修践之功而后可交孚感格之实臣之愚意以为讲章必出讲臣之手所送内阁改定不过畧去其麤疏野之词加以温润之气以具告君之体以丽泽儒臣之心若尽出内阁之意而讲官不过口宣之此于感孚甚远以此进于君父之前是不诚也臣意欲乞圣明容臣等各陈所见自训诂演释而外于凡天下大政事大利弊皆得依经比义条列敷奏庶几九节百司有行之而不能尽给事中御史有知之而不敢言司府州县有负之而不能达者皆得以次上闻则圣聪日启圣学日邃臣等亦藉以进修而内阁又因以考臣等之造诣臣诚愚戅欲因事纳忠以佐维新之治傥蒙圣明垂察臣之报効方自今日上曰陵深夸诈敢欺即其疏首献谀夫岂臣谠且览其初进讲章数语亦谬吏部参究以闻吏部参深不敬当罪诏降一级调外任谪延平府同知居三月升山西提学副使深集先儒要语为典常论述二编名同异录进之复上表曰臣深才拙器疏力小图大狭陋汉唐之治思致身唐虞恭遇圣明益思自奋第媿不识献纳之宜言出祸随动与罪会陛下曲赐保全尚与衣冠昨自讲筵出佐延郡杨罗李朱遗风犹嘘臣在郡中水土相宜职务易称颇得读书每见先儒议论有功大典礼大政事者手自札录未及三月蒙恩超资付臣学政非臣捐糜所能报荅臣比出旧编粗加诠次分为上下缮写上陈伏惟圣人学贵得要帝王务在知先傥博览泛观殆非神明化育所以无声无臭之妙也颇恨时日有限文籍少随然□多益寡之志终存而万折必东之性难改窃复自念臣僻居海上家有藏书可资考索衣食所余足备笔札傥蒙赐骸骨少假岁时当部分首尾兼总条贯勤成一家之言庸为万几之助书奏上纳之阳曲生员某父为县令笞死御史镗不为申理反坐笞责深曰父死非辜不共戴天奈何罪之与镗力辩不合即上疏劾镗镗亦劾深遣给事中勘问镗坐谪外深更调浙江提学副使十五年繇四川布政使升光禄卿内阁疏深学行累升太常卿兼侍读学士深长身玉立神采朗豁上不喜其戅顾美其举止驾幸承天改翰林学士兼掌行在印信驾还升詹事三十年九庙灾目劾致仕居四年卒月赐葬赠礼部右侍郎谥文裕深磊落瑰奇嬉笑成文品隲古今商确事义辩识书画古器谈锋倾一座书法学赵吴兴光彩焕然天下之人闻深名者师慕踵至深悉引进虽单门后学得毕余论是以论著之多凡可式宪当世者当世莫不纂录之 

　　○张邦奇 

　　张邦奇字常甫鄞人生而尫瘠苦学躭经籍年十七举乡试登弘治十八年进士改庶吉士授翰林简讨非人不交非物不取时然后言择地而蹈时谓大雅君子也武宗朝着张骞乘槎赋见志盖以西域喻刘瑾以骞喻一时附瑾者乞告归省食贫而而孝事父母举足发言率觇视容为进退读书之暇时时从田畯佃作当道劝驾勉至京师力求便养出为湖广提学副使出教示诸生曰学不孔颜行不曾闵文如雄褒无益也与诸生谭学根极理要必人人悟畅乃罢邦奇奉亲游宦既二亲不乐久居楚复乞归世宗即位用荐起提学四川复以去亲远乞休抚按奏移近地改福建历升南京吏部侍郎丁外艰起吏部侍郎久之以原职兼学士掌翰林院事后以母老累疏终养上曰寿母大臣古治朝乃有不许寻以原职掌詹事九载进礼部尚书掌詹事府如故终以母老数乞归特改南京吏部尚书改南兵部以便之上时时欲用邦奇而邦奇卒赠太子太保谥文定邦奇之学以人性无不善以圣贤必可师澄神一志以绎洙泗濂洛之旨尝曰知书之为我也则书即学矣如以书而为学也则学非书矣又曰譬之权权权胜物则物轻物胜权则权轻故在我者苟重则靡丽崇高靡不轻矣在我者苟轻则小物末技靡不重矣为人仁孝切至临政持大体不苛议论依忠孝每言事未尝不称引天下长者功名之际恒自退抑不与时竞惟时时发愤曰赖天之灵髫龁有闻颠毛种种未有所底人亦有言行迈屡税胡然有迄是谁之咎欤是谁之咎欤人称靖恭正直含弘宽厚博达通明清俭庄肃邦奇兼而有焉 【 邦奇学以圣贤为师终日危坐目无流视耳无倾听晨起焚香誓天昼有所为夕书之册进退辞受矜慎独至吏部尝摄宰故事升除降黜先白内阁邦奇独罢之推毂善类靡有遗能然终不泄露其以吏部侍郎兼官者九载诸所铨注往往位上邦奇泊如也霍韬曰古称良玉温润而栗然张公非耶鄞人称说先正质行推邦奇第一】 邦奇卒其母尚存后至岁邦奇有叔时彻仕南京兵部尚书有时名 

　　○朱裳 

　　朱裳字公垂沙河人正德甲戌进士以御史廵山西盐法廵按山东其廵盐时拒钱宁请按山东时御史王相被阉鉴构下诏狱裳抗疏曰朝廷设御史如齐民养猫捕鼠猫鼠相持主人可助鼠耶疏鉴八罪王御史得从轻刑还朝谏止南廵出知巩昌嘉靖初综核吏治天下吏卓异者五人裳居第一迁浙江按察副使自福建按察使转浙江左布政使副都御史治河济上丁外艰家居久之沙河之人为裳作无媿亭立石颂德世宗南廵朝见于磁州敕起旧官章圣太后梓宫南祔董治水道业瘁有所过内使望裳殴其胸怏怏暴卒七级闸裳自其少年则号安贫子自其为乡举则曰尧舜君民孔颜师友所愿也自其为御史至都御史治官钥门厅廨如寺家居土室石门连旬茹菜其以御史按山东时东人误传以为长斋布政浙江吏私书其案曰清如水难到底裳手续之曰如水清饥杀伧裳妻就馆裳敝衣冠执爨生媪至以为佣也平生见及必行言及必践曰尊德生道问学圣贤要旨也见世有不当意事辄掩面曰丑看丑看其始入官时尝寄一缣于其父凤凤怒诟曰胡用此营血污我立焚之人曰朱公固能廉亦本于父训崔铣志裳墓比之轩輗隆庆三年谥恭简赐祭葬□ 

　　郎曰邵宝杨廉鲁铎王廷相陆深张邦奇朱裳七君子者皆读书绩行之儒不徒名其官而巳 

　　梁　材　　唐　胃　　熊　浃　　张　治　　吴　山 

　　○梁材 

　　梁材字大用大城人弘治十二年进士初授德清县德清自有令以来民系思者独材一人去之二十年后继之者曲靖人陶廉此两人而巳正德初升刑部主事历员外郎中称名法家出为嘉兴知府精悍廉介论者以继杨继宗调杭州府累迁浙江按察布政二使事无繁剧一来便决初至积牍盈箧材顷刻批答都尽又咸允当廵按御史者材里人材自居前辈无所过礼御史不能平材艰归御史诬奏之嘉靖初量移云南按察使云南土官相雠杀六年不宁御史委材勘材召两土官至罚其牛羊赎罪复职如故御史轻之材曰以夷治夷所谓因之也御史不听系治两土官材曰恐变御史听材言因遣人护之归护人归言夷闻系治集兵相诇矣见宽乃巳升贵州左布政寻调广东材居官都衣麤食而巳 【 都白也】 司中僚佐人置圆牌书其仆令候吏日市物书数牌上会而后入召市人面给之一时海内布政惟姚镆与材等称升右副都御史廵抚江西累进户部尚书每戒谕属官面目严冷 【 一观政进士刘绘以雨不到部材召而面斥具参劾之绘本名士材卒无以如绘然是见材峻厉也】 寻以忧去十三年再起掌部事以刚执不能自媚独上对诸大臣言亦称其正十五年疏乞改南户科给事中周琉言今大工方集边储告匮材职司邦计去繁就简欲便身图非大臣事君之谊下吏部覆勉留之上责材自疑求远吏部不行参奏并对状吏部上章引罪材亦自劾上以材语实宥之令悉心供职而夺吏部官俸然终不为上所喜十七年以六岁考满诏致仕去初徽王之国宪宗赐之鹿邑庄田其后管庄人与佃户相构材请革去庄人征租有司王言其不便上从之是年王请给敕鑴碑永垂久久下户部时材巳致仕视部事者左侍郎唐冑执奏如前上怒追罪材令以右侍郎闲住夺冑俸郎中王宗浚等下镇抚司鞫治十八年户部尚书李廷相致仕上追念材召复官既至当考察京官上手敕赴吏部与其事刑部有重狱不决者四上命兼决数日毕奏上喜曰安得十二尚书人皆如材六年考满上以材清操着闻特加太子少保顷会上欲取龙涎香供醮材谓会典不载不索上供上巳衔之而是时诸宫殿工作颜兴董功者武定候勋恃宠专滥役外班军四万余人犹谓不足更籍其不至者令输金雇役各三月所人予粮四斗复九千人材坚执不与勋劾材上命兵部会勋议兵部言材守职不得不慎上亦命巳之而先是勋别籍兵部逃亡旗军布花折粮等银募工上作至是支给愈费材谓向所差役巳可五万人奈何滥费别募诏从材议兵部尚书张瓒即按籍散给所募工人勋奏材瓒比周侵职上姑贷瓒罪责材沽名诈忠令冠带闲住隆庆中谥清惠材庄重寡言笑坚正方严人莫敢干以私公退焚香读书常以四书及律例自随前后司国计十年谨守筦钥出入有度一切滥请妄费力主力持天下不加赋而足当嘉靖中叶士大夫颇尚员通大臣或阿上取宠材屹然自立无媿古人焉尝谓书生业为儒入官廉自吾分不可言人况持以骄吾所不为子孙计者恐上负吾君下负吾民也为人平易正直荐人不求人知于人无所报复曰犯而不较吾敢谓能 

　　○唐冑 

　　唐冑字平侯琼山人幼颖敏博通弘治十五年进士授户部主事以忧归值刘瑾用事谢病不出瑾诛起旧职屡疏请罢苏杭织造内臣出内象为宋死节臣赵与珞等请谥立祠寻转员外郎出为广西提学佥事诸猺皆令其遣子入学读书升云南副使擒核土官莽信保山令赵九皋之横虐者谕解木邦孟养之乱政声大着历广西左布政使靖江宗室贫困靖封请禄受封辄请补禄自玉牒日始冑曰禄当从爵未爵何禄疏闻于朝遂通行诸藩着为令古田凤凰寨韦贼为乱兵征无功胃属古田令刘朝辅以意招抚之贼曰是前提学送诸猺子入学读书者耶即从朝辅来见解甲受质累升右副都御史提督南贑江漳升户部左侍郎世宗十五年议伐安南冑陈不可者八大要言华夷者天地之限高皇神武不世出矣安南不征着在祖训一不可也太宗讨逆臣黎季牙求立陈氏后巳无所得置为郡县得不偿费仁宗常恨之至于宣宗克承厥志弃不之问二不可也安南前代当其盛时屡为钦廉邕诸州患自唐高骈徂征之后历五代至宋曲刘绍吴丁黎季陈八姓迭主而岭南边郡外警遂稀是夷狄分乱中国之福三不可也若谓中国旧地宜乘乱取之臣考马援南征深历浪泊士卒死者几半所标铜柱乃在今思明府耳张辅平交简定继乱所不向应惟余交州一城又六年余始克就擒亡几何时陈季扩又乱去之十余年黎利复起中朝武臣陷死甚众士卒物故以数十万竭中国十余年之力得数郡县空名而止比况前代又有征之不得如宋太宗神宗元宪宗世祖皆丧师损威四不可也夷狄入贡夷狄利也可借中国之名以压其邻可借中国之资以润其用故今安南国中虽乱具表赍方物款关不绝特彼中抚按以其姓名不符初封郄而拒之名为固其辞不顺五不可也兴师十万日费千金太宗之时用兵八十万白云广分进山海馈饷不绝今拟取办附近四省则在四川方有采木之役在贵州方有凯口之师两广粮储久匮于田州岑猛之征且自大工迭兴诸省帑藏皆输将作加以水旱蠲除视当时财力远甚六不可也夫此皆迹有可求耳以臣杞忧始有甚焉唐之衰也自玄宗南诏之役始宋之衰也自仁宗伐辽之役始今太仓积余仅四百万屯田坏而田日荒盐法阻而商日减虏骑日强边兵屡叛北顾方殷南征复启卒有意外谁任其咎七不可也今兵虽未兴巳遣锦衣问状诏中外严兵待发夫锦衣武人闇于大体万一狥枉衅或随之即今观兵之令方下而侵渔骚扰害四出忧不在四夷而先在邦域之中八不可也兵部覆奏称冑忠谋上亦曰胥后议武定侯勋恃宠请配享其祖英于太庙冑上书力争上不从许英从祀居顷之以争明堂大礼下锦衣考讯禠为编民其两疏词并他见冑耿介有器识平生以范仲淹自期所上奏疏详核今古通大体疾革时值章圣太后梓宫南祔北向力稽首隆庆初南给事中岑用宾言冑与林俊吴廷举并先朝名臣大节素着而恤典未备诏赠右都御史赐葬祭子穆嘉靖中进士仕礼部员外郎□ 

　　○熊浃 

　　熊浃字悦之南昌人博学精易正德九年进士授礼科给事中宸濠之将反也锢御史熊兰及浃至亲为质浃与兰以宸濠反状密授御史萧淮奏闻世宗即位奉使四川松藩副总兵张杰故倚江彬内援大肆残墨所棰死千户以下五百余人诱杀熟夷上功率家丁遮击兵备胡澧浃疏杰坐禠职边人快之大礼议起浃持论与张璁合吏部恶浃出补河南参议而世宗识之召修明伦大典居一年擢右佥都御史历转左都御史掌院事浃虽以议礼受知顾未尝附上意旨嘉靖八年京师民张福者篡杀母诬告里人柱东厂以闻下刑部坐柱不服福有姊与福邻人皆证福自杀母刑部请覆审以命郎中魏应召改坐福东厂执奏上怒命三法司及锦衣镇抚逮问应召覆按福柱事浃如应召所改坐再上之上意浃狥庇禠浃职下应召等考试侍郎许赞以下皆惶恐谢罪给事陆粲刘希简以为言上复怒粲等不待问报先事妄渎俱下锦衣考讯其后赞等竟抵死柱如原拟应召及邻证俱发边充军杖福姊百以浃尝赞议大礼姑更革职闲住十八年车驾谒山陵上与近直追论旧臣谕吏部起用浃寻升南京礼部尚书明年改南京兵部尚书二十三年召入兵部尚书兼右都御史复掌院事踰年为吏部尚书以母年九十求去上固留之赐粟帛存问上营箕僊台焉浃极言僊妄先是杨爵周怡坐谏僊祥祷祠系狱者久之箕言爵怡于上上释之至是见浃言大怒立返爵怡系狱如故批浃疏示大学士嵩嵩为婉解乃罢盖爵怡出狱方三日耳然上尚念浃加浃官太子太保居两月坐推举事一再夺浃俸浃内不自安会加陶文仲伯爵予恩荫复疏争留中遂称病求退上怒曰厮浃初就孚敬之议藉取为进非本心既附用当感报乃辄讪主专横兹测度探问假以保请宜重治姑夺职为民□衣官较其押回原籍当差浃笃好程朱厌术数之学居官恒以不保晚节为虑在田十年足迹不入城府闻朝政失体四方灾变辄忧形心穆宗登极复旧官赐祭修墓□谥曰恭肃 

　　○张治 

　　张治字文邦茶陵州人宋张履翁之后也州有龙化湖故有谶龙湖坼榜元出正德巳卯湖忽暵涸龟裂明年治遂举进士第一又明年赐进士改庶吉士授翰林院编修嘉靖初进左赞善寻以母丧去位时张桂用事治不乐其官有超举之志家居十有三年而诸公以经济大义劝之始起莅职为翰林学士上欲伐安南使往谕行未至有言小夷非兵不服遂止以副总裁修玉牒稍以本支法更定奏上上曰卑不可踰尊亡不可先存学士指是其如学士所定迁南吏部右侍郎召改吏部左右侍郎遇事斤斤自信敢断决锐然辨邪正明升黜不瓦合士有持正自立为世摈斥者虽疏远必延致之二十七年升南吏部尚书明年改礼部尚书兼文渊阁大学士是时廷推六人上持之十日密迹之至其明日乃以治与吕本同下盖特简也治虽与诸辅臣同供文撰顾墨墨不自得不敢显诤居二年卒上颇不悦诏加以中谥因谥文隐隆庆改元更谥曰文毅诰曰惟尔太子太保礼部尚书文渊阁大学士张治事我先皇帝三十余年隆恩厚恤君臣之义有终始矣闲于媢嫉之臣易名未当顷有言者朕下礼官考论其世以尔词尚理要制作浑雄心存世务议论慷慨考文章以知人如陆贽之识韩愈因公正而发愤若汲黯之斥张汤引以同升悉为今日之宰辅与之异趣实乃当时之大奸是以朝廷服其节槩天下想其风采昔我先正良用怀思不有嘉名曷称舆论是用谥尔文毅尔其不昧尚克享此治性卞急而志意廓落明习典章究极时务语及治乱之故毅然经济自许而人亦以归之见承平日久战士离落车马刓弱又连年调兵筑垒未干公囊巳虚对当事者愤言曰今兵老民棘祸旦夕及肺腑诸公不历筭周思殚谋宿昔而酿成疾根其可久乎及见士风澜决国用干耗愀然叹曰十习靡则元气漓矣民财竭利精血罄矣其在今日将何底止尝欲裁定会典权衡百度复成宪之旧明因革之制使城社狐鼠不得府奸事格而止二十六年丁未二十九年庚戌两奉命主考会试发策命意多剀切时弊盖纳牖无繇而致儆庶位独至其年虏犯京师一簇莫施始知治之非过虑也方虏急时治伏枕惋泣□疾草疏欲堰白河水以遏涉骑会惫不支而遂卒吴山高安人嘉靖十四年及第第二人末年为礼部尚书严嵩用事山属同乡不附和之山尝产女嵩子世蕃欲与求婚介大学士李本为酒酒未行方奕本以手掩局语曰严长公之酒公知何为山曰不知也本以情告山曰某老人也安从产女乎世蕃闻之蹙然不悦有闲罢上意欲用山内阁下谕嵩山子请曰上意如此大人亦须赴严一揖明我家知恩山叱之曰岂有阁老可揖求耶嵩竟密阻山于上三十九年上下礼部出封景王之国趣具仪嵩知上故未有意出景王特激于郭希颜之疏以觇尝人心使人风山留行以悦上山曰二王居邸形迹相埒人心危疑望此久矣上不谕部山不敢请也幸有旨复当留耶留而遂巳将来国本未定孰任其咎即具上之国仪注明年二月辛卯朔日食是日浮云掩映倐隐倐见钦天监奏言日食不见即同不食上悦归贶天眷嵩自西直使人急谓部上贺侍郎袁炜亦以请山指日语曰日之食也人皆见之吾谁欺欺天乎行救护如常既毕以报忤上旨遂引罪上曰山守礼之臣也不须引罪顾当科官如何不参以其状对礼科都给事中东华等惶恐言圣德当阳格于上天日当食不食祥云护之礼当谢玄山等不请臣等不紏厥罪惟均惟上宽赦上曰日有微阴观候无食天意甚着圣人事天如臣事君君恩不感国典不容也山前执白鹿殊祥上原父天眷赐玄嗣强告殿庙今天意之着非测言比乃如常救护曰宁尽巳诚不可失正甚卖直要名东华不言山不举贺者乃曰不谢玄不敬天孰甚焉其住为首者俸罚其余各半岁巳嵩言日同不食人所共知行礼如故部臣罪也请宥言官上是之改罚东华俸两月余悉宥免上既不悦山乃示风旨于科道诸臣吏科都给事中梁梦龙等欲共劾山诎于公议时吏部尚书吴鹏贿声狼藉百官进退唯唯严氏中外人心无不鄙愤遂以山与鹏并劾鹏方陆严上本无意罪鹏疏入并罢山直亮方严临事持论动必以正嘉靖中会试举人自二十九年以后多以怀挟取高第至三十八年言官建议请严摉简如乡场之体仪制郎欲覆请山曰乡会二试体自不同会试之士歌鹿鸣而来者祖宗待之甚厚故防之亦轻今奈何自我破坏祖宗厚意萧望之尚不愿见吏露索匆匆吾宁士朝廷毋朝廷士也廵抚淮扬都御史唐顺之卒军中总督胡宗宪欲以死事请冀得恤典嵩与世蕃中主之山曰恤典至重故事京堂官未考满者非日讲军功不得唐公虽才名晚节不终全归官下曷云死事亦与祠祭郎李缵持之嵩怨山无所出出郎为景王相亡何山亦去位顺之乃得之始司礼太监黄锦尝私语山曰公他日去国得为编民幸矣山愕然因为道令景王之国非上本意继山为尚书者逢谀矣又嘉靖中有两吴山其一为刑部尚书 

　　郎曰自大礼大狱之后诸臣多以罪去继受事者戢戢矣夏言诛死益用相戒严主在上难乎为臣梁唐熊吴屹然不失其正君子乎君子乎张治居常墨墨没得中谥可以观主臣闲矣 

　　何　瑭　　寇天叙　　崔　铣　　魏　挍　　吕　柟　　舒　芬　　马　理　　王　道 
</div>
    <div class="pagination">
<a href="名山藏_page74.html">上一页</a><span>...</span><a href="名山藏_page70.html">70</a><a href="名山藏_page71.html">71</a><a href="名山藏_page72.html">72</a><a href="名山藏_page73.html">73</a><a href="名山藏_page74.html">74</a><span class="current-page">75</span><a href="名山藏_page76.html">76</a><a href="名山藏_page77.html">77</a><a href="名山藏_page78.html">78</a><a href="名山藏_page79.html">79</a><a href="名山藏_page80.html">80</a><span>...</span><a href="名山藏_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
