<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 332 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 332 页/共 848 页
  </h1>
  <div class="content">
   ○裁贵州普定县属上五苑枝土千总缺。从巡抚嵩溥请也。　　

○己丑。谕军机大臣等、寄谕两江总督陶澍、江苏巡抚程祖洛、江西巡抚吴光悦、安徽巡抚邓廷桢、河南巡抚杨国桢。据陶澍奏、查明安徽霍邱县汉回械斗一案。是日回民逞凶。实止杀毙汉民王三等四命。同时被伤较重之民人张席珍等六名。业已医痊。此外受伤尚轻者旋即平复。未经报验。其不知去向之王陈氏、宋学义等、俱有著落。实无另有致毙之人。惟颍州等处回民。向来凶很好斗。一呼成群。视汉民如仇。此案被杀之王三等。及受伤之张席珍等。多非同谋对敌之人。乃回民杀机既动。迁怒旁观。乱刀混扎。枪火轰焚。竟有逢人便伤之势。情形凶横。与寻常斗殴误杀旁人之案不同。而纠人寻衅酿成重案之在逃凶回白姓、尤为案内巨恶。土人言之。犹为切齿。必须拏获。一并按律重办。其已获凶犯杨松山等、初供尚多狡饰。现经邓廷桢提省严审等语。霍邱县汉回械斗一案。系在逃之回民白姓、纠人寻衅逞凶。实为案内巨恶。该犯或逃往邻近各省。或仍潜匿安徽。均未可定。必须拏获到案。按律重办。以儆凶顽。著陶澍等即饬所属一体认真访查。严拏务获究办。毋任远扬。将此各谕令知之。寻奏、在湖北沔阳州拏获白秀即白姓。审明回民杨松山等与汉民王三等邻居戏谑。杨松山被骂不甘。纠殴洩忿。各持械争斗。并放火枪。因枪筒炸裂。误然集民王得顺店内花爆。延烧草屋九十余间。白秀在场并未伤人。仅将班耀先等纠往。应发极边烟瘴充军。到配折责安置。杨松山扎伤王三致死。拟绞监候。下部议。从之。　　

○谕总管内务府大臣等。嗣后王公一二品大臣使用太监数目。不必限以定制。多少听其自便。自明年为始。宫内当差太监。如人数不敷。著仍照旧例。由宗人府传知各王公。按从前数目。由内务府行知。著令交进当差。应先期谕令知之。　　

○闽浙总督孙尔准奏、遵旨察看浙江布政使庆善。心地诚实。循谨有余。至于驾驭人才。通达政体。敏决肆应。是其所短。在浙三载。熟悉地方情形。暂护抚篆。可免贻误。若为日过久。窃恐难以胜任。报闻。又批、本年十一月内召见台湾府知府邓传安。看其人尚明白。但年逾六旬。虽未衰颓。颇形软弱。该府远在海外。民情易动。盗劫频仍。该员虽在彼有年。以此时之精力观之。可否胜任。当留心查看。慎勿稍有将就、贻误地方为要。寻奏、请将邓传安留于内地酌量补用。从之。　　

○以太常寺卿德兴、为都察院左副都御史。　　

○命来京瞻觐之乌喇特公喇特纳巴拉、作为年班当差。　　

○命续调四川官兵折回原营。并分别扣免借支俸赏行装等银。　　

○以江南粮价增昂。缓买各帮丁行月等米。　　

○庚寅。孝惠章皇后忌辰。遣官祭孝东陵。　　

○上诣皇太后宫问安。　　

○谕内阁、程祖洛奏、请定命盗安件起限章程等语。各省命盗案件。均系报官之日起限。州县随时详报。由臬司查明。按月汇册详咨。湖南省自嘉庆二十一年以后。州县不报起限。臬司亦遂不汇册详咨。致有经年累月始行通详之案。实属不成事体。据该抚奏请申明定例。饬属遵办。著照所议、通饬所属。以道光十一年开印为始。遵照现定章程办理。如再通报迟延。即著严参惩处不贷。　　

○辛卯。谕军机大臣等、据常德等奏、乌什卡外布噜特比托依莫特。遣伊侄爱达尔伯克等报称、喀什噶尔所有霍罕安集延贼众。闻得大兵由叶尔羌进剿。口称霍罕有事。必须回去。仅留围城贼匪数百名。嘱令俟贼众出卡较远。再随后出去。均于十一月初九日逃窜出卡。仍回霍罕。系托依莫特。同弟爱散克勒底、及众布噜特眼见之事等语。此等乌合之众。一闻大兵将临。即纷纷逃窜。早在朕意料之中。是以屡催迅速进兵。使该逆匪等猝不及防。即可痛加剿洗。乃迁延至今。兵到已在贼遁之后。现据托依莫特所报情形。如果属实。是喀什噶尔已无贼可剿。所谓临阵生捦之说。徒托空言。此时该逆匪等虽已逸出卡外。安知不就近潜藏。伺我动静。长龄当豫为筹计。必须将著名逆犯悉数就捦。永除后患。应如何设法摉捕、及悬赏购线令就缚献之处。著即飞咨哈哴阿、杨芳、胡超、妥速办理。现在局势。可无须如许兵丁。若因已经徵调。概令前往。非特虚糜粮饷。且恐所需柴薪等项。不无扰累回庄。看来不过需兵一二万。即可足敷调遣。著长龄察看情形。酌量裁撤。以节冗费。至胡超前已奏明由树窝子直驱喀什噶尔。嗣据杨芳奏、该提督因途次接到杨芳前咨、令由军台路行走。旋即折回。并称树窝子以至牌斯巴特、俱有埋伏。道路穵断等语。胡超既已由树窝子前进。复又折回大路。如因树窝子一带恐有贼匪埋伏。即不由彼处行走。傥无别路可行。岂遂可驻兵不进。况统带重兵。如途次遇有伏贼。正可就势迎剿。焉有转避贼匪之理。今据常德等探报贼情。俱已逃逸出卡。是所言树窝子一带俱有埋伏。及道路穵断之说。并不确实。此言是否出自胡超。抑系杨芳因探有此信。令其折回。其言究竟得之保人。并折回改道。究系何人主见。著长龄密加确访。据实覆奏。又据常德等奏、喀什噶尔逃出黑帽回子爱孜木沙等、供出贼目伪密喇布伯克委任提、伪阿奇木霍扎什、俱在前开贼目名单之外。著查明悉行捕获。以净根株。再昨据富俊、那彦成、条陈善后事宜各一摺。著将原摺发给长龄阅看。与前次寄给之松筠、鄂山、条奏各摺片。同哈哴阿、杨芳、一并筹酌妥议具奏。将此由六百里谕令知之。　　

○又谕、据常德等奏、喀什噶尔逃出黑帽回子供出各贼目。并据托放莫特探报。喀什噶尔所有霍罕安集延围城贼匪。闻有大兵前来。俱已逃窜出卡等语。所奏均悉。该逆匪等虽已逸出卡伦。未必全行远窜。现在胡超等带领大兵。计已到彼。不难克日剿除。该大臣等仍当抚驭兵回。随时侦探。妥为防守。毋得稍有疏懈。将此谕令知之。　　

○户部奏、本年十一月会议章程。请将外省报捐监生已发执照。应缴正实收。定限近省一年、远省十五月。缴送到部。逾限者该管官议处。该生不准作为监生。盖以执照为监生报捐凭据。若执持实收。即准作为监生。是执照之外。多一凭据。即恐多滋假冒。是以严定期限。豫防弊窦。惟查未定章程以前。已颁执照。未缴之正实收。若照新定章程办理。逾限者不准作为监生。该生等未免屈抑。若不照新定章程办理。又恐前后轇轕。不能一律清厘。相应由部行文各省督抚。查明十年十一月以前。捐生已领执照。缴回正实收。尚未送到部者若干。令即送部。其未缴正实收。现存司库执照若干。即行分给捐生。换回实收送部。自接到部文之日起。统限二年一律清厘。二年以后。不准仍执实收作为监生。其有遇便在部换照者。查核案据相符。亦准换给。将原颁本省该生执照追缴。亦以二年为限。至十年十一月以后。均照奏定章程办理。以归画一。从之。　　

○修湖北公安、监利、二县堤工。从总督嵩孚请也。　　

○以捐修广东广州府属堤工。赏廪贡生伍元薇举人。一体会试。督修知县杨砥柱等下部议叙。　　

○以捐助军需银十万两。赏广东捐纳道员伍元华盐运使衔。　　

○壬辰。上诣大高殿行礼。　　

○幸瀛台。阅冰技。　　

○谕内阁、御史卞士云奏、请饬禁外省书吏拟批积习一摺。各省督抚司道及学政盐关各衙门。遇有批禀批呈事件。钜细均应亲身核定。不得假手吏胥。致滋弊混。据该御史奏、各省申详案件。与具呈上控之人。每先向掌稿经承打点。如应准之件。另拟数语议驳。应驳之案。另拟数语议准。先以消息宣露。无识之徒。受其愚弄。甚且勾通幕反。因缘为奸。其弊无所不至。所关于吏治匪浅。著通谕各督抚转行各衙门。嗣后凡遇批禀批呈。无论重大案情、及寻常事件。均著悉心详核。自行裁酌。毋许专任吏胥幕友豫定准驳。致令藉端朦混。遇事招摇。以除积弊而肃吏治。　　

○谕军机大臣等、惠显等奏、噶勒丹锡哷图萨玛第巴克什、吁恳赴京祝嘏一摺。噶勒丹锡哷图萨玛第巴克什、因明岁为朕五旬万寿。吁请赴京祝嘏。情词恳切。出于至诚。可嘉之至。惟道途遥远。达赖喇嘛年甫一十五岁。该萨玛第巴克什、系办理商上事务之人。未便令其离藏。著该大臣等传知该萨玛第巴克什、明岁毋庸来京。将此谕令知之。　　

○又谕、昨因胡超前已奏明由树窝子直趋喀什噶尔。嗣复折回由军台大路行走。并称树窝子至牌斯巴特有贼埋伏。特降旨令长龄查明。此信得之何人。改道行走。究系何人主见。据实覆奏。本日据胡超奏、行至沙湖儿。拏获逆回萨木克、色提巴尔第二名。讯称树窝子一带。有安集延布噜特及白帽回子。因前次大兵由此路进援。此次俱安有埋伏。将道路穵断。拉有栅子。阻截官兵。并接杨芳咨称由大路前进。更合机宜。壁昌等亦咨令速援叶尔羌。与哈丰阿等会合夹攻。贼必逃窜。该提督恐由树窝子进剿。欲速反迟。耽延时日。是以不敢拘泥前奏。仍行折回由大路进兵等语。是胡超此次所奏。已属明晰。所有昨谕长龄令访查之处。著无庸覆奏。将此附六百里报便谕令知之。　　

○又谕、哈丰阿等奏、叶尔羌西路喀拉布扎什头台、遇贼接仗得胜一摺。据称十一月初六日拔营和至五十里湖滩。探得喀拉布扎什军台迤东。有骑马贼目数百人。当即各带十余骑先往。查看地势。知有埋伏。正拟分路斜抄。忽见尘土又起。添有马贼五六百骑。步贼千余人。一齐扑放鸟枪。哈丰阿等各带官兵三路夹攻。将贼截为两断。剿杀一百余贼。生捦五十余名。获马三十余匹。枪矛大头棍四十余件。余贼逃入回庄。施放鸟枪。轰伤我兵四名。哈丰阿等复令众兵放火。烧毙五百余贼。追杀一百余人。生捦五十余名。因天晚在彼暂扎。俟胡超一二日后赶到。合兵西援英吉沙尔。即可直抵喀什噶尔等语。此次哈丰阿等追剿至喀拉布扎什军台。遇贼接仗。捦杀多名。尚属可嘉。哈丰阿、孝顺岱、自已迅速前进解围。所有得获胜仗出力官兵及受伤兵丁。著壁昌等查明名数。咨报长龄。分别办理。又据壁昌等另片奏、现在东路爱吉特虎头台贼已闻风胆落。均由奎里铁里木道上。仍往喀什噶尔境内逃去。所留满洲马队二百名。无所用处。已令赶赴哈丰阿大营归队。一面饬令阿布都尔满。选派熟谙惰兰情形之五品伯克莫洛黑色木等。前往东路招探。其逃避河沿之惰兰回子。统俟哈丰阿、胡超等、将喀付噶尔。英吉沙尔。贼匪剿净。堵住西窜之路。设法全行招出。俟杨芳到来。会商洗除。至叶尔羌西南卡外色哷库勒地方。贼匪有无盘踞。已令伊什罕伯克库尔察克等。出卡招约附近未叛之布噜特等。共力摉拏。冀可务获该处贼目。并授计传谕布噜特等。前往英吉沙尔卡外一带准备。如有从彼逃出贼匪。立即查拏。将夺获辎重赏给出力之人。认有贼目。捦献解城。报功重赏等语。所见甚好。该大臣等务当随时设法摉拏贼匪。剿除净尽。毋使一名漏网。以固边圉而副委任。将此由六百里谕令知之。　　

○又谕、据长清覆奏、九月初六日饬令胡超等相机前进谕旨。系于九月二十五日奉到。其初十日饬令容安折回伊犁谕旨。系于二址八日接奉。并非驿站迟误等语。喀什噶尔被围。亟望救援。朕指示机宜。降旨饬令进兵。该大臣等接奉后。自应遵照妥办。先行覆奏。即有尚须筹议之处。亦应据实陈明。乃该大臣等欲令容安管带官兵。遂先将九月二十八日接奉谕旨声叙。而于二十五日先经接奉之谕旨。转不覆奏。实属有心含混。长清著传旨申饬。将此谕令知之。　　

○又谕、胡超奏、自树窝子拏获逆贼审明。并接杨芳。壁昌等来信。改道由叶尔羌大路合兵前进一摺。该提督等已于十一月十四日行抵叶尔羌。十五日速即前进。现在喀什噶尔、英吉沙尔、二城贼匪。据奏一闻大兵进剿。将辎重先运出卡。祇留人马抗拒官兵。该提督与哈丰阿等合力进援。自已速解二城之围。此时哈哴阿、杨芳、计亦先后赶到。务当会商妥办。应剿则剿。应抚则抚。将著名贼目设法追捦。或悬赏购线。令就缚献。仍将办理情形随时咨报长龄。听其调度。将此由六百里谕令知之。　　

○以防堵要隘、采办粮料出力。免阿克苏所属回户本年应徵大小麦石。　　

○癸巳。先是御史彭玉田奏、请查捐生假照。得旨、著吏户兵三部会议具奏。至是奏、请饬下各直省督抚府尹、将部颁真照捐生册分发各州县。出榜晓谕。榜上无名。即系假照。其有志上进者。准其原名另捐。其不愿另捐者。听其将假时自行销毁。不必官为查销。仍严禁胥役奸徒借端勒索。至有事到官。查明实系假照。即照平民办理。从之。　　

○命大学士卢荫溥、管刑部事。大学士托津。无庸管理。　　

○赏乾清门行走贝勒奕绮、三眼花翎。喀尔喀二等台吉德木楚克多尔济、花翎。　　

○免江西南昌卫后帮旗丁遭风漂没米石。　　

○甲午。上御乾清门听政。　　

○谕军机大臣等、杨芳奏、接据扎隆阿来信、贼已窜逸一摺。据称十一月十七日。扎萨阿差丁常奉清赍到信函。内称贼人自月初以后。渐次移营。至初十日夜全行逃遁。班惟绎来函。有此次贼来。由于内有勾结。猝致失事之语。当即讯据常奉清供、八月初闻得卡外滋事。塔斯哈带兵去后。伊萨克即报称我兵大胜。与扎萨阿并兵民道喜。扎萨阿随差伊侦探。知官兵全行阵殁。伊萨克所说。尽是虚言。扎隆阿因此疑惑。伊萨克又请派兵接应。扎萨阿并未准行。当差人前往伊萨克署内暗查。适有众商民禀称、街上见伊萨克车内。坐有前次与塔斯哈带路之五品伯克。一同进署。扎萨阿即派官兵同商民数百人。将其衙门围摉。房内并地窨中藏匿许多回子。并摉出刀矛器械。交官存贮。扎隆阿将要紧头目存留质对。其余俱杀。现将伊萨克并作妻派人看守。嗣后官兵商民屡次打仗。杀贼无数等语。伊萨克自上届军兴。急公报效。著有劳绩。经朕加封王爵。授为帮办大臣。此次伊子爱玛特捐办粮马。嘉其忱悃。亦复叠沛恩施。现据长清奏、爱玛特自闻喀什噶尔被困。思念其父。时常涕泣。随同筹办一切。极为出力。现闻贼遁。喜形于色。并于九月间将其子阿密提。送至伊犁避贼。看其光景。伊萨克感激天恩。不应遽怀携贰。朕思必无其事。且上届克复四城。生捦首逆。天戈所指。迅就荡平。伊萨克曾经目睹。岂不知辰慑天威。乃反思勾结。自料有何力量。足以抗拒官兵。伊萨克虽极糊涂。亦不至此。再前据长清奏称、米孜呼尔供。伊在喀什噶尔听说前次伊萨克带领官兵。并黑帽回子打仗。伤坏一千多贼。因此人人都恨。或者播造谣言。扎萨阿与伊萨克素不相能。误听蜚语。亦未可定。此时该将军计已行抵阿克苏。现在贼匪全行逃窜。台路廓清。正可轻骑赶紧直抵喀什噶尔。著长龄即作为该将军之意。密行飞寄扎萨阿。将伊萨克妥为看守。勿令稍有伤损。傥或有意外之虞。惟扎萨阿是问。长龄到彼。即将扎隆阿所称伊萨克暗为勾结。及常奉清所供伊萨克各款。逐一研讯明晰。务得确情。据实具奏。至所称地窨中藏匿器械。容有其事。若藏匿回子多名。扎隆阿同在一城。何竟先无见闻。并著一并详细查明。长龄等若稍有含混迁就。不但负恩误国。一生威望。埽地尽矣。谅长龄等必不至如此。再顷据长清奏、接到杨芳来信。令其将爱玛特看守。业已拘禁在署。爱玛特应否即在阿克苏讯问。抑须解至喀什噶尔质讯。或即交长龄带往。著长龄酌量办理。将此由六百里加紧谕知长龄。并谕哈哴阿、杨芳、知之。　　

○又谕、本日已刻据哈丰阿等奏、十一月十二日。由叶尔羌整队前进。至黑色尔迤南山边一带。追赶贼匪。沿途剿杀二百余人。余皆向英吉沙尔逃窜。一半窜入黑色尔回庄。该提督等饬令官兵先行圈围回庄。全行摉捕。并生捦安集延队目巴拉特一名。随即追赶至英吉沙尔迤东之头台托布拉克。挨路剿摉。贼匪远窜。城内已空。复督官兵在附近村庄遍行摉捕。拏获贼匪三百余名。讯明实系从逆。即行正法等语。英吉沙尔之围。业经该提督等带兵剿散。据巴拉特供。有毛拉迈玛底阿。雅活普阿浑、吉勒达尔伯克等、同伊带了三千余人前来。并供伊从喀什噶尔起身。有阿克库里、迈玛西里普、巴图鲁伯克、胳的伯克、舒都鲁伯克、博巴克、玉素普和卓、推里和卓、约洛达什伯克、俱是霍罕人。帕拉特比、萨玛克比、共带著七八千人。在喀什噶尔住著。同官兵打仗。阿坦台、汰劣克、并未进来。十月内玉素普和卓、叫人给阿坦台、汰劣克、送过六个马驮子的东西等情。此等贼匪。因官兵前到。先行跑散。必群至喀什噶尔攻围。务须迅速歼捦。不可任令一殚漏网。此时该提督等自已星驰前进。早抵喀什噶尔。胡超计亦赶到。哈哴阿、杨芳、不日相继到彼。著长龄飞饬带兵各员各力并剿。速解该城之围。并将著名贼目悉数捦获。以靖边圉。所有哈丰阿等单开打仗杀贼出力之员弁兵勇等。著长龄等查明核实具奏。原单发给阅看。至巴拉特此次所供贼目。与前此发去贼目名单。不尽相符。其阿坦台、汰劣克、玉素普和卓、各犯。据各处奏报侦探情形。有云已经入卡者。有云并未入卡者。究竟该犯等曾否入卡。并著长龄确切查明覆奏。将此由六百里谕令知之。　　

○又谕、本日先据长清奏、接到杨芳密信。因扎萨阿信称、此次贼来。由于内有勾结。已将伊萨克拘禁在署。密令该大臣将爱玛特暂行看守。该大臣以爱玛特素来恭顺。恐至摇惑人心。仍令照常办事。不露声色。暗为羁縻。午刻复据奏。数日来人心渐定。该伯克似稍知觉。已将爱玛特拘禁在署各等语。此时长龄计已行抵阿克苏。伊萨克有无勾结。是真是假。已降旨令该将军详细研讯。据实奏闻。候旨定夺。该大臣务将爱玛特小心看守。听候查办。其阿奇木伯克员缺。即著巴彦岱暂行署理。将此附六百里报便谕令知之。　　

○又谕、据壁昌等奏、前经派往奎里铁里木堵御被贼砍伤捆去之四品噶杂纳齐伯克多列素皮。又带领回子打仗被贼裹去之五品花翎密喇布伯克阿布都瓦依特。与七品伯克莫洛黑雅斯。五品军功蓝翎莫洛明什库尔班。闲散回子爱散等。于十一月十四日。同英吉沙尔明伯克萨木萨克。阿克苏贸易回子等共十一人。由草湖小路逃回叶尔羌。讯问该伯克等。均因遇贼接仗。被贼拏去。送至英吉沙尔看押。于十一月初间。贼众闻大兵将到。纷纷乱窜。该伯克等因乘间逃回等语。多列素皮。阿布都瓦依特。俱身受有伤。始终坚不从逆。著准其各回伯克本缺。所有该大臣等前请递相升署各缺。仍著饬归本任。将此附六百里报便谕令知之。　　

○以詹事府詹事沈岐、为内阁学士兼礼部侍郎衔。宗人府府丞毛式郇、为都察院左副都御史。　　

○以镶红旗汉军副都统桓格、署密云副都统。　　

○命正黄旗汉军副都统那丹珠、更名那当阿。　　

○乙未。旌表守正捐躯直隶丰润县民杨长廪妻王氏。　　

○添备直隶永定河工秸料一百七十万束。从总督那彦成请也。　　

○免直隶文安县被水村庄本年额赋。　　

○丙申。谕内阁、哈丰阿等奏、援兵追贼西进。已将英吉沙尔、喀什噶尔、二城解围一摺。据称十一月十四日。带领伊犁乌噜木齐。满汉官兵民遣壮勇等跟踪剿贼。驰抵英吉沙尔。贼匪先经闻风西窜。回城已空。面见棍楚克策楞。询知阿奇木伯克斯底克。久已从逆。官兵叠次打仗得胜。贼匪灌水穵城。计无所施。困守数月。至是围解。人人欢忭。即于是日戌刻拔营。饬令伊犁委协领赓音泰、率领满洲营马队。沿途在各庄摉捕追剿。该提督等率领马步官兵及民遣壮勇顺路跟追。杀贼多名。生捦三百余名。追至距喀什噶尔十数里地方。适扎隆阿。多隆武。带领城内官兵。齐队前来。询悉贼匪俱往西北一路逃窜。随即将兵会合一处。同至喀什噶尔。安抚夷回。守护城池。一面侦控贼情。密拏余匪。俟胡超统兵到时剿洗等语。喀什噶尔。英吉沙尔。被围已久。待援甚亟。前经调派各路官兵。叠次严催带兵大员。无论何人先到。即赶紧进援。乃容安昧良观望。坐失事机。哈丰阿等领兵先到。复听容安指使。绕道和阗。再从叶尔羌大路进发。以致日久稽延。此次贼势并未猖獗。本易剿散。哈丰阿等如早剿贼解围。尤当重加恩赏。此时虽觉稍迟。惟念现在台路廓清。围城已解。究由哈丰阿等首先到彼。尚属可嘉。哈丰阿著赏给云骑尉世职。进勇巴图鲁名号。孝顺岱著赏给副都统衔。仍均著交部从优议叙。以示鼓励。帮办大臣塔斯哈、前因贼匪滋事。出卡追击。副将赖允贵、带兵前往。一并俱被陷没。情甚可悯。塔斯哈著照都统衔赐恤。赖允贵著照总兵例赐恤。俾慰忠魂。扎隆阿、多隆武、督率官兵。困守三月有余。终保孤城。不失国体。可嘉可悯。著交长龄查明该大臣等守御情形。据实具奏。再行降旨施恩。至哈丰阿等单开尤为出力之官员兵勇。及另片奏请施恩之伊犁遣勇九百六十九名。并著长龄一并查明候旨办理。又据扎隆阿等奏。外委魏起明。指挥兵丁。将守台贼匪痛加剿戮。满洲防御察隆阿。为贼矛伤。犹复射中数贼。大夥贼匪。始各奔窜。均属奋勇。亦著长龄查明奏请恩施。其另片奏、采办军粮。著照长龄奏定价值给发。一切油烛柴薪。守城旗帜器具。均著照军需定例造销。所有伤亡官弁兵勇等。著查明赐恤。出力文武官弁等。著分别劳绩。奏请恩施。兵丁民勇等。著先赏给两月盐菜银两。以示体恤。　　

○又谕、哈丰阿奏、军前借用银两。请扣廉归款一摺。哈丰阿带领官兵。驰赴南疆救援。借用备带通融银一万两。系为奖赏官兵。暨招抚良回需用。著加恩免其扣廉归款。归入军需项下报销。该部知道。　　

○谕军机大臣等、长龄奏、接据英吉沙尔解围确信。并筹画一切情形一摺。英吉沙尔之围。昨据哈丰阿等驰奏、十一月十二日。业经带兵剿散。本日又据哈丰阿奏、沿路摉捦。跟踪追捕。复解喀什噶尔之围。并据扎隆阿等将守城打仗杀贼情形、暨援兵至喀什噶尔贼匪逃遁出卡各缘由奏到。我官兵困守三月有余。终保孤城。不失国体。可嘉可悯。已明降谕旨将哈丰阿等分别加恩。并令长龄将扎隆阿等守御情形查明具奏。候旨施恩矣。前因此次逆回滋扰。贼势尚单。叠经降旨令长龄将徵调各路官兵酌量裁撤。兹据该将军奏、英吉沙尔既已解围。喀什噶尔亦可一鼓肃清。台路已通。计所调关外及陕甘各官兵。足敷剿办。一俟得有喀什噶尔解围确信。即将后路官兵撤令归伍等语。所见与朕意相同。现在该二城之围。业经陆续解散。无须如许兵力。著即将后起京营、吉林、黑龙江、西安满洲营、四川、各官兵撤令归伍。以节糜费。喀什噶尔一带贼匪。狡狯性成。现虽纷纷逃窜。其著名贼目。难保不仍潜匿卡内。探听官兵情形。必应悉数剿捦。哈哴阿等此时计均陆续行抵该处。著即饬知该大臣等赶紧设法捦拏。讯明起衅根由。道旨解京讯办。其余零星贼匪及从逆回子。均著痛加剿戮。以净根株。喀什噶尔被围已逾三月之久。该处薪米。自属无余。而城外叠被肆扰。更无存积。刻下自米便令大兵全驻该城。据该将军奏、业经札商哈哴阿等酌量情形。或即就地采买。或于喀什噶尔酌留若干外。悉令就食于叶尔羌。俾兵食不致缺乏。而于声势亦形联络。著照所议妥办。另片奏、途次接得杨芳来信。并钞录摺稿。扎隆阿原信。及常奉清供单。所称伊萨克勾结内应。情节支离等语。此事昨据杨芳等奏到。朕即以伊萨克身受重恩。不应遽怀携贰。恐系有人播造谣方。扎隆阿与伊萨克素不相能。误听蜚语。降旨令该将军轻骑赶至喀什噶尔查办。兹据奏伊萨克身沐殊恩。颇知报效。常奉清一面之词。实难遽信。或系安集延诸夷因抄没驱逐之恨。藉以倾陶伊萨克。前于围城之时。既不得遂其欲。今大兵一到。纷纷逃去。勾串汉奸。作此狡狯。亦未可知。该将军所料此事。又与朕意相符。其可谓同德同心。该将军现已飞咨哈哴阿等。于解围后。面见扎隆阿、伊萨克、其虚实无难立辨。并飞咨长清。声称常奉清既系喀什噶尔城内出来送信之人。现在欲知详细情形。即速差人带赴面禀一切。亲自询问。老成谋国。可嘉可喜。本日又据扎隆阿奏、伊萨克勾贼入寇。谋为内应。当即查破。立时分别剿除一摺。并另片奏、查出伊萨克勾结缘由。此事关系重大。该将军珌当秉公核办。明查暗访。务得确情。并将扎隆阿摺片内所称各款。逐层根究。不可稍有不实不尽。令外夷轻视窃笑。或伊萨克竟无此事。被人倾陷。不为昭雪。致寒外夷之心。尤属不成事体。该将军公忠素著。想于此事断不肯含混迁就。负朕委任也。其扎隆阿讯据投回之牌素巴特七品明伯克阿布都吉利供出、要路把什之父阿布都克里木、曾任叶尔羌五品伯克。六年从逆。为伊萨克隐匿。现在伊父子俱随博巴克反叛。阿布拉系六年从逆。由霍罕投回。现复从逆出卡。阿纳雅特前赴阿克苏勾结等语。著即飞饬长清密行查明阿布都克里木等。是否潜逃阿克苏。归案办理。又据哈丰阿等奏、英吉沙尔阿奇木伯克斯底克、久已从逆。尤当设法捦拏。毋任漏网。其哈丰阿等单开尤为出力之员弁、及另片奏请恩施之伊犁遣勇九百六十九名。并著长龄一并查明具奏。候旨办理。又顾莼奏、条陈回疆事宜。与鄂山、杨芳、富俊、那彦成等各摺。一并妥议具奏。将此由六百里加紧谕令知之。　　

○又谕、据杨芳奏、连接哈丰阿等来信。带兵至英吉沙尔。看得回城及各庄回众尽行逃逸。及赶到喀什噶尔。贼匪已窜至明约洛地方。经扎隆阿派兵截其后尾。追杀多贼。该逆匪等去踪未远。正宜乘势追击。胡超亦可接踵赶到。业经飞咨催令赶紧追剿。该提督已于拜摺后带领前起马队。即夕起程等语。杨芳自早已赶到喀什噶尔。现已二城围解。所有剿抚事宜。必须慎筹妥办。各庄回众从逆者。固应一律剿洗。其不肯附从者。亦不可滥杀无辜。至著名贼目。务当悉数歼捦。以期边圉永就肃清。用副委任。将此由六百里加紧谕令知之。　　

○又谕、据胡超奏、英吉沙尔、喀什噶尔、城围已解。贼匪逃出卡外。分拨官兵摉剿从逆各回庄一摺。现在大兵云集。台路以次廓清。所有剿抚事宜。最关紧要。各庄白帽惰兰回子。查明实系从逆者、自应剿洗以彰国法。不可稍存姑息。其有被贼胁从者。亦不可妄戮无辜。黑帽回子。尤当绥抚得宜。该提督等由中路直趋喀什噶尔。计此时早经赶到。务期与哈丰阿等会商妥办。至著名贼目。仍当设法追捦。悉数就获。以安边圉。将此由六百里加紧谕令知之。　　

○又谕、据扎隆阿等奏、守城打仗情形。暨援兵至喀什噶尔贼匪逃遁出卡各缘由一摺。喀什噶尔官兵。困守三月有余。终保孤城。不失国体。可嘉可悯。已明降谕旨、交长龄查明奏请恩施矣。现在该城之围已解。附近各庄回众。必应分别良莠。剿抚兼施。此外应办事宜甚多。哈哴阿、杨芳等、谅已先后赶到。该大臣等务当与哈丰阿等酌量情形。会同妥办。随时咨报长龄。听候调度。将此附本日报便谕令知之。　　

○护陕西巡抚史谱奏、准陕甘总督杨遇春等来咨、将前次陕库截留军饷、仍拨银三十万两。运往甘肃。以济要需。报闻。　　

○以故奉恩将军保伦孙定荣、袭职。　　

○丁酉。上诣皇太后宫问安。
  </div>
  <div class="pagination">
   <a href="清实录道光朝实录_page331.html">
    上一页
   </a>
   <span>
    ...
   </span>
   <a href="清实录道光朝实录_page327.html">
    327
   </a>
   <a href="清实录道光朝实录_page328.html">
    328
   </a>
   <a href="清实录道光朝实录_page329.html">
    329
   </a>
   <a href="清实录道光朝实录_page330.html">
    330
   </a>
   <a href="清实录道光朝实录_page331.html">
    331
   </a>
   <span class="current-page">
    332
   </span>
   <a href="清实录道光朝实录_page333.html">
    333
   </a>
   <a href="清实录道光朝实录_page334.html">
    334
   </a>
   <a href="清实录道光朝实录_page335.html">
    335
   </a>
   <a href="清实录道光朝实录_page336.html">
    336
   </a>
   <a href="清实录道光朝实录_page337.html">
    337
   </a>
   <span>
    ...
   </span>
   <a href="清实录道光朝实录_page333.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
