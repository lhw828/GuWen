<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 258 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 258 页/共 505 页
  </h1>
  <div class="content">
   ○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○上奉慈安皇太后慈禧皇太后幸漱芳斋。侍午膳。　　


大清穆宗继天开运受中居正保大定功圣智诚孝信敏恭宽毅皇帝实录卷之一百八十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。七月。壬申。钦奉慈安皇太后慈禧皇太后懿旨。前因户部右侍郎李鸿藻之母病终。推恩赐祭赏银。以示荣宠。并令李鸿藻于守孝百日后。仍赴弘德殿授读。在军机处行走。原系酌遵成宪。从权办理。兹据吏部奏称、转据李鸿藻呈称该侍郎母氏苦节多年。抚育教诲之恩。纤毫未报。一旦惨遭大故。偷生视息。负疚已深。枢要之地。纲纪攸关。辅导圣学。尤贵志行完粹之人。若自蹈愆尤。则进讲献纳之际。何以置辞。恳请终制各等语。情词恳切。具见悃忱。惟念李鸿藻膺文宗显皇帝特＜??闲＞。授皇帝读。于今六年。当此缉熙典学。正就将日进之时。该侍郎尽心辅导。弼成圣德。则所以慰天下臣民之望者。莫大于是。前因军务未平。各督抚等夺情起用者。指不胜屈。况机务殷繁。尤资赞画。前降谕旨甚明。李鸿藻惟当恪遵前旨。仍于百日守孝后。照常趋直。用副先皇帝＜??闲＞擢之恩。第思该侍郎哀痛未忘。不得不稍示区别。前有旨令遇朝会不必与列。尚不足以示体恤。李鸿藻著遵照雍正年闲世宗宪皇帝谕旨。二十七月内不穿朝服。不与朝会筵宴。遇有祭祀典礼咸集之处。均无庸与列。该侍郎当深感朝廷体之情。勉抑哀思。移孝作忠。毋得再行陈请。以副委任。　　

○癸酉。文宗显皇帝忌辰。遣官祭定陵。　　

○上诣奉先殿寿皇殿行礼。　　

○谕内阁、八旗都统奏、遵议八旗阵殁官兵。请仍照旧章附入昭忠祠。各旗无庸重建祠宇等语。所议尚为允协。著礼部恪遵嘉庆七年谕旨。及议定章程办理。其例应附祀官兵。毋得稍有遗漏。所有御史佛尔国春奏请由各旗设牌以祀之处。著毋庸议。　　

○又谕、前据李鸿章等奏、查明苏松等属裁除浮收实数。禁止大小户名目。当经降旨令该督等勒石遵行。兹复据李鸿章等将减定徵漕余耗折价各数。查明具奏。开单呈览。计苏州府属一厅九县。减定赋额。应徵米五十五万九百余石。共减去浮收米十九万二千八百余石。减去浮收钱七十五万三千五百余串。松江府属一厅七县。减定赋额。应徵米三十一万九百余石。共减去浮收米十万八千八百余石。减去浮收钱五十万五千七百余串。常州府属八县。减定赋额。应徵米三十二万三百余石。共减去浮收米七万三千石零。减去浮收钱二十一万五千二百余串。太仓州并所属三县。减定赋额。应徵米十一万五百余石。太仓镇洋二州县。共减去折价浮收钱九万四千串零。嘉定宝山二县。共减去折价浮收钱十万七千六百余串。以上苏松常太四府州属。共减去浮收米三十七万四千六百余石。减去浮收钱一百六十七万六千二百余串。又苏松常镇太四府一州所属各厅县。共额徵银二百十五万两零。折收钱文。除镇江府属未定外。苏松常太四府州属。共减去浮收钱四十万余串。该署督等即将减去浮收实数。钦遵勒石。永远奉行。至镇江府属四县。减定赋额。应徵米十九万三千二百余石。共减去浮收数目若干。著该署督等于启徵时另行酌核。奏明办理。　　

○吏部议准浙江巡抚马新贻奏、请将台州府同知改驻家子。管理海门巡防海口事宜。移原驻海门之临海县县丞于花桥。黄岩县同城县丞于乌岩。甯海县同城县丞于亭傍。责令分司缉捕。以专责成。应如所奏办理。从之。予江苏各属阵亡殉难候选州判朱金声等绅民妇女二千七百二十三员名口分别旌恤如例。　　

○予安徽旌德殉难故侍郎吕贤基眷属九名口分别旌恤如例。　　

○甲戌。谕内阁、户部奏、请饬严拏偷窃内仓稿册贼犯一摺。户部内仓廒座后檐。与大清门东长安门内毗连。前因该仓屡有窃案。叠经降旨饬令前锋统领等督饬弁兵。认真稽查看守。兹据该部奏称、内仓残稿库。仍屡有偷窃稿册情形。查验路径。仍由大清门及长安门越廒出入。该弁兵等毫无觉察。殊属可恶。新粮入廒。尤关紧要。恐更有肆行偷窃情事。著前锋统领护军统领步军统领各衙门。将偷窃稿册之犯。严拏务获。并严饬大清门东西长安门直班官弁。及地面弁兵等。加意巡逻看守。如该仓再有被窃等情。即由户部据实奏参。将直班弁兵等交刑部严行审办。　　

○又谕、麒庆奏、请饬解还热河道库借拨银两一摺。咸丰三四年闲。因直隶军需紧要。两次借拨热河道库银八万两。迄今尚未拨还。现在热河道库。万分支弛。需款孔亟。著刘长佑速饬藩司。将前两次借拨银八万两。即行筹款。如数解还热河道库。以资接济。不得藉词延宕。　　

○谕军机大臣等、御史朱学笃奏、用兵贵在神速。不可为一隅牵掣。现在西北甘回接连新疆。陕西为回匪窥伺。滇黔未平。用兵省分正多。尤可虑者。外国要求无厌。捻氛若不迅埽。兵力更难肆应。请饬曾国藩择要进兵。相机速剿等语。捻匪滋扰日久。蔓延愈广。迄未受惩创。若不力筹进剿。糜饷劳师。军务将何日蒇事。曾国藩自宿迁南下。由湖入淮。泝流赴周家口。道途不免迂折。著即赶紧趱程。星速驰赴陈郡。亲临各营。就近调度。以期呼应较灵。并著督饬湘淮各营。视贼所向。尽力穷击。不得专事防守。任贼纵横。至内地贼氛一日不净。则洋人之窥伺。将日甚一日。该大臣公忠体国。为朝廷柱石。尤当统筹全局。迅将捻匪竭力剿除。以副委任。朱学笃原摺。著钞给曾国藩阅看。昨据副都统安住奏称、豫省军营积弊。在于马步诸将领彼此不相救应。进止参差。兵心不能合一。尤虑贼匪偷渡黄河。滋扰河北三府等语。所奏不为无见。著李鹤年督饬前敌将士。申严号令。务须于进战时。彼此互相援应。以期声势联络。黄河防务。尤关紧要。所有水陆防军。李鹤年务当严密布置。并著饬令在事文武。将各处渡口。实力稽查。毋任奸细潜行偷渡。安住原摺。著摘钞给李鹤年阅看。将此由六百里各谕令知之。　　

○又谕、传谕贵州布政使兆琛。兆琛奏、督军进扼邛水等处。击贼获胜。并分路进剿情形一摺。清江台拱两城。久为苗匪窃踞。并分股出犯思晃等州边界。经兆琛督军进扼玉屏。并派陈昌运带兵。进扎镇远府卫两城。沿途颇有斩获。兆琛现已由玉屏进扎清溪。并分军扼扎各路要隘。著即饬令各军将鸭溪等处屯踞苗匪乘胜埽荡。由邛水进克清江等城。毋任久踞。投诚之青龙脑等寨苗民。著即妥为安抚。并责令杀贼自效。周洪印一军。由天柱县进攻江口坉。业已获胜歼渠。著兆琛即檄令该总兵将江口坉贼巢迅速攻拔。肃清后路。李元度攻克大小二坉贼巢情形。前已据李瀚章驰奏。该抚前奏内有副将李金榜一军。进扎闷松。各营勇丁。同时患病。竟有全棚不能举火者。是否水土不服。抑系苗匪不中置毒所致。著兆琛即饬令该营官设法医治。妥为拊循。玉屏等县殉难士民妇女。并著该藩司查明。汇案奏请旌恤。　　

○以候补内阁学士恩承、詹事府詹事铭安、为内阁学士兼礼部侍郎衔。　　

○以翰林院侍读学士胡瑞澜为光禄寺卿。　　

○乙亥。谕内阁、御史宝麟等奏、各衙门送刷卷册迟延。请严定期限等语。各部院大小衙门钱粮文卷。向例于八月内送河南道核对。近来各衙门送刷卷册。未能依期造送。往往迟至九月十月送刷。而各仓及大兴宛平两县。竟至十一月十二月始行移送。实属有意迁延。著各该衙门将应刷卷册。于八月初旬。移送河南道。以凭磨对查刷。傥逾期仍蹈故辙。延不造送。即著该御史等查明参处。　　

○补铸云南普洱镇总兵官中军游击、右营游击、迤南兵备道、普洱府知府、儒学、思茅厅同知、巡检、甯洱县知县、各关防印信。从总督劳崇光请也。　　

○以浙江温州摉捕海盗并攻毁北麂盗垒出力。予总兵官刘连升等优叙。赏同知冯英彰、游击李扬威等花翎。守备吴永兴等蓝翎。余升叙开复有差。　　

○予浙江归安殉难知县阎朝贵祭葬世职加等。子三官赏恤如例。　　

○予浙江各属阵亡殉难府经历杨湘江等官绅妇女一百五十六员名口。分别旌恤如例。　　

○丙子。湖南巡抚李瀚章奏、遵旨访查刘仪顺、刘汉忠、周添云、各匪首踪迹。拟俟规取荆竹园后。即饬李元度妥速前进。逐一拏办。报闻。　　

○丁丑。谕内阁、宗人府奏、拟送致祭王衔。办理未能画一。酌拟章程。请旨遵行一摺。著照所拟。嗣后凡遇坛庙各祀。拟送王等衔名。除实在有疾之人不应开送外。其年逾六十者。著毋庸拟送。　　

○谕军机大臣等、都兴阿奏、查办大孤山匪徒。并拨换营口洋枪队伍一摺。匪徒王作幅率众直扑大孤山。声言与会首徐中礼报复。经汛员督同徐中礼带勇迎击。将该匪打败。向西南窜去。都兴阿已派毓昌等驰往查办。著即查明启衅报复之瑞。认真清理。并该匪等现窜何处。赶紧添兵摉捕。净绝根株。至徐中礼是否即系从前投诚出力之徐五。能否安分守法。并著都兴阿随时察看。毋稍大意。驻防营口之五行队。已调回奉省。费阴魁所带洋枪队五百名。著即饬令暂留营口驻扎。春霖所带之洋枪队。与费荫魁所部。均属防守天津海口紧要之军。冬底必须调回津郡。所有营口应行教练本省之洋枪队。著都兴阿赶紧督饬办理。至防护永陵。将来是否需兵。抑或于他处酌量移拨。以便春霖与费荫魁二军冬底一并调回之处。并著该将军悉心筹画办理。总之尚书文祥前留奉省之天津及吉林黑龙江等军。均是客兵未可久役于外。都兴阿惟当豫为整顿本省兵勇。认真教练。以期悉成劲旅。力图自强。方为不负委任。将此由五百里谕令知之。　　

○又谕、劳崇光奏、剿办镇雄贼匪。连获胜仗。屡克贼巢一摺。贵州贼匪李开甲等。于上年窜破镇雄。势甚滋蔓。经劳崇光饬令岑毓英督兵进剿。连克贼巢。声威甚壮。李开甲被剿穷蹙。赴威甯州军营乞降。该州请示岑毓英严斥不准漆老新一股亦经岑毓英由角奎亲往督剿。攻破贼营。彝良所属。一律肃清。该处赴牛街之路。已经畅行。剿办颇属得手。李开甲心怀狡诈。前经林鸿年招抚后。仍肆狓猖。此次因穷蹙乞降。岂可堕其诡计。岑毓英严行斥绝。甚属有见。现在贼巢已破。其胆已寒。著劳崇光即饬该署藩司乘此声威。磺矿山矿子山次第攻克。进取镇雄州城。以固滇省藩篱。并著饬令知府夏廷楫、将所需米粮等件。源源解运。以资接济。刻下秋气已深。各属银粮。谅已陆续徵解。其各省指拨之饷。计应先后解到。即著该督整顿士马。督饬马如龙迅速出兵。规复迤西。毋任杜逆久踞。其逗遛川省各员。并著该督勒限催令赴滇。不准藉端趋避。将此由五百里谕令知之。　　

○云南昭通剿洗贼巢出力。赏守备马文龙等花翎。千总浦开甲等蓝翎。余升叙有差。　　

○予浙江黄岩阵亡盐大使郑煜等祭葬世职加等。　　

○戊寅。钦奉慈安皇太后慈禧皇太后懿旨。昨据大学士倭仁等奏、恳恩准予大臣终制。以维礼教。本日复据吏部奏、李鸿藻沥陈下忱。恳请仍准终制。据呈代陈各一摺。前因皇帝典学。功修正笃。李鸿藻不可或离左右。曾经召见醇郡王、倭仁、徐桐、翁同和、询问再三。彼时醇郡王即请降旨慰留。倭仁等亦无异议。次日复令军机大臣与倭仁等商议。亦以圣学为重。不持异同。兹览倭仁等摺内所称。李鸿藻事亲尽礼。现在奉旨夺情。欲固辞则迹近辜恩。欲抑情则内多负疚。请仍准其终制等语。倭仁等既以夺情为非礼。何妨于前次召见时。据实陈奏。乃尔时并无异议。迨两次降旨慰留后。始有此奏。殊不可解。本日复召见倭仁、徐桐、翁同和、面加询问。据称圣学关系甚重。臣等亦愿李鸿藻照常入直。惟亲见该侍郎哀痛迫切。势处万难。是以代为陈请。并无他意。圣功紧要。请仍令李鸿藻遵奉前旨等语。是倭仁等亦知此次夺情之举。系属不得已从权办理。想中外大小臣工。亦必能共谅此意。李鸿藻当思圣学日新。四方多故。尽忠即所以尽孝。前降谕旨。业已详尽。其恪遵前旨。毋得拘泥常情。再行吁恳。　　

○谕军机大臣等、杨岳斌奏、筹办南路军务。请饬穆图善移师西向。覆陈彭楚汉等军。并无讳败为胜情形各摺片。回匪被陕军击退。折窜入甘。秦安清水等处。贼骑纵横。渐偪秦州。该督现调蒋凝学统带安字营勇赴省。俟此军到时。即拟出省剿办秦州附近一带回匪。惟省垣兵变。甫经粗定。且附近各处贼匪尚未殄除正须大吏驻扎。藉资镇摄。该督甫还兰州。即思出省。能否无忧内顾。务须统筹全局。妥协办理。不得顾此失彼。又蹈从前覆辙。秦州一带现既檄令王得胜等相机堵剿。并调张在山傅先宗等前往助剿。著即严饬各军。极力剿办。毋令完善之地。致有疏虞。平番迤至凉州。俱为逆回出没。亟应分兵剿除贼匪。疏通省垣粮路。现在甯灵一带。业已安定。无须多兵驻扎。著穆图善酌度情形。督率所部。由中卫鼓行而西。直赴平番。节节进剿。毋稍延误。该将军仍酌留兵勇。镇守甯灵等处。以备不虞。其平固一路防剿事宜。即著杨岳斌饬令雷正绾妥为办理。杨岳斌所称彭楚汉等军。在车道岭等处击贼获胜。并无讳败捏报情事。仍著督饬彭楚汉等认真剿贼。奋勉立功。杨岳斌另片奏、截留林之望摺报拆阅。自请议处。并将林之望摺补行呈递。该藩司由驿驰递摺报。杨岳斌辄于中途截留。擅行拆阅且迟至数旬之久。始行补递。实属不晓事体。杨岳斌著交部议处。将此由六百里各谕令知之。寻议、杨岳斌应照不应重私罪降三级调用例上加等。降五级调用。毋庸查级纪议抵。得旨、著加恩改为革职留任。降为三品顶带。以示薄惩。　　

○又谕、据林之望奏称、督臣杨岳斌办事认真。持身勤俭。惟于封疆大体。未甚谙练。辄至为人所误。雷正绾等军。转战多年。熟悉地利贼情。该督由陕入甘。因刘蓉先入之言。以雷正绾为不可用。周显承等窥伺其意。遂从而倾陷之。致令一败涂地。又仿刘蓉远兵亲勇之法。以省兵为不可用。省标及外镇将备。陆续罢退。以随营楚人代之。诸事更张。怨望之徒。遂谓该督引用私人。本省升途断绝。各营愤恨。省标特首发其难。省城源源食存粮一万数千石。兰州道英奎设局专供客军。并纷纷捐罚。将城内摉括无遗。因将源源仓之粮。全供楚军。纵令地方官那移借发标兵额粮。致官民蓄积一空。秦王川撤防不守。粮无来源。英奎复请派员弁赴乡。凡民间窖藏。悉行查封。给以贱价。该员并巧于趋避。自请赴陕购粮。迄无颗粒运甘。本省委提晋饷七万两。行至东路。复被督臣全数截留。以致省城粮尽兵溃。并据杨岳斌奏参、粮台支放。由该藩司主持。何以毫无稽核。率尔敷陈。并称林之望所参英奎各情。均系得自传闻。全无影响。及查明彭楚汉等军。在车道岭获胜属实各等语。杨岳斌与林之望所奏。均有偏袒之处。持论未得其平。著穆图善将甘省营兵每月粮额多寡。楚军勇粮多寡。及欠饷日月久暂。详细查明。并将林之望所参英奎周显承各情确切查明。秉公据实覆奏。毋稍偏徇。彭楚汉等军。在车道岭获胜情形。是否讳败为胜。著一并查明具奏。林之望摺一件。杨岳斌片二件。均著钞给阅看。将此由五百里谕令知之。　　

○以甘肃巩昌府城解围。暨平毁贼巢出力。予总兵官邓全忠、彭忠国、以提督＜??闲＞放。赏副将包荣道、何发相、印大文、王芳朝、严文广、胡世彦、参将陈富有、袁景魁、杨珍稳、李保安、胡金林、易文举、李占春、傅连升、魏绍珍、田大胜、许圻和、满万亭、陈化兴、巴图鲁名号。同知祁兑、游击彭得胜等花翎。守备徐世全等蓝翎。余升叙有差。　　

○己卯。谕军机大臣等、张亮基奏、请饬湖南派员办理黔饷。并催席宝田赴任各等语。湖南绅士。在本省劝捐黔饷。呼应未能灵便。必须该抚派员办理。方可收有成效。前办黔捐之湖南道员陆传应。现经该抚檄赴扬州。查催湘盐。势难兼顾捐务。著李瀚章即于湖南司道中。另派得力之员经理。并会同本省藩司。查照李瀚章所办江粤等六省劝捐黔饷新章。设局办理。分成接济。黔省原派绅士。应否仍令会办之处。统由李瀚章酌办。其旧设之新黔捐局。并著李瀚章裁撤。以归画一。已捐各款。即饬经手绅士截数交清。由李瀚章解赴黔省。贵州臬司席宝田、前经回籍省亲。现已将届假满。黔省军务紧要。著李瀚章即饬令该臬司于假满后。迅带所部各勇。驰赴新任。毋稍延缓。张亮基另片奏、仁怀县官绅办理团练。克复县城。并将城外各寨余匪剿平。请保出力等语。著准其择尤保奏。毋许冒滥。将此由五百里各谕令知之。　　

○署贵州巡抚张亮基奏、请以前浙江按察使李元度署理道员。得旨、该员现在带兵剿贼。于地方公事。恐难兼顾。毋庸署理贵东道缺。　　

○以贵州安平击退窜匪。予知县江煦和等升叙。赏团总田金用等五品顶带蓝翎。以贵州镇甯州城被贼窜陷。革署知州屠述鹤、千总马懋森职、并逮问。予殉难训导王景春祭葬世职加等。　　

○庚辰。谕军机大臣等、御史书文奏、请严饬地方官查缉匪徒。以靖京畿。并请禁止赌局烟馆走会各摺片。正朝门外排子胡衕前已有抢银伤人一案。兹复据该御史奏称、景山河滩。朝阳门外东坝。左安门内外。及内城狭隘巷口各地方。均有白昼持刀动械吓劫偪索等案。而明火各案。又复层见叠出。辇毂重地。人烟稠密。地方官自应实心稽查。何至使此等匪徒。肆行无忌。著步军统领顺天府都察院五城衙史、督饬所属及司坊各官、随时严拏。加意查缉。务使宵小歛迹。以清地面。至步军统领京营官兵。尤有缉捕之责。据奏现今堆拨阒虚无人。官厅员弁。瓜分粮饷。临期募兵逻缉等语。尚复成何事体。著步军统领实力整顿。严饬该员弁等。赶紧募补足额。认真巡缉。如查有替名雇勇。吞饷冒差等弊。即著从重惩办。毋得瞻徇干咎。至所称各寺院开庙日期。有演扮杂剧。名曰走会。看会者动至塞途。各街巷赌局烟馆。日多一日。成群结夥。彻夜不休。各衙门人员。并有扮剧游荡。及游烟馆赌局。吸食鸦片等情。并著步军统领顺天府都察院五城御史、严行禁止。不准虚应故事。原摺片均著钞给阅看。将此各谕令知之。　　

○又谕、李云麟奏、沥陈北路军情、及请饬麟兴等添调西两盟征兵。定限调齐进剿各一摺。前因新疆需兵孔亟。谕令麟兴等迅速调兵六千名前往。迄今日久。仅止派出扎萨克图汗赛因诺颜、两盟兵一千八百名。复因查汉乌苏卡伦有警。酌留一千名。派出兵丁仅八百名。为数实形单薄。断乎不能得力。现在库克吉泰尚未出边。所有车林敦多布派出之兵丁三百名。即著随同李云麟进剿。并著麟兴、车林敦多布、于扎萨克图汗、赛因诺颜、两盟壮丁内。再各挑五百名。以厚兵力。所需口食盐菜等项。俱由官为给发。该兵丁既无苦累。不准藉词推诿。著麟兴等剀切晓谕该两盟兵丁。于谕旨到后。克期进发。毋得稍涉迟缓。李云麟即统率已派出之两盟兵丁。先行驰赴古城。相机进剿。傥续调之壮丁一千名。如有迟误情形。并著据实参奏。所有乌城捐办战马二千匹。即著李云麟会商麟兴照数给发。以资骑乘。麟兴现署乌里雅苏台将军。责任綦重。自未便随同李云麟进剿。车林敦多布于蒙古言语性情。素能谙悉。著改派车林敦多布督率蒙兵前进。自更得力。乌城参赞员缺。亦甚紧要。车林敦多布启行后。势难兼顾。锦丕勒多尔济向来办事尚属公允。现闻病已痊愈。即著署理乌里雅苏台参赞大臣。所有李云麟续调之两盟壮丁。即责成锦丕勒多尔济赶紧徵调取齐。毋许耽延迟误。李云麟奏、此项官兵。备长马长驼起营前进。著照所请行。另片奏称、请借用科布多存饷等语。科城所存饷银。前已谕令奎昌等全数拨给。该署参赞接奉前旨。即可提用。将此由六百里各谕令知之。　　

○又谕、李云麟奏、请饬归绥城垫给银两。购办弓布。并陕省寄存军装。请饬转运等语。帐棚战弓。为军行所必需。李云麟现派员赴归化城购买弓布。自应赶紧制办。著德勒克多尔济转饬归绥道。无论何款。垫银一万两。交该委员购买。傥本年所拨新疆饷银解到。即于此款内动用。仍著赵长龄于应解塔尔巴哈台饷银内。划拨归款。其李云麟寄存陕省之火药二万斤。火绳一万五千盘。擡枪二百杆。小枪五百杆。大小铅子一万斤。现因待用孔殷。如陕省业已动用。即著刘蓉于陕省军需局内。照数拨往。派员解赴山西省城。毋许稍有耽延。并著德勒克多尔济、赵长龄、于此项军装解到。各按所辖地方。派员接替。转解李云麟军营。以资攻剿。将此由五百里各谕令知之。　　

○又谕讷尔济等。奏拏获句结逆回之台吉。请旨正法。请拨军饷以顾急需。并请添拨蒙兵。赴吐鲁番会剿各摺片。巴里坤饷需告竭。经讷尔济等暂借商铺银两应用。嗣经乌里雅苏台先后解到银二万二千两。藉偿借款。尚属不敷。而于满汉兵粮。仍无裨益。现在待饷甚迫。亟应速筹拨解。惟李云麟现在乌科两城料理进兵。饷需亦关紧要。著麟兴等遇有协拨新疆饷银解抵乌城。无论何款。先行借拨巴里坤城银数万两。以资接济。仍俟甘肃将应解巴城俸饷批解到乌。即行归款。并著一面知照讷尔济等派员迎提。俾免延误。哈密克复。余匪逃窜吐鲁番。哈密郡王伯锡尔、拟由明安郡王派拨蒙兵。会同巴里坤满汉官兵。及缠头数千名。前赴吐鲁番助剿。正可乘此声威。节节进攻。著麟兴等饬令明安郡王。迅挑蒙兵五六百名。前赴哈密。会同进剿。并著讷尔济传谕伯锡尔、奋勉立功。务期士饱马腾。迅歼丑类。哈密台吉帕塔诺什等、胆敢句结逆回。攻陷哈密。侵犯巴城。实堪痛恨。著讷尔济等将该犯即行正法。以昭炯戒。将此由六百里谕知麟兴、车林敦多布、锦丕勒多尔济、讷尔济、并传谕何琯知之。　　

○辛巳。仁宗睿皇帝忌辰。遣官祭昌陵。　　

○上诣寿皇殿行礼。　　

○谕军机大臣等、廉至奏、征兵已将到口。拨款无著。豫为筹借一摺。调赴科布多进剿官军。由张家口启行。所需台站经费。前经户部指拨张家口赢余银一万五千两。杀虎口正税银一万五千两。热河矿课银一万两。解交察哈尔备用。如有不敷。由直隶及察哈尔先行筹垫。兹据廉至奏称、喀尔喀等四部落。及乌兰察布等两盟。并锡林郭勒盟兵。均已启行。将次到口。而户部指拨之项。拨发无期等语。除热河矿课银一万两。业经麒庆奏报。已于本月十一日起解。其张家口杀虎口应拨银两。仍恐催提到日。缓不济急。有误师行。著刘长佑酌量于藩库口北道库、及多伦诺尔厅税银项下。先行拨动银四五万两。解交廉至。以应急需。仍由户部指拨归款。至山西丰镇甯远二厅。历年欠解察哈尔牧地租银。至三万五千余两。现在察哈尔垫给征兵经费。筹款维难。著赵长龄或由藩库。或由归绥道税项下。借拨银二万两。迅即解赴察哈尔。交廉至收存备用。此项银两。即由丰镇甯远二厅欠解察哈尔租银项下。陆续扣还。不准稍存膜视。致有贻误。将此由五百里各谕令知之。　　

○以翰林院侍讲学士鄂芳充日讲起居注官。　　

○壬午。谕内阁、长善奏、请清查旗籍。并变通销档章程等语。山海关旗营。往往有逃回遣犯。仍在该旗营房暗地出入。溷迹潜伏。若不严行查拏。实为地方边防之害。著长善严饬该管协领等随时访查。如有由配逃回。及作奸犯科人犯。无论销除旗档。并在营房民居潜住者。一经查出。即行拏解。按律惩办。并著随案声明。将该管官处分概予宽免。傥不肯认真查拏。知情故纵。或别经发觉。即将该管各官严参惩处。该旗之邻佑亲族人等。一并严行治罪。至销除旗档。安置旗人家属各节。道光年闲。定例綦严。近来销档之案。并不认真核办。以至有名无实。日久弊生。著刑部按照长善所陈变通章程。妥议具奏。　　

○谕军机大臣等、都兴阿奏、匪首纠众窜入大孤山。调兵剿办一摺。匪首王作幅、句结党与三四百名。攻入大孤山。与会首徐中礼争团械斗。将徐中礼夥众击败。盘踞山内。形同叛逆。该处山川险要。亟须拨兵剿除。都兴阿现派刘景芳驰赴凤凰城。遏贼东窜。商令色尔固善等。分带马卡各兵。由省城取道岫岩。直捣大孤山进剿。并有战船在海面抄截等语。著即饬令带兵各员。实力剿办。务当乘该匪初起之时。赶紧殄灭。不可观望因循。致令蔓延。战船是否足恃。都兴阿等当严饬水师协领。认真截剿。毋得稍有疏懈。致战船被贼掳抢。转滋后患。都兴阿等另摺奏、拟派兵捕打冬围。藉肃山场等语。捕打冬围。必须抽拨各城兵丁前往。现在大孤山匪众未平。各城官兵。未便远出。致令地方空虚。山场伏莽。尚未肃清。都兴阿前奏、拟俟制齐锅帐等项。于秋令入山清理。著即严饬在事带兵各员。实力摉剿。务须尽绝根株。该将军所请捕打冬围。著俟明□山戊不□察看情形。再行举办。将此由五百里谕令知之。　　

○又谕、官文等奏、捻踪偪近鄂境。曾国荃择期出省。并官文奏、请饬抚臣帮办军务各一摺。捻逆大股。分道窜至新野邓州。湖北之随枣光谷。均形吃重。官文等现在责成郭松林等分路扼守。布置尚为周密。曾国荃定期前赴德安调度。该抚久在行闲。自能相机策应。即著督率各军。奋力击剿。如应山东北。无贼窥伺。即调熊登武等军策应西路。毋令蔓延。襄阳为南北要冲。关系甚重。现虽汉水盛涨。但不可不严为防守。曾国荃拟察看贼势。如偏重西路。即移扎襄阳。并著该抚随时酌量进止。鲍超虽因制造战车稽迟。究属近于耽延。著官文等传谕该提督。即由随枣绕出光谷。迎头截击。毋许再有延缓。曾国藩前奏、饬令刘秉璋等军。剿办沙河西南之贼。逆踪现偪鄂境。自当会合夹击。并著官文、曾国藩、曾国荃、随时知会。联为一气。认真攻剿。以期迅歼丑类。毋任该将领等观望不前。其任赖东窜之逆。即著曾国藩饬令潘鼎新等、实力剿办。毋令纷窜。李鹤年身任豫抚。责无旁贷。著即严饬各军。跟踪追剿。庶得及早殄灭。以副委任。将此由六百里各谕令知之。　　

○命湖北巡抚曾国荃帮办钦差大臣官文军务。
  </div>
  <div class="pagination">
   <a href="清实录同治朝实录_page257.html">
    上一页
   </a>
   <span>
    ...
   </span>
   <a href="清实录同治朝实录_page253.html">
    253
   </a>
   <a href="清实录同治朝实录_page254.html">
    254
   </a>
   <a href="清实录同治朝实录_page255.html">
    255
   </a>
   <a href="清实录同治朝实录_page256.html">
    256
   </a>
   <a href="清实录同治朝实录_page257.html">
    257
   </a>
   <span class="current-page">
    258
   </span>
   <a href="清实录同治朝实录_page259.html">
    259
   </a>
   <a href="清实录同治朝实录_page260.html">
    260
   </a>
   <a href="清实录同治朝实录_page261.html">
    261
   </a>
   <a href="清实录同治朝实录_page262.html">
    262
   </a>
   <a href="清实录同治朝实录_page263.html">
    263
   </a>
   <span>
    ...
   </span>
   <a href="清实录同治朝实录_page259.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
