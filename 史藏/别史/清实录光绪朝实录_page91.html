<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 91 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 91 页/共 1316 页</h1>
    <div class="content">
○以贪鄙不职。革贵州清江通判徐树德职。并逮问。随手摺包　　

○以任意妄为。革贵州在籍团绅四川知州汤中职。并逮问。随手摺包　　

○以营伍聚赌。革贵州都司陈鸣皋职。并逮问。随手摺包　　

○追予故贵州巡抚曾璧光于贵州、四川各建专祠。并将事迹宣付史馆立传予谥文诚。现月　　

○壬午。谕内阁。崇厚等奏。查勘福陵昭陵城墙等处。应修各工。请择吉兴修一摺。著钦天监。于本年八月内选择吉期。先行知照。即著盛京将军会同工部侍郎届期敬谨兴修。现月　　

○又谕。崇厚等奏。请将擅动赈款之佐领惩办等语。奉天已革佐领官升。于赈恤要款。辄藉端挪移。辗转延宕。致灾民不能及时关领。实属玩视民瘼。仅予革职。不足蔽辜。官升著发往黑龙江效力赎罪。以示惩儆。现月　　

○署盛京将军崇厚等奏。大政殿工程紧要。应否派员估修。抑援案办理。得旨。著就近援照成案。敬谨酌度办理。随手摺包　　

○盛京礼部侍郎苏勒布奏、朝鲜解送遭风难民。照案办理。下部知之。

随手摺包　　

○以职官赌博。革兵部郎中瑞辰职。已革骁骑校祥奎永不叙用。随手摺包　　

○协修官李湛田恭纂　　

帮总纂官钱骏祥恭辑监修总裁世恭阅一签三月十五日正总裁那恭阅四月初六日专司藳本陆恭覆阅壬子五月初六日　　

徐恭阅二签六月初二日　　

荣恭阅四签闰六月初十日副总裁唐恭阅二签七月初十日　　

宗室宝恭阅二签九月二十八日　　

郭恭阅一签四月十五日

　　

熙月日初校修改上卷伍拾叁签泰曾源恭校陈恭阅一签三月二十三日覆校修改上卷拾肆签唐浩镇详校宗室麒月日总校修改上卷肆拾签商衍鎏总校蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之五十五　　

光绪三年。丁丑。八月。癸未朔。上诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至壬子皆如之。内记

注

　　

○谕内阁、巡视西城给事中克什布等奏、官绅捐建资善堂栖息贫民。恳恩赏拨米石一摺。西城广安门内。现经建立资善堂。内设暖厂。于每年冬令。收养贫民。俾资栖止。加恩著照所请。自本年为始。每年赏给小米三百石。以济穷黎。另片奏、职员捐数较钜。援例请旨交部核议等语。著该部议奏。现月　　

○甲申。谕内阁。丰绅奏。查明北团林子被匪窜扰。请将疏防营员参处一摺。巴彦苏苏黑山迤北。突有马贼窜扰。阑入北团林子集镇。焚毁营汛公所。劫掠铺商。该处营官骁骑校色普清阿。虽闻警即带兵迎剿。惟于贼匪绕道窜入。未能拦截。实属堵剿无方。色普清阿著即行革职。以示惩儆。巴彦苏苏武营署委协领阿奇郭勒。系统辖之员。虽带兵驰剿。毙匪多名。究未能先事豫防。亦属咎有应得。副都统衔花翎副管阿奇郭勒。著摘去顶戴。仍令带兵剿捕。以观后效。此次窜匪余匪。著丰绅饬令派出各军。认真摉捕。毋留余孽。以靖地方。现月　　

○又谕。庆春奏。承审要案、请将故匿人证之盟长印信、暂派副盟长兼署、恃符狡展之台吉解职一摺。乌兰察布正盟长格楚克呈报、台吉聚众抢印。其子头等台吉达尔玛济尔第。又被控与署札萨克句串。将茂明安札萨克悬缺不办承袭。等情一案。经庆春提集人证。逐一严讯。乃协理台吉色楞即萨林丕勒等。供词闪烁。前后不符。台吉达尔玛济尔第。竟敢恃符狡展。而案内要证。该正盟长并敢故匿不令到案。显有挟私情弊。亟应严行讯究。署茂明安旗札萨克印务协理台吉色楞即萨林丕勒。头等台吉达尔玛济尔第。二等台吉梅楞三保。委梅楞鄂诺木拉什。均著先行解职。乌兰察布正盟长贝勒格楚克印信。著暂派副盟长那木凯多尔济兼署。茂明安旗札萨克印务。著派喀尔喀札萨克达尔汉贝勒贡桑兼署。庆春即传集要证严讯。务得确情。现月　　

○又谕。御史戈靖奏。查验监毙人犯、请饬查办一摺。据称七月二十七日。经刑部知照。监犯李二顺病故。次日前往相验。查有服毒情形。该犯系抢夺财物案内从犯。因首犯未获。监候待质多年。因何遽致服毒。情节可疑。请旨查办等语。著该部查讯明确。据实具奏。现月　　

○谕军机大臣等。英廉奏。塔城饷匮。仍恳饬部垫拨饷银一摺。塔城地处极边。防守紧要。兼以窜贼肆扰。额鲁特人众。流离迁徙。待哺嗷嗷。山东等省欠饷。久未报解。该处差委乏人。又未能派员分往迎提。陈奏各节。自系实在情形。所请饬部仍垫拨饷银十万由顺天府照案转解之处。著户部酌量拨解若干。俾资接济。至山东等省。拨定塔城专饷为数无多。何至迟延不解。积欠累累。殊属玩泄。著文格、曾国荃、李庆翱、谭钟麟、李元华、查明积欠塔城饷项。督饬藩司迅速筹款。埽数解清。并按照部拨每年定款。源源解济。以重边防。毋得再涉迁延。致干咎戾。将此由五百里。谕知文格、曾国荃、李庆翱、谭钟麟、英廉、并传谕李元华知之。现月　　

○以塔城防营出力。予镶红旗副参领公中佐领于珊等升叙有差。摺包　　

○以旗务废弛。革土尔扈特札萨克头等台吉图普新克什克职。现月　　

○勾到四川情实罪犯。停决斩犯二十一人。余七十四人予勾。现月　　

○乙酉。上以祭社稷坛。自是日始、斋戒三日。　　

○丙戌。谕内阁。前据御史邓庆麟奏参圆明园镶蓝旗翼长文忠与护军校英全等、句结克扣官兵班费等款。当派宝鋆等查办。药据查明定拟具奏。此案文忠因官兵遇有管道差使。制造袍褂。划扣兵丁库银。既不将用过工价开示。又于班赏项下挪移。其为怡贤亲王修理祠堂。并有藉端挪动公款、及令各官摊捐情事。至春秋两操及军政用项。重复开销。意图诈取。并于应放班费等项银两。业经具稿报销。胆敢自行挪用银七百九十余两。实属任意侵欺。文忠著照所拟。即行革职。杖一百。流二千五百里。并著该管大臣严加看守。将挪用银两。勒限追缴。英全等随同文忠办事。既知侵欺银两。辄敢匿不举报。互相徇庇。英全、国春、均著革去护军校。杖一百。流二千五百里。该管大臣。于文忠侵欺克扣情弊。失于觉察。著交部照例议处。另片奏、该营所领各款。请饬核实动用等语。著该管大臣。嗣后将每月每年所领各款。作何应用之处。查照户部内务府奏准原案。核实办理。现月　　

○又谕。前据额勒和布等奏。头等侍卫孝顺。奉派祭差。勒索蒙古各旗银物。当经降旨。将该员革职。交部治罪。兹据刑部定拟具奏。此案已革头等侍卫孝顺。奉派致祭已故贝子通噶拉克瓦齐尔。辄敢挟势向该台吉等。勒索银两疋。计赃逾贯。实属贪婪不职。著照所拟。发往新疆效力赎罪。以示惩儆。现月　　

○谕军机大臣等。左宗棠奏。南路官军、克期进剿。请饬严防北窜一摺。逆酋帕夏伏诛后。白彦虎一股。分踞库尔勒附近一带。刘锦棠、张曜各军。现在克期进剿。诚恐该逆避兵纷窜。转致蔓延。左宗棠务当饬令各军。探明贼踪。绕前截击。遏其旁窜。以期就地歼除。刻下帕夏既毙。贼势涣散。未必甘受白逆胁制。大军西进。并可晓谕回众。但将逆首设法擒献。余众可从末减。果使白逆就诛。各城自必闻风纳款。不至重烦兵力。第该逆素称狡猾。恐其一闻官军进发。由西路翻山。乘虚奔突。则北路各城。又形吃重。著金顺、英翰、荣全、额勒和布、车林多尔济、杜嘎尔、保英、英廉、督饬各营。勤加侦探。严密防范。遇有贼匪窜出。即行实力堵剿。毋任窜逸。将此由六百里各谕令知之。剿捕　　

○安徽巡抚裕禄奏。遵议皖省屯垦。诸多窒碍。报闻。摺包　　

○裕辉以病难速痊、奏请开去委散秩大臣差使。允之。现月　　

○以办事躁妄。革安徽守备马振东职。随手　　

○旌表捐躯殉节前安徽旌德县知县陈际春之妾程氏。摺包　　

○丁亥。祭先师孔子。遣大学士宝鋆行礼。外记注　　

○谕内阁。谭钟麟奏。买米赈饥、恳免抽厘一摺。本年陕西。亢旱歉收。民生困苦。全赖采运米粮。藉资赈济。现谭钟麟委员分赴湖南等省购运。所有陕西采买米粮。经过湖南、湖北、河南、关卡。著该督抚等饬令各属。一概免其抽收厘金。以裕民食。现月　　

○又谕。给事中夏献馨奏。请饬修水利以裕民食一摺。据称农田水利。关系民生至计。比年以来。荒田逐渐招垦。水利尚未尽兴。请饬实力讲求等语。著各直省督抚府尹。督饬所属。认真讲求水利。务当酌度情形。将如何修复。如何兴举之处。悉心区画。妥为办理。至兴工以后。如有劣绅土棍。藉端滋扰情事。即由该地方官、从严惩办。现月　　

○又谕。吏部奏。遵议山西藩司等处分一摺。山西布政使林寿图。于该省应解西征军饷。并不遵照户部奏定章程。蒙混具详。意存取巧。实属咎有应得。著照部议、即行革职。前山西巡抚鲍源深。据详具奏。未将历届成案详查。亦属不合。著照部议、降二级留任。准其抵销。现月　　

○又谕。给事中夏献馨奏。贱役人等。蒙捐官职。经内外臣工指名奏参者。不一而足。请申明出结之例等语。向来职官赴部候选分发。取具同乡京官印结。定例本极严明。嗣后各直省出结官。于候选分发人员取结时。务将该员身家是否清白。确切查明。不得滥为出结。以杜蒙混而重名器。现月　　

○戊子。祭大社大稷。遣庄亲王载勋恭代行礼。外记　　

○谕内阁。李瀚章、翁同爵奏。请将庸劣不职各员。分别革职勒休一摺。湖北均州知州舒藻。才识短浅。声名平常。宜城县知县栗增燿。措施乖方。不洽舆情。来凤县知县钮福嘉。居心谲诈。办事颟顸。均著即行革职。汉阳府知府张瀚。年力衰颓。难期振作。著勒令休致。以肃吏治。现月　　

○又谕。李瀚章等奏。特参庸劣不职之水师各员一摺。岳州营都司高昌有。贪鄙怠惰。纵兵滋事。守备李宏元。性情浮荡。屡滋事端。谭安定。任性妄为。不能约束兵丁。均著革职永不叙用。现月　　

○谕军机大臣等。御史刘锡金奏。沥陈陕西荒旱情形、请饬妥办一摺。据称近闻陕西同州府属之大荔、朝邑、郃阳、澄城、韩城、白水、各县。因旱歉收。麦田不过十之一二。华阴、华州、潼关、等属。秋苗尽为田鼠蝗虫所害。粮价骤增。大荔、蒲城、等处。抢粮伤人之案递出。韩上城之白马川。聚人数千。游勇土匪。互相煽乱。并有军械旗帜。请饬办理等语。所奏荒旱情形。自应速筹赈济。白马川聚众至数千人之多。并有游勇土匪。互相句结。尤当及早设法。分别办理。著谭钟麟体察情形。毋使养痈成患。亦不得操之过蹙。激成事端。至该处赈务。或先散给仓谷。或多设厂放粥。并将别款移缓就急之处。均著迅速妥办。其各属应完本届钱粮。能否依限一律徵收。著该抚详查具奏。将此谕令知之。现月　　

○以统领卓胜军提督金运昌。署乌鲁木齐提督。摺包　　

○调福建布政使葆亨为山西布政使。以广东按察使周恒祺为福建布政使。广东盐运使国英为广东按察使。现月　　
</div>
    <div class="pagination">
<a href="清实录光绪朝实录_page90.html">上一页</a><span>...</span><a href="清实录光绪朝实录_page86.html">86</a><a href="清实录光绪朝实录_page87.html">87</a><a href="清实录光绪朝实录_page88.html">88</a><a href="清实录光绪朝实录_page89.html">89</a><a href="清实录光绪朝实录_page90.html">90</a><span class="current-page">91</span><a href="清实录光绪朝实录_page92.html">92</a><a href="清实录光绪朝实录_page93.html">93</a><a href="清实录光绪朝实录_page94.html">94</a><a href="清实录光绪朝实录_page95.html">95</a><a href="清实录光绪朝实录_page96.html">96</a><span>...</span><a href="清实录光绪朝实录_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
