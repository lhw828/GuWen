<!DOCTYPE html>
<html>
<head>
    <meta charset="UTF-8">
    <title>台湾私法人事编 - 第 86 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾私法人事编 - 第 86 页/共 114 页</h1>
    <div class="content">
　　乾隆四十年谕：户部奏军营病故乏嗣人员，请照阵亡之例，准以独子立嗣一折，已依议行矣！独子不准出继本非定例，前因太仆寺少卿鲁国华条奏，经部议准行。但立继一事专为承祧奉养，固当按昭穆之序，亦宜须孀妇之心，所以例载：「嗣子不得于所后之亲，准其另立」，实准乎情理之宜也。至独子虽宗支所系，但或其人已死，而其兄弟各有一子，岂忍视其无后；且现存者尚可生育，而死者应予续延；即或兄弟俱已无存，而以一人承两房宗祀亦未始非从权以合经；又或死者有应袭之职，不幸无嗣，与其拘泥独子之例求诸远族，何如先尽兄弟之子不问是否独子，令其继袭之为愈乎！嗣后遇有孀妇应行立继之事，除照例按依昭穆伦次相当外，应听孀妇择其属意之人，并问之本房是否愿继。且有合族甘继，即独子亦准出继，庶穷婺得以母子相安而立嗣，亦不致以成例阻隔。该部即照此办理，着为令。

　　第九之二咨

　　东抚咨：独子承祧两房，各为娶妻，后娶之妻有犯，作何办理，请部示覆一案。查律载：『有妻更娶妻者杖九十，后娶之妻离异归宗』。又例载：『嫁娶违律应行离异者，与其夫及夫之亲属有犯，如系先奸后娶，或私自苟合，或知情买休，虽有媒妁婚书，均依凡人科断。若止系同姓及尊卑良贱为婚，或居丧嫁娶，或有妻更娶，或将妻嫁卖娶者，果不知情，实系明媒正娶者，虽律应离异，有犯仍按服制定拟』各等语。又查礼部于嘉庆十九年据河南学政咨：宝丰县附生畲万全之父畲笃生承继两门，各为娶妻，长门为其初娶张氏，继娶王氏，生子万全；二门为其初娶雷氏，无出，纳妾杜氏，生子万德，各承其嗣。因雷氏病故，万德以嫡母丁艰，万全应如何称名？如何服制？等因，咨请部示。经礼部以畲笃生在长门已娶嫡室张氏，继娶王氏，祗当为其纳妾，不当为其娶妻。雷氏之生，称名已混于嫡庶之间；雷氏已死，丧服何得滥斩齐之列。万德为次门承祀，既已呈报丁忧，尚可比照慈母之例斩衰三年，万全毋庸持服。至畲笃生二妻并娶，嫡庶混淆，事属错误，业经身故，应毋庸议，等因，咨覆在案。查有妻更娶，与其夫及夫之亲属有犯，仍按服制定拟之例，系指其夫并未承祧两房，后娶之妻律应离异者而言。若承祧两房各为娶妻，冀图生孙续嗣，是愚民罔知嫡庶之礼，与有妻更娶不同，止宜别先后而正名分，未便律以离异之条。参核礼部议覆河南省畲笃生之案，则后娶之妇应为妾也明甚；既以妾论，如与夫及夫之亲属有犯，自应以妾科断。此案彭高氏为夫侄彭文汉聘娶郑氏为妻，冀图郑氏生子承祧。查彭文汉先经伊父彭自立为之娶妻郑氏，迨郑氏故后，续娶王氏，是彭文汉已有嫡妻，彭高氏后娶之郑氏虽因彭文汉承祧两房，冀图生孙续嗣起见，非有妻更娶可比，未便判离。而一夫祗应一妇，断无二妇并称为妻之理，自应照礼部所议，以后娶之妇作为妾论。该司碍于有妻更娶，仍按服制定拟，将彭自立照杀死子妇律科罪似未妥协。至该司所称彭文汉嫡妻郑氏之子与后娶之郑氏有犯，可否比照八母中之慈母、养母办理一节。查郑氏如得为彭文汉之妻，始可为其子也，今母郑氏既列为妾，与先娶之郑氏即有嫡庶之分，以嫡妻之子与父妾有犯，律有明文，岂能比照慈母办理。此外，与家长正妻并亲属有犯，均有律例可循办理，自不致矛盾。又该司所称嫁为次妻之女，主婚皆由父母，初非自愿，若一体照律离异，是因父母主婚之误，而使其女不能从一而终，情殊可悯一节。查人情莫不爱恤其女，在明知其有妻嗣仍许配者，事所罕有，至承祧两房之人，愚民多误以为两房所娶皆属嫡妻，故将女许配。议礼先正名分，不便使嫡庶混淆；而王法本乎人情，原毋庸断令离异。有犯应以妾论，情法俱得其平，所有彭自立一案，应请即照礼部议覆河南学政之案，依殴死子妾律科断。查律载：『有妻更娶妻者杖九十，后娶之妻离异归宗』。又例载：『有妻更娶者虽律应离异，有犯仍按服制定拟』各等语。是有妻更娶，与其夫及夫之亲属有犯，仍按服制定拟之例，系指其夫并未承祧两房，后娶之妻应离异者而言；若承祧两房各为娶妻，冀图生孙续嗣，是愚民昧于嫡庶之礼，与有妻更娶不同。查礼部议覆河南学政请示畲笃生案内，既称礼无二嫡，畲笃生在长门已娶嫡室，次门祗当其纳妾，不当其为娶妻。由是观之，则后娶之妇应作为妾论。此案彭自立杀死彭郑氏并刃伤彭自正，查彭郑氏系彭自立弟妻彭高氏因夫故无嗣，为彭自立之子彭文汉所娶之妻，冀图郑氏生子承祧，惟彭为汉先经伊父彭自立为之娶妻郑氏，迨郑氏故后，续娶王氏，是彭文汉已有嫡室，彭高氏其后娶之郑氏若仍以妻论，诚如该抚所议，非特嫡庶混淆，名分不正，且引律断罪亦多窒碍。所有彭郑氏自应查照礼部议覆河南学政之案，作为妾论。彭自立杀死彭郑氏应令即照杀死子妾律办理。道光元年说帖。

　　第十谕示

　　补用府正堂特授淡水分府陈，抄奉兵部侍郎福建巡抚部院丁为严行示禁，以正人伦，而厚风俗事。照得夫妇为人伦之首，奸淫为风化攸关，故怨女旷夫王政所戒，有家有屋，父母之心。彼贫寒女孩自幼鬻身为婢，非孤苦无依，即厄穷失所，隶身供役，艰苦备尝，而为之主者若见其年岁渐长，自当乘时择配，岂容久留不嫁，使之服役终身。今本部院访闻台地绅衿庶民之家，畜养婢女，竟有年至二十以上及三十余岁尚不为之许嫁者。推原其故，盖缘内地所买婢女，自幼而豢养之，及长而嫁，可得重聘；若卖人为妾，价亦倍蓗。台俗素来贱婢无人聘娶，亦不屑买而为妾，因而为主者无所贪图，使之终身服役，实属忍心害理，言之可恨。甚有地方棍徒设计抱养女孩，名为苗媳，及长不为之择配，迫令为娼者，伤风败俗尤堪发指。查例载：绅衿庶民之家如有将婢女不行婚配，致令孤寡者，照不应重律杖八十。又伙众开窑，诱取妇女藏匿勒卖事发者，不分良人奴婢，巳卖未卖，审系开窑情实，为首，照光棍例拟斩立决；为从，改发云、贵、两广烟瘴地方充军各等语。是例禁本极严明，有犯决难宽宥，除檄行地方官密访严拿外，合行示禁。为此，示仰阖属绅士军民人等知悉：尔等当思谁无子女，何忍令婢女独无伉俪之欢；谁无妻室，何忍令婢女独抱辱身之事。自示之后，凡婢女年至十八岁以上者，当念其服役有年，及时早为遣嫁，不得狃于积习，经久锢留，亦不得假以抱养苗媳为名，及长不为择配，迫使为娼；倘敢故违，经本部院访闻得实，或被告发，定即按例治罪，决不稍从宽贷，仍将婢女当官嫁卖，财礼入官。本部院因尔等陋习相沿，不忍不教而诛，用是剀切告诫，慎勿视为具文，以身尝试。凛之，戒之。毋违，特示。

　　光绪三年伍月二十八日给发贴中港番番社晓谕

　　第十一谕示

　　特授台湾噶玛兰管理民番粮捕海防分府加五级纪录十九次记大功二次徐为遵札勒碑永禁以垂久远事。道光十九年十一月三十日，蒙县道宪姚札开：照得台属士庶之家畜养婢女不行择配，长令服役锢禁终身，上乖天和、下败风俗，最为可恶。经历前道府暨本司道先后示禁劝谕各在案。兹据绅士禀请重加示禁前来，又经本司道衡情酌理，立定章程。嗣后台属凡绅衿庶民之家，如有婢女年至二士三岁即为择配，至迟亦不得过二十五岁。不为择配者，许该婢及婢之父母、兄弟、亲属人等赴官呈诉，即准其领回择配，不追身价，仍治家长以杖八十之罪。已配之后，该婢听其从夫而去，不许家长勒留；或家长不取身价，该婢与夫愿役数年者各听其便。宜通详大宪；并饬各出示严禁。嗣准臬司来移，复经抄看，饬在衙门署外立碑永禁，以垂久远等因。蒙此，案查先蒙县道宪姚抄示札饬示禁，业经照抄剀切示谕在案，兹蒙前因，合行立碑示禁。为此，示仰阖属绅衿民人知悉：尔等各具有天良，亟应广积阴功，务各遵照县道宪所定章程，如家有婢女年至二十三岁即为择配，至迟不得至二十五岁；倘敢故违，许该婢及婢之父母、兄弟、亲属人等赴本厅呈明，即准其领回择配，不追身价，仍将该家长照治罪。已配之后，该婢听其从夫而去，不许家长勒留；或家长不取身价，该婢与夫自愿留役数年者仍听其便。各宜凛遵。毋违，特示

　　道光二十年陆月日立

　　第十二过房子字据

　　（一）过房嗣字

　　立出过房嗣人阳五胞弟陈富，同发妻周氏有生下长男儿壹个，本命生于同治壬戌年二月十一日辰时呈祥，名唤奇寿。方近周岁之期，夫妻相商，念胞兄早年去世，爰思手足之亲，自宜荆花并茂，甘愿将此阳长男儿立与三胞兄愿为次子，嗣续妣祖，永接宗枝。日后登科及第，富贵双全，子孙千亿，田园万顷，俱系胞兄之福，富等夫妻永不敢异言生端滋事。此系择日告祖为定，决无食言浮叙之词，口恐无凭，笔乃有据，合立过房继嗣书壹幅，付执为照。

　　即日同堂见立过房继嗣书壹幅确实是据，再照。

　　同治二年二月日代书人堂弟韫

　　知见母亲王氏

　　在场发妻周氏

　　立过房继嗣书胞弟陈富

　　（二）过房男字

　　福禄寿全

　　立过房男字人彭洵火，同妻宫王氏有生下男儿名妈沙，于光绪辛巳年闰七月二十七日辰时建生，行庚三岁，喜悦与胞弟洵钳过房为子。当日议约盆仪铜钱壹百贰拾文；铜钱即日洵火喜悦亲收完足，嫣沙随即付洵钳过房抚养，长大完婚成人。后日大发家财，建置田园、厝宅、家器、什物，各人照份均分。喜悦立过房男字壹纸，付执永远为照。

　　光绪九年岁次癸未十一月日在场人妈亲彭黄氏

　　立喜悦过房男字人彭洵火

　　同妻宫王氏

　　（三）过继书约字

　　立过继书约字人陈霖池，缘池承父遗下兄弟二人：长曰霖海；次则霖池。斯时长兄在日，娶妻王氏秀均有生育。数年间，不幸长兄霖海父子相继沦殁，遗下寡嫂王氏秀。兹因霖池续妻彭氏，自去岁受孕之时，未知生男育女，经有对胞嫂叙明，此胎倘再生男，确定承继胞兄霖海之后。及至壬寅年正月二十一日吉时，果然产生男儿，实吾先兄之所有望焉！但此儿乃系第三胎之子，安名继章，行庚一岁，因此麟造命运宜过应继子于人，霖池与妻彭氏前语既说，断无遗言。爰是托媒向胞兄霖海之妻主氏相议，愿将此子过继与王氏秀永为己子。即日霖池夫妻同媒等择吉立字付据，遂将此子继章抱交胞嫂王氏秀雇倩乳婆前去抚养。日后长大成人，建功立业，以及娶妻生子传孙，是王氏秀之洪福，而霖池夫妻亦深喜之不胜哉！况同胞儿孙均是一体，如同亲生，适值秦生楚养，何妨以侄为子。自今永继，重振门闾，螽断衍庆，瓜瓞延绵。从兹根基而永固；保福寿以康宁，继继承承于一线矣！此乃二比情甘意愿，日后不敢异言滋事，各无反悔，口恐无凭，笔乃有凭，立过继书约字一纸，付执为照。

　　光绪二十八年岁在壬寅年二月日代笔人蓝子材为媒人蓝子材

　　在场妻彭子绸

　　立过继书约字人陈霖池

　　（四）过房字

　　立过房字人牛埔庄彭盏，有娶黄氏凤娘，生有三男。不幸盏弃世，并无家财可课，无奈，■〈金干〉英托媒向堂叔培对养去为长孙。三面言约价银九大元正；其银即日同媒亲收足讫，又带草厝右畔贰间半，将■〈金干〉英付对前去为长孙。■〈金干〉英系是凤娘亲生，与别房人等无干，亦无来历交加不明为碍；如有不明，凤出首抵挡，不干对之事，亦不敢异言生端。此系两愿，各无反悔，口恐无凭，今欲有凭，立过房字壹纸，付执为照。

　　批明；亲收过字内银九大元，再照。

　　再批明：又带草厝右畔贰间半，再照。

　　同治四年端月日代笔人梁居仁

　　为媒人邱等生

　　在场人彭仕盆

　　同立过房字人黄氏凤娘

　　（五）甘愿过房书

　　立甘愿过房书人湾里街洪顺意，有凭媒聘娶林氏为妻，同生一男，名金格，现年五岁。运逢坎坷，爰是夫妻相议，愿将此男拨过房与堂叔洪典过房为子，共养长成婚娶，建置家资对半均分。若能亲生，亦照此样，各无异心。如有建功立业，生子传孙，昌炽门闾，乃系生父、养父二人共享升平之鸿福，与他人无干。口恐无凭，今欲有凭，合立甘愿过房书一绸，永远存照。

　　一结松萝

　　光绪拾年叁月日为媒人洪钱

　　知见人妻林氏

　　立甘愿过房书人洪顺意

　　千枝传世代书人洪章记

　　（六）过房字

　　立过房字人胞弟诒钦、妻欧氏，有亲生次男儿名唤六扶，年登一岁。今弟念胞兄早年去世，嗣续欲厚，弟与妻相议，情愿将此男儿等以长房份抚养长大成人，来年禋祀，日后婚娶，生孙承以长房基业。如麟趾呈祥，螽斯衍庆之昌盛。保此男儿系是钦亲生，以别房亲人等无干。此系甘愿，各无反悔，口恐无凭，今欲有凭，立过房字一纸，付执为照。

　　知见人妻欧氏

　　族亲老父

　　立过房字胞弟诒钦

　　代书人堂弟开原

　　（七）继房字
</div>
    <div class="pagination">
<a href="台湾私法人事编_page85.html">上一页</a><span>...</span><a href="台湾私法人事编_page81.html">81</a><a href="台湾私法人事编_page82.html">82</a><a href="台湾私法人事编_page83.html">83</a><a href="台湾私法人事编_page84.html">84</a><a href="台湾私法人事编_page85.html">85</a><span class="current-page">86</span><a href="台湾私法人事编_page87.html">87</a><a href="台湾私法人事编_page88.html">88</a><a href="台湾私法人事编_page89.html">89</a><a href="台湾私法人事编_page90.html">90</a><a href="台湾私法人事编_page91.html">91</a><span>...</span><a href="台湾私法人事编_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
