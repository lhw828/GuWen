<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 66 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 66 页/共 111 页</h1>
    <div class="content">　　壬寅给事中罗尚忠言内廷之留中渐多剌及忠贤
　　癸卯高攀龙为左都御史
　　给事中王鸣玉劾叶向高陈长祚
　　辛亥李维祯为南京礼部尚书
　　两朝从信录是月礼部左侍郎薛三省充实录副总裁编修姜曰广充纂修官  顺天乡试主考左庶子李康先左谕德王祚远时初九头场因科举数至六千余名人多雨猛阻塞喧填府尹点名不能识听前应遂至巳刻方出题监场提调皆引咎  御史袁化中参革锦衣陈居恭职  宣大备虏顺义王卜克兔贪狡异常然僻处远塞其近边而居者皆素囊部落也年来深谋秘计必欲据其穴并其众则边愈近势愈张今猝然拥众疾至不得志于彼必求逞于我名虽修贡情殊叵测故抚臣王国桢令各堡将士悉心詟谕防备倍严以保无虞  礼科卢时泰条陈时弊九极一曰民生凋敝之极一曰财用匮乏之极一曰仕路躁兢之极一曰老成凋谢之极一曰人心涣散之极一曰法纪凌夷之极一曰名器滥觞之极一曰风俗奢侈之极一曰灾异诞告之极  褒封五经博士孟所誉母张氏贞懿  加顺天中额五名因视学监生侍班人多后不为例  黔师破平茶  署国监祭酒事礼部右侍郎蔡毅中监丞金维基博士门洞开邓光舒王裕心助教张翰南徐伯微姚士儒孙世裕董天胤学正王永兴蒋绍煃学录聂云翔杜士基典簿万民憼典籍陈烈等请纳忠言以杜祸源安宗社疏曰臣等在监日以忠孝节义之道教训诸生凡事惟遵监规不敢一事一行有违祖训为皇上敦风化之本源也经曰天子将出受命于祖受成于学盖言学较为积思广益之地为天下公议所从出也臣正与诸生讲为君难一书忽接左都御史杨涟论劾内监魏忠贤二十四罪疏合监师生千有余人无不鼓掌称庆以为皇上有忠正之臣如此寮采有忠直之友如此祖宗社稷有灵得忠正之臣如此以为皇上见疏必憬然悟赫然怒雷震之威加以三尺将疏发下九卿科道逐一究问以正权珰之罪矣及奉圣旨乃皇上不惟不行而以一切朝政皆云亲裁是皇上以奸珰为真忠真贤而代受其过矣合监师生无不扪心愁叹不已也臣谓二十四罪魏珰之奸胆显恶大端毕尽矣臣不敢剿说雷同以渎天听经云毋剿说毋雷同必则古昔称先王夫剿说者袭取他人之说以为己说雷同者闻人之声而附和之也臣皆不敢惟则古昔称先王臣敢为皇上陈之古昔三代而后汉隋唐宋诸君其受权珰之害与处权珰之法载在通鉴臣不必言太祖高皇帝及列圣受权珰之害处权珰之法载在实录臣不必多言但取至近至亲如武庙毅皇帝之处刘瑾神祖之处冯保二事愿皇上遵之夫刘瑾在武宗左右其初不可谓不善承事称狎亲矣不可谓不信任不听从矣后一闻诸臣之劾奏夜半自起擒而诛之武宗之威明何其决也今国史载之以为千古美谈然武宗犹在壮年也若神祖之处冯保真可谓圣子神孙之规则矣夫神祖临御年方十龄冯保左右扶持尽心竭力与张居正内外辅相一时中外啧然称之未几冯保少作威福方萌专擅台省抗疏劾奏然亦未有合朝公疏也神祖遂不动声色而戍保于南京以申国法以保全其首领至享四十八年太平之福实录纪其果毅史臣赞臣神智今忠贤在皇上左右也无冯保之功而备极刘瑾之恶何也刘瑾虽多僭萌未闻以私冢而等之陵寝也刘瑾虽暴宫官未有死宫妃圣储之显迹也未闻以内操之甲兵四时入太庙也今忠贤宫中之受害陛下知之外臣不敢尽言即内操一节鼓炮之声惊天动地而九庙之神灵不安每飨太庙御路之上刀剑甲兵围侍如麻两竖掖圣躬步行如飞臣等跪迎跪送俱在甲兵之后欲一望见圣颜而不可得设使有奸细刺客襍于兵戈之中是时变在呼吸何以为计此二十四罪之中所当即行罪禁不俟终日者也至加以门户而驱逐正人以无辜而枷死多命窃恐党锢之祸成忠谏之臣不免于凶人之手矣此二十四罪中无一不当悉究而此犹当急行昭雪者也渐不可长若待其恶满势成不可救矣昨举朝群臣欲于朝罢跪以候旨闻忠贤云但谓皇上入宫不礼群臣遂止今欲于视学之日群臣及太学诸生面叩陈请矣夫公莫公于举朝公莫公于太学皆谓忠贤之当诛也而皇上漫不经意岂合朝诸疏皇上悉未之见欤不然何初犹批答数日以来但有及忠贤者留中不发如此蒙蔽其中宁可测哉伏惟皇上将杨琏之疏发下九卿科道一一从公究问皇上不即加刘瑾之诛而以神祖处冯保之法处之俾得全其首领而免于诛戮则恩威并著千万世后将皇上与神祖并美矣臣等不胜悚息待命之至
　　明熹宗哲皇帝实录卷之四十五
明熹宗哲皇帝实录卷之四十六（梁本）
　　九月壬朔敕各省搜访志传备史馆从御史刘芳之请刑科都给事中李春烨为湖广右参政
　　熹宗旧纪是月壬子朔发内运库新造军器于关门
　　己未工部尚书陈长祚免
　　庚申贵州巡按御史傅宗龙奏诛安氏党陈其愚其愚凶狡多计至是伏诛两朝从信录逆贼陈其愚伏愚其愚与安邦彦之兄邦俊交契故逆谋皆出其愚即造伪檄发枯冢已是穷凶伎俩而又伪降以陷王抚输贵阳情实以速攻袭此等奸狡真不可一日不诛者幸监军御史傅宗龙详知其隐即擒斩之而水西之耳目除黔中之祸胎绝矣
　　戊辰督师大学士孙承宗疏救杨镐熊廷弼王化贞求未减遣戍又云经抚不可兼设廷弼化贞政兼设之害致两相牵而不得尽向使任一人以责其成而事不中制人不多言彼一人其何愧之辞至于佟卜年始付臣为招降之用如其事有可疑臣从军中法易行耳谕杨镐等朕姑待以不死佟卜年果系事机再密奏定夺刑科给事中顾其仁等请诛辽佐失事之臣李维翰杨镐熊廷弼王化贞
　　左都御史高攀龙劾两淮巡盐御史崔呈秀贪秽命夺秩堪奏启桢两朝剥复录十月河南御史崔呈秀被提具辩呈秀巡盐贪污都御史高攀龙因其回道考察即疏劾提问呈秀具疏辩有旨从公勘奏赵南星题覆勘明照祝大舟例问遣呈秀窘青衣小帽亟走忠贤所请命时忠贤为杨涟所参欲借外廷以倾善类遂首畜呈秀为义子后因李恒茂荐起用  两朝从信录十月左都御史高攀龙疏曰御史回道  察宪纲至严节奉列圣之明旨皇上之申饬不为不谆复郑重矣迺不意有慢视宪规恣行无忌如巡按淮安等处崔呈秀者陛下不以臣为不肖使臣西台岂欲其是则是非则非漫无可否为隐默乎臣初入院适见有两御史回道一为江西巡按谢文锦一为崔呈秀心讶曰异哉两御史一时回道一至清一至浊行径较然臣不别白为皇上明言之是不忠之大者也即察河南道考格无何河南道袁化中以其考核谢文锦者至臣即以称职考奉圣旨谢文锦著回道管事钦此越二旬而化中始以考核呈秀者至化中盖难于言者矣臣去年奉差而出复命而入今年复奉差而出复命而入往来淮扬间所见淮扬士民无不谓自来巡方御史未尝有如呈秀之贪污者强盗地方大害也每名得贿三千金辄放访犯地方大恶也得贿千金辄放不肖有司应劾者多以贿免不应荐者多以贿荐至御史出巡每有节省公费助国用者呈秀到处透支一万四千两各县赔补不胜其苦彰彰于地方耳目不可得而掩臣时以非职掌所关不敢访其主名何人而于举劾失真贪酷漏纲则有两淮运使同知谭  是在呈秀所荐也呈秀甫离地方而盐院刘大受且胪列其赃私入告矣则又有霍丘知县郑  是在呈秀所荐也吏科魏大中且发其馈遗奉旨提问矣是贿而荐之实证也臣尝窃叹人臣之负国又自负也受国家之宠荣若何而所为者不务于可荣皆蹈于至辱御史巡方宠荣极矣如呈秀者辱身辱国何如哉臣闻其知谭  之贪污论劾也天相稔其易与奉之以千金求免劾而卒免天相益稔其易与也又奉之以千金求荐而卒荐则是摇山撼岳之威祗供其御货攫金之用而墦间垄断之贱且冒居触奸指佞之官臣故谓其至辱所当重处以一洗巡方之辱者也伏祈敕下吏部议覆施行奏上上命吏部重处已而革职行抚按勘明透支数目具奏
　　吏科都给事中魏大中御史陈九畴参晋抚谢应祥力言其可用谓郭尚友谋晋抚以嗾之也
　　庚辰冯从吾为工部尚书
　　两朝从信录议死战抚臣王三善恤典三善立解贵州之围迅扫大方之窟功在垂成以接济不继陷敌而死血随碧化骨逐沙轻忠臣固不爱其死未有奇惨若此也共事者游移其辞讪其贪生讳其烈死沉冤未雪恤典久稽幸按臣陆献明查勘奏明公论昭著科部抄参谓袁应泰张铨例可照而三善更多全城复地之功恤赠大典更宜从重者也  云南副使周三锡致任公有练远之才沉凝之守汪浩之度人在其宇下如入春风光霁中有为令以至郡牧民怀其德士乐其教以才望拔置藩臬林泉志浓课子念切急流勇退仕林高之  命茔葬太常少卿杨继盛  平辽总兵毛文龙献俘疏曰臣自上年秋冬两次牛毛寨之捷敌忾倍增于是部将营兵鼓舞练胆率之深入冬底有乌鸡之捷今春夏金州官屯上下把官寨盐堡妙家峪甜水站高岭伏州东南二门海州刃儿岭云□爱阳柴皮峪分水岭横头寨俺班勃烈寨等地之捷复地自金州至永宁堡旅顺岫岩盖州以及清河宽甸云□爱阳汤站凤凰城并镇江一带计地千有余里已经遣将分守设防数月以来即奴有报怨之举我兵先发制人屡挫其锋先后共斩首级七百二十六颗生擒活夷十四名活鞑妇五名叛党奸细一名金重德据有伤札符验一并验确除备开功次首级外其活夷颗级奸细献之阙下全赖皇上之福社稷之灵诸大臣之略关上指示之力登津应援之功许中书犒赏鼓舞之神暨将士戮力同心当先用命贼不能格遂尔以少击多兵成列而载扬故疆失而复得所以屡战屡捷临危致胜成功较易人皆曰臣之功也臣实何有焉伏念臣受命海外荷皇上不次渥恩誓与逆奴势不共载稍有机毂即倍道长驱奴且退徒旧辽阳而不果复筑旅顺新城以为攻复之计臣即尾其后扰其耕作击其隋归彼方首鼠两端自顾不暇安复他图所望粮饷充足关上先应便可克复两河直捣其穴唯是借筹前席汗马干城皆万死一生得博此捷既无按时饩廪以为免死宿饱之计又无显名厚实以慰枕戈带甲之劳匪独短英雄百战之气抑且灰豪杰任事之心所望量材授官如奋勇设谋诸臣所宜酌量实授加衔以酬其劳者也臣察诸将士人品心术悉忠贞不二忘身狥国之英其舍喾序而就遐荒撇生死而衽金革固忠愤所激亦好名之念半有以驱之也皇上若以辽平之后收功纪录而补其立功不若因九仞之时先事超拔而课其速效矣伏乞皇上俯念海外效悃抽肠血战用命诸士亟赐俞允敕下该部速为题覆将参将陈维盛等照项加擢参谋葛应贞宜加实授职衔以示激劝鼓舞者也其阵亡官兵王德柏等共三百三十八员所当优叙以表幽魂者也时毛文龙献俘至长安兵部以功在海外未可草草遂传单会审约于本月初五日中府审夷初六日朝阳门外审报是日三法司并兵刑科臣河南道俱在十二夷至堂上豹贩等五人像貌狞狰言语惨伤旁立通事代报有言某为官某为将当阵捉获事之虚实尽不可知视之皆真夷也均当同叛逆之律而幼童四名幼女四妇一目□丕怯孱瘦原非地方作孽之人不过山居夷民被我师扰获以归者耳哀哀无知杀之或伤天心之和宥之之益彰圣仁之大于是台臣袁化中上言臣查律令所载凡叛逆之族男子十五以下妇女不计年皆免刑给功臣为奴今把托等四人止十五以下而＜革占＞既等五口虽年齿不齐均不计年者也事与律合伏祈皇上大开好生之心以施渡蚁之惠将此九命俱免行刑不惟慈祥所敷上召和气即四夷闻之有不归心向化者谁乎复接文龙将士宜升一揭臣以为论功行赏只宜就岛上诸将士言之若泛泛叙功中外之人无一不叙无一不升此近日恶套愿当事者慎之往时献俘必先告庙今日之事万不出此臣恐当事者或于一时侈大之口即照四川宣捷之例行之臣以为海外之事与蜀事不同奢酋虽未授首但获其伪官及伪印甚多俘其妻子荡其窠穴川有平之实也今奴之负固如故李永芳佟养性之助逆如故在我未尝有斩将夺城之功在奴不闻有没军丧师之辱不过小小捷功耳稍俟文龙或擒李佟二贼或俘奴之父子即告庙宣捷岂不快人心而重国典哉  枢辅孙承宗出关  南工科徐宪卿以江南被灾之民急不能忍司农部覆之疏缓不切救乃上疏曰东南之赋甲于天下而苏松常镇四郡之赋复甲于东南非其地广利厚足以倍他有也计东西横直幅员不过六百余里而粮辖五百万六千如一亩之所入宁几而漕米连耗二斗丁白银连加派一钱一分以时价斗未一钱算之每亩共输正赋三钱余银矣而连粮收摅解布等之飞差足以倾家荡产者不与焉然屡派屡加民之皮骨虽尽犹忍死急公者祗以年来稍稔尚可罄所入以供岁额孰意昊天不吊洪水洋洋将我税重终事之民沦胥于溺也哉请先以其被灾之惨者言之臣乡四五月麦收成时也目今四月二十二日至五月二十四日雨点如拳势如倾跌凡三十余昼夜不休而麦浥烂无颗粒矣五六月禾插莳时也洼者多雇人工戽救高者又贷金钱播种满冀失之于麦得之于禾耳乃六月朔后之雨势比前更狂更骤于是圩□山厂干□圯崩田河混合而苗不能插寸茎实架室于鸠鹊之巢系舟于庭楹之上云水连天阡陌如江长海阔烟火断绝村落皆蛟穴龙宫假使前此之雨稍后民犹得留二麦以糊口于青黄不接之时后此之雨稍前民犹得留工本不空挂于澎湃稽天之日今既腐春麦而绝之又诱民资而竭之正抚臣所谓灾甚于戊申而臣在南中此等情形皆得之目击者也至近日景象更有可异者戊申之水易盈亦亦涸兹去大水之期几三月矣海潮以骤涨不容湖水又暴溢难洩迄今高低之乡犹一望无涯三家之都尚乘船入市此一异也万历戊申之水民虽艰于食而鱼虾所产最多故小民皆得网罟之利以自给若不知有荒者今以如此之巨侵独不产鳞受害而受害中之利偏与戊申异此又一异也鲜食与粒食俱难恒心安得不同恒产俱尽彼八口嗷嗷思珠桂真何来惟抢掠可苟活于是结聚勾连以叨借为名欲强开富舍之廒廑抚臣之严令者于是胡行乱走以忍饿不得欲强抢贩夫之米廑按臣之移驻者此抚臣所谓不敢言不得不言而臣在南中又近日沦乱之景得之确闻者也然使止于鼠窃犹之可耳独苏郡之民游手游食者多即有业不过辇玉点翠织造机绣等役一遇凶荒此伎皆无所用而立就于沦故奸民往往乘而乱臣犹记神祖时葛贤以监税藉口遍袒一呼千人立聚白昼将丁乡官家抄抢一空万历庚申因遏籴米腾一二饥民强借徽商之米有司稍绳以法而随有万人屯聚府门毁牌毁役凡致大变况今日闾阎之消耗益甚于昔人心之思乱益甚于昔如淮扬妖党长兴逆徒所供强半吴民真可寒心奈何不预为消弥而堪令心腹之地再有割裂财赋之区堪经蹂践也乎然其故不过米贵为之崇也臣以为欲地之安靖必先定米价之平而欲米价之平必早下改折之令我皇上若亟发德音明告以天启四年分之漕粮四郡尽行改折每石五钱则人皆知江南余百万之米而富者不必留以射利贩者不必席以争嬴米不期平而自平衅不期消而自消矣且以今岁漕事度之亦有不答不改者漕艘自山东妖变回空已阻渐积愈迟驯至六月未齐烦督漕使者竭尽心力而莫可挽势必将压下一年而折之既可正漕规又可苏民命无损于上而有益于下想庙堂之上计无出此者臣非不知漕储为军国大计司农窘迫无策闻之择害莫若轻而用财太啬者究之大费尝惊心于齐蜀已往之变宁独不能食土之毛又倍加削平之费臣是以权于缓急轻重而愿皇上暂捐一年之入长责四郡以万年之供者也想按臣勘疏旦晚呈到御前乞敕该部将抚按二疏与阁臣省台徐吉等疏亟议再复灾重者蠲灾轻者折于以沛皇仁而杜隐忧社稷灵长之庆端在此矣然臣因是而慨南中传造之滥焉留都之被灾同也思乱同也帑藏之匮之同也臣自七月奉命巡视钱粮见内监日催绢布催制帛该部方苦无以应而黄红铜铅凉暖罩鳌山龙灯及进茶果等件而传造又至矣夫此项钱粮数多开天启二年之成造者尚未角□羊运曾几何而又以可省之务空悬罄之帑古者年不顺成君衣布措木关粮不租山泽不赋今何时也辽上沦亡黔师新丧奢酋虽遁而建昌三路复梗莲妖虽歼而失业之民又动水旱盗贼天地时有震裂灾变无日不书九边之士方枵腹以控结草泽之雄日窥关而啸聚此不减损示贬徒汲汲于供应之器物恐非明主意也内臣启之也夫内臣受恩隆盛正宜为天子节财裕民巩国祚于磐石而后此辈亦与之俱安若急无益之役以困民万一启衅召祸此辈身家又于何处安顿虽有金玉焉得而享诸是在圣明超然远览毅然独裁谕该监毋轻请旨下部该部毋轻传咨授南使南部不尽之物力专留以佐军兴勿徒以资尾泄于今日救荒一策岂曰小补臣职掌所关久慨于中不得不困论荒而娓娓及之惟皇上详察  诏停刑以甲元建岁仰承天眷遵皇祖恩例故也  邹泗盗平山东巡按魏光绪谨奏窃自邹滕用兵而已经先后两抚臣极力招抚多方安插绝无意外之虞矣臣春初踏勘时止邹泗接连去处一山内值游棍数十人畏罪犹猱饮睹团聚然而为类不多一呼可至地方官稍一留心即可片刻散也随经臣出示晓谕解散安插而前县官阘葺特异毫不照管新调各官又以部覆稍迟未即复任兼之旱魃为虐河工中溃各处饥民团聚于邹泗等处者约有三百余人时出抢掠该兖州府知府曹文衡邹县知县郭人吉到任之后亲诣贼巢安抚李守巳等七十余人皆谓乡里凌逼太甚控诉无门不得已团散山谷愿就招抚等语随取各亲识保认编入保甲仍各捐俸安插邹境遂宁所余泗贼无几日内可了而无端奸棍吏书劣生满不益等倡言贼众数千扎有三大营等语摇惑远迩民心惶惶鲁府丘承奉倡言蒙竦首迁轻重赖知府曹文衡严切禁止民心稍定各官于是张大其辞争言几万几千请兵进剿而领兵官造次轻进又不杜其归路以致纵虎出柙四散抢掠警报日至变在目前随该抚臣檄下如飞详细区画而臣亦从闱中往返商确朝夕督率复拿倡乱史言满不溢等立刻下狱严谕各官十日内或剿或抚不行平定安插者即行题参重处续该带管沂州道右布政使徐从治亲诣泗城陈兵以示剿之之势传牌以示抚之之机复该邹县知县郭人吉仍诣贼巢谕以祸福各贼一见传牌蚁附而至随该曹知府张同知郭知县遍行亲审原系邹县者归邹泗县者归泗泰安费县曲阜等处者各归本处安插外省者顺便四散仍各详造花名文册备细开报外复该知府曹文衡参将李在沭署泗水县同知张万目于本月十七八等日亲诣各山内遍行搜索绝无一贼唯滕县两伏山尚有旧贼三十余人随该曹知府李参将郭知县领兵亲征旦夕可平等因各禀报到臣该恐有中变未敢轻信候至本月二十二日署沂州道徐布政回省臣同三司官开门迎见及同在外三司官亲行劳问但云地方安静绝无一贼等语此在座各官及随传各官役亲行听闻者也除各处留兵防守臣已行文责成及泰安等处应行收留安插者臣各行文传示外臣盖因是而不能无责望于守土之臣也诸臣身在一方弥盗安民是其职掌今先事既昧觉察事发又不戢掌及至事势猖獗莫可收拾而一味请兵催剿喜杀邀功谁司民社而顿令至是也且如一保甲乡兵之法有何难事臣入境首列条约相见即行面谕及委官查勘百无一行而入春以来宁阳阳谷济宁费县泗县曲阜聊城息县等处月报久事恬不为怪太平时既不能行臣之法矣直至今日乃敢侈言贼势哉何无忌之甚也今事势初定臣请以各地方完全付之各守令而即与定一考核之法自后不行乡兵保甲而辄以失事报者一次二次免参拿贼三次季中类题罚俸三个月戴罪拿贼四次五次罚俸六个月立限严拿过限不获赴部降用如畏避参罚匿不申报者访出即行参处失事地方不论何处流贼止责该地方官不得藉口邻邑致滋推诿至于各道府统论合属州县失事四处以上聚贼至二百人以上不行解散捕戢辄行请兵者一体题参治罪如是而保甲不立行盗贼不歛迹臣不信也如臣言可采伏乞敕下该部即速题覆施行臣草疏已毕邹县知县郭人吉又将逸去贼首戴世魁  至滕县擒获其余贼党无几见在追逐旦夕可了邹泗之贼大概定矣统容确查另报  阁议纂修神庙实录应分任责成按年完进上从之命各官加意综稽协恭裁酌务期早成大典  大学士孙承宗疏叙关外劳臣其略曰两河奔溃之后将吏缩足关门西虏环八里铺杀人东虏方在大凌河西哨骑遂及宁前于时视中前即为异域而前屯宁远不趐虎穴臣以九月遣经历程仑同左辅探三百里外议接十三山难民而业以旬日陷矣于时仑等几啖虎口而收东来之民百余人以归于时付总兵赵卒教以三十余丁驻前屯剪荆棘驱豺狼收不可知之人投不可知之地而徒手为防枵腹为役今所部官兵六千余名皆其所简拔遗孑曾不费安家招调而后先安插辽人五万有奇时予之衣食遂卒以为屯为剿为抚不费公家一钱而时出其余以接济他城乃贼入更有斩获尽夺其马骡器甲开公私田数十顷即两年公屯可值十余万其修城有功思有坚工真可为百世金汤其兵马钱粮销算分明不独手不涴一锱亦不令部下涴一锱而茕茕遗孑复见汉官威仪此一官者镌旧耻图新功怀家仇抒国难父死未葬而更从臣其遭虎口而几死者屡矣最久最劳独先独苦其所为尽可为诸臣法乃其意气发扬不独许臣以守也当加总兵官以风先劳之臣其在宁远则有付总兵满桂初以剿抚兼长用为中军从众荐借之宁远遂能远哨探理墩堡一意拊循茕民而约束兵丁无敢相嚣襍愤西虏杀我将邀截我西来难民于是有大凌河之役尤世禄斩获四十三级夺达马六十余匹而拱兔受款两酋互异桂操纵之尽属条纵及粆宰挟款而桂以臣言之定省可二十余万诸酋膜感畏偶有夜窃遂杀一捕  先遣诘责而虏讳言去当是时环野尽椎结之穹庐环城尽短发之遗孑而众方豕惊兵尽乌合桂能事为料理人为安插合兵民五万余屯种至五十里而开煤盐事事有法其体贴人情能使倔强口舌摄胆倾心而驱使丁壮能用其死力至假胡服以夜射狡虏用间谍以往来贼巢皆出人意表而每欲独出一路以当贼且以猛鸷之村而谊能服善每事輙以赵率教相权乃至礼有所不安故宁去官而不肯为故关外兵民戴为神慈而大凌河之役桃头敌五百而合营尽争为头敌此一臣者大勇沉潜真忠恳到从来中权之任体貌崇隆一脱参幕立为登坛而桂能去最安间之地就最险远之区才既饶为性复坦荡盖天授直朴人当大用合与赵率教同授总兵官仍管宁前卫事务其他先后出关防守诸臣如鲁之甲等宜酌赀论俸就其所长而量为加升  枢辅孙承宗以病乞归吏科许誉卿上疏请留曰臣接邸报见督师辅臣孙承宗遣累臣一疏心窃讶之幸圣明有杨镐等姑待以不死之旨大哉王言神武不杀常刑罔赦备载是矣又见五防叙劳各疏举前后大小将吏无一遗焉有见任而叙者有离任而叙者有死事而叙者有  议而叙者或有甫经考功法奉旨处分而亦叙者说者曰辽土未归版图边臣尽入荐疏毋太滥欤臣犹望枢辅或借此鼓舞人心共图灭贼是亦一道也故未敢据职掌驳正而不意病苦恳放之章同时而至夫枢辅不尝更调各边丁壮乎不尝储战车于关请火药于朝受催器械于工部括马匹于太仆寺将谋大举乎皇上近日不又尝发内库之兵仗搜内帑之多金耑遣中使宣赉军前乎举朝方鳃鳃焉虑谋不万全必不轻动曾几何时而乃以病求放也然则进师者真耶称病者真耶不暇繁词就枢辅近疏亦曰皇上敕臣以汉臣亮唐臣度矣请即以此效他山之石可乎诸葛武侯食少事烦为敌人所料犹鞠躬尽瘁裴晋公削平淮蔡始奉身以退开绿野之堂故至今人一惜之一荣之枢辅之病未必如亮恐奴酋一日尚在斯亦淮蔡未下之日矣说者又曰枢辅久劳塞上此举当再入中书耳臣则曰否从来伴食贻讥史不胜书而惟寇莱公之在北门韩魏公范文正公之在西夏千古以为美谈臣知枢辅生平自待必不以彼易此也不然昔之超同列而宣麻者是何特恩今之怀万邦而锡命者是何  殊宠而草草以一病结局夫岂当年慷慨督师之初志哉臣不敢忌讳窃谓枢辅一卧病则将吏人人解体不知叙荐诸臣者谓何而计复出此伏祈亟敕枢辅勿申前请务成后功毋缓失事机毋躁堕贼计庶上释皇上东顾之忧下答中外推毂之望而社稷封疆胥有赖矣
　　明熹宗哲皇帝实录卷之四十六
　明熹宗哲皇帝实录卷之四十七（梁本）
　　天启四年冬十月熹宗旧纪是月壬午朔亲享太庙大学士魏广微后至魏大中劾以不敬广微求去温旨慰留广微遂于魏忠贤  媒孽之卒成乙丑丙寅之狱  启祯两朝剥复录是月阁臣魏广微失仪被纠广微以认宗通内自称为侄遂怙势偃蹇会初一日颁历不到又庙享行礼来迟于是诸给事御史魏大中许誉卿李应昇等合纠之广微因益走内思得而甘心焉盖先是忠贤虽横犹惮外廷也自广微合而阉遂借外廷以攻外焚原之势于是乎不可复弥矣
　　乙酉曹于汴为南京右都御史
　　己丑戒谕百官敕曰近日蹊径岐分意见各别爱憎毁誉附和排挤大臣顾昔身名动思引去小臣瞻风望气依违自合职业不修政事隋□食废当由纪网不肃结党狥私以至于此特戒谕尔等涤虑深思更私易辙
　　辛卯巡抚河南右副都御史程绍遣副使张梦鲸进玉玺云九月乙卯临漳人邢一秦耕于漳河西得一螭纽方四寸厚三寸重一百十两篆曰受命于天既寿永昌议告郊庙群臣称贺颁诏天下赐程绍张梦鲸金币两朝从信录巡抚程绍奏报玉玺见漳滨大约以圣明不贵异物宜登庸异宝以图万世治安其疏曰臣谨按史传秦并六国得楚卞氏之璧命廷尉李斯篆文玉人孙寿刻之文曰受命于天既寿永昌逮汉以还相袭为传国玺至永嘉后没于列国遂不可复得暨宋元符元真之朝叚义翟朝宗崔或杨恒之徒迎合宁宗附会太妃假手为伪接踵相愚见于李微之杨慎所辨驳者班班可考镜也盖秦玺之不足徵久矣今管河北道臣张梦鲸呈称漳河之滨得玉玺一颗亲赍至汴臣谛观审视方棱无缺依然全璧闻至汉平世已缺一角如此断非秦玺至津润莹洁精光内藏应是数百年内物一但风挠水涌出河恭诵篆文八字诚万年天子之吉祥嘉兆也臣以记载所传闻实有不在此者昔王孙圉不宝白珩而宝观射父之作训辞左史倚相之献善政于寡君齐威不宝照乘而宝照千里之臣彼叔季侯王宝得其宝因是犹能名显列国声施来兹斯足述耳今圣主惜才赐环拔滞固宜哲人布列野无留良尚有一代名臣如总宪邹元标冯从吾尚书王纪周嘉谟盛以弘孙慎行钟羽正余懋衡侍郎曹于汴等沉沦丘壑咏赋白驹不及今大用人寿几何又有一斥不返之词林一锢不起之台谏此皆皇国祯祥盛朝珍宝臣不能叩千天听致之明廷乃仅仅执一古灵光致此七十二代之后故事臣实羞之惟是玉玺之出实在职封疆之内事属矌异道路喧传邮亭驿使恐有闻之禁闼者既不应还瘗地下又不敢私密人间欲议委的当官员捧进殿阙迹涉首媚亦非臣谊然似应少缓须臾恭候皇上之命至玺之世代篆之工拙俱非臣之所敢知也臣迂且固不能歌天启之风始效华封之三祝惟窃自附于尊君好君之义伏望皇上达观承命之真符不在偶藏之旧宝怡神寡欲亲贤纳谏在朝之忠直勿事虚拘遗野之名流急为登进圭瓒集于清庙瑚琏贲于明堂蔼蔼吉人为天子赞襄神器永固金瓯虽谓虞舜之黄玺夏禹之玄圭至今存可也
　　壬辰吏科都给事中魏大中御史李应昇劾魏广微骄蹇祀太庙不致被劾悻悻疾视诸臣广微遂引疾乞休两朝从信录御史李应昇纠阁臣魏广微负罪愈骄疏曰臣闻分莫严于君臣体莫重于朝祭罪莫大于不敬此三者尽人而知之也大臣有罪席藁以待台谏执白简随其后其诛之则国之法也其赦之则君之仁也未有骄蹇不恭于前恣睢无忌于后如大学士魏广微者方其偃仰高卧不拜正朔迨其日中祭毕然后闯入庙门科臣以无礼纠之所谓自作之孽于人何尤哉皇上至仁既已赦寘不问而姑以敬慎二字示金钱愧心之义广微杜门省愆亦应咋舌愧死而不意其因礼科诸臣之言悻悻托疾猖狂叫号若抚剑疾视以恐喝诸臣而关其舌者臣不知广微品足以服天下乎才及以匡社稷乎抑军旅之劳足以勒鼎彝乎三者无一焉所翘然自负者不过曰罪止失仪云耳夫行礼差错始谓失仪谨按大明律失误朝贺者笞四十祭享失误者杖一百广微宜何居焉可靦然复入中书之堂乎而一则曰违时再则曰违时臣闻孔子曰事君尽礼人以为謟虽违众吾从下孔子之违时者如此岂广微之慢上无礼者为是而时之戴星鹄立奉璋骏奔者反为非乎国家设言官称耳目近臣言及乘舆则天子改容事关廊庙则宰相待罪广微之父尝为言官公正发愤得罪阁臣以去声施至今广微独不念乎奈何此之路焉斥之此辈夫不与此辈为伍者必另有一辈作缘方今圣天子在上贤公卿在下广微有何疚心之事清夜抱惭微见指摘辄自张皇若十手十目之暴其隐也最可骇者身为宰相固已位极人臣犹快快以不得好官为恨奚忍更有他念而公然出此语以告之皇上是尚有人心尚有人臣礼乎伏乞皇上戒谕广微绎敬慎之旨安臣子之分退读父书保其家声毋倚三窟与言官为难庶上可以  圣明下可以  亦可以见乃父于地下也疏入罚应昇俸一年
　　甲午会议陈九畴恭谢应祥及魏大中夏嘉遇相讦事上以谢应祥于魏大中有师生之雅事属自欺且云辅翼以门生招议大中欺朕幼冲把持会议夏嘉遇陈九畴互相攻讦成何政体大中九畴嘉遇各降三级调外给事中沈惟炳疏救降一级谪之两朝从信录降吏科魏大中吏部员外夏嘉遇御史陈九畴吏部尚书赵南星左都御史高攀龙乞罢允之科臣沈惟炳疏救亦降调时山西抚臣缺南星见有行馈以求之者故特以太常卿谢应祥沉静有为能称其职言于员外夏嘉遇嘉遇述于掌河南道袁化中化中深然之及化中途遇大中告以故应祥曾令嘉善大中素知其才守力赞遂会推焉乃御史陈九畴论应祥昏耄大中有所私其间讦辨不已有旨会看吏部与都察院等衙门复疏言台臣论人失实九畴大中嘉遇各降三级调外任及严责部院大臣含糊偏比于是南星攀龙皆引罪去大学士韩爌朱国祯等以一事而免两大臣降处诸言官且御批径发不复到阁而宪臣一疏票帖又蒙御笔改移大骇听闻有伤国体且揭请留三臣并宥言官上曰卿等奏优礼大臣朕岂不知但我祖宗设立会推会看原非为师生植党比今冡臣及宪臣附和依违全无公论知有情面不知有朝廷或世庙时必不敢如此其沈惟炳妄言逞臆降调已示薄惩周昌晋疏语稍平是以姑从轻处朕前已有谕旨著部院一体申饬卿等心旅重臣不必挺身救解亦不可过生猜忖致滋烦扰纷嚣还遵前旨行惟炳疏内有云恭绎圣旨有曰朋谋结党夫诸臣方比肩立朝同心报国谁为此言以告皇上从来小人祸国必指正人为党盖攻一人者仅可去一人而党之一字则可空一国发端甚微贻祸甚烈皇上玄览古今当必看破及此近大小臣工请还已往臣方且静听俞旨而复有此芟除将使兰蕊不芳荃蕙为芳而后可乎御史谢文锦等请恤国体而待二臣以有礼辟言路而还沈惟炳以原官吏科许誉卿等亦有公疏俱报已有旨时吏部文选郎张光前甫入署二旬以冡臣后先立朝人品事业昭然在人耳目一旦蒙严旨以去谊不自安亦上疏求罢大略以选司为部堂臂指南星所甄□匕目攵□而进退者臣实佐之功罪共焉前此启事既无当于圣心日后升除惧难逭于谴责臣不知所以自裁矣考功司郎中邹维琏亦自请罢斥其疏曰臣荷皇上厚恩拔置铨司待罪考功夙夜兢惕俯而思曰何以不负圣明之任使则亦惟藉奏章题覆之间分功别罪以饬吏治而明国是少报圣恩于万一耳故自供职以来信理信心矢公矢慎绩有可录虽被浮论断不以刻乘人罪有难逭即凭城社必欲以法从事大计在迩方图与臣堂官赵南星澄清世道毕臣报主之一念而后乞身不意臣堂官竟以会推晋抚一事奉旨看议遭诬受谴矣窃思题覆虽繇冡臣主持而考功职掌承行起单呈堂功罪一体今以三朝夙望之元老任怨任劳力为国家慎名器抑侥幸且蒙不公忠之旨以去臣又何能辞罪乎臣若暗中躲闪缄默不吐以为苟免之计卖友之人即是欺君之人臣岂敢蹈欺君卖友之事而令皇甫规笑人千载之上哉疏入允去  启祯两朝剥复录吏科都给事魏大中吏部文选司员外夏嘉遇降调以会推山西巡抚谢应祥事也应祥素有清望冡宰赵南星知之因推晋抚有御史陈九畴者广微亲也广微素憾南星藐已又以失仪被纠恨大中等于是旅九畴论应祥之推为师生报德盖以应祥曾令大中之邑故也又论应祥图谋节＜釒戎＞于是大中疏辩嘉遇亦疏辩会推本末争执不已有旨魏大中欺朕冲幼把持会推以朝廷封疆为师生报德夏嘉遇陈九畴奏揭纷嚣成何政体各降三级调外任用你部院大臣奉旨看议何必含糊偏比委曲调停以后还著遵奉新谕一体申饬如有仍蹈前辄朋谋结党淆乱国是的一并重处
　　丁酉吏部尚书赵南星乞休许之启祯两朝剥复录吏部尚书赵南星左都御史高攀龙回籍以会勘九畴事奉有朋谋结党之旨于是攀龙以失职请南星以年老辞俱奉旨切责回籍内阁揭称秉铨总宪俱系大臣请准驰驿不听南星为魏广微父执见广微谄附忠贤尝叹曰见泉无儿见泉者魏允贞字也广微尝于广座中诋李三才南星曰李公为尊公执友后辈何敢尔故广微衔之一日广微过南星拒不礼广微曰吾官尊未可麾也于是与其党谋因推晋抚事发难盖借为一网之计云
　　命鸿胪寺官谕留魏广微
　　己亥左都御史高攀龙罢
　　熹宗旧纪是月己亥福建官兵破走红彝捣其巢献俘  两朝从信录福建抚臣南居益遣兵破走红夷焚其城献俘奏捷其辞曰红夷之睥睨彭湖自韦麻郎始非一日矣彼时赖良将讲慑犹能以三寸舌立功而此番到彭湖则酋长不止一人番众且以千数筑城据胜实怀久假之心荐食启疆每作横敌之势海天风雨尽染鲸氛闽越山川几成腥界安危所系惟半壁藩篱疆弱攸关几累灵长社稷所幸庙灵默佑将吏同心共击楫于中流必灭此而朝食往年中左之役业半尽于歼俘此日彭湖之师遂全收夫扫荡压累而营者三阅月固知釜有游鱼毁城而遁者十余艘已见冗无伏鼠稍开一面见天地之包荒恢复寸疆亦山河之增壮盖惟皇威赫震神武丕扬密勿定九伐之谟枢府佐六师之命臣等勉承重寄幸效微劳销锋镝于中兴愿为蒿矢慰冕旒之南顾敢作蘧蒢谨露布以驰闻知天颜之有喜也注闽久受夷患但向来飘泊海上挟市抢掠犹可追逐惟据彭岛筑城三载以来进退有恃兼以彭湖风涛汹涌难战官兵惮涉虽有中左之创夷无退志于是南抚台力主渡彭捣巢之举移会漳泉募兵买船选委守备王梦熊诸将士开驾于天启四年正月初二繇吉具突入镇海港且击且筑垒一石城为营屡出奋攻各有斩获夷退守风柜一城是月南院发二次策应舟师委加衔都司顾思忠等统领至彭湖镇海会齐嗣是攻打无虚而夷犹然不去南军门虑师老财匮于四月内又行巡海二道亲历海上会同漳泉二道督发第三次接应舟师委海道孙国祯督同水标刘游击彭湖把总洪际元洪应斗驾船于五月二十八日到娘妈宫前相度夷城地势风柜三面临海惟莳上屿一线可通掘断深沟夷舟列守宜先攻舟后攻城舟不可泊城必不能守矣遂于六月十五誓师进攻夷恐羁留商民内应尽数放还适南军门又授方略赍火药火器接应即日运火石□充登陆令守备王梦熊等直趋中墩札营分布要害绝其汲道御其登岸击其石□充城夷舟又令把总洪际元等移策应兵船泊镇海营前海祥直逼夷船候风水陆齐进七月初二夷计无复之令夷目同通事赴镇海营面见求开一路孙海道同刘游击严责夷目回催速还信地迟则攻剿无遗初三日我兵直逼夷城改分兵三路齐进而夷恐甚牛文来律随竖白旂差通事同夷目至娘妈宫哀禀牛文来律奉咬＜口留＞吧王差赍公文赴投本院并无作歹乞缓进师容运粮米上船即拆城还城孙海道恐攻急彼必死斗不如先复信地后一网尽之为稳姑许之夷果于十三日拆起运米下船止东门大楼三层为旧高文律所居尚留恋不忍乃督王梦熊等直抵风柜尽行拆毁夷船十三只俱向东番遁去我师犄角扎营防其复回并议酌善后事宜是役也同心戮力诸臣则有按臣乔  左右布政游汉龙陆完学廉使朱身修参政朱一冯副使高登龙参政孙国祯沈珣杨公干  使沈萃祯桂绍龙胡尔慥佥事葛寅亮知府潘师道  赵纾何舜龄推官林栋隆蕳钦文知县李灿然杨廷诏刘斯涞陈以瑞等武臣则有镇守副总兵谢弘仪南路副总兵俞咨皋游击刘应龙都佥李应山参将陈文炀游击郑嘉谟都佥吴从质彭湖把总洪际元把总洪应斗守备王梦熊坐营张虎臣把总陈营等所宜分别功次升赏以慰效力疆场者也计解生夷十二名酋长高文律等酋目而论那等
　　辛丑戒谕群臣有元凶已放群小未安之语三朝要典是月甲辰上谕大小臣工曰朕绍承大统四载于兹值军旅频兴封疆未谧兼天灾踵至岁事不登致海内萧条民生重困所望君臣一体上下同心登进仁贤讲求食兵奠中国以御夷狄修人事而补天工朕每食寝弗宁焦劳罔恤未得安攘之道乃尔大小臣庶坐享国家之禄靡怀君父之忧内外连结呼吸应答盘据要地把持通津念在营私事图颠倒诛锄众正朋比为奸欺朕幼冲无所忌惮迩年以来恣行愈甚忠贞皆为解体明哲咸思保身将使朕孤立无与而后快罔上之心抑使人尽缄口然后满其无将之念欤朕前已有特谕备极详明如何大小臣工视若弁髦全不尊信幸天启朕心豁然顿悟近览御史陈九畴会看文书乃国事攸关辄任情轩轾法纪所系谬与调停统均之道既乖风宪之猷更失因思从前所为皆是欺瞒但遂营谋之私不顾肺腑之见今元凶已放群小未安或公相党救或妄肆猜忖本当根株尽拔彻底澄清念玉石猝未能辨雷霆讵可骤施谕尔徒众姑与维新洗涤肾肠脱换胎骨果能改图仍当任用如有怙其稔恶嫉夫善类甘为指纵之鹰犬罔虑胎遗之祸患朕将力行祖宗之法决不袭姑息之政矣
　　壬寅给事中许誉卿等申救赵南星谪之
　　丙午前大学士朱国祚卒国祚字兆隆秀水人万历癸未进士及第授修撰己丑分较礼闱辛卯历洗马谕德丁酉转左庶子戊戌升礼部左侍郎壬寅升吏部左侍郎准养病庚申起南京礼部尚书以原官兼东阁大学士进武英殿赠太傅谥文恪
　　己酉吏部右侍郎陈于庭左副都御史杨涟左佥都御史左光斗削籍时推乔允升冯从吾为太宰谓党庇也吏部郎中张光前御史房可壮袁化中并调外两朝从信录十一月甲子时各衙门奉旨会推吏部尚书署部事左侍郎陈于庭等以资望所属列乔允升冯从吾汪应蛟名推上圣谕曰吏部都察院浊乱已久失祖宗设立初意朕已屡谕更改如何此次会推仍是赵南星拟用之私人显是陈于廷杨琏左光斗钳制众正抗旨徇私三凶既倡率于前谁敢不附和于后又会推职名都察院不曾全列况近日杨琏既曾亲接圣谕今值会推之日岂可佯为不知怙恶不悛注藉臬身□朵闪又前与高攀龙会看陈九畴之事党比不公颇属杨琏左光斗张主而乃了不引咎公然欺朕幼冲真巨猾老奸冥顽无耻陈于廷前奏从来会推吏科河南道概与画题袁化中不无扶同情弊陈于庭杨琏左光斗俱恣肆欺瞒大不敬无人臣礼都著革了职为民仍追夺杨琏左光斗诰命计典期迫吏部即将堪推尚书都察院的不拘现任在籍多会举六七员或七八员各开写履历职名来看该部知道已而袁化中疏认罪降一级调外任选郎张光前御史房可壮以会推事认罪各降调刑部尚书乔允升引疾求归
　　两朝从信录是月庆陵工完  申饬监规时监臣言太学为首善近来成规错乱告假不已且图起拨起拨不已竟欲纳班所当申饬告假不许旷拨历不许冒期假借名色冀免坐班则考较有时陶儆有地纳则且为利薮非立教之初意矣相应题覆申饬其纳贡充附出身原殊纳贡当八筒月充附生照青衣量减一月  改折江南漕粮  命行人姚昌箓护送故都御史孙玮丧回籍  兖州知府曹文衡以平盗功调升兖州道右参政  原任太仆卿史孟麟以国本功得赠恤典  科刘先春请用未尽用之贤以畅人心疏曰先是南铨缺冡宰臣集众论以邹元标名上一时圣意难测慎重不报中外拟议腾沸玉鼎金镛勿陈东序岂其求旧非与注内有期盖数月以来而无不喁喁是冀今冯从吾以南宪晋大司空矣余懋衡南宰曹于汴南宪次第报俞旨矣独元标未有所底一俟留铨旧旨果君父之有成心而拜礼艰难为肮脏之诚弃物拔茅之亨不胜连茹之惜谈者郁郁而臣窃以为不然夫元标筋力未衰者也设其果衰几杖之颁从古自有优礼元标杖下余生天留之以襄尧舜之治意者实膺眷注几杖遗意不欲以筋力烦老臣乎是皇上之意原非厌薄元标昨陈良训圣主无成心一疏奉旨该部知道明以推擢付主爵矣是皇上之意又未尝不欲用元标今日者圣意渐昭且众正汇登不谓非同登之渐顾人情疑信尚半皇上于此亦何靳一如论再敕启事普一视之仁畅群心之望以见元标立须起用者也中朝士绅又谁不加额弹冠也哉  兵科王鸣玉请停贡例以惜名器疏曰窃惟国家三途并用除乡会两标外额贡循资恩贡考选皆以文字为致身地故虽门户单寒之士肉食纨裤不敢与相颉颃岂非重诗书不耻以贿闻也哉其他事例输资尽属末局虽先年例贡偶一举之限人限时随举随罢天启二年工部以陵工议开巡视科道臣刘弘化刘芳力持不可三年户部以济边议开奉旨各款俱允惟例贡独停盖于万不得已之中寓爱惜名器之意焉须巡视台臣疏上部议陵工十月限完事急无措暂开贡例内有十人可得半万之语工完即止法非不善而部疏争执科臣调停稍示两存之遂倚马铜山金冗一往不返夫以陵工则十月已报竣可以止矣若曰济边虽尽天下之庠序而贡之毋乃犹未足乎臣约而言之有不必者三有不可者三广宁陷矣辽阳失矣兵无片甲饷无粒米此告身易一醉之时犹不以正途为市顾冒滥于河清凤见玺出命新之日乎其不必者一兵可核也而不核饷可查也而不查稍一留心可余数百万乃泥沙虚掷于纸兵而锱铢滥取于正途乎其不必者二例开于宾兴之年天下廪监辐辏云集今已五阅月咨送吏部不过数十人所得几何而冒鬻爵之虚名其不必者三廪生曾经学臣优取尽一时誉髦阅各省贤书中式大半今一趋于贿士风日下士气日卑所忧不但在乏财矣其不可者一富者倒出囊中贫者闻之借贷仕宦之捷径取偿于他日欲世不浊民不穷岂可得乎其不可者二两部取数既多吏部选法益壅正缺又少势必与资郎等是朝廷以正途为饵而愚天下之寒生也彼跅□□也之才陷身末局欲返初服又可得乎其不可者三有此三不必三不可而冒昧行之得少失多当事者可不深长思耶
　　明熹宗哲皇帝实录卷之四十七
　明熹宗哲皇帝实录卷之四十八（梁本）
　　十一月辛亥朔汪天瑞进永宁侯郭振明进博平侯熹宗旧纪十月封皇亲汪天瑞郭振明皆为伯
　　甲寅责辅臣票拟失当近乞肩舆乞进侯概应如响平章谓何追念去辅在时或未肯肩越乖舛至此复谕次辅勿坐视依违
　　乙卯四川总督朱燮元加兵部尚书毛文龙为左都督两朝从信录兵部奉圣旨毛文龙孤军海外屡建寄功昨以不行反间升秩赏赉兹从优再加左都督仍赏大红蟒衣一袭银五十两加衔参将陈继善汪崇孝加衔游击陈希顺李铖时可达王辅朱家龙毛  承禄程尤加衔都司佥书许武元项选李鏣张举各准实授参谋葛应贞王命卿各加都司佥书职衔解俘官周世登苏万良各实授守备阵亡官兵查明优恤岁运粮米务各二十万实授数目朝廷以灭奴伏辽为重毛文龙还厉兵相机进取以奏成功先是毛文龙奏报七月初二忽有奴酋咨文移龙求和又接李永芳毛扎将龙在辽族属未遭屠戮者尽行优待诱龙同叛中分土地等情乞发饷以济战守并宜内防以备其西来连奴酋来使暨李永芳恶札星夜差官缄封护送进呈故屡膺隆眷
　　辛酉谕督师大学士孙承宗留镇关上可急还山海两朝从信录大学士孙承宗上言臣于九月初八日遣镇臣马世龙王世钦道臣袁崇焕率水陆马步兵丁一万二千人东巡至广宁抵北镇祠历十三山抵石屯以陆营屯贼东二十里遂入舟师历三岔河二家沟以都司杨朝文探盖州其镇道泊高坆登桅远望约有贼骑三千据庙正纵舟欲前而去是役也练我胆志通我间牒凡三州情形两河地势水陆机宜兵马虚实得其大时臣住宁远而抚臣俞安性同镇臣尤世禄复历锦州抵石屯遂与诸臣安哨兵于锦州松山以堵西虏接归正之民更以两前锋轮驻中左所而两营之兵更番分哨于松锦之间盖去宁远凡二百里而哨探既远耳目既明诸臣以十月十三日旋宁远晤臣于中右所相与计灰复大略无一人一语不欲同心僇力灭此朝食尽以为时机决不可错而抚臣更急于为备盖从来议论合一志向奋扬未有若此者臣念今天下唯此一事为最重最大当边人心意未一何敢语及天下即今边人心意既一而中朝议论或有未定又何敢拗执于边人臣行令镇道严防精练务践所司且得抚臣提掇督促适督饷布都御史毕自严来关门遂与商议俱苦粮料无资臣乃由石门寨阅历蓟边完臣八月欲行未行之意顾盖喜潘石古北东警为讹臣不敢不兢兢而关门之议虽同蓟门之见未合且近议蓟门有当加之饷众议蓟门有可减之兵事体重大未敢臆戴遂以先后会督臣吴用先抚臣邓汉详计可否其不可宣之笔札者略可商确而且以约略兵马可驻可移如持钵贫儿遂得缘门募化事毕当由通州永平仍详该路可汰可借之兵以回山海因念奉违天颜三年今去京仅数十里而时当普天嵩呼之日臣以帷幄近臣不胜瞻恋依依遂拟以十二日入都门以十三日早朝以十四日随同官恭贺万寿仍乞于另日准臣面奏机宜出与文武衙门商确可否面听诸臣教言遂可以稍解群疑即以事毕之日由关门旋宁远以督诸臣为大计而论所未备其粮饷量为紧要容臣面奏措辨臣极知此时事体纷纭不宜冒入但边备尚有未齐机事势难更缓要于速出都门以免猜疑伏乞皇上念臣真切诚悫准臣暂入班行堇差官赉捧具题以闻兵部接出圣谕辽土沦亡乃皇祖以来三世之耻朕朝夕痛恨于心督师辅臣孙承宗既膺重任驻守榆关一身所系宗社安危兹览所奏知远探已至盖州登桅曾见虏骑奈何未奉明旨亲历蓟辽且以朕寿节为名欲入京随班申贺又以为粮饷不接欲面与该管商量往返之间须旷时日宁不启夷虏窥伺之狡谋致沿途百姓之惊骇兵事不可踰度固老成详慎之体然无旨而擅离信地非祖宗法度所容况三朝仇耻乃不共戴天之大意寿节躬贺乃平常臣子之仪文缓急重轻明白易晓倘中途有意外之变关门有仓猝之虞其一应相机调度将属谁乎尔兵部即马上差人传谕枢辅马首速东亟还山海候犁廷扫穴尽恢已失之封疆斯饮至策勋茂著渡河之伟绩就或真有密计何妨便宜封进以闻朕志以灭奴为期必不肯从中牵制尔部即宣布朕意慎勿再有托陈该部知道  启祯两朝剥复录户部侍郎李邦华回籍行边阁臣孙承宗揭称臣奉违天颜三年当此普天嵩呼之日不胜瞻恋今阅历蓟边去京数十里拟于十二日入都门十三日早朝十四日与同官恭贺万寿另日面奏机宜与文武商榷可否事毕回镇嫉者曰此晋阳之举李邦华召之也忠贤使人急奏曰承宗已离榆关带甲五千内外合谋欲清君侧上大惧至却行急传兵部曰督师辅臣既膺重任未奉明旨亲历蓟边且以朕寿节为名欲入京随班申贺擅离信地非祖宗法度所容倘中途有意外之变关门有仓卒之虞相机调度将谁属乎兵部即速马上差人传谕枢辅马首即东真有密计何妨便宜封进朕志以灭  为期必不从中牵制承宗惧即日东归邦华知不免遂以亲老有疾求归允之时御史李蕃有枢辅举动可骇一疏引自古拥兵阃外恐喝朝廷如王敦李怀光去来自如不遵朝命又谓枢辅此来人实召之云云
　　壬戌以崔景荣为吏部尚书李宗延改吏部尚书署都察院
　　己巳大学士韩爌引罪乞休许之初叶向高魏广微相左临发语朱国祯曰南乐内有所恃咄  逼人不得不避蒲州更非其敌必不能久子宜早为归计卒如其言云两朝从信录大学士韩爌引疾归时有严旨款责遂乞归赐驰驿去  启祯两朝剥复录大学士韩爌回籍初杨涟参忠贤二十四大罪朝臣遂群起攻击忠贤惧恳爌曰非公不能辑众幸留意爌曰我不能孽自尔作尔自解之忠贤怒既得志谋逐爌假以票拟不当降谕切责爌遂上疏引罪求斥略曰臣以谫劣备员中书诘戎宜先营卫而观兵肘腋无能舒宵旰之忧忠直尚稽召还而榜掠朝堂无能回雷霆之怒以至后先多官之斥谕旨中出之变在圣明祗肃纪网而中外惧兴党祸臣既不能先时深念有调剂之方又不能临事挺持为封还之戆此皆罪状之大且著者请亟禠臣官云云疏入忠贤益恶之遂传上旨曰卿亲承顾命当矢忠尽直乃归非于上退有后言今复悻悻求去著驰驿回籍内阁上疏请如故事稍加礼貌无失待大臣体不听爌陛辞疏亦恳切后竟削夺捕家奴究赃祸几不测云
　　壬申给事中陶宗道言四事慎起居去疑衷慎命名鉴下情降三级谪外以疏有旁蹊借径语也两朝从信录户科陶崇道普天同庆谨陈一得以弘治化以图报称其疏曰臣江南＜监-皿立＞儒学识寡昧叨国厚恩中万历三十八年进士为令东鲁正值奇灾性命仅存筋骨俱竭特荐蒙皇祖拔值言官今遇圣恩复叨禁近里居者五六年趋朝者十余日孤踪自植不知有东西南北之分家学相传敢踰于正值忠厚之训值当受事之初值皇上厉精之始涓埃不足报高厚职所素知缄默何以挽旷瘝深用自愧敢因称庆之后略进蒭荛之例菫条四事仰赞圣明狂瞽愚蒙冒觞忌讳职诚不敢复坐矜容一曰慎起居陛下圣体关系匪轻下地上天谁不仰藉诚观今日之衣冠万国抃舞千行望枫宸而稽首伏丹阙以呼嵩者无非为陛下祝亿万斯年之寿也群心如此睿虑可思向时曾闻玉体违和未几旋即平复则皇上调摄之功鬼神呵护之力咸可见矣何待小臣再烦天听而鳃鳃一念终不能忘者正以陛下春秋鼎盛意愿张舒列在深宫何求不足窃恐蕳省约节之意一刻不存则摇精损气之事岂能尽免至于溢喜溢怒之频生亦犯养心养体之良法所当慎息以葆元和盖在身之血气同于在笥之货财撙节于丰盈之日尝见有余追求于空竭之时益加不足况今当长日微阳始萌王者承天尤宜静谧故职所以为芹曝之初献也一曰去疑衷语曰疑行无名疑事无成盖言疑之不可有也百人信而一人疑与之共事尚罔成功一人疑而百人阻责其取效曷克有济自巧心贾誉者高语奇功原未必尽孚于众志兼之进退无据又岂能独惬于圣心遂令陛下若似乎有致疑于群臣者夫主上不示以无二之心则举朝必行其揣摹亿度之见于是事本一而必更其端以见诚理本显而必迂其途以表信或贤或否夷犹于两可之间似卸似肩取具于形似之内则尚能为皇上进一人效一臂乎自今以后伏乞皇上释去疑衷谓青天白日之下决无有魑魅魍魉之徒且抒青拖紫之人何敢造犯法干纪之事使任事诸臣直抒初心莫作四顾然后课以实业而赏罚随之古圣帝明王驭世之法如此而已盖君臣相接比于和羹易牙善调不过信口倘倚鼎而不敢烹迎人之舌以作味必无善羹况军国重事耶此所以为诸臣请也一曰慎名目礼曰王言如丝其出如论王言如论其出如綍易曰涣汗其大号言王言之不可轻也若上有所指而摭之以为端则旁有所视而窃之以为号夫天下无疾而可使之必呻无辙而可使之必蹈无影响而可使之必不能不辨无刖刈之劳而可使之必不能不尽则命名之一字当严也日因诸臣之纷错遂致天语之频烦欲以养嚣责以朋比夫诸臣各执成见不无异同犹望皇上尽入陶镕化其畛域如彼此之局面一开将水火之情形立见或进或退者一时之人才争胜争负者异日之隐祸况借题立目百弊丛生劫誉攘名机关反覆夫虞廷出涉不过贤奸唐宋末流可为殷鉴使诸臣功罪赏罚皆以职业为程不致毁誉是非得借傍蹊作径则人才攸赖国是亦攸赖矣一曰鉴下情君尊如天臣卑如地赫赫在上谁敢不钦况士人在野皆求宦名及至登朝千百一二即以功名之私念敢忘兢业之小心惟是识见偶殊学术各异或以防流之故而昧其源或以护名之故而略其实或多方逊谢反有似于经济或求治太深迹遂疑于专擅即或陪推蒙点正是圣度公虚既入启事之中岂曰斜封内降止在两人之内亦非颠倒英雄而当时过计亦渎宸听遂传九重渐生疑厌夫孝子志期顺亲群工务在护上乞于形迹之外略存体察之心勿以一事之诖误遂谓其心实然勿以一人之虚张遂曰其徒实正当知跛人之踯躅志在求前哑夫之呼鸣不过欲语自今已后凡臣子偶有未惬圣心者审其无他尽从蠲宥若果豺狼其人臣辈自行乌雀之逐白蕳森严谁敢恕之此亦君逸臣劳之道宜然也已上数款卑卑无甚高论惟以一时之管见忘其浅陋之私衷倘蒙皇上鉴职言之虽鄙察职心之无他留神采纳见之施行微臣幸甚天下幸甚疏入竟以不谙事体降二级调外任
　　谕近例转各官多不公徐大化孙杰可升京堂霍维华郭兴治贾继春杨维垣俱起原官以御史潘士良署河南道许崇礼为吏科都给事中启祯两朝剥复录起升徐大化孙杰等官因御史吕鹏云例转告病有旨近来例转考察在籍各官多有为人排斥的好生不公吕鹏云不准告病并徐大化孙杰著都升京堂用给事中霍维华王志道郭兴治御史徐景濂贾继春杨维垣俱著起复原官催来到任
　　上出内帑六千金给宛平大兴煮粥赈济
　　两朝从信录是月户科陈良训上疏曰皇上御极无念不对越祖宗无事不敷求典要止因年来一二臣工习为褊迫搏击之事皇上薄示惩谴因而铨宪空署已更思计典届期穆然深念急推两大臣而用之于都哉此式序百辟之盛心用人图计之弘轨也然而圣意深微轻难窥度人心忘揣不无执会推故典若谓皇上菲薄天下士一切变更者职伏思之皇上天也天覆懤万物川泽山薮沴戾都容行云流水底滞都释古帝王立国仁明并运宽严适宜皇上岂有念焉皇上聪明天纵直自谓驾驭一时振刷千古急取崇官无误计典但恐循此不改祖制荡如今日以为权宜他日以为故纸则愿皇上防其渐耳职愚无识窃观古今事惟典章可限人而使不逞惟名义可束人而使不越日者台臣潘士良会推务极虚公一疏业荷嘉纳谕以有有关铨政倘皇上再下明旨布告中外自今以往凡遇会推一遵祖宗成宪无少易变诸仍听拾遗补阙之臣诤可论否存旧章于勿湮留清议于一脉则皇上之于诸臣也范围弗遗曲成不过谴怒与点用并无成心总归大造群疑涣消堂陛喜起太平有道之长如日方升欢呼岂有量哉奏入降三级调外任御史马鸣世条奏计吏先论其守惩贪务澄其源恳乞圣明特敕申饬并催管计诸臣作速到任以襄计典以清吏治疏曰臣切惟今天下吏治坏极矣民生困极矣苟吏治无振刷之日则民生终无苏息之候臣家居两年今历秦梁燕赵三千里而来目之所见皆萧条之景耳之所闻皆愁叹之声说者谓军兴加派天灾流行实重之困而不知贪官污吏借征收以填溪壑敲骨剥髓使之至于此极也且贪以济贪上下相蒙日甚一日如醉之弗醒即有一二抚按亟欲振刷者亦在重云叠雾中耳目之不灵其奈之何幸壬戌大计拿贪臣一二少知儆惺然而小小结局旋复以故套视之矣今当大计之年皇上采科道条陈敕下部院申饬知必大加惩创一洗贪污之宇宙以苏久困之民生在此举也臣何容赘语惟是部院诸臣一时俱易则不肖有司未免生侥幸之心恐囊金而入长安者必不少也可无所以申饬之者乎臣以贪官之术亦多矣或括赎锾之利或通暮夜之金而皆未甚也惟征收一节收之锱铢积之巨万利归一人害贻千家闻言之切齿痛心合怒共怨者莫此为甚今合无征收二字填之访册或重或轻各令明注其于此而轻其他虽小有出入在所必留于此而重其他虽有区区小节亦在所必处倘实见以为重而为解之者曰其才谞可取也不知贪吏之才不用以理政事而用以析秋毫其为贪也更巧又有为之解者曰其恺悌可取也不知贪吏之仁不用以爱小民而用以纵衙蠹其为贪也更大总之贪者不可不处处之不可不严每次必拿问二三人或付法司或抚按对簿追赃必有实足充军饷实实可以儆贪墨毋如曩者赃至成千成万竟归之莫须有而为赃吏开一面也臣所计吏先论其守者此也至问有司之敢于贪婪甚至赃私狼狈而上卒不闻者此其故非司道府厅之责乎是司道府厅也生辰有馈令节有馈土物有馈小殷勤有馈甚之荐奖亦有馈绸缪既密肝肠俱热苟负此有司之所以恣睢民上毫无忌惮且有公然指上司交际而取之民者此谁教之也则今次方面之处更宜加严而有司之大贪巨恶有得之露章之外者并理刑同论何也臣所谓惩贪务澄其源者此也犹未也抚按之露章祗他人之开报不肯自用其聪明间有偶得之见闻亦复曲徇情面此非受人之欺而因以欺君父者乎犹未也长安之咨访即无各具之独见当有众论之佥同乃一人之单揭甫入通国之耳目遂遍此非代人报复而自昧其良心者乎他如抑奔兢禁馈遗尤为正本清源之第一义业经诸臣条陈不啻详且尽矣统乞皇上敕下部院严加申饬务期法在必行至于计期相去仅四十日而新冢臣崔景荣尚千里之遥何日戒途何日到任即竭蹶兼程恐事时迫忙亦大草草矣而更乞严敕急催毋得例辞并考功司郎中亦旦夕管事庶几计典不误而贪吏不敢漏矣抑臣又有说焉言官者皇上之耳目也耳目欲广不欲隘欲通不欲塞臣记初入班时科道员缺既盈尚有需次者及续选者四五十人今不三年而见缺六十余员矣目下诸臣鳞集阙下其中贤声茂著意气方新足堪清华之选者正不乏人恳乞皇上敕下该部仍照辛酉例以十二月行取计后即与考选庶几言路充盈忠益日广且使天下晓然知不贪赃者有华选之荣谁不争自砥砺以清白期而于吏治民生未必无小补矣敢因论计事而并及之  启祯两朝剥复录是月登州府同知翟栋扭解来京究问以毛文龙参之也此为逮问之始  保定巡抚程正己回籍正己掌癸亥察时亓诗教赵兴邦官应震吴嗣亮号四凶俱处以不谨吏都魏应嘉争之不听至是尽翻察典正己因为所逐  兵部侍郎孙居相回籍  左通政涂一榛准养病去  户部侍郎郑三俊回籍时有语曰赵高既放杨左同褫犹存八劲号曰赵钱孙李周吴郑王指赵键钱春孙居相李邦华周起元吴仁度郑三俊王之采也  翰林院侍读缪昌期间住杨涟二十四罪疏或曰缪为具草故珰衔之告病遂得间住
　　明熹宗哲皇帝实录卷之四十八
明熹宗哲皇帝实录卷之四十九（梁本）
　　十二月辛巳朔征南将军黔国公沐昌祚卒自隆庆三年嗣爵领镇五十六年命其孙启元代镇
　　甲申巡抚狭西右佥都御史宋槃奏两当民变杀知县牛得用
　　己丑周希圣为南京户部尚书
　　三朝要典是月丁亥御史周昌晋奏言向者诸臣以偏胜之心就一成之局如议移宫则移宫已耳而重之以垂帘拟之为阿党遂称定策之业映照千古即云不居功已有其事矣且文致鍜炼开口辄摈今者召还贾继春徐景濂王志道等众心称快而犹有未尽昭雪者一官之升沉在诸臣者小国家之是非系于千古者大已往者弗论而信史一段断难曲以附会家庭父子之伦既博人功名清史衮＜釒戎＞之严复修人嫌怨此时不剖更复何待所当明白宣示以立不易之案者奏入上是之乃诏所司曰向来浊乱朝政的朕已将渠魁屏斥其余故与维新登进人材方今急务当次第举行移宫进药事迹自明著宣付史馆从实纪载  两朝从信录召还台臣贾继春徐景濂王志道等尝见律令有从重归结之例则挺击一案自宜从神庙处法而进药移宫业经会奏屡奉明旨总之光庙为用药之人所误非求长生嗜金石以致病者可此何必以不得正终为讳赏奸轶格直不可解矣若夫宫未移以前当虑其变既移以后宜安于常奈经手者狃于情不无曲为调停诛心者严于法未免激于己甚是以当人且无居功之心而旁观反多推戴之论遂致众议纷更屡翻成案亦世道之一大否象也尚论者宜折衷于情法之平焉
　　癸巳云南巡抚闵洪学言沐镇庄田臣前疏争之一时逆料其言奉旨不必遽更今逾一年矣驿骚更甚乞命有司徵收以救此一方民命仍该镇徵收严戒员役不许生衅
　　丙申御史张纳劾张南星坏政十罪上命张讷指其事言南御史王允成改北台网何在邹维涟程国祥夏嘉遇调部亦坏成规上是之命俟削籍初讷兄朴营升巡抚不得故憾南星启祯两朝剥复录十一月原任吏部郎中邹维涟员外夏嘉遇主事程国祥御史王允成俱削秩张讷诬蔑赵南星参其十罪内连允成等有旨旧铨臣罪状欺天罔人深可痛恨其引用私党匪人著张讷逐一指名回奏南御史王允成无端突改北道宪网何在邹维琏夏嘉遇程国祥调部亦坏成规俱著为民当差有司不得情庇  原任典簿许念敬缇骑逮治潘一凤周卿王钟庞赵洪阳俱抚按提问史记事李炳恭贺烺丁元荐沈应奎毛士龙俱削秩李邦华吴尔成王元翰俱间住孙鼎相魏大中施天德俱听勘张经邦革任闲住以张讷□奏所参也讷首诬大宰并摧诸正人如拉朽此真逆竖之先锋矣
　　礼科给事中李恒茂劾北闱贡士周凤翔王良佐翁兆云沈必成康九经刘世科浙人李乔春张应祺江右人黄鼎徽人并窜籍宜夺命回籍籍俟后科会试
　　熹宗旧纪是月丙申削吏部尚书赵南星籍李维桢引疾致仕
　　壬寅大学士朱国桢罢初苏松兵备朱童蒙棰死告灾者民大鬨遂引疾国桢拟票允朱延禧拟擢京堂国桢遂引去启祯两朝剥复录十一月大学士朱国桢回籍国桢著涌幢小品内叙张差事云坐以风癫而止浙人以为别调时因李蕃参论引疾允之忠贤语人曰此老头儿也是邪人然却不作恶事故较诸去相恩礼独优云
　　刑部尚书乔允升罢
　　以黄克缵为工部尚书郭尚文巡抚保定张朴巡抚大同熹宗旧纪是月乔允升罢以黄克缵为刑部尚书  启祯两朝剥复录以黄克缵为工部尚书陪克缵者李养正也克缵附附内监刘朝诬参毛士龙实为乾儿义子作俑后逆案处分竟得漏网  以郭尚友为保定巡抚陪尚友者魏浚也初尚友贿营山西巡抚赵南星不用推谢应祥陈九畴攻应祥而尚友竟得保定盖以衔南星故俾报复之耳尚友果与巡按马逢皋讯南星事备极惨毒至责其子中书赵清衡甥王钟庞二十板几毙杖下非知府蔡官治推官许世荩极力护持赵氏无遗类矣逢举南星例推者也  以张朴为大同巡抚陪朴者张修德也朴庸鄙无奇有弟张讷首应珰募力诋赵南星等数十人具疏之次日即以节钺授朴朴故贪婪察处之臬臣也
　　乙巳命史记事李炳恭丁元荐贺烺沈应奎仍照计典革任毛士龙削籍王元翰李邦华闲住孙鼎相魏大中回籍听勘
　　汪文言仍逮治文言善刻人阴事喋  可听早出必夜分始归昏夜叩诸贵之门言无不从方得志横甚举朝皆震以一见奖借为荣及逮狱苦拷不承然忠贤已预为著书列所恶姓名以上人犹称之曰奇男子云两朝从信录是月复逮汪文言时御史梁梦环条陈计典复追论文言得旨前部院诸臣自取斥逐皆繇文言辈肆谗惑听以致贞邪混淆即廷杖岂尽其辜还著锦衣卫差的当官旂扭解来京穷究以清祸本是役也为一时罗织之张本诸绅杀身之祸胎文言人品心术原不足比数特以小勤曲谨奔走公卿间即诸公绝不假借而文言不免外示扬侈小人情状千古一辙乃竟为纷纷口实者弹射之的是以君子贵谨于所忽也巡抚应天右佥都御史周起元削籍以疏救同知杨善悖旨曲庇及前劾朱童蒙也启祯两朝剥复录十一月应天巡抚周起元削夺以参属官朱童蒙也初童蒙以讲学劾郑元标等例转为苏松道在任多不法起元因其以养病得京堂具疏参奏时织监李实以杨姜事屡疏劾起元护庇属官给事中李鲁生复攻之急而巡漕御史喻思恂又飞书长安言其可杀人甚危之有旨周起元护庇杨姜今又诬论朱童蒙排陷正人姑著为民仍追夺诰命
　　熹宗旧纪是月加朱爕元为兵部尚书  两朝从信录原任淮安司理朱鼎臣卒信州董继昌曰朱司理公讳鼎臣字公鼐号调槐一号怀孺为钟灵望族太参筠坡公其祖也公自幼英明傀伟不群坡公器焉长鎎廪府庠雅擅时望与其里中两溪万公云桥刘公后先相颉顽才志横鹜否可一世博通经术百家子史及阴阳律历诸书无不该览下笔顷刻数千言立就不铮铮屑举子业一时英俊争倾事之稠立广萃以得奉公盻唾为荣坐诸生二十余载再叨备榜弗果万历之癸卯秋明经例应满始举孝廉上春官四度未第因就信之玉山谕莅任不汰视厥职洗剔学宫之弊理饬黉序之颓创立怀玉社日角诸生相与弹射其高下尤奖掖后进玉士风殷殷振起公气节人之博士员大吏率阘葺视公固负宿  志噤不显讐益掉厉廉隅以道德自重绝不干预公事当路者高公节秩未满擢淮阴司理时赴丙辰公车舟中闻报怏然以不获与试事为歉因已泊仪杨界遂单车之任屏除左右独肃手裁性素嫉邪兼职挟风霜公曰是可行吾志也决断一以明冤厘蠹为先察属惮之人弗敢干以私淮故丰沛遗风背公死党水绾毂鹾运为四方舟车之所辐辏民杂言咙游手者辄辈百成群特龁私鹾官吏掺急动衡睨挺刃相抗而一二巨侩豪驵窟冗其间巇公法而走包苴尺符所指椽胥还相与左右市奸得骜恣如故故时有天罡之号公廉得其状缉渠魁三四以闻两台大加奖且属后举尚以在职日浅权多中制未尽成擒然士民已额手相庆而奸党不无侧目云时齐旱赤地千里流民窜淮者日无虑亿万计郡守以梓里故责居民存养户额其数期以秋望生还否则津坐淮郡骚然思乱者十室而九公亟条陈设厂赈粥以官董其事仍檄各县属分任遍给所活流移甚众淮郡以安已而蝗起飞尘蔽天郡守下令捕蝗委公鸠其务公诚心襄理祷吁恳至寻亦死徒相半蝗不为灾时贾人有质流民子女为利者郡守禁特厉犯辄膺辟株及疑似适有为按君所驳囚下淮理公讯其无辜竟直之郡守恚焉公弗之省顾然微却矣旧例府属每巡次掣储盐值盐使者牒属公公素厌米盐事且远洗利薮竟寘之高阁或有为公虑者曰缉天罡锄暴也迹于任怨施官粥便民也嫌于居功反案牍似讦己之明难乎其为上谢盐务疑暴己之清难乎其为前公曰率吾素尽职耳他遑恤焉无何衔公者果嗾奸徒影摭公行思所以阴排之而蟪蛅之声隐隐腾矣公闻飘飘然解组即日就道卒不更理其诬曰吾年望悬车微此举固愿乞骸骨乐田闾也乌知排我者不为福我耶既归里中清约不殊寒素绝不齿及生业所余俸橐尽出以供祖茔及合族庐井之费饔飱之外毫无长物盖公嗜学潜修居恒综理家务悉出其孺人范氏手周岁自除夕元旦一二日外无刻不拈哦为事大父所贻诸生时绌矣通籍自广文无论李固冷曹也兼六阅月而罢晚复横遭绿林之难宅第俱灾公几不身免闻之后竟不免于寠大都公生平肮脏不设城府操行惟敦大体不斤斤绳尺间盖其天性然也庄重简默对妻子无狎容尤矜然诺重气谊敢任大事里族倚以为重然少款洽不习世周旋态所至多落落难合久或人能谅之不则亦往往增诟厉以故仕不狎于宦途而志终噤不大展者公之所得亦公之所失也公有子二人长太龄次二南太龄邑廪庠有子健徽伦健徵辛酉同领乡荐二南邑庠早丧有子伋颐年盖谢绝世务日课诸孙手不释卷至易箦犹以夙抱未扬口□属子孙以先业继志无一语及家事云  启祯两朝剥复录是月题授中书舍人魏良卿此逆竖授官之始  起升例转朱童蒙郭允厚李春烨等官  起徐兆魁为吏部左侍郎陪兆魁者为薛贞  崔呈秀回道管事呈秀提问拟戍礼科李恒茂题京畿亏苦两端事言御史崔呈秀受银放盗为假知县石三畏赃私狼籍为诬有旨呈秀事情显系诬蔑不必行勘著回道管事知县石三畏暂拟部衔仍候考选其荐主今听降御史陈九畴即准升京堂用  以李宗延为都御史时会推吏部尚书宗延为首王永光赵彦钟羽正崔景荣李起元王在晋陈道亨奉旨景荣起吏部尚书宗延改都御史宗延初任御史以建言谪天下贤之晚节潦倒遂入珰幕  以乔应甲为副都御史王绍徽为佥都御史应甲一月上十三＜锍-釒＞皆攻东林而詈淮抚李三才者绍徽亦阴鸷敢悖公论曾作东林点将录以倾陷善类故其党推为盟主时陪应甲者为薛凤翔陪徽者为朱钦相  徐绍吉准遇缺推用以顾其仁荐之也  杨述中不必行勘即升京堂用述中以大方败绩言官交章论其妒功卖友听勘有疏自陈遂得中旨述中先已加兵部尚书矣又何以京堂为  以周应秋为南京刑部侍郎陪应秋者徐绍吉也  许弘纲唐世济何乔远毛堪吕纯如钱策张维枢曾道唯彭宗孟熊化汪庆百王业浩俱准次第推用以陈熙昌荐之也  阮大铖陈胤丛陈尔翼张养素李应荐李嵩杨春茂高弘图王大年张捷马逢皋俱准即与推用以李鲁生荐之也时升用多取中旨鲁生疏称执中建中旨不从中出而谁出哉以为逆珰解嘲自此而内批愈无忌矣后张锡命亦有疏专荐大铖时为魏忠贤主笔者数人世传赵鸣阳而不知有毛昂霄也毛为汶上举人而郭万程曾受业其门当杨左之逮也郭私为营救于内忠贤意亦将释而传应星毛昂霄力沮之且有放虎自噬之语故诸君子卒不免而郭亦惧祸潜逃其一切谕旨自内出者多毛笔毛竟漏纲无论及者郭又言毛寓在外尝见其携本至外寓示人此何世界哉  原任重庆府推官王建泰汾阳知县张九贤俱准升部属用鲁生为朱童蒙劾周起元荐阮大铖因言建泰九贤以无罪被处也  皇上通纪是月大学士沈＜氵隺＞卒赠少保  户部尚书李汝华卒
　　明熹宗哲皇帝实录卷之四十九
　明熹宗悊皇帝实录卷之五十五
　　天启五年正月庚戌朔  上御皇极门内殿文武百官四夷来使行庆贺礼
　　○正旦节遣侯徐锡胤张国彦李承祚柳祚昌伯方一元孙廷勋朱自洪赵祖芳吴遵周郭廷栋陈世恩祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵遣阳武侯薛濂祭  恭仁康定景皇帝陵寝遣都指挥使侯昌国祭  哀冲  庄敬二太子坟园
　　○  圣谕尚宝司捧宝官氊袜敝履殊为亵慢著掌印官指名参来于是少卿陈以闻司丞许志才具＜锍-釒＞认罪各夺俸一月尚宝司卿姜志礼回奏特旨陈以闻许志才姑从轻处了以后朝仪务要整齐严肃
　　○赐辅臣孙承宗等日讲官黄立极等正字官周国兴等膳酒有差
　　○夜五更木星逆行犯太微垣左执法星
　　○辛亥诏以苏松等府扣留新饷银五万两赈济江南灾民务沾实惠不得虚冒塞责
　　○壬子  宣宗章皇帝忌辰遣怀柔伯施壮猷祭  景陵
　　○乙卯孟春  上亲享  太庙
　　○遣太常寺官祭太岁月将之神
　　○遣中官祭司户之神
　　○  上传驾至幄次何人传嗽大非法纪著纠仪御史查参御史帅众等回话得旨  庙享大典以后执事各官务要小心肃将
　　○丁巳命御史郭如楚巡视京营
　　○戊午云南巡抚闵洪学报普安之捷言新兴普安诸城滇师恢复业逾半年不意黔兵失利夷再披猖哈马谷贼兵千余攻城矣兰个舍等寨曰若何投汉不投夷也臣遣守备吕元阳等提兵截其前土官普名声守备张云鹏等截其后云鹏等兵至矣兰遇贼骑直追至哈马谷捣其巢穴斩级十九颗生擒贼一名贼属二十一名曰摉获普安卫中右所印二颗又普安州有水西贼数营过江按院巡临交水闻警即催发张云鹏普名声等兵先发以歼其未集安贼仓皇惊窜官兵摉山穵取贼巢米荞千余石搬运入城追逐百余里至水西归济江边见贼劄三营约二千余普名声张云鹏等奋勇追杀斩贼级五十余颗牛马倍是贼带死扶伤奔溃过江落水湮死无数虽斩获无多亦稍稍夺夷魄而扬国威矣乞敕兵部将滇将士先今援黔功次一体行勘得旨滇抚援黔奏捷劳绩可嘉黔省仍宜速发兵饷自固封守
　　○闵洪学又＜锍-釒＞言亦佐县自天启二年一闻寇警部内诸夷尽化为贼官无险可凭抱印鼠窜贼氛四逞及于罗平又及于师宗并以亦佐失守无所遮拦之故迨三年四月臣等削平师罗之乱遂移师亦佐尽潴贼巢擒土叛妇陇氏安应龙闻风远遁俘其妻女于是该县诸夷向之从叛者知所詟而不敢逆我颜行共惊窜山箐中臣等属参议王锳压之以兵结之以信开之以不死之路于是匿者咸出反侧者咸安咸以亲子为质因而延师以教之数年负固之粮咸赴官输纳因而花红牛酒以犒之亦佐再为我有矣今日善后莫若就其地建城使官有恃以为固民有依以为卫章下该部部覆如议行
　　○闵洪学题黔将有事于大方则滇师之进沾益固不容缓两年来且行且尼愁无饷耳请  皇上于滇饷二十万外再给以沾益之饷滇师下沾姑曰复城如黔师未举只以少兵劄防果其大举遂驻多兵则东川之贼不能飞渡乌撤之贼必牵顾其家不敢远出是阴剪水西之羽翼所以援也傥黔师遂踏大方贼势穷蹙必四面奔突沾益有兵滇可恃无恐因得借兵之威视贼所匿挟而取之则渔人之功可收又所以援也安效良以蜀之土府处黔滇肘腋此酋未除三省之忧未歇然非合三省之力亦不能除果机会可乘黔蜀举事滇不敢不枕戈以待师期又所以援也三者之外非滇力所及矣  上以滇黔兵饷并急令该部作速酌处部议滇省原有五年分加派辽饷商税盐课等项额饷七万零四百两应听留用再于楚省南粮改折银内那发三万两接济军需报如议
　　○闵洪学报二新之捷言新平县者故丁苴白改巢穴也其山深阻其夷狞犷喜剽杀自万历十九年大兵剿洗之后开设县治始就樊笼然屡附屡叛屈指三十年间用兵者五至于今而六臣始入境嶍峨一带夷寨正被其毒臣发该县土官禄崇功自省城统兵归救而贼遁去后流入石屏界中宝秀告急又发该州土官龙在田自曲靖统兵归救贼又遁去不得志于嶍峨石屏耽耽之虎负嵎而逞新平新化并以警来闻臣集汉土数千檄游击李思忠通判曹育俊属以剿处之事贼闻之相率渡江二新之贼各避匿入箐我兵掩其不备所俘斩百十人乃佹得小捷引师辄还致烦再举此亦育俊思忠之过也及臣等添集士马统以游击刘崇礼监以副使胡其慥与之约剿必刬根抚必革志非是者兵不得言撤而道将果一一领略凡百日内计所俘馘虽不满三百然投缳于树者捐瘠于壑者葬于江鱼之腹者累累藉藉其窜匿游魂悉招致而安插之其盘错险＜屯土＞各置哨分辖而犬牙制之此番彻底料理之后或可数十年无事矣乞给录文武将吏以昭激劝命该部知之
　　○吏科给事中郭兴言题臣接贵州督臣杨述中乞恩赠恤一＜锍-釒＞意必首录王三善乃止叙病故佥事李若楠及知府知县凌子俭等而三善之慷慨殉难无一语及焉夫黔事决裂人人畏避三善受命勇往进至偏沅当日有言救贵阳者悉置不听即史永安诸人＜锍-釒＞参屡及而亦不动及兵将集有二万余人密率众弁衔枚夜趋质明至贵阳城下贼尚不知以数千兵破贼二十余万久围立解李橒史永安皆得与城俱存且蒙优叙矣而三善卒死锋镝独不得一赠恤之典其解围后破龙里擒何中蔚等过陆广河捣大方略地三百里屯驻彼中三月有余举数十年之窟穴汛扫而焚毁之如此奇功而不蒙一恤典乎三善提兵入大方士卒绝粮十余日哨探不通谁司应援而令若是不得已班师回省中途为苗夷所截仗义而死见于按臣陆献明所勘者明白无疑如此节义而不蒙一恤典乎蜀中如成都围困百日按臣薛敷政居中调度布按三司朱爕元林宰胡承诏周著等各守一城日日打阵虽解围退贼不无藉于外援而百日死守城郭晏如不可谓非诸臣之力也重庆之役督臣张我续亲驻合州指麾操纵道臣丘志充徐如珂等破周鼎二万余之援兵缚樊龙张彤等献之阙下而督臣一子一妻俱死行间诚可惋恻寸功不录岂持论之平哉得旨王三善死事可悯委当优恤道将俟事平另议成都重庆功次并与叙覆张我续准以原官起用杨述中已有旨
　　○己未  上传严禁民间举放花炮流星击鼓踢球
　　○庚申  孝恪皇后忌辰遣襄城伯李守锜祭  永陵
　　○辛酉兵部请于常盈库贮马价银内动支一万两差官解赴狭西布政司以备天启五年分互市之用  上报可
　　○江南水灾抚按俱请改折漕粮＜锍-釒＞下户部部覆两臣补牍既为全折十分地方颂如天之泽复为被灾九分等邑希一视之仁  上谓国储匮乏已极重灾地方前部议改折三分之一已见轸念至意其被灾稍轻照尝解运抚按官亦须设法存恤不得一概滥免市恩于时浙江巡抚王洽亦以灾祲折漕为言该部据＜锍-釒＞覆请不准再折令照南直行
　　○准浙江带运辽米暂折一年后不为例以部覆抚臣王洽原议也
　　○壬戌  上御文华殿讲读
　　○命仓场总督户部右侍郎毕懋良署掌钱局印务
　　○贵州巡按傅宗龙请暂停武举专励战功拔真才以收实用兵部覆奏黔中之役急难刻缓宜俯从监臣之请于游魂惊草之余鼓横枪槊马之气给游击劄十守备劄二十听监臣与督抚论功行赏但驻空衔功成覆＜锍-釒＞之后方授实职报可
　　○兵部尚书赵彦言禁兵原系锦衣卫旗尉世袭于镇抚司八所额设执驾之用与班军之操备城守者判然不侔向因边情孔亟暂发操练未见有禆于行伍祗闻虚糜乎金钱以致銮舆仪驾与御用执事俱不敷用转派雇募殊于典制有悖今奉明旨总归大营仰见  皇上克诘戎兵至意但该卫旗尉设有定数原无多人一旦归之大营不惟人情弗便更于驾仪差役多所空缺尤非恪恭供事之义应仍归本卫管理专备执驾之需不得别项占役得旨旗尉仍归本卫不必专官训练以滋纷扰
　　○山东道御史陆世科＜锍-釒＞请变通漕政欲于漕折地方暂那北新浒墅等关应解户部税银该抚按委官往丰熟省分买米加以水脚运实京仓旋将州县所徵折色解补关额至如纳级纳监等项照新例俱准输粟因酌时价稍增其值以偿载运之费不待招商远致而持筹恒足也部覆借税一款应咨抚按酌议援例一款凡有漕运省直产米处所令随时定值悉照银数输纳本色于临近水次仓口收贮各以漕船带解其在京援纳仍旧输银本折两存而九边之额饷与京卫之急需均有所赖矣敕总督仓漕各部院一体遵行
　　○发户部银四万一千三百二十六两零解山海关抚夷道衙门为抚赏钱粮从辽东抚臣喻安性请也
　　○加升贵州游击班麟贵参将职衔管事
　　○癸亥以元宵节颁赐阁臣孙承宗等及讲官黄立极等正字官周国兴等膳酒有差
　　○户部署部事左侍郎陈所学题覆总督仓场毕懋良＜锍-釒＞言督臣＜锍-釒＞云加放折色月分议定四季之首一季中本色二月折色一月节仓储而恤军士诚两得之至于两月折银统在京军匠而言须三十万金始足查原无此项额设今督臣议欲于饷辽之漕粟照所截数动新饷银两以偿漕本以济两月之放斯固向来原议如今年截过三十五万石每石该银五钱共该银一十七万余两抵还第查新饷一项既以楚蜀黔滇关额加之灾荒地方蠲免而年来关门增饷又踰二十余万若欲要截数全抵恐亦不能应行令新库查酌量还其余不足容臣部于别项堪动内再为设处通融凑发惟期不失应放之额数而已乃若通粮额贮七十万石原系岁收岁放京军应赴通关支四个月每月领米一十四万石今既议折两月则此余粟应运至京其二月十二月仍赴通州支领若尽取给京仓则于军士虽省往返而本部反多费三万余金之脚价矣至于截津之费止可抵运二十余万石但津部目今咨取出仓入仓运价约二万余金亦费区处凡此皆督臣所谓权宜之术暂一行之诚见夫庾匮帑空苦心区画以竭诚于军国计安于长久者也命依议行
　　○甲子吏部等衙门会同考察天下方面有司等官分别应去应处开具职名贪为四川按察司副使侯国等不谨为狭西按察使倪朝宾等罢软无为为汉中府知府张土□□等老疾为湖广按察使程寰等才力不及为江西左布政使林欲栋等浮躁浅露为湖广左布政使李叔元等得旨革职闲住致仕降调如例
　　○升副总兵管真定标营游击事张体乾为五军营左副将大同正兵营游击刘国柱为万全右卫参将大同入卫都司佥书张自强为狭西巡抚标下游击
　　○调延绥右营游击王洪为延绥巡抚标下中军游击
　　○乙丑吏部题考察贪酷官应拏问者四川佥事徐清等浙江宁海知县鲍观光等一十四员  上命见在应朝的著锦衣卫拏送法司问其余各该巡按御史严行提问具奏追赃助边不得容纵
　　○兵部覆南赣巡抚李成名＜锍-釒＞参广西桂林府知府江湛然遣牌扰驿  上命吏部从重议处仍行该抚院严督驿传衙门不许恂情应付
　　○云南巡按朱泰祯＜锍-釒＞言滇黔瘴疠之虐夏秋增剧曰大渡河曰巴松曰白水曰金沙江毒草交头名黄叶瘴中之立毙非霜降后不敢渡臣祗畏简书于霜降之前抵蜀南界与前按臣订期面代暂留会川申饬将吏相机密擒乌利等贼歼渠散党两省获安然臣所经建昌一道从雅黎至滇界分为五大信地将领画疆而守南北亘二千里东西止如线乌道是曰尧封两界无垠俱属夷落其西界为西番即汉西域唐土番遗族其东界为猓猡种类甚蕃鼓煽滋众而要害之冲丑夷所倚为天险者曰冕山所距泸沽峡地不踰百里而雅黎之间皆有兵将独有松林站以至礼州从禄马站以至白水共四百里白骨山积营垒丘墟室庐空旷夷氛独横臣亟与道臣共议增兵三千以添戊守以一千增守建昌而道臣居重之势雄以一千拨守冕山泸沽而诸酋不能窥我北鄙以一千拨守阿雍白水而诸酋不能窥我南鄙盖必增设此三千而南北要害之地呼吸可以相通挞伐可以互济必联络此五信而汉夷分界之会威信可以詟服剿抚可以兼施当为今日吃紧之义也章下兵部
</div>
    <div class="pagination">
<a href="明实录熹宗实录_page65.html">上一页</a><span>...</span><a href="明实录熹宗实录_page61.html">61</a><a href="明实录熹宗实录_page62.html">62</a><a href="明实录熹宗实录_page63.html">63</a><a href="明实录熹宗实录_page64.html">64</a><a href="明实录熹宗实录_page65.html">65</a><span class="current-page">66</span><a href="明实录熹宗实录_page67.html">67</a><a href="明实录熹宗实录_page68.html">68</a><a href="明实录熹宗实录_page69.html">69</a><a href="明实录熹宗实录_page70.html">70</a><a href="明实录熹宗实录_page71.html">71</a><span>...</span><a href="明实录熹宗实录_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
