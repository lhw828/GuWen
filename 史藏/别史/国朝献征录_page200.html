<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 200 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 200 页/共 245 页
  </h1>
  <div class="content">
   戚元佐 
　　公名伟字公奇海盐人也少读书多观大旨览古人兴衰成败得失之由毅然若欲以身济之至与人论天下事引义慷慨俛仰风会抱先王之道以经纬其术坐不下堂而以世道巳任人固知其非凡士矣成化甲辰举进士行人巳而选御史勑督两淮盐政兼治河道事时边鹾法久支兑废滞后稍变通存积十二常股十八淮当通泰徐沛之中豪腴者多隐占过制贫瘠者逃亡流徙至不得守巨商通贿私挟乃至倍溢引额而顽犷白徒越境兴贩甚与逻人拒敌冒死不自顾所司屈于豪有力不得尽法乃至因循罔上而比周以遂其奸挠乱盐法甚公规其宿蠧裁以宪章商母冒禁灶母诡匿私盐无速盗公盐母归豪有力者一时鹾政清又以所司有阻法者不可不惩疏请于朝自今犯此者当戍边　上俞之遂着令既而山东大旱两浙大水民不堪命公曰国□储偫日久帑藏非乏财也齐鲁吴越恫瘝一体非异域也两淮幸多盐筴余金移以活两浙山东之民不亦可乎于是上书请赈报可民赖以生者不可计□近称其仁焉高邮湖地枕水国诸大湖南北相萦汪洋浩渺非下江淮之险每晴昼空明千艘并□□片云起天末则风激水涌波浪陡作长年黄头至不得措手唯见帆樯乱折舟并橹漂漾商舻漕艎覆溺狂流号呼莫捄公尝惋之然念不可与风涛争神必杀其水势寘之安流则安耳于是开里河四十里筑堤建闸俾南北□此者皆往来其中名康济河见国漕重也民至于今赖之以免覆溺之患事竣奉命按广西广西与岭南接境犀玳珠玑宝玉玻瓈之玩牙栗竹藤椰檀金锡之器冠簪带舄雕饰之巧无足而至所须甚易士大夫非有介然之操鲜不染指其间公至与诸属郡诫曰凡我庶官其务洁修以终有以贪墨闻者罪不赦令下信而遵者十之三赇而著者十之四公曰法令不行监司之罪也于是简诸羣僚得其甚者尽汰之他所激扬贞度持绣斧行百粤风俗问民便苦一切兴革大者驿闻小者条布内外庶司莫不精白承德夙夜覃虑民震动趋心而漓江桂岭以南尽风偃矣久之擢广东按察副使公素敏练精于吏治其以御史出方面则其事益简即上下往来案牍一披阅之不移时而尽判矣人皆服公内辨兄智材周综核视天下无不可也而公意且倦游□□德初请老居家一无外事兀然一室终日危坐望之如土偶人然至其孝友廉靖懔懔有以自持动引绳墨与物无忤乡评重之比诸陈太丘云卒年六十九 

　　○广东按察司副使徐公文溥墓志铭 

　　公幼名凤更名溥后益一字曰文溥字可大读书□岳寺爱其峰自号岳峰后更号梦渔明所志也公幼颕异未能言辄择所提者数岁善草书邑令程伦时给笔札初学易复学春秋皆有成总角出试摄学佥事林廷选所赏且荐之提学赵宽育而廪之游学信州最见称于编修毕济川辛酉以第一应试几擢不授居尊君封给事蒙斋丧竭力尽哀事太夫人甚孝抚二弟有恩意郡守沈杰礼遇甚隆议昏封孺人许氏丁卯以春秋第二人举于乡复承尊公弘逊重服辛未会试举进士选南京礼科给事中自奉不改寒素奉亲极其丰腴公退屏客静坐惟苦学养望而巳凡朝廷大利害事敢言弗惮若附御史高公韶而劾王琼及劾陆完李士实若论救侍郎罗玘因劝建储又特请建储若因灾异陈二十余事以匡　圣躬若荐尚书章楙等二十五人若辨佥事韩邦奇之冤而极诋中贵若论选举五弊若请革中人冗员若陈阙失八事若陈后湖七弊皆犯而不欺直而不迂天下难之其最难者则在千发宸濠之奸有得于曲突徙薪之义故给事中孙楙御史唐龙黎贯李素各颂功公以满考获封赠且所言多忤乃移疾东归筑书院于梧山奉亲求道罕所交接人莫敢于唯江山令吴仲以志稿来请勉一订邑令王思明即其幼学之地建岳峰精舍时一往梧山有楼曰聚书轩曰玩易凿池种鱼广植花木葛巾芒屩将终身焉屡召不起今　天子即位遂擢河南布政司左参议疋马之官首陈新政四要又陈地方四事其清税一事尤切时弊尚书杨廉比之考亭均漳税法云且立姚文献祠以崇正道设木栾渡舫以济士民方觊终庇而公念太夫人乞归不允辄欲弃去监司勉场屋之留事峻遂行都御史何天衢御史王溱交章保留请移近地便养得改福建寻擢广东按察司副使宗戚强之曰　圣恩若此可复辞乎乃奉太夫人以行广东沿海潮田最民利每苦势家告讦无休巳公奏请北照江演芦洲稍税之以资用而讼亦可息厘革戎伍宿弊奸胥墨吏靡不悚惕又上言十事多涉权要虑贻太夫人忧乃密招二弟托之欲待命于南雄焉二弟兼程至公素有热疾不利炎方南雄又最炎者遂上疏乞休不待命下而归至玉山巳矣呜呼公乎天何意乎玉山令周昆给事中□□乃相与其棺衾归正寝殓焉所交多名士若大学士杨一清尚书邵宝汪俊侍郎汪伟胡世宁尤号相知而胡尝荐公杨寔选公云公天才逸发不甚属稿所著有燕程集留都拾遗谏议稿南巡稿东巡录梧山集短箑录 

　　○广东按察司副使施公儒墓志铭（张元） 

　　张元 
　　余大父艮轩公举弘治甲子乡试则南村公同举乡试举正德辛未进士比对制则西亭公同对制一日侍大父道西亭公慷慨奇伟所至辄著称贤豪然再出再不究用以归未必尽命也持媕阿偭规矩葢自古易容矣嘉靖丁酉余承乏泉州推官同官唐通判泽潮人也公故兵备其地唐语余公以陈给事狱持法忤新贵人去先是恶少航海者持鸽鸟之东岛夷获二十金即讹言番嗜鸽鸟甚可射利数百羣聚奔走干没有以赀产易一鸽契成揖让与之不色吝郡废耕织本业若狂焉公即斥言此鸟妖不可长特严禁捕三廉首事数十人尽寘之法阅若干月而定其时微公且将有他变勤官府甲兵即勤未必胜也公讳儒字聘之别号西亭浙之归安人也以尚书举浙江丁卯乡试明年举会试时逆阉瑾方窃权柄播弄人事号正直者多遭斥逐编戍之祸乃托疾归教授吴门与太仆都公穆京兆祝公允明翰林文公征明友善结社赋诗有以自乐也瑾诛之明年正德辛未入奉廷对得赐进士出身七月授山西道监察御史是时一武庙春秋鼎盛无他恙会干清宫灾求直言公手疏弭灾事目拳拳以建储言非人□敢拟议者不报癸酉巡山海关甲戌改巡应天初山海关西自密云傅马兰营至关千里而遥地逼近北虏要害属承平久无烽火之警兵将偷惰宴然不虞而貂珰怙势重稍侵牟之又御史前后持节至不能一岁二三巡其守关用部使者以职守有专不得与民事皆不便公至先以军所疾苦权贵人章某如法从事乃振纪纲料兵食去墨吏部内肃然及请于朝添设兵备副使若佥事一员与参将共事军民皆得统一便□上从之事竣得代趋应天之命应天邻归安公乃便道省母程太夫人巳视事如前山海时赃吏若豪猾踰检者素惮公严重不敢犯公亦务廉实不发摘自神异得体会有都城门卒故出入权贵法当遣戍权贵请之不听反论奏公有旨逮治下诏狱罗织备至竟无他左验以微罪夺职得还侍太夫人躬奉养三年暨疾病汤药襄事皆公所自尽公少孤不得追先大夫之养一尽于太夫人虽使骤显贵一时捧檄东西去中怀慕恋若北山大夫然公自称不愿易也比太夫人丧毕□天子入嗣大统诏先朝诸臣以无罪废弃者复其官遂起公广东按察司佥事兵备潮惠间潮惠故薮盗拥众多者至数千人沿山峒结巢穴互声势官府不能禁多招抚曾无何辄掠略如故以事体不宜轻动幸母大耳公至会剧贼龚梁凤锺大总者复相哨聚公乃捕勒狼目汉达官军及效顺新民各密授方略分道进直抵贼所剧山曰龙川山者旬日间剿平之并谕他贼首吴大王等诣营归命捷闻赐白金文绮潮人士请于学士伦公以训伐石颂功焉明年平新田寇又明年平桃子园寇皆斩获二千人以上遂请设惠来大埔二县贼于是无所逃遁今惠潮之间民得老老长幼不闻征发不事金革云乙酉年擢福建布政司参议业行矣总制尚书姚公谟廵按御史涂公相会请量加公宪职毕事于潮惠间而公亦曰我思用广人比命下得授广东按察司副使整饬兵备如故庶几展公才志而鸽鸟事起诸右族方纷纷不便公驰捕佐恶少口语以诋冀摇动公卒以公持之坚息此大妖干一方陈给事者与公同年居乡里间横甚以言事得党于新贵人虽罢官竟不次授太常少卿乃即其所仇恨二千家讼之朝行广东覆按诸同官者皆□陈竞袖手避陈独难公且以新贵人手书至啖之美官竟潮之民所以无冤而寘陈于法者公也明年遂落职公自始与计偕及是前后二十五年纔通藉七年耳甫筮仕而托疾中而民终而夺职皆以孤抗不能干权贵至屏弃然桃子园之赏公巳归田　天子不忘前功即其家赐之不可谓不遇而新建伯王公守仁之平八寨也会江右兵备员缺未有所属任疏公名以请兵部尚书胡公世宁至举公自代公之名自是愈重矣居数年与大司马先湖郡太守刘君天和共商湖中税重轻不相准多逋负民日以流移而吏课殿于是刘公请于朝如议行公乡谕父老子弟以太守均则意甚便且田一而巳既分官民就官田中一则至十则夫十则之税至亩一石岁至几何而以一石输官势必不给以至死且徙不巳则征诸其里之人纵户皆民田税轻卒至均赔令下无免者此固巳事之征非以他利害相诳也今诚均一则时不便然无代赔之苦又十则田常少五六则田居其太多所谓一二则者亦不多见以重准轻要无大相远又履亩丈量当无隐匿独幸者亦足以均诸则而分诸户苦乐矣于是一郡皆应刘公卒得行其志今所谓惠湖大计一书信大计也巳又请割乌镇边界立县虽不得施行竟得设通判一员专制其土诸盐盗狱讼所有弹压无大奸宄信如公所谓乡先生不虚矣所著有学庸臆说等藁藏于家生于成化戊戌卒于嘉靖己亥年六十有二 

　　○广东提学副使萧公鸣凤墓表（薛应□） 

　　薛应□ 
　　会稽之阴有大儒曰静庵先生者禀赋不凡少即颕异甫踰十龄修词艺文巳卓然成章年十七即厌弃之从阳明王先生游讲明圣学穷极指归体认践履不务口耳在诸生中甚提学副使赵公宽所赏试弘治甲子杨文恪公廉浙江乡试考官得先生文大惊谓学有本原才堪经济取置第一自是遂以文名四方登正德甲戌进士选授监察御史时方以言讳先生劾奏兵部尚书王琼虽小有才多挟私妄作都督江彬夤缘投托蔓将难图申救胡副使世□孤忠国力剪强藩封章慷慨天下想闻其风采□徒事声容者此奉　上命巡山海诸关值边备久弛将官怠纵先生遍历边徼修废振坠相机设备广树林木多覆堑虏骑不敢长驱相顾喙息会传奉　武宗将出边捕虎总镇以下递相掊克先生上疏言　陛下不当贼民命而贵异物玩细娱而忘远图因及官司掊克兵民疾苦之状留中不报总兵戴钦镇守王忻图中伤之用事者日萧御史无隙乃止尝疾驰黄花镇启视仓粮苴砾居半且侵克累巨万守将尽论如法巨珰温祥在司礼监有权令二倅折□□先生并逮倅治之边境悚然士始获饷先是贵人多冒夺士卒首功前御史尽纪验先生悉奏夺之江彬钱宁忿然论于先生之前先生曰某地某地相距几百里某乃同日杀虏彼此获功岂能二三其身邪二人语塞巡边代还画图山川形势量地夷险叙着机宜方略缓急有差按图可议战守彭都御史泽上其功且荐可大用王琼以夙憾不覆奏先生亦初无意于论功复命巡按云南值左胫边风所中疾作太孺人忧之遂疏请归省踰年南畿缺提学御史乃膺简命先生素以人才废坏忧至则振起□条以身范物先德行而后文艺士有可进者先生□色温言恳恳诱掖语及理道反复推明其或有不率教者纵其文拟杨马词并庄骚亦在所必黜重以权贵人请之不听也其诸官师之贤否生民之利病往昔之忠贤山林遗逸悉心咨访抑扬兴革究其所措意直欲挽回陋习跻之隆古而与人善之诚恻然可掬此岂可与流俗道哉故南士有陈泰山萧北斗之谣陈谓先提学陈恭愍公选也寻升河南按察使仍董学政凡所施设一如南畿临颕有太臣在内阁以故怨构诬其乡人谷生者欲假手甘心先生廉知□故不处乃复其子弟甥婿请记又弗许曰是憾甚嘱言事者劾先生及广东提学副使魏先生校二先生皆当世名儒疏下吏部恐拂临颕廉乃量移先生于湖广魏于江西皆兵备副使南御史上疏谓二人皆长才硕学官大用不宜左调值临颕去位乃更先生广东魏河南仍各提学副使广学政久弛魏以过严获谴先生继之不少贬复怨者所构先生不辩唯疏求解职竟复论改调寻丁太孺人忧年且五十而哀慕不已葢寖就衰矣自是遂不复出嘉靖甲午以疾卒于家距生成化庚子年五十有五疾革时令子扶坐堂土曰吾平生不欺使吾一见天□耳子泣请遗命曰好人余一无所言先生讳鸣凤字子雝绍兴山阴县人学者称静庵先生所著有静庵文录诗录教录杜诗注若干卷六经方次弟有说创草未就先生瓌杰廓落廉靖方介终身无媵侍静处一室浩然天游常正襟危坐或独步中庭遇风月清朗则自喜曰此吾儒受用处也其于出处之际百折不回虽识者谓其足以大受惜其不公卿而先生之视功名事业则若浮云之过太虚也呜呼斯世有如先生者几人哉先生卒之二十年其门人武进薛应旗亦以视学过先生第拜遗像而寻宿草之墓焉子勉饬以墓未有表遂属之余南考功时西盘张公尚书检差庶寮欷歔嗟叹者久之曰士失养于学校而顾稽之于既仕殆犹使不教之民战也宜其鲜完人矣近时于萧子雝魏子才之提学其人岂易得哉然则二先生之所以取嫉于人者固其所以见称于世者也昔欧阳公谓宰执可而唯翰林学士不可轻授余则谓学士可而唯提学不可轻授葢士习之污隆世道之升降由此其出也吾未知河南广东如何今南畿诸士去三十余年犹若畏先生而不敢不善者此其益岂小补哉余因表先生之墓而特书其大者 

　　○广东按察司副使胡君永成墓志铭（罗□□） 

　　罗□□ 
　　君讳永成字思贞号嵿泉吉之安福人嘉靖己丑进士授泾县知县能其官四年用荐者入刑部主事断张延龄狱忤旨例谪和州同知稍迁徽州府同知南雄知府白州郡而能益着复用荐擢广东按察司副使整饬琼崖兵备卒于官年四十有九士大夫闻者莫不惜其才而卒之日又无疾于是闻者又莫不哀其促余与君同年举进士而生于同郡是年同郡举进士者十有一人先卒者五君于五人稍后矣而又以能显余因得以久交心雅爱之余待罪归田君尝再访于家所言侃侃多古人风节不欲以世俗琐猥事入口故余于其卒也不独惜其才而怜其志不独悲其促而疑其故又有异于他人之闻焉既踰年其子宏宗来请铭余既雅慕而哀怜之何忍辞然君在州郡余以告去其政事不尽闻大要君之政事必欲其是非断于巳而不能以毁誉狥乎人巳以是虽贵宦尊官沮之不止也已以非虽甘言游说强之不从也以是其能着而人亦多忤泾岩邑也民喜讼匿不受捕君条教使民知令意不在根株有□抑来自言即可得理于是讼者无敢嚚□久之旁邑求归平建平王贯五者坐逆党多诬逮积十□□不能□至是获释者五人君之大狱主于不诬而巳然顽梗自远盗贼简息当是时俭庵梁公司徒畿内储蓄多不及数恐一旦缓急无所仰下议郡县行之郡县多虚文相绐独泾以君故廪庾皆实民所隐税既不得幸而岁漕所屯廒舍旧在邑者更置湾□水陆交便比君满考再至泾岁果大饥施给有序泾民得以不困尝署其廪曰积之者谁散之者谁知我者此罪我者此其远虑又若此去之日民拥道挽之不得泣留其衣服以别入刑部司寇渔石唐公所知主视诸司奏牍诸司有大疑狱及当矜恕者属令代署奏牍上皆得俞旨及谪和州会常章圣皇太后梓宫南祔所过州郡多以供调弗严得罪至和州官吏无受谴者然自和□至徽州以副倅得不事事时时与儒生学士游儒生学士闻君在泾崇奖文学领其说者射科辄中于是从而学易者甚众南雄当江岭襟喉天顺间于太平桥榷税助军饷而郡司其管郡不得人往往有所没入前守同邑刘公实独以节介鸣于时时人号曰铁板君至叹曰吾纵不能刘铁板将不得木板乎既以榷委他倅季一易人以防蠧渔得请因着例而民间税额岁亏者复分此所属核之会议者言小明路事君复建六难之说始庾岭未开时道入东河抵乌径出信丰至今商盐用之而射利者欲从西河入南安小明君之六难说曰塞□径路废小民业一西河在下流移桥关巨二减盐□税势须增民料价三新道险僻必多增巡徼四间道撤江岭藩篱五西河浅小水利不便六议者诎其说事竟寝自六难出而君益多忤然人亦更以此多君琼崖之役本以备黎君则曰九病吾民者即黎也何黎之责不此之诏而但欲备黎黎将我有辞矣且黎亦人也使吾有以处之彼食其土乌庸绝乎于是籍墨吏之效尤与强宗之怙势者必抵于法琼限海外往时官其地者自以远乡井入绝域惧其有他又多贪奇香珠翠犀贝诸货不笼罩计不可满欲于法故无所操断君断断独不身计民始知有官刑而名酋如那红狗黄猪次第且俱送款君方以效职自喜尝独卧署斋晨起衣冠将视事忽手足逆今不能举家人请召医犹山每擅出我门户语毕□君既卒无能明其何疾者悲夫君未弱冠举乡试而家世固且非寒约矣然平生自衣食使令无少君僭处冢孝友而恩及羣下闻甘泉阳明二先生之□皆能不逆其说居常以其说训子弟然则能其官□卒以死者其有自哉 

　　○广东按察司副使顾公可久墓志铭（皇甫汸） 

　　皇甫汸 
　　公顾氏讳可久字与新别号洞阳昔越王勾践封其庶子于顾因以氏其在锡者则自晋参军凯之始也明兴有福五者卜居邑之胶山乡公之高王父也力田畜藏家累千金时巨猾俞寘逞暴作奸福五率其子寿山召义旅遏之寘惧乃潜奔京师飞文诬诋父子并逮系久之寘乃服辜始蒙矜释归则尽丧其赀矣寿山子讳信尚在龆龄赖友人钱氏鲁朱家得不死长从贾人往来吴门稍稍复其家业是诚轩公后以兄荣僖公贵赠柱国太保礼部尚书公之王父也生三子季讳荣章号筠轩以公贵赠中宪大夫泉州知府娶李氏而生公中宪父尝与芹轩伯氏草堂仲氏各训诲其子每曰吾家本江东人望缨緌蝉联安可不思光昭先德而守田舍翁哉由是诸子克遵义方伯氏子可学即荣僖公仲氏子可立是参议公相继登进士筠轩颇鞅鞅不豫公曰富贵要各有时大人第少安焉知羽一举不凌前翼冲霄耶岁在癸甲果连第拜行人时　毅皇帝将南狩偕同官江右熊轼山西孟阳泉南张岳洛中熊荣辈上书请留畧曰　陛下轻万乘弃九重忽垂堂之诫而甘驰骏之游纵不自惜如宗庙　太后何　上怒诏狱廷杖之右迁国子学正寻以父忧去位值　今上入继大统首录谏臣擢居琐闼而公尚在苫块未承恩命也癸未免丧起家铨曹将拟前授而锡尹畅子素不悦公亦应召在京阴谮沮之竟拜户部员外郎时追崇　献皇议起羣下聚讼未有折衷公从同官后上疏与张桂二公殊不相恊复诏狱杖之阙下幸不夺官乃有徽藩册封之役昔在行人有荣善王吊祭之役两遭笞点而臣节不渝君子以难丙戌出知闽之泉州以母老乞养疏上不报叹曰古人回驭独何心哉强承郡檄而泉俗素好嚚讼且怙势相倾至则作六条以与民约旬月多回心向化者公之折狱也务在得情而发摘不以神故民无冤者公之恤灾也赈贷有方而矫制不以嫌故民多全活者至则兴崇学校奖拔士类尤加意焉庠生王以宁兄弟就僧舍读书苍头与行者忿争辄扑杀之株连两生公一讯出之止坐殴者以宁是秋举于乡故士多感激奋发由戊子举者凡二十有八人中庄用宾蔡克廉并以高第显名三载考绩　上方留意元元求所谓良二千石者入公卿铨曹察吏治无出泉州□将以太常卿召之客有止公行者曰吾母耄矣忍□不沾宠命而徒身计乎乃就考得上最母封大恭人帔霞簪翟亦荣矣亡何母卒叹曰向使从容言不抱终天之恨乎甲午免丧起家补赣州当闽广荆楚孔道商醝往来例榷其税以充督府军需墨吏并农贩征之公至白罢之赣民称便甫三月擢广东按察副使民泣曰天不佑赣遇公之晚柰何不能借公如寇恂也濒行主藏吏邀公视其醝羡将以德公乃斥之曰昔属令有馈吾币于途者谢而遣之汝不闻耶三年无染于泉三月欲污于赣弃其前操戾之其矣赣民至今以美谈公自念两守剧郡年资特久仅膺常调复领遐陬兼之备兵琼海飓风瘴雾意不欲行少宰霍文敏公广人也移书趣之不得巳褰帷露冕往莅其境饬法振纪宣布威德黎民惴惴罔敢犯者间乃按行诸郡咨询黎倭出没之处相其阨塞险阻而之备御绘图说松林石坂不假躬登绝岛中盘宛在心月虽昔之画金城筹函谷者不是过焉未几罗活峒黎出劫盗按图循迹遂穷治之儋崖诸黎五十二部落闻风款附境内帖然前此未有也以公之才晋陟卿贰如汉故事奚所不可竟以谗免惜哉萋斐成贝锦之嗟薏苡起怀珠之谤皎行易汗流言难察类如此矣昔泉有丘侍御者纵其家奴抟人于监司之门公按以法双江聂公持节按闽犹不能夺使宪臣如公则王者三尺法有不信于天下者哉观其赍空囊而度大庾之岭题数语而谒曲江之祠此与投犀沉水取石迮舟者奚异其免官还也杜门却扫绝交当世屏迹公府庆吊之外虽燕会亦不多预时泛舟梁溪之上振策惠山之阳以取适而巳性好读书至老不倦尤好染翰作锺王书尽得其髓文必根理不袭陈言尤工于诗解褐即与薛考功蕙郑户曹善夫谈初耽李杜乃撰体畧晚醉右丞爰辑诗说唐太史评公诗有幽深之思多自得之趣当矣所著有在署读礼温陵虔州珠崖在涧诸集并赋赞志铭序记若干卷藏于家琼管所纂山海图说迄今用之辄效传军中指南云 

　　○广东按察司副使张公尧年墓志铭（孙矿） 

　　孙矿 
　　余初仕职方主事与嵩岩公同官知张公最深云公讳尧年字长卿父曰启元邑庠生封兵部主事祖父曰迁处士曾祖曰父璇正德辛末进士历官刑部员外郎其先汤阴人宋南渡徙杭巳又徙余姚国初时给事中惟一以直谏谪戍云南洱海卫第三孙皥留姚越二世至比部公始显而比部次子逵正德辛巳进士任给事中亦以谏谪戍后赠光禄少卿处士长子元嘉靖乙未进士仕至衡州府同知至公盖四世进士矣公隆庆戊辰登第学政吏部进士不与部中事自公堂一揖外惟以次诣阙下领所请章疏公日必早赴迄两月未尝一乞洗沐冢宰蒲阳公甚重之因授以定推官定畿辅大郡近京理者多擢台谏盖所谓上缺者也公不厉声色而诇察最密先太仆兄时令长垣诸邑多同年友相聚皆曰里中有丝毫事长年兄必知之彼以何术得耶学院陈公省开恒山馆训诸生命公董其事所成就名士甚多若赵考功南星曹总河时聘王奉常三余乔开府壁□皆其最著者赵君尤德公尝告余曰每暂归次早□起嵩岩师使者在户矣辛未选　谏时杨太子巳□去新郑高文襄以阁学掌铨事或中公以口语不得与擢刑部主事无何高公去杨公复太宰乃调公交车驾明年万历癸酉转职方员外郎甲戍余备员职方职方员多公署狭余所憩舍即在公堂侧而职方郎主边务日不暇给诸杂事皆两副郎专行之半月互更焉公每出视事余在舍谛听公言简而尽□□者皆詟服无敢尽辞者有戍卒奉牍来公曰汝冒名者也笞之其人不悟疾呼曰我非某也我非某也余闻之笑然不知公其由辨之都宪陶公大顺时正郎尝戏公曰公慎决事有窃听者在傍盖指余也而公又时时教余官谓宜勤宜随事研究司空有役借卒职方卒不给以直偿之工曹移文属余受事公曰输其直不领其役缮作非吾职此由前任者误峻拒无害余敬诺焉未几公转协司郎中明年改武选郎中是岁冬考选军政公履任即留心密访行伍间锱铢皆得其实黜陟咸当余尝入朝见中贵人偶语曰凡武弁月旦无他求但问张武选即得巷语亦然名誉更大起余尝从同邑诸公谒少司寇翁见海公翁公谓公曰顷面冢宰及大司马皆亟称君行将有重托似无须守府矣京都日职方大郎垂涎者众有宵人忌公构别语于当路适又旧僚候补者数人来欲得缺遂擢公河南参议果亦不守府然非昔指矣参藩驻大梁主国课岁一至小滩督运时有奇羡或遂私用之公不然悉以归藩帑充经费年饥藩宗禄不给公参伍乘除之皆心悦以此中州远近翕然称张少参三载陟广东按察副使领惠潮武备龙川有剧寇鲍时季去邑城二十余里与矿徒相犄角出没不常时有剽夺公征三大校由东水蓝田龙川分道剿之贼愕出不意皆鼠伏斩劲酋杜九思余悉就擒于时士不满三千役不再旬而数十年据巢之寇荡然督府上其功赐白金辛巳京察从郎史秩贬等调外犹尚以前语也抵家一年代事者欲有所上下其手取公前征龙川军费摘其出入数臆定之以白于直指冀没其余直指不察以公在谪籍知其无内援也遂加重劾余时在考功同官黄君克念中州人习公行事曰嵩岩公岂有此余力争于太宰谓当覆核太宰然之而执政衔公深不可破竟从罢例余甚媿焉然公不以咎余见余畧不言及飘然若脱屣也公明达练于庶务善综核好谭吏事余间有所叩必悉究首尾酌古今之宜举其要领所指□□破的余每心醉余尝叹息谓公才最宜官其□□皆有劳勚无瑕垢而鸾翮中铩勋绩不见于世今人谈世务动称乏才夫有才厄之使困又何喋喋公解绶时年甫四十六壮心未抱干将无所试则日走四方尝入燕者再后乃更至塞上若吴楚近区则时时命舟揽山水采风俗至老不倦问之其荅如响居常亦勤治生所就产业皆非宦中物性不喜饮里中宴会多不与惟奉考封公□间聚兄弟家人乐善修容每旦早起衣冠必整洁生嘉靖丁酉八月二十五日己酉四月九日遘疾卒享年七十三 

　　○广东按察司副使王公叔果墓志（王世贞） 

　　王世贞 
　　永嘉故多贤士大夫然无有如王氏若中丞之惠而给事之节故自足烺烺而王氏之贤而著者则毋如西华公父子兄弟西华公之父东公澈有帷幄密勿勋扬历中外晚而好行其德于乡且备享人间之乐以终公于成进士不晚郎缙云参名藩不拙甫染指而去之超然物表晹谷公叔杲始从容出应世以继公之志于仕宦之日久其归亦稍后然皆能自操其出处之衡不世法所绳束可谓贤也公讳叔果字育德其先世琅琊及宋有惠者复徙永嘉遂永嘉人凡七传而封通政公钲即公王父也有二子东崖公仕至福建布政使司左参议而仲子激至国子祭酒其通政封则以祭酒贵云东公娶潘恭人年四十余未举子得异梦始举即公公生而英异甫七岁工俪语十三工属文既长恂恂如也美须眉秀晳体若不胜衣补博士弟了学使者合五郡诸弟子试之擢公第一遂赫然有声荐乡书复高等明年罢会试归读书山中其学益遂时东公方树先祠辑世谱饬宗法公佐其成而详之说世所传王氏约者也寻与晹谷公同游南太学时程文恭公文德祭酒而欧阳文庄公德太常卿皆以讲学名一时致公兄弟都肄长而称扬之公益有声嘉靖庚戌成进士时所谓中丞诤者族父同榜同邸舍日从事时政比详之业以使事归觐东公称觞上寿里人艳之亡何东公卒哀毁逾礼既服除栖迟冢舍者又四载而始谒选授兵部职方主事明年与视西内工有金币之锡复以使事归省墓而倭事起族从所谓给事德者从义兵与角不胜死之族鸟兽窜公与旸谷公谋曰不早储胥将无族矣亟还朝上书愿以家槖城堡以捍贼而完其族报可时旸谷公犹在公交车不复诣请与公捐槖而躬畚锸之役堡成贼有环睨而巳至今赖之寻迁其司员外郎聘同考会试所得多名士遂迁郎中出阅视蓟镇兵时诸镇既有帅而昌平复设一总帅临之名位相颉颃不能有所控御而烦费且不支公疏请从革所省以万计有请修戎政志者例以史官充之大司马杨袭毅公请以属公书成进之曰京营纪改武选郎中武选最猥杂号吏薮公至当注选与诸寮精核而次第之吏不得有所侮宿弊若洗满六载旅谒分宜相相前缉之曰故人予耶盖东公有□□谊□公卒不私往以是仅迁湖广布政使司右参议□里上疏乞骸骨不许公所治荆西承天德安二郡承天　世庙故邸也有　先皇之陵在而德安景恭王初封国两地中贵戚畹争挟重鱼肉赤子业公一切引之以礼不听则裁之以法竟公任相戒无敢犯者诏修兴都志俾公具草上太史公既上而曰此　献皇帝纪也如恚何属同年高长史岱以志体别创而资其楮笔缮写之费书成郡始有文献矣地故有郢梁岐三绝王坟中责之守者岁私其耨修费以千计公悉清裁之应山灾公授煮粥法以啖饿者又缮丰乐驿前后割私帑以赡不烦县官公念谒陵者麋至其夫饩皆责之锺祥叹曰锺祥之民尽矣请于抚臣俾疏酌道里远近如两京中都以谒陵节数多所减邮驿少息肩而会分宜相败吏部以公旧资重甫一载余擢广东按察副使时广数中倭吴司马以公羸弱恐不任军旅而重其文疏请以内地学政处之吏部知其指□公归里听用公喜曰司马知我唯太宰亦知我遂杜门不复出部移亟下监司守令劝驾旁午公悉谢绝之家世奉东公遗素说而公雅不问产听子弟息之了不知也日食不能时二簋实以蔬笋间一咀□鱼干脯衣仅布素或三澣破则缝之姬姜粉黛一不以入目过亦如无曰生不晓名俭宁论奢公府乡里之燕不恒设设亦取成礼而巳性介慎不亡取予然至义施亦不废如饬先祠置外塾广墓田以教养宗姓之类公有创而旸谷公成之旸谷公有创公颔而属其子光蕴成之公居故所城堡而旸谷公家于郡公之郡则郡岁征焟宾而巳旸谷公时时过从公相与谈笑寝处无间十余年来友于之风蔼如也公一切无所嗜顾独嗜书无一日不开卷于子史百家下及稗官黄衣之说靡所不浃第其所专精者六经理性之学居恒谓儒者类以陆子静先生言近禅不知其非禅也颇取朱元晦先生晚年之说而合之其创故自程学士敏政然其所评析加精深而又以王伯安先生指心之良知是圣欲学者惺惺不昧以通乎昼夜之道而知若朱陆之称性善求放心其作用虽少殊而出于孟氏者则一性善故知良求放心故自惺惺不昧三君子之单提直人本非有二端也当是时泰和胡观察直人名中考功方遂黄□耿御史大夫定向皆论笃君子□推公以得实□云然公诲光蕴必诚意尽伦低行母徒区区口耳也旸谷公治别墅于阳湖穷极山水之胜其伟丽江东冠而公亦于半山故读书处颇增饬庭宇剔洞壑开陂塘间从子姓游一觞一咏陶然自适而巳旸谷公一饮而方客游必甲夜征声奏伎客亦艳称之两人意各自得也东公开大耋至没而公犹作孺子慕大腊享奠悲不自胜既谢朝事称不任然至闻一贤者用未尝不津津见眉宇也一贤者退不贤者进蹙然有忧色矣故少羸然以断欲久神转王谈论夙昔不示倦既感脾疾犹强起具衣冠及谷九始就枕谓光蕴兄弟曰夫人生而胶胶扰扰者梦也吾梦且醒矣复何言问体中得胜否不答巳而曰愿天生贤者自是戒内子毋得挟妇女入谒巳呼粥粥至犹能尽一瓯巳复就枕若寐熟者撼之逝矣公生以正德丙子得年七十有三所著有永嘉县志十卷半山藏稿二十卷 

　　◆佥事 

　　广东按察司佥事刘公仕貆传（正气集） 
　　广东按察司佥事梁观传（郡志） 
　　广东按察司佥事顾公俨墓表（倪谦） 
　　佥事黄公山墓志铭 
　　广东按察司提学佥事宋君端仪莫志铭（黄仲昭） 
　　广东按察司佥事金君逵墓志铭（景旸） 
　　佥事君镗行状（顾璘） 
　　广东按察司佥事赠太仆寺少卿东华王公德墓表（王世贞） 
　　按察司佥事徐公甫宰传 
　　广东按察司佥事施公雨行状（陈瓒） 
　　广东按察司佥事王仲山先生问墓碑铭（万士和） 
　　广东按察司佥事管公志道墓志铭（澹园集） 

　　○广东按察司佥事刘公仕貆传（正气集） 

　　正气集 
　　先生讳仕貆字伯贞姓刘氏其先本汉长沙定王子安成思侯之裔由儒科历仕唐宋元朝吉之安福望姓世家汤市有赠秘书监上骑都尉万安郡伯曰圣功生子四人竞伟其仲闬与其兄沔阳大守闻弟武昌学正阅石门令闰俱以春秋应举闬独不偶退广著述吉袁诸学宾先生乃其子也先生蚤受诸父教能游举场遭红巾乱安福寇据有先生以元故臣不奉号寇将屠其家母张夫人度难全率羣女妇自沉茨潭以死独先生械至寇所讯曰尔何恃而不我从先生知寇首先吏于沔阳公也应曰吾前沔阳守某诸子也岂汝从耶寇竟释之避地邑南社洲故姓刘氏舍以女遂家焉天下既定于皇明先生以门地自负倔强者所忌而致诸役卒见辱于邑少令张禧归益奋于学字其斋曰悠然游徒日众称之曰悠然先生洪武十五年诏举贤良先生受礼币入朝上策以求贤图治以安生民之道实时条对其大要曰安民在于图治图治在于得贤贤才者致治安民之具也然取人之际自古难取之以貌则美其容者或内行之不立考之以文则饱于学者或才用之不足辨之以识则达于务者或心术之多乖□□以言则佞于词者或力行之未逮之以望则隆其誉者或实德之尤病以是五者进人且曰不然况今郡县进人皆外是五者惟求庸碌之流医巫工卜之子以塞一时之责不虞后日之弊如是而欲望致治之兴生民之安其将能乎臣愚以任一人第众人之优劣于会考之中莫若任众人别一人之臧否于分察之际自今学校岁贡生员宜令学官审其朋徒郡县覆之学官其果经明行修然后升之礼部有司岁举人才宜令县令审之乡里郡守覆之县令共果行艺淑精然后进之吏部其学官所贡有司所举每得人则每录以绩每失人则每纪以过绩多来考者有陟过多来考者有降又厚禄赏以励其廉正信刑罚以警其奸墨则内外官举得其人人皆称其职治不图美而美民不待安而安野无遗贤万邦咸宁不在唐虞而在今日矣　上是其言欲置诸近侍会朝有增设风宪分察郡邑之议先生遂授广东按察司佥事分察琼之诸县琼在广海外新内附其地远其民夷其习谲先生德以绥之刑以威之踰年而奸尽发抑尽神负逋输役愁吟笑歌鬅嬴皆巾服操戈挟弩者且佩诗书大得民愿先是分司莅琼琼人辄致水土稀奇物为贽受则喜以不忌巳不受则惧而尽毒蛊先生一出诚心拒却终不害琼山少令即前有□□辱先生者谒见大惭怖先生遇之如他令令□语人曰君子德量诚非庸见所能窥巳而朝议省是校以廵察他郡者坐法贬凡廵察者秩先生成是落长沙河泊使寻改东莞河泊道发愤种疾遭风掩舟以没其同官张仕祥在侧乞于官葬之鸦矶时洪武二十三年六月也得年五十八先生平生不务外饰故文与诗皆据事实去浮词有悠然集十卷藏于家 

　　○广东按察司佥事梁观传（郡志） 

　　郡志 
　　梁观字大用当涂人观人廉公方正勤学善大书与李衡交衡有妻妾欲远行一日夜恐盗伺之乃要观止其书舍一夕燃灯读书达旦其人多类此洪武三十五年由府庠生贡入监除吏科给事中升四川按察司佥事调广东按察司佥事分廵潮州几一载廉介刚果决狱如神会天久旱观斋沐祷神雨下如注没于官潮人哀思之塑像于韩山书院以祀之观虽没其精爽不迷有祈辄应同庠谢孚监察御史时领兵平百家畬于潮夜宿行台每夕户鐍无风自击孚恬然不之疑一日晨兴守门隶卒不来请钥孚怪问之守者曰昨夜明公衣内衣往来中道提钥将门尽开若有沉思者时月色蒙蒙某等于窻隙见之第无命不敢出耳孚知其观之神也然恐隶卒惊绐之曰是我是我一时失记矣至夕鐍击如故孚乃默祝曰某奉命来靖一方以大用平日之志当加阴相使公私皆美何作此态以相恐又默戏之曰大用博我奠耳声遂息明日具牲醴即书院以祭其后凡有捷前夕必梦与之欢笑如生精爽盖如此子任县丞 

　　○广东按察司佥事顾公俨墓表（倪谦） 

　　倪谦 
　　公讳俨字廷望姓顾氏曾祖泰祖至善封中书舍人公叔恭中永乐乙未乙榜任河南洪县教谕母张氏季父叔谦任礼部精膳主事公之先苏之吴县人洪武中中书以富室徙京师因家金陵公幼负美质器宇魁梧有志于学早从里中师游辄能诗赋工书法若老成人人皆奇之既长侍主事公京师从翰林侍读学士士谦张先生学学大进累试京闱不偶乃归教授乡里远近来学者屦满户外正统戊辰廵按御史齐公闻其贤以经明行修荐于朝召试优等授嘉兴县学训导教人有法士多成就登名甲科景泰乙亥丁内艰服阕至京适朝廷选儒臣以充宪台公与焉拜陜西道监察御史以绩最赐勑命阶文林郎赠教谕公如公官母室皆孺人公持廉秉正纠击不避人严惮之尝廵视京仓善于立法盗息弊革奉勑清理福建军政边军多有以诡名来扰者逮系妻孥邻里累年不绝公究得其实罪其奸而雪其诬民始获安沙汀民叛则杀不辜公领兵抵其境诛其首恶余党悉平还朝升广东按察司佥事时广贼方炽公至即往高雷诸处招抚叛民新会杨江有贼数万总戎赵公辅檄公剿之公提兵五千直捣贼巢斩首千余级追复被掳男妇千余人牛马什器无算总戎上其功蒙朝廷银器采之赐公在军中不解甲者累月冒矢石犯霜露以劳致疾乞归田里遂致仕还吴中公性孝友早丧父迎母就养官舍奉侍甚备少尝鞠于伯父贤伯父卒无嗣每思及辄悲泣主事公尝遘疾几危公刲股煮液以进遂愈公兄弟三人极相亲爱无间尔汝交友以信义相与所得俸赉辄以赈施故旧宾客晚结屋城东时会乡耆故友燕谈乐或携尊出游登山临水把酒赋诗澹然忘归世事一不以挂怀抱人皆高之卒年五十有五 

　　○佥事黄公山墓志铭 

　　黄出嬴姓后以国氏今世居高安之折棠山者祖吴益州太守建封下逮吏部尚书屡传至正端赠监察御史生公讳山字允高垂十龄新喻吴先生汇过其家命属对语奇警谓其父曰此君家骥子也弱冠补府学生志立大节不专觅举计成化十年以易中式十四年丁内艰新昌刘高等来从游公与讲学而造诣益深二十年登进士第除行人司行人弘治改元赍诏赦往安庆江西两广所历藩臬府州县咸馈仪物悉以义辞三年遣祭襄王所赐赍亦辞嗣王贤之撰荣寿永思二记以赐祖父卒公承重丁忧不忘哀慕服阕补前职满考进阶七年夏六年实授云南道监察御史明年照刷浙江大藩照刷者难其人今吏部尚书致仕屠公廵抚两广时雅知其奉使廉能故以名进而　上特命之其临浙江不以察明吏弊民瘼能洞烛幽隐而行法则以恕凡所按属莫不怀刑颂德焉九年竣事顺道还瑞州适岁歉多盗有司设赈恤攘除方畧时赖以济十年掌广西道事正月　上方笃亲亲之恩于寿宁侯宠禄之过内臣何文鼎以直谏得罪司礼监太监滥设多员中杨鹏戴义者尤无良众惧莫敢言公上疏曰　陛下法古道遵　祖训明于君子小人之辨未尝轻于进退内臣何文鼎近侍帷幄臣不知其所言之详近闻其触犯　天威逮系掖庭而欲致之刑杨鹏戴义汗浊不谨俾处清切之地必致窃弄威权紊乱国论大望　圣明察于邪正之辨将何文鼎曲加优容杨鹏戴义急行屏斥则忠谏之门开幸进之路塞矣疏入　上以内事非所宜言特宥其罪罚俸六月是岁冬进陛封赠考妣及妻如制十一年廵视西城十二年升广东佥事四月过杭旧官属父老吏卒载道迓送至马不能前抵家仅月余遂不禄矣公家食时事其父封君敬慎匪懈或有命呼声稍厉辄曲跽俯首屏气听受疾则躬扶掖视汤药顷刻不少离居官廉介发于政事则一以正大行之而特立敢言蹇谔有古诤臣风初广东之命下君子谓公宜居谏垣补衮阙将澄清天下惜其出司风纪亦足以肃清一道然天夺其年岂苍苍者之无信莫莫者之无神耶呜呼惜哉 

　　○广东按察司提学佥事宋君端仪莫志铭（黄仲昭） 

　　黄仲昭 
　　弘治辛酉七月甲子广东提学佥宪宋君卒于官讣至莆士大夫咸赍嗟悼惜谓吾乡失此贤士寔斯文之不幸也予时方与翠渠周君纂修郡志既相与考论其行业以传于儒林矣越二年其子元翰请铭掩幽之石遂不复固辞君讳端仪字孔时别号立斋姓宋氏世莆之后埭人君幼淳雅凝重不妄言笑见先生长者应唯进退若老成人稍长攻举子业读书必求通贯文必根义理年十六七侍父助教公学正安州每考校诸生学业必今君预试一时在学之士皆叹服以不可及又尝侍父校文江右时御史天台陈公选监场屋因私试以文亦深器许之既而还莆著录郡庠益自刻励于学成化辛卯乡举小试君偶失利众称屈君之祖舅学士林先生欲以书白于当道者君曰此吾学未至纵求而得之亦可耻也遂闭门讲学竟不复请举甲午登乡闱第七人明年会试礼闱弗售闽宪使山阴唐公彬先监试秋闱君其所取士也遂延置西塾以训其子一时同寅亦多遣子弟从之游居二年秋毫无所干请唐公及佥宪兰浅章公懋甚雅重之戊戌礼闱又弗售卒业□均时助教公巳迁官来任君于养志之暇益得友四方贤士以充其所未至而后进之士慕君学行亦多执经受业登巍跻膴者踵相属也既而试事内库库之主者延君以教其弟公事悉不以累君君曰逸巳以劳同事吾岂之哉且吾人间日入视事今以直日尽吾职以暇日副其意不亦安乎辛丑擢进士第六人拜礼部精膳司主事委司本部及光禄寺诸署俸粮谨其出纳虽部堂支给升合不得多取旧弊悉革寻丁内外艰起复改祠祭司甚部长贰河南耿公裕太原周公经所敬礼适云南提学宪臣缺选部议以属君偶乡椽所知出以语人君曰进秩之疏未上而巳諠传于众口或者以我干乞耶遂力辞不受巳而迁主客司员外郎未几广田提学缺时耿公迁选部遂拟君上请以内相丘徐二公沮之不许盖徐公初主考礼闱君所取士继进贰礼部君其属僚丘公祭酒君其门生皆受知遇及二公入相君以今昔异地自正旦偕众行礼之外足迹未尝一至其门二公疑君忘德故有是沮然所以见沮于二公者适所以彰君之名于朝着也官主客二年凡四夷朝贡之使以方物贽见一毫不苟取其或有所求请必条举典故辨析开谕往往使之心服以去尝委奉安先儒杨龟山从祀神位又委遴选诸亲王妃又委乘传历山东以及南北畿择堪尚公主者皆非主客所司盖重君也俄而广东提学复缺时丘公物故耿公复疏上君名遂拜按察司佥事奉玺书以行既至严立教法大要以崇本实黜浮华主而痛抑奔竞革奸弊以防坏法之源纤悉具备皆凿凿可行所辖诸郡县方行民快之例富家大族争欲遣子弟入学以图幸免至于各学生徒廪缺亦皆争先请补于托纷然甚至有行贿赂者君曰是吾行未孚于人也于是凡一士之进一廪之给咸秉至公虽忤权贵弗恤也所属广州析番禺南海增城三县地增设龙门县并立学补弟子员时请托之风犹未弭君乃核三学之士产所当析之地者又试其中之堪廪食者翼日立之于庭以廪增之额定于签数足而止自是广之人土深信服之其后新宁亦设县遂无复有请托者矣君莅官不立赫赫之威务欲以身表率诸生考校命题不先立巳意一以经传主试之日端坐竟日俾其从容思索展尽底蕴随文去取有戾经传者虽工不得寘前列学者骎骎乎知所向方而君亦不惮劳勚虽蛮烟瘴毒之地靡不躬历若琼崖诸州远在海岛中前此有九年仅一试者君未及五载巳两涉鲸波矣廵抚大臣嘉其勤于职务上疏乞旌擢之而君竟以是冲冒炎瘴染疾不吉士夫僚友闻之咸哀怛不巳远近诸生奔吊有痛陨仆地者琼之士既祀君于仰止祠广之士复相率请祀君于仰高祠其感人之深如此君人和易实不事表襮而尤笃于伦谊其主事精膳时助教公遘疾奄延五阅月君请告躬视汤药顷刻弗离左右及卒哀毁几绝匍匐扶柩以归葬祭一以先儒故典从事继而吴安人卒亦然待其弟极友爱诸弟亦感发怡怡然始祖祠宇圯坏力倡族人新之又率诸弟别建家庙于居室之东岁时奉祀惟谨与人交忠信不欺有所谋议凡是非得失必竭尽底里无所隐讳曩彭惠安公韶续修莆阳志凡有疑多资君以质正予修八闽通志于诸郡人物悉资君以去取君皆极力考究裨益长多其居乡畏慎谦抑于物无所忤及登第贵显往还乡闾非公谒未尝一至郡县凡世俗纷华之事视之泊如也君资禀清粹自其少时巳有志泛滥羣籍尚友古人凡乡之先辈皆考究而知其邪正贤否□守青田潘公琴以郡学所祀乡贤多弗称典礼乃发策询于庠序诸生惟君所对策考论精审潘公大加叹赏初尝着莆阳科名志晚年复着人物备志善恶皆录盖将以私备法戒且示后人惜其未脱藁也其在礼部时署清务简尤留意程朱正学尝考正宋史道学传进程氏门人吕公大临谓其深潜缜密当不在刘李尹谢游杨之下又以程氏师友渊源朱子巳有录以示后学而朱子门人亦多哲士尚未有表着之者因集黄勉斋以下及私淑有得如文忠诸公凡若干人考亭渊源录又尝修祠部典故若干卷在广宪时前廵抚大臣尝增设隶兵四人以赡司学政者君悉取其资新濂溪周元公祠因进广东安抚廖公子晦以配享焉公暇尝修广东通志畧宋行朝录皆未脱藁又尝编道南三先生遗书及朱子事类凡若干卷平生著述有宋氏族谱乡贤考证莆阳遗事莆阳旧事偶录高科考立斋闲录立斋稿合之凡若干卷藏于家呜呼君之所以修于身施于政行于家垂于后者卓卓如此世之人皆知之至其耿介特立之操超迈绝俗之识局于位而未见于行蕴于中而未着于外者世之人或未知也惟君之同寅和□王云凤尝称之曰孔时之人与之论古人贤□□求经史微义则若探囊之豫建瓴之捷而通殷勤□功能于达官大吏之前争是非辨曲直于稠人广坐之中则讷然不能一出诸口此孔时之言也事上惟恐有过使人若或伤之黑白在胸中而视其貌浑然若无能宁受不知巳之屈而未尝一启喙以辨不皎皎之行而未尝外于君子之矩度中此孔时之行也讨故典阐幽微贯穿上下数千百年若本朝始建国也洪武庚辰正统己巳三大事其间计谋攻战忠良邪佞中外大小臣工举事成败得失之故穷搜极访理讹订疑是非轻重析于秋毫此时之学也予窃以知君之深故并志之君生于正统丁卯讵其卒得年五十有五子一即元翰领乙卯闽藩乡荐第一人 

　　○广东按察司佥事金君逵墓志铭（景旸） 

　　景旸 
　　君讳逵字达卿号望山其先鄞人也曾祖祖有□俱赠南京都察院右都御史父泽累官南京都察院右都御史母范氏累封夫人自曾祖以闾右徙始家南京江宁人君幼承家学治尚书举弘治乙卯乡试连登丙辰进士除阳信知县厚以存心明以烛伪敏以集事上下翕然称贤前令负官物妻子久系几庾死君偿之复厚赠遣之藩王之国道出阳信旁郡当道檄阳信往供君请得无敛民听取贮帤官钱给之又惮民远役不便令毋行但以顾役钱往故虽重事邑不知扰三载以治最征父老遮留不得留靴以遗爱擢太仆寺丞丁母忧服除改礼部主客主事进祠祭员外郎升广东按察司佥事大帽山贼累年患君率兵往征号令严明部伍整饬士卒用命遂擒渠魁林贵等斩首千八百余级　上嘉之有金帛之赏正德辛未解官归时都宪公家居无恙君日奉左右极其孝敬及卒情礼咸备友其弟通政经历君明卿尤极眷爱卒于正德己卯六月八日年五十有八君人魁梧俶傥饶才智周人之乏拯人之厄日不暇给至人有过亦面折不讳天性孝追念父母然身不□语次少及辄呜咽流涕兄弟同心一德卒无闾言人家世宦宾客杂沓终日应报情礼有加略无□色呜呼君存日制行若此岂意其竟止于斯耶 

　　○佥事君镗行状（顾璘） 

　　顾璘 
　　潘氏居庐之六安州六安当淮淝之冲世乱多□□故上世谱牒无考五世祖讳霞元未千户总管总官生万一万一生仁三仁三生恪恪生岳有子五人其三曰积举进士仕天顺成化间累官四川布政司左布政使亦有五子其二佥宪君名镗字宗节能言即解记诵七岁赋诗辄出奇语惊人十岁能读史略论古成败十六侍布政公入京公疾不脱冠带而养周防仆御内外无失才行巳绪见十九娶单孺人甫四十日忧布政公赴蜀道险力请侍行居三岁始还实成化丙午遂举应天府乡试逮弘治丙辰登进士第授满城令恺悌子育不设厉禁凡征输善量缓急常获宽省邑有巨猾张某者好败官政或讽君杀之乃笑曰独非民邪吾知自检而巳丁布政公忧去任治装不满一车父老与诸生遮道泣送曰乃今见古廉吏相随数百里乃舍去树碑颂其遗爱居丧哀毁骨立殓葬有礼服阕除滑县知县滑畿辅大邑赋重民玩前令率坐废君下车首听滞狱风行雷断五日而囹圄空乃理逋赋壅蔽者曰民犹水也塞则溃疏则是解芬剔蠧犂然有条人人以惠争先输纳阅三月而租入大集郡守韩公叹曰民□□可化哉何滑民昔狡而今良也县籍口赋里胥故□奸君誓诸社曰所不惠于民者神有显殛籍成踰月忽有抱策愬庭下者曰某等负公作奸者尽疫死某幸生愿正此籍因许厘正式人谓君诚信通于人神初至滑前令擅移官帑银数千两籍乱不可稽君曰殆哉殒身非予其谁掩此乃检括规画俾充其数竟不令前令知也被征去府人出羡金二百赆君曰欺人不诚黩货不贞吾岂以毫末而败吾素令籍之库父老请立石以识君曰无庸苐无忘今日可也甲子拜四川道监察御史首论时务大计四曰审大势权时宜重将权倡士气太监高凤荫从子君曰此王振曹钦之渐不可长也请加黜罚奉命劳军辽东廉公有威边将敛手归上备边五策曰酌戌守之宜悯戍卒之苦处将来之用豫未然之戒革科敛之弊皆中肯綮一日北风寒甚思许夫人年老阙温清上疏请养得改南京湖广道无何内降削籍明年秋七月诏罢党恶若干人君与焉葢正德丁卯也家居以御史罪前后输米三百石鬻产供命庚午诏复冠带文安贼寇六安郡人视君去留君谓子弟曰我世臣生富国捍患若等宜避地以存宗祀遂□□臣设策拒守城被围者三日竟得不陷癸酉起□□东按察司佥事持法平恕人不以冤有县丞杨某者以贪见黜辞去泣下不巳太守李君叹曰焉有夺人官乃感泣者哉吾不知潘公何以致此知有县黄某者怀百金见谒君曰与尹处及期而不见信吾不德也若暴尹罪以章巳廉吾亦不黄惭谢去广山猺摽掠近鄙患君奋计率兵夜捣其穴诸公首鼠两端君曰我任之毋忧公等也功成不失一矢众咸叹服有韦氏兄弟争财久不决君开谕义利自相引大乙亥君年踰五十乃叹曰颠毛种种矣犹俯仰逐人后志其终不可行邪遂上疏请老铨司下檄慰止御史丁君浚曰请小屈以易腰带君笑曰归敝庐后当卉服与野人俱带且弃去何有于金复上疏不待报而行葢入广往返仅一年耳归五年遂不可作矣岂非天命乎君孝友之诚出自天性事继母许夫人曲尽颜色寒燠饥饱躬自慰问珍果名酝献而后尝谨于祭先非疾病不敢不亲尤重立春之祭曰谓有僭于礼乎非此则祧与殇不血食矣吾其忍诸祭毕会宴昆弟子姓务尽欢爱凡临父母忌日则素服屏居不御酒肉善事孀姊俾安其节处诸昆弟及兄□之子内不吝情外不吝力推至宗尚父母族妻族虽亲疏有差无不各当其分性宽大明坦能恕人所不及忘人所不道与人交不设城府久益诚信其学有源委不事枝叶尝曰古人之学惟求此心今人外心以学故汗漫无归凡与学士谈圣贤之道如啖饴蜜甘而有余味也文尚气骨下笔辄千百言奇正变化具有绳度作诗冲淡尔雅酷爱陈拾遗及韦柳古诗故拟古之作恒得其髓初号石湖后田于团山之间更号团山野人所著有团山集十卷藏于家示儿编未成书而卒生成化乙酉卒正德庚辰春秋五十有六 

　　○广东按察司佥事赠太仆寺少卿东华王公德墓表（王世贞） 

　　王世贞 
　　当太仆公之将入给事中也跳弗肯应曰吾必死谏死易耳而以贻太夫人忧何辞不许乃入给事中数上书论事执政固目摄之矣而会虏阑寇塞内傅大都公遂欲死虏而以募兵出归复欲以死争权相不果而迁按察佥事兵备岭南以去一与其守令议大盗狱不合台右其守令即自劾归永嘉归而自憙可无死以终奉太夫人也乃又不胜激岛夷难从乡里恶少年拒走之凡三库永嘉之乡兵几振无何竟败以死太夫人固无恙也且夫士岂必尽用死重哉夫死不死遇也或曰公殆欲以愧夫封疆之臣而失职者则又非也夫公知有君亲而巳矣奉君则君重奉亲则亲重死不死遇也公姓王氏讳德字汝修世永嘉名族而其在诸生时美髫眉妍晳若玉雪人固肃然亡敢以狎进甫踰冠成甲第授东昌府推官丁父忧归补大名公之两司雄郡理以一切治办称又尝城临清论功进岁奉而其辨滑大盗狱滑人德之祠祀焉几十年而始拜给事中即劝　上简内阁辅臣谓文言而不当用强博而不获要外廉而内济欲阴忮而阳容者非其人也执政固中恧所繇月摄犬而公按光禄即汰其费三月而得四万金当虏入公所上十余事如开北都门入郭外避贼者减京通仓粮价使民得量受食而又荐材士大夫赵贞吉刘焘辈娄当　上意比奏即报可所募兵山东诸道最缙绅大夫交口推公才以当一面而忌者亦时时反唇会新太宰上事公投剌少杀其礼太宰贵倨甚即出公而公素严重诸给事偶坐不能得公一语而公间引其所善论国大计臧否人剌剌不休也故事三司谒台亡不谬恭谨前白事若小吏而公其末顾独捧手而巳不礼乃至都御史诇公廉檄余奉饷且奖公公曰都御史于法无奖二司者二司法不得受饷下其金籍之公部兵执盗民也民亦谓公兵盗郡守民请持未决而都御史意公私其部兵则犹以籍金故公之归太宰移文留公不得而前太宰复用按牍曰是故强项给事耶以擅离职罢公公所前募山东兵精甚居自恨不得以其兵一当虏而其佥事岭南数选练骁锐以军法约束之身入诸徭寨所伤杀捕卤过当归□□□□□□□□□□而从其宗人豪散訾财募兵墓井□□□□□□斩首获生以数十计最后公虽击败贼然失其豪以是愤恚奋益前冀复豪雠而参将铁兵悔约跳郡援又不至兵既败公犹手射杀数人骂贼以死然贼自是夺气竟不能越公乡而薄郡矣夫公以乌合之众素所夷等非有国家一节以提衡其命而能用之至三年而亡畔散功虽不终自兵兴以来未之有也　天子用督臣请嘉公谊赠太仆少卿赐祠春秋祭额曰愍忠官其后一人锦衣百户世世弗绝呜呼公之致身不必在官人主之用公不必及身虽若俱稍后者而其交尽而互报则无憾矣公之举进士宗人有与时相连者以书公请公审视之削其请而后投生平杜干谒虽贽帛必却其于进数避不肯就于退则一拂袖而决此其倡果勇奋节激昂岂复有赴会希遘意哉公之殁春秋仅四十二有子如珪举乡进士贤而文如璧今锦衣副千户谓不佞好谈说古今节义事俾志其大都于墓道之石余见罗赞善侯布政志传中 

　　○按察司佥事徐公甫宰传 

　　公名甫宰字允平别号镜□□□□□□□□□□武平令再调程乡擢按察佥事以瘁卒公天性孝友童时尝剪股疗其母既长以父产让其兄又倾槖济其族之贫者人悃愊少文议论慷慨常以奇节自负自诸生及巳乡举未尝以私谒公庭至大义所关即挺身当之无少避俗窃口其戆鲜知之者独南明诸公雅相重莫逆交嘉靖丙辰诸公已及第而公竟不售遂谒选出令武平将行诸公祖于郊公曰夫言科举则无以踰子若他日所建树则未知孰先吾与子期各努力毋负平生也闻者壮之武平当闽粤之界山寇蟠结时出扰城邑吏无宁廨他吏得此辄环顾妻子泣不欲往公拜命欣然携一仆兼程就道至则问疾苦宽征繇拊循搔抑溪流溢将啮城筑堤捍之城中乏水凿溪引泉入之新城久圯亟完之近贼诸寨旧无城时苦摽掠筑城立堡者三凡数大役费以千计而民不知岁饥发仓平籴民赖无殍久旱雩祷期五日不雨以身牺牲至期果雨邑中火风烈火益炽公望风拜俄而风反火灭暇则进诸生陈说义礼令归语其家转相告诫如是者岁余远近化之即薮泽诸寇亦皆倾心顾□有不平事往直于公帖服而去乡有渠恶将鼓众□贼公侦知擒戮于市其兄弟子侄朝夕服役无怨言李古春梁宁辈者负险以叛者也督府将发兵征之公曰无遽征彼固我赤子特求生不得耳刀单骑诣其巢晓以祸福贼罗拜泣下即解甲降尝按事之福宁岛夷突至州守病不能起城几陷公以便宜且守且战城赖以全又以计擒他巨盗徐东洲梁道辉等薮贼一空居武平六年台使者奏其绩疏凡十余上程乡与武平接壤知之程乡人相率走督府愿借公督府请于朝调公程乡去之日武平老稚遮道哭恨程乡夺之来程乡民闻公至则又悉老稚遮道以迎若恐武平夺之去者于是诸寇闻之亦率党以至所过民庐舍辄相戒勿犯独石窟首贼未至公以义让之不悛则令其党擒之石窟平公治程乡一如武平之初偶公出相传巳他转黠首杨六古良杰等遂谋作乱公闻之亟还戮倡乱者谋遂寝当是时公奋身任事不避嫌怨诸武弁有所要不遂者颇短之于督府然赖公名高不足动居无何内召驿间铨部虚台左以待公尚不忍以高官弃程乡程乡人又相率走督府乞留公毋北公遂留不行巳而剧贼果蜂□征兵至十万久不能克公不用□矢独开诚释从悬赏以激众心遂俘徐加悌缚林朝曦温鉴斩首级余党溃降略尽督府疏其功得越格拜按察佥事兵备潮州仍荫一子千户潮之境岩箐四塞滨大海土贼岛夷相煽乱公下车或抚或剿降灭贼众以万计自是潮无山寇之患岛夷之屯邹堂也公用所降贼授以方略捣其巢大兵随之斩首万余自是潮无海寇之患然公竟以劳瘁致疾呕血卧床间时闻闽兵逐残寇入潮犹拊髀大息以不得复入行间恨疾亟乃乞归潮民恸哭送之公亦于邑不能语归月余竟卒公在武程及潮皆有祠所在村聚又竞祠私祀之水旱疾病辄祷于祠或以所疑质之无不响答诸寇过祠下必焚香拜乃去其彼中所信戴如此始公诞时室中闻异香觅之有大蛇据床下迨卒之夕复有蛇自梁而坠香彻几席识者谓公葢神人云史某曰当公将赴武平也余时方弱冠犹及一见之视其容听其议论窃谓公固正人乃其才特落落耳用之兵似非所长然公竟以兵显语其奇有智谋之士□不能持筹而角者乃知事无难易唯诚则神诚之所通即异类且格矧盗固有人心者哉公尝语人曰妄念一起辄以指尽其心务令克去呜呼公之检察心寇以培此诚非一朝矣其得此于闽粤也岂偶然哉岂偶然哉 

　　○广东按察司佥事施公雨行状（陈瓒） 

　　陈瓒 
　　公讳雨字润之号文峰其先汴人也有举斋者仕元都水庸田司副使治苏因家海虞四传乐闲隐君隐君子五人长钝斋琼次鹤溪琳次艾庵玘次瀹斋瑾次检斋瑜中三人并发贤科而鹤溪子曰思玄先生踵诸父兴负才豪傲睨当世自兹施氏奕奕称海虞儒族冠云艾庵公曾大父出馆施功永功永者两元孟微公显之子也艾庵故习儒缘施有医传更习医生竹窻竹窻生梦云是公父幼卓伟有奇志补邑弟子员母杨氏卒毁顿成疾废书叹曰且以属吾儿矣时公业工掞藻有声黉校间天水胡公守苏博雅善鉴识尝聚七邑知名士论艺大器公嘉靖乙酉晋廪生戊子领乡荐壬辰举进士观仪部政是秋梦云病不起讣至公奔归抚棺大恸曰孤黾勉卒大人志何庆吊相随之速邪葬祭辄按礼籍三年屦不踰户服阕拜刑部主事则日夜读律书析其意义无何寿宁侯张　皇太后母弟也坐法逮系主事某因　皇太后故少纵之事觉　先皇帝怒下令杖纵寿宁侯者株自变量辈爰及公旋谪同知濮州州事悉归长吏公进黉校士谭经术锐意兴古文翁之化岁丁酉山东当试士抚台胡乃前守苏器公者贻藩伯书曰施濮州今孙阳也坐令相马羣无留良矣遂选与试事所甄拔尽齐鲁材隽称得士焉时兖郡曹单间多少年无赖奔马鸣镝盗部使者檄公摄曹单事公厉法禁使吏民相告讦闾里阡陌有非常公府悉闻知居三月盗遂寝比　先皇帝幸承天道东昌濮州长吏郊迎留公视事供馈旁午料理悉当奄校恣需索即坚拒不动民德之东兖间语曰施濮州逡逡若书生今遇事强干乃尔哉庚子晋南京刑部浙江司主事寻改山东司秩满奏绩例赠梦云如其官母缪氏封太安人壬寅晋工部员外郎寻晋刑部郎中治狱无枉挠尚书遇公白事辄可之弗再讯曰是精于法律家者癸卯晋广东按察司佥事奉勑兵备潮惠两郡素饶富第山海诸寇凭险孽民用弗靖公徧历境内召长老问民所疾苦斥蠧吏肃纪勑法简兵卒除器械惟戢暴绥众是务和平贼李鉴拥众山谷间时纵掠有司莫敢问公时单车过之贼侦公至意公愞可威折迫暮千人出迎然炬列戟势甚张公谈笑人其巢召鉴语祸福鉴匍大悔罪又程乡囚某渠桀也其党啸聚谋劫囚邑吏以告公佯整兵应密令一武吏往缚囚从间道至扑□之党悉□去其沉识能应卒销变若此公居岭南久今太安人老欲谢归自称陶庵子示志丙午秋赍表赴阙下贺　先皇帝寿事竣因归省太安人恋恋不忍别会按五岭者以私隙中伤公公闻曰幸哉吾母子融融乐也即微人言能去此更向鳄溪闲游邪日令薛安人具珍养绝不以家食故怏怏己酉太安人卒时公发巳垂白乃昼夜泣如孺子慕者公弟霓无资身谋太安人属公善抚公尽以先世产且益之公平居好博闻口哦哦不休自仲子元敬慧而夭哭之哀一目生月台倦披览伯子元孝工文词屡应有司试不售公曰日者家每云儿利西北时弗可失辛酉令治装北游成均甫至司成公试士伯子占高等旋领顺天乡荐公得报喜曰日者言信矣公宅舍偪官署苦嚣隘壬戌春卜筑城西构楼当山苍翠屏列云物幻变飞鸟上不公每肩舆往开轩坐对意甚欣畅顾目益生月又病肺岁丙寅歘叹曰吾禄命固畏丙其不腊矣十月望夕将就卧痰壅喘不止语不能了了医罔效竟卒距生弘治乙卯某月日享年七十有二公世桑姓其从施者艾庵命也欲如例疏请复姓不果薛安人□□□□□□公有贤助子左人公性醇和夷□□然内□不□□示白若雪谒贵人足盘盘不前或共贵人饮辄齁齁顿凡上其悃愊不作逢迎态率类此流俗纨绮之丽声伎之乐陆博弹棋雩蒲之戏及诸筹算之具米盐之数公一罔注心澹如也士风靡靡淳巧相尚赖公长者表乡闾追淳古乃遽云殁可胜悼哉
  </div>
  <div class="pagination">
   <a href="国朝献征录_page199.html">
    上一页
   </a>
   <span>
    ...
   </span>
   <a href="国朝献征录_page195.html">
    195
   </a>
   <a href="国朝献征录_page196.html">
    196
   </a>
   <a href="国朝献征录_page197.html">
    197
   </a>
   <a href="国朝献征录_page198.html">
    198
   </a>
   <a href="国朝献征录_page199.html">
    199
   </a>
   <span class="current-page">
    200
   </span>
   <a href="国朝献征录_page201.html">
    201
   </a>
   <a href="国朝献征录_page202.html">
    202
   </a>
   <a href="国朝献征录_page203.html">
    203
   </a>
   <a href="国朝献征录_page204.html">
    204
   </a>
   <a href="国朝献征录_page205.html">
    205
   </a>
   <span>
    ...
   </span>
   <a href="国朝献征录_page201.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
