<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 192 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 192 页/共 848 页
  </h1>
  <div class="content">
   ○大学士伊犁将军长龄等会议、新疆茶税。请分别杂茶之粗细。以定税则之多寡。统计一岁所徵税课。约可得银八千两。仍照前奏试。行三年。再为定额。得旨、依议妥办。如有窒碍之处。不妨再行奏改。慎勿回护。　　

○署礼部尚书兼署都察院左都御史普恭、因病解任。以户部左侍郎博启图、署礼部尚书。大学士托津、署都察院左都御史。　　

○改铸四川巴州分驻江口州判关防。从总督戴三锡请也。　　

○浚山东运河厅南旺湖引渠。从署河道总督严烺请也。　　

○癸未。谕内阁、晋昌等奏、科尔沁蒙古复招流民开垦地亩一摺。前于道光三年。经该将军查出科尔沁私招流民。开垦地亩。降旨饬令传知蒙古。不准再行招垦。并于每年春融派员往查昌图八社之便。一体稽查。兹据该将军等奏、查出卓哩克图王冰图王二旗界内。新招流民五百七十二户。续查出卓哩克图王旗界内。新招流民一百九十三户。如果一经查出。即行严办。何至又有七百六十余户之多。本应照例驱逐。姑念该流民多系佣趁谋生。此次免其究办。所有查出续招民户建盖房地。著该将军等仍照前办章程。派员会同该王等按段履勘。穵立地界封堆。造具民户花名细册。并交昌图通判。编设保甲。选充乡长。严加管束。毋许滋事。并著该将军等出示晓谕。如再查有一户出口。即行驱逐严办。至失察招民开垦之蒙古王公应议处分。及私招民户之地东蒙古应得罪名。著交理藩院照例核办。该蒙古私招流民开垦。总因定例处分较宽。该王公等习为故事。并不实力稽查。辄任所属贪利招留。不可不严行惩办。嗣后应如何加重处分之处。著理藩院核议具奏。　　

○又谕、百春等奏、本年海运漕粮。及上年北仓滞漕运通米石。难以久贮。均应先行开放。著照所请、所有海运两进漕粮。已运过通坝洪斛米九十六万三千六百八十余石。准其将六月以后抵通之米。赶放完竣。即接放头进海运米石。至上年截卸滞漕。久贮北仓。米色间有微减。亦著同海运两进粳米。先行搭放。该部知道。　　

○谕军机大臣等、孙尔准奏、驰抵厦门、探查台湾北路械斗尚未止息、现拟酌带官兵渡台督办一摺。前因台湾匪徒不靖。已有许松年在彼督同镇将。带兵堵缉。当经降旨令孙尔准驻劄厦门。调度策应。不必亲往台湾。兹该督以厦门与台湾重洋阻隔。文报往复需时。请即日渡台。相机督办。固属甚善。但内地不可无大员弹压接济。马济胜由泉州移驻厦门虽便。究不若该督在彼驻劄调度。更为妥善。现据奏于拜摺后。候风色登舟。如前旨递到时。该督已经渡台则已。傥尚未开帆渡鹿仔港。著仍暂驻厦门。先将一切应办机宜。移知许松年督同该镇将等、妥为办理。傥有必须该督亲往之势。即行据实由驿速奏。候旨遵行。至此次匪徒滋事。已蔓延一厅两县地方。必有造谋为首之人。断非寻常分类械斗可比。前此拏获之乌面章。虽据称系首倡谣言勾结主谋要犯。亦未可凭信。此时若不究明首恶。专力剿捦。其胁从附和之众。焉能即时解散。现在贼众共有若干。究以何人为首。务饬在事各员。即速查报。该提督许松年在彼。能否调遣得宜。迅速蒇事。抑竟毫无把握。著即据实奏闻。勿致徒延时日也。将此由五百里谕令知之。　　

○又谕、前据张井等奏、河湖同时并涨。请启放各坝。分减水势。当经降旨交琦善等会筹妥办。兹据琦善奏称、河湖来源旺盛。一时未能宣洩。黄水消多长少。不致漫溢为患。惟洪湖堤工。本非坚实。今水势骤涨。容蓄愈难。若留至秋冬。虽将大堤增培土堰。而风狂浪涌。其势恐难保全。前经启放三河两坝及拦湖坝。所消无多。上游积水未年。或恐复致增长。若不将扬河扬粮两厅境内归江归海各坝。次第启放。运河两岸堤工。甚为吃重。下游田亩受淹。勘明分别查办等语。河湖同时并涨。自应赶紧宣洩。既据该督等筹议启放各坝。以为腾空河面之计。此时自已日见消落。惟伏秋二汛。为日方长。著该督会同张井、潘锡恩、和衷熟商。督饬道将厅营。实力巡守。加意修防。务保万全。毋致稍有疏失。其应筑应修处所。亦当赶办完整。以资保障。至启放各坝。下游田亩受淹。并另片所奏、海州安东二州县之新安等镇。积水未消。田庐受害。分别分员勘办。著即确切查勘。设法疏消。如有应行抚恤之处。即据实奏明。先为妥办。俾小民不致失所。将此谕令知之。　　

○又谕、现在台湾有匪徒分类焚抢之事。煽结夥党甚多。已蔓延嘉义彰化及淡水地方。前因提督许松年巡台在彼。就近令其督同蔡万龄等剿办。该督孙尔准驻劄厦门。调度策应。本日据孙尔准奏、该提镇等总未将造意为首要犯究明。专力捦拏。办理恐无把握。请渡台督办。已降旨令其仍驻厦门。如有必须亲往之势。奏明候旨遵行。此事如许松年能克期扑灭则已。傥一时不能剿捕完竣。朕意派令武隆阿前往督办。彼时必须有素娴军旅员弁。随往听候调遣。该抚曾历戎行。必有平日深知谙习纪律打仗勇往之人。无论闽浙及直省绿营官员。或在京侍卫章京内。著尽所知指明据实先行密奏。俟降旨派该抚前往时。即可将所保各员派定。饬令迅速驰赴。俾得应手。将来是否派令。该抚前往。尚在未定。慎勿稍为宣露也。将此密谕知之。　　

○大学士署都察院左都御史托津、因病赏假。以协办大学士英和、署都察院左都御史。　　

○甲申。上幸万寿山。诣广润祠拈香。　　

○乙酉。以故奉恩将军绵款子奕谱、袭职。　　

○以江西湖南各帮阻守盘运、丁力拮据。准缓应交余米及晒扬耗米。分三年搭解。　　

○丙戌。谕军机大臣等、本日许松年奏、续据各营县禀报、淡水南坎大甲等庄。闽粤民人。互相焚杀。并彰化之四张犁葫芦墩等处。连日焚杀。淡彰一带道路梗塞。文报稽迟。该镇督同将弁追捕。竟敢抗拒。被兵丁格杀数人。始各窜散。其殿仔等庄被焚最甚。难民每庄不下数千。该提督饬委彰化县知县李振青。搭寮招集难民。仍督营县查明滋事为首匪徒。务获惩办等语。所奏祇属空言。殊欠明晰。究竟该处匪徒滋事。约有若干人。滋事村庄若干处。系何人主谋。何人勾结。现在是否合为一股。抑竟分投滋扰。均须确切查明。相机办理。据奏金门镇总兵陈化成、带兵五百名。副将邵永福、带兵三百名。均已渡台。其续调各处兵丁。定亦不日可到。该督仍遵历次谕旨。驻劄厦门调度。严饬该提镇等传集两籍头人。剀切晓谕民人归庄守护。毋许随声附和。一面趁此兵力。将大股滋事逃匿首夥。迅速掩捕。痛加惩创。务令罪人斯得。聚而歼旃。则乌合党羽。自可解散。若徒以防堵为弹压。以尾追为捦捕。何日始能了事。该处自四月中旬械斗。难民每庄不下数干。荡析离居。殊堪悯恻。现届收获田稻之时。早一日办完。百姓即早一日安堵。朕计日以待。毋再以空言塞责也。懔之慎之。将此由四百里谕知孙尔准、并谕许松年、蔡万龄知之。　　

○又谕、富俊等奏、安置流民、展设卡伦情形一摺。据称舒兰霍伦等处。查有流民一千余户。男妇老幼五千数百余名口。请免驱逐。展立卡伦。并穵封堆。安设官兵。添设乡地保甲。仍按户将所种地亩升科等语。吉林各处卡伦以外。皆系产薓之山。不准流民潜往偷砍树木。例禁綦严。历年以来。并不随时严查。流民潜往者竟积至一千余户之多。各流民盖房垦地。已费工本。一旦悉数驱逐。无以谋生。固堪怜悯。然竟听其安土重迁。虽据称嗣后封堆以外。再不准容留一民。令卡伦官等换班时。出具甘结。而该员等日久玩生。仍必愈积愈多。漫无觉察。迨至续经查出。复以人数众多。奏恳免逐。名为定立限制。实则仍成具文。且现在流民。已多至五千七百余名口。将来孳生蕃衍。所增奚止倍蓰。是卡伦以外。尽系无籍游民。成何事体。该将军惟当剀切晓谕该流民等。潜往禁山偷砍树木。例千重罪。即从宽办理。亦应立时驱逐。姑念其人数较多。盖房垦地。已费工本。此时酌量给与工价。按照地亩房间多寡。均匀给领。令其分起各归原籍。自谋生理。已属格外施恩。曲加体恤。如不行迁移。即应严办。总期流民不致失所。而卡伦地面全数肃清。方为妥善。该将军等即详晰筹画。奏明办理。此项流民。据称自嘉庆年间陆续进山。彼时将军副都统等、竟成木偶。因循疲玩已极。实属有乖职守。著该将军等查明究竟始自何年。并开具历任将军副都统职名。奏明交部议处。将此谕令知之。　　

○命广东潮州镇总兵官耿金钊来京。以广州协副将苏兆熊、为潮州镇兵官。　　

○修筑湖北荆州府得胜台民堤。从巡抚杨懋恬请也。　　

○丁亥。上诣绮春园问皇太后安。　　

○谕内阁、据伊里布密奏、调任迤南道现署云南府知府保亮、识见暗昧。不胜道员之任。承审案件。询问多未了晰。即降补知府。亦难望其称职等语。保亮著即勒令休致。各直省督抚于所属道府中。有才具平庸、或心地糊涂、不能称职者。自应据实参奏。俾知儆畏。方合大臣实力办公之道。若皆为密奏。各员转不知所劝惩。嗣后各省督抚、于所属道府等官不称职者。俱应据实入奏。无庸密陈。更不可因有此旨。稍存避嫌远谤之见。动辄一味姑容。殊失朕望治之心矣。慎之。　　

○又谕、御史但明伦奏、筹办党匪一摺。据称贵州地僻山深。向有红尚黑尚两种贼匪名目。结党行强。民遭扰害。甚至勾结外来游民。盘踞各州县交界、及云南四川广西等省接壤之处。出没无常。其地近广西之贵阳、安顺、兴义、都匀、等府所属地方。为害尤甚。匪徒恃强滋事。扰累平民。自应严行查办。著贵州巡抚嵩溥、派委妥干员弁。严密查拏。务期根株净尽。至各州县交界、及邻省接壤地方。会同设法协缉。无许彼此推诿。以靖闾阎而安良善。　　

○引见八旗及直省考取拔贡生。文奇等四十一名。以七品小京官分部学习。刘位坦等六十九名。以知县试用。常弼等七十二名。交吏部询问。以教职佐贰等官分用。　　

○旌表守正捐躯直隶新乐县民邢丫头女宾姐。　　

○贷陕西西乡、盩厔、二县被水灾民耔种。　　

○己丑。谕内阁、陶澍奏、江北各属被水、分别委员及亲诣查勘一摺。江苏江淮扬徐海等属。前因夏雨过多。低田被淹。现在扬州所属之高邮等州县。又因洪泽湖开放坝河。减洩盛涨。田亩复淹。秋成失望。该抚接据禀报。已饬该司道督饬该府、迅速查明办理。现亦亲往勘验。著即督饬该道府及印委各员。将积水赶紧疏消。设法安置。一面将被水较重之高邮各里居民。先行按户查明。妥为抚恤。其余兴化、甘泉、江都等县。亦即就近查勘。应否一体抚恤。即行奏明办理。毋俾失所。至前此因积雨过多。低田被水之江淮徐海等处。俟该道府勘覆到日。亦即据实具奏。　　

○谕军机大臣等、本日都察院奏、安徽霍邱县僧人寿福、遣抱告僧人永兴、具控豪监纠众毙命一案。已明降谕旨、交邓廷桢审讯矣。据控监生韩宗汤等。率众抢掠。将伊工人韩牛孜枪毙。既经张知县诣验属实。何以任令韩松林冒认尸亲。捏称病毙。迨朱知县审出实情。饬差拏究。韩宗汤复以重贿求和。该知县受嘱捏详。均不可不彻底根究。著该抚饬提严审。务得确情。毋稍枉纵。将此谕令知之。寻奏、讯系全诬。僧寿福依蓦越赴京告重事不实例。发边远充军。永兴明知寿福诬告。辄在京扶同混供。应照不应重律杖八十。下部议。从之。　　

○庚寅。孝懿仁皇后忌辰。遣官祭景陵。　　

○旌表守正捐躯河南息县民黄全妻薛氏。　　

○辛卯。上幸静明园。诣龙神庙拈香。　　

○谕内阁、御史汪琳奏、剥船蠹役朋谋舞弊一摺。虽系得自风闻。所奏甚是。漕粮为天庾正供。讵容搀和舞弊。该船户及经纪花户人等。祇知管私肥己。惟利是图。据该御史奏、本年海运漕粮抵津后。剥船装载赴通。该船户等侵蚀米石。私造燥烈药末。搀和热水。浸泡洒拌。使米石涨多。不顾日后霉变。经纪花户。通同受贿。颟顸验收。又复怂恿本官。奏请先行开放。为日后推卸地步。著百春、韩鼎晋、严督坐粮厅。随时认真稽查。如有前项弊端。立即严拏究办。毋稍疏懈。同干咎戾。　　

○礼部奏、八月初十日。万寿节。应行礼仪。是旨、照例行礼。停止筵宴。　　

○以广东碣石镇总兵官林鸣冈、不胜总兵之任。命以水师副将补用。以澄海协副将谭安、为碣石镇总兵官。　　

○壬辰。谕内阁、福建台湾府属彰化地方。自四月间有分类械斗之案。匪徒等乘机煽惑。焚抢村庄。延及嘉义淡水等处。前因提督许松年巡台在彼。就近令其督同总兵蔡万龄、知府陈俊千等、分投查办。迄未将煽惑纠斗要犯。究明捦获。所奏起衅实情、及蔓延村庄。亦未明晰。孙尔准驻劄厦门。调度策应。未便遽行过台。山东巡抚武隆阿、久任台湾镇。情形熟悉。经理得宜。著驰驿前往。会商孙尔准妥速筹办。颁给钦差大臣关防。自提督许松年以下。悉听调遣。沿途如有应行就近调兵之处。即著一面奏闻。一面选带前往。并派乾清门侍卫额勒经额、庆安、巴清德、健锐营参领景福、塔斯哈、副参领兴安泰、前任建宁镇候补总兵赵龙章、来京引见之噶玛兰通判吕志恒、一并驰驿随往。以便差委。其直隶张家口副将郭勒兴阿、保定城守营参将克什布、宣化城守营都司王秉武、山东文登营副将成玉、候补参将桂明、济南城守营守备马现、平度州知州方熙、候补府经历张同声、原任济南府同知黎溶、俱准其随带前往。所有应给该员等行装银两。著各该衙门按例给发。该部知道。　　

○又谕、陈中孚奏、帮船顶阻津关、分别筹办以速回空一摺。所奏是。全漕尾帮。催抵天津住泊。因杨村官剥不敷。现在仅起过南粮九帮。在后尚有四十余帮之多。衔尾顶接。殊属延滞。昨据那彦成奏称、官剥不敷。业经添雇民船协济。兹据该漕督查明备浅剥船、及运送滞漕官剥。日内计可赶抵杨村接济。惟核算接运各帮未剥之米。加以海运米石同时交仓。以通坝向来每日起米三万石计之。须起至九月中旬。方能竣事。在后帮船。必致回空迟误。上年户部议定收米章程。已经添置口袋。自不难迅速兑收。著百春等、督同坐粮厅。设法趱办。按日倍收米石。务于八月二十日以前完竣。俾尾帮及早回空。毋稍延误。　　

○又谕、武隆阿现赴台湾查办事件。山东巡抚员缺。著陈中孚署理。漕运总督员缺。著穆彰阿署理。陈中孚接奉此旨。即将印务派员赍交穆彰阿接收。迅速前往济南接印任事。未到任以前。著讷尔经额暂行护理。穆彰阿俟将海运验收全竣。督押各省漕粮尾帮抵通交卸后。来京陛见。再赴新任。　　

○谕军机大臣等、福建台湾、彰化、嘉义交界。闽粤庄民。分类械斗。本日已降旨令山东巡抚武隆阿、驰驿前往查办。兹据武隆阿奏、请将直隶张家口副将郭勒兴阿、保定城守营参将克什布、宣化城守营都司王秉武、随同前往。著那彦成、海淩阿、饬令该员各驰驿前赴闽省。听候武隆阿差遣委用。所有应给军装银两。著那彦成按例支给。俾令迅速起程。将此谕令那彦成、传谕海淩阿知之。　　

○又谕、现已降旨令武隆阿驰驿前往台湾。并颁给钦差大臣关防。由京派乾清门侍卫额勒经额等随往。以备差遣。如有应须兵力之处。该抚一面奏闻。一面就近调往。期资应手。武隆阿虽熟悉台湾情形。惟离闽数年。或有今昔异宜之处。到彼后当体察情形。相机办理。该匪等散谣煽惑。必有造谋为首之人。前据蔡万龄等所奏起衅根由。及捕获为首煽谣之乌面章。未必尽为确实。该抚务将造谋首要各犯。究明捦捕。尽法惩办。其胁从乌合之众。亦当示以恩威。自行解散。并将起衅实情。及村庄焚掠情形。密勘明确。据实具奏。如或平时地方官抚驭失宜。及滋事后该贬文武办理迟缓。以致蔓延日多。勾结日众。即将该管文武员弁据实参奏。不可稍涉姑息。现已谕知孙尔准等、将军饷一切妥为筹备。并将该处现在办理情形。随时沿途知照。如已经许松年等剿捕完竣。海疆地方安堵如常。即飞咨武隆阿。无论行抵何处。即无庸前往。仍回山东巡抚之任可也。将此谕令知之。　　

○又谕、前据许松年、蔡万龄等、节次奏报、台湾府属闽粤庄民。分类械斗。乘械焚抢滋事。总未将实在起衅根由。并蔓延滋扰村庄。详晰查明声叙。未必能妥速蒇事。因武隆阿熟悉台湾情形。本日发给钦差大臣关防。令伊驰驿赴台查办矣。前经孙尔准奏、请候风渡台督办。如业已渡台。俟武隆阿到彼。将一切应办机宜。当面详悉熟筹。交武隆阿驻台妥办。孙尔准即行内渡。仍驻劄厦门。调度策应。所需军火粮饷等项。札知韩克均、妥为豫备。以资接济。并著孙尔准将现在办理情形。随时沿途知会武隆阿。俾令知悉。如武隆阿未到闽以前。剿捕全竣。海疆地方安帖。孙尔准一面奏闻。一面飞咨武隆阿。停其前往。将此由四百里谕令知之。　　

○又谕、有人参奏、浙江学政朱士彦、莅任以来。不知教化。专事威刑。无论属员士子。稍有失误及拂意之处。辄至暴怒。立予朴责。凡生员取列一二等。及取进童生。因字画偏傍小误。概生掌责。每棚至数十人之多。教职小有错误。辄加夏楚。又创为小枷数十。令士子带枷誊录。贫生本身钱粮。间有拖欠。无论奇零小户。或一两及数钱者。悉行扣考。该侍郎终日沉湎于酒。以致喜怒任性。行为错谬。所出题目。割裂太甚。竟至昧于句读。士子等不服。按试各处。其父俱随同前往。地方官一体供应。嘉兴考贡之日。竟在试院演剧。其时正场尚未发案。任令优伶出入。纵饮酣歌。使车所至。各府俱有诗词诋毁。内有贪狼成性。及棚规每县五百之谣。人言籍籍。必非无因等语。学政有训迪士子之责。如拖欠钱粮如考。尚为整顿士习起见。生童书写字体错误。未加训迪。辄行掌责。已属过当。何至创为小枷。令士子带枷誊录。教职身系职官。果有庸劣荒疏、不胜司铎之任者。祇应予以参劾。尤不宜辄加夏楚。其所出题目。即防有录旧之弊。亦不应割裂字句。如所奏以奚自曰自孔氏曰是八字。以季孟之间待之曰吾九字为题。不成句读。其父随棚考试。地方官一体办差。及试院演剧等事。殊属关防不谨。程含章近在同省。岂竟毫无见闻。著即将所参各款。详细确查。据实具奏。如敢再存瞻徇回护之见。经朕派人查出。惟程含章是问。恐不能当此重咎也。将此谕令知之。　　

○以署礼部右侍郎汤金钊、署工部右侍郎。兼管钱法堂事务。　　

○命湖北巡抚杨懋恬来京陛见。以湖广总督嵩孚、兼署湖北巡抚。　　

○癸巳。谕军机大臣等、本日据庆祥奏、张格尔率领安集延、布噜特、五百余人。由开齐山路突进。经舒尔哈善等、带兵迎截。共杀贼四百余名。生捦四十余名。贼分路窜回。现请添兵防堵。又据庆廉奏、接到英吉沙尔咨文。喀城回子。全行变乱。道路不通。万分紧急。现咨长龄酌发精兵救援。伊犁为新疆重地。该处领队大臣穆克登布、乌淩阿等、已在喀什噶尔防剿。所存官兵。势难再行分派。该将军总统新疆地方。尤不可轻举妄动。惟当相机调度。设法策应。其各城附近喀什噶尔地方回子。是否安静。并著加意严防。朕现派署陕甘总督杨遇春、选带精锐将弁。统领大兵前赴回疆。筹办剿捕事宜。所有南路各城。务宜严密查察。妥为防守。不可稍有疏虞。此为至要。将此由六百里加紧谕知长龄、并谕巴哈布、果良额、长清、庆廉、苏伦保、印登额、多隆武、奕湄、桂斌、知之。　　

○又谕、喀城回子。全行变乱。现在分股猖獗。道路不通。除降旨飞饬各城大臣严密防范外。著颁给钦差大臣关防一颗。交杨遇春迅速驰驿前往查办。陕甘总督。已降旨令鄂山驰驿前往署理。杨遇春接奉此旨。即于陕甘两省。自提镇以下、及满汉官兵。听杨遇春择其曾历行阵、得力精锐者。一面调遣分起前进。督率起程。一面由驿驰奏。出嘉峪关后。须多设侦探。务得逆匪确实踪迹。于南路扼要处所驻劄。相机堵剿。总期慎重。不可轻率。道路辽远。运饷维艰。经过地方。尤须加意体恤。所有军需粮饷驮载等项。先与藩臬两司妥商酌定。交鄂山随时妥速筹备。该署督老成历练。特资倚任。诸事务当计出万全。朕亦不为遥制也。将此由六百里加紧谕令知之。　　

○又谕、现派杨遇春酌带官兵。驰赴回疆。堵捕逆回张格尔等。著鄂山迅即驰驿前赴甘肃。署理陕甘总督。杨遇春起程后。一切应用军需粮饷驮载等项。已有旨令杨遇春与藩臬两司妥商酌定。鄂山到甘。即随时妥速筹备接济。陕省亦著徐炘一体筹备。均毋得稍有迟误。鄂山接奉此旨。即将陕西巡抚关防。交徐炘护理。迅速起程。仍将起程日期。由驿奏闻可也。将此由六百里加紧谕令知之。　　

○甲午。上诣绮春园问皇太后安。　　

○谕内阁、向来八旗兵丁。每月关领饷银。系该管都统等亲行抽验放给。现在各旗办理未能画一。饷后各该旗每月领放饷银。著该管都统副都统一员。亲赴衙署抽验后。由该参领发给各佐领。按名散放。毋任冒领克扣。如值关放之期。该旗都统副都统内无人亲到抽验。著查旗御史据实参奏。　　

○谕军机大臣等、昨有旨著鄂山驰驿前往署理陕甘总督。杨遇春起程后。一切应用军需粮饷驮载等项。最关紧要。鄂山即于陕甘两省拣派明干道府大员。专司其事。随时妥速拨运。务须源源接济。不可稍有短绌迟误。将此由五百里谕令知之。　　

○又谕、据印登额等奏、逆裔张格尔分股滋扰、及贼势猖獗侵占地方各一摺。览奏俱悉。昨据庆廉由六百里驰奏、喀城回子。全行变乱。当降旨令杨遇春为钦差大臣。带领得力精锐满汉官兵。驰驿前往新疆堵剿。该大臣等务须严密稽查。竭力防守。以待大兵。毋稍疏虞。该城离喀什噶尔英吉沙尔、最近。如侦探该处军情。即速由驿驰奏。又另片奏、今岁应入觐叶尔羌五品伯克伊斯玛依勒、六品伯克阿拉胡里、阿玉普、库勒察克等四员。现值用兵。正需差遣。著照所请、准其留城听候调拨。无庸来京。将此由六百里加紧谕令知之。　　

○又谕、据印登额等驰奏、接准英吉沙尔来信。探得叶尔羌参将吴亨佑、带领官兵。在单板桥遇贼打仗。全军被陷。贼匪现在欲窜英吉沙尔。晨夕即至城下。英吉沙尔存兵不多。现咨调喀喇沙尔、土尔扈特、和硕特、兵三四千名。星驰救援。回疆情形紧要。已降旨授杨遇春为钦差大臣。令其拣选精练官兵三千名。驰往剿办。并据长龄驰奏、现调伊犁官兵二千名。并令达淩阿带领乌噜木齐官兵四千名。驰往会剿。计日可到。至土尔扈特和硕特俱系蒙古。未经训练。向来回疆用兵。总未调遣。此时即调赴英吉沙尔。恐难得力。该处系巴哈布所辖。所有兵丁。是否足恃。派往英吉沙尔。能否得力。如已派员带往。须沿城探听。会合救援。如未调遣。即可停止。该大臣惟当慎守城池。随时稽查防范。以待大兵云集。毋稍疏虞。将此由六百里加紧谕令知之。　　

○又谕、逆裔张格尔进卡滋事。喀城回子。全行变乱。已降旨令署陕甘总督杨遇春带领精练官兵。驰往筹办。惟道路遥远。到彼稍需时日。吐鲁番为新疆各城扼要之地。亟宜重兵防范策应。以壮声威。著多隆武就近酌带巴里坤官兵。迅速驰赴吐鲁番驻劄。加意防守。毋稍迟延。将此由六百里加紧传谕知之。　　

○又谕、昨据乌什办事大臣庆廉驰奏、喀城回子。全行变乱。当降旨令长龄相机调度。设法策应。不可轻动。并派杨遇春为钦差大臣。选带精锐将弁。统领大兵。赴回疆筹办剿捕事宜。本日又据印登额等驰奏、叶尔羌参将吴亨佑全军被陷。现在贼势猖獗。欲攻英吉沙尔。朕心正深注念。适接长龄奏报、接庆祥来咨、喀什噶尔被围。现调乌噜木齐官兵四千名。伊犁兵二千名。星驰前往。伊犁地方紧要。长龄在彼驻守。调遣策应。所见甚是。现在喀什噶尔被围。日内又未据庆祥奏报。该处婴城固守。必须援兵早到。内外夹击。方保无虞。此次所派领队大臣祥云保等。由冰岭行走。自应迅速。达淩阿带领乌噜木齐兵四千名。是否起程。未据奏报。著即赶紧前往相机前进。毋稍迟误。伊犁领队大臣。俱已派往喀什噶尔。祇有恩绪一人。并不同城。著派布彦泰、那桑阿、忠山、驰驿前往伊犁。作为领队大臣。交长龄差遣。朕念吐鲁番乃新疆各城扼要之地。已降旨令多隆武带兵驻劄策应。所奏哈密为新疆咽喉要地。必须大员带兵驻劄。昨已有旨令杨遇春于陕甘两省选派精锐官兵。分起前进。所有长龄调兵三千名。即交杨遇春统带。齐慎不必前往。杨遇春出嘉峪关。探听各城军情。随时驰奏。至哈密地方驻劄。再定行止。长龄惟当飞饬各城加意防范。以待大兵云集。毋稍疏虞。所有军需粮饷。准其调镇迪道库备贮银十万两。即饬英惠拨解带往。所有乌噜木齐提督印务。即著英惠兼署。再苏伦保咨调喀喇沙尔所辖土尔扈特、和硕特、援兵。已谕巴哈布。如未调遣。即行停止。将此由六百里加紧谕知长龄、杨遇春、并谕英惠、达淩阿、知之。
  </div>
  <div class="pagination">
   <a href="清实录道光朝实录_page191.html">
    上一页
   </a>
   <span>
    ...
   </span>
   <a href="清实录道光朝实录_page187.html">
    187
   </a>
   <a href="清实录道光朝实录_page188.html">
    188
   </a>
   <a href="清实录道光朝实录_page189.html">
    189
   </a>
   <a href="清实录道光朝实录_page190.html">
    190
   </a>
   <a href="清实录道光朝实录_page191.html">
    191
   </a>
   <span class="current-page">
    192
   </span>
   <a href="清实录道光朝实录_page193.html">
    193
   </a>
   <a href="清实录道光朝实录_page194.html">
    194
   </a>
   <a href="清实录道光朝实录_page195.html">
    195
   </a>
   <a href="清实录道光朝实录_page196.html">
    196
   </a>
   <a href="清实录道光朝实录_page197.html">
    197
   </a>
   <span>
    ...
   </span>
   <a href="清实录道光朝实录_page193.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
