<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 153 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 153 页/共 502 页
  </h1>
  <div class="content">
   ○又谕、雷以諴奏、筹办团练情形一摺。并绘图贴说呈览。据称里下河一带。地方紧要。叠经饬令各州县。劝谕绅民等、捐赀团练。复派同知孔继鑅、遍赴山阳等十二州县。会同筹办。现在各路团练。一律严密。设卡处所。认真盘诘。匪徒均已敛迹等语。所办尚属周妥。著即督饬各该州县等、实力奉行。务期声势联络。足资捍卫。断不可有名无实。至扬州贼匪。势已穷蹙。著会同琦善等、督率兵勇。克日歼除。尤当严密堵截。毋任匪党乘间窜逸。委员孔继鑅、及各州县出力绅董人等。俟克复扬城后。即行酌量保奏。另片奏、宿迁县知县林德泉、雇募广东拖罾战船。已抵上海。不日即可入江。著饬该员迅催广艇。驶入江口。即令进泊瓜州口要隘。相机截击。断贼接济之路。将此由六百里谕令知之。　　

○又谕、前因江忠源奏、请制战船。以清江面。当即谕令四川总督裕瑞、并湖广各督抚、仿照广东拖罟船式。制造百余只。以资调遣。昨据张亮基等奏、现已估买江船五十只。改造战船。骆秉章亦饬属买钓钩等船五十只。运赴湖北。一律改造。另备中船小船。募勇铸炮。并请借拨四川银十万两。协助经费等语。此项船只。已由楚省制备。川省毋庸制造。惟所需经费较多。著裕瑞即设法筹拨银十万两。赶紧解赴湖北。以济要需。毋稍延误。将此由五百里谕令知之。　　

○大学士直隶总督讷尔经额奏、驰赴正定。并留兵防守河北要隘。得旨。已有旨催恩华、速赴晋省。与胜保会剿。胜保现已授为钦差大臣。卿久任畿疆。情形必熟。朕因卿回正定。调度较远。莫若胜保在彼。就近为妥。目下卿虽不是钦差大臣。仍应与胜保声闻相通。保护直省为要。卿若能筹画尽善。俾直隶安堵如常。即系卿首功。总在胜保之右也。　　

○以署正黄旗汉军副都统玉明、为工部右侍郎。兼管钱法堂事务。　　

○追予前明湖南石门县殉难幕友刘幼、入祀本籍忠义祠。从署巡抚潘铎请也。　　

○旌表守正捐躯、直隶清丰县民卢留住妻常氏。　　

○乙未。世宗宪皇帝忌辰。遣官祭泰陵。上诣寿皇殿行礼。　　

○谕内阁、前以逆氛肆扰。叠降谕旨、令直省各督抚。晓谕绅民。举行团练。自卫乡闾。兹据奉天府府丞兼学政张鑅奏称、直隶省捐输团练。是否办有成效。未见入奏等语。现在晋省贼匪。经胜保等痛加剿洗。平阳一带。悉就廓清。余匪由洪洞东窜。已饬各路官兵。四面兜击。自不难悉数歼除。直隶界连山东河南。与山西尤多接壤。所有各口要隘。虽经派有重兵防守。尤赖兵民同心。藉收众志成城之效。著讷尔经额、再行申谕地方官吏。认真董劝该绅耆等、各就地方情形。妥速布置。其能实力奉行。团练有效。以及捐赀集事者。著即随时保奏。朕必立予恩施。畿辅民风。素属急公好义。其各协力保卫。毋负谆谆诰诫至意。　　

○又谕、黄宗汉奏、剿办新城县抗粮拒捕匪徒一摺。浙江新城县属南新庄、匪徒僧慧心等因欠完钱粮。裹胁乡民。抗不交纳。署知县宣汝珍、亲往查拏。复敢纠聚数百人。持械迎拒。将该署县并亲丁等殴毙。实属罪大恶极。经该抚派令署湖州府知府王有龄等、统带兵勇。驰往围捕。并派署绍兴协副将王邦庆等、分投阻截。谕令绅耆。解散胁从。该乡民等、均知感奋。即行捆获骆潮应、高大妹、洪生淀、徐倌春、徐景岳、徐德培等六犯。僧慧心、及陈幅惺二犯。亦自行赴县投首。地方现已静谧。著即将首要各犯。严行审讯。按律惩治。并饬委员等、督率绅耆。查拏余匪。一并惩办。以儆凶顽。黄宗汉未能先事豫防。著交部照例议处。署新城县知县宣汝珍、据该抚奏称、该员官声素好。兹因拏办抗粮匪徒。致被戕害。情殊可悯。宣汝珍、著照阵亡例议恤。　　

○又谕、御史启文奏、请严门禁等语。据称本月二十日寅刻。该御史由东华门赴左翼门。伺候引见。其时值班护军人等。俱在门洞两旁睡卧。并无一人盘诘出入。实属玩忽。著该管大臣。懔遵前旨。督饬各门。实力稽察。毋得日久生懈。并著随时亲查。如值班官兵。仍前玩忽。即著从严参办。以肃禁卫而昭慎密。　　

○谕军机大臣等、前据怡良奏、嘉定县匪徒滋事。该督亲赴苏州督办。本日又据奏称、上海县闽广匪徒。聚众戕官。巡道不知下落等语。上海华夷杂处。又为海运总汇之地。较之嘉定。尤为紧要。该匪仓猝滋事。何以署知县即至被戕。上海道吴健彰、现在何处。该匪曾否踞城。究竟因何起衅。著该督迅速查明具奏。向荣军营。已派兵勇前往。黄宗汉复派兵勇协剿。该督即当督饬文武。迅筹扑灭。万不可稍延时日。傥能晓谕解散。即将首犯拏获。不致重劳兵力。尤为妥善。所称闽广匪徒。是否在上海贸易。仰系突来艇匪。有无逆匪句煽。雷以諴奏、有宿迁县知县林德泉、管带广东拖罾船。行抵上海。拟催令入江助剿等语。此项拖罾船只。如果尚在上海停泊。可否用以攻剿闽广匪徒之处。著即相机办理。其嘉定滋事之案。现在查办情形若何。著一并具奏。将此由六百里谕令知之。　　

○又谕、据向荣、许乃钊奏、进攻南门贼匪。并镇江水陆攻剿情形一摺。此次焚毁南门外贼巢虽有烧毙斩获。究未能攻夺雨花台。断贼援应。即镇江水陆进攻。亦未能得手。该大臣等、顿兵城下。为日已久。若不别图良策。设法围攻。必致师老饷匮。其患何可胜言。金陵扬镇三城。该逆联为一气。总由不能肃清江面之故。节次谕令叶名琛等、雇备船炮。并令湖南湖北。制造战船。其红单船只。已抵闽洋。著即饬令和春、麟桂等、迅速催提。驶入江口。为水陆夹攻之计。至所称张国梁拟遣亲信壮勇。溷入城中。为夺门之计。既未得施行。此外有无善策。可以出奇制胜。著再集思广益。速奏肤功。现在部库筹饷之艰。万分支绌。大营需用甚急。应如何通融协拨之处。仍著该大臣等、随时咨商怡良、黄宗汉等、妥筹办理。将此由六百里谕令知之。　　

○又谕、前因贼匪由洪洞东窜。当谕令胜保、飞催南路援兵。应由何路接应。妥为布置。本日据哈芬奏、祁县子洪口、介休县关子岭、太谷县黄花岭等隘口。均于向南迎剿兵内。分拨防堵。所称迎剿之兵。系何人统带。哈芬现已拏问。其原带出省之文武员弁。及随带兵丁。应否撤归省城。抑并归胜保军营。著该大臣与郭梦龄、斟酌分派。昨据郭梦龄奏、续调之大同镇兵一千名。已饬赴韩侯岭。分布各隘口。此项官兵。曾否与胜保相遇。是否随同剿贼。又哈芬奏称、游击和昌、于八月初十日抵平阳府东南吕堡村。遇贼千余。当即开放枪炮。毙贼甚多。又有贼匪三四千名来拒。旋即绕至东关。我兵追剿不及等语。该游击系哈芬派赴灵石之员。若如所奏。是贼至平阳之时。该游击已经接仗。何以胜保前奏。未经叙及。该游击系从何处行抵平阳。哈芬原带官兵。叠次奏称、止有一百余名。是否该游击接仗之兵。即在哈芬行营拨出。著胜保、郭梦龄、一并查明具奏。托明阿由泽潞一带前进。正可截击东窜贼匪。恩华所带官兵。为数不少。并著该大臣迅催前进。如贼踪折向北窜。胜保等自应扼要迎击。即可保卫太原省城。若贼由潞城黎城等处山口关隘。乘虚窜出。即系入直隶之路。胜保仍须跟踪穷追。尽力歼剿。逆贼避实捣虚。是其惯技。切勿大意。致堕奸计。将此由六百里加紧各谕令知之。　　

○又谕、昨因直隶与山西毗连隘口较多。谕令讷尔经额、通筹全局。布置防守。现在贼匪由洪洞窜出。是否经沁源、太谷、徐沟、径趋太原。抑由岳阳、长子、直扑潞安。该督甫自怀庆启程。定已就近探知贼踪所向、严密筹防。北路大同、宣化、一带。直达居庸关。固与京师接壤。即由龙泉、倒马、各关。东趋紫荆关。亦可径抵易州。各路关系。均属紧要。现在胜保、已由赵城等处。带领马队。扼贼北窜之路。该逆若闻风东窜。分股蔓延。潞安紧接清漳。由黎城、武安、至临洺关。或自平定固关而入。井陉、获鹿、均须节节严防。庶可杜其窜越。前据该督奏、请将盛京兵二千名。改驻正定。吉林兵二千名。分驻保定省城、及临洺关。朕思吉林劲旅。合则势壮。分则力单。应如何归并一处。以壮声势。著该督体察情形。妥筹办理。并通饬各属、于界连山西各隘口。实力剿堵。不可令匪踪阑入。胜保与善禄、西淩阿、所带马步各队。现止四千余名。该督咨称追剿赴晋之兵。已有一万四千余名之多。除郝光甲、董占元、共带兵二千三百名。尚未赶到。其余七八千名。系何处官兵。于何时启程。由何处行走。抑系在途逗遛。著即查明具奏。仍严檄飞催。迅赴泽潞一带。与胜保合力迎剿。万勿迟误。并著将一切布置机宜。随时知照胜保等大营。总须直隶山西。联为一气。声息相通。是为至要。将此由六百里加紧谕令知之。　　

○又谕、桂良奏、飞饬接壤文武。严密防守。并于省城加意设防一摺。贼匪由洪洞东窜。所有直省毗连之固关、紫荆关、各要隘。及宣化一郡。已据该尚书、饬令提督镇道等、一体设防。兹据奏称顺德、广平、均与晋省相距不远。已飞咨讷尔经额、迅速派兵。就近堵截。仍饬接壤各地方文武。严密防守。畿辅重地。拱卫京师。防堵不可稍懈。除著名关隘。业经布置防守外。其偏僻路径。并著饬令各地方官。实力巡查。讷尔经额、已回正定。该尚书镇守省垣。尤宜盘诘奸穵。毋令乘间溷入。其团练乡勇。是否著有成效。并著督饬地方官。会同绅士。实力妥办。以期有备无患。其各路探报情形。著随时据实奏闻。以慰朕念。将此由四百里谕令知之。　　

○又谕、哈芬奏、兵行所用骡马。向由邻近州县协济。嗣因藩司郭梦龄、饬知各州县。不准协济。以致兵行迟滞。系由同知沈巢生怂恿等语。著恒春于到任后、详细查明。各州县协济骡马。有无定例。该藩司何以不准。是否沈巢生从旁怂恿。并将该藩司未设粮台。未发军饷各情。一并确查据实具奏。原片钞给阅看。将此谕令知之。　　

○钦差大臣湖北提督向荣奏、发往军营各员。分别撤留。得旨。甚是。文员多于军务无济。况武员既于行阵未娴。留之更觉冗滥。又奏、兵力分调太多。请饬瞿胜龙等、折回金陵。批。瞿腾龙、开隆阿之兵。此时断难调回江南。　　

○浙江巡抚黄宗汉等会奏、查明浙省兵数。统计水师存营兵三千九百九十一名。陆路存营兵三千五百九十四名。其调防溃散无著兵丁。俱按名扣饷。下部知之。　　

○补铸湖南嘉禾县知县印信。从署巡抚骆秉章请也。　　

○加赏普济堂、功德林、煮赈小米二百石。　　

○丙申。上诣寿康宫、问皇贵太妃安。　　

○谕内阁、昨命胜保为钦差大臣。剿办窜扰山西逆匪。各路官兵。统归节制。并饬领兵大员等、合力兜围。自不难迅速歼除。克期奏凯。惟军律首贵严明。将士方能用命。近览军营奏报。镇将备弁中、或以守候军火夫马。藉口逗遛。或以防堵远僻地方。抗不遵调。畏葸玩误。几至相习成风。纵贼殃民。深堪痛恨。胜保特膺＜闲＞任。总统师干。果勇有为。朕所深悉。著颁给康熙年间安亲王所进神雀刀。由恒春赍往山西。交胜保祇领。如有不遵调遣。任意迁延。甚至临阵退缩。贻误军情者。提镇以上。著该大臣据实参奏。听候谕旨。其副将以下各员弁。即著一面正法。一面奏闻。以肃军令。该大臣其严申纪律。迅埽贼氛。用副委任。　　

○又谕、前据户部奏、变通俸饷放款。请派王大臣核议。当派惠亲王、吏部尚书柏葰、会同议奏。嗣经惠亲王等陈奏、分别准驳。复交户部再行核议。兹据户部覆核具奏。所有八旗兵丁。生计艰难。差操繁重。若照搭放饷钱之例。以一串折银一两。不足以示体恤。著即照此次部议。除原搭饷钱照旧支放外。其余应领饷银。自十月为始。均按制钱两串。折银一两发给。其满汉官员俸银。著自明年春季为始。照户部前奏、应停应折各数。分别核办。现值推广鼓铸。流通钞票之际。必须钱法畅行。以济银款之不足。其应如何宽备铜斤。添钱济用。仍由户部会同工部钱法堂。妥速筹办。俾经费日充。变通尽利。其地租赏项。著于本年冬间。暂行停止。俟帑项宽裕。即行赏给。至所称宗室觉罗及八旗红白赏恤。请一并暂停之处。著该衙门体察情形。妥议具奏。　　

○又谕、前据僧格林沁等奏、筹备察哈尔官兵、御冬衣服。当降旨交内务府核议具奏。兹据奏称拟折给银两钱文等语。所有驻劄南苑之察哈尔官员兵丁。著加恩赏给银二百七十六两。制钱二万二千三十串。由火器营捐输项下给发。以为制办冬衣之用。　　

○又谕、叶名琛、柏贵奏、广州等府各属被水、现在委员勘办一摺。本年广东省六七月闲。雨水较多。东西北三江。先后并涨。据奏韶州府属之曲江、乐昌、英德。广州府属之南海、东莞、三水、清远。肇庆府属之高要、高明、四会。潮州府属之海阳、大埔、饶平。惠州府属之归善、博罗各县。水长一丈有余。至二丈余不等。田亩淹浸。房屋倾圯者甚多。览奏实堪悯恻。现经该督抚饬司委员。携带钱米。驰赴被水各处。先行抚恤。并著查明有无淹毙人口。其被淹田亩。勘明是否成灾。应如何分别蠲缓之处。据实具奏。以副朕轸念民依至意。寻奏、遵查广东被水各属。本不成灾。业已分别抚恤。给与修费。毋庸蠲缓接济。报闻。　　

○谕军机大臣等、副都御史文瑞奏、逆贼东窜。偪近直隶。请饬防截要路各等语。直隶与山西接壤。路径分歧。叠经降旨令讷尔经额、于各关隘派兵防守。南路临洺关、及固关、井陉、获鹿等处。固须节节严防。其北路宣化一带。与易州、紫荆关等处。均为扼要之地。讷尔经额、想已分路设防。第恐偏僻路径。布置未能周密。所派将弁。不能得力。设有疏失。关系非轻。即如怀庆未解围以前。若西路豫设精兵。何至余匪奔扰晋境。况畿疆重地。密迩京师。尤宜加意设备。著该督查明与山西省毗连各要隘。共有若干处。派委各路防堵官兵。系何人统带。详细筹办。据实具奏。至侦探贼踪。不可株守关口。务须分派精细弁兵。于前途险要处所。密探确报。并昼夜巡查。缉拏奸宄。如有难民入境。即行截回邻省。设法遣送归籍。傥查有形迹可疑之人。立拏严讯惩办。以期周密而肃疆圉。将此由六百里谕令知之。　　

○盛京兵部侍郎耆瑞、因病解任。以盛京副都统富呢雅杭阿、为兵部侍郎。委散秩大臣承志、为盛京副都统。　　

○丁酉。谕内阁、讷尔经额奏、参领纵兵酿命、请旨革审一摺。吉林委参领德楞额、管带兵丁。行至大名县龙王庙地方。因跟役贵福、沽酒未得。辄令额外委官依林保、将铺民李天有、揪扭上船。加以板责。致令气忿投河。尸无下落。实属任性妄为。德楞额、著先行革职。交纳尔经额、严审惩办。跟役贵福、委官依林保等、并著归案严讯。失察之伯都讷副都统倭克精额、佐领委营总墨尔赓额、著交部分别议处。寻奏、审明定拟如律。查德楞额、于参革后阵亡。应无庸议。下部知之。　　

○谕军机大臣等、寄谕大学士直隶总督讷尔经额、本日据陆应谷奏、晋省与直隶毗连。东路则固关为要。北路则由代州出雁门为一路。由忻州出甯武为一路。皆汇于大同。惟由五台出龙泉关。路甚便捷。又有小道。由代州通紫荆关。直达易州。傥贼匪由此两路奔窜。关系匪轻等语。逆匪飘忽靡常。避实捣虚。是其惯技。易州一带。虽有泰甯镇驻劄。兵力实形单弱。该督务当派委得力镇将。统带精兵。驰赴紫荆、龙泉、两路。择要防守。万不可稍有疏忽。保恒已抵固关。则获鹿井陉一路。即饬令探明贼踪。迎头截剿。直隶与山西交界。要隘甚多。该督自应统筹全局。扼要调度。若统兵由获鹿入山。直赴晋省。傥贼从他处窜出。我军又恐落后。总当体察情形。密速侦探。何路紧急。即督饬官兵。由何路迎剿。仍随时与胜保等、互相知照。毋失事机。如兵力不敷分拨。所有驻劄南苑之察哈尔官兵四千名。驻劄天津之盛京官兵二千名。均可酌量奏明调遣。陆应谷摺著钞给阅看。将此由六百里加紧谕令知之。　　

○署山东巡抚崇恩、奏报到任日期。得旨。汝非不堪造就之人。第恐渐失因循。欲振不能。岂真不能耶。身家之念重。周旋之情深也。时刻铭心。戒之。　　

○乌噜木齐提督业布冲额、奏谢优叙恩。得旨。边外营务。最关紧要。著时加训练。总期均收实效。不可日久因循。　　

○命庄亲王奕仁、暂在御前大臣上行走。　　

○以克勤郡王庆惠、署正白旗蒙古都统。　　

○以河南睢、甯陵、二州县被贼窜陷。革知州梁协南、吏目张守清、知县蒋大森、典史周世裕职。予殉节通判章光熊、知县钱文伟、孙惠霖、吕赞扬、钱世瑞、县丞吕钟堉、通政司经历陈勋、祭葬世职。并建专祠。教授殷聚五、训导王吏三、府经历刘以检、道纪司潘合禄、典史汪镛庆、未入流萧敬舆、汪裕庆、沈贵春、从九品王凤池、参将范正伦、守备张运至、李师孔、把总吴连元、孙学连、外委阎金标、刘文鼎、祭葬世职。武举李登科等、及陈勋家属、旌恤如例。　　

○戊戌。谕军机大臣等、桂良奏、侦探严防、并拏获奸细审办一摺。逆匪由洪洞东窜。所有直隶毗连山西各处隘口。著迅筹布置。严饬文武员弁。实力堵截。随时侦探。盘缉奸宄。勿任偷越。东明县既经拏获奸细陈登心。即当严讯。究明贼匪东窜踪迹。豫为准备。此等奸徒。溷入直境。谅必不少。仍著严饬各地方官。密速查拏。毋稍疏纵。昨据陆应谷奏、山西省与直隶交界要隘。颇为详悉。原摺著钞给阅看。将此由四百里谕令知之。　　

○又谕、胜保奏、驰抵平遥、筹防各隘口情形一摺。并绘图贴说。披览均悉。逆匪由洪洞东窜后。该大臣即督兵由霍州、灵石、介休一带、驰抵平遥。绕出贼前。并于各处隘口。分拨严防。探明该逆、现在岳阳沁源县属地方。盘踞二日。欲图他窜。该大臣已咨催托明阿、督兵由东南路迎击。西淩阿、及郝光甲、由西南路跟追。调回之山西兵二千七百名。令在辽州一带驻劄。并飞调德坤、双成、带兵由泽州取道潞安一带。扼要截击。布置尚为周帀。惟贼势剽悍异常。该处隘口纷歧。山西兵丁。未经战阵。仍恐难资得力。托明阿由泽州取道潞安。著即督兵星速前进。一路探明贼踪迎剿。恩华统带马步各队。此时行抵何处。著即督催前进。沿途侦探。贼由何处分窜。即迅赴何处追剿。万不可稍事迁延。致误事机。胜保身为统帅。并颁给神雀刀。俾肃军令。该大臣一切赏罚。务须公正严明。以期人人用命。恩华、托明阿、帮办军务。均属责无旁贷。其各同心协力。迅埽贼氛。山西与直隶交界。要隘甚多。恐贼匪被剿穷蹙。又从山径乘虚窜出。必须四面兜截。聚而歼旃。万不可稍有延误。将此由六百里加紧谕令知之。　　

○又谕、寄谕大学士直隶总督讷尔经额、本日据胜保奏、该逆现在岳阳沁源县属之旧县府城镇等处。盘踞二日。欲图东窜。恐其由潞城、黎城、和顺、辽州一带窜入河南武安、涉县等处滋扰。不可不防等语。直隶与山西省毗连地方。此路亦最关紧要。必应派委得力将弁。扼要堵截。仍著该督、即飞催调回之山西兵丁二千七百名。迅速前行。即遵胜保札饬。在辽州一带驻劄。扼其东窜河南直隶之路。其获鹿、井陉、固关、龙泉等处要隘。并著该督选派妥员。带兵防守。仍随时将布置情形。飞速知会胜保。以期声息相通。迅殄群丑。将此由六百里加紧谕令知之。　　

○己亥。谕内阁、易棠奏、查勘秋禾被灾情形一摺。本年甘肃省甯朔、甯夏、灵州、平罗、中卫等州县。因夏秋暴雨。山水陡发。渠流泛溢。淹没田禾民房。并乡仓分储粮石。人畜均有淹毙。复有被雹之处。情形较重。殊堪悯恻。现经该署督委员驰往、会同该府县查勘。著即饬令宣洩积水。妥为抚恤。其应如何蠲缓之处。著即查明。据实具奏。其被旱被雹之皋兰等州县、被雹之洮州等厅州县、被旱之陇西等州县、及被雹被水被旱之安定县、或续得雨泽。或被灾较轻。并著该署督、一并迅速查明。分别核办。用副朕轸念民依至意。　　

○谕军机大臣等、慧成奏、行抵扬州、留兵协同防剿一摺。扬城东北一带。勇多兵少。慧成现已行至湾头。著将所带之宣化陕西兵九百五十名。驻劄该处。会同雷以諴、福济等、相机堵剿。其和州堵御。亦关紧要。既据慧成、饬令常清、管带青州官兵八百余名。先行驰往。扼要截剿。即飞催前进。毋令稍涉迁延。致有贻误。至城内贼粮将尽。穷蹙思窜。势所必至。该大臣等、亟宜妥筹协剿。合力进攻。万不可再事稽迟。致令乘虚窜逸。琦善身为总统。陈金绶、雷以諴、均系帮办。慧成、福济、督兵协剿。虽分路劄营。而所办共此一事。傥稍存畛域之见。不能戮力同心。灭此穷寇。无论该逆由何路窜出。该大臣等、均不能辞罪。半载以来。老师糜饷。蕞尔扬城。不能迅图克复。岂坐待贼匪全窜。又复滋蔓他处。乃以收复城池入奏。为谢责地步耶。将此由六百里谕令知之。　　

○又谕、据托明阿奏、剿贼获胜、因伤请假一摺。该将军由泽州翻山迎剿。于屯留县丰仪镇地方。遇贼接仗。击毙二百数十名。追杀五十六名。剿办甚为得手。该将军被枪子穿帽受伤。犹忍痛督兵。鏖战获胜。甚属可嘉。现在伤痕是否平复。朕心实深悬系。著将朕是日所佩之大荷包一对。小刀一把。由驿寄去。赏给托明阿。并颁赏五等薓八两。给假调养。该将军素性勇敢。老当益壮。惟盼医治速痊。以慰朕念。明庆打仗多次。奋勇出力。著即赏还副都统。所有该将军现带官兵。即令明庆暂行统带。赶紧进剿。不准稍有延缓。并著胜保、酌派熟悉军情之大员。饬往托明阿军营。帮同明庆相机调度。现在贼窜屯留。距潞安甚近。似有回窜东南之势。惟数止千余。又似分股旁窜。而大股尚在迤北。胜保既由平遥进兵。定能严扼北路。其南路追兵。万勿稍迟。恩华现抵何处。著胜保再行飞催。务令兼程前进。南北夹击。庶余孽得以全数歼捦。至翻山败窜之贼。现往何处。臂受枪伤之佐领巴扬阿、是否平复。均著查明具奏。将此由六百里加紧各谕令知之。　　

○以守御福建延平府城。并克复沙县出力。赏知府胡应泰、都司常福、花翎。余加衔升补有差。　　

○以福建厦门、永安、沙、德化、各厅县被贼窜陷。革同知王江、知县信和来、署知县邵荦、申逢吉职。均逮问。　　

○庚子。谕内阁、英隆奏、请将秋猎改为闲二年举行一次、以重操防一摺。黑龙江各城官兵。著准其循照旧例。每年按春秋二次。操演鸟枪马步骑射。仍间二年举行秋猎一次。由该将军、与副都统、轮流督率。俾资习练。　　

○又谕、给事中贾世行奏、各省实缺人员、无轻徵调、以杜规避一摺。前曾通谕各督抚。慎简贤员。凡抚驭有方。人地相宜者。准其奏请给予升衔。仍留本任。原因地方官吏。非久于其任。不能于地势民情。周知熟悉。因念军兴以来。府县之失守城池者。多藉词防堵他处。或调赴军营差委。虽事后照例分别治罪。而该员转得避重就轻。遂其取巧之计。即如归德府知府陈介眉。调离本任。该郡官绅。遂有开门逃避之事。怀庆府县。合力固守。而城池赖以保全。孰得孰失。昭然共著。现在被扰地方。举行团练。若将实缺人员。调赴他处。其暂行署事者。不能熟悉地方情形。防剿安能得力。嗣后著各直省督抚。于府厅州县实缺人员。随时察看。除人地不宜。例得酌调外。其有整饬地方。著有成效者。非他处情形紧要。人地实在相需。毋得轻为更调。以杜规避而专责成。将此通谕知之。　　

○谕军机大臣等、寄谕钦差大臣胜保、据给事中吴廷溥奏、扼险拒贼、防剿兼施一摺。所有山西毗连直隶各隘口。节次谕令讷尔经额、严密防守。贼踪飘忽靡定。亟应并力兜剿。尤须侦探确切。贼由何路窜逸。及盘踞何处。四面堵截。庶可一鼓歼捦。不致乘虚窜入直隶境内。否则兵分力单。又恐堕贼诡计。该大臣务即密速调度。总以通筹全局。勿误机宜为要。该给事中原摺著钞给阅看。将此由六百里谕令知之。　　

○又谕、给事中吴廷溥奏、扼险拒贼一摺。据该给事中胪陈山西直隶险要处所。颇为详晰。惟路径纷歧。逐处分守。兵力转形单弱。著讷尔经额、查照摺内所陈。酌量缓急。除择要严防外。即饬带兵各员。确探贼踪。先扼要隘。尤须迎头前进。于各要口内。据险截击。自不难悉数歼除。若畏葸迁延。听贼窜出要隘。再图邀截。不又滋蔓难图耶。又称盐商巡役。藉查盐为名。栽赃讹诈。甚至夤夜聚夥强窃。白昼拦车劫掠。总由雇募游匪。漫无稽查所致。现当贼匪窜扰之时。难保无匪徒潜伏句结。已谕令文谦、认真查办。仍著该督、一体饬属严密巡查。无令奸匪潜踪。原摺并片二件、均著钞给阅看。将此由六百里谕令知之。　　

○又谕、给事中吴廷溥奏、遵化州城垛边、及城楼库内、存有前明所铸数百斤大炮甚多。请派员密带铁匠。前往该州。会同地方官。逐一查看等语。著庆锡就近派员查看。共存炮位若干。炮身轻重若何。是否尚堪适用。即行详晰具奏。将此谕令知之。　　

○又谕、据给事中吴廷溥奏、近来各盐商、多招集无业回民。不将姓名报司送部。以致巡役人等。借查盐为名。讹诈强窃。并有白昼劫掠之事等语。现在贼匪窜扰晋境。与直隶壤地毗连。天津系商贾辐辏。五方杂处之所。难保无匪徒潜伏其间。暗为句结。著文谦遵照定例。将盐务各巡役姓名。查明造册送部。傥有匪徒奸细。窜名溷迹。即行严拏惩办。并饬各盐商、详慎雇募。不得以无业游民充数。以清盗薮而饬鹾纲。原片著钞给阅看。将此传谕知之。　　

○户部议覆钦差大臣湖北提督向荣等奏、请将江苏各属捐项典本。提充军饷。并漕米折银转运章程。拟准将苏松各属捐项及典本。催提动用。江北各款。除场灶一项。由部另行拨用外。其各州县收捐银钱。存典本息。均准划分一半。解充金陵镇江兵饷。仍留一半。为江北各路粮台待支之用。其徵存漕米。请将道途稍远各州县。每石变价折银一两核算。以昭画一。惟正供之外。仍有耗米。及应徵漕项米银各款。仍应划出另算。责令各州县按数徵解。备充军饷。以免牵混。至所称各捐局。均宜仿照筹饷例减二成收捐。应如所奏办理。从之。　　

○以顺承郡王春山、署正白旗领侍卫内大臣。
  </div>
  <div class="pagination">
   <a href="清实录咸丰朝实录_page152.html">
    上一页
   </a>
   <span>
    ...
   </span>
   <a href="清实录咸丰朝实录_page148.html">
    148
   </a>
   <a href="清实录咸丰朝实录_page149.html">
    149
   </a>
   <a href="清实录咸丰朝实录_page150.html">
    150
   </a>
   <a href="清实录咸丰朝实录_page151.html">
    151
   </a>
   <a href="清实录咸丰朝实录_page152.html">
    152
   </a>
   <span class="current-page">
    153
   </span>
   <a href="清实录咸丰朝实录_page154.html">
    154
   </a>
   <a href="清实录咸丰朝实录_page155.html">
    155
   </a>
   <a href="清实录咸丰朝实录_page156.html">
    156
   </a>
   <a href="清实录咸丰朝实录_page157.html">
    157
   </a>
   <a href="清实录咸丰朝实录_page158.html">
    158
   </a>
   <span>
    ...
   </span>
   <a href="清实录咸丰朝实录_page154.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
