<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 146 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 146 页/共 505 页</h1>
    <div class="content">
○以通政使司通政使汪元方为都察院左副都御史。未到任前。以太常寺卿王拯署理。　　

○以御前侍卫西拉绷阿署镶黄旗蒙古副都统。　　

○戊辰。引见京察三品以下京堂各官。得旨、通政使司副使赵东昕。年力就衰。著以原品休致。国子监司业马寿金、声名平常。著勒令休致。余著照旧供职。　　

○予安徽蚌埠等处阵亡副将陈开用祭葬世职加等。守备唐敏忠等三十三员祭葬世职。　　

○己巳。谕议政王军机大臣等、左宗棠奏、攻剿余杭。及收复海甯州城各一摺。暨陈相机剿抚各片。降人蔡元吉。虽所保稍优。惟献城反正。功尚可录。自与他处仅系脱身来归者不同。该督摺内所称。蒋益澧将其精锐挑选八营。即交蔡元吉管带。人数已属不少。著左宗棠将该降人留心察看。妥为防范。如有未尽驯伏。恐滋事端之处。仍须随时量为遣散。并即传知蔡元吉、此次优给顶翎。乃朝廷逾格恩施。俾益感奋。该督奏片所陈招抚一事。流弊甚多。事前之诈伪宜防。事后则安插不易。惟有分别剿抚。相机办理。持论颇为通达。此时海甯抚局已成。各逆私相携贰。其应如何乘机分别剿抚之处。惟在该督妥为筹办。伪听逆陈炳汶、早有与洪逆及李秀城互相猜疑之说。此时在李鸿章处呈递帛书乞降。即著左宗棠与李鸿章妥商办理。余杭进攻。两胜一挫。康国器、杨昌浚等各军。攻破杨家桥等贼垒。声势甚壮。惟瓶窑镇贼垒。未能尽破。至进攻林清堰贼巢。因地势未详。趋战过急。致为悍逆汪海洋所乘。伤亡将士。殊为可惜。现在海甯收复。杭州贼势更孤。东北两面。可渐合围。且偪攻余杭诸军。不须再筹分兵他顾。更可壹意并力攻取。著左宗棠即严督诸军。奋力攻捣。迅拔名城。以奏肤公。据曾国藩奏侍堵两逆。已由甯国窜至绩溪。此次左宗棠奏报。于贼窜绩溪等情。未经陈及。殊深廑系。著仍遵前旨。相机调拨。出兵游击。与曾国藩随时联络防剿。毋令贼得肆其冲突。复扰他处。蔓延为患。杭州府知府一缺。向系拣员调补。惟此时为地择人。即著该督酌筹。应行请补请调。不必拘定资格。总以得人为要。俟奏到时再降谕旨。将此由六百里谕令知之。　　

○又谕、曾元福、丁曰健奏、生捦首逆。剿灭巨股会匪。并林文察奏、围攻林洪各逆老巢。叠获胜仗各一摺。首逆戴万生、于官军攻破斗六后。逃至张厝庄。经曾元福带兵。将该庄附近西南一带之目宜山红毛社丙郎庄社头仑仔等处逆庄四十余处。分路剿毁。复与丁曰健所派勇丁。合破张厝庄。该逆遁至芋藔仔庄。复经曾元福、丁曰健、亲督兵勇将该庄攻破。生捦首逆戴万生。并逆犯董九仙、戴印等正法。彰化县属西南大路。俱已肃清。办理尚属得手。此股会匪。党与众多。尚须力行摉捕。尤防其窜入内山番地。复行啸聚。曾元福、丁曰健、务当分派兵勇。严扼入山要隘。以杜余匪窜山之路。一面摉捕净尽。以绝根株。毋贻后患。曾元福现督兵进攻小埔心陈哑狗巢穴。谅可迅速攻拔。该署提督拟俟事竣后内渡。著左宗棠、徐宗干、届时酌量情形。将曾元福及其所部兵勇。撤归内地。以节饷需。至内山北投四块厝。为林晟、洪欉等逆另股盘踞。即责成林文察等速行攻克。将首逆林晟等捦斩。毋任漏网。仍著丁曰健分派勇丁。扼要堵御。毋令该逆纷窜。台湾各路。渐次肃清。林文察现称拟留兵勇五千名。足资防剿。此外兵勇。及曾元福所部。已咨请左宗棠、徐宗干、分别撤回。著即照所拟办理。将此由六百里谕知左宗棠、徐宗干、并传谕林文察、曾元福、丁曰健知之。　　

○又谕、张之万奏、官军攻克谈围。连破贼寨。并进剿李青店贼匪获胜各摺片。汝南官军克谈围后。乘胜将王占魁等寨蹋平。计歼逆首王立柱。现在进攻王廷干老巢。该逆附近各寨。业已次第埽荡。王廷干势成孤立。官军趁此声威。并力进攻。自不难迅殄妖氛。著张之万、毛昶熙、激励将弁。实力进剿。务将王廷干老寨。赶紧攻拔。以期肃清汝境。毋令顿兵日久。致该逆死灰复然。又肆蔓延。张总愚一股。避兵喙伏。负嵎不出。现在吴再升进扎李青店西北之马市坪。葛承霖进扎正北之回龙沟。张曜军于西南之板山坪。李青店三面。均已严备。该逆因官军日偪日近。渐次南趋正当乘此贼势穷蹙之时。节节进扎。以期偪贼出险。著张之万督饬派出各军。分路剿洗。埽除穷寇。该匪乘虚南走。苏克金马队。远在鲁山。深恐鞭长莫及。致令该逆得以乘闲兔脱。现在苏克金已分队驰往南召。著张之万督令统率所部。驻扎南召左近。严密堵御。一俟该逆出险。即当痛加惩创。并严饬张曜、葛承霖、吴再升等分投截剿。痛歼丑类。张之万另片奏、该逆因畏马队。不敢南窜。趋重北路。马市坪防兵。尚嫌单薄。该处山路崎岖。马队又未能深入等语。张总愚避兵铤走。本属意中之事。著该抚督饬派出之副将尹嘉宾等军。均赴马市坪。会同吴再升兵勇。扼守要隘。豫为严备。不可稍涉大意。将此由六百里各谕令知之。　　

○以收复浙江海甯州城。免已革道员张景渠罪。复已革都司王锡驯职。投诚贼目蔡元隆更名元吉。赏四品顶翎。　　

○以福建台湾生捦首逆戴万生。赏守备徐荣生等花翎。县丞费荩臣等蓝翎。余加衔升叙开复有差。　　

○予浙江林清堰阵亡副将余佩玉、参将张明远、都司唐得胜、守备陈宗懿等、祭葬世职加等。并入祀湖南昭忠祠。　　

○予福建台湾四块厝阵亡五品军功林赤赏恤加等。　　

○予河南马市坪阵亡把总皋广德祭葬世职加等。　　

○庚午。谕议政王军机大臣等、李鸿章奏、近日军情。并分路进剿情形一摺。常州城大贼众。官军未能遽图合围。而贼势渐衰。自应设法攻击。以期迅克坚城。李鸿章现因戈登悔过输诚。饬令会合郭松林等军。进捣宜兴。以扼洋人济贼之路。所办甚是。惟戈登性情无常。该抚当密饬郭松林等、妥为联络驾驭。藉敦和好。而维大局。常胜军进攻宜兴。常贼已有首尾不能照应之势。并著督饬李鹤章、刘铭传等分督各营。猛攻常城。克日攻拔。毋稍迟玩。刘秉璋、潘鼎新之师。屡败嘉郡之贼。进偪城下。荣逆廖发受虽递禀乞降。而城中布守甚严。难保不别有狡谋。藉词缓师。李鸿章务当饬令程学启等、乘贼降战未定之时。相机攻剿。迅下嘉城。以固苏沪门户。不得稍涉大意。至忠侍各逆。图窜皖浙之路。叠经谕令曾国藩、左宗棠、沈葆桢等、严扼要隘。毋令窜逸。李鸿章所称苏军从下游节节仰攻。势不能绕越贼区。扼断窜路等语。自系实在情形。该抚惟当督率各军。迅赴常宜两城。期与金陵诸军。合兵埽荡。方为妥善。程学启攻剿嘉兴。正当吃紧。且苏沪守局。尚未稳固。自难赴调。著照该抚所筹。俟克嘉郡后。酌度情形。再行调赴金陵协剿。将此由五百里谕令知之。　　

○又谕、李云麟奏、汉中贼党。分南北中三路。尽力东趋。一由石泉汉阴出兴安而至郧阳。一由西乡出紫阳甎坪平利而至竹山。一由甯陕出镇安而至商州。皆于河南之南阳湖北之襄阳一带会齐。该京卿已将兴安防守事宜布置。随即驰赴石泉。惟时中路股匪。欲由茶镇等处。偷渡过江。经水师奋勇截回。北路之贼。已由洋县渡江。扰至甯陕。其西乡踞逆。亦欲由瓦房店梅湖而出紫阳。李云麟已派游击金殿安等、进扎紫阳西乡交界之瓦房店梅湖。督团堵截。而自率各营亲兵。扎石泉迤北之饶峰岭。相机截剿等语。发逆东下。势甚猖獗。李云麟所部无多。恐不能十分得手。现在汉南所属。势必空虚。著刘蓉迅由甯羌一带进兵。先收复汉中郡县。并分兵接应李云麟。以防疏失。该抚当迅速驰入陕境。振刷精神。力图灭贼。毋稍观望。李云麟现扎饶峰岭。地当石泉甯陕之交。既可固中路门户。亦可截北路窜匪。地势已得。亟应激励兵勇。分投扼截。出奇制胜。并须兼顾兴安之防。不得稍形疏懈。如兵力不敷。即飞咨多隆阿刘蓉调拨。以资得力。张集馨现权抚篆。责无旁贷。著即督饬地方文武。实力防剿。如有兵勇可拨。并须拨赴商州要隘。毋任寇氛四窜。方为不负委任。多隆阿前奏盩厔即可得手。何以至今尚无信息。著即严饬穆图善等设法攻克。以便分兵剿洗发逆。若为一隅所牵掣。致令逆踪扰及完善。恐该大臣不能当此重咎也。此股逆众。既有由河南南阳湖北襄阳一带会齐之谣。官文、严树森、张之万、当各饬派出防兵。实力遏截。毋令阑入本境。如能派兵出境。会秦师夹击。更为上策。该督抚等。其慎固封守。兼顾邻疆。不得强分畛域。现在张总愚一股尚未扑灭。苏克金马队。非僧格林沁亲自督率。恐难得力。皖北应办事宜。谅有就绪。该亲王必须移扎豫境。方能尽殄狂氛。肃清中土。著即赶紧区画。一俟皖事布置妥协后。迅即移师进剿。以慰朝廷拯民水火之意。将此由六百里谕知僧格林沁、官文、多隆阿、严树森、张之万、刘蓉、李云麟、并传谕张集馨知之。　　

○命河南布政使王宪来京。以河南候补道苏廷魁署布政使。　　

○以江苏克复江浦等城出力。赏总兵官庾光东巴图鲁名号。都司张佳友等花翎。守备彭治敷等蓝翎。余加衔升叙有差。辛未。孝仪纯皇后忌辰。遣官祭裕陵。　　

○谕内阁、为政之要。首在足食。各直省州县。设立常平社仓。国家承平。留以备凶荒之用。一旦有事。恃以为缓急之需。所以为未雨绸缪之计者。法至善也。近来军务繁兴。寇盗所至地方。每以粮尽被陷。推原其故。总由各州县恣意侵那。任令米粟空虚。遇变无所倚赖。又或闻警逃遁。赍盗以粮。以至守御无资。生民涂炭。兴言及此。罪有攸归。嗣后各省常平社仓。责成督抚大吏。认真整顿。废者复之。缺者补之。随时稽查。凡官仓民仓未动之谷。不得变价提用。至于仓谷已缺。绅民捐赀弥补者。尤应加意保全。务使仓谷丰盈以期有备无患。此旨著该部迅即通行各省。即著各该督抚。将各该州县仓储实存若干。有无亏缺。查明据实覆奏。傥复因循玩忽。任听州县侵渔亏缺。定将该上司及州县一并从重惩处。用示朝廷贵粟重农之意。将此通谕知之。　　

○谕议政王军机大臣等、前因南岸各军。不敷分布。曾经谕令曾国藩酌量情形。调都兴阿所部渡江协剿。复因甘省回匪鸱张。特命都兴阿前赴绥远城。会同德勒克多尔济办理防务。并令富明阿即日前赴扬州。接统所部。扼守江北。惟念都兴阿老成持重。久于行阵。深得兵心。此次奉命北行。所部扬防兵勇。非有谙练戎机之大员。不能接统。富明阿患病尚未销假。且北省需才正急。将来尚有另行＜??闲＞用之处。自应赶紧遴选将才。以备任使现在江北文武大员。惟吴棠剿捻。向称得力。第伊久在清淮一带督兵。与扬防兵勇。素不相习。且恐该漕督一离清河。则徐宿一带。即有鞭长莫及之虑。吴棠可否令其接统都兴阿所部。若移扎扬州。能否兼顾清淮之处。著曾国藩酌核具奏。詹启纶带兵亦称得力。如令吴棠赴扬督兵。能否驾驭得宜。詹启纶本任。系徐州镇总兵。似可饬令赴任。以重职守。陈国瑞勇敢素著。如令接统扬防。或帮同吴棠办理。尚能融洽。其能否独当一面之处。并著曾国藩察看。迅速覆奏。傥吴棠、陈国瑞二员内。均难调派。即著该大臣于所部各员内。择其谋勇兼全。才能统众者。奏请派赴扬州。接带兵勇。庶江北守御。不至空虚。且与大江以南。联为一气。至黑龙江马队。非有谙习情形之大员。不能统率。都兴阿前赴绥远。会办防剿。所有黑龙江马队。即可令其随带北来。藉资得力。其余都兴阿所部兵勇。均著曾国藩仍遵前旨。分别布置调派。将此由六百里谕令知之。　　

○以江苏清河县捐输军饷。永广学额三名。　　

○展缓山东单县上年被扰村庄额赋。并漕仓河银有差。　　



大清穆宗继天开运受中居正保大定功圣智诚孝信敏恭宽毅皇帝实录卷之九十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。二月。壬申朔。上诣绥履殿问慈安皇太后安。平安室问慈禧皇太后安。至庚子皆如之。　　

○谕内阁、刘长佑奏、甄别知县各员。请旨分别降革一摺。直隶沙河县知县黄鹤飞、才识迂拘。难膺民社。著以府经历县丞降补。青县知县何国镇、办事竭蹶。难胜繁要。著即撤任留省察看。以相当简缺酌量补用。候补知县钱葆延、年少轻浮。赋性浇薄。著即行革职。以重地方而肃吏治。　　

○谕议政王军机大臣等、张集馨奏、汉中收复。逆匪纷窜等情形一摺。贼分三股出窜。汉中留坝收复。是否为贼所弃。刘蓉进兵甯羌。而汉郡裦沔。已无贼踪。所部各军。自应觇贼所向。随时调遣。于有贼之处。绕出贼前。拦头截击。或紧蹑跟追。与李云麟及所派往紫阳西乡交界之游击金殿安等军。前后夹攻。即著该抚筹定机宜。与李云麟联络调度。张集馨所奏、据各属地方禀报。贼窜甯陕而至镇安。并由洋县渡河。径奔孝义厅境。肆行焚掠等情。乃系李云麟昨奏贼窜三路中之一路。惟甯陕系省城门户。贼之北窜。深属可虞。镇安之江口及金锁桥。距省非遥。已有贼踪。其鄠县之梁家桥地方。更为切近。亦经有贼窥伺。且为多隆阿大营后路。著多隆阿相机布置。务将甯陕等处窜贼。分兵接剿。保全省城重地。毋令贼得乘虚扑犯。并遵叠次谕旨。速将盩厔一城攻拔。以免为所牵掣。省城内外防御。著张集馨严密筹备。其所称调回大峪口马队。及该署抚所练省兵。豫为筹布。暨城中稽察储积各事宜。均须与德兴阿等实力办理。以备不虞。毋得徒托空言。临时仍复一无所恃以为战守。并严饬各属地方。激励民团。齐心抵御。力行坚壁清野之法。使贼所至。罔可掠食。剿办自易得手。凤郡逆回。包藏祸心。不遵多隆阿所颁禁约。且将宝鸡前扎回民马队。擅自调回郡城。其以乞抚为暂行缓兵之计。已属确有明徵。多隆阿已饬陶茂林将汧陇营伍调回。著即严饬痛加剿办。并将花花庙一带。迅速廓清。毋稍延误。汉中收复情形。究系如何。著刘蓉查明据实具奏。前有甘省两当徽县匪徒。欲窜由凤县以扰秦疆。并著该抚随时兼顾。毋令贼得突越。以与汉南出窜之匪。潜图蔓结。李云麟驻军饶峰岭。兼顾兴郡之防。务须乘贼穷窜。将甯陕及石泉等处两路逆氛。严行截剿。并饬金殿安等军。迅由紫阳西乡一带。截剿南路之贼。迅图埽荡。仍随时与鄂豫两省声息相通。联络接应。以杜贼匪窜越之谋。正在寄谕闲。多隆阿奏到。汉南贼已东窜。及凤翔回逆。仍须用剿各摺片。与张集馨所奏皆同。该大臣已调蓝斯明等营折回商州。并提催刘汉秀等勇营驻扎潼关。金顺等马队前往沣峪等处堵击。凤翔回匪。业经陶茂林进剿。略有捦斩。即著严督各路之军。奋力防剿。毋稍松劲。将此由六百里谕知多隆阿、德兴阿、刘蓉、李云麟、并传谕张集馨知之。　　

○又谕、劳崇光等奏、黔省下游各属。剿匪获胜。并清镇等各处军情。现在进攻开州各一摺。黔省下游各属。被匪滋扰。几无完区。镇远黎平之苗匪。思南都匀思州各府之教匪。蔓延日久。经各该地方文武剿办。或攻破贼巢。或收复村寨。或叠获胜仗。办理尚属得手。惟各该处匪徒。均未全股殄尽。地方尚未肃清。劳崇光等亟宜筹画兵食。督饬在事各员。乘此声威。速将各股匪徒。悉数埽除。以期尽绝根株。毋留余孽。其石阡府属之教匪。现在剿办情形若何。未据劳崇光等奏及。著督饬该处官绅。实力剿洗。并将现办情形。随时具奏。其滋扰附近省城一带股匪。偪近清镇。攻陷龙里。经劳崇光等派兵拦截。将贼匪击退。并将龙里县城克复。江内东西南三面。均已肃清。此股逆匪。偪近省垣。势尤猖獗。沉宏富等现在分路进攻开州。著劳崇光等严督该将士等。迅将开州城垣攻克。并将窜向贵定一路贼匪。实力追剿。殄除净尽。以期一劳永逸。张亮基奏、患病恳请赏开署缺。已赏假一月调理矣。现在黔省群盗如毛。全境蹂躏殆遍。开州及尚大坪等处巨匪。屡窥省垣。偪近肘腋。值此军务吃紧之时。该署抚岂得以下游各属。小有胜仗。遽为退诿息肩之计耶。将此由五百里各谕令知之。　　

○以催科不力。摘直隶知州高维翰、联俊、知县王德炳、吴履泰、陈咏顶带。革休致知州陈钟祥职。　　

○补铸贵州普安厅同知、照磨、各关防印信。从云贵总督劳崇光请也。　　

○以湖南官军援剿贵州广西贼匪出力。赏总兵官文恒巴图鲁名号。游击黄梓材、同知衔周祚镇等花翎。都司唐兆松等蓝翎。余加衔升叙开复有差。　　

○予贵州龙里殉难署知县余守钟、署典史余起鹏、祭葬世职加等。余起鹏子福生、桂生、暨幕友从九品商志孚、分别赏恤加等。余守钟建立专祠。余起鹏等一并附祀。　　

○甲戌。遣官祭文昌帝君庙。　　

○遣官祭先医之神。　　

○谕议政王军机大臣等、传谕署陕西巡抚张集馨。德兴阿片奏、西安八旗鳏寡孤独。共六百余名口。向由每年所收盩厔武功兴平三县马厂地租。并裁缺官员空闲地租。满营铺面房租项下动用。每月大口放给钱一千文。小口放给钱五百文。以资养赡。自陕省军兴以来。地方多被蹂躏。商贾大半歇业。此项养赡之资。更属不敷拨用。所有茕独人等。嗷嗷待哺。势不聊生。请饬陕省藩库。每月暂行筹拨制钱六百五十千文。以济茕独等语。此项鳏寡孤独人等。养赡无资。情殊可悯。即著张集馨饬令藩司。无论何项。每月暂行筹拨制钱六百五十千文。以济穷困。俟满营马厂地租等项收有成数。仍归旧章办理。　　

○以京营官军防剿陕西贼匪出力。赏骁骑校雅尔杭阿五品衔花翎。千总艾琨蓝翎。二等侍卫希兰扎布等升叙有差。　　

○乙亥。谕内阁、沈葆桢奏、请将捐升同知应行开缺之训导。留任办理团练等语。江西上饶县学训导吴廷英。业经报捐同知。例应开缺赴部投供。惟据该抚奏称该员在任年久。深得士心。历年办团。亦甚出力。吴廷英著无庸开缺。仍留上饶县训导之任。责令办理团练。藉收成效。　　

○谕议政王军机大臣等、沈葆桢奏、遵覆近日筹办防剿情形一摺。另片奏、探悉贼匪分股肆窜。请饬福建一体严防等语。逆匪窜陷绩溪后。经唐义训、王开琳会剿。该逆弃城狂窜。已入淳安县界。其由昌化而来者。掠至遂安境上。去开化仅百余里。此股为忠逆所部。约由浙界入广信。第二股约绕闽界入建昌。第三股约由徽北入湖口。第四股约由徽南入景镇。均于抚州取齐。该逆率锐南趋。江省军情。万分吃重。沈葆桢分调各军。于婺源玉山广丰等县驻扎。布置尚属周妥。惟贼势太盛。剽疾异常。稍有疏虞。势必阑入江境。著沈葆桢严饬各路将领。认真防守。务与徽浙之师。联络声势。互相策应。其窜往淳安遂安境内之贼。若江省防堵严密。必将折窜浙东。左宗棠进攻余杭。如急切尚难得手。自应力顾后路。抽调兵勇赴衢严一带。相机迎剿。兼顾徽防。毋稍疏懈。该逆既有由闽入江之议。不可不豫为之防。并著左宗棠、徐宗干、迅即调派得力兵勇。并督饬地方文武。严扼闽疆。毋令窜越。毛有铭一军。曾否启行。著曾国藩严催该道员迅速渡江。或由徽北扼贼入湖口之路。或前赴休甯。与王开琳会师截剿。均著该大臣相机妥为调遣。毋落后著。上年李榕驻军彭泽等处。熟习该处地势。该运司现扎何处。该大臣务当酌度缓急。或将此军调赴上游。剿办自更得力。南窜之匪。号称三十万众。广德自必空虚。溧阳为忠侍两酋巢穴。若由此两路进兵。或扼其咽喉。或攻其要害。皆为该逆所必救之处。纵不能必得。而以坚垒相持。亦可絷忠侍等逆之足。使不得逞。以待其敝。谅曾国藩、李鸿章等、亦必能审度及此。鲍超是否仍在东坝。东坝固系入苏门户。能否另易他将驻守。而以鲍超之军。分路进攻。俾贼匪首尾不能相顾。即著曾国藩酌量调派。曾国荃围攻金陵。近日情形若何。贼粮尚足。贼守尚坚。自未能克期攻拔。曾国藩仍当饬令曾国荃严密合围。断其接济。以收聚歼之效。戈登、郭松林、进取宜兴。有无胜仗。常州之师。曾否得手。著李鸿章激励诸军。迅图攻克。乘胜移军溧阳。苏省军威日盛。亦足以牵制贼势。使不暇扰我完善。以援救金陵。汉中据匪。率众东趋。据多隆阿、张集馨、先后奏称、逆酋伪扶王等接南京来信。苏州已经官军收复。调各伪逆回援。现由石泉镇安等县。全股东窜等语。该逆无故弃城而走。其为金陵逆酋嗾使无疑。本日已调僧格林沁驻师豫境。力遏贼氛。皖北伏莽未清。恐僧格林沁拔队以后。余烬复然。著曾国藩豫作准备。防其窜逸句合。毋得稍涉大意。将此由六百里各谕令知之。　　

○又谕、张集馨奏、湘果各军。已于正月十一日。克复汉中郡城。发逆窜至西乡石泉地界。屡扑甯陕厅城。均经在城官绅兵勇击退。该逆现由东河贾家营向镇安而去。昼夜行走。势不停留。已飞咨湖北河南各督抚。一体严防各等语。汉南发逆。全股东趋。意图窜扰楚豫。为回救金陵牵掣官军之计。其谋甚狡。豫省兵力单薄。张总愚一股。尚未就歼。若为发逆所句结。剿办必更棘手。僧格林沁布置皖省事宜。已否周妥。著即酌量情形。督带兵勇。进扎南阳一带。迎头截剿。如一时尚难离皖。即著派得力将弁。统带劲旅。星驰赴豫。会同该省兵勇。扼要堵截。毋任阑入腹地。张之万务当督饬地方文武员弁。认真防剿。不可稍有疏失。张曜一军。剿办张总愚股匪。久无成效。著该抚严饬该总兵迅速图攻。克日蒇事。庶可腾出兵力。痛歼发逆。若任令外匪入境。与张总愚联成一片。蔓延为患。定惟该抚等是问。决不宽贷。镇安接壤郧襄。该逆前次本有会兵襄阳之说。不可不豫筹防范。著官文、严树森、督饬在防各军。实力截击。并添派劲兵。前赴郧襄一带。探踪迎剿。毋稍大意。湖北河南。如能严密堵遏。该逆穷无复之。难保不分窜商南。由豫窥晋。著沈桂芬相机设防。妥筹办理。陕西省城。防务虽松。张集馨仍当随时侦探。如城固西乡之贼。窜近子午谷各口。即著温德勒克西等痛加剿洗。盩厔连日进攻甚急。夜不撤队。谅可得手。多隆阿务当激励将士。迅复坚城。以便分兵策应。顾全大局。将此由六百里加紧谕知僧格林沁、官文、多隆阿、严树森、张之万、沈桂芬、并传谕张集馨知之。　　

○上以祭社稷坛。自是日始、斋戒三日。　　

○丙子。以神灵显应。加河南项城县城隍神封号曰灵应。　　

○谕内阁、户部奏、年内专提京饷限期已满。请分别劝惩一摺。上年八月闲。经户部奏准。将山西等省应解同治二年分京饷。专提二百五十万两。限于年内解齐。如有宕延。即照该部奏定章程。分别惩处。兹据户部奏称、现在限期届满。山西省专提之地丁银九十万两。已据尽数完解。且历届并无蒂欠。所有山西巡抚、布政使、均属筹画有方。顾全大局。著吏部咨取职名。从优议叙。其湖北省地丁银七万五千两。盐厘银七万两。直隶省天津关税银四万两。亦俱依限报解。该二处应解二年分京饷。并能如数清完。湖北巡抚布政使暨天津关监督、均著交部议叙。至江海关代徵九江关洋税银八万两。前经奏准缓解。粤海关税银十五万两。仅解到五万两。亦经该督奏明。系因收项较少。未能依限报解。山东省地丁银十一万两。湖南省地丁银十万两。并无论何款先提银二万两。山西省河东加课羡余银七万两。山东省盐课银四万两。四川省盐厘银五万两。闽海关税银十万两。福建省盐课银三万两。茶税银八万两。均已如数报解。各该处应解二年分京饷。虽多延宕。惟于此次专提之款。尚能依限完竣。并镇江关税银五千两。业经报明委解。所有各该省将军督抚监督等。著一并免其议处。此外河南省欠解地丁驿跕银四万两。山海关欠解常税赢余银三万九千余两。广东省欠解新旧盐课银二万两。运库欠解新旧两息银一万两。赣关欠解税银九千两。于该部专提之款。均未能如数完解。河南巡抚布政使广东盐运使并山海关赣关各监督。均著查取职名。交部议处。又广东司库拟抵运库杂款银二万两。太平关税银二万两。江西省地丁银三万两。限内丝毫未解。实属玩延。姑念为数无多。所有两广总督广东巡抚布政使江西巡抚布政使及太平关监督。著从宽免其降革。仍交部严加议处。并著户部将各该省欠解饷项。飞催该督抚等。迅于本年四月初旬。一律依限解清。傥敢仍前玩泄。限满仍不解交。即著该部按照奏定处分章程。从严参办。　　

○谕议政王军机大臣等、现在署直隶提督讷钦、带兵赴甯夏防剿。直省地方。甫就肃清。所有各标营整顿操练各事宜。均关紧要。直隶提督印务。不可一日无人。以专责成。著刘长佑于所部带兵各员。或直隶镇协各员内。遴选才能胜任者。保举数员。并将各该员履历。及其材略谋勇。明晰开列具奏。候旨派署。将此谕令知之。　　

○又谕、明谊等奏、需饷甚迫。请旨分别借拨饬催一摺。据称甘肃藩库。连年欠拨塔尔巴哈台经费银十五万五千余两。乌噜木齐每年欠拨加屯守卡官兵盐菜银一万四千余两。虽经奉旨饬催。令先拨解银一二万两。迄今已逾二年。分毫未解。上年俄夷兵队。环住各卡伦之外。官兵防堵。正形吃紧。需饷尤形急迫。不得已动用所徵茶税。及库存茶布。抵放防夷官兵盐菜。现在又均放罄。甘肃回氛甚炽。自顾不暇。何能再行筹拨。而官兵困苦情形。实有朝不及夕之势。请饬山西抚臣借拨银一二万两。即划作该省应拨甘肃之饷。并请催乌噜木齐欠饷等语。塔尔巴哈台兵饷。久形缺乏。若不速筹接济。势必哗溃堪虞。关系实非浅鲜。著沈桂芬饬令藩司及河东道。无论何款。先行借拨银一二万两。派委妥员。赶紧运解。如探明草地可以行走。或即由草地解交塔尔巴哈台。以备支放。此项借拨银两。沈桂芬并咨照陕甘总督。即划作山西应拨甘肃协饷。以清款项。并著平瑞于欠解该城九十十一元二等年。应拨加屯守卡官兵盐菜银两内。赶紧先行筹拨银数千两。星速解往。毋再稍涉迟延。将此由四百里各谕令知之。　　

○督办河南团练大臣毛昶熙奏、汝阳正阳。渐次肃清。现赴息县督剿。得旨、著即激励各团。将息县新蔡捻圩。一律埽荡。汉中发逆。有纷窜南阳之信。并著会同张之万力筹堵御。毋令扰及完善。以副委任。毋托空言。　　

○丁丑。祭先师孔子。遣户部尚书罗惇衍行礼。　　

○谕内阁、顺天府府尹卞宝第奏、请整饬仕途。以抑奔竞一摺。据称近来各省州县。每多习为钻营。不务公事。考其词讼。积案或多至二三百起。延至数年不结。钱粮则任意亏那。缉捕则诸多废弛。各该上司于升调缺出。类以空洞考语保题。殊非核实之道。请饬各直省督抚府尹等。于保题人员。将其本任内有无积案。及欠解钱粮。承缉盗案等事。均于疏内声明。其有积案五十起以上。承缉盗案五起以上。及徵解钱粮不及七分者。均停升转。如该上司徇隐。含混具题。别经发觉。严行议处。以挽积习等语。所奏不为无见。州县为亲民之官。惟在各省大吏。破除情面。详加考察。遇有升调缺出。务当核其实在政绩。为地择人。方足以资治理。嗣后各督抚府尹等保题属员。暨拣员请补升调各缺。应将该员任内词讼催科缉捕诸务。如何核实开列之处。著吏部议奏。寻议、嗣后各直省督抚府尹。凡保题升调人员。应令于疏内将该员任内。有无积案。及欠解钱粮。承缉未获盗案。详细声叙。如有已起降调革职参限者。概不准其升调。其有缺系繁要。人地实在相需者。亦应据实陈明。不得以空洞考语。滥行保题。从之。　　

○又谕、刘蓉奏、官军收复汉中府城。并截剿中旗贼匪获胜一摺。逆首陈得才久踞汉中府城。经刘蓉派令何胜必、萧庆高等、督兵进剿。正月初十日。官军攻破法慈院贼巢。毙贼四五百名。十一日。曾克胜等由牟家坝进击油房街贼垒。斩馘二千余人。各军直薄汉中府城。该逆闻大兵云集。意图出窜。官军乘其慌乱。斩关而入。四路掩杀。□□穴□又□斩一千余人。当将城池克复。余贼向东北奔逸。其中旗逆匪。窜往城固一带。与陈得才合股。经官军连日在牟家坝木家坝等处。节节进剿。复歼毙数千名。剿办尚属得手。仍著乘势进剿。尽歼丑类。毋任远扬。　　

○谕议政王军机大臣等、曾国藩奏、覆陈遵旨劄调李世忠到营。大概情形等语。曾国藩叠接李世忠文称、五河县城。业已交出。弁勇业已撤遣。其滁全等城。亦可次第交出。该大臣于行文咨令散遣部众外。并给予李世忠信函属其自赴安庆。或派亲信大员。赴营面商遣勇事宜。惟部众能否悉遵约束。该提督能否亲赴安庆。及江北各城。如何派营接防。须俟李世忠呈覆到日。奏明办理。是曾国藩办理此事。已有端绪。李世忠措词既甚驯谨。曾国藩复能示以不疑。谅无不肯赴营之理。曾国藩总须俟其交齐各城。悉遣部众后。即行设法将该提督调至军营。责令帮同剿贼。其事方为万全。河南信息。伏莽未除。张总愚捻股。尚在南召一带山内。近日汉中发逆。复有分窜南阳之信。情形甚紧。著僧格林沁遵照前旨。迅即拔队起程。前赴豫省驻扎。调度防剿一切事宜。所有李世忠部众。如何妥协遣散。所留二千人。是否分隶各营。如何管带调遣。及交出各城。如何派营接防。均著责成曾国藩悉心筹画。妥速办理。不可稍涉大意。致留后患。将此由六百里各密谕知之。　　

○又谕、前因张集馨、多隆阿、李云麟、先后奏陈收复汉中留坝。贼匪分股东窜。叠经谕令多隆阿严防陕省隘口。湖北河南各督抚迎头堵截。兹据刘蓉奏、收复汉中。贼匪东窜情形。与张集馨等所奏。大略相同。该逆因苏州克复。意图回援金陵。率众东窜。行走甚疾。川军甫抵汉中城固。而逆踪已及汉阴石泉。势必一由山阳商雒以趋豫省。一由兴安一带以窥鄂疆。若令窜出山险。则平原旷荡。势必纷扰蔓延。堵截更难得手。刘蓉务宜督率诸军。星夜东下。乘势追击。一面饬令李云麟迎头遏截。毋稍松劲。并著官文、严树森、饬令襄郧在防将士。严扼要隘。仍添派劲旅。驰往策应。以厚兵力。豫省与陕西商雒交界地方。即著张之万添筹兵勇。鼓舞乡团。严扼山险。毋令贼踪窜入。以期与陕省追师。前后夹击。前因豫省兵力较单。谕令僧格林沁亲督援师。或酌派马队。先赴该省助剿。恐一时未能遽到。张之万务当先期豫为布置。不可专待援师。稍形松懈。仍一面饬令张曜。迅将张总愚股匪殄除。毋任与汉中股匪合并。陕省商雒一带。为入豫门户。著多隆阿添派兵勇。与蓝斯明一军。迎头扼截。毋任逆踪阑入豫省。刘蓉追剿此股贼匪。务当尽力追蹑。如该匪窜入楚豫。即著越境穷追。与楚豫防兵。联络夹击。不得稍分畛域。画疆自守。致令滋蔓难图。如楚豫不能堵截。任贼长驱。视其窜扰何省。惟何省督抚是问。傥前截而后不能追。惟刘蓉、李云麟是问。将此由六百里各谕令知之。　　
</div>
    <div class="pagination">
<a href="清实录同治朝实录_page145.html">上一页</a><span>...</span><a href="清实录同治朝实录_page141.html">141</a><a href="清实录同治朝实录_page142.html">142</a><a href="清实录同治朝实录_page143.html">143</a><a href="清实录同治朝实录_page144.html">144</a><a href="清实录同治朝实录_page145.html">145</a><span class="current-page">146</span><a href="清实录同治朝实录_page147.html">147</a><a href="清实录同治朝实录_page148.html">148</a><a href="清实录同治朝实录_page149.html">149</a><a href="清实录同治朝实录_page150.html">150</a><a href="清实录同治朝实录_page151.html">151</a><span>...</span><a href="清实录同治朝实录_page147.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
