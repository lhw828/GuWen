<!DOCTYPE html>
<html>
<head>
    <meta charset="UTF-8">
    <title>国朝献征录 - 第 229 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 229 页/共 245 页</h1>
    <div class="content">
　　○海南卫指挥佥事柴公英墓志铭（王直） 

　　王直 
　　明威将军海南卫指挥佥事柴公讳英字仲实兖之曹县人大父讳清妣王氏父讳裕元季安丰奕千户率众归　太祖常从征伐积功至武节将军正千户洪正初守番赐卒焉而公年且长矣入充参侍舍人以材武称遂袭瞿唐守御正千户从征辽东功居多调浙之松门又调临山乙亥秋诏天下武臣或其父祖与开拓之功者皆超擢于是公得海南卫指挥佥事宽厚爱人善于抚御刬弊兴利人皆便焉黎寇王瓶扰澄迈公剿平之既三年授公明威将军而以官赠其父封母薛太恭人妻王氏封恭人永乐丙戌朝廷以安南黎氏父子不道兴师讨之今英国张公时新城侯实总戎事公以选拔在行谍报黎氏栅富良江以自固师次驼海张公令军中造小船舁以行至富良江联浮梁且楫之以济公及军中骁勇者先登拔栅转战至东都覆其国安南次第平论功行赏有白金文绮宝钞之赐公屡立奇绩皆有文符当得升公退然不自言识者比之冯异广东濒大海海外诸国皆内属然即夷杂种时出没寇海上己丑春指挥李珪总兵备之闻公名征以自助其所□镇抚扞卫多公策久之珪召还广东都指挥司□□代领其众诏从之公统兵万余巨舰五十艘诸将行位在公右者皆服属听指使昼夜廵逻阅习训练如寇至寇亦闻公名不敢近海道几万里其民安生乐业者皆公之惠也师驻潮州海门千户所之前酒得风疾以卒将士莫不垂涕相与具棺敛使其帐下舁归走五千余里至海南海南军民无少长愚良皆奔走吊哭呜呼此可以观公之德矣公忠厚谦慎色温气和持巳甚严而待物甚恕征安南时部曲有得妇女者择以献公公闭之一室使治女红及归以给无妻者不留一人尝道过南昌府同行者欲置酒命妓公欢公知之乘夜先发其以礼自持类如此 

　　○燕山左护卫千户倪谅（忠节录） 

　　忠节录 
　　倪谅燕山左护卫千户建文时上变告府中事逮府中官校于谅周铎等皆大诛没产靖难后捕谅不屈死之 

　　○武畧将军南京广洋卫副千户刘公苍墓碑（吕柟） 

　　吕柟 
　　公姓刘氏讳苍字伯春饶州安仁人也先世南阳泉人宋有春山先生者讳子春官至睦州知府尚郡主赵氏生二男子曰常卿正卿开宝八年常卿□安监镇正卿与兵来居安仁遂安仁人正卿生国贞国贞生芳淑芳淑生通甫通甫生克明克明字直直生泰泰字俊康洪武中帅万人来归　高皇帝授万户侯改山西朔州卫正千户生孟庸孟雅俊康卒孟庸嗣其官未几以罪失之其子甫复奋起武功官至南京鹰扬卫后所副千户甫字子绂有勇畧然无子也于是孟雅生子仲翱辅翼及亹补翼之官称鹰扬君云鹰扬君娶安仁孙氏公未久而鹰扬君卒故公九岁来自安仁嗣其官然辄端重英敏超越行辈十五岁入武学学焉即身自刻励不烦督奖每赴演武教场夜四鼓起读将鉴一篇场中鼓严乃进食食且恶必尽三四器乃上马去返越午矣不食于市家人诘之则对曰一人之市食一家之日食也身通小学四书史畧七书将鉴诸籍又能宋赵孟俯书吴英者指挥也廉甚不苟取瞰公其同志也学且优焉有缓义辄叩门以请遂莫逆交及公子麟举进士□英英呼之曰子勿学他贪墨者以陨尔父之志否□官至卿相英不愿见也初公雅好儒学而职事不遂谓麟曰夫读书可以建功业济斯民吾巳矣小子其敬之于是有赵经先生者亦千户也明经而习举子业然遵礼尚志旬月之间不越户阈箧中藏二青布袍必祭先寿亲访贤也沐浴而后着之卒事犹藏焉公以贤遣麟师事之然无以贽也每获折俸布帛以布自衣以帛贽先生先生以麟贫不受公曰不贽无以遣吾子也必贽之指挥龚海甘贫自守行年七十好学不倦谢政闭门旁开小户自捣药以卖其价不二然好诵孟子或从赵先生讲焉赵先生后进也辄正讲席而后旁听之戚党有卿相者还龚将改服以谒闻其载宝而还也遂绝迹不往或怪云此其门其少龚海者之足哉海死而子勋守学不改人以海未死也夫龚氏父子其介若是不可犯也独干公终始敬重不衰公尝及寮寀伐入凌室一士冻馁跌仆间羣士载争蹂躏其上几死矣公力辟羣士解绅挽出士得不死当是时也赵端者觇之心重其行遂纳交焉赵端者赵经先生之父也年且七十又尊行也而又敦廉尚义不妄与人遂呼公□弟云一日携公至其家命家人具馔以食公家无□移时不至公退端责其子经曰刘伯春予所畏服者也非他人比今乃不能令我完一鸡黍约邪取大杖杖经且令其出妻时麟方学于经奔告公公趋至赵氏曰朋友与家室孰重假令经出其妻再娶弗贤令尔此孙不立若何赵怒方霁乃令再具馔欢宴而罢尝有纳户起解千金取回关单误遗道路公晓行获焉日候其处三日矣一人顿足抚胸呌号而来曰天乎何杀我之酷乎公趍而问之人告之故公出单与之其人顿首曰公德生我矣酬以数金笑而不受公自少严正自持非其人不交常自悼职事之卑当其志谓可树大勋以自振也遂亦以是训麟故宾客来谒公者非其人麟不出见后公年过五十而麟守训益坚公又惧麟之绝物也命改之而麟巳不能矣然麟既举进士而公犹未请老乃遂与职事安或于公是前而非后然考其学力所至当非其熟邪初成团庄简公知公懿德选寘幕下居十余年忠敬弥笃庄简公滋贤之遇以殊礼奏调广洋卫右所军政庄简公薨后成国继之恩礼益加焉年六十诰封武畧将军又数年乃老正德辛未年八月十日卒距生□□甲子年二月十三日寿六十有八岁子麟举弘治壬子乡试丙辰进士历刑部主事员外郎郎中出知绍兴府刘瑾用事时罢去绍兴绍兴人立去思碑瑾诛诏起知西安府吏静民怀未几奔公丧解任服阕再升陜西参政云嗟乎孔氏之学不明久矣世儒博物丽辞之虽力干禄则迩求道则远则古之所谓异端者今岂独杨墨佛老哉悲夫然而天命在人未尝绝也故夫齐民武士于儒者甚眇焉然就其气质所至反有合于道者观刘广洋公及其诸友使受教孔门安谓其不能升堂也惜矣乎然则学者欲自爱者其知所先乎 

　　○王千户业传（刘□） 

　　刘□ 
　　侯讳业字时泰姓王氏王先高邮兴化人曾祖□□李从军浙西国朝兵下临安祥率先归射授仁和□副千户再调守御吉安祖斌父成世其职侯体貌丰伟明敏多才干幼从戴云朋学书过目即成诵能尽得其旨要年十六父丧明年袭职京师适车驾北征例当扈从侯在军中动循纪律而勇畧过人同事者皆惊异之曰南人少年能是乎既凯还复任吉安时年虽少而言动若老成人遇当事慷慨无所顾避虽专督屯事而所之政务咸咨焉境有急必以属侯梅花洞寇作佥议曰彼恃险乱攻急则退不与战缓则肆非侯莫之能平侯往未踰月果平之永丰大盘山贼首曾子良聚众劫杀势甚盛将及于县县遣人告急郡守陈公本深谋于侯侯知守意欲以属巳乃奋然曰兵固不敢擅调然民患之急如此可坐视乎古有先发后闻者我其行矣即日选精兵二百余人倍道以行或讽其急侯曰彼贼乌合之众耳计无所出若少缓则有备兵法各有所用也侯果卒至逼其营垒贼惶惧出战一皷而胜之大盘平事闻升侯本所正千户拜恩感激益精熟武经诸书练习士卒以求报称既数年闽浙寇起朝廷遣大将宁阳侯□讨之吉安军当调侯统以往从都督刘某杀丁公□贼侯常事先锋大军溃而侯之军独全常窃叹曰吾不得用其知而徒制于人上不能朝廷杀贼下不能生民除害何以名人臣哉故以是不得论功升赏侯人轻财好义遇贤士大夫倾竭无所惜居家孝于亲友于弟妹仁于妻子其接人恭而有礼其御士卒严而有恩骎骎乎大用而大胡及焉葢年四十有九娶周氏子二人长曰昭次曰曜昭敦厚有知略以荫补父官侯卒之二年昭比试京师以予家食时侯故而好又史官职纪载属传其事遂书之使后之欲知侯者得以考览焉 
　　赞曰士怀抱利器将欲有而未试固可惜其有试而验矣乃不得究其用尤可惜也公于闽浙之寇与梅花大盘如拉朽然使得提数十万之众用其知破闽浙又安知其不犹拉朽哉乃困于不用徒饮恨而无以自见继是而后使天假之年以图后功庶乎之桑榆也而竟止于斯于乎王侯命巳夫 

　　○缚虎篇遥赠千户大玘（杨名） 

　　杨名 
　　大同有叛卒姓王氏以行行人称曰王三其人骁勇有羿□风且多智畧尝鼓众杀主将避罪窜投胡虏酋长疑不录约必杀其妻子示信遂归鸩母及两妻火其居不返计酋长契之礼上宾封以数千户俾统徤卒猎渔中国庚子迫太原辛丑复长驱深入榆次交城文水平定岢石诸郡邑重罹荼毒壬寅癸卯时出时入恶焰炽空耳者战栗至甲辰秋突入紫荆直抵完县京师戒严　天子震怒用论者言械系请撤戌卒御史中丞朱公方并罪总督大司马翟公鹏及地方将官有差大司马毛公伯温以不能先事御防且轻信中丞言罢职方郎韩君勖廷杖且死诘其原皆王三之导贼运筹流毒至此乃大悬赏格　帝命若曰蠢尔叛卒悖逆不道上杀主将下戕良善罪不容诛窜投胡虏引连兵马蹂躏中原法难轻宥凡我将领有能善谋奋力激发忠义生致阙下者予千金升官五级世世继袭命既下大同军舍刘大玘雅擅谋力又曩与王三善白之父母妻子曰我家世食禄无分寸报王三匹夫敢尔作孽使中土不宁戮此妖丑非大玘不可请以死从事其母泣止之不从复曰父虽老吾有三□大者例当优恤即死不□□母遂携其妻女毅然就道留三子于家既至关口□酿酒业居将一年踪迹王三无所得志不少懈乃王三果来跨马执戈弓矢在櫜从四小虏按辔关下问戌卒曰谁在此戍卒以刘二应闻言甚喜令速趋会大玘遂携壶榼出下马相见执大玘手曰弟何在此大玘曰贫甚不能自给寄此酿酒意得升斗活计不图今日乃见兄也涕泪交下王三恳慰之曰弟无虑予今富贵若此忍使弟流落乎他日得志当以国卿第处尔也大玘敛泣酌酒寿王三倾之不疑大志定巳久酒皆宿储曲孽既厚复投药毒王三纔数盏即觉微酡喜谓大玘曰吾欲至尔旅舍少坐大玘佯辞不能欵曲王三固请以行至其舍相劳苦备至且请见大玘妻与女问其三子大玘曰留待吾父母王三大呼大玘妻曰二嫂取好酒来吾弟兄叙阔怀以尽醉期因命小虏出数金以遗之大玘妻亦善应对跽献数巨觥已大玘与王三对酌其妻出礼小虏不计壶盏数日将夕王三醉甚四小虏亦醉甚偃卧舍中数试之不觉大玘乃与原同约三卒用大椎椎其两臂臂痛但□目强视曰尔何击予也予明日赤尔族振不能起两臂既断缚以巨绳截至总戎所覆核无伪槛诣京师　帝心大悦下法司议罪当凌迟俾传首九边以慑诸虏如其赏格赏大玘千金官授正千户同事三卒各百金官百户在完县虏众闻之星散将士奋力俘馘甚多事传至□方洲子不胜欣叹夫自虏以来所伤数百万命所费数百万金曾无一胜以答众望而大玘小臣□身赴义克擒渠帅以奠边危可不谓忠且智乎一时居将领者可以自省矣作缚虎篇以遥致相庆之意或足以风于众也京华直北两巨镇大同宣府相命地势遥悬诸虏邻关门直与七陵近中有黠虎名王三力能举鼎性贪婪首倡叛逆弒主将却以虏窟龙潭酋长见之疑不录鸩母两妻证心腹猎将恩宠如上宾授之军骑任驰逐一薄太原藩镇轻再入平定几辅惊三冲紫荆践完县千兵万马恣游行京师戒严　圣心怒两镇将领充荒戌司马休官职方殂大悬赏格堇丸招募大同军舍刘大玘心□忠义男子平生欲勒燕然铭视贼若仇执以死父母泣号苦莫留提刀誓斩逆臣头世沐主恩司部伍安能坐待身封侯独携妻女寄关口汲水负薪自酿酒酒成日饮数十人王三不来日巳久甲辰之秋贼恶盈持戈□马冲边城入关忽闻故人在相逢劳忍倾情刘家二嫂最恭谨跪进醇醪望接引探囊取金嫂寿弟唱兄酬天欲瞑喜极饮多成巨酣解甲长卧毛鬖鬖数回动摇漫不省椎残两臂缚之槛羽书驰报　天颜喜磔尸传首示边鄙十万胡兵尽夜逃俘获备载歌声起刘郎奏见承殊恩千金五品贵且尊名姓分明着国史气焰烜灼归辕门向日当垆独苦筭策无遗缚黠虎缚虎弗克傥返噬甘虀粉竟何补呜呼丈夫不遇时屈身降志同愚痴一朝得意便卓绝回视琐琐皆涂泥君不见五府侯又不见九边将锦衣廪食行呼唱幄中筹略今何如后来谁尽凌烟上 

　　○卫镇抚徐让（忠节录） 

　　忠节录 
　　徐让山西布政司理问材气磊落有口辩建文时应募赍书物至北平议和解兵受而不荅还授卫镇抚军前差遣战殁 

　　○卫镇抚卫健（忠节录） 

　　忠节录 
　　卫健山西孝义县丞读书达吏事胆智过人建文时与徐让同应募至北平还授卫镇抚与让并赴军前差遣战殁 

　　焦太史编辑国朝献征录卷之一百十一终 

　　●焦太史编辑国朝献征录卷之一百十二 

　　孝子 

　　◆孝子 

　　危孝子贞昉传（宋濂） 
　　钱瑛传（梁潜） 
　　崔孝子敏传（张昌） 
　　贞孝郑仲涵渊墓铭（宋濂） 
　　简祖英传（黄佐） 
　　孝子丘铎传（宋濂） 
　　毛聚传（宋濂） 
　　孝子瞿嗣兴传（宋濂） 
　　姚甫担骸传（姚夔） 
　　毕孝子鸾传（刘俨） 
　　刘先生镐墓志铭（王直） 
　　陈孝子淮传 
　　杜用嘉瑷传 
　　隐德先生洪祥传略 
　　庞公景华墓志铭（倪谦） 
　　曲祥传（金□□） 
　　檀孝予郁传 
　　孝子杨旻传（张汝弼） 
　　虞孝子讙传（沈恺） 
　　孝行王原传（县志） 
　　谢孝子用传 
　　栢墩居士陈伦傅（李汛） 
　　程孝子振事纪（李汛） 
　　孝子郑杲传 
　　彭孝子宝传（方学□） 
　　罗孝子玮传（邵宝） 
　　唐孝子俨传（姚涞） 
　　宋孝子显章传（苏佑） 
　　孝子刘文焕传 
　　刘孝子闵传 
　　方孝子重杰传（郡志） 
　　周孝子聘传（方学渐） 
　　归氏二孝子传（归有光） 
　　孝子何伦传（赵镗） 
　　崔鉴传（吴桂芳） 
　　杨黼先生墓志（李元阳） 
　　二孝子传（耿定向） 
　　李椽学梅传（耿定向） 
　　丘孝子绪传（张时彻） 
　　夏孝子恩传（方学渐） 
　　孝子杨腾传（郡志） 
　　孝子文学潘自新传（罗治） 
　　□孝子世名传（张凤翼） 
　　□三孝子□（陈子贞） 
　　楚冈苦孝郑之垣传 
　　徐孝子彪传（县志） 

　　○危孝子贞昉传（宋濂） 

　　宋濂 
　　临海孝子危贞昉字孟阳事亲以孝闻其父孝先洪武辛亥进士擢官麟游丞再迁陵川坐法谪役浦江县贞昉时郡诸生闻之奔欣于郡□欲走代之守以其名隶学籍难其行贞昉号泣于庭曰人孰无父哉柰何独沮于我也左右之言获如其请即日上道诣　京师伏阙上疏曰臣父陵川丞孝先不幸絓吏议输作大江之滨筋力向衰不能执事而大母范氏春秋复踰九十旦旦念之恐染霜露之疾无以遂其菽水之忱终天之憾或及其身臣犬马之齿方殷愿代父作劳使其归养虽即死无恨　圣天子以孝治天下惟哀矜焉疏奏　上恻然从之贞昉乃解儒衣易短制欣然就役施施无难色然质体尫弱不胜负仕之苦越七月病卒贞昉通周易兼能学唐人歌诗性刚直读古忠孝事敛祍久之且曰使贞昉生其时亦当若是尔遇交友患难蹈汤火赴援不利害惑卒时年二十八闻者皆悲之　说者曰父子体殊□气同者也故古之孝子不以身自私非过激也宜也有如贞昉者诣　阙上疏欲代父受役毅然以死自誓唯知有父而不知有身其殆近于古之孝子者非邪呜呼死生于人大矣贞昉之死于孝是有益于天衷民彝之重无愧于俯仰无慊于神明奚翅足矣尚何说哉彼悖德犯上者亦曷尝不死其死也如败豚腐鼠人孰称道之观吾贞昉则若威凤之翔千仞可望而不可即得与失又何如哉贞昉之名宜登国史以风厉四方予旧史官也特立传使秉直年者他日有采焉 

　　○钱瑛传（梁潜） 

　　梁潜 
</div>
    <div class="pagination">
<a href="国朝献征录_page228.html">上一页</a><span>...</span><a href="国朝献征录_page224.html">224</a><a href="国朝献征录_page225.html">225</a><a href="国朝献征录_page226.html">226</a><a href="国朝献征录_page227.html">227</a><a href="国朝献征录_page228.html">228</a><span class="current-page">229</span><a href="国朝献征录_page230.html">230</a><a href="国朝献征录_page231.html">231</a><a href="国朝献征录_page232.html">232</a><a href="国朝献征录_page233.html">233</a><a href="国朝献征录_page234.html">234</a><span>...</span><a href="国朝献征录_page230.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
