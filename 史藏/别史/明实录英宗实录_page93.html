<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 93 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 93 页/共 263 页</h1>
    <div class="content">　　○丙辰广东海阳县民萧珤言本县有溪源出山麓流抵海口其长亘潮州府地故登隆等都俱寘沟通水溉田民甚利焉惟隆津等都亦去溪不远而无沟遇旱田无所赖征税催输民实艰苦乞敕该部令所司开沟亦如登隆都为便事下工部核实于潮州府府称如珤言善  上命府县各委官率得利之人开挑戒其勿概扰于民
　　○丁巳升翰林院学士钱习礼为礼部右侍郎侍读储懋为户部右侍郎吏部郎中曹义为本部右侍郎先是  上御奉天门谕吏部尚书王直等曰六部侍郎所以表率僚属职任匪轻必得其人今侍郎多缺尔各尚书都御史其即从公推举学行超卓貌言相称素有名望堪擢任者六七员＜锍-釒＞名来闻务协舆论毋徇私情至是直等同举懋等遂命之习礼则出于  上之亲擢命下习礼＜锍-釒＞辞  上不允乃就职
　　○右军都督府署都督佥事刘广卒遣官致祭命有司营葬
　　○戊午  诚孝昭皇后忌辰遣官祭  献陵○命工部右侍郎王永和督修京城仓
　　○命五军右哨马队管操署都指挥佥事事指挥使陈聚于原任山东都司关支俸粮以养父母从聚请也
　　○给太子太保恭顺侯吴克忠白粳米一百六十石抵食米二百石
　　○福建龙溪县角□羊户漂流官布各将房产鬻银补纳有司复责其家属续角□羊银八百四十余两到部  上命就将余剩银准作各人明年秋粮若尚有余银给还取赎房屋
　　○江西备御都指挥佥事刘顺受所部赂复还之为巡按监察御史何永芳所奏顺输罪宥之
　　○己未赐衡山王贵□□火第二子名豪邽
　　○淮王瞻墺奏回国三载欲来朝觐  上复书止之
　　○代府世孙仕壥奏官属日支俸粮不给于用请以折色五斗如例折与银绢事下户部覆奏从之
　　○工部奏襄王瞻墡为其子宁乡王祁鐄枣阳王祁钲乞建府第已勘有隙地请敕湖广三司工匠为建之  上是其言仍令王府军校相兼用工
　　○周府商水郡主卒遣官致祭命有司营葬
　　○命浙江布政司发二万余人＜锍-釒＞永安湖茶市院河新泾河陶泾塘河从海盐县县丞龚潮达言其淤塞不便民田也
　　○镇守狭西兴安侯徐亨等奏西安等府所属州县五月以来旱蝗灾伤乞将今年秋粮草束并屯军子粒查勘无收及收一二分者悉与蠲免其收六七分者每粮一石折钞五十贯每草一束折钞五贯四五分者每粮一石折钞三十贯每草一束折钞三贯仍听纳布匹等物备用事下户部覆奏从之
　　○提督辽东军务左副都御史王翱奏比者益实等卫野人传言瓦剌也先以岁饥故欲遣人马于红崖子山围猎恐其因而入寇  上命沿边总兵镇守官严兵备之
　　○庚申封秦府镇国将军志埁庶长子公锜庶第二子公铃庶第三子公铠俱为辅国将军靖江王府辅国将军赞俊第二女为慈乐乡君配程诚第四女为信行乡君配白俊第五女为抚康乡君配王智辅国将军赞伦第九女为兴德乡君配陈询辅国将军赞储长女为陵城乡君配文纯命诚等俱为宗人府仪宾赐诰命冠服等物
　　○敕甘肃总兵官宁远伯任礼等曰得奏送沙州等卫使臣至京备言瓦剌也先遣人求结亲及令都督喃哥亲送其女已敕哈密忠顺王遣人缉探声息飞报尔等堤备及敕喃哥等不得擅离地方也先不得构祸邻境然也先近年谲诈骄傲实有构祸之意尔等宜同心协力选拔智勇操练精锐以备警急仍遣间谍预知虚实相机进止或别有防御长策可使朝廷无西顾之虑者计议以闻
　　○敕谕福余卫都指挥同知安出都指挥佥事歹都及大小管事头目人等曰今得尔等奏女直头目剌塔等引领人马到尔地方杀掠人畜家财尔歹都率人马追逐夺回人口今欲复率部属往彼报讐然去年冬剌塔等奏被尔处部属杀掠其人马财物累请擒治朝廷谕彼令挨寻原贼依俗陪偿讲和尔兀良哈与女直皆朝廷开设卫分乃彼此交构报复论法俱不可容特念尔等远人无知悉置不问自今各宜谨守法度毋作非为与邻境和睦用图永久仍宜戒饬部属凡往来须远离边境恐巡哨官军一概剿杀难辨特谕知之遂并敕泰宁卫都督拙赤都指挥同知隔干帖木儿等各颁赐织金袭衣彩币表里俱命来使孛罗塔等赍与之
　　○敕谕瓦剌太师也先曰今沙州卫大小头目人等差人朝贡报称今年九月间太师遣头目款哥伯等将文书马匹貂鼠皮等物到沙州结亲令都督喃哥自送女去或不自去差人马劫掠沙州致彼处头目人民怀忿惊疑屡报甘肃总兵镇守等官具实以闻且沙州等卫切近边境设卫授官皆朕臣于太师诚欲与之结亲亦须以善相处若生事构怨非惟有伤朝廷和好之意实背尔祖尔父忠顺之心近者迤西来朝使臣至甘肃边境多有假称瓦剌者真伪莫辨已敕边将不许放入太师今后遣人只从大同路来庶照管得所或有警急事情欲从甘肃来者只可令三五人赍真实印信文书前来太师宜遵朕言毋令小人乘间为谤朕惟  上天爱人简有德者为之长帅欲其抚安下人不致天伤若违天殃民未有能长久者非天绝之皆其自取古云顺天者昌逆天者亡太师其钦承之并敕谕哈密忠顺王倒瓦答失里今后瓦剌差人数多及无印信文书不系紧要者尔处不必起送其假托瓦剌差人即皆谕遣发还不必放进
　　○巡抚河南山西大理寺左少卿于谦奏臣奉敕行移河南湖广委右布政使年富等督所属卫府将山东山西狭西等处逃民七万余户居相近者另立乡都星散者于原乡都内安插就于其类推选老实者立为里老管束无田者量拨荒间田并河水退滩田令其垦种其贫难乏食者量为赈济  上是其言
　　○辛酉升翰林院编修谢琏为本院侍讲以九载考最故也
　　○壬戌增置河南河内县清化镇巡检司并复其镇原废税课局
　　○福余卫都指挥安出遣指挥咬纳泰宁卫都督拙赤遣指挥委劳儿都指挥火儿赤台遣指挥完者秃沙州卫千户各洛哥等来朝贡马赐宴并赐彩币等物有差
　　○湖广上津县狭西金州洵阳县山沟内有各处逃来趁食军民三千余户潜居其王秀等十余人累劫行旅命巡抚河南左少卿于谦等严督各府州县官躬诣取勘籍名善加抚谕秋成后省令复业捕王秀等械京处治余诱从者开释之间有逃军逃囚许令首告免罪
　　○癸亥给腾骧左等卫所官军马九百五十匹
　　○甲子袭封衍圣公孔彦缙来朝奉表进马贺  万寿圣节赐宴并钞币等物
　　○乙丑命都察院右都御史王文往同兴安侯徐亨镇守狭西代右都御史陈镒还京
　　○工部奏近右侍郎王佑奏准各处逃匠令所司亲角□羊赴京然奸惰之徒到工未久随即逃去请今后角□羊匠官吏俱留京管工待工满一体放回庶匠不敢逃工程易完  上不允但令今后匠有三次逃者发充武功中卫军仍令当匠敢蹈前非杀之不宥
　　○丁卯朝鲜国王李祹遣陪臣朴堧来朝奉表贡马及方物贺  万寿圣节赐宴并金织袭衣彩币表里等物有差
　　○大同备边署都督佥事卜马麟奏其子卜马翔壮勇善骑射尝从已征麓川获功升济阳卫带俸副千户乞令随已效力守边  上特许之
　　○广东潮州卫奏五月雨水坏城楼铺舍所属五千户所屯田俱被渰伤而右前二千户所屯田有被沙土壅塞不堪耕种者乞令潮州府改拨荒田庶子粒有所出  上命户部遣人验视以闻
　　○戊辰升翰林院学士曹鼎为吏部左侍郎陈循为户部右侍郎侍讲学士马愉为礼部右侍郎侍读学士苖衷为兵部右侍郎侍讲学士高榖为工部右侍郎仍兼旧职命衷榖同鼎等内阁办事
　　○迁沈府右长史邵怀义为左长史升奉祠正张绍为右长史俱从王奏保也
　　○吏部右侍郎赵新言近者各处巡按御史奉敕考劾司府州县官多有任情黜陟未加精详以故被黜官起送到部率诉枉抑烦渎  圣听况所黜退者未必皆老弱所铨补者未必皆少壮送故迎新徒重民费乞令本部重加审察复定进退堪任用者仍前复职或量材改用果不称者如例黜罚庶几枉直有辨举错得宜  上曰已往考黜者姑不问今后各处送到老疾罢软不胜任者吏部堂上官从公审察果应黜者如例发落果有精力才行堪用或素有政绩者具实来闻毋容轻听妄诉徇私废公尔等其慎之
　　○己巳擢进士夏时正为刑部河南司主事
　　○户部奏脱脱不花也先差来朝贡使臣并买卖回回带来马驼草料定与则例初到京马驼与草半束过半月增至一束至十一月半每匹支与料豆一升从之
　　英宗睿皇帝实录卷之一百三十四
大明英宗睿皇帝实录卷之一百三十五
　　正统十年十一月庚午朔钦天监进正统十一年大统历  上御奉天殿受之给赐诸王及文武群臣颁行天下
　　○辛未升南京光禄寺少卿张惠为光禄寺卿以九年秩满也
　　○迤北瓦剌脱脱不花王并太师也先等遣使臣皮儿马黑麻等来朝贡驼马及方物赐宴并彩币表里纻丝袭衣等物有差
　　○增给辽东安乐自在州达官头目俸粮该支半俸二石五斗而原减支者增本色米一石该支半俸二石而原减支者增本色米八斗余俸粮如例折支钞贯
　　○湖广五开卫指挥使王通有衔于贵州黎平府知府吴璚因纵所部入府詈辱之事觉下狱法司复诘出其枉法受赂论赎绞还职  上曰通情重难以例论命为为事官发广西杀贼立功满三年复之
　　○壬申升太常寺寺丞戴庆祖王一居为本寺少卿协律郎李宗周赞礼郎黄玄惟为本寺丞俱以吏部推举也
　　○命给湖广应山县住居土官知县阮世宁头目王正等俸粮终身其子孙令自种自食先是世宁等自交阯来归授以官不愿仕命给以俸四年至是当住支有司言其不能自存故有是命
　　○守备兰县都指挥佥事李进奏兰县实当要害而臣所领军马不足访得甘州中护卫军余一万五千人乞于内选取一千令自备鞍马益臣统领训练遇警协力剿贼  上命右都御史王文等同进会选仍戒进以时训练毋妨农扰人
　　○直隶宁国府知府袁旭先被御史程富奏其数歛民财杖死人命等事旭亦诬诉富于己有憾且以义女为妻事下法司论俱当免官  上曰旭不守常法挟势妄为发保安州为民富令赎罪还职
　　○癸酉庆王秩煃以安塞王受封及婚礼等事欲同来谢恩襄王瞻墡荆王瞻堈楚王季埱俱欲诣京朝觐俱复书止之
　　○敕和宁王阿鲁台次子火儿忽答孙曰近得边将遣人送尔木牌并檄文到京备知尔等艰苦愿来归顺已敕边将遣人赍敕并牌安放于尔等原放牌处所仍令官军侯尔接待前来尔等即赍此牌安心顺路入境毋得疑惑朝廷重加升赏与尔亲福寿脱脱孛罗等共享富贵于长久故谕
　　○给军士冬衣布花山西都司卫所令都布二司堂上官会同给散大宁都司山海河间等卫所选在京各衙门见任郎中等官给散仍令巡按御史巡察
　　○免山西平阳府被灾州县积岁负欠粮草并今年该徵盐粮米钞减平阳卫及汾州守御千户所秋粮子粒十分之三
　　○顺天府顺义县民袁大等奏河水坍塌田地三十余顷不堪耕种命拨韩贵等还官地亩与种补办粮草
　　○乙亥赐永兴王志＜土仆＞嫡长孙名诚澜
　　○通政使司右参议侯润以奏对有失调凤阳府同知润奏乞别职改和州知州
　　○丙子赐朝鲜国王李祹正统十一年大统历一百本命来使朴堧等领回给之
　　○命达官都指挥千百户等官吴哥来等该支本色俸米如例每员月支京仓米一石余每石折银二钱五分从太子太保恭顺侯吴克忠奏请也
　　○免山东涛洛场盐课司逃移灶户负欠盐三千四百余引
　　○隆平侯张淳卒遣官赐祭命有司营葬
　　○丁丑复除湖广道监察御史陈浩于山东道以亲丧服阕也
　　○升狭西按察司佥事张楷为副使楷提督屯田适本司缺督理粮储副使军民千余人合保楷镇守狭西兴安侯徐亨具以言故有是命
　　○戊寅命故会川伯赵安子英袭为临洮卫指挥使仍率土军操备安初以指挥同知累功封流伯不世袭至是英例袭指挥同知  上以安在边年久故命英为指挥使
　　○庚辰  万寿圣节遣官祭  长陵  献陵  景陵
　　○  上诣  奉先殿  皇太后宫行礼毕出御奉天殿受朝贺大宴文武群臣及四夷朝使
　　○癸未升户科给事中王弼为顺天府府丞以吏部推举也
　　○复设河南怀庆府河内县税课局置大使一员县旧有局后以课额少革去至是巡按监察御史赵敬言商贾辐辏课税增盈故复请设之
　　○镇守狭西右都御史陈镒奏狭西连年荒旱蝗潦赈济饥民支粮尽绝看得河南二府相与邻近乞将河南府并潼关仓粮运至泾阳等处将怀庆府仓粮运至华阴等处以备赈济仍将浙江苏松江折粮银或于京库量拨差官送至狭西布政司于有收去处籴粮存积便益  上命户部酌量行之
　　○甲申冬至节遣官祭  长陵  献陵  景陵
　　○  上诣  奉先殿  皇太后宫行礼毕出御奉天殿受朝贺大宴文武群臣及四夷朝使  皇太后  皇后免命妇朝贺
　　○乙酉文武百官朝亲王于奉天门东廊
　　○丙戌敕谕福余卫都指挥同知安出都指挥佥事歹都指挥佥事阿兀歹管野人指挥佥事卜兰及大小头目人等曰今得尔等奏遵敕遣人往朵颜卫跟捕贼首阿鲁彼逃走入山言欲自赴朝廷请罪若其奸诈务要捕获送角□羊具悉如阿鲁果自来朝请罪尔等遣人押送前来量与＜宀十见＞贷或彼冥顽不悛尔等擒捕角□羊来有功者升赏不吝如尔等轻玩法度固蔽凶恶朝廷军马出境搜捕锋镝之下善恶难辨灾祸所临亦尔等所自取盖朝廷以赏罚为治人臣以忠诚为本改过从善者罪虽重必宥恃恩玩法者罪虽轻必诛尔等其钦承之
　　○亦儿古里卫女直指挥阿纳忽并四川播州宣慰使杨纲遣副长官陈昂等来朝贡马驼赐宴并彩币表里等物
　　○置山东东昌府濮州同知直隶凤阳府頴州亳县县丞各一员以巡抚侍郎薛希琏寺丞张骥言其收籍逃户里分数增宜设官分理也
　　○免贵州程番等长官司土民绝户粮五百余石以其各被妖贼焉卜班等杀死无遗也
　　○户部奏山西丰赡军需库布绢岁久腐烂请如直折与官军俸粮四个月从之
　　○守备宁夏广武营都指挥使种兴奏蒙右都御史王文等将臣所部官军一千三百人分与左参将丁信统领缘信拨去宁夏中护卫及枣园等营守备事有不便乞自今以臣所部改隶总兵镇守官调遣事下总兵官都督同知黄真等议真等皆不直兴谓第宜以续调官军中分其半还兴且二人品秩相等而信为参将兴心常不平臣等亦尝谕之不从自今有仍以私妨公者请置诸法  上曰自古边将必协和方能成功而信兴乃相忌如此兵部其谕二人各遵礼度同心协力以集国事若仍前怀私重罪不宥
　　○丁亥乐平王冲烋奏长子范场次子范土□＜鍐-釒＞范土□复俱膺封号婚期在迩乞赐冠服又臣之衮弁冠服亦年久敝坏仰希通行给赐从之
　　○升府军卫副千户马云等官军八十七人各一级赏赉有差以使瓦剌还有劳也
　　○礼部尚书胡濙等奏乐平王冲烋言日用窘迫欲令本府教授给批差人往闽广等处贸易货物以为服食之资稽无旧例未敢轻许  上命第依旧例行
　　○贵州都指挥佥事王忠以重囚亡狱捕不获命巡按监察御史执治之
　　○戊子命故武功左卫指挥同知金鉴子声金吾左卫指挥佥事李茂子英通州卫指挥佥事白贵子宣俱袭职燕山右卫指挥佥事王信子礼腾骧左卫指挥佥事刘玉子源俱代职
　　○命朵颜卫故指挥佥事委塔子赏都袭职
　　○命番僧锁南劄思为普济广惠国师
　　○革福建汀州府上杭县兴化乡巡检司设太平巡检司于本县虎冈山置巡检一员先是听选教谕范金言虎冈山路当冲要宜设关御暴下布政司覆视至是右参政宋彰等奏本县兴化乡巡检司路僻官旷公署倾圮请改设于虎冈山故有是命
　　○户部言燕山左卫指挥家人贾英等于东安县史家屯开垦田地二十余顷保定卫指挥家人袁真等于清苑县开垦荒芜官地二十五顷初例每亩纳钞三十贯今告艰难乞如民田起科每亩纳粮五升三合五勺从之
　　○己丑敕谕兀者都督剌塔等肥河卫都督佥事别里格等呕罕河卫都督佥事你哈答及各野人女直卫分都指挥等官头目曰今得尔等奏去年被兀良哈达子劫掠尔女直人畜财物近者尔往彼报复得其达子人口彼复追及尔等将所得达子人口遣还就遣人往彼取原掠尔女直人口遣人来奏近者福余卫都指挥安出等亦奏欲复率部属来尔处报讐朕以尔野人女直各卫与兀良哈达子各卫皆朝廷开设皆当以奉公守法为心乃互相报复不知悔过岂保全长久之道已遣敕切责安出等不敢擅动人马敢有近边者悉听官军剿杀然彼谲诈反复素性不常尔等宜整饬人马堤备如彼远遁境外尔亦不必穷追朕以尔女直卫分忠顺朝廷始终无间特谕知之
　　○命直隶河间府河间县知县史简复任升从六品俸简九年考满当迁本府知府廖谟以民诉简抚字公勤奏保复任下吏部移文巡按御史覆核无异故有是命○云南八寨长官司地方产有银矿而云南左临安等卫官军家人不时挟带兵器聚众私采巡按监察御史以闻  上命总兵官揭榜禁约仍令都按二司各委堂上官设法抚谕令各复业有恃顽者即擒治之
　　○庚寅敕大同宣府总兵等官武进伯朱冕等曰瓦剌使臣多带兵甲弓矢铜铳诸物询其所由皆大同宣府一路贪利之徒私与交易者尔等受朕委任防闲弛慢自今其严加禁约若仍前弛慢罪亦不宥
　　○巡按狭西监察御史张文昌奏狭西西安前后并右护卫屯粮负欠各管屯官妄报纳完延安绥德二卫虽已纳完查无通关俱当究治  上命三卫朦胧妄报官俱罚俸一月粮听补纳延绥二卫粮既完俱宥之
　　○辛卯礼部主客司主事孟钊以丁忧服阕尚书胡濙奏留复任从之
　　○升甘肃左参将都指挥佥事王敬署右军都督佥事充副总兵镇守凉州
　　○夜月犯火星
　　○壬辰升南京刑部主事胡英李良窦暹相衡牟果陈诚邓履纯俱为本部郎中从右侍郎郑泰奏请也
　　○狭西署都指挥佥事宋忠为所部告其贪暴失机诸重罪巡按监察御史案之多不实宥之
　　○癸巳敕谕尚膳监曰尚膳监系供办  祖宗神明祭仪之所宜严加敬慎今后除本监管事内官书办内使许在内宿歇其余悉领出外居住如遇轮该供事许令于直房内直宿司礼监时常令人巡察敢有故违治罪不宥
　　○甲午泰宁卫都督拙赤遣头目朵罗干等福余卫指挥佥事阿兀歹等遣头目塔剌埃等朵颜卫指挥同知倒斤朵罗干遣头目奴打不阿等来朝贡马赐宴并赐金织彩币表里等物有差
　　○火者董留乞栾通受人赂冒以为义子求充勇士法司论赎绞还役  上命斩之
　　○夜月犯氐宿
　　○乙未初南京守备丰城侯李贤言宁王第四子磐炷已择南京孝陵卫指挥使葛覃女为妃嫡长孙奠培已择济川卫指挥使郭谦女为妃既而宁王又奏第十六女靖安县主选覃之子旿为仪宾庄惠世子磐＜火或＞第三女高安县主选谦子琦为仪宾然宁王先奏择仪宾  上命于南昌府卫官员军民家择之今乃不于南昌而于南京盖由覃等以王妃亲故私与王府交通结亲请治其罪  上命覃谦各陈结亲之故覃谦奏先各与妻送王妃往宁府成婚旿与琦俱随送蒙王问其年与县主相等皆许以婚遂輙从之罪不容逃  上命礼部审其情至是尚书胡濙等言婚事虽出王之自许覃谦亦宜奏请今乃恣意妄行于理未当请行南京都察院究治仍行宁府长史司启王知之  上曰覃谦既认罪姑宥之俱令支俸随操不管卫事其婚礼既成则止今后各王府奏事礼部务斟酌行之
　　○江西右参政陆友谅以老疾乞致仕从之
</div>
    <div class="pagination">
<a href="明实录英宗实录_page92.html">上一页</a><span>...</span><a href="明实录英宗实录_page88.html">88</a><a href="明实录英宗实录_page89.html">89</a><a href="明实录英宗实录_page90.html">90</a><a href="明实录英宗实录_page91.html">91</a><a href="明实录英宗实录_page92.html">92</a><span class="current-page">93</span><a href="明实录英宗实录_page94.html">94</a><a href="明实录英宗实录_page95.html">95</a><a href="明实录英宗实录_page96.html">96</a><a href="明实录英宗实录_page97.html">97</a><a href="明实录英宗实录_page98.html">98</a><span>...</span><a href="明实录英宗实录_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
