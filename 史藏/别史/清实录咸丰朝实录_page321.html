<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 321 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 321 页/共 502 页</h1>
    <div class="content">
○以宗人府右宗人奕兴、署正蓝旗满洲都统。　　

○以攻破江西赣州潭口等处贼巢。并克复崇义县城。赏总兵官寿山、阿隆阿、知府汪报闰、花翎。余升擢有差。　　

○以湖北官军援剿江西窜匪。并克复奉新、靖安、安义等县城。赏守备吴修考、普承忠、花翎。县丞涂崇孟等、蓝翎。余升赏有差。　　

○戊午。谕军机大臣等、邵灿、庚长奏、徐郡无须添兵请将察哈尔马队、调赴胜保军营一摺。德勒格尔、所带察哈尔官兵前因饷糈缺乏。准其就近前赴徐州。仍候英桂等调遣。嗣据英桂等奏、在营之察哈尔官兵。临阵不能得力。业经全行撤回归伍。德勒格尔、所带之兵。既多患病。马匹又经倒毙。若调往军营。恐亦未能得力。著一并撤回。即交原带员弁。妥为管带归伍并著邵灿等饬令沿途地方官豫备车辆。支给口粮分起行走德勒格尔、即由怀远驰赴英桂、胜保军营。听候差委。徐州所购土驹。著邵灿等、派员解送英桂军营备用。昨据英桂等奏、捻匪句结长发贼。麕聚方家集。调兵合剿。虽有斩捦。而该匪负嵎抗拒。究未大加惩创。该抚等、是否督兵前进。著将近日剿办情形。随时具奏。将此由五百里谕知邵灿、庚长、英桂、胜保、并传谕德勒格尔知之。　　

○赏休致河南河北镇总兵官积庆、半俸。　　

○修福建南靖县山水冲坍堤岸。从总督王懿德请也。　　

○己未。谕军机大臣等、前据英桂等、因兵力不敷。奏请饬调湖北官兵。当经谕令官文等、酌调千名。赴豫会剿。兹据该大臣等奏、贼众兵单。楚军亦难调拨请饬陕西省即调龙泽厚一军。驰赴英桂军营等语。龙泽厚、所带陕兵。前经英桂等奏、因光固一带吃紧已飞咨该副将前往援剿。现在龙泽厚、是否已赴光固尚未据英桂等续报著曾望颜、迅即饬令该副将前往河南听候英桂等调遣。至三河尖逆匪败窜。复踞方家集负嵎抗拒英桂等。亟应督兵前进。痛加剿洗。所有直隶省调赴颍州官兵一千名。此时谅已到营。所调山东省黄良楷、管带曹属练勇。当亦到营。兵力不为单薄。著即将方家集一带逆匪。赶紧会剿次第肃清毋再延宕。将此由六百里各谕令知之。　　

○引见翰林院保送御史人员。得旨胡瑞澜、徐士谷、蒋志淳、邹石麟、刘有铭、俞奎垣、薛书堂、曾璧光、俱著记名以御史用。　　

○予湖北阵亡知县李景湖、祭葬世职。如知府例。千总张鹏高、杨高桂、祭葬世职。如都司例。把总胡开礼六品领顶朱大伦、祭葬世职。如千总例。　　

○庚申。谕内阁、庆端奏、请将应广学额各属、先行查办等语。福建省自咸丰五年以后。各属绅民捐输兵饷及运津米石。防剿经费。均属踊跃急公。自应查照成案广额。以示鼓励。著学政吴保泰、就按试府州县。确查捐数。先将应广文生学额如数加取。并将银数额数。随时咨部查核。其应广武生学额。及文武乡试中额。均照所议俟下届岁试并明年戊午科乡试分别办理。　　

○谕军机大臣等、和春奏连日攻剿句容逆匪、获胜情形一摺。此次官兵连日进攻句容。和春、张国梁均能亲督兵勇捦斩尚多。惟该逆负嵎日久。牵掣我兵傅振邦攻剿溧水虽经获胜。我军亦有伤亡。终尚未能得手。且闻该逆有内窜高淳之意虽经和春等、拨兵堵剿但句容溧水二城不克。日久必生他变。当此饷缺兵疲。岂可日事迁延。不思迅图克复。著和春、张国梁、督饬傅振邦等、分路围攻速将二城克复再图并力攻打镇江。毋得坐耗钱粮。自取罪戾。再据福济奏秦定三军营。管带黔兵之游击聂桂荣都司黄国亮、居心险诈。遇事把持。句串不法兵勇。赴盱眙五河等县。勒派捐输。民情怨恨。秦定三为其挟制请饬和春、俟秦定三过江后留心察看等语。现在秦定三、已由正阳关驰赴江南。著和春严密访查。如聂桂荣、黄国亮、实有把持生事情弊。即行据实严参毋稍徇隐将此由六百里谕令知之。　　

○钦差大臣江南提督和春奏、军政届期。现值军兴不能通行考核请俟军务告竣再为举行从之。　　

○贵州巡抚蒋霨远奏请留新授提督佟攀梅、总兵官蒋玉龙、巴扬阿、协同督办军务暂缓陛见允之。　　

○调云南开化镇总兵官巴扬阿为贵州古州镇总兵官。贵州古州镇总兵官明庆为云南开化镇总兵官。　　

○予江南阵亡参将满禄守备刘信忠、千总蒋占元、把总谢用贵祭葬世职。　　

○辛酉。命前任甘肃布政使常绩以三品京堂候补。　　

○壬戌。谕军机大臣等、有人奏江南大营有保升总兵之副将王浚前在广东署副将任内。失机参革后投效广西汇缘开复。去年五月。向荣派赴仙鹤门攻剿因该副将平日克扣兵饷。是以兵不用命连战失利败至马群地方。致大营不能劄住退守丹阳。其时兵勇声言。如将该副将正法。即当奋勇争先。同心杀贼。该副将知犯众怒。请假经旬。和春到后。复令该副将充当翼长。将士均听指挥恐贻误军情各等语。该副将恇怯无能屡经获咎。又复营私扣饷致失兵心值此防剿吃紧之时。未可畀以重权。和春初到江南。未必知王浚偾事前情。今既有人指参。著该大臣秉公查办。据实严参、毋得稍存回护。致误大局。再朕闻江南大营。壮勇人数过多。往往不能打仗。徒费钱粮。甚至于丹阳一带潜行劫掠。以营盘为藏身之地地方官无从拏办。当此军饷支绌。急应裁汰浮滥。又况此辈行同贼盗。岂可令其匿迹军营。著和春即将无用之勇。设法裁撤。并查明滋事各勇。拏交地方官严行审办。以肃军律。又闻营中委员、实在办事者、本属无多。此外皆徇情滥收。一为希冀保举。一为图得薪水口分。其中奸猾之员。竟以军营为利薮。军士每忧缺饷。而若辈转坐享膏腴。尤为可恶。并著和春查明、将各营滥设委员、严行裁汰。以期饷归实用。不致虚糜将此由四百里令知之。　　

○又谕、袁甲三奏、攻剿贼圩叠获胜仗、现在连营合围一摺。该匪分踞三圩、互相掎角。其并无悔祸之意已可概见。袁甲三察其乞降之诈。并力进攻复偪圩筑营。凭高下击办理尚合机宜。惟该匪既与南贼句通。则声息尚难遽断。必须迅速攻克。埽除一处贼圩。即少一路枝节。虽据奏称、王圩之贼万分穷蹙。邓圩之贼亦被遏截。而转瞬麦收将熟。傥南贼实图回窜。则死灰难免复然。史荣椿、朱连泰等、均系得力镇将。正当乘此声威。一气埽荡。即与英桂等、会兵进剿。不可久为圩贼牵掣。致分兵力。至所请驻亳带兵大员。英桂等前奏、原以有史荣椿在彼。毋庸另派。惟袁甲三攻破贼圩南下之后。若令史荣椿坐守亳州。则带兵进剿。少一得力大员。恐于事转无裨益。归德练勇。及永城防兵、均已裁撤。涡河以北。不免空虚。著英桂、胜保、酌量另派大员。能督办后路防守事宜者、前赴亳州。一俟袁甲三史荣椿、攻克三圩。统兵前进。即著派出之员、驻守亳州。随地□□穴□又□捕。以固豫省藩篱。将此由六百里各谕令知之。　　

○以副都统衔胜保、为密云副都统。未到任前。以前任京口副都统哈福那署理。　　

○癸亥。遣官祭关帝庙。　　

○谕内阁、乐斌奏、剿捕番匪、获胜一摺。上年甘肃嘉峪关外驿路。时有山内果洛克贼番。出伺行劫。经提督索文、派兵入山□□穴□又□捕。将潜匿祝鲁果贼番。痛加剿除。本年四月间。探有贼番在素赖地方插帐。复派兵勇前往攻击。贼番抢占雪山抗拒。枪炮对轰。昼夜环击。兵勇复由间道绕至贼后。两面夹攻。轰毙一百余名斩获首级八十三颗生捦番僧一名番贼一名。跌落崖涧雪窖者、不计其数。夺获牛马驴羊。六千余只。立将巢穴烧毁尽净。积年凶匪。全股歼捦。办理尚属认真。所有在事出力官弁兵勇。著该督查明择尤保奏。候朕施恩。　　

○谕军机大臣等、安徽藩司李孟群、由湖北带兵赴援庐州。途次克复英山。业经官文等驰奏。本日据该藩司奏称、逆匪自剿败后。复纠大股屯聚张家塝地方。图袭黄梅大军之后而霍六逆匪。有窜至河南商城境内者。有进窥英山者。该藩司添募壮勇。严扼罗田。随剿随进。每月需饷三万余两。皖省道路不通。湖北续拨饷银。支放已尽。请饬拨专饷。以资剿办。所奏自系实情英霍蕲黄等处贼势蔓延。楚皖两军。皆有鞭长莫及之势。今得该藩司一军。尽力剿办。则上可以固湖北藩篱。下可以通庐州道路。关系实为紧要。该藩司原带兵勇二千五百名两次添募又四千余名每月需银三万两尚不为多。著官文、胡林翼先速筹银二万两解赴该藩司军营。以资接济。此后如庐州道路尚未能通。仍著官文等。酌量筹饷协济至皖省饷需。起解在途者、尚有十余万两。李孟群一军。已到安徽地界福济。岂能置之度外。著于各省拨饷解到后。疏通道路酌量分拨解往俾得迅速剿办。直达庐州又李孟群片奏皖楚交界各属必须激励团练。以助官军等语。所奏甚为剀切。所有两省交界地方官绅士民团练杀贼、及捐资练勇。著有劳绩者、即著该藩司、查明拟定奖励如系安徽所属即详明福济。如系湖北所属。即详明官文、胡林翼、奏请优奖。以昭激劝将此由六百里谕知官文、胡林翼、福济、并传谕李孟群知之。　　

○又谕、庆瑞奏、汀州府、及属县相继失守等语。江西逆匪窜入闽省地方。邵武失陷。建甯被围近又窜陷汀州府城。暨甯化县城。会匪连陷清流、归化、而泉州府城亦被匪徒乘机攻扑。下游骚动。各处蔓延情形深为可虑。前已谕令叶名琛、拨兵二千名赴闽本日又令添拨一千。或数百名一并星驰助剿。惟汀泉二府、相距窎远。泉州与福州省城较近自应先援泉州或分兵援应汀州。已令叶名琛、酌量办理著王懿德、察看情形。飞咨广东。先其所急无误事机闽省各路。匪徒蜂起已成燎原之势援兵未到之先。应如何调兵分布王懿德已赴延平。居中调度庆端驻守省垣。务须严扼要隘。以待调齐兵勇分路进剿。所有浙省援兵。是否已到。建郡自击退贼匪之后。能否拨兵固守、堵御邵武贼踪。至汀州等属失守。该抚仅据各路禀报。并著查明详细情形。及文武各员下落。一并具奏。将此由六百里谕令知之。　　

○又谕、闽省贼势蔓延。兵单饷缺。王懿德、现往延平。居中调度。若无邻省重兵救援。恐成瓦解之势。前谕叶名琛、调拨广东兵二千名。并接济口粮。谅已遵照办理。惟彼时止为援应邵武一府起见。今汀州失陷。泉州被围恐兵力尚属不敷。著叶名琛、再行酌量添调。或一千名。或数百名。派委得力大员一并统带。星驰赴闽。其经由道路。泉州偪近省城。自应先援泉州次及邵武。汀州虽与广东接壤。其距泉州尚远。能否分兵协剿之处。并著叶名琛、斟酌办理。无误事机。再前据叶名琛奏、＜口英＞夷被创后。久无动静拟暂停攻击。以待转圜等语。至今月余未见续报目下夷情。是否已就范围。不致别起衅端。抑或尚在相持迄无定议。至粤海关税课。为各省军饷要需现在曾否与他国通商有无收纳关税之处。著该督速行详细具奏。以慰廑怀。将此由六百里谕令知之。　　

○乙丑。谕军机大臣等、有人奏、淮扬各属下河水利、请饬将运河各牐坝、相时启闭一摺。据称淮扬一带。近岁田亩歉收。不尽由丰工未筑。清淮以下无水之故。实因高宝五坝耳牐未启。有司既恐启闭经费无出。劣绅土豪。复藉买水为名。图饱溪壑。以重赂营谋。竟敢于官河筑坝拦截。使下游涓滴无沾。而下游八坝概不堵筑。致运河水无停蓄。上游灌溉无资迩来漕艘既归海运。水利专在民田。傥能及时启闭藉可蓄水济旱岁费工程不过万金。并可计亩摊捐等语。河工设立牐坝。原以利运便民。必当因时制宜。俾田亩无水旱之忧。于民食军饷。均有利益。著何桂清、庚长、按照摺内所称各情形。详细体察。酌量办理。原摺著钞给阅看。将此各谕令知之。　　

○又谕、前因江南大营。壮勇潜出滋事。并委员人数过多谕令和春、分别查拏裁汰。连日复有人奏、江南抽捐名目过多。粮台委员百余。任意开销。苏常两府二三百里内。设立抽厘局卡。至数十处之多。稽查难遍。弊窦百出。近复有创为亩捐铺捐丁捐之说。科派纷繁。徒滋扰累。粮台委员于兵粮则抵换丑米。于捐款则需索使费。镇江潮勇二千名。最为不法不服调遣。四出抢掠扰害行旅。常州所驻督标新勇七百名。亦多劫案。皆以营盘为藏身之地。无从缉捕又与收养之金陵难民。恃众横行实为腹心之患等语。因思劝捐一事。原属不得已之举若多设名目而利归浮蠹。徒使上担虚名。民受重困既无裨正饷尤恐别启事端著何桂清、赵德辙、将江南抽厘卡局。择其扼要之地、归并数处其余悉加裁汰。使便于稽查不令委员渔利及土棍冒名。扰及行商。转致商人裹足。正课无收。江北之扬州通泰一带。亦著派委妥员察访。仍责成文煜、及该地方官核实办理。毋得多派冗员。致滋流弊。其捐输名目。有琐屑病民者、酌量裁撤。以归简易而杜侵渔。所有粮台滥设之委员。著会同和春、严加裁汰。其有从中射利。积惯侵吞者严参惩办。并将常州所驻兵勇。滋事者、分别查拏。无用者、分别遣散毋令与难民句结。致贻后患。以节浮费而靖地方。将此谕令知之。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百二十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。五月。丙寅。陕西巡抚曾望颜奏、筹拨地丁项下银二万两。解赴安徽。捐输项下银二万两。解赴湖北。以济军需。报闻。　　

○丁卯。谕内阁、邵灿、庚长奏、捻匪大股、攻扑沐阳、当即击退、并将全股剿平一摺。捻匪陈遐龄等、结夥肆扰。又有孟二等、率党麕集。胆敢进扑沐阳县城。城中早已准备。适参领果全等、带兵追贼至沭阳南岸叶家岭。杀贼三十余人。贼扰新挑河。我军诱敌。知县董保成、游击海洪阿等、伏勇骤起。并与城内乡团。声势联络。毙贼数百。贼分股过河抄袭者。又经知县郝植松、守备郑永林等、兵勇夹击。毙马步贼一百数十余名。该匪大溃。徐州兵乘胜穷追。沿途击杀。共毙贼一千余名。其余分窜各路。及至海州、赣榆等处者。兵勇分投截击。并经侍卫伊兴额等、在二岔河。生捦捻首孟二、及夥匪潘金朋等、三十余名。知府赵作宾、在尹家林。□□穴□又□获匪犯张小珩等、二十余名。各路陆续□□穴□又□捕、及杀毙合共三百余名。沭阳、邳州、宿迁、郯城一带地方。均已肃清。此股捻匪。在新挑河被击大败。全夥散窜。徐州兵与清河勇练。尽力捕剿。歼除殆尽。并将首匪孟二、季广等、捦戮。所办尚为妥速。仍著邵灿等、督饬该地方员弁。将在逃之捻首陈遐龄、陈玉标、二名。缉拏务获。以绝根株而靖地方。　　

○山西巡抚王庆云奏、委试用道孙晋墀、署雁平道缺。得旨。孙晋墀、曾督晋学。办事殊未允协。今既为汝属员。不可稍涉情面。仍应随时察看。设有不洽舆情。或尚称干练。遇便奏来。　　

○补铸福建尤溪县知县印信。从巡抚庆端请也。　　

○戊辰。谕军机大臣等、王懿德奏、闽省军情紧急、饷需匮乏、请饬广东浙江省、各拨现银十万两等语。现在福建上下游各路防剿。各属地丁等款。已无可徵收。兵饷万分支绌。若因欠给过多。致兵勇纷纷哗溃。关系非细。惟粤浙两省。现亦需饷浩繁。拨解恐难如数。著叶名琛、晏端书、于无可筹拨之中。先各拨现银数万两。迅速解闽。以济该省目前之急。毋稍迟误。又据奏称、闽省郡县叠陷。兵力单薄。已飞咨江苏省。饬令前上海道吴健彰、就近召募广勇五百名。管带赴闽助剿等语。吴健彰、现在丹阳军营。能否即带勇赴闽。著何桂清、赵德辙、斟酌办理。再有人奏、江南各营。欠饷甚钜。深虞兵勇溃散。所办厘捐。亦不及浙省捐输之踊跃。请饬江浙督抚。公同商酌。于浙省中拣派大员。会同江苏司道。筹办饷糈等语。江浙唇齿相依。总当不分畛域同心筹饷。即著何桂清、赵德辙、晏端书体察情形。会商妥办。将此由六百里各谕令知之。　　

○又谕、王懿德奏、驰抵延郡、统筹军情一摺。前据庆端奏、逆匪攻陷建泰二县后。复窜甯化县城。并句结千刀会匪。连破汀州、清流、归化、府县城池。此次王懿德奏报、仅及建甯府剿贼。并甯化县被扰等语。自因文报梗阻。未能遽知汀郡情形。汀州所属。多与江广两省。壤地相接。并与上游之延平。下游之龙岩漳州、处处毗连。贼势蔓延。亟应杜其旁窜之路。现在建郡城围未解。该逆已于鸡公岭筑堡安炮。阻我进兵之道。钟宝三援师能由福甯。直达建甯。即可令与赵印川所统兵勇上下兜剿。以分贼势。建阳逆踪未退。则顺昌扼守宜严。延平虽系三面受敌之地。王懿德、既已抵郡驻师。正可居中策应。兼顾建汀两路。以为省垣屏蔽。惟林俊、率党复在泉州围扑府城。著饬署提督张广信悉数歼除。俾下游早就肃清。庶上游不致牵掣。前曾谕令叶名琛、于前拨精兵二千名外。再酌添一千名或数百名。一并赴闽助剿。王懿德、惟当先就现有兵力。周密布置。以剿为防。不得专待客兵。致滋贻误。将此由六百里谕令知之。　　

○予福建建安县剿匪阵亡知县何镇之、祭葬世职。如知府例。并于殉难地方、及河南原籍。建立专祠。子监生守纯、赏恤如例。并附祀。　　

○己巳。以会剿湖北襄樊窜匪出力。赏署游击吴永庆、巴图鲁名号署总兵官龙泽厚都司盛玉花翎。以防剿陕西平利县窜匪出力。并克复湖北竹山县城。赏署游击常有、花翎。余拔补有差。　　

○予广东遇匪被戕。开平县知县夏谦、祭葬世职。如阵亡例。　　

○庚午。赏已革江苏巡抚许乃钊、三品顶带。命往江南钦差大臣和春军营。办理文案。　　

○辛未。谕军机大臣等、英桂、胜保奏、进剿方家集贼巢获胜、现筹围攻一摺。龚逆大股捻匪官军南北夹击。穷蹙已甚。正当四面围攻歼除净尽。如果接济断绝。严密合围。自不难聚而歼旃惟此时邱联恩一军。已调赴禹州。甯夏续调官兵又截留省城。龙泽厚一军。尚未到营。诚恐兵力不敷围剿。该逆又将乘隙窜逸。英桂等、务当赶紧进剿。就近歼除。设有逸出败匪。即拨马队追踪赶剿。勿令更扰他处先将此股歼尽。则三河尖、贼势自孤剿办更易得手。至张逆先遣辎重。窜越正阳关。虽据声称意图回窜雉河亦难保不因方家集、贼巢垂破。豫图别占地方。以为掎角之势。现在秦定三一军。已于前月二十四日启程。前赴江南势难再令折回。著英桂、胜保、酌度缓急应如何分兵协助金光筯之处。即行妥筹速办。并一面知照袁甲三、严防雉河杜其回窜。又英桂片奏、派兵剿办禹州匪徒等语。此股匪徒。距省较近。亟应迅图扑灭。著即饬知邱联恩等、赶紧剿捕勿使滋蔓。龙泽厚一军。前据曾望颜奏称、已令挑选精锐一千名。克日赴豫。著英桂飞咨催提。如该副将到豫。禹州匪徒已尽。即饬驰赴大营。听候调遣。不可令其株守宛郡。将此由六百里谕令知之。　　

○补铸贵州、古州镇总兵、都匀协副将、清江协副将、上江协副将、丹江营参将、台拱营参将、古州镇标中军游击、左营游击、都匀协右营游击、下江营游击、古州镇标右营都司、黄平营都司、凯里营都司、都匀府知府、古州同知、八寨同知、台拱同知、清江通判、都江通判、丹江通判、下江通判、黄平州知州、都匀县知县、清平县知县、施秉县知县、都匀府经历、施秉县县丞、凯里县丞、都匀府儒学、古州厅儒学、八寨厅儒学、黄平州儒学、清平县儒学、施秉县儒学、都匀县儒学、各关防印信条记。从巡抚蒋霨远请也。　　

○以剿办河南乌龙集等处捻匪力出。赏佐领西蒙额、委防御舒讷布、骁骑校楚勒刚阿、巴图鲁名号。　　

○以剿。办河南捻匪节次出力。当总管珠克都尔帕木、佐领莫尔赓阿富勒德恩布、副都统衔参领乌尔滚扎普、委参领台兴阿、佐领玛哈迪娃、游击唐佐清、知县张曜等、花翎。守备苟士魁等、蓝翎。余升赏有差。　　

○壬申。以镶红旗蒙古副都统基溥、署正蓝旗护军统领。　　

○癸酉。孝恭仁皇后忌辰。遣官祭景陵。　　

○乌什办事大臣保恒等奏、开垦乌什骆驼巴什地方荒地。并穵渠道等工完竣。请自咸丰八年为始。援照成案。每亩五升科则。一律以小麦升科。如所请行。　　

○以剿办湖北襄樊土匪出力。加道员唐训方、按察使衔。　　

○以剿捕山东捻匪出力。赏同知齐世禧等、蓝翎。余升叙有差。　　

○以堵御湖北襄阳等处土匪不力。革都司炳辉等职。仍留任。守备李殿元等、革职留营效力。　　

○甲戌。上幸万寿山。诣龙神庙拈香。　　

</div>
    <div class="pagination">
<a href="清实录咸丰朝实录_page320.html">上一页</a><span>...</span><a href="清实录咸丰朝实录_page316.html">316</a><a href="清实录咸丰朝实录_page317.html">317</a><a href="清实录咸丰朝实录_page318.html">318</a><a href="清实录咸丰朝实录_page319.html">319</a><a href="清实录咸丰朝实录_page320.html">320</a><span class="current-page">321</span><a href="清实录咸丰朝实录_page322.html">322</a><a href="清实录咸丰朝实录_page323.html">323</a><a href="清实录咸丰朝实录_page324.html">324</a><a href="清实录咸丰朝实录_page325.html">325</a><a href="清实录咸丰朝实录_page326.html">326</a><span>...</span><a href="清实录咸丰朝实录_page322.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
