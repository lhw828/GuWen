<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1226 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1226 页/共 1860 页
  </h1>
  <div class="content">
   ○定边右副将军大学士温福、参赞大臣尚书公丰昇额奏、十一月初四日夜。额森特、由穆拉斯郭山、绕至博尔根山顶。占据大寨。哈国兴、由喀木色尔北山旁。进夺额尔奔木栅。海兰察、自山后进夺贼卡。复夺取玛觉乌大寨。此处甚关紧要。现已添兵驻守。谕军机大臣等、温福等此次进兵分队。占据博尔根山梁。并攻克玛觉乌寨落。取路前进。甚合机宜。但细阅地图。簇拉角克、纳拉觉等处。贼碉林立。与我兵后路相通者甚多。温福等宜善为防范。其进兵则仍应照攻取路顶宗等处、筹办分路。方为有益　　

○又谕曰、温福等奏、攻取路顶宗、喀木色尔时。乌什哈达、及富尔赛等八人。均各奋勉。乌什哈达著升授头等侍卫。其革职留任之案。并著开复。富尔赛、巴达玛、固勒德、岱森保、那萨拉、硕多尔海、楚巴什、博果勒岱、均著授为蓝翎侍卫。以上各员。及其余奋勇出众官兵。有应赏巴图鲁名号者。无论满洲绿营土练。查明挑选二三人。奏请赏给。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百二十


大清高宗法天隆运至诚先觉体元立极敷文奋武孝慈神圣纯皇帝实录卷之九百二十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。十一月。丁未。谕、朕御极以来。夙夜孜孜。惟以敬天报本为念。每届郊坛大祀。必躬亲昭事。用展悃诚。三十七年于兹。未敢稍懈。向来谒擅行礼日。由降辇进至拜位。以迄荐献礼成。中间履蹈升降。仪节最为繁重。朕惟虔恪以临。无有愆忽。今自念春秋已越六旬。其于动容周旋。差不能及前此之从容中节。幸朕躬康强如昔。仍得祗循仪度。经久不渝。第思敬意所持。贵乎内外交养。若精力过劳。恐心志转未能纯一。与其拘于行走末节。弗克致其寅恭。且或因此而惮于亲诣。何如酌损步陟繁文。得专于升馨告备时。肃将劼毖。更足以严对越而抒诚愫乎。自古履帝位而臻寿考者。载籍曾不多觏。我朝景运遐昌。化成熙洽。上荷昊苍鸿眷。列祖贻庥。朕周甲已逾。励勤未怠。真可谓国家祥瑞之大者。兹特降此旨。非敢自惜其劳。惟期要之于久。从此更增年岁。当永矢此昭格之诚。我世世子孙。承庥衍庆。即可奉此为法守。且知朕六十岁以前。不惮经曲之繁。六十岁以后。冀申专壹之敬。初无二致也。所有升级次数、及降辇步行之远近。无关大体诸仪节。应如何酌定合宜之处。著大学士、会同各该衙门、敬谨详悉妥议具奏　　

○副都统舒常奏、金川逆酋。将被留兵丁杨会先放回。投递书禀。据供、在西路南山水卡进攻被掠。金川头目告称、官兵攻我。未识大皇帝知与不知。如必欲攻我。我不得不防备。又闻贼寨中、有内地兵丁八九十人。至所见守达尔图山梁之头目通事。即在西路被掠时所见之二人等语。军营无识番字者。已将逆酋原禀、驳交阿桂处译奏。并将杨会先、送达乌备讯。再现在定期进兵。山险碉坚。必须用炮轰击。屡经劄催铜觔炮匠。尚无音信。谕军机大臣等、舒常奏到杨会先供词。系在西路南山水卡进攻。其因何为贼所掠。何以未据温福等奏及。至所称、贼匪各寨。拘留八九十人。此等兵丁。何由为贼所得。且营兵有数可稽。如系带兵将领、未经呈报。即著查明参劾。或各营禀报。而温福等以为无关紧要。不即奏闻。亦著据实覆奏。又据供、所见守达尔图山梁之头目通事。即在西路被掠时所见之二人等语。此必贼匪因我兵由绰斯甲布一路进攻。遂将助逆头目彻回防守。是西路各寨。金川贼众渐少。温福等、益当乘隙直入。自更易于得手。至西路助逆头目。既经彻回。南路一带。亦必潜行抽彻。况温福等、现在进攻明郭宗。距美诺甚近。则南路官兵。尤当乘机奋击。使贼番不能兼顾。自可克期捣穴擒渠。再金川逆酋禀词、译出情节。与杨会先供词、是否相符。并此外有无吃紧关键。阿桂即应知会舒常、一面奏闻　　

○又谕曰、舒常一路所需铜觔炮匠。著传谕文绶、迅速赶办。选派妥员。克期解往。一面奏闻。此等事乃文绶专责。何竟任催罔应。如再有迟延。致误进剿。恐文绶不能当其罪也　　

○戊申。上奉皇太后还宫　　

○诣皇太后宫问安　　

○谕、据阿桂奏称、本月初三日。督率将弁。黑夜渡河。分路攀援。占据山顶、及各处要隘。攻破东面之翁古尔垄、西面之布拉克尼德古、及纽寨各地方。计夺得大木城一座。碉寨一百余间。石卡五十余处。杀贼二百余名。生擒活口一名。并获军械口粮各物等语。此次阿桂实心筹画。调度有方。甚属可嘉。阿桂、及在事出力之将领弁兵。并著查明交部议叙。至攻取大木城时。有贵州千总郭士才、首先拔开木栅。腾身跃入。以致阵亡。实堪悯惜。著加恩赠都司衔。交部照例议恤。仍著赏银一百两。给付其家。并著阿桂查明郭士才、有无子嗣。如年已及岁。即送部带领引见　　

○又谕、昨原任川东道托隆回京。询以阿尔泰在任行事。据将其赃迹各款。逐一开出。因令军机大臣讯问阿尔泰之子明德布。据供、阿尔泰派属员代买物件。有少发价值之事。又前任龙安府知府马权、保举卓异。曾有送给松石朝珠、及皮张各件等语。是阿尔泰婪索情节。已属确凿无疑。不可不撤底根究。业经谕令文绶、并案严审矣。马权现于陕西道员任内、缘事降调杂任。即著革职。令该抚巴延三、派员押解来京。交军机大臣等讯问。至李本、身任藩司。军需局事务是其专责。乃于办理夫粮、及运送火药等事。种种贻误。且于所派办差正印各官。不即委员署理。至误地方公事。其罪愆已不为少。念其尚属公过。是以屡经传旨申饬。仍予姑容。冀其或思儆戒改悔。今讯出阿尔泰在任声名狼籍若此。岂托隆远在川东。尚能缕析指陈。李本与之同城共事最久。转漫无见闻之理。李本系藩司大员。何竟听其恣意贪婪。不早据实陈奏。似此徇情容隐。其居心实不可问。难以复加宽贷。李本著革职。交与文绶、一并严审确情。定拟具奏。四川布政使员缺。著钱鋆补授。其陕西按察使员缺。著刘墉补授　　

○又谕、据阿桂将奋勉出力之侍卫官兵查奏请旨。副参领图钦保、著授为额外参领。俟本营前锋参领缺出坐补。游击谷生炎、赏给功亲巴图鲁名号。并赏戴孔雀翎。护军额鲁特柏凌、著授为蓝领侍卫。赏给冲前巴图鲁名号。三等侍卫委署营总哈清阿、著授为二等侍卫　　

○又谕曰、李生辉所遗镶蓝旗汉军副都统员缺。著眉绶调补。眉绶所遗镶白旗蒙古副都统员缺。著伊昌阿补授。伊昌阿未到之前。仍著富察善署理　　

○又谕曰、阿桂之子拜唐阿阿弥达、著加恩授为蓝翎侍卫　　

○谕军机大臣等、前以阿桂攻克甲尔木山梁。赏给内大臣衔。随据具奏恳辞。因谕令俟攻得僧格宗、即传旨谢恩。今阿桂如此勇往。即著在军营传旨奏谢。如能径取僧格宗。埽穴擒渠。自当再颁酬庸渥典。至官兵已得翁古尔垄隘口。正贼番破胆之时。且据所获达尔结供称、距僧格宗不远。有噶察地方。闻僧格桑尚欲调兵拒守等语。阿桂若及其守拒未定。迅速剿击。自易为力。惟僧格桑势已穷蹙。亟宜留心访察。断其潜通金川之路。倘逆酋逃往金川。即应督兵与索诺木一并剿擒。不得仅向索取。现今另降谕旨。详悉传示两路遵照妥办。再我兵攻得翁古尔垄东西两面山梁。此等要隘。得之颇属不易。其间路径丛杂。并当设法堵御。毋为贼所窃占。而我兵所过后路。更须加意防范。俾粮运接续通行。贼番不能在后抄截。庶为万全　　

○又谕曰、阿桂此次所获活口。据供、有金川头目六人。带兵千余。在南路守御。即从前温福等所获活口供称、西路亦系金川头目助守。而董天弼所奏、木丫山梁一带亦然。索诺木抗颜助逆。尚欲托为恭顺。自谓并无干犯。昨据舒常奏、金川头目。有官兵攻我。未识大皇帝知与不知。如必欲攻我。我不得不防备之语。实为狂悖可恶。温福等、于进剿金川。竟当明白宣谕。尔索诺木本一土司。辄敢党助僧格桑。抗拒王师。罪已不赦。况尔父郎卡、蒙恩曲宥。尔复肆行悖逆。即属再犯。其罪更在僧格桑之上。且尔自言派往小金川之贼。系尔姊陪嫁之人。今小金川各处、经官兵杀获者。金川贼众居多。岂皆随尔姊陪嫁者乎。在尔秖因僧格桑以地许给。遂利其所有。希图吞占。名为相助。实欲自取。此又必当亟加天讨者。本将军等奉大皇帝之命。领兵征剿。一切皆禀受机宜。期于殄平凶逆。净扫蛮氛。尔既为内地土司。当知中国法度。岂有不奉谕旨、而调兵征讨之理。何得托辞故问大皇帝知与不知乎。尔自以地险可守。私幸无虞。如小金川碉卡。未尝不险。拒守未尝不坚。天兵所临。势如破竹。尔金川即竭力支持。不过苟延岁月。安得如许力量。久与天朝抗乎。至僧格桑窜入金川此时即将逆酋执縳。尔索诺木一同亲赴军门。叩头请罪。尚可谅尔诚悃。代为奏闻。或冀邀恩贷汝一死。若复藉诡词取巧。至危急时、将僧格桑献出求免。断断不能。至尔金川百姓。因贼酋派助他人。死伤甚众。尔等何苦舍死更为贼酋抗守。若早知改悔。实意归诚。即将索诺木兄弟缚献请命。不但重加赏赉。必且仍旧安置本地。长享太平。倘迷而不悟。直至攻破金川。剿洗无余。悔无及矣。我军进攻金川时。照此檄谕。沿路传示。自可破贼胆而涣其势。将此传谕温福、阿桂等知之　　

○己酉。上诣皇太后宫问安　　

○谕曰、富勒浑、著驰驿前往四川。有查办事件。所有湖广总督印务。普陈辉祖暂行署理　　

○以正蓝旗护军统领辅国公兴兆、为宗人府右宗人　　

○庚戌。谕曰、皇十五子、年已长成。业经赏与端罩。致祭奉先殿。亦著开列　　

○又谕曰、皇子原与外间王公有间。一切服用。悉如亲王。现在皇子中、四阿哥、六阿哥、俱锡封郡王。其俸银、及护卫官员、自应视其爵秩。而一应服用。仍应照皇子之例。俟朕八旬开六归政时。再各按爵秩。方为允协。著将此旨、交宗人府、及尚书房、均各登记　　

○辛亥。上奉皇太后幸寿安宫侍膳。翼日如之　　

○壬子。谕曰、福昌前在山神沟、带兵进剿。不能迅合机宜。是以降旨革职。令其自备资斧效力赎罪。今据温福等奏、该员自革职以来。深知感惧。今在资哩一带、防守后路。兼管收发军火诸务。并无贻误等语。福昌既自知悔罪。倍宜奋勉。且其自备资斧效力。已及一年。著加恩以参将委用　　

○定边右副将军大学士温福、参赞大臣尚书公丰昇额奏、臣等于十一月初六日黎明。督令哈国兴带兵。攻达克苏山巅大碉。其时普尔普等、领兵夺据山巅向下贼碉。以断贼人来路。海兰察等、领兵上攻达克苏山。复令章京观音保、带兵由山下小路、进夺贼碉。与海兰察兵、上下合击。将此山碉卡、以次夺据。其山巅大碉。虽未攻克。现令哈国兴等、留兵劄营。以缀贼势。臣等统领大军。由达克苏山脚、进攻明郭宗。谕军机大臣等、温福等奏、攻取达克苏山贼寨碉卡。所办自合机宜。但高峰碉内。贼人尚有牵缀之兵。南山三道大沟。仍有通我兵背后之路。益当留心防守。再据擒获贼番所称、番众心变亦势所必然。如果将僧格桑擒献。即应亟予奖励。加恩抚其余众。则办理小金川之局。便可完结。并可令金川贼番闻之心动。更有裨益。至海兰察、哈国兴、及侍卫章京等、节次进攻。均属奋勉。俟攻克明郭宗之日。一并议叙　　

○又谕曰、董天弼统兵攻底木达。原以擒获泽旺为要著。现在阻隔山梁。未能冞入。今据温福等奏、所获贼番嘉噶尔供称、从前泽旺向僧格桑云。我曾在将军前乞恩不允。如今再言。亦不相信。汝须速即出去。叩头求免方是等语。是泽旺之心。尚知畏惧。自应乘机诱其来降。设法擒获。则布朗郭宗、底木达一带。并可藉泽旺之名招致。自当不攻而溃。所谓兵不厌诈也。特命军机大臣代拟檄稿。并令解到通事繙出发去。若此时董天弼尚未攻克底木达。即将此檄传示。仍于发檄后督兵奋攻。并将泽旺奉檄情形奏闻　　

○军机大臣等议覆、西安将军福僧阿等奏称、西安、宁夏、满洲兵。移驻巴里坤二千。由京派拨补额。其官员俸禄、马乾折项、及兵饷、口粮、并借给、恩赏等银。请俱照西安现行例支给。应如所请。至所称、由京派往西安兵。请于明年闰三月到齐。查京师满洲兵。派往西安、宁夏、二千。并拨补凉州、庄浪、移驻乌噜木齐缺额兵一千五百。若俟各该处兵起程后。始由京派往。须三十九年春间。方能尽行起程。未免延缓。且恐经过地方官。办理滋扰。应饬乌噜木齐、巴里坤大臣等、将各该处兵、催督移驻。住房赶紧修竣。咨报军机处。由京派拨各兵、即于明春接续前往。至京师挑拨各兵。请派王大臣、统计八旗人数多寡。不拘闲散、养育兵、披甲、酌量派拨。俟到各该处时。令该将军、副都统等、均齐办理。再庄浪向有城守尉一员。令添兵五百另城居住应添设城守尉一。即令奉旨在伊犁以协领对品补用之讷齐纳坐补。其应派佐领、协领、防御骁骑校各官。请派王大臣等、于各该旗应升人员内拣选引见补放从之　　

○举行本年八旗军政。不谨官一员罢软官四员。年老官二十七员。有疾官二十五员才力不及官一员分别处分如例　　

○癸丑。上以二十五日祀天斋戒。豫行庆贺皇太后圣寿节。遣官祭太庙后殿　　

○诣寿康宫行礼。王大臣于慈宁门、众官于午门、行礼　　

○奉皇太后幸寿安宫侍宴　　

○谕、奉皇太后懿旨。向来每遇庆典令节。皇帝诣慈宁宫朝贺。至永康左门外。即降舆步入。今皇帝春秋已逾六旬虽体气强健。精力如常。而礼数过劳之处。亦宜随时撙节。嗣后遇元旦行礼。在慈宁门东阶下降舆。万寿行礼。在慈宁门西阶下降舆。并就门旁、著内监设便座。以资小憩。以示惓惓爱护之意。钦此。朕钦承慈命。敢不祗遵。著传谕各该衙门、载入仪注。敬谨遵照　　

○又谕、据阿桂奏、官兵续攻西山梁。连克得里、日寨、扎觉木等处碉卡甚多。伊常阿并于初六日四更。督兵潜上岳鲁山梁。将卡栅全行夺得。其甲尔木一带。明亮等、亦于初六日督兵进攻。更余尚未能克。明亮等、以贼人抵御疲乏。且料我兵必不连夜进攻。正可乘其不备。因分队派兵。于三更后潜往。直攻真登梅列高峰。同时奋力扑上。贼人不能相顾。各自弃碉惊溃。共得碉卡三十余处。平石房五十余处。德赫布等、亦于初六日早。攻得格鲁克古山顶、大小卡十余座。并杀毙贼人。夺获枪械等语。阿桂此次分兵越险。攻夺贼碉甚众。董率有方。明亮、伊常阿、德赫布、倍著奋勉。在事将弁兵练。亦甚出力。深为嘉悦。均著交部查明议叙。再明亮德赫布、已另旨各赏副都统衔所有伊常阿总兵任内降级留任之案。并著加恩开复。守备崔文杰等、均属奋勇出力。崔文杰业照阿桂所请、准其升补都司。其守备马廷亮、范玉光、并著量加一等升用。以示鼓励。阿桂摺并发西山梁甲尔木、及正地山口各处、打仗官兵。间有伤亡者。并著阿桂核实报部。照例议恤　　

○又谕曰、德赫布、明亮、领兵进剿。连克碉卡。奋勇可嘉。德赫布、著赏给副都统衔。明亮、著授为头等侍卫。仍赏给副都统衔。绥库带兵亦属奋勉。著授为二等侍卫　　

○谕军机大臣等、现在翁古尔垄等处隘口。节次攻破。贼已失其险要。且据阿桂奏、从此进取。可以直压僧格宗等语。官兵屡经奏捷。阿桂等当乘其锐气。径捣美诺。擒缚逆竖。以待酬庸渥典。又另摺奏、现拟派兵于正地嘉资山、截断贼人粮道。所筹甚是。至所称土兵除明正、及革布什咱番民外。均不向前等语土兵随营征剿。惟在善为驾驭。恐音吉图、未能随时妥办。汪腾龙到川不久。亦未必深悉番情。阿桂当檄令伊等晓谕土民。果能攻夺紧要碉卡。必当报明参赞优叙。如实系向前出力。虽未得有功绩。亦必据实呈报。量为奖赏。如此则有用土兵。益加感奋。即退后者。亦当观感知改　　

○定大祀礼仪。大学士、会同礼部等衙门议奏、大祀礼仪。期于斟酌适中。今遵旨敬谨详议。凡郊祀。前一日。皇上莅斋宫。乘辇入西天门。由斋宫南御礼轿。至神道西降舆。步入琉璃左门。诣皇穹宇上香。礼成。出。至降舆处升舆。还斋宫。阅视坛位。即令原遣视牲之亲王、恭代行礼。祀之日。皇上自斋宫乘辇。至神道西阶下幄次相对处降辇。升阶。由棂星左门步入。行礼时。皇上初升至二成拜位立。赞引奏升坛。皇上升阶。上香毕。还至二成拜位。行迎神礼。典仪官唱奠玉帛。皇上升阶。行奠玉帛礼。还就读祝位立。以次进俎、三献、及饮福、受胙、礼成。仍还至二成拜位。行谢福胙、及送神礼毕。至降舆处升舆。还宫。祀方泽日。行礼亦如之。凡祈谷。前一日。皇上莅斋宫。乘辇入西天门。于斋宫东御礼轿。至西甎城左门间降舆。步入琉璃左门。诣皇乾殿上香。礼成。出。至降舆处升舆。还斋宫。祀之日。有司先设幄次于祈年门东间。皇上自斋宫乘辇。至东北甬道适中处、御礼轿。由新设门入。至南甎城门外、神道西阶上降舆。由甎城左门步入。就幄次。自祈年左门入。行礼。礼成。出。至降舆处升舆。还宫。凡岁暮祫祭太庙日。皇上乘辇、由阙左门、入西北门。至太庙北门外、御礼轿。入左门。循东墙行。至戟门外东阶下降舆。步入左门。升阶进殿。亲诣肇祖原皇帝位前上香。派皇子、亲王、分诣列祖、列宗位前。同时上香毕。行礼如常仪。礼成。出。至降舆处升舆。还宫。祭社稷坛日。有司先设幄次于拜殿内。皇上乘辇、由阙右门、入东北门。至社稷坛北门外、御礼轿。入左门。循戟殿东行。至拜殿东阶下降舆。升阶。诣坛行礼。如常仪。礼成。出。至降舆处升舆。还宫。祀先农坛日。皇上御礼轿。自外北天门、入内北天门。循太岁殿后转。至坛东北隅降舆。诣坛行礼。礼成。出。至降舆处升舆。诣太岁殿上香。如常仪。从之　　

○甲寅。上诣皇太后宫问安　　

○幸瀛台　　

○谕、向来坛庙祭祀。满汉王公大臣。应入斋戒陪祀者。由都察院等衙门稽核查奏。并于岁底通行检核。有不到三次以上者。交部分别处分。第念宿斋陪位。各期恪致寅恭。若其中有年齿渐增。精力未免少减。倘以格于查核之例。因而勉强支持。跛倚从事。转非俨悫肃将之本意。嗣后王公大臣、有年逾六旬者。凡遇祀典。听其自行酌量精神或致斋而不陪祀。或并不能致斋。一听其便。并无庸列入查奏汇核之内。以昭体恤。以重明禋　　

○又谕曰、鄂忻、著赏给三品顶带。遣往和阗。在领队大臣上、自备资斧效力行走　　

○谕军机大臣等、何煟奏覆、购访遗书一摺。并将购得书籍目录开单进呈。朕披阅之下。因忆籍隶该省之原任侍郎胡煦、平素究心理学。曾有著述。朕所深知。今单内并不见其姓名。则此外之似此遗漏者。当复不少。著传谕何煟、令其再悉心搜采。并饬属实力奉行。不得以书籍无关政要。一任草率塞责。俟续有购得。即行汇单具奏　　

○以熊岳副都统福僧额、吉林副都统僧保、对调　　

○乙卯。谕、昨由京派往西南两路之满洲厄鲁特兵丁。均经赏给顶翎。前此温福由滇赴川。带有满洲兵二百名。在营效力。较多一年。尤宜酌加恩赏。著交温福、阿桂等、查明此项兵丁。未经给有顶翎者。一体赏给戴用。遇有京城各营员缺。陆续补授　　

○谕军机大臣等、桑寨多尔济等奏称、将军车布登扎布等、因商给扎萨克图汗部落四佐领人等游牧地。同四部落副将军盟长等、在塔喇纳河、西哷诺尔地方会议等语。现在舍楞等游牧布勒罕责吉勒地方。原系阿尔台一带空地。自平定准噶尔以后。因其地广阔。加恩令喀尔喀向西开展游牧。扎萨克图汗、因原在西边。始展至布勒罕青吉勒地方。彼时若土谢图汗赛音诺颜、亦向西开展。占扎萨克图汗旧地。车臣汗、亦占土谢图汗赛音诺颜部落地方。则今将三部落地、给扎萨克图汗部落四佐领人等游牧。不过给还原地。尚属可行。如扎萨克图汗展地时。土谢图汗三部落游牧、并未开展。今将伊等地予人。如何可行。况布勒罕青吉勒地方。原非扎萨克图汗之地。如谓有碍伊属人居住。准噶尔未平之前。伊等如何游牧耶。若任其东展。则东臣汗部落在东。毗连黑龙江。又岂能东展乎。从前车布登扎布奏及此事。朕未加详批。今细思不可准行。著传谕车布登扎布、桑寨多尔济、会同四部落副将军盟长等、查明妥办。朕办理庶务。俱斟酌事理。毫无偏见。车布登扎布等、应体朕意。晓示众人。秉公办理。不可存畛域之见。伊等即于十二月初一日会办。著将此旨由六百里驰递　　

○是日起。上以冬至祀天于圜丘。斋戒三日　　

○丙辰。谕、数日内连接军营奏报克捷。西咱自攻破兜乌、路顶宗。直取明郭宗。可以径抵美诺。南路由翁古尔垄、及甲尔木等。可以直压僧格宗。而各路分剿之兵。亦各奋勇取胜。看来捣穴擒渠。平定小金川之事。年内可以告蒇。再两路兵丁土练等。当此天寒。越险奋勇。所至奏捷。朕心深为廑念。已降旨加恩、加赏一月盐菜银两。著将此即行钞案。令温福等、传知各路兵丁。共晓恤劳鼓勇之意。倍加踊跃。迅奏虏功。现在京师入冬以后。三次得雪。通七八寸有余。据各省陆续奏报。当本年夏秋收成大稔之后。又均获此屡丰之兆。实为数年所罕见。朕心深为欣悦。温福等闻知。亦当共深庆忭。当此军威大振之后。计日可以立伫捷音。将此由六百里加紧传谕伊等知悉。仍将数日内进兵冞入情形。迅速覆奏。以慰悬注　　

○谕军机大臣等、西路军营。自攻破路顶宗、兜乌、进攻明郭宗。可以径抵美诺。南路则由翁古尔垄、及甲尔木等处、直压僧格宗。而各路分剿之兵。亦皆奋勇克捷。平定小金川之事。计日自可告蒇。至索诺木为小金川主谋。罪更浮于僧格桑。昨阿桂奏到贼禀内。有若发兵来。实在不得不抵当之语。是逆酋公然欲与大兵抗拒。直认不辞。若非乘此兵力。进讨金川。直取渠魁。尽平其地。更无中止之理。即此时诱其出降。就势缚取。不过另备一策。并非正办也。两路官兵。当此天寒。越险奋攻。所至奏绩。朕心深为廑念。现降旨加赏一月盐菜银两。将此谕令温福、阿桂、传知各路汉土兵练。俾共喻恤劳鼓勇之意　　

○丁巳。上诣南郊斋宫斋宿　　

○参赞大臣署四川提督阿桂奏、臣于本月十三日。派侍卫三宝等、进至西山之邦甲山梁。章京图钦保等、沿沟而上。从邦甲山顶。绕出贼后。合兵攻击。夺取邦甲山梁石城大碉、及各石卡。游击谷生炎、沿河进攻策尔丹色木之喇嘛寺。已克邦甲之兵。向下夹攻。贼众溃逃。官兵追杀头人一名。夺取喇嘛寺。复进取公喀尔。将山顶后碉房、一并攻取。臣已令明正土兵、豫备皮船。派守备鄂辉等、领兵渡河。攻取东山梁下拉宗等寨。及沟内、坡上、各碉房。又进至拉约。焚烧七寨。番人尽降。翁古尔垄高峰上贼人亦遁。统计东西两面山梁。攻克碉寨三百余间。土守备阿忠保、又攻取西山梁后之登藏寨。东山梁官兵、复与明正土兵、督率拉约降人。攻至宅垄。焚烧寨落。番人亦皆投顺。此二寨、共降番民二百余户。精壮番丁二百余人。查僧格宗一带。为小金川西南门户。田地稍饶。户口最多。碉寨亦密。今番人接踵乞降。臣遵奉谕旨、投降者尽予抚缉。拒守者即加骈戮。番人已尽解体。但番情诡谲。未可深信。现在拉约、宅垄、两处精壮番丁。令各土兵分带随营。以便防制。其余番户。派明正等处土兵看守。至西山梁后。处处与金川接壤。已派兵分布防范。并拆毁攻得碉寨。俾贼不得乘间占踞。谕、据阿桂奏报、攻克东西山梁之邦甲、拉宗等十数处。所得石城大卡碉房数百座。剿杀贼番多人。余各跪恳投降。其分兵攻克之宅垄。番人亦复哀求投顺。并收获粮石牛羊甚多等语。览奏深为嘉悦。阿桂连日屡报克捷。今又攻得邦甲拉宗等处。在事官兵。俱奋勇直前。所向无阻。实属可嘉。皆由阿桂董率有方。故能叠著劳绩。均著交部议叙。其打仗受伤弁兵、及阵亡之土司头目等。并著查明咨部照例赏恤
  </div>
  <div class="pagination">
   <a href="清实录乾隆朝实录_page1225.html">
    上一页
   </a>
   <span>
    ...
   </span>
   <a href="清实录乾隆朝实录_page1221.html">
    1221
   </a>
   <a href="清实录乾隆朝实录_page1222.html">
    1222
   </a>
   <a href="清实录乾隆朝实录_page1223.html">
    1223
   </a>
   <a href="清实录乾隆朝实录_page1224.html">
    1224
   </a>
   <a href="清实录乾隆朝实录_page1225.html">
    1225
   </a>
   <span class="current-page">
    1226
   </span>
   <a href="清实录乾隆朝实录_page1227.html">
    1227
   </a>
   <a href="清实录乾隆朝实录_page1228.html">
    1228
   </a>
   <a href="清实录乾隆朝实录_page1229.html">
    1229
   </a>
   <a href="清实录乾隆朝实录_page1230.html">
    1230
   </a>
   <a href="清实录乾隆朝实录_page1231.html">
    1231
   </a>
   <span>
    ...
   </span>
   <a href="清实录乾隆朝实录_page1227.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
