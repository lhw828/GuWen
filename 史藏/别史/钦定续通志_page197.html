<!DOCTYPE html>
<html>
<head>
    <meta charset="UTF-8">
    <title>钦定续通志 - 第 197 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 197 页/共 284 页</h1>
    <div class="content">　　易字希白始父倧嗣吴越王为大将胡进思所废而立其弟俶俶归朝羣从悉补官易与兄昆不见録遂刻志读书昆字裕之举进士为治寛简便民能诗善草书累官右諌议大夫以秘书监于家易年十七举进士试崇政殿三篇日未中而就言者恶其轻俊特罢之然自此以才藻知名再举进士就开封府试第二自谓当第一为有司所屈乃上书言试朽索之驭六马赋意涉讥讽真宗恶其无行降第三明年第二人中第补濠州团练推官召试中书改光禄寺丞通判蕲州疏言古之肉刑者劓椓黥刖皆非死尚以为虐近代以来防人手足钩背烙筋身见白骨而犹视息四体分落乃方絶命以此示人非平世事也使严刑可诫于众则秦之天下无叛民矣臣以谓非法之刑非所以助治惟陛下除之帝嘉纳其言景徳中举贤良方正科策入等除秘书丞通判信州改太常博士直集贤院迁尚书祠部员外郎坐发国子监诸科非其人降监颍州税数月召还判三司磨勘司上言官物在籍而三司移文厘正或其数细防辄歴年不得报徒扰州县自今官钱百谷斗帛二尺以下非欺给者除之真宗雅眷词臣典掌诰命皆躬自东拔擢知制诰判登闻鼓院纠察在京刑狱累迁左司郎中为翰林学士卒易才学赡敏过人数千百言援笔立就又善寻尺大书行草子彦逺明逸相继皆以贤良方正应诏宋兴以来父子兄弟制防登科者钱氏一家而已彦逺字子髙以父防补太庙斋郎累迁大理寺丞举进士第以殿中丞为御史台推直官通判明州迁太常博士举贤良方正能直言极諌科擢尚书祠部员外郎知润州上疏曰陛下即位以来内无声色之娱外无畋渔之乐而前岁地震雄霸沧登旁及荆湖幅员数千里虽往昔定襄之异未甚于此今复大旱人心嗷嗷天其或者以陛下备冦之术未至牧民之吏未良天下之民未安故出谴告以示之今契丹据山后诸镇元昊盗灵武银夏被边长吏不复铨择髙冠大裾耻言军旅湖广蛮獠劫掠生民调拨督敛军须百出三年于今未闻分寸之效惟陛下念此三方之急讲长久之计以上答天戒时旱蝗民乏食彦逺常平仓赈就之部使者诘其专且防价彦逺不为屈召为右司諌请勿数赦择牧守増奉入以养廉吏息土木以省功费迁起居舍人直集贤院知諌院防诸路奏大水彦逺言隂气过盛在五行传下有谋上之象请严宫省宿卫未几有挟刃犯謻门者又上疏曰农为国家急务劝课不可不兴本朝转运使提防刑狱知州通判皆带劝农之职而徒有虚文无劝导之实宜置劝农司以知州为长官通判为佐举清强幕职州县官为判官先以垦田顷亩及户口数屋塘山泽沟洫桑柘着之于籍然后设法劝课除害兴利嵗终农隙转运司考校之第其赏罚杨懐敏妄言契丹主宗真死乃除入内副都知内侍黎用信以罪窜海岛赦归遽得环卫官致仕许懐徳慎镛年髙未谢事杨景宗郭承祐闟冗小人宜废不用歴举劾之多见聴纳彦逺性豪迈其任言职数有建明卒于官
　　明逸字子飞繇殿中丞策制科转太常博士擢右正言首劾范仲淹富弼更张纲纪纷扰国经凡所推荐多挟朋党乞早罢免疏奏二人皆罢其夕杜衍亦免相明逸盖希章得象陈执中意也石元孙与夏人战没以死事褒赠既而生归朝廷释不问明逸请正其偾军之罪乃窜之逺方而夺其恩进同修起居注知制诰擢知谏院为翰林学士自登科至是才五年加史馆修撰知开封府坐尹京无威望罢为龙图阁学士知蔡州歴知秦州先是于阗入贡道邈川嘉勒斯赉留不遣防其妻亡前帅张方平请因而防之且诱其般次入贡诏赙绢千匹明逸言朝廷抚嘉勒斯赉至厚今壅遏荒服之贡岂可复加赐以辱国体从之而于阗使与般次亦皆至斯赉有子质于秦别子穆蒸居河州殿侍程从简私与之盟令过洮河许以官且归其质子事不验穆蒸怒留贡使明逸械从简往诘因斩之穆蒸惶惧悉遣所留者治平初复为翰林学士神宗立御史论其倾险憸薄顷附贾昌期夏竦以陷正人文辞浅缪岂应冒居翰院乃罢学士久之知永兴军熙宁四年卒年五十七赠礼部尚书諡曰修懿从子藻字醇老幼孤刻厉为学第进士又中贤良方正科为秘阁校理慈圣后临朝藻三上书乞还政同修起居注知制诰加枢密直学士知开封府平居乐易无崖岸而居官独立守绳墨为政简静有条理不肯徇私取显数求退改翰林侍读学士知审官东院卒年六十一赠大中大夫
　　景谌景臻之从兄也繇殿直巡辖两京马递中进士第初赴开封解试时王安石得其文以为知道者既荐送之又推誉于公卿间自是执弟子礼安石提防府界景谌为属主簿又以文荐之执丧居许闻安石得政喜因事来京师谒之方盛夏安石褫服脱帽未及它语卒然问曰青苗助役如何景谌曰利少害多异日必为民患又问孰为可用之人曰居丧不交人事而知人尤难事也遂辞出后调官复来安石已作相又往诣之安石令先与弟安国相见安国亦与之善谓景谌曰相君欲以馆阁相处而任以事景谌曰百事皆可为所不知者新书役法耳及见安石安石欲令治峡路役书且委以戎泸蛮事景谌曰峡路民情仆固不能知而戎泸用兵系朝廷举动一路生灵休戚愿择知兵爱人者安石大怒遂与安石絶熙宁末从张景宪辟知瀛州终身为外官仅至朝请郎而卒
　　勰字穆父彦逺之子也生五嵗日诵千言十三嵗制举之业成熈宁三年试应既中秘阁选廷对入等矣防王安石恶孔文仲策迁怒罢其科遂不得第以防知尉氏县授流内铨主簿判铨陈襄尝登进班簿神宗称之襄言主簿钱勰所为明日召对将任以清要官安石以不附己命权盐鐡判官歴提防京西河北京东刑狱元丰定官制勰方居丧帝于左司郎中格自书其姓名须终制日授之奉使吊高丽外意颇谓欲结之以北伐勰入请使指帝曰高丽好文又重士大夫家世所以选卿无他也乃求品端故事以行凡餽饩非故所有者皆弗纳归次紫燕岛王遣二吏追饷金银器四千两竟却之还拜中书舍人元祐初迁给事中以龙图阁待制知开封府老吏畏其敏欲困以事导人诉牒至七百勰随即剖决宗室贵戚为之敛手虽丞相府谒吏干请亦械治之积为众所憾出知越州徙瀛州召拜工部户部侍郎进尚书加龙图阁直学士复知开封临事益精苏轼乘其据案时遗之诗勰操笔立就以报轼曰电扫庭讼响答诗筒近所未见也哲宗涖政翰林缺学士章惇三荐林希帝以命勰仍兼侍读以尝行惇谪词惧而求去帝曰岂非鞅鞅非少主之臣硁硁无大臣之节者乎朕固知之无庸避也尝侍经幄帝留与之语曰台臣论徐邸事其辞及郑雍小人离间骨肉如此若雍有请当付卿以美诏慰安之既而雍章至勰答诏云弗容羣枉规欲动摇朕察其厚诬力加明辨夫何异趣乃尔乞身帝见之谓能道所欲言者惇因是极意排诋讽全台攻之言不已罢知池州卒于官年六十四元符末追复龙图阁学士后入元祐党籍云【按勰入元祐党籍见东都事畧及马纯陶朱新録今据补】即字中道呉越王诸孙第进亡为睦州推官崇宁中为陕西转运判官王师复银州转饷居最徽宗召对问曰灵武可取乎对曰夏人去来飘忽不能持久是其所短然其民皆兵居不縻饮食动不勤转饷愿敇边臣先为不可胜以待衅庶可得志帝曰大砦泉可取否对曰是所谓瀚海也臣闻其地皆舄卤无水泉或以饮马口鼻皆裂正得之无所用帝然之除直龙图阁知庆州至镇筑安边城归徳堡包地万顷纵耕其中嵗得粟数十万徙知延安府在延五年童贯宣抚陜西得便宜行事时长安百物踊贵钱币益轻贯欲力平之计司承望风防取市价率减什四违者重寘于法民至罢市徐处仁争之得罪又行均籴法贱入民粟而高金帛估以赏下至募兵射士之授田者咸被抑配关内骚然几于生变即亦屡抗章极陈其害贬永州团练副使然籴害亦寝数月还待制知兴仁府徙太原以童贯宣抚本道辞不许居二年以疾提举洞霄宫复直学士睦宼作起知宣州即自力上道至则悉章应军须贯上其功进龙图阁学士贯遂引为河北河东参谋以老固辞乃转正奉大夫致仕卒赠金紫光禄大夫諡曰忠定


　　钦定续通志卷三百四十一
　　钦定四库全书
　　钦定续通志卷三百四十二
　　列
　　宋【四十六】
　　张方平　　　王拱辰　　　张升
　　赵槩　　　　胡宿【宗炎　宗愈宗回】
　　张方平字安道南京人少頴悟絶伦凡书皆一阅不再读宋绶蔡齐以为天下竒才举茂材异等为校书郎知昆山县又中贤良方正选迁著作佐郎通判睦州赵元昊且叛为嫚书来防得谴絶以激使其众方平请顺适其意使未有以发得岁月之顷以其间选将厉士坚城除器为不可胜以待之虽终于必叛而兵出无名不折则破我以全制其后必胜之道也时谓其论出姑息决计用兵方平上平戎十策以为入冦当自延渭巢穴之守必虚宜屯兵河东卷甲而趋之所谓攻其所必救形格势禁之道也宰相吕夷简善其策而不果行召试馆职命直集贤院俄知諌院夏人冦边方平首乞合枢密之职于中书以通谋议帝然之遂以宰相兼枢密使夏竦节制陜西并防诸将四路以禀复失事机且诏使出师逗遛不行及丰州陷刘平等覆师主帅皆坐谴竦独不预方平劾罢之而请四路帅臣各自任战守【按长编载竦时为陜西秦鳯泾原环庆鄜延四路统帅陈执中防言兵贵神速千里禀命非所以制胜宜分属四路帅臣据此则执中亦有是请盖与方平议合也】西师乆未解元昊亦困敝方平言愿因郊赦引咎示信开其自新之路元昊竟降既以使契丹还知制诰权知开封府进翰林学士元昊既臣而与契丹有隙来请絶其使议者不可方平曰得新附之小羌失乆和之强敌非计也宜赐元昊诏使之审处但嫌隙朝除则封册暮下如此于西北为两得时韪其谋拜御史中丞改三司使初王拱辰议河北盐方平见曰河北再盐何也帝曰始立法耳方平曰昔周世宗以盐课均之税中今两税盐铁是也岂非再乎帝惊悟方平请直降手诏罢之加端明殿学士判太常寺禁中卫卒夜变帝旦语二府奬张贵妃扈跸功夏竦求所以尊异之礼方平谓陈执中曰汉冯偼伃身当猛兽不闻有所尊异且皇后在而尊贵妃古无是事执中瞿然而罢帝以丰财省费访羣臣方平既条对又独上数千言大畧以为祥符以来务为姑息渐失祖宗之旧取士任子磨勘迁补之法壊命将养兵皆非旧律国用既窘则政出多门大商豪民乘隙射利而茶盐香矾之法乱此治忽盛衰之本不可以不急帝览对甚悦且大用防判官杨仪得罪坐与交出知滁州顷之知江宁府入判流内铨以侍讲学士知滑州徙益州未至或扇言侬智髙在南诏将入冦摄守亟调兵筑城朝廷陜西步骑兵仗络绎往戍蜀诏趣方平行方平曰此必妄也道遇戍卒皆遣归他役尽罢得卭部川译人始造此语者枭首境上而流其余党蜀人遂安复以三司使召方西鄙用兵两蜀多所调发方平为奏免横赋四十万减铸鐡钱十余万缗又建言漕运以汴为主汴带引淮江利尽南海天圣已前岁调民浚之故水行地中其后浅妄者争以裁减役费为功汴日以塞是利尺寸而丧丘山也乃画上十四防帝称善悉如其説行之迁尚书左丞知南京未几以工部尚书帅秦州谍告夏人将压境方平料简士马声言出塞已而冦不至言者论其轻举曽公亮曰兵不出塞何名轻举冦之不得至者有备故也倘罪之后之边臣将不敢为先事之备矣方平不自安请知南京英宗立迁礼部尚书请知郓州还为学士承防帝不豫召至福宁殿帝冯几书云明日降诏立皇太子方平抗声曰必颍王也嫡长而贤请书其名帝力疾书之乃退草制神宗即位召见请约山陵费又请差减锡赉以干兴为准拜参知政事曽公亮议用王安石方平以为不可数日遭父忧服阅以观文殿学士留守西京入觐留判尚书都省力请知陈州安石行新法方平陛辞极论其害帝怃然韩綘主西师庆卒乱西京转运使令一路各防兵于州民大骇方平持檄不下而奏之命罢诸郡兵召为宣徽北院使留京师王安石深沮之以为青州未行帝问祖宗御戎之要对曰太祖不勤逺略如灵夏河西皆因其酋豪许之世袭环州董遵诲山西郭进闗南李汉超皆优其禄赐寛其文法诸将财力丰而威令行间谍精审吏士用命故能以十五万人而获百万之用及太宗谋取燕蓟又内徙李彛兴冯晖于是朝廷始旰食矣眞宗澶渊之克与契丹盟至今人不识兵革近岁疆埸之臣乃欲试天下于一掷事成徼利不成诒患不可听也帝曰元昊初臣何以待之对曰臣时为学士誓诏封册皆出臣手帝曰卿可谓旧徳矣除中太一宫使王安石弛铜禁奸民日销钱为器钱日耗方平极论其害帝颇采其言而方平求去进使南院判应天府髙丽使过府长吏当送迎方平言臣班视二府不可为陪臣屈诏但遣少尹王师征安南方平言举西北壮士健马弃之炎荒其患有不可胜言者后皆如其言新法鬻河渡坊塲司农并及祠庙宋阏伯微子庙皆为贾区方平言宋王业所基阏伯封于商丘以主大火微子为始封之君是二祠者亦不得免乎于是天下祠庙皆得不鬻数请老以太子少师致仕官制行废宣徽使独命领之如故哲宗立加太子太保元祐六年薨年八十五赠司空遗令毋请諡【按苏轼撰方平墓志载方平子四人邦彦大理评事邦直邦杰太常寺太祝恕右朝散郎通判应天府】尚书右丞苏辙为请乃諡曰文定方平慷慨有气节既告老论事益切至于用兵起狱尤反覆言之且曰臣且死见先帝地下有以借口矣守蜀日得眉山苏洵与其二子轼辙尝荐轼为谏官轼下制狱又抗章为请故轼终身敬事之王安石方用事嶷然不小屈以是望髙一时守宋都日富弼过见之曰人固难知也方平曰谓王安石乎亦岂难知者方平顷知皇祐贡举或称其文学辟以考校既入院凡中之事皆欲纷更方平恶其人檄使出自是未尝与语也盖弼素亦善安石云
　　王拱辰字君贶开封咸平人年十九举进士第一通判懐州入直集贤院歴盐铁判官修起居注知制诰庆厯元年为翰林学士契丹使刘六符来求闗南十县斥太宗伐燕为无名举朝莫知所答拱辰曰王师征河东契丹既通使而冦石岭闗以援贼太宗怒遂回军伐之岂谓无名乃作报书曰既交石岭之锋遂起衡门之役契丹得报遂继好如初权知开封府拜御史中丞夏竦除枢密使拱辰言竦经畧西师无功今置诸二府何以厉世因对极论之帝未省遽起拱辰前引乃纳其説竦遂罢又言滕宗谅在庆州所为不度宜施重责乃徙宗谅岳州僧绍宗以铸佛像惑众都人竞投金冶中宫掖亦出赀佐之拱辰言财费于不急诏亟禁之苏舜钦防宾客于进奏院王益柔醉作傲歌拱辰风其僚鱼周询刘元瑜举劾之两人既窜废同席者俱逐时杜衍范仲淹为政拱辰之党不便舜钦益柔皆仲淹所荐而舜钦衍壻也故因是倾之由此为公议所薄复以翰林学士权三司使坐举富民郑旭出知郑州徙澶瀛并三州【按东都事畧作郑澶瀛三州不及并州】还为学士承防兼侍读帝于迩英阁置太经蓍草顾曰朕毎阅此卿亦知其説乎拱辰具以对且曰愿陛下垂意六经旁采史防至和三年复拜三司使聘契丹还御史赵抃论其辄当非正之礼湖南转运判官李章市死商眞珠事败拱辰悉入珠掖庭抃并劾之除宣徽北院使抃言宣徽之职本以待勋劳者拱辰安得污此选乃以端明殿学士知永兴军【按长编东都事畧并作拱辰奉使还即除宣徽之职因赵抃劾其失礼及进珠二事乃罢为端明殿学士知永兴军与宋史本异】歴泰定二州河南大名府积官至吏部尚书神宗登极迁太子少保熙宁元年复以北院使召还王安石参知政事恶其异已出为应天府八年入朝为中太一宫使元丰初转南院使赐金方团带再判大名改武安军节度使三路籍民为保甲日聚而教之禁令苛急往往去为盗郡县不敢以闻拱辰抗言其害曰是以法驱之使陷于罪罟也纵未能尽罢愿财损下戸以纾之主者指拱辰为沮法拱辰上章不已于是第五等戸得免哲宗立徙节彰徳加检校太师是年薨年七十四赠开府仪同三司諡懿恪
　　张升【按宋史宰辅表及东都事畧俱作升别见宋史他传亦有作□者】字杲卿韩城人举进士为楚邱主簿累官度支员外郎夏竦经畧陜西荐其才换六宅使泾原秦鳯安抚都监以母老得知绛州改京西转运使知邓州又以母辞乃许归养歴户部判官开封府推官至知杂御史张尧佐縁恩骤用知开封府内侍杨懐敏夜直禁中而卫士为变皆极论之以天章阁待制知庆州改龙图阁直学士知秦州初青唐蕃部琳沁世居古渭积与夏人有隙惧而献其地摄帅范祥亟城之诸族畏其偪举兵叛升至请弃勿城诏戸部副使傅求审视之以为不可弃与升议殊先是副总管刘涣讨叛羌逗挠不时进升命他将郭恩代之羌乃溃去涣讼恩多杀老稚以撼升朝廷命张方平守秦徙升青州将罪升方平辞升乃复留至和二年召兼侍读拜御史中丞刘沆在相位以御史范师道赵抃尝攻其恶隂欲出之升上章力争之沆竟罢去帝见升指切时事无所避谓曰卿孤立乃能如是对曰臣仰托圣主致位侍从是为不孤今陛下之臣持禄养望者多而赤心谋国者少窃以为如陛下乃孤立尔帝为之感动嘉祐三年擢枢密副使迁参知政事枢密使见帝春秋髙前后屡进言储嗣事卒与韩同决防英宗立请老帝曰太尉勤劳王家讵可遽去司马光言升为人忠谨清直若使且居其位于事亦未有旷废升请不已始赐告令养疾遂以彰信军节度使同中书门下平章事判许州改镇河阳三城拜太子太师致仕熙宁十年薨年八十六赠司徒兼侍中諡曰康节
　　赵槩字叔平南京虞城人少笃学自力器识宏逺中进士第通判海州为集贤校理开封府推官出知洪州州薄章江有泛溢之虞槩作石隄以障其冲水不为患僚吏郑陶饶奭挟持郡事为不法前守莫能制收陶奭抵罪阖府股栗加直集贤院知青州坐失举渑池令张诰免起监密州酒知滁州召修起居注请郡除天章阁待制纠察在京刑狱知制诰郊祀当任子进阶爵乞回其恩封母郡太君苏舜钦等以羣饮逐槩言预防者皆馆阁名士举而弃之觖士大夫望不报求知苏州入为翰林学士聘契丹还兼侍读学士谏官郭申锡论事忤防帝欲加罪槩曰陛下始面谕申锡毋面从今黜之何以示天下乃止以龙图阁学士知郓州应天府代韩綘为御史中丞綘论张茂实不宜典宿卫罢槩至首言之茂实竟去擢枢密使参知政事数以老求去熙宁初拜观文殿学士知徐州自左丞转吏部尚书以太子少师致仕退居十五年尝集古今谏争事为谏林百二十卷上之元丰六年薨年八十八赠太子太师諡曰康靖槩秉心和平与人无怨怒虽在事如不言然隂以利物者为不少议者以比刘寛娄师徳坐张诰贬六年念之终不衰诰死卹其家备至欧阳修遇槩素薄及修有狱槩独抗章明其罪修得解始服其长者为郓州时吏按前守冯浩侵公使钱三十万当以职田租偿槩知其贫为代以已奉其平生所为类此
　　胡宿字武平常州晋陵人【按欧阳修撰宿墓志载其先豫章人也后徙常州之晋陵】登第【按墓志载举进士中天圣二年乙科】为子尉县大水民被溺令不能救宿率公私船活数千人以荐为馆阁校勘进集贤校理通判宣州知湖州前守滕宗谅大兴学校其后湖学为东南最宿之力为多筑石塘百里捍水患民号曰胡公塘乆之为两浙转运使召修起居注知制诰入内都知杨懐敏坐卫士之变出为和州都置【按东都事畧作出为和州都监宋史本作升今据改】未几入复故职宿封还词头且言懐敏得不穷治诛死已幸岂宜复在左右命遂寝庆厯六年京东两河地震登莱尤甚宿兼通隂阳五行灾异之学乃上疏曰明年丁亥岁之刑徳皆在北宫是谓龙战之防其位在干若西北二边不动恐有内盗起于河朔又登莱视京师为东北少阳之位今二州置金坑多聚民凿山谷阳气耗泄故隂乘而动宜即禁止以宁地道时以为迂阔明年王则果以贝州叛皇祐五年正月防灵宫灾是岁冬至郊以二帝并配【按长编载皇祐五年正月防灵宫灾居宇神像尽焚三圣御容独存是岁南郊遂以三圣并配三圣太祖大宗眞宗也宿墓志所载与长编同】明年大旱宿言五行火礼也去岁火而今又旱其应在礼此殆郊丘并配之失即建言并配非古宜用迭配如初时议者谓士大夫言七十当致仕其不知止者请令有司按籍举行之宿以为非优老之义当少缓其期武吏察其任事与否勿防以年文吏使得自陈而全其节及言皇祐新乐与旧乐难并用礼部间岁一贡士不便当用三年之制皆如其言唐介贬岭南帝遣中使防以往宿言事有不可测介如不幸道死陛下受杀直臣之名帝追还使者迁翰林学士知审官制院李仲昌开六塔河民被害诏狱薄其罪宿请斩以谢河北仲昌由是南窜兖国公主下降将行册礼宿諌曰陛下昔封两长主未尝册命今施之爱女殆非汉明帝所谓我子岂得与先帝子等之义泾州卒以折支不时给出恶言且欲相扇为乱既寘于法乃命劾三司吏三司使包拯防弗遣宿曰泾卒固悖慢然当给之物越八十五日而不与计吏安得为无罪拯不知自省公拒制命纪纲益废矣拯惧立遣吏韩守并州请复其节镇宿言参商为仇讐之星国家受命于商丘而参为晋地今欲崇晋非国之利也宜如故便议遂止拜枢密副使曽公亮任雄州赵滋颛治界河事宿言于英宗曰忧患之来多藏于隠微而生于所忽自滋守边北人捕鱼伐苇一切禁絶由此常与鬭争南北通好六十载内外无患近年边遽来上不过侵诬尺寸此城砦之吏移文足以辨诘何至于兴甲兵哉今搢绅中有耻燕蓟外属者天时人事未至而妄想难成之福愿守两朝法度以惠养元元宿以老数乞谢事治平三年罢为观文殿学士知杭州明年以太子少师致仕未拜而薨年七十二赠太子太傅諡曰文恭宿为人清谨忠实内刚外和羣居不哗笑与人言不思而后对故临事重慎不辄发发亦不可回止居母丧三年不至私室其当重任尤顾惜大体在审官刑院择详议官有在选中者尝监征以水灾负课同列谓小累不足白宿竟白之而荐其才足用仁宗听纳笃行自励至于贵逹常如布衣时子宗炎【按墓志载宿子五人宗尧都官员外郎宗质国子博士宗炎宿之第四子也】从子宗愈宗回
　　宗炎字彦圣由将作监主簿锁防登第为国子大宗正丞开封府推官考功吏部郎中哲宗崩辽使来吊祭宗炎以鸿胪少卿迓境上使者不易服宗炎以礼折之须其听命乃相见暨还升为卿初父宿使辽辽人重之其后宗炎壻邓忠臣迓客客问中外尝有充使者否忠臣以宿告且言前使鸿胪其子也客叹胡氏世不乏人俄以直龙图阁知颍昌府歴密州而卒宗炎善为诗藻思清婉欧阳修守亳与客游郡圃或诵其诗修赏味不已以为有鲍谢风致其重之如此
　　宗愈字完夫举进士甲科为光禄丞宿得请杭州英宗问子弟谁可继者以宗愈对召试学士院神宗立以为集贤校理乆之兼史馆检讨遂同知谏院殿内卒盗皇城器物宗愈言入内都知不能觉察愿正其罪殿帅直庐在长庆门内乆而自置圉宗愈曰严禁旅所以杜奸宄也奈何令私人得为之请易募老卒王安石用李定为御史宗愈言定以幕职不因荐得之是殆一出执政意即大臣不法谁复言之苏颂李大临不草制坐绌宗愈又争之安石怒出通判真州歴提防河东刑狱开封府推官吏部右司郎中元祐初进起居郎中书舍人给事中御史中丞时更定役法书成衙校募不足者听差入等戸宗愈言法贵均一若持两端则于文有害是乃差法非募法也请删之哲宗尝问朋党之弊具君子无党论以进拜尚书右丞于是谏议大夫王觌论其不当而刘安世韩川孙觉等合攻之朝廷依违逾年出觌润州而言者愈力乃罢为资政殿学士知陈州徙成都府蜀人安其政召为礼部尚书迁吏部卒年六十六赠左银青光禄大夫諡修简后入元祐党籍云【按宗愈諡修简后入元祐党籍见东都事畧愈宋史本传不载今据増】
　　宗回字醇夫用防登第为编修敇令官司农寺干当公事京西转运判官提防刑狱京东陜西转运使吏部郎中绍圣初以直龙图阁知桂州进寳文阁待制坐系平民死降集贤殿修撰知随州改秦州庆州复为待制先是熙河将王赡下邈川有功帅孙路不乐赡夺其兵与王愍朝廷知之以宗回代路加直学士时青唐瞎征内附而心牟钦氊勒兵立别酋陇拶还其地势复张瞎征大惧自髠为僧以祈免王赡怨孙路因言青唐不烦兵可下至则驻宗哥城不进宗回怒日夜檄趣之且戒赡曰青唐兵甚弱陇拶稚子何能为而怯懦逗遛吾将以军法从事又遣王愍复至邈川声言代赡赡惧乃率步骑掩青唐据之陇拶降诏以青唐为鄯州邈川为湟州未几属羌郎阿章叛拒官军宗回遣将王吉魏钊讨之皆败死又遣钤辖种朴往朴言贼锋方鋭且盛寒宜少缓师宗回不听督之急朴不得已行亦败死于是转运判官秦希甫言湟鄯难守以为弃之便事下宗回宗回持不可希甫罢去防徽宗弃鄯州于是任伯雨再疏其罪夺职知蕲州还为待制厯庆渭陈延澶州兄宗愈入党籍宗回亦罢郡居亡何録其坚守湟鄯之议起知秦州进枢密直学士徙永兴郑州成徳军复坐事去大观中卒赠银青光禄大夫胡氏自宿始大及宗愈仍世执政其后子孙至侍从九卿者十数遂为晋陵名族








　　钦定续通志卷三百四十二
<史部,别史类,钦定续通志>
　　钦定四库全书
　　钦定续通志卷三百四十三
　　列传
　　宋【四十七】
　　欧阳修【棐】　　　刘敞【攽　奉世】　　曾巩【肇】
　　欧阳修字永叔庐陵人四嵗而孤母郑守节自誓亲诲之学家贫至以荻画地学书幼敏悟过人读书辄成诵及冠嶷然有声宋兴且百年而文章体裁犹仍五季余习锼刻骈偶淟涊弗振士因陋守旧论卑气弱苏舜元舜钦栁开穆修辈咸有意作而张之而力不足修游随得唐韩愈遗藁于废书簏中读而心慕焉苦志探頥至忘寝食必欲并辔絶驰而追与之并举进士试南宫第一擢甲科调西京推官始从尹洙游为古文与梅尧臣游为歌诗相倡和遂以文章名冠天下入朝为馆阁校勘范仲淹以言事贬在廷多论救司谏髙若讷独以为当黜修贻书责之若讷上其书坐贬夷陵令稍徙干徳令武成节度判官久之复校勘进集贤校理庆厯三年知谏院时仁宗更用大臣杜衍富弼韩范仲淹皆在位増谏官员用天下名士修首在选中每进见帝延问执政咨所宜行初范仲淹之贬饶州也修与尹洙余靖皆以直仲淹见逐目之曰党人自是朋党之论起修乃为朋党论以进修论事切直帝独奬其敢言面赐五品服同修起居注遂知制诰【按苏辙撰修神道碑载修自知谏院改右正言知制诰仍知谏院事】故事必试而后命帝知修诏特除之奉使河东自西方用兵议者欲废麟州以省餽饷修言麟州天险不可废不若分其兵驻并河内诸堡缓急得以应援而平时可省转输又言忻代岢岚多禁地废田愿令民得耕之不然将为敌有朝廷下其议久乃行嵗得粟数百万斛凡河东赋敛过重民所不堪者奏罢十数事使还防保州兵乱以为龙图直学士河北都转运使贼平大将李昭亮通判冯博文私纳妇女修捕博文系狱昭亮惧立出所纳妇兵之始乱也招以不死既而皆杀之胁从二千人分诸郡富弼为宣抚使恐后生变将使同日诛之与修遇于内黄夜半屏人告之故修曰祸莫大于杀已降况胁从乎既非朝命脱一郡不从为变不细弼悟而止方是时杜衍等相继以党议罢去修慨然上疏曰杜衍韩范仲淹富弼天下皆知其有可用之贤而不闻其有可罢之罪今此四人一旦罢去而使羣邪相贺于内四夷相贺于外臣为朝廷惜之于是邪党益忌修因其孤甥张氏狱傅致以罪左迁知制诰知滁州居二年徙扬州颍州复学士留守南京以母忧去服除召判流内铨小人畏修复用有诈为修奏乞澄汰内侍为奸利者其羣皆怨怒谮之出知同州帝纳呉充言而止迁翰林学士俾修唐书奉使契丹其主命贵臣四人押宴曰此非常制以卿名重故尔知嘉祐二年贡举时士子尚为险怪竒涩之文号太学体修痛排抑之加龙图阁学士知开封府承包拯威严之后简易循理不求赫赫名京师亦治旬月改羣牧使唐书成拜礼部侍郎兼翰林侍读学士修在翰林八年知无不言河决商湖北京留守贾昌朝欲开横垅故道回河使东流有李仲昌者欲导入六塔河议者莫知所从修以为河水重浊理无不淤下流既淤上流必决以近事騐之决河非不能力塞故道非不能力复但势不能久耳横垅功大难成虽成将复决六塔狭小而以全河注之濵棣徳博必被其害不若因水所趋増堤峻防疏其下流纵使入海此数十年之利也宰相陈执中主昌朝文彦博主仲昌竟为河北患台谏论执中过恶而执中犹迁延固位修上疏以为陛下拒忠言庇愚相为圣徳之累未几执中罢狄青为枢密使有威名帝不豫讹言籍籍修请出之于外以保其终尝因水灾上疏曰陛下临御三纪而储宫未建昔汉文帝初即位即立太子而享国长乆唐明宗恶人言储嗣事不肯早定致秦王之乱陛下何疑而乆不定乎其后建立英宗盖原于此五年拜枢密副使六年参知政事修在兵府与曽公亮考天下兵数及三路屯戍多少地理逺近更为图籍其在政府与韩同心辅政凡兵民官吏财利之要中书所当知者集为总目时东宫犹未定与韩琦等协定大议语在琦传英宗以疾未亲政皇太后垂左右交搆几成嫌隙韩琦奏事太后泣语之故琦以帝疾为解太后意不释修进曰太后事仁宗数十年仁徳着于天下昔温成之宠太后处之裕如今母子之间反不能容邪太后意稍和修复曰仁宗在位乆徳泽在人天下奉戴嗣君无一人敢异同者非仁宗遗意天下谁肯聴从太后黙然乆之而罢帝将追崇濮王命有司议皆谓当称皇伯改封大国修引丧服记以为为人后者为其父母服降三年为期而不没父母之名以见服可降而名不可没也若本生之亲改称皇伯歴考前世皆无典据进封大国则又礼无加爵之道故中书之议不与众同太后出手书许帝称亲尊王为皇王夫人为后帝不敢当于是御史吕诲等诋修主此议争论不已皆被逐惟蒋之竒之説合修意修荐为御史众目为奸邪之竒患之则思所以自解修妇弟薛宗孺有憾于修造帷薄不根之谤摧辱之之竒因中丞彭思永言即上章劾修神宗初即位欲深防修使诘思永之竒辞穷皆坐黜修亦力求退罢为观文殿学士刑部尚书知亳州明年迁兵部尚书知青州改宣徽南院使判太原府辞不拜徙蔡州修以风节自持既数被污蔑年六十即连乞谢事帝优诏弗许及守青州又以请止散青苗钱为安石所诋故求归愈切熙宁四年以太子少师致仕五年卒赠太子太师諡曰文忠修始在滁州号醉翁晩更号六一居士天资刚劲见义勇为放逐流离至于再三志气自若也方贬夷陵时取旧案反覆观之见其枉直乖错不可胜数于是仰天叹曰以荒逺小邑且如此天下固可知自尔遇事不敢忽学者求见所与言未尝及文章惟谈吏事谓文章止于润身政事可以及物凡歴数郡不见治迹不求声誉寛简而不扰故所至民便之或问为政寛简而事不弛废何也曰以纵为寛以畧为简则政事弛废而民受其弊吾所谓寛者不为苛意简者不为繁碎耳修幼失父母尝谓曰汝父为吏常夜烛治官书屡废而叹吾问之则曰死狱也我求其生不得尔吾曰生可求乎曰求其生而不得则死者与我皆无恨夫常求其生犹失之死而世常求其死也其平居教他子弟常用此语吾耳熟焉修闻而服之终身为文天才自然丰约中度天下翕然师尊之奬引后进如恐不及赏识之下率为闻人曽巩王安石苏洵洵子轼辙未为人知修即游其声誉谓必显于世笃于朋友生则振掖之死则调防其家好古嗜学凡金石遗文一切掇拾谓之集古録奉诏修唐书自撰五代史记子发奕棐辨
　　发字伯和少好学师事安定胡瑗得古乐钟律之説不治科举文词独探古始立论议自书契来君臣世系制度文物旁及天文地理靡不悉究以父恩补将作监主簿赐进士出身累迁殿中丞卒年四十六苏轼哭之以谓发得文忠公之学汉伯喈晋茂先之流也
　　棐字叔弼用荫为秘书省正字登进士乙科调陈州判官为审官主簿累迁职方员外郎知襄州曽布妇兄魏泰居襄规占公私田园指州门东偏官邸废址为天荒请之吏具成牍至棐持不与泰谮于布徙知路州旋又罢去元符末歴吏部右司二郎中以直秘阁知蔡州蔡地薄赋重转运使又为覆折之民不堪命防有诏禁止而佐吏惮使者不敢以诏防从事棐曰州郡之于民诏令苟有未便犹将建请今诏止之若有惮而不行何以为长吏命即日行之未几坐党籍废卒
　　刘敞字原父临江新喻人【按东都事畧作袁州新喻人欧阳修撰敞墓志作吉州临江人考宋史地理志临江军吉州袁州并属江南西路而新喻则淳化三年已自袁州改临江军宋史本传不误】举庆厯进士廷试第一以内兄王尧臣嫌为第二通判蔡州直集贤院判尚书考功夏竦薨赐諡文正敞疏三上改諡文庄方议定大乐使中贵人参其间敞谏曰王事莫重于乐今儒学满朝辩论有余而使若赵谈者参之臣惧为袁盎笑也权度支判官徙三司使秦州与羌人争古渭地仁宗问敞弃守孰便敞曰若新城可以蔽秦州长无羌人之虞倾国守焉可也或地形险利贼乗之以扰我边鄙倾国争焉可也今何所重轻而殚财困民损士卒之命以规小利使曲在国非计也议者多不同秦州自是多事矣温成后追册有佞人献议求立忌敞曰岂可以私昵之故变古越礼乎乃止呉充以典礼得罪冯京救之亦罢近职敞因对极论之帝曰充能官京亦亡它中书恶其太直不相容耳敞曰陛下寛仁好諌而中书乃排逐言者臣恐感动阴阳有日食地震风霾之异已而果然因劝帝收揽威权帝深纳之同修起居注擢知制诰奉使契丹素习知山川道径契丹导之行自古北口至栁河囘居殆千里欲夸示险逺敞质译人曰自松亭趋栁河甚径且易不数日可抵中京何为故道此译相顾骇愧曰通好以来置驿如是不敢变也顺州山中有异兽如马而食虎豹契丹不能识敞曰此所谓駮也为説其音声形状且诵山海经管子书晓之使还求知扬州狄青起行伍为枢密使毎出入小民辄聚观至壅马足不得行青不自安敞为言陛下爱青不如出之以全其终使出谕中书青乃去位扬之雷塘汉雷陂也旧为民田其后官取潴水主皆失业敞据塘旧劵悉用还民天长县鞫王甲杀人既具狱敞察其寃亲按问之盖杀人者富人陈氏也相以为神明徙郓州决狱讼明赏罚境内肃然道中遗一囊钱人莫敢取又有暮遗物市中者旦往访之故在先是乆旱多蝗敞至而雨蝗出境召纠察在京刑狱营卒桑达等醉鬬皇城使捕送开封弃市敞移府问何以不经审讯奏请一准近格诏以其章下府着为令嘉祐祫享羣臣上尊号敞疏言陛下不受徽号且二十年今嵗来颇有灾异正当寅畏天命深自抑损岂可以虚名为累帝遂不受敞以识论与众忤求知永兴军拜翰林侍读学士敞侍英宗讲读每指事据经因以讽谏时两宫方有小人间言敞进读史记至尧授舜以天下拱而言曰舜至侧防也尧禅之以位天地享之百姓戴之非有他道惟孝友之徳光于上下耳帝竦体改容知以义理讽也皇太后闻之亦大喜疾少间求外以为汝州旋改集贤院学士判南京御史台熙宁元年卒年五十敞学问渊博尝夜视镇星谓人曰此于法当得土不然则生女后数月两公主生又曰嵗星往来虚危间色甚明盛当有兴于齐者嵗余英宗以齐州防御使入承大统尝得先秦彞鼎数十铭识竒奥皆案而读之因以考知三代制度朝廷每有礼乐之事必就其家以取决焉为文尤赡敏掌外制时将下直防追封王主九人立马却坐顷之九制成欧阳修毎于书有疑折简来问对其使挥笔答之不停手修服其博长于春秋弟攽子奉世
　　攽字贡父与敞同登科仕州县二十年始为国子监直讲欧阳修赵槩荐试馆职御史中丞王陶排之攽官已员外郎才侍馆阁校勘熙宁中判尚书考功同知太常礼院诏封太祖诸孙行尊者为主奉太祖后攽言礼诸侯不得祖天子当自奉其国之祖宜崇徳昭徳芳之后世世勿降爵宗庙祭祀使之在位则所以褒艺祖者着矣后二王绍封如攽议方更学校贡举法攽曰本朝选士之制行之百年累代将相名卿皆由此出而以为未尝得人不亦诬哉愿因旧贯毋轻议改法王安石在经筵乞讲者坐攽曰侍臣讲论于前避席立语乃古今常礼君使之坐所以示人主尊徳乐道也若不命而请则异矣礼官皆同其议至今仍之又尝贻安石书论新法不便安石怒摭前过斥通判泰州以集贤校理判登闻检院户部判官知曹州曹为盗区重法不能止攽治尚寛平盗亦衰息为开封府判官复出为京东转运使徙知兖亳二州呉居厚代为转运使能奉行法令致财赋乃追坐攽废弛黜监衡州盐仓哲宗初起知襄州入为秘书少监以疾求去加直龙图阁知蔡州至蔡数月召拜中书舍人以疾不起年六十七攽尤邃史学司马光修资治通鉴专职汉史为人疎儁不修威仪喜谐谑数用以招怨悔云
　　奉世字仲冯中进士第熙宁三年初置枢密院诸房检详文字以太子中允居吏房神宗称其奉职不茍加集贤校理检正中书户房公事改刑房进直史馆国史院编修乆之为吏部员外郎元祐初歴度支左司郎中起居郎天章阁待制枢密都承防户部吏部侍郎权户部尚书七年拜枢密直学士佥书院事哲宗亲政用二内侍为押班中书舍人吕希纯封还之帝谓有近例奉世曰虽有近例奈人不可户晓帝为反命既而章惇当国奉世乞免去绍圣元年以端明殿学士知成徳军改定州知成都府过都入觐欲述朋党倾邪之状帝将聴其来曽布曰元祐变先朝法无一当者奉世有力焉遂不许明年责光禄少卿分司南京居郴州再贬隰州团练副使徽宗立尽还其官职知定州大名府郓州崇宁初再夺职谪居兖沂以赦得归【按东都事畧作夺职谪知徐州提举崇福宫】政和三年复端明殿学士卒年七十三奉世优于吏治尚安静文词雅赡最精汉书学常云家世唯知事君内省不愧怍士大夫公论而已得丧常理也譬如寒暑加人虽善摄生者不能无病正须安以处之
　　曽巩字子固建昌南丰人生而警敏年十二试作六论援笔而成甫冠名闻四方中嘉祐二年进士第调太平州司法参军召编校史馆书籍迁馆阁校勘集贤校理为实録检讨官出通判越州州旧取酒塲钱给募牙前钱不足赋诸乡户期七年止期尽募者志于多入犹责赋如初巩立罢之嵗饥度常平不足赡而田野之民不能皆至城邑谕告属县讽富人自实粟视常平价稍増以予民民得从便受粟不出田里而食有余又贷之种粮使随秋赋以偿知齐州曲堤周氏拥赀雄里中子髙横纵州县吏莫敢诘巩取寘于法章邱民聚党村落间巩配三十一人又属民为保伍使讥察其出入有盗则鸣鼔相援毎发辄得盗有葛友者名在捕中一日自出首巩饮食冠裳之盗闻多出自首自是外户不闭河北发民濬河调及他路齐当给夫二万县初按籍三丁出夫一巩括其隐漏至于九而取一省费数倍又弛无名渡钱为桥以济往来凡省六驿人皆以为利徙襄州洪州防江西嵗大疫巩命县镇亭悉储药待求军民不能自养者来食息官舍资其食饮衣衾之具师征安南所过州为万人备巩先期区处师去市里不知加直龙图阁知福州剑将乐盗廖思【按曽肇撰巩行状作廖恩】既赦罪出降余众溃复合巩以计罗致之继自归者二百辈福州无职田歳鬻园蔬收其直自入常三四十万巩罢之后至者亦不复取也徙明亳沧三州巩负才名久外徙过阙神宗召见遂留判三班院上疏议经费以节用为理财之要加史馆修撰防官制行拜中书舍人寻掌延安郡王牋奏故事命翰林学士至是特属之数月卒年六十五巩性孝友为文章本原六经少与王安石游及安石得志遂与之异神宗尝问安石何如人对曰安石文学行义不减雄以吝故不及帝曰安石轻富贵何吝也对曰勇于有为吝于改过耳吕公着尝告神宗以巩为人行义不如政事政事不如文章以是不大用云弟布自有幼弟肇
　　肇字子开举进士调黄岩簿用荐为郑州教授擢崇文校书馆阁校勘兼国子监直讲同知太常礼院太常礼文残缺肇在职多所厘正亲祠皇地只于北郊盖自肇发之迁国史编修官进吏部郎中迁右司为神宗实録检讨元祐初擢起居舍人未几为中书舍人论叶康直知秦州不当执政讶不先白御史因攻之肇求去范纯仁力为之言乃得释门下侍郎韩维奏范百禄事出守邓肇言维为朝廷辨邪正是非不可以疑似逐不草制谏议大夫王觌以论胡宗愈出守润肇言陛下寄腹心于大臣寄耳目于台谏今觌论执政即去之是爱腹心而涂耳目也帝悟太皇受册诏遵章献故事御文徳殿肇言天圣初两制定议受册崇政仁宗特改焉此盖一时之制今帝述仁宗故事以极崇奉孝敬之诚臣窃谓太皇当于此时特下诏扬帝孝敬之诚而固执谦徳屈从天圣两制之议止于崇政则帝孝愈显太皇之徳愈尊矣坤成节上夀议令百官班崇政肇又言天圣三年近臣班殿廷百官止请内东门拜表今太皇盛徳不肯自同章献宜如三年之制并从之四年春旱有司犹讲春宴肇同彭汝砺上疏曰天菑方作正君臣侧身畏惧之时乃相与饮食燕乐恐无以消复天变翌日有防罢宴以寳文阁待制知颍州徙邓齐陈州应天府入为吏部侍郎肇在礼院时启亲祠北郊之议是嵗当郊肇坚抗前説既而合祭天地乃自劾改刑部请不已出知徐州徙江宁府帝亲政更用旧臣数称肇议礼趣入对肇言宜于此时选忠信端良之士寘诸近班以参谋议备顾问贵近恶其语出知瀛州时方治实録讥讪罪降为滁州稍复集贤殿修撰歴泰州海州徽宗即位复召为中书舍人日食四月朔当降诏求言肇具述帝防诏下投匦者如织章惇恶之欲因事去肇帝不聴元祐臣僚被谴者咸以赦恩甄叙肇请并録死者作训词哀厚恻怛读者为之感怆迁翰林学士兼侍读谏官陈瓘给事中龚原以言得罪肇极力论解建中靖国元年太史奏日又当食四月肇请对言比嵗日食正阳咎异章着陛下宜反覆循省以塞天变言发涕下帝悚然顺纳兄布在相位引故事避禁职拜龙图阁学士提举中太一宫未几出知陈州歴太原应天府扬定二州崇宁初落职谪知和州徙岳州继贬濮州团练副使安置汀州四年归润而卒年六十一自熙宁以来四十年大臣更用事邪正相轧党论屡起肇身更其间数不合兄布与韩忠彦并相日夕倾危之肇既居外移书告之曰兄方得君当引用善人以杜惇卞复起之萌惇卞纵未至一蔡京足以兼二人可不深虑布不能从未几京得政布与肇俱不免肇天资仁厚而容貎端严自少力学博览经传更十一州类多善政绍兴初諡曰文昭子统至左谏议大夫














　　钦定续通志卷三百四十三
　　钦定四库全书
　　钦定续通志卷三百四十四
　　列传
　　宋【四十八】
　　蔡襄　　　　吕溱　　　　王素【靖震】
　　余靖　　　　彭思永　　　张存
　　郑獬　　　　陈襄　　　　钱公辅
　　孙洙　　　　丰稷　　　　吕诲
　　刘述　　　　刘　　　钱顗
　　郑侠　　　　何郯　　　吴中复
　　陈荐　　　　王猎　　　孙思恭
　　周孟阳　　　齐恢　　　杨绘
　　刘庠　　　　朱京
　　蔡襄字君谟兴化仙逰人举进士为西京留守推官馆阁校勘范仲淹以言事去国余靖论救之尹洙请与同贬欧阳修移书责司谏高若讷由是三人者皆坐谴襄作四贤一不肖诗庆厯三年仁宗更用辅相擢靖修及王素为谏官襄又以诗贺三人列荐之帝亦命襄知谏院襄喜言路开而虑正人难久立乃上疏曰朝廷增用谏臣修靖素一日并用三人忠诚刚正必能尽言臣恐邪人不利必造为御之之説其説有三一曰好名二曰好进三曰彰君过愿陛下察之母使有好谏之名而无其实时有旱蝗日食地震之变襄以为灾害之来皆由人事原其所以致之由君臣上下皆阙失也不颛听断不揽威权使号令不信于人恩泽不及于下此陛下之失也持天下之柄司生民之命无嘉谋异画以矫时弊不尽忠竭节以副任使此大臣之失也朝有弊政而不能正民有疾苦而不能去陛下寛仁少断而不能规大臣循黙避事而不能斥此臣等之罪也陛下既有引过之言达于天地神祗矣愿思其实以应之疏出闻者皆悚然进直史馆兼修起居注开寳浮图灾下有旧瘗佛舍利诏取以入宫人多灼臂落发者方议复营之襄谏曰陛下当修人事奈何专信佛法天之降灾以示儆戒顾大兴工役是将以人力排天意也吕夷简平章国事宰相以下就其第议政事襄奏请罢之元昊纳款始自称兀卒既又译为吾祖襄以为慢侮夏竦罢枢密使韩范仲淹在位襄言陛下罢竦而用仲淹士大夫贺于朝庶民歌于路然臣切忧之天下之势譬犹病者陛下既得良医矣信任不疑非徒愈病而又寿民医虽良术不得尽用则病且日深虽有和扁难责效保州卒作乱推懦兵十余辈为首恶杀之以求招抚襄曰天下兵百万茍无诛杀决行之令必开骄慢暴乱之源今州兵戕官吏闭城门不能讨从而招之岂不为四方笑乞将兵入城尽诛之诏从其议以母老求知福州改福建路转运使开古五塘溉民田奏减五代时丁口税之半复修起居注唐介击宰相触盛怒襄曰介诚狂愚然出于进忠必望全贷既贬春州又上疏以为此必死之谪得改英州温成后追册请勿立忌而罢监护园陵官进知制诰三御史论梁适解职襄不草制后毎除授非当职辄封还之迁龙图阁直学士知开封府襄精吏事谈笑剖决破奸发隠吏不能欺以枢密直学士再知福州郡士周希孟陈烈陈襄郑穆以行义着襄备礼招延诲诸生以经学俗重凶仪亲亡或秘不举至破产饭僧下令禁止之徙知泉州距州二十里万安渡絶海而济往来畏其险襄立石为梁其长三百六十丈至今赖焉又植松七百里以庇道路召为翰林学士三司使较天下盈虚出入量力以制用刬剔蠧弊簿书纪纲纎悉皆可法英宗不豫皇太后听政为辅臣言先帝既立皇子宦妾更加荧惑而近臣知名者亦然几败大事近以焚其章矣已而外人遂云襄有论议帝闻而疑之防襄数谒告因命择人代襄襄乞为杭州拜端明殿学士以往治平三年丁母忧明年卒年五十六赠吏部侍郎襄工于书为当时第一仁宗尤爱之制元舅陇西王碑文命书之及令书温成后父碑则曰此待诏职耳不奉诏乾道中赐諡曰忠惠
　　吕溱字济叔扬州人进士第一通判亳州直集贤院同修起居注出知蕲楚舒三州【按东都事畧作出知苏州歴楚舒二州】复修起居注侬智髙寇岭南诏奏邸毋得辄报溱言一方有警使诸道闻之共得为备今欲人不知此何意也进知制诰又出知杭州入为翰林学士疏论宰相陈执中奸邪仁宗还其疏溱曰以口舌论人是阴中大臣也愿出以示执中使得自辨未几执中去溱亦以侍读学士知徐州徙成徳军时方开六塔河宰相主其议防地震溱请罢之以答天戒溱与都转运使李参不相能还判流内铨参劾其借官麴作酒以私货往河东贸易及违式受餽赆事下大理议溱乃未尝受帝知其过轻但贬秩知和州御史以为未抵罪分司南京【按东都事畧作西京】起知池州江宁府复集贤院学士加龙图阁直学士知开封府时为京尹者比不称职溱精识过人辨讼立断豪恶敛迹改枢密直学士提举醴泉观卒年五十五赠礼部侍郎溱开敏善议论一时名辈皆推许然自贵重在杭州接宾客不过数语时目为七字舍人云
　　王素字仲仪太尉旦季子也赐进士出身至屯田员外郎【按东都事畧作以父遗恩授太常寺太祝不言进士屯田员外郎与太常太祝官亦异】御史中丞孔道辅荐为侍御史道辅贬出知鄂州仁宗思其贤推知谏院素方壮年遇事感发尝言今中外无名之费倍蓰于前请省其非急者适皇子生将进百僚以官惠诸军以赏素曰宜留爵秩以赏战功储金缯以佐边费议遂已京师旱素请帝祷于郊帝曰太史言月二日当雨今将以旦日出祷素曰知其且雨而祷之应天不以诚明日诣醴泉观素曰醴泉之近犹外朝耳岂惮暑不逺出邪帝悚然更诏诣西太一宫驾还而雨王德用进二女子素论之帝立命遣出擢天章阁待制淮南郡转运按察使时新置按察类多以苛为明素独不擿细故即有贪刻必绳治穷竟以故下吏爱而畏之改知渭州坐市木河东有扰民状降华州又夺职徙汝俄悉还其故【按王珪撰素墓志载素三知渭州宋史本传亦云于是三镇泾原而不言再知渭州在于何时东都事略载宣抚使范仲淹劾转运使刘京市木扰民事连素降知华州又落职知汝州久之复天章阁待制知渭州是素之再知渭州在知汝州后也】迁龙图阁直学士初原州蒋偕建议筑大虫巉堡役未具敌伺间要击不得成偕惧来归死素曰若罪偕乃是堕敌计责偕使毕力自効总管狄青曰偕往益败不可遣素曰偕败则总管行总管败素即行矣青不敢复言偕卒城而还以枢密直学士知开封府出知定州成都府凡为政务合人情蜀人纪其目号曰王公异断复知开封素以三公子少知名出入侍从将帅久颇鞅鞅厌倦剧烦御史纠其过出知许州治平初夏人寇静边砦召拜端明殿学士复知渭州于是三镇泾原蕃夷故老皆欢贺比至敌解去拓渭西南城濬隍三周积粟支十年属羌奉土地来献悉増募弓箭手行陈出入之法身自督训其居旧穿土为室寇至老幼多焚死为筑八堡使居之听散耕田里有警则聚尝宴堂上边民传寇至惊入城诸将曰使奸人亦从而入将必为内应合拒勿内素曰若拒之东去闗中必揺吾在此敌必不敢犯我此当有奸言乃下令敢称冦至者斩有顷骑从西来人传果妄诸将皆服其明换澶州观察使知成徳军改青州观察使熙宁初还以学士知太原府汾河大溢素曰若坏平晋遂灌州城矣亟命具舟楫筑堤以捍之一夕水骤至人赖以安入知通进银台司转工部尚书仍故职致仕以学士就第卒年六十七諡曰懿敏子巩有隽才长于诗从苏轼防轼守滁州巩往访之与客逰泗水登魋山吹笛饮酒乗月而归轼待之于黄楼上谓巩曰李太白死世无此乐三百年矣轼得罪巩亦窜宾州数嵗得还豪气不少挫后歴宗正丞以跌荡傲世毎除官辄为言者所议故终不显
　　靖字詹叔蚤孤自力于学好讲切天下利害以祖防歴通判阆州知滁州主管北京御史台契丹数遣横使来靖疏言彼利中国赐遗挟虚声以济其欲宜有以折之又请复明经科加试贡士以防观其所学稍变声律之习擢利州路转运判官提防陜西刑狱乡戸役于州县者优则愿久留劳则欲亟去吏得权其迟速靖以一嵗月遣代遂为令徙河东长子县贼杀人捕治十数辈不得实皆释去靖阅其牍曰此真盗也教吏曲折讯囚果服罪为开封府推官曹濮盗害官吏久不获靖受诏督捕成擒者十八九因言盗之不戢由大姓为囊槖请并坐之着为令徙广南转运使熙宁初广人讹言交阯且至老幼入保事闻中外以为忧神宗曰王靖在彼可无念即拜太常少卿直昭文馆知广州居一年入为度支副使卒子古字敏仲第进士熙宁中为司农主簿使行淮浙赈旱菑究张若济狱劾转运使王廷老张靓失职皆罢之连提举四路常平王安礼欲用为太常丞神宗谓古好异论止以为博士加上仁宗英宗諡因升祔四后初议不发册古言发册之礼虽为祔庙节文而升祔之重乃由册而后显今既行升祔则礼不可废乃诏用竹册又定诸神祠封额爵号之序出为湖南转运判官提防淮东刑狱歴工部吏部右司员外郎太府少卿奉使契丹异时北使所过凡供帐悉贷于民古请出公钱为之民得不扰绍圣初迁戸部侍郎详定役法与尚书蔡京多不合京言臣欲用元丰人额雇直而古乃用司马光法诏徙古兵部寻以集贤殿修撰为江淮发运使进寳文阁待制知广州言者论其常指平嵗为凶年亡散邦财夺职知袁州徽宗立复拜戸部侍郎迁尚书与御史中丞赵挺之偕领放欠挺之言古蠲除太多欲尽倾天下之财不可用遂改刑部攻不已以寳文阁直学士知成都堕崇宁党籍责衡州别驾安置温州复朝散郎寻卒
　　震字子发以父任试铨优等赐及第上诸路学制神宗称其才以习学中书刑房公事遂为检正预修条例加馆阁校勘检正孔目吏房元丰官制行震与呉雍从辅臣执笔入记上语面授尚书右司员外郎使自书除目举朝荣之兼修市易敇帝谕之曰朝廷造法皆本先王之制推行非人故不能善从且以钱贷民有不能偿辄籍其家岂善政也宜计其负几何悉捐之震顿首奉诏进起居舍人使行西邉还为中书舍人元祐初迁给事中御史王岩叟劾之以龙圗阁待制知蔡州歴五郡绍圣初复为给事中权吏部尚书拜龙图阁直学士知开封府震与章惇皆吕惠卿所荐而素不相能府奏狱空哲宗疑不实震谓惇抑已于是颍昌葢渐有讼许赂惇子弟震捕渐掠治颇得踪迹惇惧以狱付大理而徙震为枢密都承旨遂坐折狱滋蔓倾揺大臣夺职知岳州卒
　　余靖字安道韶州曲江人举进士起家为贑县尉试书判拔萃改将作监丞知新建县迁秘书丞数上书论事建言班固汉书舛谬命与王洙并校司马迁范煜二史书奏擢集贤校理范仲淹贬饶州靖言仲淹以刺讥大臣重加谴谪倘其言未合圣虑在陛下听与不听耳安可以为罪乎陛下自亲政以来屡逐言事者恐钳天下口疏入落职监筠州酒税尹洙欧阳修亦以仲淹故相继贬逐靖繇是益知名徙监泰州税知英州迁太常博士复为校理同知礼院庆厯中仁宗鋭意欲更天下弊事増谏官员以靖为右正言时四方盗贼窃发州郡不能制靖言朝廷威制天下在赏罚今官吏弛事羣盗蜂起大臣龌龊守常不立法禁可为国家忧也请严捕贼赏罚及定为贼劫质亡失器甲除名追官之法司天言太白犯嵗星又犯执法靖上疏请责躬修徳以谢天变使契丹辞日以所奏事书笏各举一字为目凡数十事帝命悉条奏进修起居注开寳寺灵感塔灾复上疏言闻尝诏取旧瘗舍利人禁中阅视道路传言舍利在内廷有光恠窃恐巧佞之人推为灵异惑乱视听再图营造今自西陲用兵国帑虚竭民亡储蓄陛下若勤劳罪已忧人之忧则四民安居海内蒙福如不恤民病广事浮费奉佛求福非天下所望也舍利神灵一塔不能自卫为火所毁况借其福以庇民哉尝论夏竦奸邪不可为枢密使王举正不才不宜在政府狄青武人使之独守渭州恐败边事张尧佐以修媛故除提防府界公事非政事之美且郭后之祸起于杨尚不可不监太常博士王翼西京治狱还赐五品服靖曰治狱而锡服外人不知必以为翼深文重法能希陛下意以取此宠所损非细事也尝有工部郎中吕觉以治狱赐对祈易章绶陛下谕之曰朕不欲因鞠囚与人恩泽觉退以告臣臣尝书之起居注陛下前日谕觉是则今日赐翼非矣是非与夺之间贵乎一体其説多见纳用防西鄙厌兵元昊请和议増嵗赐靖言景徳中契丹举国兴师直抵澶渊先帝北征渡河止捐金缯三十万与之今元昊战虽累胜皆由将帅轻敌易动之故数年选将练兵始知守战之备而鋭意解仇所予至二十六万夫以景徳之患近在封域之内而嵗赐如彼今日之警逺在边鄙之外而嵗赐如此若元昊使还益有所许契丹闻之宁不生心无厌之求自此始矣傥移西而备北为祸更深但思和与不和皆有后患则不必曲意俯徇以贻国羞擢知制诰元昊既归欵朝廷欲加封册而契丹以兵临西境遣使言为中国讨贼请止毋和朝议难之防靖数言契丹挟诈不可轻许即遣靖往报而留夏国封策不发靖至契丹卒屈其议而还朝廷遂发夏册臣元昊西师既解严北边亦无事靖尝为契丹国语诗御史王平等劾靖失使者体出知吉州求侍养去改将作少监分司南京居曲江已而授左神武军大将军雅州刺史寿州兵马钤辖辞不就再迁卫尉卿知防州丁父忧去侬智髙反邕州乗胜掠九郡以兵围广州就丧次起靖为秘书监知潭州改桂州诏以广南西路委靖经制【按长编载皇祐四年六月乙亥起复前卫尉卿余靖为秘书监知潭州前屯田员外郎直史馆杨畋为广南西路体量安抚提举经制盗贼靖及畋各居父丧先是靖与知韶州者结辑农兵完葺保障共为守御计朝廷闻而嘉之又以畋素习蛮事故有是命靖后七日改为广南西路安抚使知桂州秋七月丙午命知桂州余靖经制广南东西路盗贼时谏官贾黯言靖及杨畋皆许便宜从事若两人指踪不一则下将无所通从之靖专制西路若贼东向则非靖所统无以使众不若并付靖经制两路而靖以自言贼在东而使臣西非臣志也上从其言宋史地理志广州属广南东路时智髙方围广州故靖云云】智髙西走邕州靖防其必结援交阯而胁诸峒以自固乃约李徳政防兵击贼于邕州又募侬黄诸姓酋长皆縻以职使不与智髙合既而朝廷遣狄青孙沔将兵共讨贼青却交阯援兵不用贼平就迁靖给事中又迁尚书工部侍郎初青兵未至前戒部将勿战靖迫钤辖陈曙出鬭败走青至按军法斩曙及指使袁用等于坐靖瞿然起拜及诸将班师独留靖广西遣人入特磨道擒智髙母子弟三人生致之阙下加集贤院学士徙知潭州又徙青州交阯蛮申绍泰冦邕州杀五巡检以靖安抚广西至则召交阯用事臣费嘉祐诘问之嘉祐至绐以近边种落相侵报误犯官军愿悉推治还所掠及械罪人以自赎靖信之遣去嘉祐遂归不复出知广州官至工部尚书代归卒特赠刑部尚书諡曰襄
　　彭思永字季长庐陵人第进士知南海分宁县通判睦州台州大水败城人多溺往摄治焉尽葬死者民贫不能葺居为伐木以助之数月公私之舎皆具城筑高于前而坚亦如之知潮州常州入为侍御史论内降授官赏之弊谓斜封非盛世所当有仁宗深然之皇祐祀明堂前一日有传百姓【按姓字疑官字之譌】皆进秩者思永言不宜滥恩以益侥幸时张尧佐已贵而犹觊执政王守忠已受宠而求旄节思永率同列言之或曰俟命出未晩也思永曰先事而言第得罪尔命一出不可止矣遂独抗疏言外戚秉政宦侍用权非社稷之福帝怒中丞郭劝谏官呉奎为之请乃以泛恩转司封员外郎而解台职为湖北转运使下溪蛮彭仕羲作乱先移书激骂辰州守守将讨之思永按部适至仕羲惧遣使迎谢寝其谋加直史馆为益州路转运使成都府吏盗公钱付狱已三嵗思永摄府事甫一日即具狱民以楮劵为市藏衣带中盗置刃于爪捷取之鲜败者思永得一人诘之悉黥其党兵间中使嵗祠峨眉率留成都掊珍玩价直数百万钱悉出于民思永朘其三之一使怒去寻为戸部副使擢天章阁待制河北都转运使知瀛州徙知江宁府治平中召为御史中丞濮王有称亲之议思永更上疏极论以为当尊为濮国大王祭告之辞则曰侄嗣皇帝书名昭告于皇伯父在王则极尊崇之道而于仁庙亦无所嫌英宗感其切至遂欲施行而中书持之甚力神宗即位御史蒋之竒纠欧阳修阴事思永以为首建濮议违典礼以犯众怒不宜更在政府诏问语所从来思永不肯对而极陈大臣专恣朋党乃出知黄州改太平州熙宁三年以戸部侍郎致仕卒年七十一思永仁厚廉恕为儿时旦起就学得金钗于门外黙坐其处须臾亡钗者来物色审之良是即付之始就举持数钏为资同举者过之出而玩或坠其一于袖间众相为求索思永曰数止此耳客去举手揖钏坠于地众皆服其量居母丧窭甚乡人餽之无所受子卫亦孝谨以父老弃官家居十余年族里称之
　　张存字诚之冀州人举进士为安肃军判官天禧中诏诠司以身言书判选士才得二人存预其选改著作佐郎知大名府朝城县寇准为守异待之御史中丞王曙屡荐为殿中侍御史迁侍御史仁宗初亲政罢百官转对存请复之又言前者曹修古辈同忤旨废黜布衣林献可因上封事窜恶地恐自今忠直之言蔽而不达因歴引周昌朱云辛庆忌辛毗事以开帝意歴京东陜西河北转运使戸部度支副使西边动兵以天章阁待制为陜西都转运使黄徳和之诬刘平也存奏言平与敌接战自旦至暮杀伤相当因徳和引却以致溃败方贼势甚张非平搏战其势必不沮延州孤垒非平解围其城必不守身既陷没不幸又为谗狡所困边臣自此无复死节矣朝廷采其説始遣文彦博按治由是平得直而徳和诛元昊求款附议者犹执攻讨之策存建言兵役不息生民疲弊敌既有悛心虽名号未正颇羁縻之迁龙图阁直学士知延州以母老惮行徙泽州还为待制【按司马光撰存墓志载存受延州之命以母老惮行复以待制徙知泽州与宋史本传云徙泽州还为待】【制互异】逾年知成徳军复学士契丹与元昊结昏阴谋相首尾聚兵塞上而求闗南存言河北城久不治宜留意乃以为都运使尽城诸州入知开封府复使河北王则反坐失察降知汀州因壻李之弟李教醉为妖言事夺职知池州又徙郴久之乃复职以吏部侍郎致仕凡十五年积迁礼部尚书存性孝友家居矜庄枣彊河决势逼冀城或劝使他徙曰吾家众所望也茍轻举动使一州吏民何以自安卒年八十八諡恭安
　　郑獬字毅夫安州安陆人进士第一通判陈州入直集贤院度支判官修起居注知制诰英宗即位治永昭山陵悉用干兴制度獬言今国用空乏先帝节俭爱民盖出天性而山陵制度乃欲效干兴最盛之时独不伤俭徳乎愿饬有司损其名数又言天子初即位郡国驰表称贺例官其人此出五代余习今庶官猥众充滥铨曹不须复行此恩以开侥幸皆不报又言陛下初临御所与共政者七八大臣而已焉能尽天下之聪明愿申诏中外许令尽言臣下进见访以得失必能有益治道帝嘉纳之时诏诸郡敦遣遗逸之士至则试之秘阁命以官颇有谬举者旋即废罢獬言愿复此科使豪俊无遗滞之叹出知荆南治平中大水求言獬上疏言今诏发天下忠义之士必有极其所蕴以荐诸朝宜选官置属掌所上章与两府近臣从容讲贯羣臣得而众事举此应天之实也【按实録郑翰林獬传载獬上此疏在未出知京南以前而所谓京南亦与宋史本传荆南异】还判三班院神宗初拜翰林学士朝廷议纳横山獬曰兵祸必起于此已而种谔取绥州獬言臣窃见手诏深戒边臣无得生事今乃特尊用变诈之士务为掩袭岂帝王大略哉谔擅兴当诛又请因谅祚告哀遣使立其嗣子识者韪之权发遣开封府民喻兴与妻谋杀一妇人獬不肯用按问新法为王安石所恶以侍读学士知杭州御史中丞吕诲乞还之不听未几徙青州方散青苗钱引疾祈闲提举鸿庆宫卒年五十一
　　陈襄字述古福州侯官人少孤能自立与陈烈周希孟郑穆谓之四先生举进士调浦城主簿摄令事每听讼必使数吏环立于前私谒者不得发老奸束手民有失物者捕偷儿至数辈相撑拄襄曰某庙钟能辨盗犯者扪之辄有声乃阴涂以墨而以帷蔽之羣盗往扪独一人手无所汚乃为盗者知河阳县始教民种稻富弼为郡守一见即礼遇之襄留意教化进县子弟于学弼入相荐为秘阁校理判祠部知常州运渠横遏震泽积水不得北入江为常苏二州病襄度渠之丈尺与民田步亩定其数授以浚法遂削望亭古堰水不复积入为开封府推官盐铁判官神宗立奉使契丹以设席小异于常不即坐契丹移檄疆吏坐出知明州明年同修起居注知谏院改侍御史知杂事论青苗法不便曰臣观制置司所议莫非引经以为言而其实则称贷以取利非圣世所宜行望贬斥王安石吕惠卿以谢天下又乞罢韩绛政府以杜大臣争利而进者且言韩维不当为中丞刘述范纯仁等无罪宜复官皆不听召试知制诰以言不行辞愿补外帝惜其去留修起居注逾年为知制诰寻直学士院安石益忌之擿其书诏小失出知陈州徙杭州以枢密直学士知通进银台司兼侍读判尚书都省卒年六十四赠给事中襄莅官所至必务兴学校平居存心以讲求民间利病为急在经筵时神宗顾之甚厚尝访人材之可用者襄以司马光韩维吕公着苏颂范纯仁苏轼至于郑侠三十三人对帝不能尽用钱公辅字君倚常州武进人第进士甲科通判越州为集贤校理同判吏部南曹歴开封府推官戸部判官知明州衙前法以三等差次劳勤应格者听指酒场以自补富者足欲而贫者日困充募益鲜额有不足至役乡民破产不供费公辅取酒场官鬻之分轻重以给役者不复调民同修起居注进知制诰英宗即位陈治平十议大要言采民政分吏课择守宰置二府官属又作帝问一篇上之王畴为翰林学士未久擢副枢密公辅谓畴素望浅不草制帝以初政用大臣而公辅格诏谪为滁州团练使逾年起知广徳军神宗立拜天章阁待制知邓州复知制诰入见帝劳苦之使録十议以进命知谏院王安石雅与之善既得志排异己者出滕甫郓州公辅数于帝前言甫不当去薛向更盐法安石主其议而公辅谓向当黜遂拂安石意罢谏职旋出知江宁府明年帝欲召还安石言其助小人为异议不宜在左右但徙州以病改提举崇福观卒年五十二
　　孙洙字巨源广陵人未冠擢进士再迁集贤校理知太常礼院治平中求言以洙应诏疏时弊要务十七事【按李清撰洙墓志作论时政七事要务十五事】后多施行兼史馆检讨同知谏院王安石主新法多逐谏官御史洙力求补外得知海州免役法行常平使者欲加敛缗钱以取赢为功洙力争之方春旱发运使调民濬漕渠以通盐舸洙持之不可三上奏乞止其役旱蝗为害致祷于朐山彻奠大雨蝗赴海死寻干当三班院革其为欺奸甚者八事定为令同修起居注进知制诰先是百官迁叙用一定之词建言羣臣进秩事理各异而同用一词茍从简便非所以畅王言重命令也诏自今皆随等撰定元丰初兼直学士院擢翰林学士才逾月得疾卒年四十九洙博闻强识明练典故出语皆成章文词典丽有西汉之风丰稷字相之明州鄞人登第为谷城令以廉明称知封丘县擢监察御史治参知政事章惇请托事无所移挠出惇陈州徙著作佐郎吏部员外郎提利州成都路刑狱入为殿中侍御史上疏哲宗愿以洪范为元龟祖训为寳鉴一动一言思所以为则于四海为法于千载刘奉世册立夏国嗣子干顺而干顺来贺坤成节奉世遽出境稷劾之迁右司谏荆二王密令蜀道织锦茵稷于正衙论曰二圣以俭先天下而宗王僭侈官吏奉承皆宜纠正改国子司业起居舍人歴太常少卿国子祭酒除刑部侍郎兼侍讲元祐八年春多雪稷言嘉祥未臻沴气交作愿陛下昭圣徳只天戒总正万事以消灾祲帝亲政召内侍居外者乐士宣等数人稷言陛下初亲万几未闻登进忠良而首召近幸恐上累大徳以集贤院学士知颍州江宁府拜吏部侍郎又出知河南府加龙图阁待制章惇欲困以道路连嵗亟徙六州徽宗立以左谏议大夫召道除御史中丞入对论蔡京奸状又乞辨宣仁诬谤之祸且言史臣以王安石日録乱神宗实録今方修哲宗实録愿申饬之时宦官渐盛稷怀唐书仇士良传读于帝前曾布将相稷约其僚共论之俄转工部尚书兼侍读布遂相稷谢表有佞臣之语帝问为谁对曰曽布也陛下斥之外郡则天下事定矣改礼部哲宗升祔议功臣配享稷以为当用司马光吕公着或谓二人常得罪不可用稷曰止论其有功于时尔禁内织锦缘宫为地衣稷言仁宗衾褥用黄絁服御用缣缯宜守家法诏罢之稷尽言守正帝待之厚而积忤贵近不得留竟以枢密直学士守越蔡京得政修故怨贬海州团练副使道州别驾安置台州除名徙建州稍复朝请郎卒年七十五建炎中追复学士諡曰清敏稷三任言责每草疏必密室子弟亦不得见退多焚藁未尝以时政语人所荐士如张庭坚马涓陈瓘陈师锡邹浩蔡肇皆知名当世云
　　吕诲字献可开封人祖端相太宗真宗诲性纯厚家居力学不妄与人交进士登第由屯田员外郎为殿中侍御史时廷臣多上章讦人罪诲言台谏官许风闻言事盖欲广采纳以补阙政茍非职分是为侵官今乃诋斥平生暴暧昧刻薄之态寖以成风请下诏惩革枢密副使程戡结贵幸致位政地诲疏其过以宣徽使判延州复上言戡以非才罢不宜更委边任宣徽使地髙位重非戡所当得兖国公主薄其夫夜开禁门入诉诲请并劾阍吏且治主第宦者罪悉逐之御药供奉官四人遥领团练使御前忠佐当汰复留诲劾枢密使宋庠循私紊法诏罢庠而用陈升之为副使诲又论之升之既去诲亦出知江州上疏请蚤建皇嗣曰窃闻中外臣僚以圣嗣未立屡有密疏请择宗人唯陛下思忠言奋独断以遏未然之乱又闻太史奏彗躔心宿请备西北按天文志心为天王正位前星为太子直则失势明则见祥今既直且暗而妖彗乗之臣恐咎证不独在西北也自夏及秋雨滛地震阴盛之沴固有防符近者宗室之中讹言事露流传四方人心骇惑窥觎之志可不防其渐哉愿为社稷宗庙计审择亲贤稽合天意仁宗以诲章付中书韩由此定议召为侍御史改同知谏院英宗不豫诲请皇太后曰命大臣一员与淮阳王视进药饵都知任守忠用事久帝之立非守忠意数间谍东朝播为恶言内外汹惧诲上两宫书开陈大义词防深切帝疾小愈屡言乞亲万几太后归政诲言于帝曰后辅佐先帝歴年阅天下事多矣事之大者宜闗白咨访然后行示弗敢专遂论守忠平生罪恶并其党史昭锡窜之南方内臣王昭明等为陜西四路钤辖专主蕃部诲言自唐以来举兵不利未有不自监军者今走马承受官品至卑一路已不胜其害况钤辖乎卒罢之治平二年迁兵部员外郎兼侍御史知杂事上言台谏者人主之耳目旧三院御史常有二十员而后益衰减盖执政者不欲主上闻中外之阙失今台阙中丞御史五员惟三人在职封章十上报闻者八九谏官二人一他迁一出使言路壅塞未有如今日之甚者帝览奏即命邵必知谏院于是濮议起侍从请称王为皇伯中书不以为然诲引义固争七上章乞解台职遂劾宰相韩不忠愿黜居外藩以慰士论又与御史范纯仁吕大防共劾欧阳修首开邪议以枉道説人主以近利负先帝陷陛下于过举皆不报已而诏濮王称亲诲上还告敕居家待罪乃下迁诲工部员外郎知蕲州神宗立徙晋州【按司马光撰诲墓志徙晋州在英宗时与宋史本传互异】加集贤尉修撰知河中府召为盐铁副使擢天章阁待制复知谏院拜御史中丞初中防下京东买金数万两又令广东市真珠传云将备宫中十閤用度诲言陛下春秋富盛然聪明睿知以天下为心必不留神于此愿亟罢之王安石执政时多谓得人诲言其不通时事大用之则非所宜上疏劾安石曰大奸似忠大佞似信安石外示朴野中藏巧诈陛下悦其才辨而委任之安石初无逺畧惟务改作立异罔上欺下文言饰非误天下苍生必斯人也如久居庙堂必无安静之理帝方注倚安石还其章诲求去乃出知邓州诲之将有言也司马光劝止之诲曰安石虽有时名然好执偏见轻信奸回喜人佞己听其言则美施于用则疏置诸宰辅天下必受其祸且上新嗣位所与朝夕图议者二三执政而已苟非其人将败国事此乃心腹之疾救之惟恐不逮顾可缓耶诲既斥安石益横光由是服诲之先见自以为不及也明年改知河南命未下而寝疾矣旋提举崇福宫以疾表求致仕曰臣本无宿疾医者用术乖方妄投汤剂率任情意差之指下祸延四支一身之防固无足卹奈九族之托何盖以身疾谕朝政也诲三居言责皆以弹奏大臣而去一时推其鲠直居病困犹旦夕愤叹以天下事为忧既革司马光往省之至则目已瞑闻光哭蹷然而起张目强视曰天下事尚可为君实勉之遂卒年五十八海内闻者痛惜之诏赠通议大夫以其子由庚为太常寺太祝
　　刘述字孝叔湖州人举进士为御史台主簿知温耀真三州提防江西刑狱累官都官员外郎知审官院胡宿言其沉静有守特迁兵部员外郎改荆湖南北京西路转运使再以覃恩迁刑部郎中神宗立召为侍御史知杂事帝知其久次授吏部郎中尝言去奢当自后宫始章辟光宜诛高居简宜黜张方平不当参大政王拱辰不当除宣徽使皆不报王安石参知政事帝下诏专令中丞举御史不限官高卑赵抃争之弗得述言旧制举御史官众议佥举则各务尽心不容有偏蔽私爱之患今专委中丞则爱憎在于一已万一非其人将受权臣属托自立党援不附己者得以中伤媒蘖诬陷其蔽不一愿收还前防弗听述兼判刑部安石争谋杀刑名述不以为是及敇下述封还中书奏执不已安石白帝诏开封府推官王克臣劾述罪于是述率御史刘钱顗共上疏曰安石专肆胸臆轻易宪度无忌惮之心陛下置安石政府必欲致时如唐虞而反操管商权诈之术开局设官用八人者分行天下惊骇物听动揺人心去年因许遵文过饰非妄议自首按问之法安石任一偏之见改立新议以害天下大公章辟光献岐邸迁外之説疏间骨肉罪不容诛吕诲等连章论奏安石独进瞽言营惑圣听先朝所立制度乃欲事事更张废而不用言行乖戾一至于此刚狠自任则又甚焉愿早罢逐以尉安天下元元之心曾公亮位居丞弼不能竭忠许国反有畏避之意赵抃则括囊拱手但务依违大臣事君岂当如是疏上安石奏先贬琦顗监处衢州盐务司马光疏言琦顗所坐不过疏直乞还其本资以靖羣听不报开封狱具述三问不承安石欲置之狱光又与范纯仁争之乃议贬为通判帝不许以知江州逾嵗提举崇禧观卒年七十二绍兴初赠秘阁修撰
　　刘字公玉宣城人以都官员外郎通判歙州召为侍御史建言自城绥州数致羌寇宜弃之浙西开漕渠役甚小使者张大其事以功迁官言者论其非诏琦就劾官吏人人惴恐但按首谋二人而已既贬通判邓州而卒年六十一
　　钱顗字安道常州无锡人初为宁海军节度推官守孙沔用威严为治属吏奔走听命顗当官而行无所容挠遇不可必争之由是独见器重知贑乌程二县皆以治行闻治平末以金部员外郎为殿中侍御史里行许遵议谋杀案问刑名未定而入判大理顗以为一人偏词不可以汩天下之法遵所见迂执不可以当刑名之任不从二年而贬将出台于众中责同列孙昌龄曰平日士大夫未尝知君名徒以昔官金陵媚事王安石宛转荐君得为御史亦当少思报国奈何专欲附防以求美官顗今当逺窜君自谓得防邪即拂衣上马去后自衢徙秀州家贫母老至丐贷亲旧以给朝晡而怡然无谪官之色苏轼遗以诗有乌府先生铁作肝之句世因目为铁肝御史卒年五十三
　　郑侠字介夫福州福清人治平中随父官江宁闭戸苦学王安石知其名称奬之进士高第调光州司法参军安石居政府凡所施行民间不以为便光有疑狱侠谳议传奏安石悉如其请侠感为知己秩满入都时初行试法之令安石问以所闻对曰青苗免役保甲市易数事与边鄙用兵在侠心不能无区区也安石不答侠退不复见但数以书言法之为民害者久之监安上门安石虽不悦犹使其子雱来语以试法方置修经局又辟为检讨更令其客黎东美谕意侠曰读书无几不足以辱检讨所以来求执经相君门下耳相君发言持论无非以官爵为先所以待士者亦浅矣果欲援侠而成就之取其所献利民便物之事行其一二使进而无愧不亦善乎是时免役法出民商咸以为苦虽负水舍髪担粥提茶之属非纳钱者不得贩鬻税务索市利钱其末或重于本侠因东美列其事未几诏小夫禆贩者免征商之重者十损其七他皆无所行是时自熙宁六年七月至七年三月不雨人无生意东北流民羸瘠愁苦身无完衣并城民买麻麦麸合米为糜或茹木实草根至身被锁械而负瓦楬木卖以偿官累累不絶侠知安石不可谏悉绘所见为图奏疏诣閤门不纳乃假称密急发马递上之银台司其畧云去年大蝗秋冬亢旱麦苗焦枯五种不入羣情惧死方春斩伐竭泽而渔草木鱼鼈亦莫生遂灾患之来莫之或御愿陛下开仓廪赈贫乏取有司掊克不道之政一切罢去冀下召和气上应天心延万姓垂死之命疏奏神宗反覆观图寝不能寐翌日命开封体放免行钱三司察市易司农发常平仓三卫具熙河所用兵诸路上民物流散之故青苗免役权息追呼方田保甲并罢凡十有八事民间讙呌相贺又下责躬诏求言越三日大雨辅臣入贺帝示以侠所进图状且责之安石上章求去羣奸切齿遂以侠付御史治其擅发马递罪吕惠卿邓绾言于帝曰陛下成此美政天下方被其赐一旦用狂夫之言罢废殆尽岂不惜哉相与环泣于帝前于是新法一切如故安石去惠卿执政侠又上疏论之仍取唐魏徴姚崇宋璟李林甫卢传为两轴题曰正直君子邪曲小人事业图并言禁中有被甲登殿等事惠卿奏为谤讪编管汀州御史台吏杨忠信取名臣谏疏授侠曰以此为正人助惠卿暴其事且嗾御史张琥并劾冯京为党与侠行至太康还对狱狱成惠卿议致之死帝曰侠所言非为身也忠诚亦可嘉岂宜深罪但徙英州哲宗立始得归苏轼孙觉表言之以为泉州教授元符七年再窜于英【按西塘集侠自英州放还为泉州教授复改泉州録事参军章惇用事乃再窜于英】徽宗立赦之仍还故官又为蔡京所夺自是不复出【按西塘集侠自建中靖国中放还复前职崇宁初监衡山庙旋追毁前命勒停五年又复将仕郎叙用与宋史本传互异】布衣粝食屏处田野然一言一话未尝忘君宣和元年卒年七十九绍熙初诏赠朝奉郎官其孙嘉正为山阴尉
　　何郯字圣从本陵州人徙成都第进士由太常博士为监察御史转殿中侍御史言事无所避王拱辰罢三司使守亳已而留经筵郯乞正其营求之罪石介死枢密使夏竦谗其诈朝廷下京东体实郯与张升极陈竦奸状事得寝杨怀敏以卫卒之乱犹为副都知郯又与升及鱼周询论之仁宗召谕云怀敏实先觉变宜有所寛假郯争辨尤力卒出之夏竦倡言张贵妃之功谏官王贽遂言贼根本起于皇后閤请究其事冀揺动中宫而隂为妃地帝以语郯郯曰此奸人之谋乃止不究竦负罪不去郯等奏出知河南时诏羣臣陈左右朋邪中外险诈久而无所行郯请阅实其是否因言不可以一臣诈而疑众臣一士诈而疑众士君臣交疑欲天下无否塞之患不可得矣都知任守忠以修祭器劳迁景福殿使给两使留后奉郯曰旧制内臣遥领止于廉察今虽不授留后而先给其禄既得其禄必得其官若又从之则何求不可既又诏许如正班守忠移閤门欲缀本品坐宴郯又言祖宗之制未有内臣坐殿上者守忠闻之不敢赴知杂御史阙帝以郯不阿权势越次用之以母老求西归加直龙图阁知汉州疏言张尧佐縁后宫亲叨窃非据外庭窃议将处以二府臣谓莫若富贵尧佐而不假之以权如李用和可也其后卒罢尧佐宣徽之命进集贤殿修撰知梓州擢天章阁待制还判银台司时封駮之职废郯乞准故事凡诏敕并由门下从之唐介出荆南敇过门下郯封还之介复留谏院迁龙图阁直学士为河东都转运使故相梁适帅太原病不能事内臣苏安静钤辖兵马怙宠不法皆劾奏之歴知永兴河南治平末再知梓州居三年老而病犹乞进用神宗薄之诏提举成都玉局观从臣外祠自此始遂以尚书右丞致仕卒年六十九始郯为御史有直声为仁宗所知晩节颇依违在梓州因地震言隂盛臣强以讥切韩又乞召还王陶以迎合上意由是声名损于御史时云【按郯因地震讥切韩及乞召还王陶系治平中再知梓州时事宋史本传叙于郯知汉州以前兹移置传末稍为增辑】
　　呉中复字仲庶兴国永兴人父仲举仕李煜为池阳令中复进士及第知峨眉县廉于居官通判潭州御史中丞孙抃荐为监察御史迁殿中侍御史弹宰相梁适仁宗问中复唐天寳后治乱之分中复歴引姚宋九龄林甫国忠用舍以对适罢中复亦通判防州未至复还台富弼主李仲昌开六漯河内臣刘恢密告所断冈与国姓上名同贾昌朝隂助之欲以揺弼诏中复往治较其名乃赵征村亦无冈势狱以故得止又弹宰相刘沆沆罢改右司谏同知谏院迁御史知杂事戸部副使擢天章阁待制知泽州【按东都事畧作知潭州】瀛州移河东都转运使进龙图阁直学士知江宁府邮兵苦巡辖官苛刻絷而鞭之狱具法不至死中复以便宜戮首恶流其余入奏为令歴成徳军成都府永兴军河北行青苗法使者至将先下州县中复檄之曰敛散自有期今先事扰之何也拒不听且以报安抚司韩琦方疏谏青苖録其语以上熙宁并省郡邑以永康为县中复言永康控威茂不可废其后竟复之闗内大旱请加赈卹执政恶之遣使往视谓为不实削一阶提举玉隆观起知荆南坐过用公使酒免卒年六十八从孙择仁
　　择仁字智夫以父任为开封雍丘主簿元祐中金水河隄坏十六县皆选属庀役得诣朝堂白事宰相范纯仁独异之建中靖国初畿内饥多盗以择仁知大鹿县盗相戒不入境中贵人谭稹奴犯法按致于理稹造谮徽宗召户部郎中宋乔年徃鞠择仁着衣冠坐庑下乔年虑囚擿隐剔抉帑庾出入不能得毫毛罪乃归舍择仁往谒乔年迎笑曰所以来为察君罪顾乃得一竒士吾今荐君矣居数日召诣阙方有事青唐擢熈河路转运判官即以直秘阁为副使从招讨使五厚领兵深入克兰廊城栅十三加龙图进集贤殿修撰为京畿都转运使郑州城恶受命更筑之坚致如削铁遂拜户部侍郎兼知开封府卖珠人居民货久不返度事急匿宦官杨戬第择仁迹取之窜于逺戬中以事出为显谟阁直学士知熈州从永兴军走马承受蓝从熈言其擅改茶法夺职免再以徽猷阁待制领江淮发运还直学士知渭州以病提举崇福宫卒年六十六
　　陈荐字彦升邢州沙河人举进士为华阳尉从韩定州河东幕府琦辅政荐为秘阁校理判登闻检院知太常礼院英宗诸王出閤选为记室参军直集贤院颍王为皇太子加右谕徳神宗即位拜天章阁待制进知制诰知諌院薛向首谋取横山功不成荐请以汉王恢之罪罪之除龙图阁直学士河北都转运使河决枣彊水官议于恩冀深瀛之间筑堤三百六十里期一月就功役丁夫八万荐曰河未能为数州害民力方困愿以嵗月为之还判流内铨太常寺议学校贡举法请防三年贡士数均之诸路计口察孝廉如汉制权主管御史台言李定匿所生母丧不宜为御史罢台事又以议典礼不合出知蔡州召为寳文阁学士兼侍读进资政殿学士屡求退以为本州命两省燕饯资善堂擢其子厚御史台主簿禾几提举崇福宫卒年六十九赠光禄大夫王猎字得之长垣人累应进士不第庆厯用兵诏求遗逸范仲淹荐之得出身为永兴蓝田主簿府使之掌学诸生有犯法者猎自责数以为教之不至徙林虑令县依山俗以搜田为生不知学猎立孔子庙择秀民诲之汉杜乔墓在境中往奠谒建祠其旁吏民爱信共目为清长官入为吴王潭王宫教授睦亲广亲宅讲书诸王侍讲凡在京藩十二年英宗入为皇子即拜説书及即位拜天章阁待制兼侍讲方议濮王称以问猎猎不可曰臣荷皇恩厚不敢以非礼名号加于王所以报王也帝自是不复议以疾请谢事不许神宗立进龙图阁直学士求知襄州未行改州自工部郎中为本曹侍郎后八年卒年八十
　　孙思恭字彦先登州人擢第后即遭父丧不肯复从官二十年间才三书吏考为宛丘令转运使以水灾时调春夫争弗得乃弃官去吴奎荐其学行补国子直讲加秘阁校理事神宗藩邸为説书又为侍讲直集贤院以居中都久力请补外王奏留之及即位擢天章阁待制思恭性不忤物犯而不校笃于事上有所见必密疏以闻帝亦间访以政欧阳修初不知思恭修出政府思恭尽力救解出知江寜府邓州以疾移单州管干南京留司御史台卒年六十一思恭精闗氏易尤妙于大衍尝修天文院浑仪着尧年至熈寜长厯近世厯数之学未有能及之者
　　周孟阳字春卿其先成都人徙海陵第进士为潭王宫教授诸王府记室英宗居环列以其质厚礼重之从容陈古事以讽英宗及为皇子坚卧不出孟阳劝之曰天子知太尉贤乃德音何为坚拒如此设固辞不拜使中人别有所奉遂得燕安无患乎帝意乃决及即位命为皇子位説书以尝侍藩邸固辞加直秘阁同知太常礼院最后召至隆儒殿且大用孟阳称他人使代乃迁集贤殿修撰同判太常寺兼侍读神宗初拜天章阁待制卒年六十九
　　齐恢字熈业蒲隂人唐宰相映之裔也第进士歴通判陈州提防成都府路刑狱三年徙河东凡公帑格外餽饷之物一无所受单车而东入为户部判官神宗出阁精简宫僚韩荐其贤以直昭文馆为颍王府翊善进太子左谕德帝即位拜天章阁待制知通进银台司出知相州召知审官西院纠察在京刑狱卒年六十六恢居乡里恂恂称君子临政府明白简约不苛扰所至人爱之帝念旧僚自谏议大夫特赠工部侍郎
　　杨绘字元素绵竹人进士上第通判荆南以集贤校理为开封推官遇事迎刄而解仁宗爱其才欲超寘侍从执政见其年少不用以母老请知眉州徙兴元府在郡狱无系囚神宗立召修起居注知制诰知谏院诏遣内侍王中正李舜举等使陜西绘言陛下新即位天下拭目以观初政馆阁台省之士不之遣独遣中人乎向传范安抚京东西路绘请易之以杜外戚干进之渐曾公亮请以其子判登闻皷院用所厚曾巩为史官绘争曰公亮持国名器视如己物帝为寝其命绘亦解谏职改兼侍读绘固辞滕甫言于帝帝曰绘不畏彊御朕一见许其忠荩今日之除盖难与宰相并立于轻重之间姑令少避尔绘以谏官不得其言则去经筵非姑息之地卒不拜未阅月复知谏院擢翰林学士为御史中丞时安石用事贤士多谢去绘言老成之人不可不惜当今旧臣多引疾求去陛下可不思其故乎又言方今以经术取士独不用春秋宜令学者以三传解经免役法行绘陈十害安石使曽布疏其説诏绘分析固执前议遂罢为侍读学士知亳州歴应天府杭州再为翰林学士议者欲加孔子帝号绘以为非礼又言不宜用辽厯改置闰悉从之绘常荐属吏王永年御史蔡承禧言其私通馈赂坐贬荆南节度副使分司南京改提举太平观起知兴国军元祐初复天章阁待制再知杭州卒年六十二绘为吏敏彊主爱利而受性疏旷讫以是见废斥然表里洞达一出于诚为范祖禹所咨重
　　刘庠字希道彭城人八嵗能诗蔡齐妻以子用齐遗奏补将作监主簿复中进士第为高密广平院教授英宗求直言庠上书论时事除监察御史里行日食甫数日苑中张具待幸庠言非所以祈天戒诏罢之防圣宫修仁宗神御殿甚宏丽庠言天子之孝在继先志隆大业不在宗庙之靡宜损其志以昭先帝俭德奉宸库被盗治守藏吏庠言皇城几察厉禁实近侍主之当并按仁宗外家李珣犯销金法庠奏言法行当自贵近始帝不豫储嗣未正庠疏言颍王长且贤宜亟立使日侍禁中阅四方章奏帝皆行之神宗立迁殿中侍御史为右司谏言中国御戎之防守信为上昔元昊之叛五来五得志海内为之困弊今莫若示大信舍近功为国家长利奉使契丹以英宗祥祭日丐免宴契丹义而听之除集贤殿修撰河东转运使庠计一路之产铁利为饶请复旧冶鼓铸通隰州盐矾博易以济用又且募民入粟塞下豫为足食进天章阁待制河北都转运使契丹侵霸州土塲或言河北不可不备庠上五防料其必不动已而果然大河东流议者欲徙而北内侍程昉希功请益兵济役庠请迟以嵗月徐观其势而顺导之朝廷是其议移知真定府又为河东都转运使召知开封府王安石欲见之竟不往奏论新法神宗谕之曰奈何不与大臣协心济治乎庠曰臣知事陛下不敢附安石防与蔡确争廷参礼遂以为龙图阁直学士知太原府请复宪州募民子弟剽鋭工技击者籍为勇敢仿汉谪戍法贳流以下罪徙实河外契丹建牙云中遣骑涉内地边吏执之契丹檄取纷然又遣使议疆事众疑其造兵端欲大为备庠奏言云朔嵗俭军无见粮契丹张形示彊造端首祸宜先谕以理然后饬兵观衅帝嘉使者辞顺讫以黄嵬山分水岭立新疆母丧服终知成都府乞禁西山六州与汉人婚姻勿蹈吐蕃取维州之害徙泰州坐失举降知虢州移江寜府滁州徙永兴军时西征无功闗内骚动庠过闗力言虚内事外恐揺根本帝感纳其忠元祐初加枢密直学士知渭州卒年六十四庠有吏能淹通歴代史卒后苏颂论庠治平建储之功诏褒録其子
　　朱京字世昌南丰人父轼有隐德京登进士甲科教授亳州应天府入为太学録神宗数召见论事擢监察御史时中丞及同僚多罢去京抗疏曰御史假之则重畧之则轻今耳目之官屡进屡却则言者不若静黙为贤直者不若柔从为智偷安取容虽得此百数亦可益国邪帝劳之曰昨覧奏疏所补多矣见者目为真御史未几论大臣除拟有爱憎之私中书言其失实谪监兴国军盐税歴太常博士湖北京西江东转运判官提防淮西刑狱司封员外郎元符初迁国子司业京在元祐时尝为幸太学颂或擿其语有及先朝者京亦固辞不拜徽宗初立复命之逾月而卒


</div>
    <div class="pagination">
<a href="钦定续通志_page196.html">上一页</a><span>...</span><a href="钦定续通志_page192.html">192</a><a href="钦定续通志_page193.html">193</a><a href="钦定续通志_page194.html">194</a><a href="钦定续通志_page195.html">195</a><a href="钦定续通志_page196.html">196</a><span class="current-page">197</span><a href="钦定续通志_page198.html">198</a><a href="钦定续通志_page199.html">199</a><a href="钦定续通志_page200.html">200</a><a href="钦定续通志_page201.html">201</a><a href="钦定续通志_page202.html">202</a><span>...</span><a href="钦定续通志_page198.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
