<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 582 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 582 页/共 681 页</h1>
    <div class="content">○己巳。孝端文皇后忌辰。遣官祭昭陵。　　

○上诣皇太后宫、问安。　　

○授一甲进士王世琛、为翰林院修撰。沈树本、徐葆光、为翰林院编修。　　

○辛未。谕翰林院、选拔庶常、原系作养人材。今科进士、特加简阅、取卜俊民、曹鸣、李钟侨、陶贞一、刘于义、潘允敏、王图炳、鄂尔奇、杨士徽、何国宗、秦靖然、田嘉谷、徐云瑞、冯汝轼、许镇、俞鸿图、杜诏、鲍开、孟班、杨祖楫、何应鳌林昂、顾嗣立王澍、狄贻孙、徐杞、易简、漆绍文、周天祐、程梦星、薄海春山秦休周金简、王时鸿、乔时适、董宏、周彬、郭孙顺、钱廷献、杨湝、沈世屏、夏慎枢、陈王谟、舒大成、觉罗名昌、胡煦、李如璐、徐依、张淳、汤大辂、莫与及、白子云、鲁立、王梦旭、林景拔、王遵扆、谢济世、郑之侨、张旭、刘蛟、孙诏、郑其储、潘祥、王亩、戈懋伦等、六十六名、俱著改为庶吉士。并修撰王世琛、编修沈树本、徐葆光、分别满汉书教习。尔衙门即遵谕行。　　

○壬申。谕吏部、原任大学士熊赐履、宿学老臣、历任多年。朕初立讲官。熊赐履早夜惟谨、未尝不以内圣外王之道、正心修身之本、直言讲论、务得至理而后已。况品行清正、学问优长。身殁以后、朕屡加赐恤。至今犹轸于怀原任大学士张英、张玉书、朕因眷念旧劳、伊等之子、俱已擢用优升。熊赐履之子、虽未中式。但伊只有一子长成。应照张英张玉书之子、一例推恩著调取来京、酌量录用、以示朕不忘耆旧至意。尔部即遵谕行。　　

○以工部侍郎兼翰林院掌院学士揆叙、通政使司通政使汤右曾、教习庶吉士。　　

○大学士等遵上□日覆奏、臣等再讯沈天生、伊尔赛一案。原任刑部尚书齐世武、受贿三千两。原任步军统领托合齐、受贿二千四百两。原任兵部尚书耿额、受贿一千两。俱取供得实。应照律拟绞监候、秋后处决。户部侍郎李仲极、不能查拏本部包揽情弊。反纵容家人受贿。又为伊子从中捐纳。应降五级调用。户部尚书穆和伦、侍郎塔进泰、不能查拏本部包揽情弊。反纵容家人受贿。俱应降三级调用。户部侍郎噶敏图、虽不知情、而本部包揽情弊。失于觉察。应降一级调用。得上□日、齐世武、托合齐、耿额、依拟应绞。著监候秋后处决。李仲极、著革职。穆和伦、塔进泰、著降三级、从宽免调用。噶敏图、著降一级、从宽免调用。　　

○大学士陈廷敬故。遣皇三子允祉、及大臣侍卫等、往奠茶酒。命各部院满汉大臣往吊。　　

○甲戌。上诣皇太后宫、问安。　　

○升盛京兵部理事官阿锡鼐、为太仆寺卿。　　

○乙亥。礼部题、直隶各省举人贡监生员李长庚等、呈称康熙五十二年、恭遇皇上六旬万寿。普天胥庆。率土同欢。恭请特开万寿乡会科、以彰千载一时之盛。应如所请、照顺治丙戌科、特行乡试、己亥科特行会试例。于二月内举行乡试、八月内举行会试、以惬舆情、以彰盛典。得上□日、造就人材、实为美事。著如所议行。　　

○以礼部尚书嵩祝、为文华殿大学士。兼礼部尚书。以礼部尚书王掞、为文渊阁大学士。兼礼部尚书。调工部尚书陈诜、为礼部尚书。以原任刑部尚书革职张廷枢、为工部尚书。调工部尚书黑硕咨、为礼部尚书。以都察院左都御史满笃、为工部尚书。　　

○御制故致仕大学士陈廷敬挽诗一首、遣乾清门一等侍卫伍格、南书房翰林励廷仪、张廷玉、赍赐。并给治丧银一千两。　　

○上谕大学士等曰、从来米价腾贵、由于收成歉薄。比来屡岁丰登、米价并未平减。或有谓蒸烧酒用米太多、故米价腾贵。蒸烧酒多用高粱、则高梁宜贵、其他米谷宜贱。而高梁价值、并未增于别种米谷、别种米谷价值、亦未减于高粱。或有谓殷实人家、多屯米粮谋利。夫年岁不可必。多屯之后、若遇丰年、则米价必减。贱卖不能得利。屯粮粜卖之人、预筹及此、必不敢多屯也。今地少人稠。各处人民、往边外居住耕种者甚多。比年又皆丰收。附近京师之人、俱赖此谷。大有裨益。而米价终未贱者、皆生齿日繁、闲人众多之故耳。又谕曰、前年羹尧摺奏、称原任提督岳昇龙、借用藩库银一万两、臣等愿捐俸代还等语。此项系前任巡抚能泰、前任布政使卞永式擅行借给。其非固不待言。但岳昇龙效力处甚多。伊等设法完结亦无不可。乃年羹尧商之总督殷泰、殷泰不允、故尔陈奏。以此观之、伊等必不睦。将来必似噶礼、张伯行、互相揭参矣。　　

○丙子。上诣皇太后宫、问安。　　

○上奉皇太后避暑塞外命皇太子允礽、皇五子和硕恒亲王允祺、皇八子多罗贝勒允禩、皇九子固山贝子允禟、皇十四子固山贝子允禵、皇十五子允禑、皇十六子允禄、皇十七子允礼、随驾。是日、自畅春园启行。驻跸南石槽。　　

○调刑部尚书吴一蜚、为吏部尚书。升吏部左侍郎胡会恩、为刑部尚书。翰林院掌院学士王原祁、为户部左侍郎。都察院左副都御史廖腾煃、为户部右侍郎。转刑部右侍郎艾芳曾、为左侍郎。升大理寺卿张志栋、为刑部右侍郎。光禄寺卿田从典、为都察院左副都御史。仍管光禄寺卿事。　　

○以左春坊左庶子胡润、提督江南学政。　　

○丁丑。上驻跸密云县。　　

○升直隶石匣营副将司九经为宣化总兵官。　　

○戊寅。上驻跸遥亭。　　

○己卯。上驻跸两间房。　　

○升通政使汤右曾为翰林院掌院学士。仍教习庶吉士。　　

○庚辰。上驻跸王家营。　　

○辛巳。上驻跸喀喇和屯。　　

○壬午。上至热河。驻跸行宫。　　

○右卫左翼副都统禅穆布、以老乞休。允之。　　

五月。癸未朔升太常寺卿崔徵璧、为通政使司通政使。太仆寺卿孟世泰、为大理寺卿。　　

○甲申喀喇沁多罗杜楞郡王塞棱、来朝。　　

○乙酉。仁孝皇后忌辰。遣官祭陵。　　

○戊子。以镶红旗蒙古都统新泰、为归化城右翼都统。调正白旗蒙古副都统赫迓图、为右卫左翼副都统。　　

○刑部题、原任江苏布政使宜思恭叩阍、探告总督噶礼等、需索银两、以致亏空。应差部院满汉堂官、往江南审理。得上□日、此案著张鹏翮审明具奏。　　

○授故辅国将军永吉子麟台、为三等辅国将军。　　

○兵部议覆、福建浙江总督范时崇疏言、淡水营、为台湾极边要地。请以佳里兴官兵、移拨驻防将台湾镇标官兵拨防佳里兴。应如所题。从之。　　

○以湖广桑植故宣慰使向长庚子向国栋、袭职。　　

○己丑。翁牛特多罗杜楞郡王和硕额驸苍津等、来朝。　　

○转吏部右侍郎李旭升、为左侍郎调礼部左侍郎王顼龄、为吏部左侍郎、管右侍郎事。升内阁学士王思轼、为礼部左侍郎。宗人府府丞王企埥、为都察院左副都御史。　　

○升护军参领颜寿、为归化城左翼副都统。护军参领齐式、为归化城右翼副都统。　　

○壬辰。上幸汤泉。　　

○喀喇沁多罗额驸门都、来朝。　　

○癸巳。谕刑部、尔部事件、甚属紧要齐世武胆大狂妄。法喇无识无耻。将事务堆积迟延、不能整理自补授哈山以来、参革劣员、剔除积弊、办理之事、明而不烦、一应案件、渐次完结、可谓效力。但恐意在速完、或至草率刑名关系重大。务须加意详慎、以副朕委任至意。　　

○甲午。喀尔喀多罗郡王盆楚克阿喇布坦故。遣官致祭。　　

○乙未。遣官祭关圣帝君。　　

○丙申。礼部题朝鲜国王李焞、为免年贡内银两豹皮等物谢恩。遣使贡献礼物。得上□日、谢恩礼物、准抵冬至元旦贡献、该部知道。　　

○谕大学士温达曰、朕年六旬、凡朝政尚能记之。看过之书、今则不能记矣。温达奏曰、臣伏见皇上记性、较前更胜。每发出折本、臣等恐其遗忘、再三翻阅及至御前、不尽记忆。　　

○皇上一览、即洞悉始末、处置得宜皇上聪明天纵、实迥出寻常万万也。　　

○丁酉。上自汤泉回热河。驻跸行宫。　　

○巴林荣宪公主、来请安。　　

○以原任内阁学士服阕王之枢、补原官。　　

○升奉天府府尹李涛为宗人府府丞。　　

</div>
    <div class="pagination">
<a href="清实录康熙朝实录_page581.html">上一页</a><span>...</span><a href="清实录康熙朝实录_page577.html">577</a><a href="清实录康熙朝实录_page578.html">578</a><a href="清实录康熙朝实录_page579.html">579</a><a href="清实录康熙朝实录_page580.html">580</a><a href="清实录康熙朝实录_page581.html">581</a><span class="current-page">582</span><a href="清实录康熙朝实录_page583.html">583</a><a href="清实录康熙朝实录_page584.html">584</a><a href="清实录康熙朝实录_page585.html">585</a><a href="清实录康熙朝实录_page586.html">586</a><a href="清实录康熙朝实录_page587.html">587</a><span>...</span><a href="清实录康熙朝实录_page583.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
