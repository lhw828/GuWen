<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 46 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 46 页/共 1860 页</h1>
    <div class="content">
大清高宗法天隆运至诚先觉体元立极敷文奋武孝慈神圣纯皇帝实录卷之三十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。十一月。庚寅朔。上诣皇太后宫问安。　　

○召成都副都统敦巴来京。以沧州城守尉永宁、为成都副都统。　　

○命理藩院员外郎诺敏等、前往吐鲁番办理安插回民。　　

○准噶尔台吉车林等、来降。授车林为三等侍卫。余赏给安插如例。　　

○云南巡抚张允随疏报、雍正十三年分。腾越州威远同知。开垦民田一顷四十五亩有奇。又雍正十二年分。各属开垦民屯田地七顷五十亩有奇。并夷田一段。　　

○辛卯。谕总理事务王大臣。据礼部奏称。本年冬至。恭祭列祖陵寝。世宗宪皇帝梓宫。尚未安奉地宫。每日照常供献。应照昔年世祖章皇帝之例。不行冬至致祭之礼等语。朕思冬至祭祀。关系大典。若皇考梓宫前。不行冬至致祭之礼。于心不安。于理亦觉未协。著该部再议具奏。寻议、世宗宪皇帝几筵前。请供牲帛。三献读祝致祭。令赞礼官赞礼。但梓宫尚未安奉地宫。且在二十七月以内。所有承祭执事各官。应不缀冠缨。素服行礼。祭品、由泰陵礼部内府掌关防奉祀等官。敬谨制办。牲帛、由太常寺送往。祭文、由翰林院照陵寝冬至祭文体式撰拟。允行。　　

○户部议覆原署四川巡抚王士俊疏言、赴黔协剿土兵。准给雇觅马骡船只银两。应如所请。从之。　　

○署湖广总督史贻直疏言、彝陵州、已改设宜昌府。请将彝陵镇、改名宜昌镇。换给该镇敕书、关防。及镇标中军游击关防。下部知之。　　

○遣官祭河海之神。　　

○以行尊封礼、遣官祭告太庙后殿、奉先殿。　　

○壬辰。加尊圣祖仁皇帝四太妃、为寿祺皇贵妃温惠贵妃、顺懿密妃、纯裕勤妃、上御太和殿阅册宝。诣宁寿宫行礼。　　

○诣皇太后宫问安。　　

○谕总理事务王大臣、朕于初五日御门听政。凡奏事官员。著穿补服。不必穿朝服。嗣后若遇逢五日期。俱照此例行。　　

○先是、总理事务王大臣议准、詹事王奕清奏、各部主事。铨补壅滞。宜酌量变通。请以应用主事者。或兼用同知。或改用通判。下吏部议。至是议覆、凡荫生应得主事。引见请旨。如堪以外用者。及保举七品小京官。历俸已满三年者。并准以通判改补。中书科中书。行人司行人。太理寺评事。太常寺博士。向止升用主事者。准以同知兼用。从之。　　

○赈贷陕西定边县被雹灾民。　　

○癸巳。转刑部右侍郎杨超曾为左侍郎。以王兰生实授刑部右侍郎。　　

○赏给太平峪驻防兵、生息银一万两。泰宁镇驻防兵、生息银五千两。　　

○甲午。上诣奉先殿行礼。　　

○诣皇太后宫问安。　　

○御乾清门听政。　　

○遣官祭先医之神。　　

○户部议覆、江南提督南天祥疏言、高邮等州县、被水灾后。米价涌贵。请将附近州县存仓积谷。运往协济平粜。应如所请。从之。　　

○命平郡王福彭、监修盛京三陵。　　

○命经筵讲官大学士兼管翰林院掌院学士张廷玉、充日讲起居注官。　　

○加大学士兼管浙江总督巡抚事务嵇曾筠、太子太傅。　　

○命协办大学士徐本、为大学士。仍兼管刑部尚书事务。寻授为东阁大学士。兼礼部尚书。以左都御史兼管吏部侍郎事孙嘉淦、为刑部尚书。户部左侍郎杨汝谷、为都察院左都御史。兵部左侍郎姚三辰、为吏部右侍郎。左副都御史孙国玺、为兵部左侍郎。南河副总河刘永澄、为左副都御史。太仆寺卿德尔敏、为南河副总河。　　

○以刑部侍郎上行走觉罗柏修、为刑部右侍郎。　　

○以黑龙江墨尔根副都统额尔图、为黑龙江将军。齐齐哈尔镶白旗协领宗室图纳、为墨尔根副都统。　　

○乙未。上恭奉皇太后移居寿康宫。皇太后礼服升座。仪仗全设。中和乐、设而不作。上诣慈宁门、行九叩礼。　　

○丙申。上诣皇太后宫问安。　　

○谕总理事务王大臣、今科武殿试。著照该部所拟日期举行。朕在三年服制之内。其考试弓马等项。著派王大臣在紫光阁阅看。将拟在前列者。带至养心殿、候朕亲定。揭晓之日。照今年文殿试之例传胪。朕不必升殿。　　

○又谕、据云贵总督尹继善奏称、云南曲靖、澂江、临安、楚雄、姚安、广西、昭通、等府所属州县内。有栽插稍迟之地。禾稻正在扬花。忽遇冷雨。多不结实。止有五六分收成。其中呈贡、昆阳、安宁、恩安、鲁甸、数处收成。则在四分以下。除委员确勘实在成灾者。即行具题。将应免地丁等项。照例请免。查秋米一项。旧例不在邀免之内。已令所属暂缓徵收等语。滇省远在天南。舟车不通。民每艰于谋食。今闻本年栽种稍迟。州县内有收成歉薄之处。朕心深为轸念。其成灾地方。自应将应免地丁等项。照例豁免。至于秋米一项。虽无邀免之例。第恐闾阎力薄。输纳维艰。著将收成六分以下之州县、所有本年应收秋米。全行缓徵。从乾隆二年为始。分作三年带徵。以纾民力。凡此歉收之处。穷民必致乏食。其应赈恤者。即行动项赈恤。务使咸得其所。其应平粜者。即将存仓米谷。减价平粜。或将邻近仓储。设法拨运。以资接济至无力之民。则借给籽种。以助来岁春耕。若摺内所开州县之外。尚有似此歉收之处。亦照此一体办理。毋得忽视。著该部速行传谕该督抚知之。　　

○添设四川省救生船只谕曰、江路风涛之险。最为不测。闻楚省宜昌以上。川省夔州以下。凡滩水险迅之处。蒙皇考谕令设立救生船。每年多所救济。商民感激。但朕闻川水发源岷山。至眉州彭山县江、口而始大。自江口至夔州府巫山县。计程二千余里。其中有名险滩。不可悉数。向来该督抚。亦有奏请设立救生船之意。逡巡未果。著巡抚杨馝、遴委贤员。详确查明。于滩水险恶之处。照夔州府以下事例。设立救生船只。以防商民意外之虞。其所需经费。准于正项内报销。务令该地方官实力奉行。毋得草率塞责。　　

○减四川土司马价。谕曰、四川各土司。向有贡马之例。其所贡本色。则添补各营倒毙之马。而折价之马。每匹纳银十二两此旧例也。查通省营马。近已改照驿马例。每匹给银八两。而土司贡马折价。仍是十二两之数。蛮民未免多费。朕心轸念。著从乾隆二年为始。土司交纳马价。每匹裁减四两。只收银八两。永著为例。该督抚将朕此旨。通行晓谕。咸使闻知。　　

○又谕、河南布政使徐士林奏称、伊父年逾七旬。目下患病沉重。恳请解任回籍。亲视汤药等语。徐士林著给假速回原籍。省视伊父。河南布政使事务。著温而逊、前往署理。徐士林、到家后。俟伊父病体痊愈。具摺奏闻。再回原任。　　

○户部等部议覆、广西巡抚金鉷疏言、百色地方、建造城垣。驻劄官兵。应积贮米谷。建立仓廒。归该同知就近管理。应如所请。从之。　　

○召四川提督黄廷桂、来京。以湖北宜昌镇总兵王进昌、为四川提督。浙江嘉兴协副将施廷专、为宜昌镇总兵。　　

○丁酉。上诣皇太后宫问安。　　

○谕总理事务王大臣、果亲王现管理藩院事。王有足疾。趋走微觉艰难。嗣后朕御门听政。王不必亲自送本。　　

○吏部议覆、礼部右侍郎蛮子奏、各部院衙门。无品级笔帖式。俱由官学生考用。每月食钱粮银一两。因不能与有品级笔帖式、一体论俸升转。查无品级笔帖式。与有品级笔帖式。一体考取当差。请将由官学生考用笔帖式等、俱作为九品。将从前所食钱粮年分合算。亦论俸升转。应如所请。从之。　　

○赈恤安徽霍邱等三县卫、湖北汉川等十三州县卫、被灾军民。缓徵额赋。　　

○戊戌。上诣皇太后宫问安。　　

○九卿议覆、刑部奏言、嗣后凡侵盗钱粮。数满千两以上者。照例拟斩监候。其一千两以下。照律杂犯准徒。遇赦、则数逾万两者。不准援宥。万两以下。俱准赦免。其从前数满三百两拟斩。及一千两以上不准援赦之例。均应删除。至八旗一切收贮公。所钱粮。并交库银两。亦应照直省监守自盗钱粮。分别一千两上下、拟斩监候、及杂犯准徒、定例遵行。仍遵旨、一万两以下、准其援赦。有逾此数。不准豁免。其三百两以上斩决等例。并请删除。从之。　　

○兵部议覆、直隶总督李卫疏言、直隶督标额兵。旧止数百名。不足以重统驭。前有召募训练保定前后两营、新兵二千名。应行裁汰者。仍请留存、归入督标等语。应以一千名留充正额。余仍陆续裁汰。又河东河道总督白钟山疏言、河标城守营。旧设步兵四百六十八名。不敷委用。请将该营应裁新马兵六十六名。照旧存留。应如所请。从之。　　

○旌表守正捐躯之直隶深州民何满囤妻、蔡氏。　　

○己亥。上诣皇太后宫问安。　　

○吏部议覆、山西巡抚觉罗石麟疏言、平定州、于雍正十年改隶冀宁道管辖。请换给分守冀宁道辖太、潞、汾、泽、辽、沁、平、七府州关防。应如所请。从之。　　
</div>
    <div class="pagination">
<a href="清实录乾隆朝实录_page45.html">上一页</a><span>...</span><a href="清实录乾隆朝实录_page41.html">41</a><a href="清实录乾隆朝实录_page42.html">42</a><a href="清实录乾隆朝实录_page43.html">43</a><a href="清实录乾隆朝实录_page44.html">44</a><a href="清实录乾隆朝实录_page45.html">45</a><span class="current-page">46</span><a href="清实录乾隆朝实录_page47.html">47</a><a href="清实录乾隆朝实录_page48.html">48</a><a href="清实录乾隆朝实录_page49.html">49</a><a href="清实录乾隆朝实录_page50.html">50</a><a href="清实录乾隆朝实录_page51.html">51</a><span>...</span><a href="清实录乾隆朝实录_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
