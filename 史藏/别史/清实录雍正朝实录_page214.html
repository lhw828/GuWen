<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 214 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 214 页/共 216 页</h1>
    <div class="content">

大清世宗敬天昌运建中表正文武英明宽仁信毅大孝至诚宪皇帝实录卷之一百五十八　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十三年。乙卯。秋七月。戊戌朔。享太庙。遣諴亲王允秘行礼　　

○调镶蓝旗满洲都统查克旦、为正红旗蒙古都统　　

○吏部等衙门议覆、四川总督黄廷桂、条奏酉阳安设官弁事宜。一、酉阳土司旧治、请设知县一员。典史一员。分管西北二路。所属之龙潭镇、设县丞一员。龚滩镇、设巡检一员。以资稽察。酉阳三合场地方、请设知县一员。典史一员。分管东南二路。所属之石堤、设巡检一员。专司查缉。一、请设游击千总各一员。把总三员。马步兵五百名。在三合场驻劄。拨把总二员。分防邑梅、洪安。外委二员。分防石堤、滥泥湾。设守备、千总、把总各一员。马步兵三百名。在酉阳司治驻劄。拨千总一员。分防龙潭。外委二员。分防龚滩大溪口。俱隶重庆镇统辖。一、重庆镇属黔彭营、另设都司一员。管辖千总一员。把总二员。兵三百名。一、石耶、邑梅正长官司、请各给土千总职衔。地坝副长官司、给土把总职衔。均应如所请。从之　　

○己亥。以翰林院编修于辰、为陕西乡试正考官。礼部郎中郭石渠、为副考官。吏部右侍郎邵基、为江南乡试正考官、修撰周雨□树、为副考官　　

○庚子。以故喀尔喀固山贝子班第达子阿喇布坦、袭爵　　

○辛丑。湖南巡抚钟保疏报。益阳、沅江二县。开垦雍正十二年分田地三百五顷有奇。下部知之　　

○旌表山东烈妇、鱼台县张伦妻阚氏。强奸不污。被刃殒命。钜野县陈小变妻高氏。守正拒奸。忿激自缢。各给银建坊。入祠致祭如例　　

○壬寅。浙江按察使杨弘绪、缘事革职。调湖北按察使胡瀛、为浙江按察使司按察使。升湖北粮道袁承宠、为湖北按察使司按察使　　

○办理军机大臣等议覆、署陕西总督刘于义等奏言、沙州历年采买粮石。本年正届收获之期。臣查截留哈密、桥湾、布隆吉尔军粮虽多。但沙州现无收贮粮石。应仍采买各色粮一万石。多贮备用。应如所请。从之　　

○癸卯。谕办理军机大臣等。据军前副都统宗室诺穆柱倭星额、参奏侯马兰泰。著传谕大将军平郡王、令马兰泰回京。朕有讯问之处　　

○命署领侍卫内大臣伯伊勒慎、正黄旗满洲副都统觉罗苏尔泰、俱往北路军营。管辖兵丁　　

○甲辰。吏部等衙门议覆、河东总督王士俊疏言、山东曹州、濮州、泰安、东平四直隶州。零星错处。查曹州为三省要区。请升为曹州府。裁知州、州同、学正、吏目各缺。设知府一员。教授一员。管粮通判一员。经历、司狱各一员。附郭增置一县。设知县、县丞、典史各一员。改州训导、为所县训导。将濮州裁去直隶州名目。与所属之范县、观城、朝城三县。及兖州府属之单县、城武、郓城三县。并曹州原属之曹县、钜野、定陶三县。俱隶曹州府管辖。再、泰安州、古号神州。控扼南北。请升为泰安府。裁知州、州同、学正、吏目各缺。设知府一员。教授一员。粮捕通判一员。经历、司狱各一员。附郭增置一县。设知县、县丞、典史各一员。改州训导、为新县训导。将东平州裁去直隶州名目。与所属之东阿、平阴二县。并泰安州原属之莱芜、新泰、肥城三县。俱隶泰安府管辖。其东平州旧属之阳谷、寿张、并曹州旧属之嘉祥等三县。俱归兖州府管辖。又兖州府军捕同知、现驻桃源集地方。兖州府黄河同知、现驻曹县望鲁集地方。俱应改属曹州府。另添兖州府总捕同知一员。至泰安州楼德庄、原有巡检一员。应请裁汰。将新设粮捕通判驻劄。以资弹压。均应如所请。从之　　

○免江南沛县、雍正十二年分水灾额赋有差　　

○乙巳。谕内阁。前闻浙省海塘、于本年六月初二日。风潮偶作。冲决之处甚多。朕心深为轸念。已降旨询问情由。并令速行抢修。以防秋汛。今朕访闻今岁风潮、不过风大水涌。并非昔年海啸可比。且为时不久。未有连日震撼冲汕情形。若平日随时补苴。防护谨密。自不致溃决如此之多。总因数年来经理官员。将旧日工程。视同膜外。并不随时修补。且将原题准在岁修案内报销之工。不许修筑。以致根脚空虚。处处危险。不能捍御风浪。隆昇、与程元章等。竟见不合。汪漋、张坦麟、但知随声附和。不顾国家公事。前因虐使民夫。克减石料。经朕降旨申饬。略知收歛。然每石万斤。尚减价六七折不等。欲符原估六万两之数。责令宕匠包赔。以致逃亡误工。平时废弛若此。何以抵御狂澜。朕不惜数百万帑金。冀以保全一方民生。而各官怀挟私意。不知为国为民。宜乎上天垂象以示儆也。目今秋汛正大。抢修保护。最为急务。一切事宜。俱交与隆昇、程元章、汪漋、张坦麟等、悉心料理。傥仍蹈前辙。再有疎虞。致伤田庐民命。必将伊等从重治罪。不稍宽贷。郝玉麟既不据实奏闻。亦不能置身事外。至于雇募人夫。采办物料。务须公平给值。听从民便。俾闾阎踊跃从事。不得涉于勉强。或绳以官法。刑驱势迫。扰累地方。致负朕爱养民生至意　　

○谕九卿。各省拏获赌具。查其制造年月、在半年之内者。大小官员。有议叙之例。所以奖励臣工。使之实心禁约赌博也。今朕访闻各省拏获赌具。均称造卖在半年以内。迨细心根究。率多不实。盖地方官希冀议叙。未免支饰邀功。所恃上司稽核精详。庶几功过不爽。然上司又例得并叙。苟非公正不欺者。势必苟且雷同。此朕访闻最确者。夫赌博之害。最关风俗人心。澄源端本。则赌具在所必严。计效责功。则劝惩诚难偏废。然州县身任查拏。而上司则不过严为督率。本属分内之事。今因并叙之例。转滋徇捏之端。而不能收劝惩之实效。应作何分别定例。著九卿悉心妥议具奏　　

○丙午。调正蓝旗汉军都统承恩公纳穆图、为镶黄旗汉军都统。升正白旗汉军副都统侯朱震为正蓝旗汉军都统　　

○总理青海番子事务湖北巡抚德龄等摺奏。驻防哈尔垓图之西宁、大通绿旗官兵。前经廷议、令伊礼布等带领撤回。今两处官兵。已各回本汛。并据伊礼布等、咨缴原领钦差大臣关防一颗。谨奏。报闻　　

○丁未。孝懿仁皇后忌辰。遣官祭景陵　　

○谕办理苗疆事务王大臣等。前因黔省逆苗不法。特令广东广西等省。发兵会巢□刀。今闻两粤之兵。陆续到黔。古州总兵韩勋、将如何拨派安顿之处。咨请提督哈元生指示。而哈元生咨覆。应听督抚定夺。朕思督臣远在滇省。抚臣亦不在军前。哈元生身为提督。专领军务。自当即行办理。不应稍有迟疑。或伊彼时未接到命为将军之旨。故有听候督抚定夺之咨覆。今既命伊为将军。董芳为副将军。一应军务。均当就近相度。机宜。酌量情形。速为办理。勿似从前之犹疑迟滞。以副委任。尔等可传谕哈元生等知之　　

○又谕。据广西提督霍昇奏称、总兵王无党等。率领两粤官兵七千余名。陆续已到古州。分兵前往八寨。巢□刀杀逆苗七次。斩获甚多。现与古州总兵韩勋酌议。分拨进巢□刀等语。朕思古州地方。为新疆要地。关系甚重。韩勋等、虽分兵攻击八寨等处。而古州尤不可忽。若因古州地方、现在无事。而锐意巢□刀贼。将赴黔粤兵、及该镇兵丁。俱派往八寨等处。则古州地方。兵力未免单弱。不可不筹画万全。且接连粤省。弹压尤为紧要。尔等速议具奏。寻议、古州镇原设兵三千名。应令总兵韩勋、统领镇守。不使擅离汛地。或三千名之外。再将两粤官兵、酌留若干。以备弹压。应令王无党、韩勋、相机定夺。并行文知照哈元生、董芳等。则古州既可万全。而进巢□刀之兵、亦无顾此失彼之虞。从之　　

○戊申。谕内阁。浙闽江西等省、有棚民之州县。朕皆留心拣发牧令前往。俾司化导董率之任。盖此等无业民人。聚散无常。往来莫定。其间良顽不一。易于藏奸。若稽察稍疎。必至渐为闾阎之扰。向闻棚民留住之地方。皆责成本处地主山主。出具保结。并非来历不明之辈。始许容留。而牧令官员。于每年岁底。亲往查点一次。傥有作奸犯科。而地主山主、不行举首者。一体治罪。此向例也。今闻法久废弛。有司等视查点为具文。而地主山主、亦以保结为虚应故事。大非朕除暴安良、教民成俗之本意。著该督抚等、转饬有司。实力奉行。毋或怠惰。傥有不遵。即行严参。从重议处。若督抚失于觉察。经朕访闻。亦必加以严谴　　

○谕兵部。军营撤回之兵丁。今已渐次进口。朕访闻伊等进口之后。见有酒肆。往往入而沽饮。虽目前尚无酗酒生事实迹。然将来撤回之兵甚多。不能保其无麯糵迷心、而罹于法网者。伊等俱系出征回家之人。若因此获罪。朕自应执法。若欲从宽。而国法又岂可废。著该督抚转饬州县官、严禁酒肆。不得沽与军营撤回之兵丁。违者责惩。并令该管之将弁等。晓谕所辖兵丁。各遵朕谕。思患预防。以副朕眷养之意　　

○办理苗疆事务王大臣等、遵旨议奏。台拱等处逆苗。窜入内地。黄平一带。俱遭掳掠。皇工念切民依。令抚臣等加意抚绥。又屡降谕旨。有应留漕米赈恤之处。即行截留。臣等伏思湖南与黔省邻近。赈恤应用米石。俱在湖南运送为便。查湖南一省。应运实米十三万余石。请颁谕旨。俱存留湖南。为黔省赈恤之用。于就食之民。深为有益。从之　　

○旌表江南嘉定县烈妇。黄状妻唐氏、守正拒奸。忿激投缳。给银建坊。入祠致祭如例　　

○己酉。谕办理苗疆事务王大臣等。黔苗肆逆。扰害地方。现今哈元生、董芳等。统领滇黔楚粤官兵。分路进巢□刀。惟是苗众负嵎。一时或未即竣事。楚省官兵、调往黔省者。已六千余名。而湖南亦系苗疆。具紧接黔省之思恩、镇安等府。朕意欲令直隶、浙江、湖广精练之兵五千名。前往常德、辰、沅等处分驻。以备弹压调遣之用。著都统甘国璧、前往常德。统率料理。其调派各官兵事宜。尔等详议具奏。寻议、保定督标有新募前后两营兵丁。应挑选二千名。热何有练习火器营兵丁。浙江抚标城守等营、有练习勇兵。湖广有西路回营兵。善于山径行走。应各挑选一千名。俱派大员管领。前往湖南。从之　　

○升詹事府少詹事姚三辰、为内阁学士兼礼部侍郎　　

○吏部等衙门议覆、升任安徽巡抚王纮疏言、上江頴州、亳州、向俱为直隶州。查頴州界接豫省。地方辽阔。请升为頴州府。设知府一员。粮捕通判一员。经历兼管司狱事一员。附郭增置一县。设知县、县丞、典史各一员。将亳州裁去直隶州名目。与所属之蒙城、太和、并旧属頴州之頴上、霍邱、共一州五县。俱隶頴州府管辖。应如所请。从之　　

○刑部议覆、革职署甘州提督刘世明、纵兵为盗。冒饷侵帑各案。据署陕督刘于义等。将刘世明、请拟斩立决。盗犯陈金、冯得朝、孙贤佐、吴珍、周绍唐、孙贤禄、均依律不分首从皆斩立决。查刘世明、由侍卫微员。不次超擢。毫无感激图报之心。在军营、则委靡退缩。署提督、则苟且因循。以致兵丁劫夺横行。将弁侵那任意。又私行索借。擅用公银。核其情罪、无可宽贷。为盗之兵丁陈金等、亦应照例正法。得旨、刘世明、陈金、冯得朝、孙贤佐、吴珍、周绍唐、孙贤禄、俱著即处斩　　

○浙江巡抚程元章疏报。安吉、余姚等七州县、开垦雍正十二年分田地一百五十三顷有奇。下部知之　　

○庚戌。以镶蓝旗汉军都统李禧、兼管正黄旗汉军都统。调镶红旗汉军副都统尚崇璧、为正黄旗汉军副都统。升正红旗参领耿韬、为镶红旗汉军副都统。兼管正红旗汉军副都统　　

○辛亥。办理机大臣等议覆、定边大将军平郡王福彭奏言、乌里惟苏泰粮饷事务。请令侍郎双喜、留驻办理。鄂尔昆粮饷事务。请令尚书性桂办理。学士富德协办。兼随大将军印务。应如所请。从之　　

○壬子。中元节。上诣恩佑寺行礼　　

○遣官祭永陵、福陵、昭陵、昭西陵、孝陵、孝东陵、景陵、孝敬皇后　　

○谕内阁。朕为浙省海塘。宵旰焦劳。无时或释。且不惜多费帑金。冀登斯民于衽席。年来所降谕旨。不下数十百次。隆昇、程元章、汪漋、张坦麟、皆朕特简之大员。委以防川之钜任。且训谕谆谆。望其实力奉行。勉以和衷共济。岂料伊等私心蔽锢。意见参差。但分彼此之形。全无公忠之念。安有身在地方。目睹堤岸空虚。而不督率属员、先事预防。急为修补者。隆昇、程元章、汪漋、张坦麟、俱著交部严察议奏　　

○命故大学士浙闽总督谥文襄李之芳、入浙江省贤良祠致祭。从浙江巡抚程元章请也　　

○癸丑。以翰林院编修李文锐、为河南乡试正考官。兵部郎中高显贵、为副考官。左春坊左赞善郑江、为山东乡试正考官。编修于枋、为副考官。左春坊左谕德嵇璜、为山西乡试正考官。工部主事吴炜、为副考官　　

○甲寅。正白旗蒙古副都统郭多浑、缘事革职。升正白旗护军参领马世塔、为本旗蒙古副都统　　

○署宁远大将军查郎阿摺奏。革职荆州副都统观音保、江宁副都统阿克山、久经枷号军营。今大兵已撤。应否解京、送刑部监候。革职宁夏将军卓鼐、宁夏。副都统僧保、西安布政使诺穆浑、俱在军营当苦差效力赎罪。今大兵撤回。卓鼐等应令回旗。无庸仍留军营。恭候钦定。得旨、观音保、阿克山、从宽释放。与卓鼐、僧保、诺穆浑、俱著自备鞍马。前赴北路军营。交大将军平郡王。令其效力赎罪　　

○乙卯。大学士一等伯鄂尔泰疏奏。臣荷蒙圣恩。由内务府员外郎。洊拔总督。简授大学士。复赐以一等伯爵。殊恩异数。莫可名言。惟期竭蹷奋勉。誓尽毕生之力。勤慎自效。此臣之素志也。不意迩年以来。旧疾时作。日益尪羸。虽仰赖圣慈。赐医赐药。备极矜怜。而机务重任。恐致舛错。每念及此。眠食靡宁。再、黔省苗疆一案。系臣奏请料理。今台拱九股诸苗。肆行反覆。扰累腹地。皆臣布置未妥。筹虑未周之所致。罪无可辞。深切愧愤。本欲恳请指授。亲赴苗疆。协同该提镇等、商谋巢□刀抚。而疾病纠缠。不能效力苗疆。以赎罪愆。若复不知渐惧。忝居爵位。臣何以自处。亦何以对人。恳乞睿鉴。罢斥大学士职任。并削去伯爵。俾暂假调理。臣受恩深重。年未衰老。俟血气少充。即当奏请差使。不论何职事。竭力效命。以至终年。断不敢系念身家。苟图安逸。以负皇上浩荡之恩。得旨、卿才品优长。忠诚任事。历任简用。未负朕恩。今以抱病虚羸。不能办事。恳请罢斥。情词皆实。著解大学士之任。削去伯爵。俾得专心调摄。至于古州苗疆一案。从前石礼哈等数人。皆曾奏请用兵征巢□刀。朕悉未允行。及鄂尔泰为滇黔总督。以为此事必应举行。剀切陈奏。朕以鄂尔泰居心诚直。识见明达。况亲在地方。悉心筹画。必有成算。始允所请。命其慎重办理。彼时苗民相率向化。功成迅速。朕心嘉悦。特锡伯爵。以奖勋庸。国家赏功之典。自应如是。乃平定未久。苗即数次蠢动。近则直入内地。煽惑熟苗。焚劫黄平一带。郡邑居民、受其扰害。朕询问情由。鄂尔泰亦以出于意外为词。是从前经理之时。本无定见。布置未协所致。则朕一时之轻率误信。亦无以自解。国家锡命之恩。有功则受。无功则辞。乃古今之通义。今鄂尔泰请削伯爵。于情理相合。朕鉴其忱悃而俞允之。并将前后情事。宣谕中外。以示吾君臣公而无私、过而不饰之意　　

○丙辰。谕内阁。浙江海塘工程。关系民生。最为紧要。朕宵旰焦劳。不惜多费帑金。为亿万生灵、谋久远乂安之计。所以告诫在事臣工者。己至再至三矣。不料经理诸臣。各怀私意。彼此参差。以致乖戾之气。上干天和。有今年六月风浪溃堤之事。今虽勉力抢修。尚不知能捍御秋潮否。至于建筑石塘。工程浩大。若诸臣陋习不改。仍似从前。则大工何所倚赖。朕再四思维。大学士朱轼、廉慎持躬。昔曾巡抚浙江。谙练塘工。今虽年逾七旬。精神不逮。而董率指示。似尚能为。朕以此询问朱轼。自称情愿效力。著由水路乘船前往。令该部给与水程勘合。并令沿途拨兵护送。伊子朱必阶、著随伊父去。朱轼到浙之日。稽察指受。总理大纲。至一切工程事务。仍著隆昇、程元章、汪漋、张坦麟等。照前办理。俱听朱轼节制。若大臣中、有怀私龃龉者。著朱轼据实参奏。朕必严加上处分。若文武官员等、有营私作弊。或怠玩因循者。朱轼即行纠参。从重治罪。朱轼未到之先。所有应办工程物料。著隆昇、程元章等。上紧办理。毋得藉口等候钦差。徘徊观望。以致稽迟　　

○福建巡抚卢焯疏报。福州、兴化等府。开垦雍正十二年分田地四百六十四顷有奇。下部知之　　

○丁巳。谕内阁。大学士鄂尔泰、乃暂时给假养病。其俸银俸米、仍照旧支领　　

○谕办理军机大臣等。朕轸念鄂尔多斯贫乏蒙古。有就食口内。典卖妻子人口者。前己降旨。令该地方官、查明赏给原价赎出。照看安插。今据史贻直等奏称、查出雍正十二三年边民。并延绥镇、及各将弁。共买蒙古子女二千四百余口。其雍正十一年以前。尚有边民娶买乞养者。今亦查出。先将上年今年。凡有典买蒙古人口。细查赎回。应否俱发夷汉衙门。查明亲属。转交完聚之处。相应请旨。再、米国正、身为镇臣。首先倡买五名。以致该将弁军民人等效尤。共买二十七口。臣等不敢隐徇等语。蒙古乏食贫民。典卖子女。其己经查赎人口。朕另降旨。询问该扎萨克等。情愿领回者、令其领回完聚。傥有不愿领回者、再行商酌安插之法。其未经查报人口。务须清查办理。至米国正、及将弁等。因蒙古乏食。用价收买。俾得存养。与寻常典买蒙古人口有间。著将所买人口交出。不必参处。其雍正十一年以前。边民娶买乞养人口。亦降旨询问该扎萨克等。有情愿领回者。赏给原价赎回。其中若有历年既久。居处相安。不愿领回者。即听其存留。免其查究。嗣后该地方官、务须严禁边民。不得娶买乞养蒙古人口。傥有故违定例。私自典买者。一经查出。从重治罪。并将该地方官、一并严加议处　　

○署宁远大将军查郎阿等摺奏。准噶尔使臣垂纳木喀等。于六月二十日到营。臣等给以马驼米面茶羊等项。派委副都统班第、带领官兵三百名。自军营护送起身。己于六月二十七日。出阔舍图卡伦西去。谨奏。报闻　　

○戊午。移直隶副总河衙门、驻劄固安县。从直隶总督李卫请也　　

</div>
    <div class="pagination">
<a href="清实录雍正朝实录_page213.html">上一页</a><span>...</span><a href="清实录雍正朝实录_page209.html">209</a><a href="清实录雍正朝实录_page210.html">210</a><a href="清实录雍正朝实录_page211.html">211</a><a href="清实录雍正朝实录_page212.html">212</a><a href="清实录雍正朝实录_page213.html">213</a><span class="current-page">214</span><a href="清实录雍正朝实录_page215.html">215</a><a href="清实录雍正朝实录_page216.html">216</a><a href="清实录雍正朝实录_page215.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
