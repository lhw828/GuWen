<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1302 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1302 页/共 1860 页
  </h1>
  <div class="content">
   ○谕军机大臣等、前据文绶奏、川省现调之三千兵于二月二十七、八、至初一等日起程。著传谕文绶此项川兵。用之攻剿。或未能得力。但与富德、令其同旧有之兵。看守营卡。似属力所能为。若此时尚未至宜喜。或可令其就近前往南路备用。即或全至宜喜。亦著明亮、于此内酌拨二千。速往南路。听富德遣派守卡。再甘肃兵二千五百。狭西兵二千。现俱赴川。若于过成都省城时。酌留千余。令其驰赴南路军营。较为便捷。著传谕文绶、即速妥办。仍将拨往狭甘兵若干。迅速通知明亮。其余仍著明亮、于新调川兵内拨往。以足三千之数。　　

○旌表守正捐躯之湖北竹溪县民。钟廷发妻刘氏。直隶景州民高殿美妻霍氏。江西龙泉县民刘嘉僡妻郭氏。　　

○丁卯。谕军机大臣等、本年三月初九夜、至初十日。朕驻跸盘山。春雨应时。颇为沾渥。同日京城及保定、天津、古北口、永平、各等处。均为沾溉。本日又据李奉尧奏。登州于初九日。得有甘霖。又姚立德奏。初十日于中牟工次。喜逢雨泽。是初九初十等日。雨势广远。各处普沾。且浓云密布。自北而南。山东省城。不应独缺而中牟至开封省城隔一站。阴晴谅不至大异。何杨景素、徐绩、均未见奏及著传谕询问杨景素、徐绩、将省城是日曾否得雨之处。据实覆奏。　　

○又谕、阿桂等奏、明亮于初三日。至西路军营。会筹攻压宜喜。明亮已于初六日。驰回日旁。约计二十日左右。各兵齐集。即可统率进攻。此时正当明亮等进兵之期。伫盼捷音。至阿桂一路。拟于安吉寨、达佳布、两处。派兵分路攻剿。所筹甚好。阿桂惟当努力迅办。以副朕怀。至于狭甘贵州、所调之六千兵。自应令其全赴西路。合力助剿。业已屡次传谕。令阿桂奏。如其克日捣巢。三省之兵。即当飞檄停止等语。不应如此办理。现在大兵尚未直抵贼巢。即于日内攻克勒乌围。仍须进剿噶喇依。将逆酋贼目。全行擒捕。方能蒇事。且阿桂、明亮、各后路。如逊克尔宗、荣噶尔博、及喀尔西、甲索等处。未经溃散之贼。必当留兵搜洗净尽。然后可进剿噶喇依。而马尔邦一带。必须分兵夹击。引进富德。共捣贼巢。其喀尔萨尔一路。临时亦应酌量派兵截击。是勒乌围得胜以后。需兵处尚多。此六千兵。正可资其用。俟大功告成。再令回营未晚。何必于此时遽行遣回乎。又另摺奏、小金川头人僧格太、带妻子家人投出。讯明父子情罪。均无可宥。但若即行正法。恐适以坚番人死守之力等语。所见非是。此时官兵将抵贼巢。番众已纷纷投出。与去冬情形不同。无庸复为招诱。即或疑畏不出。亦有何碍。况此等助逆贼匪。敢于抗拒官兵。若至我师直捣贼巢时。虽出降亦不可宥。又何在此时必欲其来。且僧格太、阿济、二犯。其罪恶既已讯明。不得因其自行投出。稍为宽宥。著传谕阿桂、将阿济即于军营正法。并申其前次从逆、谋害巴图等之罪。使共知儆戒。至僧格太、现在安置何处。即著文绶、派员往彼。拏至省城正法。其家属、仍分赏内地土司为奴。　　

○吏部奏、六部堂司主事。额设一百四十缺。内满洲、蒙古、八十五缺。并无壅滞。汉主事五十五缺。吏、户、礼、兵、工、共三十七缺。向系七缺归题。三十缺归选。惟刑部十八缺。不分题选。通计郎中员外二项。咨二留二。定例本属均平。嗣因各部学习期满人员较多。遇有选缺。亦准扣留保题。以致归选缺少。请嗣后除原定题缺。仍归各部咨留外。其余应选之缺。通计六部、题补至第四缺。即截留一缺。归部铨选。从之。　　

○又议覆、狭西巡抚毕沅疏称、汉中府留坝通判。请改为抚民同知。兼管捕盗水利。换给关防。并请添设经制书吏四、驿书二、应如所请。从之。　　

○军机大臣等议覆、剿办逆匪王伦案内军需各款。除正项例准开销外。余无著银七万余两。皆因前抚臣徐绩等、办理不善。以致糜费。应酌分两股。令徐绩分赔一股。藩司国泰、赔十成之六。臬司孙廷槐、赔十成之四。以清款项。至错给官兵盐菜口粮。共银一万六百余两。系由户部、先将出征条例颁发。该省遂照军需例支给。应分作三股。令行文之户部各官、及该省抚藩。均摊赔缴。得旨、此项分股摊赔银两。俱属咎所难辞。但徐绩、现有另案应赔银、三万五千余两。较国泰应赔之数尤多。所有伊名下。分赔一股银、三千五百余两。并著于行文错误之户部堂官名下。均摊分赔。　　

○直隶总督周元理疏报。顺天、永平、保定、河间、深州、五府州属。劝垦荒地、并水旱田一百六项有奇。　　

○旌表守正捐躯之山西太原县民张廷元妻刘氏。　　

○戊辰。谕曰、富德奏、游击田蓝玉、因太约山梁第七卡。屯兵营盘失火。毁烧更棚四座。田蓝玉、不行禀报。擅用双条合并。将该土弁目兵丁重责。致土目库思尔结、因伤重身死。殊属乖张专擅。当将该员责罚示众。并请将田蓝玉、削去巴图鲁名号。革职作为马兵。效力赎罪等语。所办是。田蓝玉、著革职。并削去巴图鲁名号。作为马兵。仍留军营。效力赎罪。以示惩儆。　　

○又谕、国史馆进呈所纂王鸿绪列传于左都御史郭琇、劾鸿绪与高士奇、招纳贿赂等案。仅叙大略。而郭琇原疏、未经载入。恐传之后世。其不知鸿绪辈之罪状者。妄疑一劾即去。或有屈抑。其知者。又疑秉史笔之人。意存袒护。不肯显暴其短。岂朕特命另修史传之意乎。夫王鸿绪、高士奇、与明珠、徐乾学诸人。当时互为党援。交通营纳。众所共知如郭琇所劾诸事。并不为枉。而我皇祖不加穷究。仅予罢退。盖于明珠、念其曾有襄办讨平吴逆之劳。而王鸿绪、高士奇、诸人。则因文学尚优。宣力史馆。是以屡下明诏。剀切晓谕。曲予矜全。实由我皇祖圣德。然即以诸人事迹而论。虽有交结纳贿之私。亦止于暗为关照。不至势焰薰灼。生杀擅专。如前明严嵩辈之肆奸蠹国。陷害正人。此亦人所共知也。即如郭琇、参劾明珠、王鸿绪、诸人后。旋经皇祖特加任用。未闻有能稍事排挤者。即其后郭琇、于巡抚任内。因他事罢官。亦由其自取。并非诸人之所能媒糱。又实由我皇祖圣明。是郭琇原疏。于诸人被劾款迹。皆当据事直书。不必稍为删节。使天下后世。晓然于王鸿绪辈之罪状如此。郭琇之鲠直如此。其后之自取罪戾如此。并敬悉我皇祖之仁智并用。措置得中又如此。既可令海内传为美谈。且足令朝臣共知鉴戒。其于世道人心。甚为有益。何必曲存隐讳乎。其明珠本传。前已降旨改修外。著交该馆总裁。将王鸿绪、徐乾学、高士奇等列传。覆加核订。所有郭琇原劾诸疏。悉载入传内另缮呈览。其余有类此者。并著一体详载。以示大公而昭传信。　　

○又谕、八旗兵丁操演。向例俱定于每月三八日。大臣等恐不能遍到。嗣后左翼、仍于三八日。右翼。改于二七日阅射。　　

○又谕、伊犁、乌噜木齐等处驻防满兵。现俱开设官铺。分派贸易。殊失防守边疆之意。且满洲兵丁。自幼专习骑射不谙生理。日久必至生弊。尤关风化。其如何办理尽善之处。著军机大臣、悉心妥议具奏。寻奏、伊犁等处、开设铺户。虽兵丁滋生利息起见。久之恐效汉人。好逸恶劳。技艺转致荒废。自应严行禁止。但该处开铺已久。一时未便尽彻。应饬令伊勒图、索诺木策凌、于乌噜木齐、巴里坤、哈密等处。招募殷实商民贸易。每年所得利息。仍可分给兵丁。俾资养赡。从之。　　

○谕军机大臣等、前因富德、续派兵三千往宜喜。恐南路存兵太单。或致贼人窥伺滋扰。深为廑念。随谕令明亮、于新调川兵到营后。酌拨一二千。速赴南路。并令文绶、于陕甘调兵过成都时。量拨千余。迅往绒布军营。补足续拨三千之额。今富德既将该处续派之兵。留住二千。是防守已足敷用。所有已到明亮处之川兵。及过成都之狭甘兵。俱可无庸拨往绒布。　　

○己巳。谕军机大臣等、前日因李奉尧奏、登州于初九日。得有甘霖。又姚立德奏、初十日于中牟工次。喜逢雨泽。曾降旨传询杨景素、徐绩、将该省城初九、初十等日。曾否得雨之处。据实覆奏。今日据徐绩奏、豫省各属。于初十日。各获好雨二三寸、至五六寸不等。复于十六、十七、两日。得雨稠密等语。同日杨景素、亦有奏到十七日所发之摺。未将雨泽情形入告。因令传询赍摺外委。据称此次奏摺。系十八日早发交。外委于午刻起程。其时刚值下雨。二更时候。行至禹城县雨止。至初九、初十、两日内。记得曾有小雨一阵。时候却不多等语。是东省雨泽。似觉稍稀。现在麦田正待泽之时。未知近日曾否续得沾足之雨。著再传谕杨景素、即将该省近日雨泽情形。速行据实覆奏。以慰殷注。寻奏、东省初九、初十等日。得雨不过一二寸。嗣于二十二、三、两日。甘霖普渥。各属均沾。耕作不致后期。报闻。　　

○旌表守正捐躯之山西榆次县民杨二黑妻李氏。　　

○庚午。上诣畅春园、问皇太后安。　　

○谕军机大臣等、据军机大臣、会同刑部。审讯山东历城县、错递咨拏刘焕六百里公文之驿书刘士英等。供称历来俱由长清县崮山驿递送。并无由齐河直隶一路等语。已行文直隶豫东各督抚。提取历年号簿。送京查核。并令杨景素、确查覆奏矣。东省移咨晋省公文。如果向由河南一路递送。则自豫至晋各站。即系通行驿递大道。何以巨如琮前供。有武乡驿地处偏僻。接递六百里公文之事甚少。是以祇设有驿马八匹之语。是否该犯所供不实。抑或山东由河南递送山西公文。另有驿站正路。此次系豫省误发僻径。以致由武乡等处接递。辗转迟延。亦未可定。著传谕徐绩、巴延三、即查明东省至晋省、马递公文往来。究系何路为正站。并按照各州县驿递。逐一查开。据实覆奏至武乡南关驿。若果系通河南、山东、正站何以止有马八匹。其上下站所设之马。较此多寡若何。并著巴延三、一并查明覆奏。至刘士英等、所供山东移行山西公文。向由崮山驿一路递送。如果查核历年号簿属实。则其误不始于此次。何以杨景素、前奏称东省马递晋省公文。例由直隶转递。前项公文。实由误递。以致迟延等语。与刘士英等、现在所供。全不相合。该犯等一面之词。原难尽信。今既挨查各省。自不能复有遁情。著传谕杨景素、将前奏所云马递晋省公文。例由直隶转递之语。系何凭据。即速查明。据实覆奏。并谕周元理、徐绩、知之。寻奏、东省至晋省、马递公文。例由历城至德州。经直隶之获鹿、井陉、入山西平定州为正站。其由河南之河内县。递入山西凤台一路。系豫晋公文往来之道。并非冲衢。是以南关驿、及上下各站额设马匹较少。前项公文。实因历城县驿书并未细查。混递致误报闻。　　

○户部议准、侍郎金简奏称、滇省运解京铜。自泸抵通。统限十一个月。程限本宽。运员往往任意迟延。托名沿途守风守闸。取有地方官印结。可以扣算日期不致有干处分。请嗣后自泸州至仪徵。责成督抚。委守备以上武员。沿路催趱。如遇守风守水。会同地方官、具结申报。自仪徵以北。俱系内河。责成巡漕御史督催。如有守闸起剥日期。亦不准扣除。至头运例限八月。自泸开行。冻河以前。尽可抵通。与二、三、四、运在后者不同。如在山东、天津、守冻者。应令自出脚费陆运交局。并照逾限之例。分别议处。从之。　　

○豁江西鄱阳湖遭风漂没漕粮、一千一百四石有奇。　　

○辛未。署四川总督文缓奏、此次新调川兵及各省兵。统计几及一万。现在西路军营。存米五万余石甚为充足。惟北路添兵较多。需粮较广。查卓克采、存米一万余石。从噶克、存米五千余石。周叟、存米四千余石。南路协济之米。又经拨吉地米二千石。打箭炉仓、每月拨米五千石。运交木池。并令楸枰。多为滚运北路。以资接济。报闻。　　

○以故四川松茂道属梭磨安抚司诺尔布侄丹津袭职。　　

○壬申。礼部以会试中额请。得旨、这会试。满洲、蒙古、取中三名。汉军、取中一名。直隶、取中十六名。奉天。取中一名。山东、取中十一名。山西、取中九名。河南、取中十一名。陕西、取中五名。江南、取中二十九名。浙江、取中二十四名。江西、取中十七名。湖北、取中四名。湖南、取中三名。福建、取中三名。广东、取中三名。广西、取中二名。四川、取中三名。贵州、取中二名。云南、取中二名。　　

○蠲长芦属、沧州、南皮、盐山、庆云青县、衡水、六州县。严镇、海丰、兴国、富国、丰财。芦台、六场乾隆三十九年、旱灾灶地额赋。并缓勘不成灾地。应徵银两有差。　　

○蠲河南、信阳、罗山、光州、光山、固始、五州县。乾隆三十九年、旱灾额赋。并缓各项旧欠银两有差。　　

○癸酉。上御勤政殿听政。　　

○谕军机大臣等、本年三月初。朕驻跸盘山。初九夜至初十午间。膏雨优渥。畿辅普沾。且远至山东登州、并河南各属。亦奏报同时得有雨泽。本日又据毕沅奏报、西安省城。于三月初九日。澍雨沾洒。至次日卯刻方止。入土四寸有余。是直隶各省。渥泽俱已同沾。山西在狭西之左。不应独缺。何以至今未据该抚奏及。著传谕巴延三、于该省曾否得雨之处。即速据实覆奏。　　

○豁江苏阜宁县坍江民田二十四顷七十九亩有奇额赋。　　

○狭甘总督勒尔谨疏报、巴里坤属三道沟地方。回民马世友等、报恳地四百二十亩。　　

○甲戌。上诣畅春园、问皇太后安。　　

○谕军机大臣等、本年三月初九、初十、等日。膏雨应时。所有直隶毗连各省。均已一律普沾。昨毕沅奏、西安各属。亦同时得雨。晋省在狭西之左。不应独缺。现已传旨询问巴延三、令其即速覆奏矣。但思巴延三、现往察哈尔、会勘平顶山采煤事宜。并就便查阅省北一带营伍。是三月初旬得雨时。巴延三尚未回省。朱圭、黄检、系藩臬大员。俱有奏事之责。春雨关系农功。理应入告。巡抚既因公他出。此等应奏事宜。两司更无可诿。岂畏惮巡抚。不敢具摺耶。抑因视其事为巡抚专责。置之不问耶。著朱圭、黄检、即将三月初九等日。该省曾否得雨。并如何不即具奏之处。速行据实覆奏。将此传谕知之寻奏、晋省入春以来。雨雪频沾。复于三月初九、初十、至二十一、二十四等日。大同、太原等府。得雨自三四寸、至五六寸不等。甘雨应时。足资耕种。至臣等因抚臣公出。未将各属雨水情形。专摺具奏。实属糊涂。请旨交部议处。得旨、亦不至议处。知道了。　　

○又谕曰、陈辉祖奏、查缴禁书鸟枪。请统归编保案内清办一摺。据称查缴禁书。责令印佐官员于编查保甲时。将不经见之书。谕令当面呈缴等语。此事尚属可行。但须严饬胥役地保等。不得藉端需索。致滋扰累。至收缴鸟枪一事。欲令编保各员。于半年内挨查缴出。此在内地居民。或可遇便挨查。然尚恐其有名无实。至苗猺僻处岩硐。若责令硐长收买。非但不能查收净尽。或致转涉惊疑。且苗硐各藏鸟枪。多属防身殪兽。刻不可离。亦如蒙古之挟枪打牲者相类。若欲尽行收买。致苗民一旦顿失其业。既于群情大有不便。且蠢苗带枪自随。相安已久。今忽以其为应禁利器。收之以防抗逆之端。转类教猱升木。所谓民可使由。岂未之前闻耶。况如此查办。势不能不假手吏胥。倘有不法奸蠹。从中需索。酿事启衅。尤属不成事体。莫若听其自然。无庸查办之为愈也。著传谕陈辉祖。如尚未办及。不必复露端倪。若已有出示行文之事。亦即速行停止。仍将奉到谕旨后。作何办理之处。据实覆奏。　　

○又谕曰、阿桂等奏、攻打达佳布、安吉等处碉寨歼戮贼番情形。此次虽歼贼二百余。生擒贼番六名。而攻得之碉。因难以驻守复行拆毁仍与未得无异。殊觉可惜。自是兵数不多。未能分路袭击之故。今狭甘贵州所调兵六千。据各督抚奏、均系拣派勇壮者。令其遄赴军营。前往西路。约计陆续可到。阿桂处、添此生力精兵。声势更盛。于功剿尤为有益。自应分路派兵进攻。必更易于得手。且攻剿之外。可派吉林索伦兵。豫伏中途。截杀应援之贼。此等贼众。一出碉外。已自失其险。尤可尽力多歼。使之胆落。阿桂当努力为之。至明亮处、所调南路兵四千。又吉地等处兵七百五十名。计将及五千。今川兵三千。又俱全赴宜喜。若再于宜喜现有兵内。抽选数千约可满万。自当急筹攻取。明亮现于何时进兵。著即速覆奏。以慰悬注。但明亮此路进兵系攻其无备。果能得胜。自属甚善。但究如治病偏方。难于实有把握。仍当以阿桂处为正路。朕亦惟阿桂是恃不可稍有疎懈。　　

○乙亥。以故贵州贵阳府属定番州麻响土司得子民子玉锦、黎平府属湖耳土司杨胜槐子秀达、均袭职。　　

○豁江苏上元县、占废坍涨民卫田二十九顷五十九亩有奇额赋。　　

○旌表守正捐躯之广东东莞县民詹进俦媳封氏。　　

○丙子。谕军机大臣等、据高晋覆奏、老坝大工久已戗填坚实。即二坝亦于二月初四开工。四月内可期告竣。至高堰山旴一带。砖石各工。其砃卸到底者。必须筑做排桩越坝。将水戽乾。方能打桩修砌。水深坝高。偶遇风暴。即被汕掣。因砖石未能办运迅速。现在严加催趱。约计四月底可以完工等语。同日吴嗣爵覆奏、亦大略相同。二坝工程既已镶填坚实。自可无虞。惟高堰砖石各工。所关甚钜。据称二月间始行购料。且必须筑坝戽水。方可兴修。其工颇不易办。安能于四月内全完。高堰界格河湖。为淮扬一带保障。上年黄水漫堤淮安板闸等处民舍田庐。已多受患。若高堰之工或有疎失。民何以堪。若不及早修筑坚完。遇夏秋雨大涨盛。冲啮恐有未便。又或工员因迫于期限。潦草赶完。致工叚有名无实。其为弊更大。著传谕高晋、吴嗣爵、将应办之高堰山旴一带工程。上紧董催。实力如法修砌。务期经久巩固。永卫民生。方为妥善。设或工程艰钜。需费较多。转不妨确实勘估。奏明动帑。朕惠爱闾阎。惟冀濒河亿兆。咸资安堵。即或因要工稍有费用。亦所不靳。若高晋等、不能实力奉行。惟凭工员估作。草率报完。虽存堤堰之名。而不能得捍御之力。倘有疎虞。恐高晋、吴嗣爵、不能当其罪也。将此由五百里传谕知之。仍将如何核办情由。即行奏覆。　　

○又谕、各省年终汇奏事件。前经谕交军机大臣、酌定条款。令各督抚、于封印开印前后。分别陈奏。其有无逾限之处。统于三月内、较核办理。此等汇奏事件。理应依限入告。即如甄别教职佐杂。及盘查仓库。扣展公出日期各条。俱截至封印为止。并非难办之事。乃逼近岁除。始行具奏。虽未逾年内之限。而必待期满始办。非但羁延。亦太拘泥矣。前因敦福具摺过迟。曾经降旨申饬。今统核各省汇奏日期。陈辉祖、毕沅、韦谦恒、亦与敦福相同。陈辉祖、毕沅、韦谦恒、俱著传旨申饬。　　

○命内阁学士彭元瑞、充三通馆副总裁。　　

○以故奉恩将军绰和诺子爱新泰袭职。　　

○丁丑。上诣畅春园、问皇太后安。　　

○谕军机大臣等、前日据熊学鹏奏、查出字句违碍、不应存留各书进呈销毁一摺。随于摺内批示。以粤西此等事少。不必过求矣。今阅缴到书籍内。高熊徵钞本文集。其平滇三策。尚属有见。即其中签出各句。亦系设为贼意诘难之词。并无关碍。所云昭义将军。系马承荫曾经袭封伯爵。后降顺逆藩。党恶为虐。原属反覆无良之人。但熊徵致书于彼。劝其归正。非与私通。此外诸篇。虽间有激烈过甚之词。并非谬妄。不在应毁之列。至陆显仁、格物广义一部。多系剽窃前人讲学尘言。杂以一己拘墟之见。所论多蹖驳不纯。留之恐贻误后学。其书板书本。自应销毁。并书名亦不必存。至其书内所签各处。均非讪诋之语。不得谓之悖逆。竟可无事苛求。恐熊学鹏、因查有应毁书籍。辄将其家属拘系。致愚民畏惧惊惶。则过当矣。著传谕熊学鹏、如查书之家。其子孙有拘系者。即行释放宁家。但谕以向后勿拾唾余。妄有著述。致干不遵教令之咎。熊学鹏、即速妥协办理。毋致稍涉滋扰。将此论令该抚知之。仍将如何遵办之处。附便覆奏。　　

○是月。署山西巡抚巴延三奏、查平顶山、坐落察哈尔地方。曾经都统常青、勘明煤苖显露之处。可得窰二十八座。既与游牧无妨。并于附近归化城之蒙古民人。均有裨益。应请招商试采。以收地利。报闻。　　

○河东河道总督姚立德奏、徐州黄河志桩。桃汛长水至一丈二尺。较上年多三尺六寸。一切扫坝。工程坚实。足资抵御。南岸毛城铺滚坝。因上年冲刷宽深。难以再为开放。前经奏请于唐家湾地方。将河头淤高处。挑挖深通。以备宣洩。北岸潘家屯引河。现已赶办堵闭。黄水亦渐次消落。各工俱极平稳。惟邳睢厅属、南岸陈家庄地方。河溜冲刷外滩。渐近堤根。现饬工员赶筑坝台。以防汛水。至洪泽湖、御黄济运。甚关紧要。现届桃汛水长。必须豫腾湖面以为容纳之地。因将清口东坝。启拆八丈连旧存口门。计宽二十八丈。湖水极为畅达。得旨、览奏欣慰　　

○署湖广总督陈辉祖奏、湖北武昌省城金沙洲、太乙宫等处。滨江石岸。迎溜冲刷。坍裂正岸八十丈。护岸七十七丈。急应修筑。以防汛水报闻。　　

○署云贵总督图思德奏、各关隘出防官兵。向于春深瘴发时。酌移水土平善地方。以资防守。现拟于曩宋关扼要处。酌留兵二千名。屯劄大营。杉木笼、黄林岗、关邦、中山等处。均设总卡。遴选将备。驻守稽防。至龙陵关路通木邦、腊戌、亦酌留防兵五百名。派员管领。余俱彻回原营差操。又普洱地方。地气炎热。烟瘴早透。所派驻防兵七百名。亦即同期陆续彻回。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百七十九


大清高宗法天隆运至诚先觉体元立极敷文奋武孝慈神圣纯皇帝实录卷之九百八十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书
  </div>
  <div class="pagination">
   <a href="清实录乾隆朝实录_page1301.html">
    上一页
   </a>
   <span>
    ...
   </span>
   <a href="清实录乾隆朝实录_page1297.html">
    1297
   </a>
   <a href="清实录乾隆朝实录_page1298.html">
    1298
   </a>
   <a href="清实录乾隆朝实录_page1299.html">
    1299
   </a>
   <a href="清实录乾隆朝实录_page1300.html">
    1300
   </a>
   <a href="清实录乾隆朝实录_page1301.html">
    1301
   </a>
   <span class="current-page">
    1302
   </span>
   <a href="清实录乾隆朝实录_page1303.html">
    1303
   </a>
   <a href="清实录乾隆朝实录_page1304.html">
    1304
   </a>
   <a href="清实录乾隆朝实录_page1305.html">
    1305
   </a>
   <a href="清实录乾隆朝实录_page1306.html">
    1306
   </a>
   <a href="清实录乾隆朝实录_page1307.html">
    1307
   </a>
   <span>
    ...
   </span>
   <a href="清实录乾隆朝实录_page1303.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
