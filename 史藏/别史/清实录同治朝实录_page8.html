<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 8 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 8 页/共 505 页</h1>
    <div class="content">
监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

咸丰十一年。辛酉。九月。壬寅。上诣几筵前行月祭礼。向夕。复诣几筵前供奠。　　

○谕内阁、户部奏、广东省厘银。仍未遵照章程造报。请将局员议处一摺。广东省自咸丰八年四月起。至九年十二月止。共收厘银五十一万三千六百余两。前因该督等并未奏明。擅行动用。奉旨勒限分赔。现已逾限。著两广总督、广东巡抚、严饬收厘军需各局员。将限内已否按成全缴。核实造报。至十年正月起新收厘银七十二万余两。并著筹还归款。专存候拨。毋得再行擅动。并将所收厘银。各项货物。作何定数抽收。以及防剿调派雇募官弁兵勇月支各数。均著遵照定章。据实分款造册报部。毋许含混。其延未详报之厘局各员。并著查取职名。交部议处。傥敢再涉延玩。即著户部将该督抚严参。以重帑项。　　

○又谕、户部奏、广东省奏报溢坦屯田。变价不符。请饬照原议章程办理等语。广东省溢坦屯田变价。节经户部奏定章程。按坦亩肥瘠。匀搭变售。缴价充饷。另行收存候拨。不准擅动并令再于每亩定价之外。酌量增估银二十万两。发商生息。充作台兵经费。展限于咸丰九年十二月底止。一律售变。并奉谕旨批令速行。乃据劳崇光等奏、已变坦亩。仅收及半。尚有未变坦九百六十余顷。此项溢坦变价。原为接济军需。乃延阁四五年之久。既未遵议增估。又不按限全行变售。随时报拨。其已变坦九百四十九顷需。所收价银。除已奏明拨解安徽等省军饷外。其余银三十八万七千余两。又未随时造报候拨。辄行垫支广西军饷。至已变坦亩应徵租银。该省奏销册报。不但未将缴价换照以前应纳租银。扣明如数完交。且将七八九年缴价坦亩租银四万三千数百余两。全行免纳。其逾限未经缴价之坦。亦不遵照元年六年两次加租银数。徵收造报。与历次奏准章程不符显系任听局员。一味徇隐。尤属有心蒙混。著劳崇光、耆龄、严饬经管局员。按照该部前后奏咨。辶□刃将借用坦价。赶紧筹补。已变未变各坦。均著按限增估缴价。随时报部。听候指拨。傥敢仍前疲玩支饰。即著该部据实严参。并责令照数分赔。以重库款。　　

○又谕、官文等奏官军克复黄州府城等语。逆匪窜踞湖北黄州府城。经官文等调派李续焘等及彭玉麟水陆并进。相机攻剿。并经多隆阿统带马步全队。由蕲水会剿下游败匪。以截逆援。八月二十三日。我军设计诱贼出城。奋力冲击。贼尸遍野。其逃奔三台河渡江者。复被水师截杀殆尽。我军遂攻入城中。当于二十四日。将黄州府城克复。著官文等督饬各军。跟踪追剿。毋留遗孽。　　

○又谕、湖北巡抚胡林翼、秉性忠直。操守廉洁。由翰林历官府道。仰荷皇考大行皇帝特达之知。于咸丰三年调赴湖北军营。晋擢巡抚。赏给头品顶带。太子少保衔。在军营九年。赏罚严明。知人善任。克复武昌及沿江郡县。肃清楚境。并调遣官军攻复江西九江。军威丕振。所向克捷。本年八月。克复安庆省城。朕念其公忠体国。懋著勋劳。赏加太子太保衔。并赏给骑都尉世职。方冀长资倚畀。克奏肤公。乃以积劳成疾。甫经赏假。遽闻溘逝。披览遗章。实深悼惜。胡林翼著追赠总督。即照总督例赐恤。任内一切处分。悉予开复。应得恤典。该衙门察例具奏。并加恩予谥入祀贤良祠。并于湖北省及湖南原籍。建立专祠。伊子胡子勋俟及□山戊不□时由吏部带领引见。以示朕笃念荩臣至意。寻予祭葬。谥文忠。　　

○调安徽巡抚李续宜为湖北巡抚。仍驻扎湖北安徽交界地主。督办军务。　　

○擢广东按察使彭玉麟为安徽巡抚。未到任前。仍以布政使贾臻署理。　　

○以为守兼优。予贵州知府吴德溥鲁经芳、以道员用。　　

○以克复安徽桐城、宿松、湖北黄梅、蕲州、广济、各州县城。赏记名按察使曾国荃、委营总富平阿、协领双福、富庆阿、佐领穆图善、副将巢日升、陶茂林、参将石清吉、蓝斯明、谭仁芳、巴图鲁名号。余加衔升叙有差。　　

○以克复广西浔州府城。赏都司黄廷彪、李荣升、守备黄联开、利辉、巴图鲁名号。予外委李联升等以守备用。并赏花翎。廪生高翰以知县用。并赏蓝翎。余加衔升叙有差。　　

○以贵州铜仁御贼获胜。予知府沈丙莹优叙。余加衔升补有差。　　

○以广东攻克蓝山贼巢。免投诚贼目侯陈带罪。更名勉忠。并擢守备。赏蓝翎。　　

○以规避取巧。暨私行劝捐。革贵州道员莫超宗职。仍留营。同知冯燮坤革职。永不叙用。　　

○以约束兵丁不严。革贵州游击汤兰亭职。并逮问。　　

○癸卯。谕内阁、联捷、段晴川奏、巨捻回窜。沿河上下游一律肃清一摺。捻匪窜扰河南。自趋洛河东岸后。即向黑石关窜扑。经河南府知府樊琨督团击败。该匪回窜汜水县境。经联捷等合兵堵剿。复窜至郑州地方。扎筏凫渡。又经防河兵勇。奋力攻击。全股向东南洧川一路逃窜。沿河上下游一律肃清。著联捷等督率兵勇。认真防堵。毋令纷窜。在事文武官绅。著联捷等酌保数员。毋许冒滥。　　

○谕军机大臣等、瑞昌等奏、浦江严州被围。诸暨桐庐同时吃紧一摺。浙省南路军务吃紧。叠经谕令瑞昌等派饶廷选前往督办。乃该将军等未能破除情面。任令张玉良恇怯贻误。以致浦江严州同时被围。诸暨桐庐吃紧。实堪痛恨。此次严州城外各营。如何溃退。即著瑞昌、王有龄、查明失事各员。分别正法惩办。张玉良调度无方。亦应据实严参。林福祥现在桐庐。著即责成该藩司兼顾严州。但能力解城围。贼自未敢由桐庐深入。该将军等所派同知陈大力等兵勇。均著催令速行前进。交该藩司调度。以厚兵力。浦江被围紧急。并著责成饶廷选亲督官兵。前往救援。速解城围。以固东路藩篱。不得株守诸暨。致滋贻误。将此由六百里谕令知之。　　

○又谕、瑞昌王有龄奏、浙师不敷堵剿。请饬李元度星驰赴浙等语。现在江西贼势稍松。浙省情形。甚为吃紧。李元度之勇。本系浙江所募。自应先其所急。著官文、李续宜、即饬李元度督带所部练勇。星速前赴浙江。随同剿贼。毋稍延缓。将此由六百里谕令知之。　　

○又谕、瑞昌、王有龄奏、衢防紧要。请饬总兵赴任防剿等语。暂留衢防之候补总兵李定太、已派帮办徐宿剿匪事宜。即须绕道赴徐防剿惟衢州防务。正当吃紧。浙省并无统兵大员可以前往接办。著曾国藩即饬新授衢州镇总兵朱品隆迅赴本任。统领衢防各军。接办防剿事宜。以使李定太交卸起程。将此由六百里谕令知之。　　

○以记名按察使刘坤一为广东按察使。　　

○以滥押毙命。革湖南知县载沅职。并逮问。　　

○以克复安徽舒城县城。赏署知县陈元泰蓝翎。余加衔升叙有差。　　

○以浙江杭州解围。赏道员暹福、佐领佛尔国春等花翎。骁骑校英德畚等蓝翎。余加衔升叙有差。　　

○以四川成都办理城防出力。赏知州熊文治等花翎。中书刘芬等蓝翎。余加衔升叙有差。　　

○予江苏金山卫阵亡知县章振煦、外委倪荣茂、祭葬世职加等。　　

○甲辰。谕内阁、庆昀、廉至奏、理刑司员被揭。恃符狡展。请旨解任传讯一摺。察哈尔正蓝旗满洲理刑员外郎文增、于窃贼贡噶诺尔布并不在监一案。经看监佐领桑斋等详揭该员服役喇嘛珀楞累、有得贿纵放情事。屡经庆昀等严劄询问。该员辄以该旗克扣兵饷等词呈控。始终未将珀楞累交出。实属恃符狡展。文增著郎行解任。归案严讯。其所控该旗克扣兵饷一节。是否反噬。抑系事出有因。并著庆昀等彻底根究。以成信谳。　　

○以捕盗不力。革吉林协领辑顺、佐领松恒、图勒斌职。　　

○乙巳。以神灵默佑。颁东河河神庙扁额。曰全堤保障。　　

○谕内阁、户部奏、请催各省漕粮奏销。并请饬仓场衙门。将行查各案。迅速造送等语。各省漕项钱粮。向例定于隔年三月奏销。乃云南等省地丁奏销。及商税等项报销。又奏销案内欠送考成册揭者。该部叠次严催。迄未具题到部。实属任意迟延。著云贵直隶总督漕运总督、云南山东河南浙江江苏湖南湖北江西各巡抚、淮关监督、按照户部单开件数。严饬所属赶紧造报。并著吏部查取各该省历任迟延各职名。分别议处。至浙江省漕白粮奏销各案。及坐粮厅应造漕白粮销算清册。前经户部分别行查咨催。乃至今未据咨报。亦属迟误。著仓场侍郎将户部奏催各案。分别迅速造送。其迟延各职名。著吏部一并查取。照例议处。　　

○又谕、刑部奏、各省秋审外拟情实缓决。闲与部拟不符。请旨更正办理一摺。本年正月内。皇考大行皇帝特降恩旨。查办减等。所有各省本年秋审人犯。经刑部会同大学士等分别酌拟。将应行减等及不应减等者。节次开单具奏。业已核其情节。次第施行。各省自应钦遵办理。除云南贵州广西福建奉天甘肃湖南浙江江苏江西山东山西直隶热河等省。所拟情实缓决。无庸置议外。其广东黑龙江四川陕西湖北河南等六省。所拟情实缓决。闲与部拟不符。惟念该省具题之日。在未接部咨之先。著加恩免其议处。仍著刑部将各省不符之处。一体更正。　　

○又谕、僧格林沁奏、追剿各股捻匪。连获大胜。全行击败回巢。请将尤为出力各员。先行奖励一摺。江南捻匪。先后分扑山东。抢渡运河。自泰安径扑济南。势甚猖獗。八月十五日。僧格林沁亲统诸军。督同德楞额兵勇前进。该逆闻风东窜。复盘踞湖山泊迤南孙家镇十余村。经德楞额等抄击。贼由靳家桥改窜青州。九月初一日。马步各队赶到。追至河滩。毙贼二千余名。初四日。德楞额等于临胊县南、东西河岸。设伏抄袭。两路各毙贼数百名。初七日。追至诸城县属五湖山口。顺河追杀。毙贼百余名。复追至莒州蒋家岭柳家店等处。共毙贼二千余名。生捦一百余名。初十日。追至沂水县沂河东岸。黑旗捻首跨河抗拒。我军分队奋压。贼纷纷败退。追杀十余里。该逆合服扼拒。复经德楞额等冲击追杀四十余里。毙贼一万余人。救出难民数千名。黑旗股匪。剿杀殆尽。并毙贼目数十名。十三日。追至兰陵镇。将步贼千余全行剿灭。余匪向徐州败窜回巢。捻匪自入东境以来。虽叠经剿击。总未大受惩创。此次僧格林沁亲督大军。痛加剿洗。洵足以寒贼胆而快人心。僧格林沁躬冒矢石。调度有方。著加恩赏还御前大臣。并赏还黄缰。以示优奖。副都统德楞额前因防剿不力。降旨交部议处。此次剿匪。极为出力。功过尚足相抵。著免其议处。仍留僧格林沁军营。带兵剿贼。俟续有劳绩。再行请奖。协领舒通额、著赏给头品顶带。并赏穿黄马褂。副管恒龄、著赏给达春巴图鲁名号。并赏穿黄马褂。协理台吉讷林丕勒、著赏给头品顶带。并赏给巴噶图尔台巴图鲁名号。克兴额、著赏给格根图巴图鲁名号。并赏穿黄马褂。协领色尔固善、著赏给头品顶带。佐领富尔荪、著以副都统用。　　

○又谕、谭廷襄奏、请将昬庸乖谬之知县。革职拏问一摺。山东博平县知县宋克扬、因该县团总胡得俊把持钱漕。并未讯问明确。辄行杀毙。以致该县乡民。传帖聚众。欲图复仇。并据该抚访闻系该员假捏巡抚劄文。将胡得俊正法。似此昬庸乖谬。实出情理之外。宋克扬著革职拏问。交谭廷襄提省从严讯办。寻阎敬铭奏、宋克扬讯无妄杀团总。暨假捏劄文情事。惟于胡得俊藉团抗粮。未能先事惩办。实属庸懦。业已革职。应免置议。报闻。　　

○谕军机大臣等、前据胜保奏、请调建昌驻扎之黑龙江马队。当以该处尚有土匪。藉资弹压。未准分拨。本日据胜保奏、渡河捻匪猖獗。仍恳将建昌所驻马队。饬拨前往一摺。驻扎建昌之黑龙江马队一千名。现须弹压土匪。且另有调派之处。断难拨赴胜保军营。所请仍毋庸议。至所称捻匪欲分东西中三路北扰等语。该大臣前此奏报北路军务肃清。何以以此次捻匪乘该大臣北上之隙渡河纷扰为词。复行渎请。必欲添调马队。希图卸责。著就现有兵力。分投截剿。傥任令该匪乘闲北犯。朕惟该大臣是问。恐不能当此重咎也。将此由六百里谕令知之。　　

○添派工部右侍郎宋晋恭理丧仪。命前任户部右侍郎杜＜?乔羽＞留京候补。山东巡抚谭廷襄督办团练事宜。　　

○命湖北按察使裕麟来京。以候补按察使阎敬铭为湖北按察使。　　

○改四川建昌镇属登相泛为靖远新营。添设相岭顶、象鼻岭长老坪三汛。改设龙潭沟一汛。添筑木厂沟、过路坎、碉楼各一座。移设游击千总各一员。把总外委各三员。额外一员。移拨马战守兵一百五十名。添募新兵一百名。练勇三百名。从署总督将军崇实请也。　　

○以山东帮办团练得力。赏按察使贡璜花翎。予道员卢朝安优叙。　　

○以山东青州击败捻匪。予头等侍卫舒明安等加衔升叙有差。　　

○予湖北大冶阵亡知县倪应颐祭葬世职加等。　　

○丙午。上以奉移梓宫回京日期。诣几筵前祗告。行礼。　　

○遣官祭历代帝王庙。　　

○谕内阁、福济奏、续获胜仗。川北肃清。请将出力各员。开单请奖一摺。据称四川自绵州解围后。蓝逆遣悍贼数百人渡江。经卢又熊等派兵追击。并渡河助剿。蹋毁青油坝贼巢。北道一律肃清等语。所有福济保举各员。著骆秉章详细查明。是否实有劳绩。核实保奏。单二件并发。　　

○谕军机大臣等、福济奏、由川至滇。道途梗阻。拟会同张亮基商筹进取。催齐欠饷。方能赴滇等语。四川卭雅地方。据崇实奏报一律肃清。黔中铜仁解围。办理渐已得手。现在云南军务未蒇。交福济查办事件。均极关紧要。必须速行赴任。办理一切。张亮基现已谕令来京。川北防兵。谕交瑛棨调度。著福济迅速前赴云贵总督新任。即或道途稍有梗阻。亦应设法绕越。不得以道阻饷绌为词。迁延观望。致滋贻误。云南藩司萧浚兰、并著福济饬令迅速赴滇。毋得藉词逗遛。致干咎戾。将此由六百里谕令知之。　　

○予四川什邡等处阵亡游击吴伟南、守备杨宗余、祭葬世职加等。　　

○予江南江甯殉难举人周洛等绅民妇女二千二百余名口分别旌恤如例。　　

○丁未。上诣几筵前行启奠礼。向夕。复诣几筵前行辞奠礼。　　

○复浙江严州殉难已革知府李文瀛原官。予祭葬世职。　　

○戊申。恭奉大行皇帝梓宫由山庄启驾。上诣几筵前奠献。哭尽哀。届时灵驾启行。上跪送于殿檐下。步从出丽正门。跪候梓宫升大轝。步送至西欓木西。哭不停声。由闲道豫诣芦殿。敬视陈设。祗候梓宫至。哭泣跪迎于幔城北门外。奉安讫。行夕奠礼。　　

○诣行宫东所问母后皇太后安。西所问圣母皇太后安。至还宫皆如之。　　
</div>
    <div class="pagination">
<a href="清实录同治朝实录_page7.html">上一页</a><span>...</span><a href="清实录同治朝实录_page3.html">3</a><a href="清实录同治朝实录_page4.html">4</a><a href="清实录同治朝实录_page5.html">5</a><a href="清实录同治朝实录_page6.html">6</a><a href="清实录同治朝实录_page7.html">7</a><span class="current-page">8</span><a href="清实录同治朝实录_page9.html">9</a><a href="清实录同治朝实录_page10.html">10</a><a href="清实录同治朝实录_page11.html">11</a><a href="清实录同治朝实录_page12.html">12</a><a href="清实录同治朝实录_page13.html">13</a><span>...</span><a href="清实录同治朝实录_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
