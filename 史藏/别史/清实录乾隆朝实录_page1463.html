<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1463 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1463 页/共 1860 页
  </h1>
  <div class="content">
   ○甲申军机大臣等议覆、署乌里雅苏台将军巴图、条议科布多积谷运赴、乌里雅苏台。并酌减耕田兵丁事宜一科布多屯田。应暂停十五分。祇屯种六分。仓内大麦较多现放官兵口粮。先尽此项支给。嗣后惟种小麦青稞。俟收存相等。再行匀放。一、原设屯田兵丁六百四十余名。现议祇屯六分。每分三十三人。应留蒙古兵一百五十名。绿营兵四十八名屯种。再留绿营兵九十二名。派充看守仓库等差。余均彻回。仍酌留游击一员。千总一员。把总三员。分管屯田等事。蒙古章京内留三人派管各部落人等。均交台吉噶尔旺统辖一驮运仓谷。应用乌里雅苏台、官驼一千二百只。并由该处房租项下。动支银两。交喀尔喀四部落。修理户□世绳一千副。其备用口袋。交归化城道员采办。一、乌里雅苏台仓房六十间。除积谷及存贮茶烟外。闲房无多请先建二十间备用。如不敷另行奏添。一、兵丁口粮。向由仓谷放给。各兵自行碾食。前经奏准、每斗加给二升。惟黍麦等项。一经碾舂耗蚀。较例得米面之数。仍属减少。兵食尚形拮据。请于每斗加支二升外再加二升均应如所请。从之。　　

○陕甘总督勒尔谨奏、甘省各提镇营。节年派往伊犁等处屯田、及进剿金川、缺损器械。业经分别补制。并奏准于司库借支。分年扣还。陕省事同一例估需银四万六千两有奇。请由西安司库借给。除提标于岁取马厂地租内扣还。余营均按额设公费。分作六年八年归款、报闻。　　

○是日、立春顺天府进土牛春山宝座。　　

○乙酉。上诣大高殿行礼。　　

○诣安佑宫行礼。　　

○幸圆明园。　　

○谕、据莽古赉奏、请赴五台陛见。将军印务。交副都统永铎署理。而永铎又以年班。亦请赴五台陛见。观此则均有不合。年班当于年终来京。何必急于陈奏。既经莽古赉委。署将军印务。乃仍拘泥奏请。亦由莽古赉不与会商所致。如将军、副都统、同时并出印务将谁委耶。莽古赉永铎、俱著严行申饬。　　

○丙戌谕军机大臣等、本日据富勒浑覆奏、接奉王亶望革职留工效力谕旨。摺内止称俟阿桂等到工履勘。公同酌议办理。并无惶悚引咎之语。殊属非是。前以富勒浑现任闽浙总督。而于王亶望留眷在杭一事。并不据实参奏。是以降旨同三宝等交部严加议处。该督接奉此旨。自当切实引咎。何乃竟无一语提及。至王亶望如此有亏大义。朕并未重治其罪。尚令留办海塘。尤应自知感悔。即伊扪心自问。无颜对人亦岂容隐饰于君父之前竟如无此事者岂尚屈抑伊乎。至革职之后不敢具摺。亦当呈请富勒浑转奏谢恩。王亶望曾任巡抚何竟昧昧若此。恬不为事耶至富勒浑。摺内称、因各府县本任。俱有应办事件。不能驻工经理。酌委丞倅佐杂人员在工。管束人夫经手钱粮俾各有专责。不致诿卸等语。自应如此办理。前据李质颖奏、王亶望欲将留工各员派署地方印务。朕彼时即以王亶望为非是今富勒浑所称现任之员。不能在工分理。可见前此王亶望所见甚为纰缪然此尚其过之小者是以姑置勿论。但富勒浑于此事。何以从前亦未奏及。是伊竟是一糊涂无能为之人。于事理全未明晓。岂身任总督者应若是乎。富勒浑著传旨申饬。至摺内称石塘之外。必须另筑坦水。若即以柴塘作坦水。每年必须岁修等语。前以李质颖面奏、改筑石塘后。柴塘仍须岁修。是以降旨莫若即以柴塘作坦水。更为得力今据富勒浑所言。是石塘外必须另筑坦水。将来柴塘可以不必岁修。与李质颖前奏互异。殊不可解著传谕阿桂等、于到工时。即公同详悉履勘。将富勒浑李质颖所言。孰是孰非。确按情形妥慎筹画。据实具奏。将此由六百里传谕知之富勒浑摺、并钞寄阿桂等阅看。　　

○又谕、据福康安等奏、清厘积欠盐课。设法筹办一摺。所称四十四年现已清完四十五年新课。分限勒催随销随解以冀年清年款。所办已为妥协。惟所称历年旧欠。所徵无多。若责令带徵。终归悬宕请将前项无著银三十二万余两在于通省养廉内酌量银数多寡。分作八年摊扣全清等语。此项积欠盐课。俱系历任之督抚藩司。经理不善所致。于现任之员无涉。若派令均摊。则从前承办之员转得置身事外。而现任各官接扣著赔。于事理殊未平允况养廉原为办公而设。若令摊补旧欠用度亦未免拮据因思裴宗锡封存家产从前著赔减价平粜银两为数无多若令再赔出十万亦不为过。图思德历任督抚有年又并无出色之处亦应令其家属分赔。至其余银两如李侍尧曾任云南总督。因婪索获罪查。抄其家产已经入官但念盐课积欠无著。除裴宗锡等赔项之外为数尚多。即著加恩将李侍尧入官估变银两划抵。又钱粮系藩司专责。滇省历任藩司中。有并无赔项者亦岂得任其漏网。如此分别著赔积欠尽可全清何必又于现任各员。纷纷摊扣乎。除图思德家属、就近令该旗查办历任藩司交军机大臣查明另行办理。至裴宗锡名下应赔之项。著传谕喀宁阿即将封存财产内、分别解京估变归款一面据实覆奏将此由四百里传谕喀宁阿、并福康安等知之。　　

○丁亥。上御奉三无私殿。赐皇子皇孙诸王等宴。　　

○谕军机大臣等、朕屡闻国泰在山东巡抚任内。不能得属员之心致有怨言。恐其别有不法款迹因传谕令于易简来京询问据奏、国泰并无别项款迹。惟驭下过严遇有办理案件未协及询问不能登答者。每加训饬。是以属员畏惧。致有后言此诚据实之奏。即如上年冬参奏知县黄钤、许保瑔不能留心查禁蓄发头陀一事。并将该管知府等参处办理。朕已觉其过当。已经降旨驳饬。伊亦自知太过。及询其比黄廷桂、李侍尧如何据称尚不致如伊二人之严厉。又询以国泰屡经保荐吕尔昌。有无徇庇交通情事。据称吕尔昌与国泰均系刑部司官出身。常委审理案件并无交通徇庇之事各等语。督抚身任地方稽察属员是其专责。自应随事留心教导。但宽严期于得中。至接见属员。询问地方事务。尤宜虚心采访。使人人得以尽言。方于公事有济。若动加呵斥。致令畏惧。何以得申下情。况各府州县。事务繁多岂能尽行记忆。有问即答即如山东巡抚任内事件。若当面询问。国泰能一一奏对乎。朕于各督抚。从不肯寄耳目于藩臬。但于易简系大学士于敏中之弟。经朕面询。自不敢不据实奏对。是以令其来京陛见今据所奏如此。是国泰尚系办事认真欲速见长之过。并非有别项劣迹然过犹不及亦不可不知。著将询问奏对缘由、传谕国泰、令其知所警惕。痛加改悔。所谓有则改之无则加勉。凡事宽严适中不可太过亦不可不及。若伊奉朕此旨。即自知猛省。随事留心更改。将来自可长受朕恩为国家好大臣。岂不甚善若再不知改悔。或因此转加模棱。不认真办事。是伊自取咎戾。朕不能为国泰宽也。至于易简、既奏称国泰并无别项款迹。将来或经发觉。或被访闻不特国泰罪无可辞。即于易简亦有应得之罪著传谕国泰、并于易简知之。　　

○戊子。上诣安佑宫行礼。　　

○御正大光明殿赐朝正外藩等宴召乌珠穆沁和硕车臣亲王玛哈索哈科尔沁多罗郡王桑对扎布喇什噶勒当、固山贝子多罗额驸班珠尔、柰曼多罗郡王拉旺喇布坦、阿巴噶多罗郡王喇特纳什第、喀喇沁多罗郡王喇特纳锡第、多罗贝勒多罗额驸扎拉丰阿敖汉多罗郡王齐默特噜瓦、固山贝子固山额驸垂济扎勒、辅国公多罗额驸桑济扎勒、巴林辅国公和硕额驸德勒克喀尔喀和硕亲王固伦额驸拉旺多尔济、土默特多罗贝勒索诺木巴勒珠尔、青海固山贝子罗布藏色布腾、杜尔伯特辅国公扎纳巴克、回部郡王品级贝勒霍集斯等、至御座前赐酒成礼。　　

○谕、据富勒浑奏、浙省漕艘。因上年黄河水阻。抵坝后起卸回空。归次迟。延现据催空官绍兴后帮千总薛永清禀报、岁内可陆续到齐并请展至正月内开兑等语漕艘冬兑冬开向例甚严此次浙省回空迟延。虽由上年抵通较迟所致。但富勒浑既欲沿途催趱。即应专派道员或同知将备等官往催。庶呼应较灵乃仅派千总微员前往迎催何不知轻重若此富勒浑著传旨申饬至所称、援照乾隆十九年、四十三年、展限之例。各省粮艘。关系正供十九年旧案固未可援以为据即云四十三年近例可循。但若逐年递展。将来何所底止。且浙省如此。他省亦将效尤。其应如何设法督催、不致稽迟之处。著交部迅速定议具奏。寻奏、嗣后漕船重运回空。应令沿途督抚、及总河、总漕专派道府大员。或丞倅将备等官。亲驻河干。实力督催务遵定例日期抵次。其应领修置物料银两。均令于抵次前。豫为筹备。船到即可趱办。得旨。依议速行。　　

○谕军机大臣等据富勒浑奏、报销办差经费钱粮实用银十九万八千七百余两。均系实用实销。并无浮冒等语。此事前据李质颖在京面奏、上年办差经费。俱系王燧在总局支销。王亶望惟言是听其中并有借名浮开物件价值。差竣后各自分用譬如铜火盆一项。所费无几。竟开销至数百两。可知冒开者正复不少。但不便以南巡办差之事。将承办各员参劾。俟查明通融办理等语。朕彼时以李质颖口说无凭。应查明再行办理。今李质颖在浙半年有余。尚未查办清楚。富勒浑到杭未久。即将此案造册报销。若非李质颖从前办理迟延。即系富勒浑有意周旋王亶望。乘李质颖尚未到任之先。急将此案办出。二者必居其一。且其间恐竟系富勒浑希图速结之意为多。著传谕阿桂、于查勘海塘时。就近将差费报销之事。确实查核。即李质颖所奏。通融办理。亦不过含浑之词。其实在如何办理之处。阿桂务须秉公查办。并将差费确数。核实奏销。富勒浑摺著钞寄阅看。将此由六百里传谕知之。　　

○又谕、本日据富勒浑等覆奏采运本省石料。以济要工一摺。内称借项添造运船五十只协济等语。此项船只。前据李质颖在京奏称王亶望欲令商人造办船只。装运石料。有商捐银二十万两。听候动支等语。则一应成造运石船只。俱应动支此项银两。何以又称借项添造。著传谕阿桂等、查明此项船只。是否动用别项公帑成造。抑或即以此项商捐、称为公项动支之处。即速查明据实覆奏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百二十二

大清高宗法天隆运至诚先觉体元立极敷文奋武孝慈神圣纯皇帝实录卷之一千一百二十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑正月已丑上御正大光明殿。赐大学士尚书等宴。　　

○庚寅。谕、朕于二月初六日御经筵。所有应行事宜。各该衙门照例豫备。　　

○谕军机大臣等、据郝硕奏、接准福建知会、拏获信奉罗教之宁都州人廖慧恩、张翰彩等。并起获收藏经卷。提犯至省审讯。两省所审犯供、及起出经卷。有互异之处。恐有不实不尽。现在复加严审。并逐细搜拏夥党。从重定拟具奏等语。此案先据富纲奏到时。曾传谕郝硕即行严缉案犯派委妥员。解闽审办。并令沿途小心防护。毋致疎虞。今据郝硕所奏、江西省拏获之犯甚多。若尽行解往闽省。恐不免有在途兔脱之事。著传谕郝硕、如现在所获人犯。讯明供证确凿。无须解闽质讯者。即可在江西定案办理。或江省获犯较多。并不如将福建所获之犯、解至江西归案审讯。如必须解往闽省。亦止将要犯一二人、派委干员管解前往。其余仍留该省审拟具奏。将此由五百里传谕郝硕、并令富纲知之。　　

○壬辰。谕、朕此次巡幸五台。著諴亲王、质郡王、大学士英廉、协办大学士尚书永贵、留京办事至回跸日期。不过月余。所有月选官。文职知县以上。武职守备以上。俱候朕回銮。带领引见。其余俱照向例、著王大臣验放。其各省应进奏摺。俱著赍赴行在投递。该部通行传谕知之。　　

○癸巳谕五城内外粥厂。前于例给米石外业经加恩。每厂每日、增给米一石以资煮赈。但向年各厂。俱于三月二十日停止。恐其时贫民就食者尚多。著再加恩展赈一月。以示优恤该部即遵谕行。　　

○又谕曰、巴延三等奏、粤省差委乏人。请拣发知州二员知县四员一摺。前因本年会试榜后挑选举子。所有江西省请简知县。已交吏部存记。于挑选分发时酌量多拨数员。此次巴延三等请简知县。亦著吏部照前旨办理。其所请知州二员著交与验看月官之大臣。照例拣选。带领引见。发往差委。　　

○甲午。谕、朕启銮以后。户部堂官随驾者多。其尚书事务。著英廉暂行署理。步军统领印务。亦著英廉兼署。曹文埴著署户部侍郎。其工部侍郎员缺。著杨魁署理。　　

○乙未。谕曰明善奏、杜尔伯特郡王博斯和勒病故。其盟长印务。暂令副盟长贝子和托罗署理。扎萨克印务。令协理本旗事务台吉车伯克等署理。其博斯和勒之郡王爵。应以伊子那旺索诺木承袭。第年甫七岁。若送至热河引见。不能乘马等语。博斯和勒溘逝朕心甚为轸恻。著加恩赏给乌里雅苏台库银五百两那旺索诺木即令承袭郡王。俟年长能乘骑时再送热河引见。　　

○谕军机大臣等、前据勒尔谨保奏笔帖式景福、勤慎供职。遇有差委认真查办。实为微员中难得之员恳恩以州县补用一摺。当交军机处存记本日吏部将该员带领引见。朕观其人。不过平常供职之员。勒尔谨何乃破格保奏。此等微员。祇系在总督衙门。钞写文案。并无办理地方事务。若以其行走亲近。遽行保奏。恐开属员奔竞之端。此风断不可长。勒尔谨、著传旨申饬。　　

○以故阿勒台乌梁海散秩大臣伊苏特子莫罗木达尔扎袭职。年未及岁以总管硕博克章京玛木特、代理应办事务。　　

○丙申。孝圣宪皇后忌辰。遣官祭泰东陵。　　

○丁酉厘正上辛祈谷典礼。谕、本月二十三日。内阁进呈、礼部具题壬寅年、各坛庙祭祀斋戒日期一本册开正月十四日次辛祀祈谷坛。所拟甚属不当天子父天母地祇承之义。不可稍弛从前雍正七年恭奉皇考世宗宪皇帝谕旨。以定例正月上辛。若在初五日以前。则改于次辛。但元旦朝贺。乃朕躬之礼仪。若因此而展祈谷之期。于心实有未安。著于上辛行礼。煌煌圣训。实万世不刊之论。朕御极以来。遇正月初三日以前上辛。因必须隔年斋戒。是以改用次辛。其有初四日上辛。亦改用次辛行礼者。则因圣母皇太后祝厘初祉。朕于元辰躬率王公大臣、拜贺东朝。仪节不容稍阙。至明岁正月初四日上辛。并非向年可比矣。该部何得亦改次辛。况冬至南郊礼成。有于次日受贺者。所谓礼缘义起。而义以方外。尤必敬以直内。如谓臣下意在尊君。不敢轻易朝正令典。亦当备查往例。具奏请旨。乃礼部遽行题达。何昧昧一至于此。至阁臣职司票拟。于此等典礼攸关之章疏。何以并不细心请旨拟签。必待朕自行看出耶。所有礼部堂官著交部严加议处。大学士等著交部察议。至祀典本属吉礼。而上辛祈谷。尤岁首钜仪。乃该部必于二十三日具题。阁臣亦即于是日呈进。朕虽不以此责备。而诸臣岁忽若是。可谓不知仰体朕怀矣。所有明岁祈谷行礼。仍用上辛并著为令将此通谕中外知之。　　

○朝鲜国王李算、遣使表贺冬至、元旦二大节。又奏谢恭奉恩谕、并进贡方物。得旨览王奏谢。知道了。前经降旨。所有陈谢表章。随进贡物。概令停止。今该国王奉到此旨。具奏称谢。复具表恭谢加赏缎匹。仍各具方物随进。本不必收受但既专使远来。仍令赍回。徒滋往返。若照例留作正贡。该国王届正贡之期。仍以向年备物呈献。非所以示推诚而昭体恤。此次贡物、著收受仍加赏鞍马绸缎貂皮等物。嗣后务宜恪遵前旨。毋庸备进若再进必令赍回该国王、其善体朕柔惠远人以实不以文之至意。　　

○戊戌谕、前据福康安等奏、清厘积欠盐课。请将旧欠无著银三十二万余两。在于通省养廉内。摊扣归款等语。此项积欠盐课皆系历任之督抚藩司等、经理不善所致。于现任之员无涉若派令。均摊则从前承办之员转得。置身事外于事理殊未平允。业经降旨令历任督抚等分认赔补现据图思德家属、认赔银七万两又裴宗锡封存家产已谕喀宁阿查明令其赔出十万两今据喀宁阿覆奏、裴宗锡所封赀产为数无多合计滇省无著银款。不敷抵补。云南历任藩司。如宫兆麟王太岳孙士毅俱缘事降革。本身亦有应缴款项。至朱椿曾任云南藩司。钱粮是其专责。朕不追治其罪。已属格外之恩。且伊系现任之员。此项积欠银两。自应著落认赔。著姚成烈谕知朱椿、令其自行分认使公项有著。不致久悬朱椿经朕特加擢用。具有天良。自当感激朕恩。据实呈报。将此由四百里传谕姚成烈知之。　　

○己亥。谕军机大臣等、朕此次巡幸五台。其北台地境高寒。业经降旨毋庸豫备矣。今阅向导处程站图内、所拟朕临幸各处地段较多其中有已经豫备者。恐亦有未经豫备者。著将原图发交喀宁阿阅看。将所拟临幸各处。已经豫备者某处未经豫备者某处另行绘图贴签声明。其未经豫备之处。据实奏闻。即可无庸前往。将此由五百里谕令知之。　　

○又谕、据富勒浑奏、抢修石塘工段、暨现在沙水情形一摺。内称范家埠塘外阴沙一块。中冲水沟。大溜逼近塘根。因于顶冲处所添筑柴工盘头一座。随按筑护沙埽牛三十丈。并添筑挑水坝。察看潮势。仍逼近章家庵一带遄行。至新建盘头挑水坝处所大溜挑开老沙藉以无坍。随复拟于万嘉庙塘外。添筑盘头一座。俾上下帮助。以挑来回大溜。使之回向南趋。余俟阿桂等到工。再行公同履勘情形。筹议具奏等语。已于摺内批示矣。至详阅图内所筑上下盘头二座。其顶冲形势。较之章家庵。尚为稍减。该处施工筑做盘头。似未十分得力。朕意莫若竟于天字号章家庵处所。赶筑盘头一座。使溜势向外挑开。不致复逼塘根。已于图内用朱笔圈识。著发交阿桂等阅看。将是否应如此办理之处公同察看情形。详酌妥议具奏。将此由六百里发往、令将如何筹办缘由。即速由驿覆奏。　　

○庚子谕前经降旨。将伊龄阿调补粤海关监督。已届月余。未见伊具摺谢恩。殊不可解。从前伊龄阿赍递奏摺。为期颇速。何以今次如此迟延向来内外调任人员。无不具摺谢恩者。岂伊龄阿因由盐政调任监督不满其意。遂任意疎慢若此耶。著传谕伊龄阿将因何不即谢恩缘由。据实回奏。　　

○伊犁将军伊勒图奏、前准部咨。乌什普尔壅积。应行停减。将年获铜觔解赴伊犁鼓铸制钱。查添炉配铸点锡、向由内地调取。黑铅系本处采挖。伊犁每年约获铅万余觔请将乌什普尔停铸二千七百串计铜二万二千余觔。应配黑铅九千余觔。于每年采挖之数。自可有盈无绌。至添盖炉房。调拨匠役。均俟会同绰克托商办。报闻。　　

○辛丑。谕曰、车登多尔济等奏、现居京师之俄罗斯喇嘛及学习清汉语之俄罗斯学生。请如固毕尔纳托尔等所请另派来京更换一摺。本系照例应办之事。著即照所请行惟摺内牵引市易事件。甚属繁琐。著传谕勒保、嗣后办事惟以简明为妥　　

○壬寅谕、领侍卫内大臣。例应轮流进班。乃日久因循。辄将王公散秩大臣等、代为轮充。取巧偷安。殊属不合阿桂、福隆安俱著进班。并派署领侍卫内大臣二员照乾清门委班长之例遇有旷误。令伊等补进。此二员即派济哈纳、阿克栋阿。若领侍卫内大臣全备。伊二人仍归散秩大臣之班。　　

○又谕、据阿桂等、参奏杭嘉湖道王燧、骄纵不法价买部民之女为妾。复于本管地方建造私宅。拆毁民居。添盖花园屋宇。以致民怨沸腾。并与市井小民。夥开银号。希图牟利。似此贪纵不职之员。断难一日姑容。此外恐尚有不法款迹。请旨革职拏问等语。王燧、著革职拏问交与阿桂等、严审定拟具奏。所有浙江杭嘉湖道员缺著盛住调补。并著即日驰驿前往。速赴新任。　　

○谕军机大臣等、据阿桂等、参奏杭嘉湖道王燧贪纵不职各款。现已明降谕旨。交阿桂严审定拟具奏矣。王燧由王亶望保荐擢用道员乃不思洁己奉公骄纵不法。种种款迹。行同市侩实出情理之外非寻常有玷官箴者可比。三宝前后历任有年即富勒浑李质頴、到任亦俱逾数月。伊等。岂一无见闻并未具摺参奏。且去年冬间。李质頴在京。召对数次亦并无一字提及。督抚纠察属吏。是其专责。似此贪纵不职之劣员。尚为曲予姑容。非此次阿桂等前赴海塘勘工。将伊款迹访查确实。专摺奏闻。则朕何由得洞悉。富勒浑等、平日所司何事耶。若论失察之咎。将来定案时。该督抚等、自当量予处分。然亦不过革职留任而止。伊等亦未必畏惧。除大学士三宝、就近令军机大臣等传询外。著传谕富勒浑、李质頴、令其扪心自问。应得何罪。即行具奏。　　

○又谕曰、阿桂等、奏勘海塘工程情形一摺。据称、现在赶筑之抢险条块石塘五百丈。所谓急则治标之计。实为刻不容缓。至察看工程。钉桩三万四千余根。砌石二百五十余丈。一切做法。尚为紧密。惟有严饬各员。上紧筑砌等语。此时亦只得如此办理。惟摺内所称、李质頴前在工所。目击钉桩甚难。每日打桩止二三根。而自十一二两月以来。打桩至数万根。何以难易迥殊。询之监督等官。据云先将尖竹签试。再钉桩木。施工较易。犹恐夫匠有削锯桩木、偷减尺寸情弊。再俟赴工刨验各等语。阿桂等、既恐有此等弊端。自当立行刨验。岂可俟再赴工所。始行刨验。已于摺内批示此时阿桂等、谅已验明应即据实速奏。又奏称富勒浑欲豫留坦水地步。李质頴仍欲岁修柴塘。俟李质頴到工。一并勘实、另行具奏一节。看来富勒浑与李质頴、于海塘一事。均不能确有定见切中机宜。而李质頴尤。不肯用心出力。即如商捐银二十万两。李质頴因与王亶望意见龃龉。即称王亶望欲令商人造船。今据阿桂等查案系在王亶望未到浙省之先。灶户等呈请令商人造办。经李质頴批饬盐道办理。今何以转将造船一事。专诿之王亶望。此处应问李质頴、从前因何如此陈奏自蹈面欺之罪。令其明白回奏。看来李质頴、竟属全无天良。即在广东正署督抚任内甚久。于茭塘沙湾盗薮肆劫一案。因循贻患幸得李湖接任后。上紧设法办理。始行彻底拏获。净绝根株。可见李湖能以公事为事。具有天良。李质頴则惟恐剿捕群盗。致烦兵力遂尔姑息养奸。任其滋蔓。贻害地方。竟属全无良心此案李质頴不过交部照例议处。乃近日广东学政道员等来京。朕询以此案原委。俱称实由李湖立意办理。始能为地方除害。即李天培亦不欲用兵剿捕。曾面经李湖诃斥并云若差往捕缉兵丁设为盗贼所伤。伊巡抚即当亲身前往。万一亦为所伤。国家自能为之复讎以彰国宪为大臣者居心如此始为不负任用之恩若如李质頴之幸免无事罔顾天良国家又安赖此督抚为耶朕临御四十六年以来兢兢业业。无时无事。不以敬天爱民为念。仰蒙上天眷佑。宁谧顺成。然朕总不敢自恃。稍弛敬畏之念。若为大臣者。不知敬畏存心。奉公守法。则天理亦必不容。断难逃朕洞见。内外大臣等、皆当共知警惕。各自凛守。毋谓命运恩眷。可恃无恐。遂尔恣肆无忌。如李侍尧、岂非目前榜样耶。将此传谕阿桂等知之。　　

○又谕、据阿桂覆奏、查办浙江报销办差经费一摺。内称查取奏销细册。详加核对。均系照南巡成例开销。并无浮冒。至李质頴到任后。并无驳查底册之案。惟富勒浑曾经驳查两款等语。此项奏销前据李质頴面奏俱系王燧经手。难免冒开情弊等语。若此。则销册内可驳者多。何以李质頴到任半年。转未驳查一条。是所办与所奏、并不符合。殊不可解。著传谕阿桂、将李质頴因何不行驳查之处。查明覆奏。又据阿桂奏、浙江差局总理。系嘉兴府知府陈虞盛、同王燧承办。上年浙江入境首站。朕因其所办过当。业经传旨饬禁。询之三宝等、称系陈虞盛所办。今该员虽已病故但与王燧通同浮冒开销。设其人尚在。自有应得之罪不可因其人已故。竟置不议也。　　

○陕甘总督勒尔谨奏兰州府属狄道州城西紧靠洮河。西岸山石壁立。逼水东注。城垣每患冲刷。经前抚臣奏准筑土坝一道小坝二道上年秋雨暴涨。原建小坝冲没。土坝亦间段倒塌。随亲往履勘。大坝中间。应改石堤余均用土工夯筑。并凿去西山石嘴急溜不使东射。其下流凝滩处所。均一律挑挖估需银、由司库酌发下部知之。　　

○癸卯。上还宫。　　

○谕曰、福隆安、现应随往五台。其未回京以前。所有兵部尚书事务。著德福暂行兼管。工部尚书事务。著永贵、暂行兼管。　　

○又谕、昨据阿桂等、参奏杭嘉湖道王燧、骄纵不法行同市侩。民怨沸腾。已降旨革职拏问。交阿桂等严审矣。至富勒浑、李质頴身为督抚。岂竟毫无见闻。乃并未据实劾奏。所谓整饬吏治者安在。且伊等于现办海塘事务。茫无确见在彼谅亦无用。富勒浑、李质頴、俱著来京候旨。陈辉祖向于河工事务。尚能留心讲习。海塘修筑机宜大略相同。著授为闽浙总督。至福建现有富纲在彼。已历年余。陈辉祖即在浙省督办塘工。并兼管浙江巡抚。俟海塘工竣。再往福建其浙江巡抚员缺。届期另行简放。所有江南河道总督员缺著李奉翰调补。河东河道总督员缺著韩鑅补授即速赴任。俟过伏秋汛再来京请训李奉翰俟韩鑅到任交代后。即赴南河之任亦不必来京请训。其江南淮徐河道员缺。著何裕城调补。河库道员缺。著刘锡嘏补授　　

○谕军机大臣等昨据阿桂等参奏、杭嘉湖道王燧买部民之女为妾。并于省城置买房屋花园。开设银铺种种劣迹同城督抚岂得毫无见闻所谓察吏者安在已明降谕旨。令富勒浑、李质頴来京候旨伊二人于海塘工务皆不能确有主见。认真留心尚非王亶望、王燧之可以分段派办塘工、使过者比伊二人应留塘工或留一人或俱不必留工之处著阿桂等酌定。据实具奏。　　

○是月。江苏巡抚闵鹗元奏据吴县、太湖厅禀报办解浙塘石料除十二月底已起运三千丈外现于正月再运一千丈。惟太湖厅工匠不敷开采随将江宁镇江等处工匠。调到三百余名。又委员赴安徽、宁池等处。添雇三四百名此后按工计料即可加倍起运。其宜兴、荆溪遵旨取用里石现已集工开宕。均可接济报闻。　　

○湖北巡抚郑大进奏、湖北各属水陆墩塘一千一百二十七座偶遇水涨冲塌及年久颓坏过多应请动项报销。其常年粘补揭盖均系文员自行修整惟各州县卫。有日久并无修理或数月屡次补葺、彼此偏枯。致多诿卸请按所管水汛塘房一座每年扣存养廉银一两陆路塘房一座每年扣存五钱交代时按日计算造报遇该境有应葺塘房准承修之员详动修理报销迨移营给兵。亦责令汛弁查察。定以水汛保护二年陆路保护三年倘限内任意践毁。汛弁徇纵即参治著赔得旨览。
  </div>
  <div class="pagination">
   <a href="清实录乾隆朝实录_page1462.html">
    上一页
   </a>
   <span>
    ...
   </span>
   <a href="清实录乾隆朝实录_page1458.html">
    1458
   </a>
   <a href="清实录乾隆朝实录_page1459.html">
    1459
   </a>
   <a href="清实录乾隆朝实录_page1460.html">
    1460
   </a>
   <a href="清实录乾隆朝实录_page1461.html">
    1461
   </a>
   <a href="清实录乾隆朝实录_page1462.html">
    1462
   </a>
   <span class="current-page">
    1463
   </span>
   <a href="清实录乾隆朝实录_page1464.html">
    1464
   </a>
   <a href="清实录乾隆朝实录_page1465.html">
    1465
   </a>
   <a href="清实录乾隆朝实录_page1466.html">
    1466
   </a>
   <a href="清实录乾隆朝实录_page1467.html">
    1467
   </a>
   <a href="清实录乾隆朝实录_page1468.html">
    1468
   </a>
   <span>
    ...
   </span>
   <a href="清实录乾隆朝实录_page1464.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
