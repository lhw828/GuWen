<!DOCTYPE html>
<html>
<head>
    <meta charset="UTF-8">
    <title>春秋战国异辞 - 第 23 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋战国异辞 - 第 23 页/共 67 页</h1>
    <div class="content">　　十四年齐田常弑其君简公于徐州孔子请伐之哀公不听
　　十五年使子服景伯子贡爲介适齐齐归我侵地田常初相欲亲诸侯故也【史鲁世家】
　　鲁终不能用孔子孔子亦不求仕孔子之时周室微而礼乐废诗书缺乃追迹三代之礼序书传上纪唐虞之际下至秦穆编次其事曰夏礼吾能言之不足征也殷礼吾能言之宋不足徴也足则吾能征之矣观夏殷所损益曰后虽百世可知也以一文一质周监二代郁郁乎文哉吾从周故书传礼记自孔氏孔子语鲁太师乐然后乐正雅颂各得其所古者诗三千余篇及至孔子去其重取可施于礼义上采契后稷中述殷周之盛至幽厉之缺始于衽席故曰闗雎之乱以爲风始鹿鸣爲小雅始文王爲大雅始清庙爲颂始三百五篇孔子皆弦歌之以求合韶武雅颂之音礼乐自此可得而述以备王道成六艺孔子晚而喜易序彖系象説卦文言读易韦编三絶【一本此下有铁擿三折漆书三灭二语】曰假我数年若是我于易则彬彬矣孔子以诗书礼乐教弟子盖三千焉身通六艺者七十有二人【史孔子世家】
　　孔子曰吾道不行矣吾何以自见于后世哉乃因鲁史记作春秋上至隠公下讫哀公十四年十二公据鲁亲周其辞文而指慱故吴楚之君自称王而春秋贬之曰子践土之会实召周天子而春秋讳之曰天王狩于河阳推此类以防当世则天下乱臣贼子惧焉笔则笔削则削子夏之徒不能赞一辞孔子曰后世知丘者以春秋罪丘者亦以春秋【史孔子世家】
　　卫君朝于吴吴王囚之欲流之于海説者冠盖相望而弗能止鲁君闻之撤钟鼓之县缟素而朝仲尼入见曰君胡爲有忧色鲁君曰诸侯无亲以诸侯爲亲大夫无党以大夫爲党今衞君朝于吴王吴王囚之而欲流之于海孰衞君之仁义而遭此难也吾欲免之而不能奈何仲尼曰若欲免之则请使子贡行鲁君召子贡授之将军之印子贡曰贵无益于觧患在所由之道敛躬而行至于吴见太宰嚭太宰嚭甚悦之欲荐之于王子贡曰子不能行説于王奈何吾因子也太宰嚭曰子焉知嚭之不能也子贡曰衞君之来也衞国之半曰不若朝于晋其半曰不若朝于吴然衞君以爲吴可以归骸骨也故束身以受命今子受衞君而囚之又欲流之于海是赏言朝于晋者而罚言朝于吴也且衞君之来也诸侯皆以爲蓍兆【以卜朝吴之吉凶】今朝于吴而不利则皆移心于晋矣欲成霸王之业不亦难乎太宰嚭入复之于王王出令于百官曰比十日而卫君之礼不具者死【淮南子人间】齐将伐鲁鲁使子贡説之齐人曰子言非不辩也吾所欲者土地也非斯言所谓也遂举兵伐鲁去门十里以爲界【韩子五蠧】
　　齐攻鲁子贡见哀公请求救于吴公曰奚先君寳之用子贡曰使吴责吾寳而与我师是不可恃也于是以杨斡麻防之弓六往子贡谓吴王曰齐爲无道欲使周公之后不血食且鲁赋五百邾赋三百不识以此益齐吴之利与非与吴王惧乃兴师救鲁诸侯曰齐伐周公之后而吴救之遂朝于吴【説苑奉使　左传哀七年邾请救于吴有鲁赋邾赋语此恐舛误】
　　吴越春秋　初齐大夫陈成恒欲兴兵伐鲁鲁君忧之孔子召门人谓曰诸侯有相伐者丘常耻之夫鲁父母之国也丘墓在焉今齐将伐之子无意一出耶子路辞出孔子止之子张子石请行孔子弗许子贡辞出孔子遣之子贡北之齐见成恒曰夫鲁者难伐之国而君伐之过矣成恒曰鲁何难伐也子贡曰其城薄以卑其池狭以浅其君愚而不仁大臣无用士恶甲兵不可与战君不若伐吴夫吴城厚而崇池广而深甲坚士选器饱弩劲又使明大夫守之此易伐也陈恒忿然作色曰子之所难人之所易子之所易人之所难而以教恒何也子贡曰臣闻君三封而三不成者大臣有所不听也今君又欲破鲁以广齐隳鲁以自尊而君功不与焉是君上骄主心下恣羣臣而求以成大事难矣且夫上骄则犯臣骄则争是君上与主有却而下与大臣交争如此则君立于齐危如累卵故曰不如伐吴且吴王刚猛而毅能行其令百姓习于战守明于法禁齐遇爲擒必矣今君悉四境之中出大臣以环之人民外死大臣内空是君上无强敌之臣下无黔首之士孤主制齐者君也陈恒曰善虽然吾兵已在鲁之城下矣吾去之吴大臣将有疑我之心爲之奈何子贡曰君按兵无伐请爲君南见吴王请之救鲁而伐齐君因以兵迎之陈恒许诺子贡南见吴王谓吴王曰臣闻之王者不絶世而霸者无强敌千钧之重加铢而移今万乗之齐而私千乗之鲁而与吴争强臣窃爲君恐焉且夫救鲁显名也伐齐大利也义存亡鲁害暴齐而威彊晋则王不疑也吴王曰虽然吾尝与越战栖之会稽入臣于吴不即诛之三年使归夫越君贤主苦身劳力夜以接日内饰其政外事诸侯必将有报我之心子待我伐越而听子子贡曰不可夫越之强不过于鲁吴之强不过于齐王以伐越而不听臣齐亦已私鲁矣且畏小越而恶强齐不勇也见小利而忘大害不智也臣闻仁人不因居【越絶因居作困厄】以广其徳智者不弃时以举其功王者不絶世以立其义且夫畏越如此臣请东见越王使出师以从下吏吴王大悦子贡东见越王王闻之除道郊迎身御至舍问曰此僻狭之国蛮夷之民大夫何索然不辱乃至于此子贡曰吊君故来越王勾践再拜稽首曰孤闻祸与福爲邻今大夫之吊孤之福矣孤敢不问其説子贡曰臣今者见吴王告以救鲁而伐齐其心畏越且夫无报人之志而使人疑之拙也有报人之意而使人知之殆也事未发而先闻之者危也三者举事之大忌也越王再拜曰孤少失前人内不自量与吴人战军败身辱上栖会稽下守海濵唯鱼鼈是见矣今大夫辱吊而身见之又发玉声以教孤孤赖天之赐也敢不承教子贡曰臣闻明主任人不失其能直士举贤不容于世故临财分利则使仁涉患犯难则使勇用智图国则使贤正天下定诸侯则使圣兵强而不能行其威势在上位而不能施其政令于下者其君几乎难矣臣窃自择可与成功而至王者惟臣几乎今吴王有伐齐晋之志君无爱重器以喜其心无恶卑辞以尽其礼而伐齐齐必战不胜君之福也彼战而胜必以其兵临晋骑士鋭兵弊乎齐重寳车骑羽毛尽乎晋则君制其余矣越王再拜曰昔者吴王分其民之众以残吾国杀败吾民鄙吾百姓夷吾宗庙国爲垆棘身爲鱼鼈孤之怨吴深于骨髓而孤之事吴如子之畏父弟之敬兄此孤之死言也今大夫有赐故孤敢以报情【一作疑请】孤身不安重席口不甞厚味目不视羙色耳不听雅音既已三年矣焦唇干舌苦身劳力上事羣臣下养百姓愿一与吴交战于平原之野正身臂【越絶作整襟交臂】而奋吴越之士继踵连死肝脑涂地者孤之愿也思之三年不可得也今内量吾国不足以伤吴外事诸侯而不能也愿空国弃羣臣变容貌易姓名执箕帚养牛马以事之孤虽知要领不属手足异处四支布陈爲乡邑笑孤之意出焉今大夫有赐存亡国举死人孤赖天赐敢不待令乎子贡曰夫吴王爲人贪功名而不知利害越王慥然避位子贡曰臣观吴王数战士卒不恩大臣内引防人益众夫子胥爲人精诚中亷外明而知时不以身死隠君之过正言以忠君直行以爲国其身死而不听太宰嚭爲人智而愚强而弱巧言利辞以内其身善爲诡诈以事其君知其前而不知其后顺君之过以安其私是残国伤君之侫臣也越王大悦子贡去越王送之金百镒寳劔一良马二子贡不受至吴谓吴王曰臣以下吏之言告于越王越王大恐曰昔者孤身不幸少失前人内不自量抵罪于吴军败身辱逋逃出走栖于会稽国爲墟莽身爲鱼鼈赖大王之赐使得奉俎豆修祭祀死且不敢忘何谋之敢其志甚恐将使使者来谢于王子贡馆五日越果使来曰东海役臣勾践之使者臣种敢修下吏少闻于左右昔孤不幸少失前人内不自量抵罪上国军败身辱逋逃会稽赖王之赐得奉祭祀死且不忘今窃闻大王兴大义诛强救弱困暴齐而抚周室故使贱臣奉前王所藏甲二十领屈卢之矛步光之剑以贺君吏若将逐大义弊邑虽小请悉四方之内士卒三千人以从下吏请躬被坚执鋭以前受矢石君臣死无所恨吴王大悦乃召子贡曰越使果来请出士卒三千其君从之与寡人伐齐可乎子贡曰不可夫空人之国悉人之众又从其君不仁也受弊许其师辞其君即可吴王许诺子贡去晋见定公曰臣闻虑不预定不可以应卒兵不预办不可以胜敌今吴齐将战战而不胜越乱之必矣战而胜必以其兵临晋君爲之奈何定公曰何以待之子贡曰休兵伏卒以待之晋君许之子贡返鲁吴王果兴九郡之兵以伐齐【越絶书大同小异绎史子贡歴説一案本出防士附会之谈史记信之而爲列传家语又信之而益以孔子吴亡越霸之言夫越之灭吴孔子卒已八年矣斯之不实居然可知】
　　哀公问孔子曰寡人生乎深宫之中长于妇人之手未甞知哀也未甞知忧也未甞知劳也未甞知惧也未甞知危也孔子避席曰君之问乃圣君之问也丘小人也何足以言之哀公曰否吾子就席防吾子无所闻之矣孔子就席曰然君入庙门升自阼阶仰见榱栋俯见几筵其器存其人亡君以此思哀则哀将安不至矣君昧爽而栉冠平旦而听朝一物不应乱之端也君以此思忧则忧将安不至矣君平旦而听朝日昃而退诸侯之子孙必有在君之门廷者君以此思劳则劳将安在不至矣君出鲁之四门以望鲁之四郊亡国之墟列必有数矣君以此思惧则惧将安不至矣丘闻之君者舟也庻人者水也水则载舟水则覆舟君以此思危则危将安不至矣夫执国之柄履民之上懔乎如以腐索御奔马易曰履虎尾诗曰如履薄氷不亦危乎哀公再拜曰寡人虽不敏请事斯语矣【新序卷四　又荀子哀公】
　　庄子　庄子见鲁哀公哀公曰鲁多儒士少爲先生方者庄子曰鲁少儒哀公曰举鲁国而儒服何谓少乎庄子曰周闻之儒者冠圜冠者知天时履句履者知地形缓佩玦者事至而防君子有其道者未必爲其服也爲其服者未必知其道也公固以爲不然何不号于国中曰无此道而爲此服者其罪死于是哀公号之五日而鲁国无敢儒服者独有一丈夫儒服而立乎公门公即召而问以国事千转万变而不穷庄子曰以鲁国而儒者一人耳可谓多乎【按庄子后于鲁哀公逺矣此其寓言】
　　新论　鲁哀公好儒服举国皆着儒衣
　　哀公问于孔子曰吾欲论吾国之士与之治国敢问何如之耶孔子对曰生今之世志古之道居今之俗服古之服舍此而爲非者不亦鲜乎哀公曰然则夫章甫絇屦绅而搢笏者此贤乎孔子对曰不必然夫端衣裳絻而乗路者志不在于食荤斩衰菅屦杖而啜粥者志不在于酒肉生今之世志古之道居今之俗服古之服舍此而爲非者虽有不亦鲜乎哀公曰善孔子曰人有五仪有庸人有士有君子有贤人有大圣哀公曰敢问何如斯可谓庸人矣孔子对曰所谓庸人者口不能道善言心不知色色不知选贤人善士托其身焉以爲已忧勤行不知所务止交不知所定日选择于物不知所贵从物如流不知所归五凿爲正心从而坏如此则可谓庸人矣哀公曰善敢问何如斯可谓士矣孔子对曰所谓士者虽不能尽道术必有率也虽不能徧羙善必有处也是故知不务多务审其所知言不务多务审其所谓行不务多务审其所由故知既已知之矣言既已谓之矣行既已由之矣则若性命肌肤之不可易也故富贵不可以益也卑贱不足以损也如此则可谓士矣哀公曰善敢问何如斯可谓君子矣孔子对曰所谓君子者言忠信而心不徳仁义在身而色不伐思虑明通而辞不争故犹然如将可及者君子也哀公曰善敢问何如斯可谓贤人矣孔子对曰所谓贤人者行中规绳而不伤于本言足法于天下而不伤于身富有天下而无怨财【怨读爲蕴言蕴畜私财】布施天下而不病贫如此则可谓贤人矣哀公曰善敢问何如斯可谓大圣人矣孔子对曰所谓大圣者知通乎大道应变而不穷辨乎万物之情性者也大道者所以变化遂成万物也情性者所以理然不取舍也是故其事大辨乎天地明察乎日月防要万物于风雨缪缪肫肫其事不可循若天之嗣其事不可识百姓浅然不识其邻若此则可谓大圣矣哀公曰善　哀公问舜冠于孔子孔子不对三问不对哀公曰寡人问舜冠于子何以不言也孔子对曰古之王者有务而拘领者矣其政好生而恶杀焉【务读爲冐拘与句同典领也言虽冠衣拙朴而行仁政也尚书大传曰古之人衣上有冐而句领者郑康成注曰冐覆项句领绕颈也】是以鳯在列树麟在郊野乌鹊之巢可俯而窥也君不此问而问舜冠所以不对也【荀子哀公篇】
　　鲁哀公问于孔子曰绅委章甫有益于仁乎孔子蹴然曰君号然也资衰苴杖者不听乐非耳不能闻也服使然也黼衣黻裳者不茹翚非口不能味也服使然也且丘闻之好肆不守折长者不爲市窃其有益与其无益君其知之矣【窃读爲察　荀子哀公】
　　鲁哀公问于孔子曰子从父命孝乎臣从君命贞乎三问孔子不对孔子趋出以语子贡曰向者君问丘曰子从父命孝乎臣从君命贞乎三问而丘不对赐以爲何如子贡曰子从父命孝矣臣从君命贞矣夫子有奚对焉孔子曰小人哉赐不识也昔万乗之国有争臣四人则封疆不削千乗之国有争臣三人则社稷不危百乗之家有争臣二人则宗庙不毁父有争子不行无礼士有争友不爲不义故子从父奚子孝臣从君奚臣贞审其所以从之之谓孝之谓贞也【荀子子道】鲁哀公问政于孔子对曰政有使民富且夀哀公曰何谓也孔子曰薄赋敛则民富无事则逺罪逺罪则民夀公曰若是则寡人贫矣孔子曰诗云凯悌君子民之父母未见其子富而父母贫者也【説苑政理】
　　哀公问取人子曰无取健无取侫无取口防健骄也侫謟也防诞也故弓调然后求劲焉马服然后求良焉士信慤而后求知焉士不信焉又多知譬之豺狼其难以身近也周书曰爲虎傅翼也不亦殆乎诗曰匪其止恭惟王之卭言其不恭职事而病其主也【韩诗巻四　又荀子哀公】哀公问于孔子曰人何若而可取也孔子对曰毋取拑者无取健者无取口锐者哀公曰何谓也孔子曰拑者大给利不可尽用健者必欲兼人不可以爲法也口鋭者多诞而寡信后恐不騐也夫弓矢和调而后求其中焉马慤愿顺然后求其良材焉人必忠信重厚然后求其知能焉今人有不忠信重厚而多知能如此人者譬犹豺狼与不可以身近也是故先其仁信之诚者然后亲之于是有知能者然后任之故曰亲仁而使能夫取人之术也观其言而察其行夫言者所以抒其匃而发其情者也能行之士必能言之是故先观其言而揆其行夫以言揆其行虽有奸轨之人无以逃其情矣哀公曰善【説苑尊贤】
　　鲁哀公问于仲尼曰吾欲小则守大则攻其道若何仲尼曰若朝廷有礼上下有亲民之众皆君之畜也君将谁攻若朝廷无礼上下无亲民众皆君之讐也君将谁与守于是废泽梁之禁弛闗市之征以爲民惠也【説苑指武】鲁哀公问于孔子曰当今之时君谁贤对曰卫灵公公曰吾闻之其闺门之内姑姊妹无别对曰臣观于朝廷未观于堂陛之间也灵公之弟曰公子渠牟其知足以治千乗之国其信足以守之而灵公爱之又有士曰王林国有贤人必进而任之无不达也不能达退而与分其禄而灵公尊之又有士曰庆足国有大事则进而治之无不济也而灵公説之史防去卫灵公邸舍三月琴瑟不御待史防之入也而后入臣是以知其贤也【説苑尊贤】鲁哀公问于孔子曰鄙谚曰莫众而迷【举事不与众谋者必迷惑】今寡人举事与羣臣虑之而国愈乱其故何也孔子对曰明主之问臣一人知之一人不知也如是者明主在上羣臣直议于下今羣臣无不一辞同轨乎季孙者举鲁国尽化爲一君虽问境内之人犹不免于乱也【一曰晏子聘鲁哀公问曰语云莫三人而迷今寡人与一国虑之鲁不免于乱何也晏子曰古之所谓莫三人而迷者一人失之二人得之三人足以爲众矣故曰莫三人而迷今鲁国之羣臣以千百数一言于季氏之私人数非不众所言者一人也安得二哉　韩子内储上】
　　孔子见鲁哀公哀公曰有语寡人曰爲国家者爲之堂上而已矣寡人以爲迂言也孔子曰此非迂言也丘闻之得之于身者得之人失之于身者失之人不出于门戸而天下治者其惟知反于已身者乎【吕覧先已】
　　鲁哀公问于仲尼曰春秋之记曰冬十二月霣霜不杀菽何爲记此仲尼对曰此言可以杀而不杀也夫冝杀而不杀梅李冬实天失道草木犹犯干之而况于君人乎【韩子内储上】
　　鲁哀公问于孔子曰有智者夀乎孔子曰然人有三死而非命也者人自取之夫寝处不时饮食不节佚劳过度者疾共杀之居下位而上忤其君嗜欲无厌而求不止者刑共杀之少以犯众弱以侮强忿怒不量力者兵共杀之此三者非命也人自取之诗云人而无仪不死何爲此之谓也【説苑襍言】
　　鲁哀公问书称防曰于予击石拊石百兽率舞庶尹允谐何谓也孔子对曰此言善政之化乎物也古之帝王功成作乐其功善者其乐和乐和则天地犹且应之况百兽乎防爲帝舜乐正实能以乐尽治理之情公曰然则政之大本莫尚防乎孔子曰夫乐所以歌其成功非政之本也众官之长既咸熈熈然后乐乃和焉公曰吾闻防一足有异于人信乎孔子曰昔重黎举防而进又求人而佐焉舜曰夫乐天地之精也唯圣人爲能和六律均五音知乐之本以通八风防能若此一而足矣故曰一足非一足也公曰善【孔丛子上】
　　孔子御坐于鲁哀公哀公赐之桃与黍仲尼先饭黍而后防桃左右皆揜口而笑哀公曰黍者非饭之也以雪桃也仲尼对曰丘知之矣夫黍者五谷之长也祭先王爲上盛果蓏有六而桃爲下祭先王不得入庙丘之闻也君子以贱雪贵不闻以贵雪贱今以五谷之长雪果蓏之下是从上雪下也丘以爲妨义故不敢以先于宗庙之盛也【韩子外储左】
　　鲁人烧积泽天北风火南倚恐烧国哀公惧自将众趣救火者左右无人尽逐兽而火不救乃召问仲尼仲尼曰夫逐兽者乐而无罚救火者苦而无赏此火之所以无救也哀公曰善仲尼曰事急不及以赏救火者尽赏之则国不足以赏于人乃下令曰不救火者比降北之罪逐兽者比入禁之罪令未下遍而火已救矣【韩子内储上】孟氏之臣叛武伯问孔子曰如之何荅曰臣人而叛天下所不容也其将自反子姑待之三旬果自归孟氏武伯将执之访于夫子夫子曰无也子之于臣礼意不至是以去子今其自反罪以反除又何执焉子修礼以待之则臣去子将安往武伯乃止【孔丛子上】
　　公仪仲子之丧【公仪氏仲子字鲁之同姓】檀弓免【音问】焉仲子舍其孙而立其子檀弓曰何居我未之前闻也趋而就子服伯子于门右曰仲子舍其孙而立其子何也伯子曰仲子亦犹行古之道也昔者文王舍伯邑考而立武王微子舍其孙腯而立衍也夫仲子亦犹行古之道也子游问诸孔子孔子曰否立孙【檀弓下】
　　秦庄子死孟武伯问于孔子曰古者同寮有服乎荅曰然同寮有相友之义贵贱殊等不爲同官闻诸老昔者虢叔闳夭太颠散冝生南宫适五臣同寮比徳以賛文武及虢叔死四人者爲之服朋友之服古之达理者行之也【孔丛子上】
　　鲁哀公问于仲尼曰卫有恶人焉曰哀骀它【貌丑者姓名】丈夫与之处者思而不能去也妇人见之请于父母曰与人爲妻宁爲夫子妾者十数而未止也未甞有闻其唱也常和人而已矣寡人召而观之果以恶骇天下与寡人处不至以月数而寡人有意乎其爲人也不至乎期年而寡人信之国无宰而寡人传国焉闷然而后应汜然而若辞无几何也去寡人而行寡人防焉若有亡也若无与乐是国也是何人者也仲尼曰丘也甞使于楚矣适见防子食于其死母者少焉眴若皆弃之而走不见已焉尔不得类焉尔所爱其母者非爱其形也爱使其形者也战而死者其人之葬也不以翣资刖者之屦无爲爱之皆无其本矣爲天子之诸御【妃嫔也】不剪不穿耳取妻者止于外不得复使形全犹足以爲尔【可以邀至尊之盻结新昏之欢】而况全徳之人乎今哀骀它未言而信无功而亲使人授已国惟恐其不受也是必才全而德不形者也哀公曰何谓才全仲尼曰死生存亡穷逹贫富贤与不肖毁誉饥渴寒暑是事之变命之行也日夜相代乎前而知不能规乎其始者也故不足以滑和不可入于灵府使之和豫通而不失于兑使日夜无却而与物爲春是接而生时于心者也是之谓才全何谓徳不形曰平者水停之盛也【盛极也】其可以爲法也内保之而外不荡也徳者成和之修也【和不可滑则成】徳不形者物不能也哀公异日以告闵子曰始也吾以南面而君天下执民之纪而忧其死自以爲至通矣今吾闻至人之言恐吾无其实轻用吾身而亡吾国吾与孔子非君臣也徳友而已矣【庄子徳充符】
　　鲁哀公欲西益宅史争之以爲西益宅不祥哀公作色而怒左右数谏不听乃以问其傅宰折睢曰吾欲益宅而史以爲不祥子以爲何如宰折睢曰天下有三不祥西益宅不与焉哀公大悦而喜顷复问曰何谓三不祥对曰不行礼义一不祥也嗜欲无止二不祥也不听强谏三不祥也哀公嘿然深念愤然自反遂不西益宅【淮南子人间】
　　鲁哀公问于顔阖曰吾以仲尼爲贞干国其有瘳乎曰殆哉圾乎仲尼方且饰羽而画从事华辞以支爲防忍性以视民而不知不信受乎心宰乎神夫何足以上民彼冝汝与予頥与误而可矣今使民实学僞非所以视民也爲后世虑不若休之难治也施于人而不忘非天布也商贾不齿虽以事齿之神者弗齿爲外刑者金与木也爲内刑者动与过也宵人之外刑者金木讯之内刑者阴阳食之夫免乎外内之刑者惟真人能之【庄子列御冦】
　　鲁哀公祖载其父孔子问曰寕设五谷囊乎公曰否五谷囊者起伯夷叔齐不食周粟而饿死首阳山恐防之饥故作五谷囊吾父食味含哺而死何用此爲【王肃丧服要记】田饶事鲁哀公而不见察田饶谓哀公曰臣将去君而黄【黄一作鸿下同】鹄举矣哀公曰何谓也曰君独不见夫鸡乎首戴冠者文也足傅距者武也敌在前敢鬭者勇也得食相呼仁也守夜不失时信也鸡虽有此五徳君犹日瀹而食之何则以其所从来者近也夫黄鹄一举千里止君园池食君鱼鼈啄君黍粱无此五者君犹贵之以其所从来者逺也臣请去君黄鹄举矣哀公曰止吾将书子言也田饶曰臣闻食其食者不毁其器阴其树者不折其枝有臣不用何书其言遂去之燕燕立以爲相三年燕政太平国无盗贼哀公爲之辟寝三月减损上服曰不慎其前而悔其后何可复得【韩诗巻二　又新序巻五】鲁哀公爲室而大公宣子谏曰室大众与人处则哗少与人处则悲愿公之适公曰寡人闻命矣筑室不辍公宣子复见曰国小而室大百姓闻之必怨吾君诸侯闻之必轻吾国鲁君曰闻命矣筑室不辍公宣子复见曰左昭而右穆为大室以临二先君之庙得母害于子乎公乃令罢役除版而去之【淮南子人间】
　　鲁人有周丰者哀公执挚请见之而曰不可公曰我其已夫使人问焉曰有虞氏未施信于民而民信之夏后氏未施敬于民而民敬之何施而得斯于民也对曰墟墓之间未施哀于民而民哀社稷宗庙之中未施敬于民而民敬殷人作誓而民始畔周人作会而民始疑茍无礼义忠信诚慤之心以涖之虽固结之民其不觧乎【檀弓下】
　　哀公问于子夏曰必学然后可以安国保民乎子夏曰不学而能安国保民者未之有也哀公曰然则五帝有师乎子夏曰臣闻黄帝学乎大坟【坟一作真】颛顼学乎禄图【禄一作緑】帝喾学乎赤松子尧学乎务成子附【附一作跗】舜学乎尹夀【舜一作克与上句互】禹学乎西王国汤学乎贷子相【贷子相一作威子伯】文王学乎锡畴子斯【锡畴一作铰时】武王学乎太公【太公一作郭叔】周公学乎虢仲【虢仲一作太公】仲尼学乎老此十二圣人未遭此师则功业不能着乎天下名号不能传乎后世者也【韩诗巻五　又新序巻五】
　　鲁哀公问冉有曰凢人之质而已将必学而后爲君子乎冉有对曰臣闻之虽有良玉不刻镂则不成器虽有羙质不学则不成君子何以知其然也夫子路卞之野人也子贡衞之贾人也皆学问于孔子遂爲天下显士诸侯闻之莫不尊敬卿大夫闻之莫不亲爱学故也昔吴楚燕代谋一举而伐秦桃贾监门之子也爲秦往使之遂絶其谋止其兵及其反国秦王大悦立爲上卿百里奚齐之乞者也逐于齐西无以进自卖五羊皮爲一轭车见秦缪公立爲相遂霸西戎太公望少爲人壻老而见去屠羊朝歌赁于棘津钓于磻溪文王举而用之封于齐管仲亲射桓公遂除报仇之心立以爲相存亡继絶九合诸侯一匡天下此四子者皆尝卑贱穷辱矣然其名声驰于后世岂非学问之所致乎由此观之士必学问然后成君子诗曰日就月将于是哀公嘻然笑曰寡人虽不敏请奉先生之教矣【韩诗卷八】
　　子张见鲁哀公七日而哀公不礼托仆夫而去曰臣闻君好士故不逺千里之外犯霜露冐尘垢百舍重趼不敢休息以见君七日而君不礼君之好士也有似叶公子高之好龙也叶公子高好龙钩以写龙凿以写龙屋室雕文以写龙于是天龙闻而下之窥头于牖拖尾于堂叶公见之弃而还走失其防魄五色无主是叶公非好龙也好夫似龙而非龙者也今臣闻君好士故不逺千里之外以见君七日不礼君非好士也好夫似士而非士者也诗曰中心藏之何日忘之敢托而去【新序巻五】季孙子之治鲁也众杀人而必当其罪多罚人而必当其过子贡曰暴哉治乎季孙闻之曰吾杀人必当其罪罚人必当其过先生以爲暴何也子贡曰子产之治郑一年而负罸之过省二年而刑杀之罪亡三年而库无拘人故民归之如水就下爱之如孝子敬父母子产病将死国人皆吁嗟曰谁可使代子产死者乎及其死也士大夫哭之于朝商贾哭之于市农夫哭之于野皆如丧父母今窃闻夫子疾之时则国人喜活则国人皆骇以死相贺以生相恐非暴而何哉赐闻之托法而治谓之暴不戒致期谓之虐不教而诛谓之贼以身胜人谓之责责者失身贼者失臣虐者失政暴者失民赐闻居上位行此四者而不能亡者未之有也于是季孙稽首谢曰谨闻命矣【韩诗巻三】
　　古文琐语　鲁国多盗季康子治之获一人焉诘之曰汝胡以盗对曰此犹之乎蚁羶也慕羶而附宁可已邪子夫夫爲政不能不盗何以诘吾盗栁下蹠鲁之民盗也啸其徒数千人骊山之阳抉人肝而食之享年九十而邑宰不得问也子大夫陪臣阳货鲁之家盗也国命出其手叛费囚桓以意行国中自如寳玉大弓夫谁非先王所遗子孙世守之谓何今货偃然窃以逋也而子大夫不得问也子大夫之家鲁之国盗也名则鲁臣实鲁君焉国政爲家事国赋爲家赋藐然鲁君如无有焉而鲁君不得问也鲁君鲁之大盗也干侯之难亦惟季孙意如之故不得正其终鲁君腼然不斥季孙之立而以爲身则鲁何以有王章也逐一君复易一君而周天子不得问也吾侪小人其何知知则于人而已矣子大夫与吾侪小人其俱负翳以谋朝夕耳诘安用之康子曰辨哉盗也去之絷于狱中
　　鲁国之法鲁人有赎臣妾于诸侯者取金于府子贡赎人于诸侯而还其金孔子闻之曰赐失之矣圣人之举事也可以移风易俗而教导可施于百姓非独适其身之行也今鲁国富者寡而贫者众赎而受金则为不亷不受则后莫复赎自今以来鲁人不复赎矣【説苑政理】季孙相鲁子路爲郈令鲁以五月起众爲长沟当此之爲子路以其私秩众爲浆饭要作沟者于五父之衢而飡之孔子闻之使子贡往覆其饭击毁其器曰鲁君有民子奚爲乃飡之子路怫然怒攘肱而入请曰夫子疾由之爲仁义乎仁义者与天下共其所有而同其利者也今以由之秩粟而飡民不可何也孔子曰由之野也吾以女知之女故如是之不知也女之飡之爲爱之也夫礼天子爱天下诸侯爱境内大夫爱官职士爱其家过于所爱曰侵今鲁君有民而子擅爱之是子侵也不亦诬乎言未卒而季孙使者至让曰肥也起民而使之先生使弟子令徒役而飡之将夺肥之民耶孔子驾而去鲁【韩子外储右】
　　叔孙氏之车士曰子鉏商采薪于大野获麟焉折其前左足载以归叔孙以爲不祥弃之郭外使人告孔子曰有麏而角者何也孔子往观之曰麟也胡爲来哉胡爲来哉反袂拭面涕泣沾衿叔孙闻之然后取之子贡问曰夫子何泣尔孔子曰麟之至爲明王也出非其时而见害吾是以伤焉
　　孔丛子【记问】叔孙氏之车子曰鉏商樵于野而获兽焉众莫之识以爲不祥弃之五父之衢冉有告夫子曰身而肉角岂天之妖乎夫子曰今何在吾将观焉遂往谓其御高柴曰若求之言其必麟乎则视之果信言偃问曰飞者宗鳯走者宗麟爲其难致也敢问今见其谁应之子曰天子布德将致太平则麟鳯龙先为之祥今宗周将灭天下无主孰爲来哉遂泣曰予之于人犹麟之于兽也麟出而死吾道穷矣乃歌曰唐虞世兮麟鳯游今非其时吾何求麟兮麟兮我心忧
　　孔子晨作负手曳杖逍遥于门而歌曰泰山其頽乎梁木其坏乎喆人其萎乎既歌而入当戸而坐子贡闻之曰泰山其頽吾将安仰梁木其坏吾将安仗喆人其萎吾将安放夫子殆将病也遂趋而入夫子叹而言曰赐女来何迟予畴昔梦坐奠于两楹之间夏后氏殡于东阶之上则犹在阼殷人殡于两楹之间即与宾主夹之周人殡于西阶之上则犹宾之而丘也殷人也夫明王不兴则天下其孰能宗余余殆将死遂寝病【公孙子孔子有疾哀公使医视之医曰居处饮食何如子曰丘春居葛笼夏居宻阳秋不风冬不饮食不过饮酒不勤医曰是良医也】七日而终时年七十三矣【哀公十六年四月己丑卒】葬于鲁城北泗水上【论衡孔子当泗水而葬泗水爲之却流】藏入地不及泉而封爲偃斧之形高四尺树松栢爲志焉【稽命録孔子坟方一里弟子各以四方竒木来植之】弟子皆家于墓行心丧之礼三年丧毕或留或去惟子贡庐于墓六年自后羣弟子及鲁人处于墓如家者百有余家因名其居曰孔里焉【家语　又错见檀弓史记】
　　鲁哀公诔孔丘曰天不遗耆老莫相予位焉呜呼哀哉尼父【檀弓上　与左传小异】
　　拾遗记【周灵王】夫子未生时有麟吐玉书于阙里文云水精之子继衰周而爲素王孔母贤明知爲神异乃以绣绂系麟角信宿而去至鲁哀公十四年鲁人锄商田于大泽得麟以示夫子系角之绂尚在焉夫子知命将终乃抱麟觧绂涕泗滂沱
　　皇览冢墓记　孔子冢在鲁城北便门外南去城十里冢茔方百亩冢南北广十步东西十步高丈二尺冢爲祠坛方六尺与地方平祠堂冢茔中树皆以百数皆异种鲁人世世皆无能名其树者盖孔子弟子异国人各持其国数来种之孔子茔中不生荆棘及刺人草
　　悼公之母死哀公爲之齐衰有若曰爲妾齐衰礼与公曰吾得已乎哉鲁人以妻我【檀弓下】
　　南宫敬子问颜涿聚曰季孙养孔子之徒所朝服与坐者以十数而遇贼何也曰昔周成王近优侏儒以逞其意而与君子断事是以能成其欲于天下今季孙养孔子之徒所朝服而与坐者以十数而与优侏儒断事是以遇贼故曰不在所与居在所与谋也【韩子外储左】
　　季康子谓子防曰仁者爱人乎子防曰然人亦爱之乎子防曰然康子曰郑子产死郑人丈夫舍玦佩妇人舍珠珥夫妇巷哭三月不闻竿瑟之声仲尼之死吾不闻鲁国之爱夫子奚也子游曰譬子产之与夫子其犹浸水之与天雨乎浸水所及则生不及则死斯民之生也必以时雨既以生莫爱其赐故曰譬子产之与夫子也犹浸水之与天雨乎【説苑贵徳】
　　哀公射而中稷其口疾不肉食祠稷而善卜之巫官巫官变曰稷负五种托株而从天下未至于地而株絶猎谷之老人张衽以受之何不告祀之公从之而疾去【説苑辨物】
　　二十七年春季康子卒夏哀公患三桓将欲因诸侯以刼之三桓亦患公作难故君臣多间公游于陵阪遇孟武伯于衢曰请问余及死乎对曰不知也公欲以越伐三桓八月哀公如陉氏三桓攻公公奔于衞去如邹遂如越国人迎哀公复归卒于有山氏子宁立是爲悼公悼公之时三桓胜鲁知小侯卑于三桓之家【史鲁世家】



　　春秋战国异辞巻五
　　钦定四库全书
　　春秋战国异辞巻六
　　右春坊右谕徳陈厚耀撰
　　鲁
　　悼公
　　有若之丧悼公吊焉子游摈由左【檀弓下】
　　三十七年悼公卒子嘉立是爲元公【史鲁世家】
　　悼公之丧季昭子问于孟敬子曰爲君何食敬子曰食粥天下之达礼也吾三臣者之不能居公室也四方莫不闻矣勉而爲瘠则吾能毋乃使人疑夫不以情居瘠者乎哉我则食食【檀弓下】
　　元公
　　齐人攻鲁鲁欲将吴起【吴起卫人好用兵尝学于曾子】吴起取齐女爲妻而鲁疑之吴起于是欲就名遂杀其妻以明不与齐也鲁卒以爲将将而攻齐大破之鲁人或恶吴起曰起之爲人猜忍人也其少时家累千金游仕不遂遂破其家乡党笑之起杀其谤已者三十余人而东出卫郭门与其母诀齧臂而盟曰起不爲卿相不复入卫遂事曽子其母死起终不归曽子薄之而与起絶起乃之鲁学兵法以事鲁君疑之起杀妻以求将夫鲁小国而有战胜之名则诸侯图鲁矣且鲁卫兄弟之国也而君用起则是弃卫鲁君疑之谢吴起吴起于是闻魏文侯贤往事之【史孙吴传　按魏以吴起爲西河守在鲁穆公元年则起之仕鲁当在元公时】
　　吴起卫左氏中人也使其妻织组而幅狭于度吴子使更之其妻曰诺及成复度之果不中度吴子大怒其妻对曰吾始经之而不可更也吴子出之其妻请于兄而索入其兄曰吴子爲法者也其爲法也且欲以与万乗致功必先践之妻妾然后行之子母几索入矣【几望也】其妻之弟又重于卫君乃因卫君之重请吴子吴子不听遂去卫而入楚一曰吴子示其妻以组曰子爲我织组令之如是组已就而效之其组异善起曰使子爲组令之如是而今也异善何也其妻曰用财若一也加务善之吴起曰非语也使之衣归其父往请之吴起曰起家无虚言【韩子外储右】
　　鲁季孙新弑其君吴起仕焉或谓起曰夫死者始死而血已血而衂已衂而灰已灰而土反其土也无可爲者矣今季孙乃始血其毋乃未可知也吴起因去之晋【韩子説林】
　　元公二十一年卒子显立是爲穆公【史鲁世家】
　　穆公
　　公仪潜鲁人与子思爲友穆公因子思而致命欲以爲相子思曰公仪子所以不至也君若饥渴待贤纳用其谋虽蔬食饮水伋亦愿在下风如以高官厚禄爲钓饵而无信用之心公仪子智若鱼者可也不尔则不逾君之庭且臣不侫又不能爲君操竿下钓以伤守节之士潜竟终身不屈【高士传】
　　鲁人有公仪僭者【数本皆作潜】砥节砺行乐道好古恬于荣利不事诸侯子思与之友穆公因子思欲以爲相谓子思曰公仪子必辅寡人三分鲁国而与之一子其言之子思对曰如君之言则公仪子愈所以不至也君若饥渴待贤纳用其谋虽蔬食水饮伋亦愿在下风今徒以高官厚禄钓饵君子无信用之意公仪子之智若鱼鸟可也不然则彼将终身不蹑乎君之庭矣且臣不侫又不任爲君操竿下钓以荡守节之士也【孔丛子上】
　　公仪休爲鲁相奉法顺理无所变更百官自正使食禄者不得与民下争利受大者不得取小客有遗相鱼者不受客曰闻君嗜鱼何故不受相曰以嗜鱼故不受也食茹而羙防其园葵而弃之见家织布好而逐出其妇燔其机曰欲令农夫女工安所售其货乎【淮南子】
　　史记　公仪休者鲁慱士也以高第爲鲁相奉法循理无所变更百官自正使食禄者不得与下民争利受大者不得取小客有遗相鱼者相不受客曰闻君嗜鱼遗君鱼何故不受也相曰以嗜鱼故不受也今爲相能自给鱼今受鱼而免谁复给我鱼者吾故不受也食茹而羙防其园葵而弃之见其家织布好而疾出其家妇燔其机云欲令农士工女安所雠其货乎
　　公仪子相鲁而嗜鱼一国争买鱼而献之公仪子不受其弟谏曰夫子嗜鱼而不受者何也对曰夫惟嗜鱼故不受也夫即受鱼必有下人之色有下人之色将枉于法枉于法则免于相虽嗜鱼必不能致我鱼即无受鱼而不免于相虽嗜鱼我能长自给鱼此明夫恃人不如自恃也明于人之爲已者不如己之自爲也【韩子外储右　淮南道应稍节数语】
　　楚成王【楚成王与公仪休不同时当是声王】賛诸属诸侯使鲁君爲仆鲁君致大夫而谋曰我虽小亦周之建国也今成王以我爲仆可乎大夫皆曰不可公仪休曰不可不听楚王身死国亡君之臣乃君之有也爲民君也鲁君遂爲仆【説苑权谋】
　　辛寛见鲁缪公曰臣而今而后知吾先君周公之不若太公望之知也昔者太公望封于营丘之渚海阻山高险固之地也是故地日广子孙弥隆吾先君周公封于鲁无山林谿谷之险诸侯四面以达是故地日削子孙弥杀辛寛出南宫括入见公曰今者寛也非周公其辞若是也南宫括曰寛少者弗识也君独不闻成王之定成周之説乎其辞曰惟余一人营居于成周惟余一人有善易得而见也有不善易得而诛也故曰善者得之不善者失之古之道也夫贤者岂欲其子孙之阻山林之险以长爲无道哉小人哉寛也今使燕爵爲鸿鹄鳯凰虑则必不得矣其所求者瓦之间隙屋之翳蔚也与一举则有千里之志徳不盛义不大则不至其郊愚痹之民其爲贤者虑亦犹此也固妄诽訾岂不悲哉【吕览长利】辛栎见鲁穆公曰周公不如太公之贤也穆公曰子何以言之辛栎对曰周公择地而封曲阜太公择地而封营丘爵土等其地不若营丘之羙人民不如营丘之众不徒若是营丘又有天固穆公心慙不能应也辛栎趋而出南宫邉子入穆公具以辛栎之言语南宫邉子南宫邉子曰昔周成王之卜居成周也其命曰予一人兼有天下辟就百姓敢无中土乎使予有罪则四方伐之无难得也周公卜居曲阜其命曰作邑乎山之阳贤则茂昌不贤则速亡季孙行父之戒其子也曰吾欲室之侠于两社之间也使吾后世有不能事上者使其替之益速如是则曰贤则茂昌不贤则速亡安在择地而封哉或示有天固也辛栎之言小人也子无复道也【説苑至公】
　　穆公之母卒使人问于鲁子曰如之何对曰申也闻诸申之父曰哭泣之哀齐斩之情饘粥之食自天子达布幕卫也縿【音绡】慕鲁也【檀弓上】
　　子思见老莱子老莱子闻穆公将相子思老莱子曰若子事君将何以爲乎子思曰顺吾性情以道辅之无死亡焉老莱子曰不可顺子之性也子性刚而傲不肖又且无所死亡非人臣也子思曰不肖故人之所傲也夫事君道行言听则何所死亡道不行言不听则亦不能事君所谓无死亡也老莱子曰子不见夫齿乎齿坚刚卒尽相磨舌柔顺终以不敝子思曰吾不能爲舌故不能事君【孔丛子上】
　　穆公欲相子思子思不愿将去鲁鲁君曰天下之王亦犹寡人也去将安之子思答曰盖闻君子犹鸟也疑之则举今君既疑矣又以已限天下之君臣窃爲言之过也【孔丛子上】
　　孔思请行【孔思伯鱼之子】鲁君曰天下主亦犹寡人也将焉之孔思对曰盖闻君子犹鸟也骇则举鲁君曰主不肖而皆以然也违不肖过不肖而自以爲能论天下之主乎凡鸟之举也去骇从不骇去骇从不骇未可知也去骇从骇则鸟曷爲举矣孔思之对鲁君也亦过矣【吕览审应】
　　鲁穆公访于子思曰寡人不得嗣先君之业三年矣未知所以爲令名者且欲掩先君之恶以扬先君之善使谈者有述焉爲之若何愿先生敎之也子思答曰以伋所闻舜禹之于其父非勿欲也以爲私情之细不如公义之大故弗敢私之云耳责以虗饰之敎又非伋所得言公曰思之可以利民者子思曰愿有惠百姓之心则莫如一切除非法之事也毁不居之室以赐穷民夺嬖宠之禄以赈困匮无令人有悲怨而后世有闻见抑亦可公曰诺【孔丛子上】
　　穆公问子思曰吾国可兴乎子思曰可公曰爲之奈何对曰茍君与大夫慕周公伯禽之治行其政化开公家之惠杜私门之利结恩百姓修礼邻国其兴也勃矣【孔丛子上】
　　穆公谓子思曰县子言子之爲善不欲人誉已信乎子思对曰非臣之情也臣之修善欲人知之知之而誉臣是臣之爲善有劝也此所愿而不可得者也若臣之修善而人莫知莫知则必毁臣是臣之爲善而受毁也此臣所不愿而不可避者也若夫鸡鸣爲善孳孶以至夜半而曰不欲人之知恐人之誉已臣以爲斯人也者非虗则愚也【孔丛子上】
　　穆公问于子思曰爲旧君反服古欤子思曰古之君子进人以礼退人以礼故有旧君反服之礼也今之君子进人若将加诸膝退人若将坠诸渊毋爲戎首不亦善乎又何反服之礼之有【檀弓下】
　　穆公谓子思曰子之书所记夫子之言或者以谓子之辞子思曰臣所记臣祖之言或亲闻之者有闻之于人者虽非正其辞然犹不失其意焉且君之所疑者何公曰于事无非子思曰无非所以得臣祖之意也就如君言以爲臣之辞臣之辞无非则亦所宜贵矣事既不然又何疑焉【孔丛子上】
　　鲁穆公问于子思曰吾闻厐氏之子不孝其行奚如子思对曰君子尊贤以崇徳举善以劝民若夫过行是细人之所识也臣不知也子思出子服厉伯入见问厐氏子子服厉伯对曰其过三皆君之所未甞闻自是之后君贵子思而贱子服厉伯【韩子难三　又孔丛子上语稍畧厐作龙】穆公问于子思曰立太子有常乎答曰有之在周公之典公曰昔文王舍适而立其次微子舍孙而立其弟是何法也子思曰殷人质而尊其尊故立弟周人文而亲其亲故立子亦各其礼也文质不同其礼则异文王舍适立次权也公曰茍得行权岂惟圣人唯贤与爱立也子思曰圣人不以权敎故立制垂法顺之爲贵若必欲犯何有于异公曰舍贤立圣舍愚立贤何如子思曰唯圣立圣其文王乎不及文王者则各贤其所爱不殊于适何以限之必不能审贤愚之分请父兄羣臣卜于祖庙亦权之可也【孔丛子上】
　　闾丘温见田氏将必爲齐欲以其邑叛而适鲁穆公闻之谓子思曰子能怀之则寡人割邑如其邑以常宗子思曰伋虽能之义所不爲也公曰何子思对曰彼爲人臣君将败弗能扶而叛之逆臣制国弗能以其身死而逃之此罪诛之人也伋纵不能讨而又要利以召奸弗忍行也【孔丛子上】
　　子思之母死于卫栁若谓子思曰子圣人之后也四方于子乎观礼子盍慎诸子思曰吾何慎哉吾闻之有其礼无其财君子弗行也有其礼有其财无其时君子弗行也吾何慎哉【檀弓上】
　　子思之母死于卫赴于子思子思哭于庙门人至曰庶氏之母【伯鱼死其妻嫁于卫之庶氏】死何爲哭于孔氏之庙乎子思曰吾过矣遂哭于他室【檀弓下】
　　陈荘子死赴于鲁鲁人欲勿哭穆公召县子而问焉县子曰古之大夫束脩之问不出竟虽欲哭之安得而哭之今之大夫交政于中国虽欲勿哭焉得而弗哭且臣闻之哭有二道有爱而哭之有畏而哭之公曰然然则如之何而可县子曰请哭诸异姓之庙于是与哭诸县氏【檀弓上】歳旱穆公召县子而问焉曰天久不雨吾欲暴尩而奚若曰天则不雨而暴人之疾子【句】虐【句】毋乃不可与然则吾欲暴巫而奚若曰天则不雨而望之愚妇人于以求之毋乃已疎乎徙市则奚若曰天子崩巷市七日诸侯薨巷市三日爲之徙市不亦可乎【檀弓下】
　　鲁穆公时有九子母寡臈日行礼毕悉召诸子谓曰妇中无故不出夫家然吾父母老矣欲往视之诸子诺复召诸妇谓曰妇有三从之义而无専制之行今诸子许我归宁当与少子偕行以备妇人出入之制约至暮而返及还天未暮至闾外而止暮而后入鲁大夫怪而问之对曰妾不幸早寡与九子居臈日归视私家与诸妇约至夕而反妾恐其酺醵醉饱人情常有也故止闾外待暮而后入大夫羙之上其事于穆公赐号曰母师使夫人诸姬皆师之【列女传】
　　鲁穆公使众公子或宦于晋或宦于楚犁鉏曰假人于越而救溺子越人虽善游子必不生矣失火而取水于海海水虽多火必不灭矣逺水不救近火也今晋与楚虽强而齐近鲁患其不救乎【韩子説林上】
　　孟子车尚防请见子思子思见之甚恱其志命子上侍坐焉礼敬子车甚崇子上不愿也客退子上请曰白【子上名】闻士无介不见女无媒不嫁孟孺子无介而见大人恱而敬之白也未谕敢问子思曰然吾昔从夫子于郯遇程子于涂倾盖而语终日而别命子路将束帛赠焉以其道同于君子也今孟子车孺子也言称尧舜性乐仁义世所希有也事之犹可况加敬乎非尔所及也【孔丛子　孟子车即孟轲】
　　列女传　孟母其舍近墓孟子之少也嬉游爲墓间之事踊跃筑埋孟母曰此非吾所以居处子乃去舍市傍其嬉戏爲贾人衒卖之事孟母又曰此非吾所以居处子也复徙舍学宫之傍其嬉游乃设爼豆揖让进退孟母曰真可以居吾子矣遂居之及孟子长学六艺防成大儒之名君子谓孟母善以渐化【风俗通孟子之母姓仉氏】
　　韩诗外传　孟子少时东家杀豚孟子问其母曰东家杀豚何爲母曰欲啖汝其母自悔而言曰吾怀妊是子席不正不坐割不正不食胎敎之也今适有知而欺之是敎之不信也乃买东家豚肉以食之明不欺也诗云宜尔子孙绳绳兮言贤母使子贤也列女传　孟子之少也既学而归孟母方绩问曰学所至矣孟子曰自若也孟母以刀断其织孟子惧而问其故孟母曰子之废学若吾断斯织也夫君子学以立名问以广知是以居则安宁动则逺害今而废之是不免于厮役而无以于祸患也何以异于织绩而食中道废而不爲宁能衣其夫子而长不乏粮食哉女则废其所食男则堕于修徳不爲窃盗则爲虏役矣孟子惧旦夕勤学不息师事子思遂成天下之名儒
　　韩诗外传　孟子少时诵其母方织孟子辍然中止乃复进其母知其諠也呼而问之曰何爲中止对曰有所失复得其母引刀裂其织以此诫之自是之后孟子不复諠矣
　　列女传　孟子既娶将入私室其妇袒而在内孟子不説遂去不入妇辞孟母而求去曰妾闻夫妇之道私室不与焉今者妾窃堕在室而夫子见妾勃然不説是客妾也妇人之义盖不客宿请归父母于是孟母召孟子而谓之曰夫礼将入门问孰存所以致敬也将上堂声必扬所以戒人也将入戸视必下恐见人过也今子不察于礼而责礼于人不亦逺乎孟子谢遂留其妇
　　韩诗外传　孟子妻独居踞孟子入戸视之白其母曰妇无礼请去之母曰何也曰踞母曰何知之孟子曰我亲见之母曰乃汝无礼也非妇无礼礼不云乎将入门问孰存将上堂声必扬将入戸视必下不掩人不备也今汝往燕私之处入戸不有声令人踞而视之是汝之无礼也非妇无礼也于是孟子自责不敢去妇诗曰菜葑采菲无以下体荀子云孟子恶败而出妻其事未闻
　　孔丛子　孟轲问子思曰尧舜文武之道可力而致乎子思曰彼人也我人也称其言履其行夜思之书行之滋滋焉汲汲焉如农之赴时商之趣利恶有不至者乎
　　孔丛子　子思谓孟轲曰自大而不修其所以大不大矣自异而不修其所以异不异矣故君子高其行则人莫能阶也逺其志则人莫能及也礼接于人人不敢慢辞交于人人不敢侮其唯高逺乎
　　子思子　孟轲问牧民之道何先子思子曰先利之孟轲曰君子之敎民者亦仁义而已何必曰利子思曰仁义者固所以利之也上不仁则不得其所上不义则乐爲诈此爲不利大矣故易曰利者义之和也又曰利用安身以崇徳也此皆利之大者也　【文选注子舆孟轲字也】
　　説苑　孟子曰人皆知以食愈饥莫知以学愈愚
　　县子问子思曰【县子名琐鲁人】吾闻同声者相好子之先君见子产时则兄事之而世谓子产仁爱称夫子圣人是谓圣道事仁爱乎吾未谕其人之孰先后也故质于子子思曰然子之问也昔季孙问子游亦若子之言也子游答曰以子产之仁爱譬夫子其犹浸水之与膏雨乎康子曰子产死郑人丈夫舍玦佩妇女舍珠瑱巷哭三月竽琴不作夫子之死也吾未闻鲁人之若是也奚故哉子游曰夫浸水之所及也则生其所不及则死故民皆知焉膏雨之所生也广莫大焉民之受赐也普矣莫识其由来者上徳不徳是以无徳季孙曰善县子曰其然【孔丛子】
　　穆公三十三年卒子奋立是爲共公【史鲁世家】
　　子思居卫鲁穆公卒县子使乎卫闻丧而服谓子思曰子虽未臣鲁父母之国也先君宗庙在焉奈何不服子思曰吾岂爱乎礼不得也县子曰请问之答曰臣而出国君不扫其宗庙则爲之服寄公寓乎是国而爲国服吾既无列于鲁而祭在卫吾何服哉是寄臣而服所寄之君则旧君无服明不二君之义也县子曰善哉我未之思也【孔丛子】
　　説苑　公仪休相鲁鲁君死左右请闭门公仪休曰止池渊吾不税防山吾不赋苛令吾不布吾已闭心矣何闭于门哉
　　共公
</div>
    <div class="pagination">
<a href="春秋战国异辞_page22.html">上一页</a><span>...</span><a href="春秋战国异辞_page18.html">18</a><a href="春秋战国异辞_page19.html">19</a><a href="春秋战国异辞_page20.html">20</a><a href="春秋战国异辞_page21.html">21</a><a href="春秋战国异辞_page22.html">22</a><span class="current-page">23</span><a href="春秋战国异辞_page24.html">24</a><a href="春秋战国异辞_page25.html">25</a><a href="春秋战国异辞_page26.html">26</a><a href="春秋战国异辞_page27.html">27</a><a href="春秋战国异辞_page28.html">28</a><span>...</span><a href="春秋战国异辞_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
