<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 38 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 38 页/共 505 页
  </h1>
  <div class="content">
   ○又谕、僧格林沁奏、追剿西窜捻逆。歼除殆尽一摺。据称亳东各股捻逆西窜。经官军叠次歼除。得以逃回者。不及十分之一。惟行军之要。粮草为先。各处协饷。积欠过多。徒有直捣老巢之心。实无筹画粮草饷糈之力等语。僧格林沁已抵商邱之马牧集。正可拨兵。或亲自督队。一鼓作气。乘胜进攻附近蒙亳一带捻圩。克期灭贼。惟东由宿州。西自亳州。两路进剿。该处贼圩林立。大兵进捣。无从觅食。必得宽为豫备。方不至军行迟误。况进捣老巢。实为东豫等省永除后患。该大臣冲锋冒险。劳勚如此。而该督抚于应解饷项。尚不悉心筹画。于心何安。著文煜、郑元善、谭廷襄、于欠解月饷。无论何款。即先行拨解僧格林沁军营。吴棠于徐州江北两粮台。一并悉心筹画。源源解往。俾得士饱马腾。克期进捣老巢。无后路之虞。方为妥善。傥仍前延误。致僧格林沁停兵待饷。必治文煜等之罪。懔之。将此由六百里各谕令知之。　　

○又谕、海全奏、察看镇城兵勇。不独多无器械。亦且衣食不周。本月初十日。兵勇齐队。声称冯子材有都天庙等处捐卡四座。现存钱两三万串。不放接济。惟有掳掠度命等语。幸该兵勇等旋即收队。尚未滋出事端。十一日。又风闻该兵勇扬言。欲抢冯子材公寓。及镇江府衙门。冯子材调队入城保护。经海全催令冯子材。将存钱先行散放。军心稍安。但贼巢相离不远。傥闻风回窜。竟有不堪设想者。惟望道员李鸿章迅速到镇。庶可以资整顿而保危城等语。镇江防剿。最关紧要。冯子材在镇日久。熟悉地方情形。且逆匪屡次扑城。尚能抵御。是以令其暂缓赴沪。仍留镇江督办军务。若如海全所奏、冯子材于所存损项。并不随时支放口粮。以致兵勇哗然。扬言抢掠公署。尚复成何事体。都兴阿驻扎江北。去镇城甚近。自必确有所闻。前请将冯子材调赴上海。但云上海无带兵之将。而于冯子材有褒语。无贬词。著都兴阿将海全所奏各情。先行据实驰奏。若果如海全所奏、冯子材抚绥兵勇。未能帖服。即著据实指参。毋庸有所顾忌。知而不言。致滋贻误。并著曾国藩将镇江兵勇滋闹情形。及冯子材有无存钱不放情事。确切查明。另行据实具奏。前据曾国藩奏、李鸿章统带淮扬水师五千人。战船二百号。再拨给陆军六七千人。便可驰赴下游。保卫一方。现在镇城防剿事宜。亟须得人而理。若李鸿章必俟曾国荃进兵巢和。傍城趋过。由浦六以达于镇。未免纡迟太甚。且所部水军。亦岂能舍舟登陆。自应督率师船。由水路进发。该水军攻克安庆无为等处。素称得力。即闲遇贼船贼垒。谅不难奋力冲开。无虞阻遏。其近日所招淮勇。若能另雇民船。随同水军前进。固属妥便。如必需添雇轮船装载。即著赶紧雇齐。克日启行赴镇。毋得徒托空言。致冯子材等守御日久。或有疏虞。又落后著也。将此由六百里各谕令知之。　　

○补铸直隶曲周、清河、二县知县印信。从钦差大臣胜保请也。　　

○予河南尉氏阵亡佐领西成阿、卓淩阿、祭葬世职加等。依昌阿、辅清阿、祭葬世职。　　

○丙子。谕内阁、三月初三日。朕奉母后皇太后圣母皇太后恭诣田村皇妣孝德显皇后几筵前。奠酒行礼。所有一切事宜。著各该衙门敬谨豫备。　　

○又谕、御史佛尔国春奏、军机章京与外官交结。私通信息。请严定罪名。以除积习一摺。军机处地属枢机。理宜慎密。该章京等每日缮写谕旨。登记档册等件。均关紧要。宜如何小心谨秘。以重职守。查乾隆年闲。因御史戈涛奏军机司员。有豫为透漏情事。查明后恭奉谕旨。严加训诫。嗣有军机章京徐步云、于查办扬州提引一事。豫先通信。复奉旨徐步云与卢见曾认为师生。此等紧要事件。敢于私通信息。致卢见曾豫行寄顿。甚属可恶。著发往伊犁效力赎罪等因。圣训昭垂。允宜法守。第恐日久玩生。该章京等仍蹈陋习。多与外官交结。遇事先期通信。俾得早为弥缝。甚至贿赂交通。毫无忌惮。实堪痛恨。上年冬闲。即经议政王军机大臣申明堂谕。以为儆戒。现当整饬官方之际。枢密重地。尤宜严肃。用是特行申谕。嗣后该章京等务各廉隅自饬。勤慎趋公。毋得复蹈从前积弊。傥有不知自爱。于逐日办理各事件。有与外人交能透漏情事。一经发觉。或被人参奏得实。必从重惩办。近侍官员。漏洩机密事件。专条具在。例意綦严。该御史所请再行严定罪名之处。应毋庸议。仍著议政王军机大臣、随时严密稽查。以挽颓风而除积习。俾各该章京等、懔然于宽典之不可幸邀也。　　

○又谕、文煜等奏、请留副将办理海防等语。直隶保定营参将岳克清阿、前经降旨补授云南曲靖协副将。现据文煜等奏称、该员于滇省情形。未经谙悉。于直隶海口操防。诸臻得力等语。岳克清阿著准其开云南曲靖协副将缺。留于直隶。仍带副将原衔。以参将候补。其所请以直隶副将酌补之处。著不准行。　　

○又谕、前据沈兆霖奏、查明撒回滋事。大员不能实力剿办。捏称投诚奏结。当将力主抚议之提督成瑞、并始终回护之西甯办事大臣多慧、先行革职。交刑部分别定罪。兹据刑部定拟罪名具奏。已革西甯办事大臣多慧接办军务后。于撒匪抗不就抚情形。隐匿不奏。辄以叠次剿办。该匪悔罪投诚等词。捏报邀功。以致凯撤后地方被扰。较前更甚。迨沈兆霖驰抵甘肃后。提传匪首马尕三赴省质讯。多慧复为咨商请缓。并以该匪续行出掠。为提讯马尕三启衅根由。藉词挟制。已革甘肃提督成瑞督兵剿匪。首创抚议。于参将希朗阿与撒匪接仗。遣弁请援时。相距甚近。不为救应。复因游击闵相儒、在扎什巴堡被困。辄向马尕三说合。并误信该匪诡词。致南川一带。复被焚抢。守备陈治猷等同时被害。均属纵匪殃民。失误军律。多慧尤属始终回护。多慧、成瑞、均著照部议斩监候秋后处决。该革员等所犯情节较重。虽在上年十月初九日思诏以前。均不准援免。并著沈兆霖派员将多慧、成瑞、押解送部监禁。归入朝审办理。　　

○又谕、本日据韩超奏、请将乙卯科乡试。归并本科举行。并贵阳等属。请加文武学额中额等摺。已分别照请。并交部议奏矣。该省乡试。改于五月举行。为期较迫。惟究非紧急军务可比。该署抚遽由六百里驰奏。殊属不合。韩超著交部议处。嗣后各直省督抚及各路统兵大臣、于应奏紧要军情。固不得稍涉稽缓。贻误事机。断不准以并非紧要事件。率由六百里驰奏。以重邮政。　　

○谕议政王军机大臣等、王庆云奏、江北地当冲要。现在督抚分驻。鞭长莫及。请就近暂归漕运总督办理一摺。现在贼势注于苏浙。江北完善地方。尚为安堵。设浙江苏常剿贼。一经得手。贼必将穷而北窜。江北正当其冲。该尚书所请改归漕督就近督办。自系为因时制宜起见。惟事关暂改旧章。其所称以漕督巡抚江北地方。另设省会。将江甯藩司暂移江北。两淮运司兼办刑名各节。与现在情形。有无窒碍。著曾国藩、都兴阿、体察情菁。悉心会议具奏。原摺著钞给阅看。将此由六百里各谕令知之。寻奏、王庆云所奏。系苏常初失时情形。与现在情形不同。请无庸议。报闻。　　

○又谕、前因浙江甯波等城失守。贼匪有掳船纵横海上之信。谕令文煜等前往天津海口。办理防务。现在浙中贼匪。尚无欲由海道他窜消息。文煜统辖全省。事务较繁。未便株守一隅。所有天津海口防务。如实已诸臻周密。著文煜即行回省。文煜起程以后。所有天津海防应办事宜。及镇道以下各官。均归崇厚、成明、督率调度。以一事权。天津调出官兵。业已归伍。务须勤加训练。其伤亡空缺。并著速行挑补足数。毋许再有缺额。前此僧格林沁办理津防。奏明直隶提督应于二月闲赴天津海口驻扎。至十月闲回古北口。所议极合机宜。成明现驻海口。著俟九月闲奏明请旨。按察使孙治应否仍留海口。抑应饬令回省。并著文煜、崇厚、会商办理。前因有人奏、署长芦盐运使候补道许诵恒专务婪赃。不顾国课。与署运同徐嵩年拜认师生。通同舞弊。于上年十二月十一日。寄谕文煜、崇厚、查明参办。至本年正月初八日。据文煜奏称、派令孙治等随同查办。迄今复又月余。尚未据该督等将办理情形覆奏。似此特旨交查重案。任意迟延。实属不以公事为重。著文煜、崇厚、督饬孙治等将许诵恒、徐嵩年、被参各款。迅速逐款研讯。严行参办。不准再事延缓。稍有徇隐。致干咎戾。将此谕令知之。　　

○调直隶正定镇总兵官徐廷楷为通永镇总兵官。　　

○展缓山西徐沟、临汾、洪洞、三县歉收地方咸丰十年民欠额赋。　　

○丁丑。上诣观德殿几筵前供奠。　　

○谕内阁、大学士衔礼部尚书祁寯藻、呈进摘录经史二帙。条分缕晰。切要＜??闲＞明。著将此书卫设弘德殿。以资讲肄。　　

○又谕、本年贵州壬戌恩科乡试。及补行乙卯科乡试。据韩超奏请仍于八月举行。所有贵州正考官王发桂、副考官倪杰、无论行抵何处。著即驰驿回京。该省本年八月乡试。应＜??闲＞放正副考官。届时仍著礼部照例题奏。　　

○又谕、薛焕奏、洙泾防兵溃散。请将带兵之提督降补等语。署江南提督福建陆路提督曾秉忠、带兵驻防洙泾要隘。当逆匪分股来扑。失去炮船。水陆各军。纷纷溃退。以致逆匪阑入。该署提督所部兵勇。于上年曾经抢劫英国丝船。此次督防洙泾。复不能力遏贼氛。失去要隘。实属不知振作。贻误事机。仅以副将参将降补。不足蔽辜。曾秉忠著即行革职。发往曾国藩军营差遣委用。以观后效。　　

○谕议政王军机大臣等、给事中吴焯奏、请安集皖北流亡等语。捻逆裹胁良民。每先将其家产焚掠一空。俾逃无所归。不得不从贼。尚能暂缓须臾之死。自系实在情菁。该给事中所奏安集流亡。藉资防守。亦不为无见。惟地方沦陷之时。田荒无主。一经收复。该户自应清厘复业。若令官给籽种。转恐有碍民生。且流亡之民。亦难保无貌为反正。暗中仍与贼匪句结情事。尤属不可不防。应如何设法安集。及有无窒碍之处。著李续宜体察情形。妥筹具奏。将此谕令知之。　　

○又谕、胜保奏、督军援颍。深入重地。面面受敌。并大营后路税子铺。被贼攻陷。请饬各路派兵援救各摺片。胜保一军。自连破刘家海等处贼垒。进抵距颍十里之王家圩安营。与城内消息已通。乃粤捻各逆。知该大臣孤军深入。复悉众来扑。并纠合西南各悍贼。分包前敌营盘。又分股窜陷税子铺地方。该处为大营后路要道。我军后路已断。面面受敌。兵力不敷分拨。粮饷军火缺乏。情形万分危急。著僧格林沁迅速酌拨得力马队千余名。驰赴槐店。归胜保调遣。并著郑元善督带省防剿旅。暂行进扎陈州。以固大营后路。而为前敌策应。总兵成大吉等一军。距颍不远。著李续宜即饬该总兵等兼程前进。与大军会合。力解重围。胜保一军。深入皖省。其后路被贼层层隔断。危急万分。僧格林沁、郑元善、李续宜、务当亲督各军。或迅催将士。星速驰援。疏通道路。俾得转危为安。僧格林沁等向来皆以国事为重。断不可有意见不和之处。稍缓须臾。致误全局。副将杨飞熊一军。前经郑元善奏请留驻汝郡。会同张曜等军。攻剿平舆贼匪。目下胜保待援迫切。著郑元善斟酌情形。如汝甯防务稍松。即饬张曜独力剿办。仍飞饬杨飞熊一军。星速驰援颍郡。毋得稍分畛域。致误事机。胜保所参总兵成禄赴援迟延。副将刘景芳筑营未定。为贼所乘。均属颟顸疏懈。成禄著摘去顶带。刘景芳著暂行革职。均准其留营剿贼。以观后效。傥再不知奋勉。即行从严治罪。本日复据副都统明庆驰奏、安插降众。仍带队赴豫助剿。请饬周士键来营带队等语。明庆并非帮办大员。以安插降众事宜。并不禀请该大臣陈奏。辄自行入告。已属非是。周士键声名恶劣。胜保前此擅留差委。尚未允准。明庆何得率行奏请留营。尤属冒昧。该副都统前次出京。沿途需索供应。从宽未予严谴。此次种种谬妄。著胜保即饬该副都统回营。并传旨严行申饬。御史薛春黎奏、被贼裹胁良民。请仿照龚景瀚遗法。设法解散一摺。著僧格林沁、胜保、酌量办理。原摺著钞给阅看。将此由六百里加紧各谕令知之。　　

○又谕、前因购买洋船。须配兵勇。谕令曾国藩先行筹备。兹据曾国藩奏楚军水勇。仅能用之江面。未能强令出洋等语。现筹购买外国船炮。本拟用于江面剿贼。并非施之海洋。惟楚军由江北赴沪。陆路多梗。故有由海道前往之谕。至外国船只。尚称坚致。而英法住京公使。则称凡上海等处洋商所售船只。均不可恃。必须于伊等本国及香港购觅。方可利用。此时伊等已函致各该国带兵员弁。帮同物色等语。购船一事。谅可即有头绪。所有应配兵勇。仍著曾国藩先事豫筹。其如何赴沪。临时再行酌办。上海被匪窜伺。势不能不借洋人之力。协同守御。曾国藩亦曾奏及。至规复苏浙失陷地方。自应别筹良策。前据薛焕奏称江浙绅士殷兆镛等、呈请借助西兵。规复苏常各属城池。当以该绅士等情殷桑梓。或非无见。谕令薛焕酌度情形办理。兹据恭亲王等奏称、江苏绅士潘曾玮带同浙人龚橙、复由沪航海来京。诉称乡闾被陷。恳请借用英法等国官兵。速筹规复。已谕令总理衙门、向各该国住京公使筹商。惟上海为洋人通商之地。借助尚属有辞。若攻剿内地贼匪。辄欲用外国兵力。揆度洋人情形。虽不至遽有他虑。而军行饷随。一切供应之烦。亦恐万难搘拄。以该绅士等情词恳切。固难重拂舆情。亦须顾全国体。此事是否可行。即著曾国藩悉心筹酌。迅速驰奏。美国人华尔、白齐文、向于上海教习洋枪队伍。叠据薛焕奏称、随同参将李恒嵩剿贼出力。均经降旨奖励。给与四品顶带花翎。并准其改用天朝服色。惟闻该洋人等于奉到谕旨后。并不改换服色。亦未带用翎顶。诘以何故。则称李恒嵩并未剿贼。薛焕铺张入奏。以故心怀不服。似此疆圉危急之秋。薛焕尚不思考核功过。明定赏罚。以励士气。辄欲见好属员。岂复知事势缓急。前因该抚万不足恃。曾谕曾国藩催令李鸿章前赴镇江。署理抚篆。并因曾国荃须留皖北。谕令于陈士杰到安庆后。即令赴沪。此时陈士杰如已到皖。著即催令前往上海。如尚未到。并著曾国藩于现在安庆人员内。拣派带兵得力大员。速行赴沪。将该处兵勇。力筹整顿。其滋事勇丁。并著设法惩办。毋令句通贼匪为患。前因湖州危急。谕令道员赵景贤即行赴任。本日据薛焕奏、自正月初二日。贼匪夺踞大钱口后。音信难通。深闻逆众二十余万。将城围住。前奉饬令赴任谕旨。无从赍入。解往之米粮军火。亦中途折回等语。赵景贤保守湖州。几及一年。实属才略出众。人才既应爱惜。地方尤关紧要。断无因贼氛甚炽。无路赴援。任令坐毙之理。统计各路军营。惟鲍超去湖州较近。前据曾国藩奏称该提督尚在青阳。即著该大臣饬令速攻甯国。取道广德。进援湖州。最为要著。如果鲍超兵顿坚城。猝难攻入。仍须咨商左宗棠另行设法。援应湖郡。毋稍延缓。将此由六百里加紧谕令知之。　　

○又谕、薛焕奏、常胜军会同英法两国。剿除萧塘贼垒。逆犯泗泾等处。现饬各军回防。洙泾各营溃散。请将曾秉忠降补等摺片。中国借外国兵力。原属一时权宜之计。必须能自振作。方可使之同心协力。助我兵威。若专恃外国之助。而我兵观望不前。尚复成何事体。风闻参将李恒嵩近颇畏葸。并有冒功情事。薛焕何以未经参奏。如实有此等事。亦足为外国人所耻笑。此时藉外国兵力为援。必须赏罚严明。方足以示大公而昭激劝。上海一隅。有兵数万。如果一兵得一兵之用。较之他处军营。尚易为力。薛焕当须就现有兵力。痛加整顿。务使饷不虚糜。兵归实用。文武如有不职者。即须严行参劾。岂可瞻徇情面。狃于积习。嗣后不能不借资英法之力。亦须派队协剿。不可坐观成败。致外国啧有烦言。洋枪队既为贼所畏。既多派壮丁。勤加练习。华尔等奋勇可嘉。亦须保全护惜。俾收指臂之助。现在该逆分犯泗泾七宝月浦野鸡墩等处。薛焕务当督饬在防各将弁。实力剿办。毋稍松劲。洙泾失守。各营溃退。曾秉忠独当一面。未能力扼凶锋。实属咎无可辞。业经明降谕旨。将曾秉忠革职。饬令赴曾国藩军营差委。所请以副将参将降补之处。著不准行。驻防洙泾之炮船兵勇。并著薛焕迅速设法收集。毋稍延缓。另片奏、赵景贤力守湖州。请催鲍超应援等语。已谕曾国藩催令该提督星速救应。该抚仍当筹措军火粮饷。设法转解。以保危城。将此由六百里谕令知之。　　

○又谕、袁甲三奏、夺回梁园要隘。平毁香积寺等处贼圩。拟与楚军会偪庐城。并西路布置情形一摺。梁园贼隘。经都司褚开泰等、会合附近民练攻克。并调队将香积寺等处贼圩四座蹋毁。袁甲三并派总兵张得胜等督同兵练。滚营前进。拟俟营盘扎定后。即赴楚军。筹商进攻庐郡机宜。此时楚军已由南路进偪庐郡。距城十里。正可乘此声威。会合进攻。克复城池。该郡城大而坚。逆首陈玉城积猾善守。难于力取。惟有四面合围。断其粮路。逆众可不战自溃。著曾国藩、袁甲三、饬令在营将士。迅将店埠等处贼营攻拔。以断庐逆声援。昨据官文奏、曾国荃新募楚勇十二营。由鄂省筹拨饷需。催令下驶。此时计已行抵安庆。著曾国藩速饬该藩司。规复巢县并和含各处城池。以断庐匪归路。至庐城西面有无贼营。未据袁甲三奏及。如须添兵围攻。即著曾国藩、袁甲三、会筹续派兵勇。前往会剿。为四面合围之计。毋令该逆乘隙他窜。又复蔓延。至苗练欲赴蒙城寻仇。因官兵进城。将营盘十行座旋行撤退。该练存心叵测。道路皆知。如果诚心就抚。何以尚令大队党与。前赴蒙城寻仇。前已谕知胜保、于苗练就抚一节。慎之又慎。不可率易。著袁甲三督饬文武。先将凤怀寿定交界一带。附苗各圩收抚。以孤逆势。仍密行知会李续宜相机行事。如苗练再有反覆情形。即著会同剿办。博崇武系党附苗练之人。所禀情形。未可轻信。仍著袁甲三另行确探。斟酌办理。另片奏土匪丁潮臣。于小梁庄地方筑营抗拒。经官兵攻拔两营。所賸一营。夤夜潜遁。并攻破王家集各圩等语。现在各圩闻风反正。浍北已渐次肃清。惟逆首丁潮臣、尚窜伏李相臣圩内。著袁甲三督饬在事各员。速行攻拔。务将首逆歼捦。以除后患。张学醇、尹善廷、庆瑞、声名均甚平常。带兵未必可靠。并著袁甲三慎选将领。以期得力。本日据御史薛春黎奏、被胁良民。请设法解散一摺。所言有无可采。著曾国藩等斟酌办理。原摺著钞给阅看。将此由六百里各谕令知之。　　

○钦差大臣曾国藩奏、请留甘肃道员刘于浔一军。仍驻江西。允之。　　

○以故镇国公有凤继子桂池袭爵。　　

○以宗室岳灵、载泰、袭封郑亲王怡亲王所降辅国公爵。　　

○以领运兵米。延不交纳。革通州帮千总丁国治等职。仍勒令完缴。　　

○补铸贵州镇远府知府、经历、儒学、镇远县知县、儒学、永甯州知州、儒学、黄平州知州、黄平营都司、归化通判、各印信关防条记。从巡抚刘源灏请也。　　

○以江苏萧塘剿贼获胜。赏洋将华尔、白齐文、三品顶带。　　

○予江南江浦阵亡都司刘春禧祭葬世职。　　

○予两江阵亡殉难绅民妇女二百七名口分别旌恤并入祠建坊如例。　　

○予河南历年阵亡殉难绅民妇女二千七百八十七名口分别旌恤如例。　　

○旌表守正捐躯直隶曲阳县民庞堂儿母魏氏。　　

○戊寅。谕内阁、王庆云奏、请定官弁士子兵丁吸食洋药限制一摺。前于咸丰九年闲。经惠亲王等奏定弛禁洋药章程内。官弁士子兵丁。仍不准其吸食。以示限制。兹据王庆云奏、沥陈官弁士子兵丁吸食洋药。请严定限制等语。所陈流弊。实为切中窾要。洋药一项。虽已弛禁。惟流弊之甚者。于风俗纪纲。殊有关系。文武官弁。各有职司。傥俾昼作夜。百事废弛。安能整顿诸务。士子励志胶庠。备登仕版。若学业荒芜。安能复成大器。兵丁奋力戎行。宜娴习军旅。傥精神疲软。技艺荒废。安能陷阵摧坚。现当训迪官方。整饬行伍之际。岂容任其自暴自弃。不加明禁。自后吸食洋药。除平民仍照变通章程。不在例禁外。其官弁士子兵丁三项。著仍照变通章程。一例禁止。并著文武各该管上司及学政教官等、实力查察。有犯者立予重惩斥革。不准姑容徇隐。以期力挽颓风。至太监服役禁近。宫卫森严。尤不准以洋药带入禁地。著总管内务府大臣、饬知内廷总管太监等严行禁止。如查有犯禁者。即行查办。以昭严肃。　　

○赏袭封不入八分辅国公岳灵、载泰、世袭罔替。　　

○己卯。孝昭仁皇后忌辰。遣官祭景陵。　　

○谕内阁、向来派阅殿廷考试试卷。均于即日阅毕。分别等第。开单进呈。昨派出阅看各省举人补行覆试试卷之大臣贾桢等、于所阅试卷。尽日之力。直至酉刻。尚未阅竟。径行请旨先散。因为时已晚。不能不姑允所请。该大臣等于钦派阅卷。例应严密。何以迟至次日始行阅竣。殊非慎重关防之道。贾桢、瑞常、朱凤标、皂保、董恂、吴存义、灵桂、石赞清、张之万、均著交部议处。嗣后殿廷考试。派出阅卷大臣。仍各敬谨将事。将派阅试卷。务于即日阅竟。以符旧制。寻吏部议贾桢等均照违令公罪例罚俸九个月。得旨、准其抵销。　　

○谕议政王军机大臣等、前因杨载福奏母病未痊。旧疾复作。恳请续假调理。当经谕以水师分防池州等处江面。水营虽有得力将领。必得该提督躬亲调度。令其迅速起程。兹据奏称伤疾未痊。请赏假三月。在籍就医等语。杨载福自在军营。叠受厚恩。该提督素知大义。值此和含攻剿吃紧之时。正臣子力图报效之秋。即使伤疾复发。亦不妨赴营调治。藉资坐镇。岂可以伤发为词。再行续假。著曾国藩传谕该提督。朝廷方资倚畀。即当迅赴池州军营。会同彭玉麟等力筹堵剿。断不能再允给假。俾该提督即日起程。会攻和含等处贼匪。肃清江面。并于该提督到营后。即由曾国藩驰奏。以慰廑念。将此谕令知之。　　

○又谕、谭廷襄奏、查办折回降众。及剿抚河东水套内屯匪情形。并遮克敦布等奏、进剿南路捻匪获胜。查办逃回降众。渐次就绪各摺片。降众张玉怀等、前经胜保带赴豫省剿贼。竟敢私自折回。立予骈诛。亦属罪所应得。惟据谭廷襄等查明该降众折回。系由渡河无船。又乏口食所致。尚非遽行反侧。到籍后投官禀诉。恳乞归农。并据莘冠两县各乡绅团。出具保结。代为恳请。现在该降众等呈缴器械马匹。业经分别散遣。谭廷襄、遮克敦布等、所奏情形。大略相同。著即照所议办理。其有情愿随征者。仍著分起押送皖豫军营。其坚欲归农者。并须妥为钤制。如有不安本分之徒。持械打粮等事。该抚等务当随时掩捕。毋稍宽纵。至河套屯聚之匪。叠经刘煦督率兵勇。分路进剿。将习城镇等处贼巢。全行焚毁。其盘踞甘露集余匪。亦即罗拜乞降。匪首石＜?氵凤＞标等束身听命。既据谭廷襄等查明该匪多系失业流民。与甘心从逆者有闲。亦著照该抚所议分别安插。贷其一死。其郭申令等股。是否一律投诚。如水套内尚有余匪藏匿。仍著谭廷襄、遮克敦布等、痛加剿洗。务绝根株。毋许稍有粉饰。将此由四百里各谕令知之。　　

○以安徽寿春镇总兵官王明山为福建陆路提督。　　

○蠲免福建汀州、邵武、二府福鼎、长汀、武平、连城、顺昌、浦城、沙、将乐、永安、建阳、崇安、邵武、光泽、建甯、泰甯、清流、归化、甯化、十八县暨汀军、邵军、同知仁寿、麻沙、泉上里、县丞所属被扰地方上年额赋有差。　　

○旌表守正捐躯奉天昌图厅民孙索子妻牛氏。　　

○庚辰。谕内阁、吴棠奏、请将查办各员革职严讯等语。候选道施燕辰等被参各款。经吴棠派员审讯。坚不吐实。显系恃符狡展。施燕辰并前署江苏甘泉县知县施培孔、兴化县知县张鹏展、安徽候补直隶州知州包良训、著一并革职。交吴棠另派明干大员。秉公严行审讯。按律定拟具奏。　　

○又谕、郑元善奏、请将庸劣不职各员。分别休致降革一摺。河南鄢陵县知县张世渠、柔懦无能。难期振作。著以原品休致。灵宝县知县陈学深、操守平常。声名狼藉。候补知县张澍、性情贪鄙。作事刻薄。均著即行革职。候补知县陈宪元、才粗性愎。前署确山县印务。几致民练不和。贻误地方。惟该员年力尚壮。著以府经历降调。归部选用。　　

○谕议政王军机大臣等、郑元善奏、窜豫捻匪。被僧格林沁痛剿。业已破胆。正宜乘胜直捣蒙亳老巢。惟孔海东寨。虽已攻破。而平舆未克。胜保饷道。被贼阻遏。新蔡被围。亦甚紧急。现拟调杨飞熊赴援新蔡。该抚亦即统兵出省。取道陈州项城。相机筹办等语。捻匪窜扰豫省。大受惩创。亟宜乘此声威。为埽穴捦渠之计。惟胜保孤军深入。势将被困。著僧格林沁遵照前旨。速拨马队千余名。星驰前往槐店。听候胜保调遣。以资得力。郑元善前赴陈州。与前次寄谕。适相符合。应如何派拨劲旅。驰赴新站界首等处。为胜保后路声援。并著速筹办理。毋稍延缓。致有贻误。至新蔡被围。已阅四十余日。郑元善现饬杨飞熊由汝甯往援。著即催令该副将星饮前进。汝蔡解围以后。应否饬令赴颍。再由该抚酌度情形调拨。平舆贼匪。著郑元善严饬张曜、速筹埽荡。其金楼踞匪。久经毛昶熙围攻未下。现经僧格林沁派队往剿。谅自无难攻克。一俟新蔡金楼得手后。即可筹攻蒙亳。正在寄谕闲。据郑元善驰奏援颍官军。于税子铺失利等语。围颍贼众。不下一二十万。胜保孤军深入。而税子铺猝被攻陷。危急情形。实属不堪设想。郑元善业已督同杨飞熊等赴陈。尚恐兵力单薄。于事无济。即著僧格林沁察看情形。或亲统全起马队。驰往陈州。与郑元善会商进剿。或派妥员分带马队。前往应援之处。均著相机妥办。该大臣未到以前。仍著郑元善督催杨飞熊等、飞速前进。务将税子铺先行攻复。以通胜保饷道。俟颍州情形稍松。即行驰援新蔡。至陈郡迤东捻股。既据郑元善探闻有侵扰周口窥伺省城之说。并著该抚于到陈后相机防剿。毋任深入。将此由六百里加紧各谕令知之。　　

○又谕、据吴棠奏、派队偪退东窜捻股获胜。探闻另股捻首窜至高作地方。竭力筹剿一摺。众兴捻股。回扑清江。经官军扼击获胜后。分股由沭境绕窜。图袭安城。复绕至阜甯县境。均经兵练堵剿击退。其三义坝等处贼圩。亦经官军冲破。偪贼西遁。惟据禀报另股捻首魏坤等、聚众二万余人。由睢甯县境。窜至高作地方。声言接应众兴踞匪。合股东窜。现在北岸捻匪。未尽歼除。南岸又有另捻东趋。清江各路防兵。扼堵众兴踞匪。万难撤动。吴棠已抽出副将刘成元一军。驰扼桃源县西之成子河圩。以防南岸另捻东扰之路。而兵分力薄。深恐不敷剿办。田在田带队已至高作。著僧格林沁饬令迅将该处逆匪埽荡。即由南岸进兵。与刘成元一军会合夹击。毋令逆众奔突纷扰。是为至要。本日据冯子材等奏江南粮台。驻扎高邮。距镇江较远。一切捐款。向由各局解赴粮台。再行分拨。展转稽迟。动需时日。未免贻误事机。吴棠前次厘定南台进款。内盐厘一项。系在泰兴所属之口岸。设局徵收。该处距镇止隔一江。请饬就近径解镇江等语。镇江需饷孔亟。所有盐厘一项。著吴棠转行乔松年、即饬口岸局员。就近径解镇江支放局。以资凑发。仍随时报明粮台。核实收放。其余沿江各卡局。各项捐款。仍著饬知台员。查照旧章。先尽镇营之用。并解赴高邮。分别拨济。将此由六百里各谕令知之。　　

○又谕、官文等奏、进剿庐郡。连获大胜。并饬周凤山策应援颍各军后路各摺片。庐郡城大而坚。我军不能合围。贼逆戒备甚严。粮食充足。立意死守。非四面合击。约期并举。不足以操胜算。目下楚师进攻西面。曾国藩派出之军。攻其南面东面。袁甲三一军。已夺回梁园要隘。平毁香积寺等处贼圩。计可进偪庐城。著即克期进攻。与楚军会合夹击。其通达庐城之巢县巢湖。为贼匪水陆运粮要道。并著官文等派兵堵截。断其接济。方足制其死命。现在贼势穷蹙。正可并力围攻。一鼓而下。规画东南大局。此为要著。毋得顿兵城下。日久无功。使该逆又生狡谋。是为至要。颍州待援甚急。总兵成大吉等军。屡行催进。何以未见赴援。著李续宜饬令星速前进。傥敢仍前玩泄。即著严参治罪。已革副将周凤山、募勇三千人抵鄂。经官文等饬令统领所部。由孝感一带直达光固。为成大吉等援颍各军后路声援。著即饬令节节埽除。进驻三河尖要地。为成大吉等后路策应。且通皖军饷道。该革员系弃瑕录用之员。官文等即今奋勉图功。以赎前愆。如或不能得力。仍著从严参奏。将此由六百里各谕令知之。　　

○又谕、庆端奏、龙游等处贼匪。分路上窜。衢州及闽省边防。同时吃紧。分别布置剿防一摺。龙游寿昌之贼。分为三路。进围衢州。遂昌之贼。窜犯江山县境。意图阻绝饷道。经藩司李元度击退。尚屯踞大源口一带。并添调老贼二三万。欲由龙泉抄出松溪。窜犯闽境。处州松阳路匪。复纷纷上窜。以为遂贼应援。此时浦城一路。情形固属紧要。而龙泉松溪政和三路。兵力尚形单薄。松政两县。与建甯等处毗连。亦须力筹防堵。该督现拟将龙泉松政各防。赶为布置。即统师驰赴浦城一带。著即相度各路情形。何路紧急。即督兵驰赴何路防剿。不得株守一隅。以致顾此失彼。总兵曾元福所募台勇。现已内渡。著迅催赴营。以备援应。藩司李元度一军。本系进攻龙游之师。经该督檄令移攻寿昌。昨据左宗棠奏称、该督复令李元度一军。回驻衢州。李定太一军。前据该督奏称、饬令派队分堵龙游寿昌。并令林文察一军。进攻遂昌。此次贼即由龙游等处上窜。该总兵何以不能堵御。其攻剿接仗情形。亦未据该督奏报。著查明详细具奏。现在贼势上趋。总由官军节节撤退所致。该督务宜严饬各军。奋力进攻。不得退守观望。致成坐困之势。左宗棠一军。现已进驻开化。距衢城不远。并著该督饬令李定太等军。联络声势。力图进取。至甯波一带大股贼匪。风闻业已他窜。仅留土匪踞守郡城。正可乘机进取。该督现派颜青云会同副将吴鸿源、统带师船。由海道进攻甯波。著即飞饬前进。迅图克复。毋误事机。将此由六百里谕令知之。　　

○又谕、前据英桂奏、河南直隶协饷。请饬部改拨一摺。当经降旨令户部速议具奏。本日郑元善奏、僧格林沁大军抵豫。不能不筹画接济。请饬山西按月照发等语。河南军务方殷。需饷甚钜。全赖完善省分。畛域不分。藉资接济。若各省纷纷奏请改拨。尚复成何事体。著英桂仍遵前旨。按月如数解拨河南军营。以收士饱马腾之效。傥该省以停兵待饷。或致贻误事机。惟英桂是问。将此由六百里谕令知之。　　

○又谕、本日据吴棠奏、江南粮台。饷源支绌。请由上海筹解接济。复据冯子材、魁玉奏、镇军断饷五旬。请饬抚漕各臣。迅速拨济各一摺。镇江军营。为南北咽喉。战守均关紧要。兵勇枵腹荷戈。情形万分危迫。著薛焕督饬苏松太道吴煦、不论何款。设法赶将正二两月奉拨银十万。克日如数筹拨。以后源源接济。不得短少。镇营水陆诸军。本由江南支应。实属责无旁贷。所有江南粮台事宜。即著该抚饬令吴煦、督同道员许如骏办理。其新增及沿江厘捐。并支应事宜。吴煦远在上海。不能兼顾。即责成许如骏核实经理。如厘捐办理不善。支销或有浮冒。惟许如骏是问。如上海月饷。推诿迁延。以致贻误要需。惟吴煦是问。薛焕即传知该员等遵照办理。毋得玩误干咎。以固危疆而维大局。将此由六百里谕令知之。　　

○又谕、据冯子材、魁玉奏、镇江水陆各军额饷。各处报解寥寥。广东省原拨银三万两。请再行添拨水师饷银二万两。接济要需等语。著劳崇光于前拨三万两之外。再行添拨水师银二万两。每月按数拨解。不得短少迟误。以保名城而维大局。将此由六百里谕令知之。
  </div>
  <div class="pagination">
   <a href="清实录同治朝实录_page37.html">
    上一页
   </a>
   <span>
    ...
   </span>
   <a href="清实录同治朝实录_page33.html">
    33
   </a>
   <a href="清实录同治朝实录_page34.html">
    34
   </a>
   <a href="清实录同治朝实录_page35.html">
    35
   </a>
   <a href="清实录同治朝实录_page36.html">
    36
   </a>
   <a href="清实录同治朝实录_page37.html">
    37
   </a>
   <span class="current-page">
    38
   </span>
   <a href="清实录同治朝实录_page39.html">
    39
   </a>
   <a href="清实录同治朝实录_page40.html">
    40
   </a>
   <a href="清实录同治朝实录_page41.html">
    41
   </a>
   <a href="清实录同治朝实录_page42.html">
    42
   </a>
   <a href="清实录同治朝实录_page43.html">
    43
   </a>
   <span>
    ...
   </span>
   <a href="清实录同治朝实录_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
