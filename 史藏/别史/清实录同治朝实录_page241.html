<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 241 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 241 页/共 505 页</h1>
    <div class="content">
○以浙江剿办主山洋匪获胜。赏副将张其光巴图鲁名号。予阵亡总兵官刚安泰、游击蔡凤占、千总江潜蛟、把总牟仁彪、祭葬世职加等。　　

○庚辰。谕军机大臣等、赵长龄、刘蓉奏、犯陕回逆。回窜平固。泾防缺粮。庆台勒掯不解一摺。据奏前窜陇州逆回。经官军夺击叠胜。该逆已由灵台崇信一带。窜回平固。惟泾州粮饷缺乏。杨能格将绅民捐定粮石。勒解庆阳。不准运解泾州。庇护雷正绾。通同一气。专与谭玉龙龃龉等语。杨能格自参劾周显承后。兴泾州营将。积不相能。若仍令管理庆阳粮台。恐难得力。本日业经明降谕旨。杨能格毋庸办理庆阳粮台。即著林寿图迅速驰赴庆阳。接办粮台事务。并准其专摺奏事。将各营粮饷。酌度缓急。均匀拨解。以利军行。其陕西藩司一缺。著刘蓉派员署理。以便林寿图交卸前进。并著杨岳斌檄饬杨能格。俟林寿图到庆阳接替后。即赴甘肃臬司本任。仍一面听候杨岳斌等查办。毋许逗遛。甯夏府城。虽已收复。穆图善尚须督兵规取灵州。及金积堡等处。自应厚集兵力。藉资攻剿。雷正绾应否调赴甯夏军营随同穆图善办理军务之处。著杨岳斌、刘蓉、遵照前旨。迅速核奏。前据刘蓉奏、雷正绾马步不过千余。兹据赵长龄奏、谭玉龙将迅字五营。拨交雷正绾带赴平凉。统家樽正绾所部。仍不下二三千人。若竟断甚接济。是激之使变也。林寿图仍当斟酌情形。量为解济。俾免哗溃滋事。赵长龄另摺奏、查讯大概情形。飞咨杨岳斌前赴庆泾。会查具奏等语。逆回偪近兰州。防剿正当吃紧。杨岳斌一时恐难出省。赵长龄若必俟杨岳斌到泾会查。转恐耽延时日。著恪遵叠次谕旨。迅赴泾州。将周显承被参各款。及所供各节。秉公查办。近来外省积习。往往偏执己见。回护前说。赵长龄务当破除情形。认真查讯。一秉大公。毋得稍涉瞻徇。致负委任。正在寄谕间。据雷正绾奏陈甘省现在情形。并布置前敌。灵州回众乞抚各摺片。所奏先取灵州。以翦河狄之羽翼各情。不为无见。灵州回众。能否将马化漋父子捆献投诚。雷恒李高启曾否解到。著将雷正绾摺片钞寄杨岳斌阅看。由该督酌度现在情形。妥筹办理。杨岳斌奏、联捷因病出缺。所部马步各军。暂行分别管带等语。除联捷系革职之员毋庸议恤外。所有黑龙江马队。即著照杨岳斌所请。檄调来省。藉资训练。如查有疲乏不堪策应者。仍当随时遣撤。以节糜费。其定字营勇。现已就食泾州。著暂归谭玉龙兼管。以资钤束。所需饷项。仍著林寿图酌量接济。将此由六百里谕知杨岳斌、赵长龄、刘蓉、并传谕林寿图知之。　　

○以故车臣汗公衔扎萨克头等台吉玛哈苏噶子德勒克依车车克袭职。　　

○命办理庆阳粮台甘肃按察使杨能格回任。以署陕西布政使林寿图办理甘肃庆阳粮台事务。　　

大清穆宗继天开运受中居正保大定功圣智诚孝信敏恭宽毅皇帝实录卷之一百六十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。正月。辛巳。孝穆成皇后忌辰。遣官祭慕陵。　　

○谕军机大臣等、前因左宗棠奏、粤海关收税。请由督抚设法筹办。当谕令户部议奏。兹据奏称、该关积弊已深。历任总督监督。纵不至尽属肥己。亦难保不受家人丁书之业蔽。今左宗棠奏闻每

□山戊不□不下二百万两。与该关奏报银数。大相悬殊。请饬两广总督广东巡抚查明办理等语。粤省军务。日久未竣。筹饷之难。该督抚监督等亦所深悉。岂容任听家人丁书。群相吞食。视为故常。亟应严行查办。著瑞麟、郭嵩焘、严密查明该关各口实在收税数目。以及蒙蔽情形。妥议章程。限三个月内。详细奏明。再由该部酌核办理。该督抚受恩深重。务当破除情面。秉公确查。傥敢饰词回护。有意弥缝。别经发觉。即治该督抚以查办不实之咎。原摺著钞给阅看。将此谕令知之。　　

○又谕、官文、郑敦谨奏、西路官军。击贼出境。襄樊一带肃清。现分路筹剿。及遣撤成大吉一军溃勇。请分别惩办一摺。张总愚股匪。攻扑樊城等处。经江长贵会合谭仁芳、姜玉顺等、及水师团练。叠击大胜。斩捻首李城年、张大义等多名。贼向西北窜去。东路赖牛等逆。蔓延于麻罗黄孝诸境。经官文等调蓝斯明等进击。亦有斩捦。此股贼匪。尚盘踞于黄陂一带。官文现令蓝斯明等由孝感敢道杨店。进入黄陂一带之贼。兼遏逆踪上窜德安之路。令总兵梁洪胜由滠口一路而进。兼顾汉镇。令唐协和赶募数营。为各路游击策应之用。令唐际盛驰赴东路。督率诸军。专办赖牛股匪。官文亦即日出省。驻扎沤口调度。所筹均尚妥协。著即督饬诸军。认真剿洗。务须杜贼上窜之路。免致再扰完善。官文出省以后。省防事宜。著郑敦谨悉心经理。毋稍玩忽。成大吉所部首先滋事之溃勇。已正法十数名。其余脱逃者。仍责令成大吉查拏惩办。至现在各营招勇。不得以溃散勇丁复行应募。以肃戎行。张逆窜向新野一带。叠经谕令吴昌寿。督饬马德昭与宋庆等军。前后夹攻。著即督饬该总兵等实力攻剿。毋再任其狂窜。刘铭传一军。曾国藩令其赴黄州协剿。李昭庆马队。应即饬赴河南助剿。张树声已＜??闲＞放直隶按察使。现在刘长佑赴三屯营防边。直隶办理南路防务需人。如张树声到任。即可令李鹤年交替赴湖北新任。著曾国藩咨会李鸿章迅派妥员。接署徐海道。催张树声赴任。以重职守。将此由六百里各谕令知之。　　

○江西巡抚刘坤一奏、军务未竣。请将本年大计展限举行。从之。　　

○陕西巡抚刘蓉奏、陕省叛产。变卖充饷。窒碍难行。得旨、即著设法招垦纳租。认真筹办。务使野无旷土。以裕国课。为经久之计。不得徒托空言。一奏塞责。　　

○以约束营勇不严。革湖北提督成大吉职。总兵官曾昭仕革职永不叙用。遣戍军台。　　

○予江西各属阵亡殉难从九品丁为章等绅民妇女一千二百五十八名口分别旌恤如例。　　

○壬午。河南巡抚吴昌寿奏、开封土匪史石柱、现经拏获审办。得旨、著严讯究办。毋任狡展。逸犯李法等、并郑州登封等股匪。均著严密查拏务获。尽法惩治。以儆凶顽而绝后患。不准敷衍了事。　　

○予汀南各属阵亡殉难官绅妇女一千五百九员名口分别旌恤如例。　　

○癸未。孝圣宪皇后忌辰。遣官祭泰东陵。　　

○谕内阁、林鸿年自＜??闲＞任云南巡抚以来。迄今一年有余。叠经催令赴任。乃该员由川起程。迟延日久。始抵叙州。于一切剿匪事宜。办理毫无把握。兹据崇实、骆秉章奏、滇匪李开甲等屯聚滇境。林鸿年派员招抚。该匪等藉词投降。意图混入川境。又劄委李宜泰回湘募勇。在途招摇滋事各等语。林鸿年由云南知府。不数年擢任封疆。宜如何激发天良。仰副朝廷倚畀之重。乃畏葸无能。滥行招抚。纵弁滋扰。贻误地方。实属溺职辜恩。大员委任。林鸿年著即行革职以示惩儆。　　

○谕军机大臣等、前因成林奏、山海关税项。尽解神机行营。接济饷需。自有长善咨借修补军装银两。及续借各款。恳请暂行停止。当经允准。兹据长善奏称、山海关为奉省门户。沿边一带。毗连热河。防务均关紧要。现拟将军械暂缓修补。各隘防兵。全行撤回。俟有警再令赴防。惟巡哨。侦探。实为守口要务。此项官兵口粮。无从筹措。请仍饬拨银二万两等语。所奏尚系实在情形。著成林如数筹拨。陆续解交该副都统旗库。以备支发。俟军务完竣。再行分年扣还。该副都统当饬经手各员。撙节支销。毋得稍有虚糜。以重帑项。将此谕知长善。并传谕成林知之。　　

○又谕、本日据刘坤一奏、江军进偪嘉应获胜。会同收复州城。并左宗棠、瑞麟、郭嵩焘奏、收复嘉应州城。追剿窜匪全股荡平。详细情形各一摺。览奏曷胜欣慰。逆匪盘踞嘉应州城。屡思冲突出窜。经左宗棠督饬江粤闽三省之军。面面兜击。遂使该逆无路可窜。一鼓歼除。深堪嘉尚。惟投降之人。为数过多。必须妥为遣散。分别安插。方免后患。闽粤地方。向多土匪。积年为患。亦应摉捕净尽。永绝根株。并饬地方文武。将应办善后事宜。认真妥办。毋稍大意。所部各军。自应由左宗棠会同瑞麟、郭嵩焘、刘坤一、酌量分别遣留。惟现在东南虽已肃清。而捻匪窜扰北路。楚豫等省。到处戒严。防剿正当吃紧。鲍超一军。前本令其驰赴北路助剿。此时粤贼业已办结。即著左宗棠饬令统带所部。迅赴楚豫之交。听候曾国藩调遣。其江闽各路得力将弁兵勇。有可调赴楚豫江皖助剿者。并著曾国藩迅速函商左宗棠等。酌量调往。以期厚集兵力。早殄逆氛。左宗棠等仍当听候曾国藩函商调派将士之信。分别遣留。不得先将得力诸军概行遣撤。以顾全局。将此由六百里各谕令知之。　　

○又谕、刘蓉奏、覆陈雷正绾情形。饬令前赴穆图善军营。并击退窜扰陇州回匪。筹济甘省军粮。请催四川筹解捐银。杨能格误事情形各摺片。逆目马泳和。假冒官兵。由固原绕路回至陕边。扑扰泾州。经泾防将士。戮力同心。立时击退。剿办尚属认真。现在固原等处。回匪盘踞数万。意欲乘此春融气暖。纷窜陕疆。著刘蓉督饬防边将士。实力堵御。毋稍松懈。固原平凉一带。为陕省赴甘大路。回逆麕聚其间。声息阻隔。兰州省垣。米粮因此奇窘。势成坐困。刘蓉现拟派兵由平凉进剿。疏通甘省粮路。实能不分畛域。力顾大局。并著杨岳斌酌带亲兵数营。督饬曹克忠巩昌之军。进捣固原。与刘蓉所派刘玉兴、谭玉龙、进剿平凉之师。前后夹击。先清东面。以期疏通粮路。雷正绾既经刘蓉传知。令赴穆图善军营。所有该提督部下将士。及逃赴泾州之亲兵。并平凉赴泾之勇丁。均著杨岳斌、刘蓉、饬令并归谭玉龙统带。俾有约束。免致散而无纪。刘蓉所参杨能格分拨各营粮饷不均。并营私侵蚀各情。著杨岳斌确实查明。会同赵长龄覆奏。刘蓉原片。著摘钞给阅看。昨已有旨。令杨能格回甘省臬司本任。庆阳粮台事务。令林寿图接办。现在泾州需饷甚急。即著刘蓉迅饬林寿图拨解饷银接济。毋稍延误。四川前办劝捐援甘银两。本日已寄谕崇实、骆秉章、迅解十万两赴陕。刘蓉所请撤去庆阳粮台。由该督择员经理。以免分歧之处。著杨岳斌、刘蓉、会同酌度情形。奏明办理。原片著摘钞给杨岳斌阅看。刘蓉仍当由陕省随时筹拨银粮。源源接济。不得稍涉推诿。所陈穆图善偏于主抚情形。本日已密谕该将军。令其详慎斟酌。不可偏听误事。将此由六百里各谕令知之。　　

○又谕、前因甯夏收复。所有善后事宜。及纳家牐安插回众诸务。叠经谕令穆图善妥协办理。现闻灵州逆回。亦有投诚之信。该将军务当熟察诚伪。认真筹办。不可偏重抚议。堕贼狡计。雷正绾与周显承等。意见龃龉。已令其酌带随身弁勇。迅赴甯夏军营。随同穆图善办理军务。穆图善与雷正绾共事有年。想必能戮力同心。埽除贼匪。惟该提督近来专以招抚为事。恐为孙义和赫明堂穆三杨大娃子等所绐。穆图善总当遇事详慎体察。毋稍偏徇。庶操纵有权。机谋不至宣洩。雷正绾何日抵营。并著穆图善随时具奏。灵州为首各逆。必应捦获正法。其投诚之众。非将军械马匹全数呈缴。不准收降。经朝延再三诰诫。该将军如不能悉心体会。冒昧从事。致贻后患。必惟穆图善是问。此系密旨。著不准一字洩漏。将此由六百里密谕知之。　　

○又谕、前因甘肃军务紧急。需饷甚殷。曾经谕令江苏浙江湖北湖南等省。按月派定协饷数目。源源接济。兹据刘蓉奏称、杨岳斌所部亲兵。断炊饥困。且泾州防军。以及穆图善、曹克忠、成禄等营。皆须量为兼顾。乃半年以来。各省欠解甘饷。积至四十余万两之多。各军饥困。不堪言状。若再不筹解济。哗溃立见。请饬催各省迅解等语。即著官文、曾国藩、李鸿章、马新贻、李瀚章、郑敦谨、迅将同治四年欠解甘军月饷。及本年按月应协之款。赶紧解陕。俾资转运。现在甘省军饷万紧。非寻常饷项可比。该督抚等务当统筹兼顾。毋得稍分畛域。观望迟延。贻误大局。劳崇光现已行抵平彝。云南地方事宜。在在需人办理。著李瀚章传知赵焕联。迅赴需南臬司本任。以重职守。将此由六百里各谕令知之。　　

○又谕、崇实、骆秉章奏、官军截剿大股滇匪获胜。并林鸿年招降滇寇贻误情形各摺片。滇边苗土各匪。两万余众。锐意入川。分扑叙州。屡经胡中和督饬湘果各营。以少击众。叠挫凶锋。阵斩首要各匪。歼毙贼党六七千人。该逆已败逃出境。由云南威信司窜往岩方地方。剿办尚为得手。所有此次出力员弁勇丁。及官绅团练。著准其查明择尤保奏。毋许冒滥。四川署建武营守备刘瀛、因带兵出防隘口。致建武营汛地。被匪占踞。该营汛并无城池。现经官军克复。著免其查办。仍留营效力。现在叙永及合江綦江边隘。复有大股黔匪窜扰。崇实等已饬李辉南四营驻防泸卫。周达武驰赴合江防剿。即著崇实、骆秉章、严饬各军。相机堵御。毋稍疏懈。该署督等所奏。滇匪李开甲等、屯聚滇境天星场。经林鸿年派员持劄招降。挑选五百名。发给口粮。其余遣散。现在该匪等明投暗叛。攻破民堡。图犯川疆。并该抚劄委李宜泰回湘募勇。中途招摇滋事各等语。本日已明降谕旨将林鸿年革职。云南巡抚。著刘岳昭补授矣。刘岳昭前由川带兵赴黔。即著崇实等知照该抚。迅即疏通道路。带兵赴任。并著崇实等饬令胡中和严防叛匪。毋令入境。现据刘蓉奏称、陕省饷项奇绌。积欠太多。难于兼顾泾州。请饬催四川劝办援甘捐输银两等语。该省防剿紧要。即著崇实、骆秉章、迅即督饬司道。将前项劝办援甘捐输银两。赶紧催收十万两。派员解交陕西。以济要需。毋稍延玩。将此由五百里谕令知之。　　

○又谕、劳崇光奏、行抵滇境日期。及筹办事宜。并密陈岑毓英马如龙不和情形各摺片。滇省大局。决裂已久。必须有督抚重臣。前往镇抚。整饬纪纲。方能渐图挽救。劳崇光现已行抵平彝。距省城仅止七站。自应迅速前进。且曲靖昭东。大致尚觉粗安。马如龙复禀称省城地方安谧。尤当克日进省。以赴事机。即著劳崇光斟酌情形。速行赴省。将一切防剿抚绥各事宜。妥筹办理。务期渐挽颓风。以收拨乱反正之效。该督既称马如龙感恩图报。何以于马如龙禀请迎谒时。反阻其行。恐此举不免生其疑惑。该督到省后。务当宣布朝廷德意。令其进剿杜逆。力图报称。林鸿年自＜??闲＞任滇抚。托辞逗遛。大负委任。本日已降旨将其革职。云南巡抚。命刘岳昭补授。其云南藩司。仍著岑毓英署理。著劳崇光传知岑毓英。奋勉立功。去其偏隘之见。以臻和衷共济之休。如该署藩司始终不能领悟。即著据实具奏。劳崇光所称办理滇事。要在克复大理。歼除杜朔等语。实属切中机宜。即著实力筹办。设法进兵。荡平丑类。刘岳昭到任需时。劳崇光一身独膺艰钜。责无旁贷。务当澄心体察。力筹整顿。毋失机宜。将此由六百里谕令知之。　　

○以云南布政使刘岳昭为巡抚。仍以补用道岑毓英署布政使。　　

○改丁忧云南提督唐友耕为署理。饬即赴任。　　

○以广东收复嘉应州城。歼毙逆首谭体沅。赏闽浙总督左宗棠双眼花翎。还署两广总督将军瑞麟花翎。江西巡抚刘坤一头品顶带。署广东巡抚郭嵩焘二品顶带。浙江提督鲍超加一云骑尉世职。前浙江按察使刘典、广东提督高连升、云骑尉世职。刘典并赏一品封典。提督唐仁廉、谭胜达、曾成武、黄少春、福建布政使王德榜、黄马褂。总兵官黎荣钧、刘明灯、丁贤发、马骏发、道员李耀南、副将张再胜、赖光斗、喻名扬、涂祖昌、赖长、徐连升、江自康、易进春、宋定元、陈集贤、黄北海、谭胜清、黄喜光、谢复云、眭金城、邹玉林、戴清辉、杜登云、吴茂轩、参将唐得胜、柳玉清、叶善明、朱长林、陈道亨、戴荣升、巴图鲁名号。都司彭锡芝等花翎。军功王荩臣等蓝翎。余加衔升叙有差。予伤亡副将宋成祥、阵亡守备钟福春等四十三员祭葬世职加等。　　

○予四川赵家坝等处阵亡副将张大有等三十三员祭葬世职加等。　　

○甲申。谕内阁、崇实奏、甄别州县佐杂各员。请旨革职等语。四川候补同知徐钧、心地糊涂。声名恶劣。候补直隶州知州陈言昌、性情浮躁。遇事钻营。试用通判李肇培、借差招摇。需索夫马。候补府经历姚元霍、办事粗率。举动乖张。试用从九品李葆宸、行为乖谬。任性妄为。以上五员。均著革职。以儆官邪。　　

○陕甘总督杨岳斌奏、军务未平。请将同治元年大计展缓举行。从之。　　

○乙酉。谕军机大臣等、刘长佑奏、马贼较远。北防稍松。酌拟居中筹办情形一摺。匪距山海等关二千余里。内有边墙之固。外有三省骑兵防剿兼资。自可无虞窜越。该督拟暂行回省。居中调度。留通永道英良在防。并饬令徐廷楷。暂回本辖地面。著准其暂回省城。清厘积牍。并将南北两防事宜。妥筹兼顾。仍督饬英良驻扎三屯营。妥为操防。多设侦探。傥该匪有内窜消息。即行飞报该督。酌量出省。至古北口地方。亦属要隘。恐热河余匪。潜踪内窜。著徐廷楷即回本辖地面。将迤北关隘。仿照在北各口。一律挑凿深濠。筑建墙栅。以臻周密。文祥函商该督筹拨兵勇。驻扎朝阳。该督以孤军远涉。馈运维艰。声援易隔。不如将拟派之军。分扎口内。更严戍守。即照所请行。仍随时酌度情形。妥为调度。将此谕知刘长佑、并传谕徐廷楷知之。　　

○户部议覆陕西巡抚刘蓉奏垦荒章程。一、正经界。叛绝各产。划分段落。编立字号。客民应募者。查明来历。给照承种。一、定限制。叛产概令入官。绝产以三年为期。业主逾期不返。即行截止。客民认垦者。期至六年。租粮及额。即为永业。一、缓钱粮。水田初年免租。止纳正粮。旱田租粮俱免。次年再升科。一。定租谷。每亩每年约取租谷。六年后统免租谷。照额输粮。以上四条。均应如所请办理。从之。　　

○以河南修武县捐修城垣。永广学额六名。　　

○蠲免直隶安、隆平、天津、三州县被水地方上年额赋。　　

○丙戌。谕军机大臣等、德英、富尔荪奏、逆匪窜陷阿勒楚喀。偪近省会。现筹堵剿情形一摺。逆匪王洛七等、由双城堡直扑阿勒楚喀。署副都统永寿带兵堵御。毙贼无数。惟贼势太重。官军被其围裹。以致溃散。阿勒楚喀及拉林地方。旋即失守。五常堡亦被贼踞。德英、富尔荪、未能先事防范。实属咎无可辞。均著交部严加议处。现在贼势南趋。偪近省会。德英等惟当就现有兵力。激励拊循。奋勇堵剿。以待援兵。文祥福兴所派赴援吉林之定安等军。此时行抵何处。并著迅催前进。节节埽荡。与吉林之兵。两面夹击。毋令省垣重地。稍有疏失。文祥等前调之神机营官兵八百名。已于日内陆续东行。著酌量目下情形。如定安等军尚不敷用。即于盛京防兵及续调之官兵内。酌拨若干。迅赴吉林援剿。以厚兵力。著文祥等斟酌机宜。妥筹办理。宝善前派马队千名。叠经降旨令赴吉林。交德英等调遣。即著宝善催令赶紧驰赴吉林助剿。不得稍有迟逾。致干重咎。富明阿病体已否痊愈。吉林待援孔亟。非得有知兵大员。前往督剿。不足以大挫贼锋。著富明阿与宝善筹商。酌带官兵。即日驰赴吉林剿贼。务当仰体朝廷委任之意。毋以病辞。黑龙江防守事宜。亦关紧要。著文祥等传知特普钦。百日孝满后。即日起程回任。以重职守。特普钦未到以前。宝善责无旁贷。仍当力筹守御。毋稍疏虞。将此由六百里各谕令知之。　　

○又谕、本日已降旨将李鹤年调补河南巡抚。曾国荃调补湖北巡抚。昨据刘长佑奏、该督现拟暂行回省。筹办南北防务。李鹤年著俟刘长佑回省后。即起程来京。陛见后再行赴任。曾国荃现在假期将满。旧病谅已就痊。刻下捻匪窜扰湖北边境。防剿正当吃紧。曾国荃素娴军旅。朝廷为地择人。正资倚任。且由湘赴鄂。相去甚近。著曾国藩、李瀚章、即行知照该抚。迅速驰赴新任。力图报称。不得稍存推诿之念。有负属望。曾国荃旧部中有得力将弁兵勇。并著酌量带往湖北。以资差遣。将此由五百里各谕令知之。　　

○又谕、都兴阿奏、察看回目投诚情形一摺。回目马化漋、既向雷正绾军营具禀投诚。当曹克忠进军强家沙窝之际。何不将疑惧情节禀明。辄敢聚众抗拒。致雷营有金积堡之挫。该回目等阳为乞抚。而诡谲反覆。心志叵测。总因尚未大创之故。穆图善务当酌度机宜。剿抚兼施。不得粉饰因循。草率了事。致贻后患。傥偏于主抚。懈惰军心。或纵令回匪复行句结生事。则穆图善贻误之罪。断难宽宥。懔之慎之。回匪孙义漳、何时投诚。保至副将。何以擅出告示。交花马池各处张贴。且擅称总统忠义等营名目。著穆图善详细查明覆奏。都兴阿以抚局未定。饬令各营及地方官。于未经查明具奏以前。不准回人擅自往来。以杜句结。办理甚属认真。穆图善不可疏于防范。漫无稽察。致误事机。毛卜拉边口尚有匪扰。经都兴阿派兵剿散。现在河东横城花马池定边一带后路。均应严防。穆图善不得稍涉大意。都兴阿原摺。著钞给穆图善阅看。将此由六百里各谕令知之。　　

○河南巡抚吴昌寿降调。调湖北巡抚李鹤年为河南巡抚。以前任山西巡抚曾国荃为湖北巡抚。调陕西巡抚赵长龄为山西巡抚。仍以刘蓉署陕西巡抚。　　

○丁亥。谕内阁、景霖奏、请将弁兵应支廉饷。量加变通一摺。马兰镇所属遵化等营廉饷。向由通永霸昌道库。按实银七成支领。较之马兰镇左右两营。按八成实银支领者。已觉向隅。况弁兵廉饷。均未能按季拨给。枵腹差操。殊堪怜悯现当边防紧要之时。自应量为变通。以示体恤。所有遵化营等五营路弁兵。应支七成廉饷马乾等银。准其援照左右两营廉饷章程。一律按八成实银。径向藩库支领。即著直隶总督转饬藩司。自本年春季起。按季筹拨。毋稍延误。　　

○谕军机大臣等、伯彦讷谟祜等奏、会商分道出边剿贼。驰援吉林。请饬催捐输马匹。并文祥、福兴奏、剿贼获胜情形。各摺片。贼匪盘踞昌图厅之八面城。并城西大洼一带。经文祥等饬令定安等冒雪进兵。攻其不备。并设伏诱贼出追。毙匪甚多。城贼震慑奔窜。立将该城收复。匪众现向东北逃逸。著文祥等即饬令定安。督兵跟踪迅速追剿。毋令得稍喘息。逆首王起诡辞乞降。冀图缓师。经文祥等严加斥绝。立意主剿。所办甚合机宜。所有此次剿贼出力员弁。著准其查明请奖。广甯防守尉扎朗阿。经饬令带兵豫扎大房申地方。杜贼窜往东北之路。乃敢托词绕前迎击。致令残匪他遁。实属恇怯规避。著即革职。不准留营。以示惩儆。吉林势甚危急。文祥等务遵昨日寄谕。饬令定安等酌量拨兵。驰赴援剿。并酌留马步数营。驻扎长春厅。以防贼众回窜之路。伯彦讷谟祜现已行抵奉天。哲里木盟官兵一千名。已陆续到奉。即著该亲王督带。由法库边门驰赴昌图一带。察看情形。与定安等军会合。进援吉林。以壮声势。如长春厅以西有警。仍即折回防剿。并著严催昭乌达盟、及郭尔罗斯旗兵。迅速派往。以厚兵力。一面知照卓索图盟。令其挑齐蒙古官兵。在本境严防。以杜贼踪西窜之路。蒙古各旗王公所捐马匹。未经解到者。亦著伯彦讷谟祜迅催。令其解赴该亲王行营。毋稍延缓。春霖所带洋枪队。经文祥等派赴兴京防护。布置尚属周密。即著照所议办理。将此由五百里各谕令知之。　　

○又谕、官文等奏、官军两路剿办发捻。并现驻汉镇布置情形。吴昌寿奏、张总愚窜至明港驿。飞调各军进剿各一摺。张总愚股匪。由枣阳纷窜唐县属之郭滩一带。经姜玉顺等紧蹑追剿。连破贼巢。俱向白秋田九店窜去。赖牛等逆。扰及麻罗黄孝等属境内。梁洪胜败贼于黄冈县属之街埠等处。猝因贼众兵单。力竭阵亡。其所带之安民各营。即著官文委令刘盛国暂行统带。以专责成。此次贼窜襄枣。虽经击退。难保不悉数下趋。亟应厚集兵力。分路兜剿。方能渐次埽荡。刘铭传一军。前据曾国藩奏、已于上年十二月闲拔营赴鄂。著该大臣催令该提督率所部十八营。由罗山取道前进。遇贼即击。乔松年所派之王才秀四营。是否已抵罗麻一带。著该抚迅催前进。以厚兵力。汉口系著名巨镇。官文既经移扎该处。即著将防守事宜。妥筹布置。俟各路援兵到齐。即当合力大举。以收聚歼之效。张总愚现由桐泌折窜明港驿。吴昌寿已督带安住保英马步各队。进抵西平。催令马德昭蒋希夷等径至遂平。绕出贼前。与姜玉顺等军互相联络。以剿为防。即著督饬各将士。会合楚师。纵横夹击。迅殄贼氛。河南巡抚。已令李鹤年调补。未到以前。吴昌寿责无旁贷。仍当督率各军。妥筹调度。不得存五日京兆之见。稍形疏懈。湖北巡抚。已令曾国荃调补。郑敦谨著俟曾国荃到任后。再行交卸。李鹤年卸任在迩。著曾国藩懔遵前旨。催令张树声迅速北上。毋再迟延。将此由六百里各谕令知之。　　

○又谕、张凯嵩奏、官军进规山泽。连破贼营。现筹乘胜攻剿一摺。山泽逆首孙芢广等。盘踞溪峝。稔恶阻兵。引次楚军湘勇。奋力进攻。数日之间。蹋平贼村贼营二十五处。捦斩极多。实足以褫贼魄而扬军威。张凯嵩现赴南甯。即著督饬刘培一、覃远琎、王月亮等军。将附近村垒。设法攻克。径捣老巢。并著迅拨一军。由宣化拊贼之背。务使该匪两面受敌。不能日久负嵎。方为妥善。至逆首孙芢广。必应拏获正法。毋令乘闲脱逃。致稽显戮。将此由五百里谕令知之。　　

○署盛京将军福兴奏、遵旨训练兵丁。得旨、著随时督饬该员等认真训练。俾得悉成劲旅。以固根本。　　

○广西巡抚张凯嵩奏、上林逆首已诛。武缘余氛未净。现饬分别认真剿抚。得旨、即著饬令易元泰将上林善后。赶紧清厘。即日移营武缘。将双桥邓广林墟等伏匪。悉数捕斩净尽。毋留余孽。　　

○以广西剿办山泽踞匪获胜。予同知刘培一以知府用。　　

○以带队不力。革奉天协领李天恩、德印、佐领李兴诗、防御桂森职。开暂革协领恩科缺。不准留营。　　

○以约束勇丁不严。革湖北军营总兵官王名滔贼。游击萧至元、守备李上发、均革职永不叙用。　　

○予湖北黄冈阵亡总兵官梁洪胜祭葬世职加等。　　
</div>
    <div class="pagination">
<a href="清实录同治朝实录_page240.html">上一页</a><span>...</span><a href="清实录同治朝实录_page236.html">236</a><a href="清实录同治朝实录_page237.html">237</a><a href="清实录同治朝实录_page238.html">238</a><a href="清实录同治朝实录_page239.html">239</a><a href="清实录同治朝实录_page240.html">240</a><span class="current-page">241</span><a href="清实录同治朝实录_page242.html">242</a><a href="清实录同治朝实录_page243.html">243</a><a href="清实录同治朝实录_page244.html">244</a><a href="清实录同治朝实录_page245.html">245</a><a href="清实录同治朝实录_page246.html">246</a><span>...</span><a href="清实录同治朝实录_page242.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
