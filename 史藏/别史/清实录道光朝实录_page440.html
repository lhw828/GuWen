<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 440 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 440 页/共 848 页</h1>
    <div class="content">○戊辰。上诣绮春园问皇太后安。　　

○以兵部左侍郎王楚堂、署户部左侍郎。　　

○补制甘肃各营军械。从总督杨遇春请也。　　

○己巳。以漕运总督嵩溥、署兵部左侍郎。　　

○庚午。谕内阁、杨名扬奏、请崇祀典一摺。据称陕西省城旧有西岳庙基。久经倾圮。现在捐廉督办。一律鼎新。请仿照太白终南两山。列入省城春秋致祭等语。此事原可俞允。况岳庙并非淫祀。自宜苾芬肃荐。以重明禋。著照所请、准其于省城专祠内春秋致祭。惟封疆大吏。总在察吏安民、兴利除弊为要务。若专重祈祷。以修建庙宇为获福。非朕所望也。懔之慎之。　　

○谕军机大臣等、本日据耆英等奏、拏获贩卖铅钱之张三等一案。已明降谕旨交刑部审讯矣。此案据张三等供称、所买铅钱一百一十吊。系由天津鼓楼北恒丰烟铺之张小凤代为置买。并说明赚钱均分。张小凤雇觅高姓帮同扛至京中。将铅钱交给张三寄存吕六家内。高姓就回天津。张小凤并未跟同来京等语。兴贩铅钱。本干例禁。张小凤既代张三等置买至一百一十吊之多。难保无开炉广铸情事。著琦善严饬该县、即将在天津开设恒丰烟铺发卖铅钱之民人张小凤严密查拏。解交刑部归案审办。至该犯如何发卖。并有无私铸情事。著一并详细查明。径行知照刑部。以凭究办。将此谕令知之。寻刑部奏、讯系陈八壶起意私铸铅钱一百六十余千。依例问拟绞监候。韩得相听从帮铸。张三等商同贩卖。依例问拟杖流。吕六寄存张三铅钱。讯无知情分肥情事。究属不合。照不应重律拟杖。在逃之张小凤、并扛钱之高姓、饬拏另结。从之。　　

○以镶红旗满洲都统奕颢、管健锐营事。散秩大臣绵岫、管火器营事。　　

○辛未。旌表守正被戕直隶迁安县民张春妻刘氏。　　

○壬申。谕军机大臣等、本日据都察院奏、承德府建昌县民人李瑞、具控谋杀顶凶。惨遭蒸检一案。已明降谕旨交保昌亲提审讯矣。此案该民人李端控称、伊子李元魁向在吉林长春厅兴隆镇地方租种荒田。嗣向揽头赵景升等租定哈拉海城荒田一处。缘所租之田。与该厅代书金斌、并伊戚郑亮、田土相连。金斌等意图侵占不遂。屡次争竞。起意谋杀。于上年三月。率领多人。将伊子杀害毙命。伊堂弟李明报官相验。吉林理事通判常存、初验系自伤身死。覆验系属受伤。并验出木器伤六处。并非自伤。至十二月内。该通判因金斌翻控。复行蒸检。该尸亲并未执定伤痕。出具情愿蒸检甘结。检验伤痕。又有不同。凶手反覆不实。伤痕多寡不符。谋杀正凶。不为究办。无辜被害。复遭蒸检等语。案关谋杀顶凶。惨遭蒸检。初验系自伤身死。既据覆验系属受伤。自应究办正凶。何以时阅数月。复行蒸检。该尸亲并未出具情愿蒸检甘结。且前后所验各伤。多寡不符。凶手亦经屡易。案中要证刘旺、复任听差役纵放。不传到案。是否属实。必应彻底根究。著保昌亲提全案人证。悉心研鞫。秉公严审。总期水落石出。以成信谳。无枉无纵。不准徇庇回护。稍有含混。将此谕令知之。　　

○黑龙江将军富僧德奏、查阅呼伦贝尔与俄罗斯交软处所。设立卡伦。报闻。　　

○以刑部左侍郎凯音布、为察哈尔都统。转刑部右侍郎恩特亨额、为左侍郎。调盛京刑部侍郎详康、为刑部右侍郎。以病痊都统贵庆、为盛京刑部侍郎。　　

○调正蓝旗汉军副都统文庆、为正白旗满洲副都统。以散秩大臣绵岫、为正蓝旗汉军副都统。　　

○修呼兰、齐齐哈尔、各城运粮船只。从黑龙江将军富僧德等请也。　　

○癸酉。免云南昆明、嵩明、宜良、河阳、寻甸、蒙自、晋宁、江川、阿迷、呈贡、十州县上年地震村庄额赋。　　

○甲戌。上幸静明园。诣龙神庙拈香。　　

○命齐齐哈尔副都统敦良来京。以光禄寺少卿文溥、为齐齐哈尔副都统。　　

○礼部议准、河南巡抚杨国桢疏报、采访郏县贞节妇女宋聂氏等三百三十六口。阌乡县杜王氏等三百二十二口。汤阴县陈苏氏等一百七十五口。陕州张赵氏等六十八口。邓州尹黄氏等四十口。裕州张徐氏等一百三十七口。灵宝县亢许氏等三十九口。沈邱县邢韩氏等一百九口。新郑县李樊氏等一百十一口。郑州李魏氏等二百十六口。西华县胡李氏等五十五口。请各建总坊旌表。从之。　　

○乙亥。上诣绮春园问皇太后安。　　

○谕军机大臣等、本日据德顺奏、上年湖广漕船到九关。例外多带木植。应纳税银一万六千五百四十八两零。除交纳外。内湖北欠交银七千一百九十六两零。湖南欠交银六千四百两。经该监督咨明各该省粮道、勒追赶解。并委员前往守催。仅据湖南粮道交到银一千两。下欠之银。咨明分限四年解交完款。至湖北欠项。分厘未妥等语。漕船跨带木植。照例纳税。自应随时完缴。不容稍有挂欠。何以湖北湖南漕船欠解木植税银。延不完交。任催罔应。以致关项久悬。著讷尔经额、尹济源、吴荣光、严饬各该粮道、即将前项应交税银。赶紧催提。如数解缴。毋许再有延宕。将此各谕令知之。　　

○又谕、本日据德顺奏、上年湖广省漕船多带木植。应纳税银。未据完缴。本年湖北漕船。于三月初四日。据领运千总何世昇等、到关开呈竹木清单。并不听候查验。即于初五日黎明闯关直下。无分昼夜。至初七日全帮均已闯过。前后一百十九只。各船跨木。较上年更多。倚恃船多人众。不服截留。各帮运弁目击情形。不行禁止。该粮道李源、延至初十日始行到关。事越五日。各船早已出境。无从查验等语。漕船多带木植。本干例禁。且敢径直闯关。运弁明知故纵。若不严行查办。不但各帮丁毫无忌惮。将来必致木商以木植包给漕船。任意偷漏。包带愈多。漕行更形迟滞。于关税漕运。均有关系。著该署漕督即将湖北漕船行抵九江关。何以不候查验。径行闯越。该粮道李源、何以于帮船过关后。迟至五日始行到关。各帮运弁何以目击情形。不行禁止。确切查明。据实具奏。将此谕令知之。　　

○又谕、钟祥奏、请将私债未清之知县撤任开缺。豫杜亏那一摺。据称山东德平县知县刘錞、私债孔多。追呼频至。虽经该管知府查讯。并无违例之项。而既经控索。难免不迫切求偿。又新泰县知县达龄阿、所欠私债。现虽未被告追。而访闻实有来任索欠之事。知县俸廉所入。断不能尽数为偿欠之资。石绌左支。总恐那及公项。请将该县等撤任开缺等语。所办是。惟该县等系属借欠私债。碍难降旨。著钟祥即将该县等平日办理地方公务。有无贻误。经手仓库钱粮。有无那移亏短情弊。其才具是否能胜知县之任。逐一确切查明。据实具奏。俟奏到时再降谕旨。将此谕令知之。　　

○以大理寺少卿王玮庆、为光禄寺卿。　　

○修直隶正定县广济石桥。从总督琦善请也。　　

○丙子。以翰林院编修朱兰、为广东乡试正考官。工部郎中徐璂、为副考官。翰林院编修王庆云、为广西乡试正考官。刑部主事朱国淳、为副考官。翰林院修撰吴钟骏、为福建乡试正考官。编修李国杞、为副考官。　　

○丁丑。上诣大高殿行礼。　　

○还宫。　　

○遣官祭关帝庙。　　

○以夏至祭地于方泽。自是日始。斋戒三日。　　

○戊寅。谕内阁、朕据给事中续龄等奏、户部贵州司付交左翼税银。叠催不到。当经降旨交户部查明具奏。兹据查明由该左翼迟延。虽事属有因。究属不合。左翼监督松筠、著交部议处。嗣后遇有应交款项。著于投文后遵限五日赴库交纳。傥仍迟逾。著查库御史即行严参惩办。　　

○庚辰。夏至。祭地于方泽。上亲诣行礼。　　

○幸圆明园。　　

○诣绮春园问皇太后安。　　

○谕内阁、孝顺岱奏、科布多屯田紧要。请宽留弁兵。以资熟手一摺。科布多承生屯田弁兵。该大臣因值弁兵换班之期。恐全行更换。该处情形。难以遽易生手。有误屯田。自应豫为筹画。著照所请、准其将此次应换弁兵一百六十六员名内。将上届留驻两班弁兵六十三员名。全行更换。将现驻一班兵一百名内。酌留六十名。应换官弁六员内。择其熟悉农务者。暂留三员。教引新换官弁耕种。俟一二年间教引熟悉。即将该弁等全行撤回。所留兵丁。仍不得过两班。以符定制。该大臣即将新到换防官兵挑拨学习。嗣后不得藉词再留。　　

○谕军机大臣等、保昌奏、伯都讷副都统吉勒通阿、具报任意咆哮公堂之协领。请旨交部议处等语。详阅此摺。协领额淩额、惟将该副都统所交官员职名、并将该司关防印钥、一并置放棹案而去一节承认。其余事件。俱未承认。吉勒通阿原报某件属实。某件过当。额淩额因何概不承认。虽该副都统协领无对质之例。岂当时旁听无一人乎。若即如此含混交部议处。反不足折服额淩额之心。著保昌务须逐件秉公询明。据实奏到时。再降谕旨。断不可稍存庇护。将此谕令知之。　　

○抚恤琉球国遭风难夷如例。　　

○辛巳。上至田村孝慎皇后殡宫前奠酒。　　

○谕内阁、长清等奏、查明巴尔楚克、喀什噶尔、屯田应升科则。酌定章程办理。据称巴尔楚克、喀什噶尔、两处屯田。自开办以来。设法招徕。认恳之民。源源踵至。试种屯民。急公向义。请自十四年起。纳粮升科。惟田疆距口内较远。兹当创办之始。祇有民人到屯认恳。尚无携眷而来者。若仿照北路招民开垦成案办理。每亩粮额输纳八升。科则稍重。未免无所区别。非所以广招徕而示体恤。所有该处屯田应升科则。著照所请、按每亩徵收小麦三升。俾屯民易于输将。倍加踊跃。该参赞等务督饬委办各员认真经理。不得于额外浮收。如查有弊端。即行严参惩办。并出示晓谕认垦屯民。广为招集。如有内地无业贫民。携眷踵至者。拨给地亩。令其开垦谋生。妥为安抚。其喀什噶尔屯田。即著该城大臣等一体照办。总期草莱日辟。田亩日增。兵食攸赖。足以壮声势而实边储。毋许日久懈怠。办理废弛。勉之又勉。以副朕慎固边陲、轸恤群黎至意。　　

○壬午。谕军机大臣等、有人奏、风闻浙江绍兴府属山阴县捐纳教职辥维清、在府城开设讼局。包揽呈词。与伊族人住居松林地方之辥朴堂朋比讹诈。辥朴堂曾在江苏藩臬衙门作幕。与府署幕友邹姓联络。凡有控案。无不由伊经手。被控累累。又萧山县地方叶淦即叶七、平素凶横。与讼棍王莲溪即王石渠、联为一气。叶淦带领朱阿六、郑阿大、朱阿大等、到处讹索。其强占产业。窝藏奸赌。被人讦告之案。不一而足。该匪棍等与县令及门丁胥役等、无不交通。乡里受其鱼肉。近来伊等同族。亦遭扰害。上年十二月间。叶淦因讹钱不遂。将伊服婶王氏拳殴成伤。并将王氏之子叶永佳关禁家内。刑拷数日。勒写欠票。该氏控县未究。本年三月间。叶淦又将小功服叔叶懋熙拳殴数处。控经该县验明伤痕。以丁役为之解释。遂不提究等语。浙省绍兴府属之山阴县等处地方。讼棍土匪。朋比为奸。肆意横行。如果属实。殊为闾阎之害。该地方官所司何事。著富呢扬阿督同臬司刘韵珂严行访查。提案惩办。毋许疏漏。除莠所以安良。该抚等当实力查办。不准为地方官规避处分。讳饰回护。稍有含混。将此谕令知之。寻奏、讯明辥维清并无与辥朴堂开设讼局、朋比为奸之事。邹希倩在府署。关防严密。与薛朴堂素不相识。叶淦亦无与王莲溪勾结。殴伤尊长、窝藏奸赌等事。因钟介周挟嫌唆告。请革去监生。坐诬问拟杖徒。下部议。从之。　　

○以故奉恩将军哲崇额子赓瑞、袭职。　　

○癸未。谕内阁、卢坤奏、撤审知县供情狡执。请暂行革职审办一摺。广东学政李泰交在署自缢一案。前降旨著该督将署合浦县知县何正机、调取到省。并该学政幕友家丁等、一并质讯明确。据实具奏。兹据奏、提到何正机叠次研鞫。恃无质证。任意狡卸。所称家丁蒋贵告假回京之处。难保非有心匿混。虚实均应确究严办。除将该已故学政现在幕友家丁、讯取确供外。其回籍之幕友许子松、张廷文、及家丁双贵等、并在粤就幕之高振瑛、均应提集质究。以期水落石出。拣发知县何正机、著暂行革职。业著贵州巡抚将贵筑县廪生许子松、贵阳府举人张廷文、迅饬各原籍地方官查提。派委妥员押解赴粤。交该督提同应讯人等严讯确情。彻底究办。毋稍含混。致有不实不尽。　　

○又谕、阮元等奏、查办思茅土职滋事始末情形。撤回兵练。并已革土职远逃未获。另择承袭一摺。云南思茅厅所属已革车里土司刀绳武、因轻听奸徒播弄。屡次集练。向其叔土舍刀太康鬨斗。谕令解息。藐抗不遵。甚至胁兵求助。纵夷激衅。谬妄不职。前据该督等奏明、业降旨将刀绳武土职褫革。嗣因其不知悔罪。仍复勾结猓夷。始终抗玩。经内地派弁兵攻捕。卡破练散。带印潜逃。是刀绳武先之同室操戈。犹为可恕。后之纠结外夷。胁官跋扈。蚤动内地。实属罪无可逭。现据该督等饬令该镇道委员分饬兵练。追踪缉拏。谅已革土司。远逃边外。不能再滋事端。自不值令兵练深入穷追。祇须责令沿边隘目。留心侦查去路。密为购缉。并谕外域近边土目。如逃入即行拏送内地治罪。其附和刀绳武之汉奸夷奸。帮唆肇衅。情殊可恶。虽据截获王瀛等数犯。解省审办。此外恐尚有幸逃法絪。匿迹潜踪。必须密速访拏。从严究办。仍一面出示明白晓谕。不准此等奸徒妄肆雌黄。摇惑生事。所有前调兵练。著即撤回。其所遗车里土司世职。现在刀绳武既经负罪。带印窜逃。家属法应另徙。其子照例不准再袭。兹据该督等取具宗图册结。另择合例之人。奏请承袭。著照所请、准其以土舍刀太康之长子刀正宗、继与刀太和为嗣。承袭车里土司世职。以专责成。所有应行另颁铜印。著该部照例办理。至车里极边荒远。接壤外夷。土司新袭。该督等务饬令该镇道督饬该应袭土司、暨土舍刀太康、各猛土弁等、慎守土职。内安外和。遇有应办事宜。饬遵办理。永靖边圉。不得稍有贻误。另启衅端。致干罪戾。　　

○以办理云南思茅厅边务妥速。予知府林树恒等升叙有差。　　

○甲申。谕军机大臣等、本日据都察院奏、沛县生员张近思等、遣控强穵官堤一案。已明降谕旨交陶澍亲提审讯矣。此案徐州府沛县生员张近思、童生张精一等、遣抱告蒋玉控称沛县缕堤一道。上卫城池。下护民田。道光十二年七月内。有孙贯兰、杨志孟、吕伟等、率众各持枪镢。叠次强穵官堤二十余丈。后冲刷至四五十丈不等。并将护堤人殴伤。以致堤北居民。田庐被淹。当经拏获帮同穵堤之孙俏送县。供认属实。乃增生梁奕、附生吴元宗等、捏词插讼。竟将已获各犯。任令保释脱逃。叠经上控。延至十三年。仅获吕道宗解往徐州道审讯。行至中途。被吕道宗之兄吕道瑞、吕道贤、率领多人。持械殴伤差役。将吕道宗劫去等语。案关盗穵官堤。自应严拏究办。何以迟至数年之久。案悬莫结。且吕道宗既经拏获解审。何以复被吕道瑞等纠众劫去。殊出情理之外。著陶澍亲提严讯。彻底根究。务令水落石出。并督饬所属、将应讯各犯严拏获获。归案审办。毋再延宕。致干咎戾。将此谕令知之。寻奏、讯明堤系冲决。并非盗穵。张精一诱令蒋玉等装伤喊验。并捏填张近思等姓名。砌词京控。复因情虚逃匿。饬令严拏务获。拟发边远充军。蒋玉照不应重律杖责发落。张近思等讯不知情。应免置议。下部议。从之。　　

○乙酉。谕内阁、积贮为民食所关。各省仓储。务令足额。原为地方偶有水旱。得资接济。秋成之后。照数买补。出陈易新。去至善也。乃近年有司奉行不善。积弊相沿。一经动用。多视买补为具文。每于交代时折价抵谷。而积贮遂至有名无实。直省额设仓谷。多至二三百万石。少亦百余万石。如果实贮在仓。何至一遇荒歉。即至左支右绌。总由各地方官不肯认真经理。豫为筹画。独不思民间既鲜盖藏。而仓庾又无储备。一旦年谷不登。其何赖以无恐乎。著直省各督抚严饬各州县、将额设仓谷现存若干。据实报明。具私行侵那者。固法在必惩。即有因公动碾者。亦著于每年所报收成分数摺内。查其年岁丰稔。立令买补还仓。并将实存数目。随时造册报部。庶于各省仓储多寡。了如指掌。一遇赈粜之需。即可由部照册指拨。经此次训谕之后。各督抚务当随时稽查。尽心厘剔。傥仍有亏短虚悬等弊。一经查出。不特将各州县严行治罪。并将各督抚从重惩处。决不宽贷。懔之慎之。将此通谕知之。　　

○谕军机大臣等、有人奏、川省仓储。渐致亏短一摺。据称四川泸州。为产米最饶之区。其杜仓捐存社谷。计本地大斗二万五千石。合京吉四万余石。本贮乡间。嘉庆二十一年移入城中。其时据仓书具禀、实有大斗九千余石。约京斗二万七千余石。外有折价制钱六千四百余千文。又有将民田抵偿社谷二百九十余石。历年并无借放支销。今仅存京斗八千四百余石。计亏短二万余石之多。至折价之钱。及抵谷之田。均归乌有。又该省劝捐义仓。该州名为济仓。经阖州士民捐银一万七千余两。置买良田。每岁收租谷大斗五百三十余石。合京斗一千五百余石。历今十五年。应存京斗二万一千余石。乃有蠹衿恋管把持。捏买谷成昌一业。有契无田。并无租收。道光十二年米价陡昂。民食维艰。该州士民请发济仓。该知州又以赈民之谷。改而为粜。即以所粜之数计算。又短谷三千余石。迨经该州士民、以社济两仓谷右亏短。叠控督藩道府。委员确查属实。但以回省禀明归结一语了事。至今谷尚虚悬等语。各省社仓。为礼户借放而设。义仓专为赈恤之需。民食攸关。岂容或有短缺。若如所奏、存仓谷石。任意亏短。甚至折价之钱。抵谷之田。均归乌有。而改赈为粜。亏数仍多。迨经士民具控。又复延不究办。如果属实。尚复成何事体。著鄂山亲提人证卷宗。彻底清查。如有侵那情弊。立即从严参办。毋稍姑容。并查明通省州县。傥有似此亏短。著一并严行参究。以重仓储而裕民食。将此谕知之。寻奏、泸州社济两仓。实有亏缺。现提经手人等质审明确。从严参办。至通省仓谷有不免亏短之处。据各厅州县具报追补采买。尚未足额。仍严催赶紧买补。不准续有亏缺。报闻。　　

○两江总督陶澍等奏、绅民捐资疏瀹吴淞江、练湖。添建滚坝。加筑圩埝。并修筑华亭、宝山、二县海塘。报闻。　　

○礼部议准、河南巡抚杨国桢疏报、采访新安县贞节妇女邵刘氏等一百十四口。淮宁县赵萧氏等三十二口。宁陵县王李氏等五十七口。南阳县雷房氏等三十六口。请各建总坊旌表。从之。　　

○贷江苏萧县浚减水河银。　　

○丙戌。上诣绮春园问皇太后安。　　

○谕内阁、上年十月间。因富僧德等咨送补放呼伦贝尔之护军校人等步射平常。已将富僧德等严行申饬矣。惟念路途遥远。且系初次。仍将拟正者补放。拟陪者记名。嗣后傥再有似此者。不惟将咨送人员不放。定将该将军副都统等一并惩处等语。所降谕旨极明。孟魁岂竟未见此旨耶。昨由正蓝旗满洲带领孟魁咨送补放山海关佐领拟正之庆泰、拟陪之卓淩阿、步射均极生疏。箭太无准。离靶亦远。骑射为满洲根本。似此相沿日久。武事必至废弛。所关綦重。庆泰、卓淩阿、著即驳回本处。所遗佐领员缺。著孟魁、另拣步射娴熟者。咨送该旗带领引见。至训练该管官兵骑射。系该副都统分内之事。乃孟魁竟将此平庸之人拣选咨送。殊属非是。孟魁著交部议处。　　

</div>
    <div class="pagination">
<a href="清实录道光朝实录_page439.html">上一页</a><span>...</span><a href="清实录道光朝实录_page435.html">435</a><a href="清实录道光朝实录_page436.html">436</a><a href="清实录道光朝实录_page437.html">437</a><a href="清实录道光朝实录_page438.html">438</a><a href="清实录道光朝实录_page439.html">439</a><span class="current-page">440</span><a href="清实录道光朝实录_page441.html">441</a><a href="清实录道光朝实录_page442.html">442</a><a href="清实录道光朝实录_page443.html">443</a><a href="清实录道光朝实录_page444.html">444</a><a href="清实录道光朝实录_page445.html">445</a><span>...</span><a href="清实录道光朝实录_page441.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
