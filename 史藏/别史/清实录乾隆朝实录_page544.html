<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 544 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 544 页/共 1860 页
  </h1>
  <div class="content">
   ○又奏报掖县、平度、昌邑、寿光、潍县、利津、等六州县。海潮陡涨漫溢成灾。应行散给口粮。及倒塌房屋。淹毙人口。分别抚恤。其新旧钱粮。暂行停缓。能否补种秋粮。俟确勘酌议蠲赈。得旨。览奏俱悉。督饬属员。实力妥协。令沾实惠可耳。　　

○广西巡抚定长奏报。起程赴粤西新任。经由各省雨水情形。得旨、览奏俱悉。奏报年成。不可稍存粉饰。慰朕之心。即有灾而汝能赈恤得宜。亦足慰朕。若奏报不实。朕心反不慰矣。慎之。　　

○署广西提督、左江镇总兵乌德纳奏。粤西标镇协营兵。定制每一千名。内一百名操大炮。兼习＜扁刂＞刀。六百名鸟枪内、每一百名。设过山鸟五杆。二百名弓箭。一百名藤牌。臣署左江镇总兵。较阅兵技。惟鸟枪过多。当照定例操演。今署提督。阅看兵技。又系刀炮手过多。请嗣后广西操兵。务遵成例。于验补名粮时。某项过多之缺。即补某项过少之数。一二年间。通省兵技。可臻画一。得旨。览。但须实力为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百八十九


大清高宗法天隆运至诚先觉体元立极敷文奋武孝慈神圣纯皇帝实录卷之三百九十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。闰五月。丙寅朔。兵部议覆、大学士公傅恒等奏称。江南提督武进升。原系署都督佥事。管福建陆路提督。后降为狼山镇总兵。应降一等、以副将衔管总兵事。今复补授提督。似与小衔总兵。初次升补提督者有间。自应复还原衔。而兵部无此成例。请交部另议等语。查提镇大员。降级复还原官。所有复还原衔之处。向无成例。但系特旨复授者。应稍变通。请嗣后提镇降调。其兼衔仍按所降之级降衔。复授原官。仍给还原衔。庶较之小衔总兵副将。初次升补提镇。有所区别。得旨依议。武进升著还原衔。　　

○授一甲一名进士吴鸿。为翰林院修撰。一甲二名进士饶学曙。一甲三名进士周沣。为翰林院编修。　　

○除广东东莞、高要二县。乾隆六年分。水冲沙压田一十五顷有奇科赋。　　

○丁卯。谕、朕前因近京米价稍昂。恐小民未免食贵之虑。降旨添拨米十万石。减价平粜。以资接济。今据蒋炳查看各局米厂。回京面奏。现在米价日渐平减。且麦收丰稔。发粜米数。似无需十万石之多等语。朕轸念民间。有加无已。频年蠲赈。常不惜数十万帑金。目下近畿麦届登场。虽民间易于籴食。而原发米石。遽议酌减。非朕加惠闾阎之本意。但所设各厂。现在派员经理。如必俟秋田米豆成熟时。始行停止。未免为期尚遥。著将此项原发米石。未经出粜者。即交与地方官。循照各厂现定平粜章程。实力办理。所有原派侍卫、科、道、司员、即著回京。交办之后。朕仍不时分遣原办之侍卫等。前往查核。该督该府尹等。加意董率。毋使吏胥囤户。作奸射利。务令市价益平。僻远贫民。均沾实惠。以副朕意。　　

○又谕、刑部查审永德伪造印信。冒领库银一案。内有初次来文。不兼清汉。经户部收文处自行驳还等语。此因銮仪卫有向户部冒领银两之案。该部始定章程。不兼清汉者。令收文之员。竟行驳回。而不通知该堂官。此处办理。究属疎漏。嗣后各该衙门支领文移。遇有不兼清汉。及一切应驳事件。俱令收文之员。即时回明堂官。移查本处。并将投文之人。留待咨覆。收文处不得随收随驳。无可稽考。如此则查核尤为详密。而作伪者。自无所容。将此永著为例。　　

○吏部议覆、甘肃巡抚鄂昌疏称。张掖县之抚彝地方。请移驻柳林湖通判管理。旧设驿丞应裁。原管柳林湖屯田事务。即归镇番县兼理。无庸另设专员。应如所请办理。至称柳林通判。与镇番县员缺。改简归繁。在外调补。与原议不符。应毋庸议。从之。　　

○戊辰。谕曰。左都御史梅珏成。摺奏山东巡抚准泰。承审冲突仪仗之房鋐一案。不应擅引乾隆十三年谕旨。一面具题。一面正法。请通饬内外法司。嗣后不得假借牵引等语。朕前所降谕旨。原为聚众抗官、为首之重犯而言。寻常立决之案。自难比附援拟。至房鋐一犯。平日居乡。狂悖多事。又复造言诽谤。逆迹昭著。深为地方人心风俗之害。较之首恶胁众者。情罪尤重。其所犯本不在冲突仪仗。亦不在诬告官长。该抚准泰先经面奏。外间自无由知。即其摺内所奏。亦甚明悉。梅珏成未经详阅。遽谓准泰忿其告官。故违成例、亟欲其死之处。实属深文吹求。朕慎重刑章。即寻常案狱。皆不惮反覆推求。务期平允。督抚等孰敢以民命所关。竟行率意援引。潜移生杀之权者。此可信其必无。准泰亦何敢出此。但梅珏成因事立言。恐开挟私洩忿之端。意在防微杜渐。则所奏亦未可尽非耳。将此晓谕中外知之。　　

○大学士等议覆、管理两淮盐政吉庆等奏称。两准行运江广引盐。价贱亏商。贵则病民。近定议贵贱两价。照年之丰歉。请自辛未纲始。酌定奏办。其丁卯、戊辰、己巳、三纲。概卖之贵价。并免追缴。以恤商力等语。查该处并未报灾。而造报引盐。任听该商昂价。未便免追。所有丁卯、戊辰、楚盐多卖银九十六万余两。己巳纲、西盐多卖有十六万两。应追报部。谕曰。两淮运销丁卯、戊辰、己巳、三纲引盐。皆照贵价。曾经部驳追缴。今该盐政吉庆等。又复奏请免追。该部仍照例议驳。此虽部例。但向来各省盐引。原听其自相交易。无官为限制之例。长芦、河东。至今尚然。惟两淮行运江楚盐引。适因崔纪沽名。三保庇商。两持异议。始将各商运楚成本。分别定以贱价贵价。然自定价以来。商人总以贵价销售至今。夫恤民裕商。本属一事。若任其屡擡时价。日引月增。则于民食有关。然勒令贱卖。则该商等又以成本有亏。不免纷纷吁请。今计各商比年行销价值。于成本自可无亏。将来即籍口年岁不齐。料亦不过如今之所称歉年而止耳。嗣后淮商销售引盐。即遇应贵之年。亦不得于现在所销价值外。复议稍有加增。庶可示以限制。至于岁事丰稔。盐价可以酌量平减。则令各该督抚。会同盐政等。随时筹画妥办。部臣亦不必固执定例。徒滋驳诘之繁。庶于商民。均为有益。至部议已卖贵价。令商人追缴之处。事理亦属难行。若云买贵在民。则仍应给还食盐之户。于势固有所不能。否则以商人市值所余。而归之官帑。于政体尤有所不可。总之民间物价。本自不齐。祇可随时调剂。不能概绳以官法。即如人生日用最急者。莫如食米一项。今谓意在恤民。而欲官为立制。务使市价损之又损。闾阎皆得贱食。意则美矣。欲其行之于事。能乎不能乎。国家休养生息。百有余年。户口繁衍。自古希逢之盛会。人庶则用广。用广则价昂。此一定之理。经国者要在务持大体。而于事势通变赢缩之间。为之补偏救弊。俾庶政皆得其平。即所以嘉惠元元者。不外是矣。因议盐法。故推类及之。而因时立制之道。实亦不外此。将此详谕中外知之。　　

○谕军机大臣等。前马得胜来京陛见时。朕询以成元震居官如何。尹继善何以将伊参奏。据奏成元震居官。尚属循分供职。惟参揭游击海受一事。舆论以为不公等语。海受平日居官如何。其列入疲软之处。有无屈抑。尹继善奏成元震不胜提督之任。是否因此。著传谕尹继善。令其据实具奏。不得稍有回护。寻奏。成元震存心朴实。人亦谨饬。但限于才识。不能干练。甘省接坏外夷。地方辽阔。恐其未能周到。是以奏请酌量委用。并非另有别情。至海受汉仗软弱。弓马生疎。去岁军政。成元震与臣会商参揭。实无屈抑。得旨。所奏甚公。如此居心。方称封疆大臣之义。且成元震来京。朕观其迥不如前。即卿之奏彼。彼亦甚服。是以潮州要镇。尚恐其不能。又改用兖州也。　　

○己巳。上诣畅春园、问皇太后安。　　

○谕、上年浙省温、台、各属。内有偶被偏灾之处。业经照例蠲赈。其蠲剩漕项银米。已令缓至本年麦熟后徵收。今该处春间。雨水稍多。麦收歉薄。现在减粜加赈。以资接济。所有此项蠲剩银米。若仍照旧催徵。小民未免艰于输纳。著加恩缓至本年秋收。及壬申年麦熟后。分作两年带徵。以纾民力。该部遵谕速行。　　

○谕军机大臣等。我朝统一寰宇。凡属内外苗夷。莫不轮诚向化。其衣冠状貌。各有不同。今虽有数处图像。尚未齐全。著将现有图式数张。发交近边各督抚。令其将所属苗、猺、黎、獞、以及外夷番众。俱照此式样。仿其形貌衣饰。绘图送军机处。汇齐呈览。朕以幅员既广。遐荒率服。俱在覆含之内。其各色图样。自应存备。以昭王会之盛。各该督抚等。或于接坏之处。俟其顺便往来之时。或有人前往公干。但须就便图写。不得特派专员。稍有声张。以致或生疑畏。俟伊等奏事之便。传谕知之。　　

○吏部议覆、山西巡抚阿思哈疏称。布政使丰瞻库大使一员。足资办理。其副使无庸多设。应准裁汰。至云南、浙江、二省。事同一例。宜并裁。从之。　　

○五经博士周枚。老病告替。以其子景浚承袭。　　

○旌表守正捐躯之直隶清苑县民李有妻韩氏。　　

○庚午。上御勤政殿听政。　　

○户部议准、调任船厂将军卓鼐等疏称。太平仓四十间。请移于永宁高燥地方。改建六十间。从之。　　

○以吏部左侍郎鄂弥达、为镶蓝旗汉军都统。　　

○辛未。谕曰。御史孙宗溥。奏请酌定经制。以节民用一摺。欲将民间婚丧宴享。酌立规条。放教化之中。寓制防之限。似亦黜浮崇实之意。但天下之大。五方风气不齐。唐魏之勤俭。吴会之华靡。自古已然。皆各随其土性。以成习尚。是以山陕之民。富者知节啬。江浙之民。贫者矜华膴。其风自难顿革。是惟力为渐摩。去其太甚。以蕲至于返朴还淳耳。且地方有富民遇宾祭等事。即用度较丰。小民亦得资其余沥。以事生养。必令吴越之俗。迫之使效秦晋之风。无论一时难强。且使富者专利自封。则贫者益难糊口矣。若概恐其时绌举赢。遂严立限制。抑而裁之。以示必从。不从即以法绳其后。此势之所不能。徒使胥吏乘此需索讹诈。更为民累。即特颁禁令。亦不过托之文告。一经晓谕。便可置之不问。于闾阎有何裨益。在孙宗溥自谓但去其太甚。无事烦苛滋扰。亦明知其事之难行矣。如果华侈太甚。地方有司。自应随时教导。使之潜移默化。若惟是摭拾浮词。而为此奏。则仍以虚文相尚。朕所不取。著传谕中外知之。　　

○又谕、正蓝旗议奏、桂林府知府张永熹名下。应追分赔原任临桂县知县徐上达。亏空挪移银两。现无家产。请交广抚于分赔分员名下。再为摊赔一摺。向来属员亏空。本人力不能完。责令上司分赔归项。所以惩失察而儆官邪。原系从前旧有之例。朕御极之初。于亏空案内。分赔代赔各项。多从宽宥。地方官不能体朕格外加恩之意。因循故智。近年来转有簠簋不饬。竟将国家帑项。婪归私橐者。此等贪黩之风。不可不力为整顿。是以按照定律。惩一儆百。期于辟以止辟。乃臣工等。又不免意涉揣摹。遂将属员亏空之项。概议上司分赔。于政体未为允协。盖上官有察核属员之责。地方官实系侵帑自肥。及因事婪赃者。上司平时漫无觉察。自当按数分赔。以昭惩创。至于挪移霉烂之款。既非侵贪重案可比。亦寻常牧令所不能免之事。将该员律拟核追。已足示惩儆。若概令上司分派赔补。揆之情理。殊失其平。非禁戢贪婪之本意。且此等案件。经部臣行令分赔之后。仍不免迁延日久。终以绝产无追、具结请豁。是又有名无实。徒增案牍之烦耳。于事何益。嗣后凡亏空案件到部。应详加察核。其有实在侵贪入已之劣员。仍令该工司等分赔。不得稍为宽贷。其他如挪移款项。与仓谷浥变等事。祇将该员议罪著追。不必概令上司分摊赔补。致滋扰累。朕经理庶务。应宽应严。惟准乎情理之正。从无畸轻畸重之见。存乎其间也。将此详谕中外知之。此案著免其行令摊赔。　　

○壬申。内阁、翰林院、带领新进士引见。得旨。新科进士。除一甲吴鸿、饶学曙、周沣、已经授职外。沈栻、刘墉、叶藩、汤世昌、汤先甲、王应瑜、卢明楷、蒋檙、李承瑞、狄咏箎、戴天、姚晋锡、柯一腾、戈涛、路谈、王启绪、田树、李逢亨、李绶、史鸣皋、周曰赞、朱嵇、蒋良骐、梁兆榜、张曾敞、叶观国、罗典、周于礼、王绂、秦百里、黄元吉、穆丹、吴为墉、刘宗珙、郭兆、全魁、艾茂、李方泰、高辰、孙昭、黄鸿阁、范思皇、俱著改为庶吉士。吴肇元、詹学海、万中道、朱光发、吕光亨、潘从龙、何逢僖、叶棠、张孝泉、叶自渊、栾廷鉁、何栋、觉罗巴彦学、郭天禄、刘位廷、陈圣准、谭尚忠、德瑛、沈世晋、雪格、李天培、俱著分部学习。照例试用。王应元、孙洙、徐恕、温葆初、王采珍、柴景高、朱绶、盛应谦、朱山、范朝纲、藩思藻、韩衍桐、张瑚、成文、俱著以知县即用。李俨、顾德懋、朱垣、张庆长、徐步蟾、李元通、董丰垣、印宪曾、王元启、陈筠、王熙载、金汝梅、何向宸、褚天门、尹廷宾、舒元烺、张素、张云蒸、谭有德、邬昇、周埙、欧阳照、陈公问、严庆云、周曰万、周隆谦、朱家濂、胡廷槐、李拔、张绳武、吴儒清、胡圻、俱著分发各省以知县用。郭乙山、任秉哲、南宫鼎、徐玉书、王成德、卓道翼、王彭会、徐吉士、胡楷、仝宗魁、陈荣榕、黄丹书、朱锦如、王大嵩、饶上位、梁竖校、张＜鱼旦＞、王以训、宋五仁、王人麒、俱著以教职即用。余著归班铨选。　　

○癸酉。上诣畅春园。问皇太后安。　　

○谕、八旗所拴官驼。向有八百余只。遇有远行。每用六七百余只不等。虽有盈余。为数甚少。若再有行走之处。仍需此驼。无轮流息养之暇。故多瘠瘦。官驼原为旗人拴养。今每佐领若增添一驼。永远长拴。既有便于旗人。而各项当差之处。亦属从容。此增拴驼只。或用太仆寺所管牧厂驼只。或应如何增添之处。著八旗都统会同该部议奏。此次增拴后。若不加意喂养。仍致瘠瘦。惟该旗都统是问。寻议。太仆寺所属三圈驼。每遇应差。尚不敷用。所有八旗应添驼八百八十一只。请在于归化城多伦诺尔等处采买。每驼作价银二十五两。共需银二万二千二十五两。于户部支领。并请旨于八旗副都统内钦点二员。带同通蒙古语之章京。买足解回。分给八旗拴养。从之。　　

○大学士等议覆、黑龙江将军傅尔丹奏称。船厂上年被灾粮贵。请将呼兰买伫粮内、拨一万石。水运至船厂。按时价稍减粜卖。查前任船厂将军卓鼐、奏请发船厂仓粮五千石。照时价酌减。每仓石、八钱粜卖。今呼兰拨运一万石。除归还船厂五千石外。该将军等、请照黑龙江所定每仓石四钱粜卖。但所拨粮虽系丰年收买。以四钱出粜。较原价固增。而视船厂时值每石一两二钱。已减三分之二。现在若照八钱。未免少昂。四钱又似太贱。臣等酌议。前项运至粮。交八旗协领佐领等、均分卖给旗人。自与市集粜卖者有间。应照时价折中。每仓石以六钱粜卖。至应用运船三十只。令上紧赶办。派员分三次拨运。工价事竣报销。得旨。依议速行。　　

○恤山东寿光、掖县、平度、昌邑、潍县、利津等州县。及官台、西由、永阜等场。本年水灾。缓徵新旧钱粮。并予赀修屋。借给耔种。　　

○福建道御史李友棠奏。江浙地方词讼。繁难州县。日约二三百件。简僻者亦不下百件。专心办理。尚虞竭蹶。偶尔公出。恒多壅滞。今值办差甫竣。牧令中夙号才能者。方冀量录辛勤。妄希擢用。庸懦者又以甫经劳勚。暂图息肩。积久生玩。势所不免。请敕谕江浙督抚。严饬所属办差州县。一切新旧大小事件。分别定限。责令道府等官。不时督催。应审结者审结。应省释者省释。玩愒即行参奏。得旨。所奏是。著照所请行。　　

○湖广道御史王应彩奏。本年五月初七日。刑部四川司送到石应选殴死小功服叔一案。内有救母情节。夹签字样。并不将夹签送核。又江西司送到马镕殴伤胞叔身死案内。有误伤情节。将夹签送核。事同办异。咨询刑部。覆称去年议覆御史王荃奏称。嗣后督抚题奏案件。有关服制一应罪名。臣部会同三法司照律核拟。其情可矜疑者。臣部于出本时。照例加签。恭候钦定。其江西司送往会核。系书吏错误等因。臣思院寺刑部。并称法司。若谓刑部得以独断。则刑部为专权。院寺为旷职矣。且刑分生死。向令院寺察核。恐有书吏舞文之弊。如果无庸。此为更易旧章。自应奏明请旨。今查部臣议覆王荃原奏。并无此字样。乃借出本为名。改易成宪。合无仰恳训饬刑部。嗣后仍照定例。将夹签移送院寺。公同核拟。得旨。所奏请院寺会核。自属集思广益。著照所请行。至于深文吹求。谓该部为专权、此不过愤于不会核。而游词以加之罪耳。言官惟应据事直陈。不宜簧鼓相攻。王应彩著饬行。再有似此者。必交部议处。　　

○旌表守正捐躯之河南唐县民阎坤妻王氏。　　

○甲戌。谕。庶吉士分习清书。例由翰林院掌院学士分派。惟量其年力。不拘省分。旧时清汉各半。自雍正年间以来。分习清书者渐少。每科尚有十四五员、十七八员不等。朕思边省之人。选馆本少。声律亦素所未娴。既习国书。自必专意殚精。惟清文是务。非天分优而学业勤者。不能兼顾汉文。益致日就荒落。迨散馆时。或以清书优等授职。而留馆后。遇通行考试。往往绌于诗赋。列入下等。改令别用。究其所肄清文。自散馆一试外。别无职分应用之处。微独边省。即北五省庶吉士类然。翰苑中江浙人员较多。而远省或致竟无一人者。非所以均教育而广储才也。嗣后云南、贵州、四川、广东、广西、等省庶吉士。不必令习清书。直隶、山东、河南、山西、陕西等省。亦视其人数。若在三四员以上。酌派年力少壮者一二人。其江浙等省人数在五六员以上者。酌派二三人。率以三十岁以下者充之。每科通计在十人内外。宁缺无滥。循举旧章。备国朝典制足矣。该衙门即遵谕行。　　

○军机大臣等议覆、河南巡抚鄂容安奏称。豫省办理工程差务。绅民乐输。原议每正赋一两。出夫三名。折银二钱四分。除上年被灾地亩、及军屯不纳外。通省应输银七十二万八千九百余两。现未经交纳者。二十四万一千三百余两。除陆续缴还司库、及酌留修理甘露寺工程等项。实存银十九万九千九百余两。前抚臣硕色奏明、豫省城垣。应修理者三十余处。估银二十余万两。请将此项办理城工等语。查该省城垣。既经奏明。自应随时兴修。若日久续有坍塌。原估势必加增。应如所请办理。但三十余处。似不必一时并修。且有续收银两。将来亦可动用。请将余存银两。一半留豫省修城之用。一半解交直督。查明直隶各处城垣。有坍塌者、确估动修。俾近京小民。得以佣工糊口。于直、豫、二省城垣。均为有益。从之。　　

○蠲免山西太原、应州、阳曲、榆次、徐沟、文水、祁县、黎城、平遥、天镇、山阴、灵邱、陵川、临晋、永济、五台、保德、河曲、绛县等十九州县。乾隆十五年。冰雹雨灾额赋有差。并缓蠲剩银两。　　

○乙亥。调镶蓝旗汉军副都统尚颜保。为正红旗蒙古副都统。以丁忧总兵苗国琮。为镶蓝旗汉军副都统。　　

○丙子。户部议准、云南巡抚爱必达疏称。洪源、新井二井。原额煎盐一百二十一万六十斤。近因卤水短缩。不敷原额。祇煎盐六十四万四千四百九十六斤。并安丰、白井、代煎三十万斤。共九十四万四千四百九十六斤。较原额固属减少。第各处行销。获价银七千九百四十一两零。除完洪源、新井、抵课。并发给官役。养廉工食外。余银四百二十九两。盐额虽减。课款无缺。请自乾隆十五年为始。照数供煎。余银造入盈余册内。具题查核。从之。　　

○丁丑。上诣畅春园、问皇太后安。　　

○谕军机大臣等。阿里衮所奏唐绥祖任所赀财什物。分别解交内府崇文门一摺。系五月二十六日封发。其五月十二日所降给还谕旨。按期尚未奉到。但同日所奏。接奉寄信谕旨中。已有唐绥祖赃款属虚。伊从前查封赀产。自可加恩降旨给还之谕。阿里衮承办此案。业经审无实据。其为赃款属虚。已无疑义。岂不知其应行给还。即未奉有明发谕旨。亦当留楚稍待。乃复委员解京。多此一番往返。办理殊谬。已令军机处传谕委员。仍行带回。可即查明给还。将此传谕阿里衮知之。　　

○又谕、前经高斌摺奏。江北淮、扬、等属二麦情形。朕虑其中或有雨水过多之处。批令据实具奏。今据奏称淮北一带。二麦收成。实有六七分等语。东南麦收分数。至六七分以上。在寻常州县。即不为甚歉。至桃源、宿迁、一路。积年屡被偏灾。元气未复。目前收成如祗获六七分。实不足以苏民困。该督抚黄廷桂、王师。何以未经详悉奏闻。著将高斌原摺。钞寄该督等阅看。即今日武进升所奏。地方晴雨情形。据称松江地方。五月十三等日。得霈时雨。则未雨以前。似不无稍旱。该督抚等。亦应随时入告。以慰朕怀。虽朕回銮以后。该督抚等于地方事务。应办者甚众。然岁事丰歉。为闾阎生计攸关。封疆之责。孰有急于此者。前月二十九日。该督黄廷桂汇奏两江栽插摺内。已将所闻淮上麦收颇歉之处。批令速奏。此时自应查办。著一并传谕黄廷桂、王师。令其即行详查奏闻。如有应行借给口粮。酌量抚绥之处。即著一面奏闻。一面办理。寻奏。淮北各属。麦收较上年略减。民情尚不至拮据。桃源宿迁、一路。虽积年被灾。元气未复。然今春于正赈外。加赈数月。现又登获未久。民间尚有盖藏。惟淮上清江一带。向藉资于豫省客米。近因豫商鲜至。米价渐贵。现令开厂平粜。并谕该府。视市价平减停止。再松江一府。自五月十三等日。遍获雨泽。芒种以前。尚不虑旱。得旨。览奏俱悉。　　

○又谕、今年东省麦收丰稔。惟沂州一带。朕经临时。留心体察。觉彼处情形。南既不及江南一路。北亦不如泰安以上一路。昨据该抚奏报通省麦收。沂州亦较他府为歉。已批谕民贫农废。宜加之意。今据高斌奏到。淮北桃、宿、等县。麦收六七分不等。沂州与之接壤。郯、兰、等县。连年被灾颇重。麦收既在八分以下。则不足以苏积困。朕心深为轸念。可传谕该抚。令其详悉查明。有应行借给口粮。酌量抚绥之处。并著一面奏闻。一面即行办理。　　

○大学士等议覆、雨江总督黄廷桂奏称。江宁水师营。原设守备一员。把总二员。水手兵三百二十四名。沙船二十只。与八旗驻防官兵。配驾操演。近因弁兵裁汰。所有沙船。请就近暂归镇江水师副将管辖差操。其沙船二十只。及存船炮位器械。一并带往。应如所奏。从之。　　

○工部议准、湖南巡抚杨锡绂疏称。长沙府属。湘乡、安化、二县。磺煤杂矿。自乾隆十二年开采以来。计发过公项银四千四百八十九两零。除所收磺变价外。尚余六万八千三百斤。可供数年之用。应暂封闭。俟销售完日复开。从之。　　

○戊寅。谕、陕甘自尹继善赴川。悬缺已久。黄廷桂著调补陕甘总督。著即速赴新任。尹继善著调补两江总督。俟策楞回川之日。来京陛见。再赴江省。尹继善未到之前。两江总督印务。著高斌暂行兼管。　　

○又谕、山东、山西、河南、三省。有历年积余耗羡银两。著将山东山西。各拨十万两。河南拨五万两。解交直隶。以为修理城工之用。　　

○谕军机大臣等。黄廷桂调补陕甘总督。已降谕旨。伊在两江总督之任。两载有余。朕详加体察。伊于江省不甚相宜。盖南人风气柔弱。而黄廷桂性情刚躁。几于水火之不相入。此番办差诸事。该省吏民。畏惧之心胜。而悦服之意少。黄廷桂喜怒之间。亦不得领要。受其呵斥者。固不能无怨。即为奖许者。亦不以为感。久之将何以行其威令。必令久于江省。未免用违其长。且如王师、张师载、二人。在黄廷桂面对时。何尝不奏称王师尚肯实心相助。而王师等在朕前。颇露畏惧该督之意。督抚共事一方。设令外合中睽。地方亦属无益。陕甘民情。本属阳刚。于黄廷桂性情为宜。伊前任甘肃巡抚。深为称职。是以调任陕甘。但伊待下褊急。往往声色俱厉。亦属过当。朕既体察及此。故明切训谕。令其知改。人之性情。固不能无偏。但当自知所短。留心检点。以平正率属。方能诸事合宜。将来莅陕甘后。亦不可一往任性。失中正之道也。陕甘自尹继善赴川。至今悬缺已久。黄廷桂不必来京请训。朕面训亦不过此。谨识而力行之。惟该督是望。
  </div>
  <div class="pagination">
   <a href="清实录乾隆朝实录_page543.html">
    上一页
   </a>
   <span>
    ...
   </span>
   <a href="清实录乾隆朝实录_page539.html">
    539
   </a>
   <a href="清实录乾隆朝实录_page540.html">
    540
   </a>
   <a href="清实录乾隆朝实录_page541.html">
    541
   </a>
   <a href="清实录乾隆朝实录_page542.html">
    542
   </a>
   <a href="清实录乾隆朝实录_page543.html">
    543
   </a>
   <span class="current-page">
    544
   </span>
   <a href="清实录乾隆朝实录_page545.html">
    545
   </a>
   <a href="清实录乾隆朝实录_page546.html">
    546
   </a>
   <a href="清实录乾隆朝实录_page547.html">
    547
   </a>
   <a href="清实录乾隆朝实录_page548.html">
    548
   </a>
   <a href="清实录乾隆朝实录_page549.html">
    549
   </a>
   <span>
    ...
   </span>
   <a href="清实录乾隆朝实录_page545.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
