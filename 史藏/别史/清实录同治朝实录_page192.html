<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 192 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 192 页/共 505 页
  </h1>
  <div class="content">
   ○己未。孝圣宪皇后忌辰。遣官祭泰东陵。　　

○谕内阁、巡视中城御史瑞亨等奏、拏获偷窃行宫锡片贼犯。请交部严讯一摺。贼犯张四即张喜儿、胆敢商同逸犯陈六等、偷窃昌平州汤山行宫内锡片。实属目无法纪。据供仅在外帮同镕化。与前昌平州获犯刘帼浩供词歧异。显系意图狡赖。避重就轻。更难保无另案偷盗情事。张四即张喜儿。著交刑部严行审讯。并著顺天府转饬昌平州。将在该州监候待质之刘帼浩一犯及全案卷宗。一并移送刑部归案质讯。在逃之陈六一犯。仍著步军统领衙门顺天府五城直隶总督一体严拏。务获讯办。　　

○谕议政王军机大臣等、刘蓉奏、逆回分股回窜陕疆。派兵截剿。并拦袭获胜。逆踪往西折窜。及溃勇沿途滋事。暨阶州逆匪暗袭营垒。追剿获胜各摺片。回匪句通逃勇。自甘省华亭一带。从后山闲道窜至汧阳地方。旋向东南窜去。经驻防之彭基品等军。由岐山追抵武功。节节蹑剿。屡有斩获。并于新店子等处。斩馘多名。该逆西窜醴泉境内。惟贼多马队。飘忽异常。而该处地势平衍无可控扼。非各军会集。不能聚歼。雷正绾现派雷恒等管带马步三营。追剿入陕。并著传知曹克忠恪遵前旨。酌拨数营。驰赴汧陇一带。会合堵截。毋令逆氛踵窜陕疆。刘蓉督饬彭基品等实力跟剿。以收夹击之效。其雷正绾曹克忠所派各营。即著刘蓉妥筹调遣。联络声势。毋得稍分畛域。致令贼势蔓延。王守基所带马队。现经陶茂林催调赴甘。第陕省兵力太单。马队尤缺。仍著刘蓉酌量情形。如需此项骑兵协助。即行飞咨陶茂林。赶紧调回。以资得力。参将王泰来、经前任陕甘总督熙麟檄令招募楚勇赴甘助剿。乃添收捻匪六七百名。滥招备数。又克扣口粮。领饷不发。以致各勇心怀怨望。中途溃散。该参将竟自带队前行。并不设法安抚。任听沿途抢掠。贻害地方。实属不成事体。著都兴阿、文煜、杨能格查明王泰来招捻扣饷情形。据实参奏。从严惩办。其所募勇丁。或归庆阳粮台。或调赴甯夏军营。并著赶筹安置。毋令无营可归。致生后患。已溃各勇。即著刘蓉分饬地方员弁团练。妥为弹压。傥敢恃众扰害。即行截捕正法。至王泰来添收捻匪。系行至河南所募。并著知照张之万。饬属一体严拏。阶州逆匪。由两水绕袭三哨营垒。经官军严密扼剿。毙贼四五百名。现在阶州各隘。业经川兵堵截。可无窜越之虞。惟西北两隅。路径纷歧。而两水尤为必争之地。著恩麟督饬林之望张华等军。务于两水各路择要扼扎。与湘果等军协力同心。断其旁窜。以期节节进偪。悉数歼除。傥防范不力。致令蔡逆由西北窜逃。必惟恩麟是问。骆秉章仍饬周达武等军。会合陕甘将士。迅将蔡逆一股殄灭。毋稍松劲。阶州三路官兵。必须择人统率。方免互相推诿之虞。著刘蓉咨商骆秉章。于得力武职大员内斟酌一人。奏闻请旨办理回逆回窜陕疆。已至醴泉境内。若折向东北奔窜。越过泾河。难保不窥伺晋省完善之区。著沈桂芬豫筹防范。不可稍涉大意。本日复据都兴阿等奏、官军连获四捷。筹画进攻情形。及西甯军事紧要。请饬鹤龄前往镇抚各等语。都兴阿等督带马步各军。进剿甯夏贼匪。叠破城南逆垒。移营进偪。即著乘此声威。稳慎进取。攻拔坚城。尽歼丑类。西甯回目马尕三等恣纵肆虐。阿家呼图克图等所禀各节。自系实在情形。亟应拣派妥员。前往镇抚。著骆秉章催令鹤龄迅速前进。都兴阿饬令该总兵统带所部。前往西甯。妥筹办理。以资镇摄。不准稍涉迟延。致滋贻误。将此由六百里谕知都兴阿、雷正绾、骆秉章、刘蓉、沈桂芬、文煜、并传谕陶茂林、恩麟、杨能格知之。　　

○以内阁学士英元署正黄旗蒙古副都统。太常寺卿奕庆署镶蓝旗汉军副都统。　　

○拨工部火药十万斤。山西擡枪一千杆。鸟枪四千杆。陕西擡枪五百杆。鸟枪二千杆。四川大布二十万匹。解赴甘肃军营备用。　　

○庚申。谕议政王军机大臣等、乔松年奏、皖省需饷愈急请饬江海关照旧拨解协饷一摺。据称江海关。每月协济皖饷二万两。经李鸿章以皖省肃清。兵勇无多。奏请停止。现在防兵未撤。勇数有增无减。各省协饷。报解已属寥寥。若上海关又复停止。皖省便无可指之饷。曾国藩请由江北粮台。每月改拨皖饷二万两。系接济刘铭传等军。并未指拨乔松年军营。该省饷源久竭。无款可筹。征兵未撤。饥溃堪虞。请饬江海关将协饷二万两。照旧按月拨解等语。河南军事未竣。皖省边防吃紧。兵勇未能裁撤。亟应筹济饷需。以资军食。著李鸿章将江海关每月协拨皖饷二万两。仍照旧按月拨解。如江海关现存款项。均系指定各省紧要饷需。未能兼筹皖饷。即著曾国藩将前次奏定江北粮台改拨皖饷之二万两。按月拨解乔松年军营。以济要需。将此由五百里各谕令知之。　　

○辛酉。谕内阁、基溥奏、准内务府来文西陵承办事务衙门。咨查陵寝应修□山戊不□修工程。应归何处恭办。援案请旨一摺。据称昌西陵工竣已十有余年。现在地面甎块油饰。闲有酥鹼爆裂情形。亟应随时黏修。或令原承修之员修理。或遵照道光二十五年慕陵□山戊不□修工程成案。就近交承办衙门经理。请旨遵行各等语。昌西陵工程。自告成至今。既经十有余年。著准其遵照慕陵成案。交西陵承办事务衙门就近管理。所有此次应修工程。即著该衙门派员敬谨勘估。择吉兴工。嗣后每届□山戊不□修。并著一律承办。其□山戊不□修工料银两。查照慕陵成案支销。以专责成。　　

○谕议政王军机大臣等、有人奏、河南巡抚张之万才识短浅。轻听偏信。贼匪窜扰南汝一带。一筹莫展。倚总兵张曜为腹心。张曜带兵所至。骚扰居民。并不与贼接仗。前年贼至内乡淅川。该总兵避居西峡口。百姓请救不问。惟以掳抢为事。后至南召鲁山。亦不进剿。但日日捏报胜仗。以至贼氛益炽。侍郎毛昶熙带兵数载。糜饷无济各等语。著僧格林沁按照所参各款。详细访查。将张之万平日办理防剿。是否能合机宜。于地方公事有无整顿。如实不胜疆寄。即著据实奏闻。总兵张曜剿贼能否得力。所参避贼掳掠捏报胜仗各节。均著确实查奏。侍郎毛昶熙带兵既无实济。现在是否可以撤回。著察度情形。奏明办理。本日复据张之万奏、张曜自总统豫军以来。叠著功绩材堪大用等语。所保各情有无偏徇。并著僧格林沁一并查核具奏。原摺一件。张之万片一件。均著钞给阅看。将此谕令知之。　　

○又谕、张之万奏、鲁宝踞匪。被剿西趋。旋复折窜东北。现督豫军会剿一摺。逆众由襄叶向东北奔窜。复由尉氏县西向东南遁窜。僧格林沁已抵尉氏。前经谕令督饬马步队前截后追。就地殄除。现在贼踪已至何处。连日进剿情形若何。著僧格林沁、张之万、随时奏报。并著懔遵前旨。激励各军。令陈国瑞、张曜等、分投邀击。仍檄催詹启纶、成大吉等、各军到营。会合兜击。毋再任其延蔓。张之万摺内所称确探贼踪。何处吃重。即当克日移营策应。刻下贼氛距汴梁甚近。该抚自当赶紧前进。力顾根本。著遵照二十一日寄谕。妥速会筹灭贼之方。以副委任。中州地方。徵兵筹饷。力所能逮。颇足自强。该抚身任封圻。务宜振刷精神。肃清残寇。傥徒事尾追。毫无布置。或任令纷窜完善地方。恐该抚不能当此重咎也。直隶山东安徽等省。前已谕令各该督抚早为备豫。如匪踪向何路奔突。仍当飞速知照。并派兵出境会击。毋得稍分畛域。将此由六百里各谕令知之。　　

○又谕、张之万奏、甘肃援剿之师。现均由河南府行走。西入潼关。西路各州县连年□山戊不□歉。惨罹兵燹。诚恐供支无力。贻误军行。查援甘之兵。大半调自江鄂两省。其由江北来者。由归陈入境。取道河陕。西入潼关。其由湖北来者。由南汝光入境。取道浙川厅。西赴商州。较由河陕行走。尤为便捷等语。豫西各州县叠遭蹂躏。若再加以兵差苦累。不但应付不及。贻误戎机。且无以苏该州县官民之困。嗣后遇有调兵赴甘。著官文、曾国藩、富明阿、吴昌寿、饬知带兵官。各就起身地方。如由豫东入境。仍旧取道河陕。由豫南入境。则令其取道浙川。一面知照豫省就近支应。以利师行而苏民困。将此由四百里各谕令知之。　　

○又谕、林鸿年奏、候饷无期。敬陈管见一摺。前据该抚奏称、曲靖地方。业已就抚逆回马联升伏诛。马荣就捦。迤东军务尚为得手。当经谕令骆秉章体察情形。腾出唐友耕刘岳昭两军入滇。并筹银数万两。交林鸿年为剿办经费。谅该督抚等早已接奉此旨。骆秉章现虽因病避风。未即与林鸿年会晤筹议。该督素顾大局。当能不分畛域。悉心商办。谅不至引嫌退让。贻误事机。著骆秉章懔遵前旨。体察川省现在形势。如唐友耕所部可以腾出赴滇。即饬令该提督迅速前进。并筹饷银数万。交林鸿年带往。以利军行。林鸿年仍当随时筹画。如机事可乘。即遵前旨进扎东昭。督饬杨盛宗精选兵练。联络声势。以图节节进取。毋得藉口兵饷未裕。迁延□山戊不□月。致蹈贾洪诏覆辙。滇省军务方殷。事权尤贵统一。劳崇光现在未能离黔。将来林鸿年进驻东昭以后。遇将弁徵调。有应权宜督办之件。即著一面咨明劳崇光。一面妥为调派。该督抚总当和衷共济。以期于事有裨。刘岳昭一军。亟须抽调赴滇。现因黔省贼踪纷扰。黔西定番失守后。大定府旋陷。遵义府势亦危急。黄白号匪。窜近川南之永甯、川东之綦江等境。刘岳昭所部各军。分防川东各边隘。一时未能檄调。必须将黔省毗境贼匪先事剿除。始能抽赴滇省。劳崇光现驻黔省。责无旁贷。著即会同张亮基。檄饬在黔诸军。会合刘岳昭之军实力剿洗。迅复黔西等城。如黔省军务不能速了。致有蔓延句结。惟劳崇光等是问。前经谕令恽世临。俟江楚边防静谧。即饬赵焕联率所部由黔入滇。现在该臬司能否驰赴黔楚边界。会剿黔匪。并著劳崇光、张亮基、林鸿年、咨商恽世临妥筹迅调。林鸿年请于四川广东湖南外。复在湖北山西两省。派员劝办捐输。著咨明各该省督抚。饬地方官会同委员体察情形。妥为办理。至所请令各省滇籍官商。劝办捐饷。并核实举劾员弁。宽为随带人员各条。均著照所拟分别妥办。将此由六百里各谕令知之。　　

○以故睿僖亲王仁寿子德长袭爵。　　

○正白旗领侍卫内大臣德木楚克扎布乞假。以正黄旗蒙古都统义道署正白旗领侍卫内大臣。镶黄旗蒙古都统明庆署镶白旗满洲都统。　　

○以记名总兵官宋庆为河南南阳镇总兵官。　　

○派工部右侍郎毓禄、礼部右侍郎汪元方、知贡举。　　

○予安徽泾县阵亡训导宋彦昇祭葬世职。眷属人等分别旌恤。并立祠建坊如例。　　

○予安徽歙县合门殉难鲍氏、江氏、宋氏、方氏、江氏、五家男妇七十五名口分别旌恤。并予立祠建坊。同时殉难绅民妇女二千八百一名口分别旌恤如例。　　

○拨直隶旗租、山东地丁银各六万两。河南、山西、地丁银各四万两。由乌里雅苏台递解伊犁。以备军需。　　

○壬戌。谕内阁、前因御史贾铎奏参湖南巡抚恽世临等贪劣各款。当经谕令胡家玉、张晋祺、前往查办。兹据胡家玉等查明具奏。此案恽世临被参各款。如听信妇人收受赃私。由卖花婆出入通信。并无确据。亦无张昆祁招权纳贿情事。湖南委署章程。本有代理之员。非由该抚另添名目。张希仲欠解钱粮。实系自行补解。其于董绍昌回湖北时。并无提款赠送。椿龄禀讦毛鸿宾等一案。与恽世临无涉。其核减军械价值。尚非侵蚀。至信用胡镛黄冕为腹心。事无证据。亦并无私改厘局帐簿之事。惟于劳铭动未开巡检之缺。遽委代理临湘县事。究属违例滥委。胡崧系例应回避之员。隐匿不报。该抚毫无闻见。两次委署县缺。又于盐厘两局解银。加补火耗银两。任用同乡张昆祁。令其密查州县劣迹。致招物议。且该抚前在常德府任内。加抽盐厘。并不上详。擅自兴办。已属任意妄为。迨在藩司任内。始禀请巡抚批准立案。并请派员会算。尤为有心掩饰。以上各节。均有应得之咎。恽世临著交部严加议处。毛鸿宾在湖南巡抚任内。于劳铭勋明崧两案。漫无觉察。并于道员胡镛请咨赴部引见。辄令缴回原咨。委办税务。委署道缺。办理殊多乖谬。毛鸿宾著交部议处。候补道胡镛、前在澧州任内。于失守情形。任意捏饰。且声名亦甚平常。著即行革职。以示惩儆。知县胡崧、例应回避胞兄。辄敢匿不呈报。蒙混得缺。实为取巧。著交部议处。知县张昆祁不知检束。才具亦难胜民社。著革去知县。以府经历县丞改归湖北补用。前任云南迤东道黄冕、业已开缺。著毋庸管理东征局事务寻吏部议、恽世临降四级调用。毛鸿宾降一级调用。胡崧降二级调用。均私罪不准抵销。从之。　　

○谕议政王军机大臣等、胡家玉等奏遵查毛鸿宾被参收纳部民之女一款。传到毛鸿宾在湖南巡抚任内巡捕李炳耀、舒元凯、张玉恩、隔别严讯。均供有毛抚院管帐师爷李文藻。买一张姓婢女。由抚署东花园便门而进等语。复又传到当日说合之陈品文。据供张泰运婢女。卖与抚署李师爷。议定身价银一百五十两。契写张金鉴堂婢女。卖与李荫谷堂为亲。并非为婢。传讯张泰运。则坚称契写为婢。并非为亲等语。张玉恩、李炳耀、均称有李师爷买来时送与毛抚院不受之说。此案前经已革巡检李际晟、在京呈控知府李逢春、知县杨鼎勋、合买一妾。送与毛巡抚等情。李际晟现在湖北。李逢春前经官文奏参提解。杨鼎勋、及江肇成、张玉恩、亦经檄调赴鄂归案审办。所有毛鸿宾被参行贿纳妾两案。请仍由官文提讯各等语。毛鸿宾纳妾各情。既经李际晟呈控有案。必须与李逢春质讯明确。方足以折服其心。且杨鼎勋、及江肇成、张玉恩、均系案内要证。现经赴鄂归案著官文按照胡家玉等所奏各情。提集全案人证。确切讯明。以成信谳。毋稍徇隐。胡家玉等片。著钞给阅看。将此谕令知之。　　

○又谕、马新贻奏、缕陈浙省应办事宜。及地方情形。并飞催张政顺等募勇训练各摺片。浙省叠遭兵燹。民困过深。现在全境虽就肃清。地方疮痍未复。该省大吏。亟应实力整顿。俾政治日臻上理。方为不负委任。该抚所陈吏治兵事丁漕水利用人开垦诸大端。均系目前亟须兴办之事。著仍遵前旨。与蒋益澧和衷商搉。次第兴办。务令吏治民风。蒸蒸日上。毋得稍有粉饰。收效目前。致贻后患。闽省贼势狓猖。温衢毗连闽境。已有重兵扼守。该抚复商令蒋益澧飞催张政顺等。将所募勇丁千名训练成军。遇有缓急。即可分出兵力以剿为堵。办理尚属周妥。即著马新贻督饬蒋益澧等严密筹防。毋稍大意。将此由四百里谕令知之。　　

○琉球国王尚泰、遣使奉表谢恩。并贡方物。赏赉筵宴如例。　　

○复浙江杭州殉难在籍已革员外郎邵懿辰原官。予祭葬世职加等。入祀昭忠祠。命国史馆立传。子妇伊氏旌表如例。　　

○缓徵浙江余姚、上虞、新昌、嵊、宣平、五县暨石堰场、被旱被扰地方额赋灶课有差。　　

○癸亥。谕内阁、御史谭钟麟奏、请申明保送御史定例一摺。据称近来各衙门保送满汉御史。但计资俸。循例咨送。不辨淑慝。遂至言路庞杂。请饬各部院衙门申明定例。嗣后须择品端守洁之员保送。傥保送非人。将原保堂官议处等语。科道为朝廷耳目之官职司弹劾。凡臣寮之贤否。政事之得失。民闲之利弊。随事敷陈。以通壅蔽。责任綦重。非洞达治体砥砺廉隅之员。不克胜任。前年曾经明降谕旨。令各该衙门堂官保送满洲御史。认真考试选择。以期得人。方今言路宏开。凡在廷满汉言官。果能剀切指陈。有裨政治。无不立加采纳。近年以来。从台谏中擢用者。颇不乏人。即有毛举细故不谙政体者。亦未尝过事苛求。惟招权纳贿颠到是非骨□凡法营私之员。实为台谏中败类。不得不执法严惩。以肃纲纪。第整饬于败露之后。不若慎重于保送之先谭钟麟所奏不为无见。嗣后各衙门保送满汉御史。务须遵照前旨。选择才具开展人品端方者。保送候＜??闲＞。张得滥竽充数。如保送御史后。犯有贪污劣迹。所有原保之堂官。应如何查照例保处分议处之处。著吏部议奏。　　

○谕议政王军机大臣等、有人奏、藩司大员声名狼藉。请饬查办一摺。据称北藩厉云官、巧于逢迎。升任藩司后。于粮台事务。概存推诿。营官彭楚汉等。来鄂结算饷帐。该藩司概不允见。以致遣勇久停境内。几酿事端。又于劝办官捐。勒索解费。每百两派银六两。而呈开清摺。与实收大相悬殊。约计官捐十万。侵蚀尾数解费。不下万余金。各州县均有印劄实收可查。每遇委缺。未挂牌之前外闲即豫知某缺某人。近闻有人送银五百二十两。委署沔阳州同一缺。闻外议沸腾。撤牌另委。该藩司信任家人。私用关防。运米贩卖。经前抚臣胡林翼查明惩办在案。近又任用家丁杨萃亭。招权纳贿。有小藩司之目。查该藩司前在清泉县任内丁忧。奏留办理粮台。咸丰六年。又在军营丁艰。以经手事件未完留省。现在原籍肃清。未闻该藩司呈请回籍补行穿孝。贪恋升阶。罔识伦纪。为清议所不容。恳请密饬查办。以肃政纪等语。藩司总司会计。表率官常。自应洁己秉公。整躬率属。方于地方有裨。若如所奏种种劣迹。实属忝窃名位。有玷官箴。著官文、吴昌寿、按照所参各款。确切查明。据实具奏。官文久任鄂省。务当破除情面。认真查办。不得以曾经出考在前。意存回护。吴昌寿到任未久。无所用其回护。即著会同该督密速查参。毋得稍有徇隐。原摺著钞给阅看。将此谕令知之。　　

○又谕、保恒、惠庆奏、逆回上窜济木萨。古城汉营。相继失守。满城危急。都司钟龄等临阵脱逃。坐视不救。扎克当阿、伯锡尔奏、古城被围。请派员就近赴援各摺片。古城满城。存兵仅六百余人。布置实嫌单薄。保恒、惠庆、能于回众攻扑之际婴城固守。实属可嘉。仍著激励兵民。同心守御。以待援兵。扎克当阿等现已咨令色普诗新统带木垒河户民。前往古城救援。该户民等情愿自备粮草。迎击贼匪。洵属深明大义。色普诗新于古城地理人情。既所深悉。著即星速前进。先解古城满城之围。再与保恒、惠庆、妥筹攻剿。扎克当阿等复派章京达萨杭阿等赴巴里坤招集民勇七八百名。并派护卫苏皮盖带领回兵五十名。作为后路策应。所筹尚妥。惟兵力究嫌单弱。哈密回兵。前次屡经击退逆匪。甚为得力。著扎克当阿、伯锡尔、再行添派回兵数百名。派员管带。随同色普诗新节节西剿。以资接应。色普诗新起程后。巴里坤地方。即著责成伊勒屯、与护理总兵何琯、严密防守。毋稍疏虞。其哈密城守。并著扎克当阿、伯锡尔、妥筹防范。以保完善。前因古城道路梗阻。贼匪有窥伺科布多人意。谕令明谊等将解到饷银。暂存乌里雅苏台。咨令各城提用。现在古城危急万分。若不设法接济。安能久守。色普诗新带兵应援。兵粮亦刻不容缓。著明谊、麟兴、车林敦多布、广凤、奎昌、迅即探明道路。将解到之饷。酌拨数万两。派员护送。一面飞咨保恒、色普诗新、扎克当阿等、设法迎提。藉资军食。四川前拨之新疆饷银。仍著骆秉章迅速筹解。取道甘省。由嘉峪关径达哈密。以济急需。恩麟遴派员弁兵勇。沿途护送。饷令克期出关。毋稍迟滞。保恒所参都司钟龄、知县文光、裕厚、县丞陶玥、知州孔昭恒、带兵防守。未经接仗。先自溃散。钟龄逃奔到古。旋即出城北遁。文光等经保恒惠庆劄调。置若罔闻。当此军情紧急之时。该都司等退缩逃遁。坐视不救。实出情理之外。著保恒、惠庆、即将该员等分别正法治罪。以昭炯戒。穆图善前已叠谕带兵出关。现在古城一带贼氛日炽。待援孔亟。著都兴阿即行知照穆图善。懔遵前旨。迅带所部前赴哈密。与扎克当阿、伯锡尔、筹商进剿。不得稍有迟误。将此由六百里谕知都兴阿、穆图善、骆秉章、保恒、明谊、麟兴、车林敦多布、广凤、奎昌、惠庆、色普诗新、扎克当阿、伯锡尔、并传谕恩麟知之。　　

○朝鲜国王世子李□□臣巳火□、遣使表贺万寿元旦冬至三大节。并贡方物赏赉筵宴如例。　　

○赏睿亲王德长三眼花翎。在御前行走。　　

○甲子。谕内阁、前因吏部奏遵议袁保恒处分。又据御史张观钧奏袁保恒应照无言责官员妄行具奏降二级本例议处。该部舍重从轻。与例不符。当降旨令吏部查照该御史所陈各条。将所议袁保恒处分。是否允协。再行详细核奏。兹据吏部奏称、查定例无言责官员。将公事妄行具奏者。降二级调用公罪。又官员妄行条奏。降一级调用公罪。袁保恒前任庶子。系正五品京堂。非无言责之官可比。且上年条陈屯田事宜。业经交皖豫督抚会议。与无言责而妄陈公事者。更属不同。惟该员所陈事件。虽系因公。而以丁忧在籍之员。擅发摺报。实属冒昧。是以将袁保恒比照官员妄行条奏例。议以降一级调用。可否准其抵销。请旨遵行。张观钧请照无言责官员妄行具奏例议处。核与案情未合等语。袁保恒以丁忧人员。擅发摺报。并有躬诣京师与廷臣筹商定议之语。冒昧从事。殊属不合。著照吏部原议降一级调用。不准抵销。　　

○又谕、前因安徽庐凤道萧盛远、在江南军营把持公事。营私取巧。当经奉旨将该员革职。发往新疆效力赎罪。兹据刑部奏、萧盛远前在安庆患病。今已带病起解在途。虽据乔松年咨称。其被参在咸丰十一年十月初九日恩诏以前。惟该革员情节较重。且事关军务。所得罪名。应不准援免。仍声明请旨等语。该革员由湖北书吏。历办军营文案。洊擢监司大员。不思力图报称辄敢把持公事。营私取巧。核其情节。实属可恶著不准其援免。仍著乔松年查明该革员起解行抵何处。即令解赴新疆效力赎罪。不准沿途逗遛。　　

○又谕、御史汪朝棨奏、各省承袭世职人员。书吏需索延阁。请饬严禁一摺。据称向例承袭世职。须由各省地方官申详督抚咨部办理。近来各该州县书吏。必多方需索。由州县以至督抚衙门。展转延阁。云骑尉一职。索费至百金。骑都尉以上递加。竟有无力出费。数年未报承袭等语。军兴以来各省恤荫世职人员不少。本属朝廷赏延于世之恩。若如该御史所奏。书吏需索延阁。冀饱私囊。实属不成事体。亟应严行禁止。著各直省督抚严饬各州县官。于恤荫世职人员呈报承袭时。严禁书吏需索。迅速申详毋稍延阁并著兵部妥议章程。自该世职呈报到州县之日始。视省分远近。立定限期。如有申详逾限者。即将该州县查明议处。傥内外承办各衙门。仍有书吏需索等弊。准本员自行告发。即由各该省督抚及该部堂官严究惩办。　　

○谕议政王军机大臣等、雷正绾奏、分筹雕剿逆巢。并窜逆突入陕疆。现饬截剿一摺。会甯郭家驿马贼。经官军堵截获胜后。分为两股。一股南奔张家川。越莲花城。折回会甯老巢。一股由陇州窜入陕境。飘忽异常。前据刘蓉等奏该逆句结溃勇。已窜及醴泉。雷正绾所派雷恒等军。适成尾追之势。陕省防兵较单。刘蓉现将新募豫勇过陕之参将段登云等留扎兴平。以顾西安门户。仍著雷正绾檄饬余万明雷恒两军。星驰截剿。探明贼窜何处。迅即绕出贼前。会同陕省各军实力兜截。务将此股窜匪。就地殄除净尽。毋任旁窜刘蓉当就现有兵力。妥筹会剿。不得稍涉松懈。甘省悍贼。麕聚固原。经曹克忠从静甯夹击。其势已蹙。著雷正绾会同曹克忠稳慎进攻。先行雕剿萧河城彰义堡逆巢。以孤贼势。即可规复固原州城。尽歼丑党。毋任匪踪续窜陕疆。另片奏、逆回假冒官弁。现饬严防等语。据捦获伪元帅耿怀民供称、贼中尚有凤翔投匪勇丁二三百名。每出冒充官军。现窜岐山县境内。著雷正绾、刘蓉、通饬各属。一体认真□□穴□又□剿。实力盘查防御。毋堕狡谋。并由雷正绾确切查明此项逃勇。是否即系投诚复叛之蔡华富等。抑系回逆冒充。迅即据实具奏。蔡华富著先行革职。仍一面严缉务获。查明如果属实。即行正法。蔡华富所管勇丁。即著雷正绾劄调赴营。妥为安插。以免别滋事端。将此由六百里各谕令知之。　　

○又谕、劳崇光、张亮基奏、定番州城被陷旋复。并击退罗斛窜匪。及发匪回窜古州厅属地方。请催湘粤两省拨兵会剿各摺。黔省军务甚急。城外贼匪。纵横肆扰。黔西定番失守后。大定府亦陷。遵义势亦甚危。黄白号匪。已窜近川南之永甯。川东之綦江南川彭水涪州各边境。此等情形。朝廷早有所闻。本日据该督抚所奏。仅将黔西定番失守情形入告。其余军务概未言及。著劳崇光、张亮基、即将各路军情贼情迅速奏闻。并令派出兵弁。将黔西迅筹克复。大定遵义。必须早为绥靖。方可与川省通气。著懔遵二十五日寄谕。檄饬诸军。与刘岳昭之军实力剿洗。不得含糊粉饰。再致贻误。定番已失旋复。善后事宜。务当饬地方文武妥为办理。罗斛贼匪。虽经击退。仍当严防窜突。以免滋扰。前据张凯嵩奏李七带其死党。在黔匪罗洸冥处。其头目胡性聪等扎丙妹高增等处。与苗匪声势联络。现由三峝竹坪窜去。距黎平甚近。当经谕令恽世临、张凯嵩、派兵会合黔军夹击。兹据劳崇光等奏、高增窜匪。窥伺黎平。经署知府徐邦达等率兵练击败。该匪回奔永从县属小黄地方。又经官军击走。后起发匪数千。复由三脚坉窜入古州厅属。盘踞蜡子寨地方。展转会合。党与日增屡攻未下。逆首李七、仍在都匀府属苗寨中跧伏。全祖凯屡次□□穴□又□剿。尚未将该逆首斩获。此次发匪。前经楚粤黔各军会剿。已成釜鱼槛兽。不难即日殄除。嗣以楚粤两军先后撤退。该逆余烬复然。傥任其出没黎古一带。与斋苗各匪互为句结。贻患将何底止。著劳崇光、张亮基、督饬古州文武。厚集兵练。严密堵御。俟楚粤兵到。合力痛剿。以靖岩疆。恽世临即饬周洪印。张凯嵩即饬杨廷桂。各统劲旅。星驰赴古州。会同黔师认真剿洗。此股匪众悉除。于三省边防。可以一劳永逸。该抚等断不可稍分畛域。方为妥善。全祖凯一军。责令将李七一犯严密购捦。毋任漏纲。另片奏包茅仙之弟。与包茅仙酷肖。未知果否正身。前奉出力奖叙恩旨。暂缓宣示等语。著该督抚确切查明包茅仙一犯。是否顶名冒替。其正凶究竟潜匿何处。饬属根究。毋稍含混。如包茅仙竟至兔脱。仍须设法购拏。以绝后患。前奉谕旨一道。著暂为收存。毋庸宣示。如有虚伪。即奏请撤销。以昭核实。另片奏、请将沉宏富调赴他省剿贼等语。沉宏富既与黔中绅民不协。而其打仗又素出力。著劳崇光、张亮基、即饬沉宏富前赴曾藩军营。听候调遣。该督抚即饬该总兵迅速起程。毋稍延缓。将此由六百里各谕令知之。　　

○又谕、劳崇光等奏、云南昭通镇总兵沉宏富在黔剿贼。尚属勇敢。惟因饷糈两绌。驭军未能整齐。致绅民不无怨谤。且与黔省各镇将。亦未能和衷请将该员调赴他省剿贼等语。沉宏富叠经被人参劾。前已有旨令其毋庸署理贵州提督。该员带兵。既致绅民怨谤。又与黔省镇将积不相能。且黔省将弁。积惯骄恣。即调赴他省。岂能望其得力。本日已谕令劳崇光等饬令前直曾国藩军营。著曾国藩于该员到营后。妥为察看。如实系暴戾恣睢。不堪造就。即著该大臣奏明罢斥。如其材尚有可用。仅于黔省人地未宜。即著于娄云庆等军出关时。令该总兵同赴鲍超军营。交该提督驱策驾驭。带赴新疆剿贼。以观后效。将此谕令知之。　　

○又谕、联捷奏、请调将领以资统带。并恳照例准领俸赏行装银两。黑龙江官兵抵口。筹给薪水口粮。到防后。军饷由晋支应一摺。前因新疆军务紧要。令宝善将黑龙江挑备官兵五百名。取道张家口。交联捷统带进剿。昨据宝善奏此项官兵。已于正月十九二十一等日起程。惟抵口后。须分起行走。所有在口守候期内。按日应支薪水口粮。著刘长佑饬藩司筹备银两。派员解赴张家口支放。联捷于官兵到口后。即克期统带出关。毋稍延缓。应需军火饷糈。著沈桂芬筹款支应。按月源源接济。西路待援甚亟。毋使停兵待饷。致误戎机。此次所调之员弁兵丁十七员名。及侍卫麟文等。从征万里。应领俸赏行装银两。著准照旧例一体赏给。均著刘长佑由藩库筹款迅速拨发。以示体恤将此由五百里各谕令知之。　　

○伊犁参赞大臣联捷奏、请调丁忧总兵官余承恩赴营差委。允之。　　

○以随营出力。赏湖南道员葆亨花翎。　　

○以贵州定番州城被贼窜陷。旋即收复。革副将卢希恒职。仍留营。予殉难署知州李蔚然祭葬世职加等建专祠。署都司谢勋安、吏目和锡等、祭葬世职。均附祀李蔚然专祠。　　

○乙丑。孝仪纯皇后忌辰。遣官祭裕陵。　　

○谕内阁、前据降调通政使司通政使王拯奏参安徽巡抚乔松年。请饬曾国藩察看。当经谕令曾国藩据实具奏。嗣据覆奏、乔松年门丁常杏洲、捐纳官阶。迹涉招摇。后还本姓名曰杨澍。当降旨将杨澍即常杏洲斥革。并谕令乔松年将其驱逐出境。不准在署逗遛。兹据乔松年奏称、查明杨澍系原任江南提督杨捷之后。因应募为书手。变姓名为常杏洲该抚曾雇令缮录文件。并未充当门丁。后仍用原名加捐官职。并准部覆承袭杨捷轻车都尉世职。今既经指参。奉旨斥革。业将杨澍逐令回籍。不准逗遛。其所袭世职。恳恩另拣合例人员承袭等语。杨澍既系杨捷之后。应募佣书。亦非贱役。何以辄更易姓名。致招物议。且据曾国藩查有招摇情事。予以斥革。实属咎有应得。惟原任提督杨捷、于康熙年闲曾著勋绩。功臣后裔。自应仍留世职。以示矜全。杨澍所捐之同知衔知县。著一并斥革。其所袭杨捷之轻车都尉世职。著兵部查明。如实系应行承袭。该部覆准有案。即著无庸斥革。　　

○谕议政王军机大臣等、僧格林沁等奏、督军追击窜匪。势渐南趋。现扎鄢陵相机进剿。乔松年奏、覆陈现办情形各一摺。逆众由尉氏县西。折向东南窜逸。在双溪河一带盘旋。僧格林沁派令成保等过河掩袭。毙贼甚多。夺垒三处。马步各军陆续过河。偪贼而营。贼众败退。现在临颍县南一带。该亲王以马队疲乏。拟暂扎鄢陵。略加整顿。再行相机进取。所筹极合机宜。贼以舍命狂奔。疲我马力。我军马力既形疲敝。且为数不过一千三百余名。必须养足全力。俟各路马步到齐。然后足以制贼死命。断不可因急于灭贼。锐意直前。致有轻进之失。马匹不敷应用。即照所请在河北地方采买。以供驱策。至调赴甘肃之马队。此时既不能分拨。著俟此股贼匪全行扑灭。豫境肃清。再行派往。该逆计无复之。四散奔突。若回窜鲁南。或由郑汝以入嵩洛。均属不了之局。张之万现在是否仍在叶县。著督率所部。实力截剿。并严饬所属地方。督率兵团。扼要堵截。不得恃有僧格林沁在豫。遂任贼到处狂窜。蔓延完善。黄秉忠史念祖二军。前有旨令毋庸赴豫。兹据乔松年奏、黄秉忠一军。业已成行。著即催令迅赴豫营。归僧格林沁调遣。并著僧格林沁催提此军到后。妥为调派。楚省现无贼踪。所有成大吉等军。著官文迅饬前赴僧格林沁军营。听候调遣。其詹启纶一军业已起程并著该大臣迎提。以资得力。颍州一带防务。乔松年当督饬英翰妥筹办理。其成大吉等军赴豫后。楚省边防。亦须安设重兵。著官文妥筹办理。毋稍疏虞。将此由六百里各谕令知之。　　

○又谕、恩麟等奏、巩昌戒严。平番危急。请饬都兴阿曹克忠分兵会剿一摺。巩昌逃回。纠约盐关等处残匪。及洮岷河狄回民。肆扰陇西之何家沟等处。并直薄郡城。经官军击退。现仍在距城四五里屯聚。其米拉沟回匪句结撤回。纷扰平番县属之苦水堡等处县城被围。危急万分。恩麟现派军分防苦水堡秦王川。以保省城粮路。并将都兴阿派令防省之道员黎献、暂留平番。由甘凉拨兵千名及石成器部勇五百名。统归黎献调遣。著即催令各军飞速前进。迅解城围。穆图善叠经有旨催令出关。都兴阿偪攻甯夏。兵力无多。势难远顾平番之急。著恩麟即就现有兵力。责成黎献力筹剿洗。陶茂林进攻靖远。如已得手。并著分兵兼顾。恩麟请拨黎献旧部一千名赴平之处。著都兴阿斟酌情形。能否分援。妥筹调派。巩昌之贼。该护督拟请腾出曹克忠一军。专力剿办。曹克忠现同雷正绾会剿萧河城彰义堡之贼。规复固原。军情万难松劲。仍著该护督饬令赵桂芳就原部勇丁二千余名。力筹堵遏。一面分兵兼顾一面严防省城。恩麟身任地方。责无旁贷。试问该护督自受事以来。究竟肃清何路。剿平何股贼匪。闻警莫展一筹。明知各路兵力难分。徒以呼吁塞责。若再毫无布置。专待客兵。致令地方日遭蹂躏。该护督恐不能当此重咎也。将此由六百里谕知都兴阿、并传谕陶茂林、恩麟知之。　　

○又谕、毛鸿宾等奏、官军越境剿贼。克复永定县城一摺。逆省丁汰洋、潘姓、踞守永定。与漳州之贼互为掎角。经方耀等叠次猛攻。将该逆城外炮楼土垒平毁。官军倚山扎营。日夜俯击。城贼由东门向龙岩州窜逸。我军追至雷塘而还。剿办尚为得手。永定业经收复。漳州逆势自孤著毛鸿宾、郭嵩焘、督饬方耀等军乘胜进攻。听候左宗棠调派。并著左宗棠饬令闽浙官军会合夹击。节节埽荡。次第规复各城。以收破竹之效。康逆汪海洋盘踞汀州南阳。号称十余万人。漳州踞逆。号称二十万人。逆焰尚肆鸱张。潮嘉东北两路防务。均未可稍松。前经谕令冯子材暂留本籍督办军务。即著毛鸿宾、郭嵩寿、催令该提督迅速前赴东江。妥筹守御。并饬令李福泰速赴潮州府城。严密布置。以固门户不可稍涉疏虞。致令贼匪再行回窜。将此由六百里各谕令知之。　　

○以广东官军克复福建永定县城。赏按察使李福泰花翎。余升叙开复有差。　　

○予直隶各属阵亡千总薛直谅等暨绅民妇女三千九百七十七员名口分别旌恤如例。　　

○上以祭社稷坛。自是日始。斋戒三日。　　

○丙寅。以神灵显应。加广东罗定州金公神封号曰护国。　　

○谕内阁、阳岳斌奏、请调员赴营差委等语。江西在籍前翰林院侍讲钟启峋、著照杨岳斌所请。准其调营差遣。并著沈葆桢催令该员迅赴杨岳斌军营。毋稍延缓。至窦垿系特旨发往贵州之员。该省军务紧要。差委需人。杨岳斌请将该员调赴军营之处。著不准行。　　

○谕议政王军机大臣等、杨岳斌奏遵旨赶紧募勇。并筹拨各省协饷情形一摺。甘省饷需奇绌。都兴阿等军现有兵勇。已不能按月给饷。将来杨岳斌募勇赴甘。并益以蒋凝学金国琛李鹤章等三军。共计二万余人。其支绌情形。更可想见。若不早为筹画。深恐停兵待饷。贻误事机。现在东南数省。渐次荡平。商贾百货。日见流通。湖北江苏等省。又陆续裁撤兵勇。以节饷需。此后各该省所收厘金。自可稍为宽裕。著官文、曾国藩、骆秉章、毛鸿宾、沈葆桢、吴昌寿、恽世临、马新贻、李鸿章、乔松年、郭嵩焘、各于该省每月盐厘项下。分拨三成。百货厘金项下。亦每月分拨三成。接济杨岳斌军饷。并著杨岳斌派员径赴各省。按月提解庆阳粮台。以应急需。该督抚等务当不分畛域。极力设法。共济时艰。不得稍存推诿之见。致负委任。杨岳斌另片奏甘省逆党。多踞堡寨。非用火器。不能摧坚及远。请饬李鹤章迅速赴甘。并拨给开花炸炮等语。著李鸿章饬令李鹤章、速带所部赴甘助剿。该军行粮。并著李鸿章宽为筹备。以利师行至炸炮一项。向称得力。能否运往。著李鸿章斟酌办理。如果难于运往。即著拣选精于制造火器之人。饬令酌带工匠。前赴杨岳斌军营。随时制造。以资利用皖南镇总兵唐义训、前经杨岳斌奏调赴甘。兹据杨岳斌奏称、该总兵现因宿疾未愈。恳请赏假回籍。免其从军西征等语。唐议训既称旧疾复发。著毋庸调赴甘省。惟皖南重镇。岂可悬缺待人。即著曾国藩查明唐义训病势难痊。即行奏令开缺。请旨另行＜??闲＞放。以重职守。将此由五百里各谕令知之。
  </div>
  <div class="pagination">
   <a href="清实录同治朝实录_page191.html">
    上一页
   </a>
   <span>
    ...
   </span>
   <a href="清实录同治朝实录_page187.html">
    187
   </a>
   <a href="清实录同治朝实录_page188.html">
    188
   </a>
   <a href="清实录同治朝实录_page189.html">
    189
   </a>
   <a href="清实录同治朝实录_page190.html">
    190
   </a>
   <a href="清实录同治朝实录_page191.html">
    191
   </a>
   <span class="current-page">
    192
   </span>
   <a href="清实录同治朝实录_page193.html">
    193
   </a>
   <a href="清实录同治朝实录_page194.html">
    194
   </a>
   <a href="清实录同治朝实录_page195.html">
    195
   </a>
   <a href="清实录同治朝实录_page196.html">
    196
   </a>
   <a href="清实录同治朝实录_page197.html">
    197
   </a>
   <span>
    ...
   </span>
   <a href="清实录同治朝实录_page193.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
