<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 191 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 191 页/共 848 页
  </h1>
  <div class="content">
   ○喀什噶尔参赞大臣庆祥奏、差探逆夷张、格尔、汰劣克、拜巴哈什、阿坦台、现俱在呼尔特哈地方。胁纠各部。帮助筑城。报闻。　　

○以新授署两淮盐政林则徐、在籍患病。赏福建按察使张青选、三品卿衔为两淮盐政。以广东盐运使翟锦观。为福建按察使。　　

○己巳。谕军机大臣等、许松年奏、查办台湾匪徒械斗一案。及堵缉获犯各情形。所奏甚为明晰。台湾漳、泉、粤、三籍民人。犷悍尚气。该匪等焚抢彰嘉两县。均系随地纠邀。各有首夥。并非合而为一。亟宜抚良捕匪。以靖地方。毋任滋蔓。现在该道孔昭虔驻台湾。该镇蔡万龄驻艋舺。提督许松年即驻大甲地方调度。北可应接竹堑。南可控制彰嘉。惟三属道里绵长。路径纷杂。处处均应设兵堵缉。以镇人心。该提督因官兵不敷差遣。飞调内地健旅三千名。节据孙尔准奏到、已调金门镇总兵陈化成、带兵五百名。署闽安协副将邵永福、升补澎湖游击谢建雍、带兵三百名。渡台防堵。续调省标兵三百名。延平协标兵二百名。兴化协标兵五百名。交候补副将崇福、兴化协副将佟枢等、渡台堵捕。尚不敷兵一千二百名。孙尔准接到许松年札致。想已调派令其东渡矣。许松年久历行间。明白能事此次台湾匪徒滋事。即责成该提督讯速办理。先行出示晓谕。散其党羽。总使人心平服。自易安抚。至摉捕各犯。务期赶紧歼剿。勿留余孽。兵贵神速。与其观望迁延。老师糜饷。孰若厚集兵力。一鼓歼捦。既可绥靖地方。兼可节省糜费。孙尔准现在厦门策应调度。所有台湾应用军火粮饷赏项。总须源源接济。随到随发。俾得应手赶办。并于闽浙二省中。平日稔知得力镇将。即飞檄调赴。交许松年调遣。至该匪等胆敢播造谣言。乘机焚抢。自系该处地方官平日因循疲玩。听断不公。缉捕不力。以致养痈贻患。孙尔。准自必有所闻见。著即据实具奏。毋稍袒护。许松年现在台湾。闻见尤切。著该提督明查暗访。据实奏闻。无许瞻徇情面。傥有不实不尽。经朕别有访闻。惟许松年是问。懔之慎之。将此由四百里各谕令知之。　　

○旌表守正捐躯河南叶县民张海妻孙氏。　　

○庚午。谕内阁、贵州委员陈锡藩、管解甲申年铅斤。除办解正项。及额带白铅三千斤。黑铅五百斤外。又于例外多带白铅六千斤。黑铅一千斤。沿途并未具报。到部始行呈明。当经工部饬令该委员将额带黑铅五百斤。照例自行售卖。白铅三千斤。照案官为收买。其余例外多带白铅六千斤。黑铅一千斤。饬令运部贮库。乃不候弹兑。径向户部告假回黔。迨经宝源局验明。所带尽系白铅。并无黑铅。既与所报不同。及行文饬查。又与前禀互异。著照工部所议。除将此项铅斤先行入官。交宝源局领取充公备用。入于下年册报核销外。并著贵州巡抚、将该运员陈锡藩前后禀报不符各情。按照部驳。逐款确查办理。据实核奏。嗣后当饬运铅各员。毋得于例外行意多带。以符定制。　　

○修山东韩庄闸上拦河大坝。并补修汶河挑水坝。从署河道总督严烺请也。　　

○辛未。上幸静明园。诣龙神庙拈香。　　

○谕内阁、据奕绍等续查出正红旗满洲抱养民人之子为嗣。开单具奏。内侍卫五十八。本应按例惩治。念其于嘉庆十八年摉杀贼匪。亦有微劳。且系自行呈出。准其援照翼长雅尔哈成案。改入正红旗汉军。仍留头等善扑。兼二等侍卫之任。闲散双福保、系镶黄旗汉军旗人之子。著撤入本旗册档。　　

○以服阕都察院左副都御史李宗瀚、为都察院左副都御史。　　

○壬申。湖广总督李鸿宾等奏、荆州府城上游堤塍决口。动拨库款。抚恤江陵、当阳、二县被水灾民。得旨、所办俱是。如有应行续奏之处。即行奏来。　　

○修浙江西塘柴埽盘头各工。从巡抚程含章请也。　　

○修福建前廊等三十三汛塘房炮台。从总督孙尔准请也。　　

○癸酉。上诣绮春园问皇太后安。　　

○遣官祭火神庙。　　

○谕内阁、御史李逢辰奏、各省京控蠹吏重徵苛敛等案。请饬下各督抚亲提严究。据称自上年五月、至本年四月、一年之内。除案情重大。奏交各省审办外。其咨交各案内。控涉吏胥舞弊。侵吞科敛者。有五十三件之多。各省间有。而江苏为尤甚。往往黏呈印串。确有凭据。更有如江苏新阳县监生朱心灼所呈、带徵印串内、另有钤戳。注明粮户傥有溢完米数。许持串觅户抵完字样。又有吴江县武生费长春、控称县书上年收漕。较往年加多等情。现查五十三案中。已据咨结者十八件。内将原告坐诬。书役免议。及将书役一并斥革者。祇有五件。其余大半以怀疑误控。事出有因。吏胥亦讯无弊窦。均免置议。或从轻完结等语。各省惩上钱粮。皆小民惟正之供。如有刁劣衿民。把持抗纳。或敢挟制官长。播为弄乡愚。原不应姑息养奸。致长刁风。若地方官吏。有重徵苛敛。扰累闾阎之事。即当严行惩办。傥地方官平时任听吏胥多方勒索。架辞耸禀。迨粮户上控。率多委曲弥缝。调进徇庇。以致健讼之徒。有所藉口。讼狱日滋。为督抚者所司何事。著通谕各督抚。凡特交咨交案件。务须一秉大公。确切究办。如系刁衿恶棍。藉端妄告。即从严究坐。以惩刁诬。傥所控属实。亦当将奸胥墨吏。严行惩治。断不可存将就完案之见。益致无所畏忌。其江苏新阳县监生朱心灼、吴江县武生费长春、二案。是否有蒙混侵徵。及额外加增情弊。并著琦善、陶澍、查讯明确。据实具奏。　　

○谕军机大臣等、据御史李逢辰奏称、江苏安东县已革河兵徐开德、遣抱告徐开善控词内、有问官设立燕子衔泥、蝎子倒爬墙等名目。此种非刑。残酷已极。致小民负屈求伸。赴京控诉。该原告勒诬坐拟。屡遣抱告来京申诉。外省积习。承问各员。彼此关照。不论是非曲直。必将原告百般楚毒。逼勒认诬。庶民间闻风害怕。可以案凭臆断等语。地方官审办案件。所用刑具。颁有一定程式。何得擅造非刑。肆意残酷。即使鞫讯盗犯。亦应按照定制。严行惩办。岂可恣为暴虐。滥行戕害。至京控案件。发交该督抚审讯者。如果所控属实。即当立予平反。若如该御史所奏。问官私设非刑。便其锻炼。实难保无畏刑诬服之事。及京控后发交原省者。必将原告惩治。使负曲小民。箝口结舌。此等酷劣之员。必当严参惩办。著琦善确切查明。是否属实。并此外有无违例私设者。据实覆奏。将此谕令知之。　　

○甲戌。谕内阁、伊里布奏、请将推升知府之直隶州、留滇办理盐务一摺。前任云南镇沅直隶州知州杨晋春、现升浙江台州府知府。该署抚因筹办盐务需员。奏请留滇补用。现当整顿盐务之时。该员又系前任督抚特保人员。著准其开缺。留于滇省差委。俟有相当知府缺出。酌量奏补。嗣后不得援以为例。　　

○乙亥。谕内阁、江苏淮阳道管理运道河湖。为南河最要之缺。现当河务吃紧之时。需人尤亟。乃悬缺三月之久。始据该督等将拣发道府庆玉、福昇阿、二员开单请简。又称该二员到江未久。于河务并未熟谙。是明知其不能胜任。何以奏请简放。并据该督等奏、委新授松太道尹世衡署理。尹世衡初膺外任。更于要缺河道不宜。朕思降调河北道邹锡淳、曾任河道。上年高堰石工。又系该员督办。曾经该督奏准、赏加知府衔。留工差遣。虽籍隶本省。镇江并非淮扬道所辖。所有淮扬道一缺。即著邹锡淳补授。该员现在委赴天津。交兑海运米石。此时将次完竣。且有庆玉等在彼经理。著邹锡淳接奉谕旨。迅速赴任。以专责成。　　

○谕军机大臣等、庆祥奏、审办著名逆者。所办甚好首迈玛呼里、上年率众助逆。并先于嘉庆二十五年戕兵滋事。罪大恶极。经庆祥设计诱捦。尽法惩治。斩决枭示。实足彰国宪而快人心。其子额喇哈满、讯明两次均未助逆。姑贷其一死。著发往伊犁。给察哈尔、额噜特、兵丁为奴遇赦不赦。迈玛萨依特、诱捦逆首。认真出力。著加恩颁赏白玉翎管一个。白玉搬指一个。大荷包一对。小荷包四个。并于该处库存缎匹内、赏给大缎二匹。以示嘉奖。玉努斯著加恩赏戴花翎。遇有附近各城相当伯克缺出。酌量补用。仍留喀什噶尔差委。伊什罕伯克博巴克、一体出力。著加恩赏换二品顶带。仍留伊什罕伯克之任。商伯克克奇克、妥慎勤能。著加恩赏加三品顶带。仍留本任。金顶回子塔他里克阿布都拉、伊木胡图鲁克、均著勤劳。著加恩赏给六品顶带、蓝翎遇有七品伯克缺出。尽先挨次补用。余俱著照所奏办理。前据庆祥奏、张格尔等因托古斯托罗人多粮缺。欲种地以资盗粮。旋因捦斩各逆。逃散渐多等语。此次该参赞并未叙及该逆情形。究竟该逆负嵎经年。何所恃以资口食庆祥当趁此时。乘机设法。歼厥渠魁。散其党羽。以期绥靖边圉。此等助逆各犯。原应严拏惩治。朕所计日以待者。在张格尔及汰劣克诸人。若每隔经旬。仅获一二助逆者责塞。旷日持久。转令该逆等积粮聚众。以为抗拒之计。殊负委任矣。勉之慎之。将此谕令知之。　　

○命贝子奕绪、辅国公恒明、为守护东陵大臣。　　

○安徽寿春镇总兵官国勒明阿、因病解任。以江南河标中军副将裘安邦、为寿春镇总兵官。　　

○丙子。上御勤政殿听政。　　

○谕内阁、张井等奏、湖河异涨消减。工程平稳。览奏不胜嘉悦。本年甫交初伏。湖河并涨。经该河督等督饬防守。并启放澜湖等坝。幸得化险为平。此皆仰赖上天垂佑。朕心曷胜钦感。著发去大藏香十炷。交张井、潘锡恩、分投虔赴河神庙、暨风神湖神庙、代朕敬谨祀谢。以答神佑。此时正届伏汛。以后秋汛方长。计琦善日内当已驰赴清江防汛。务须会同张井、潘锡恩、和衷筹办。竭力修防。谆饬道将厅营、严守堤岸。务保要澜。不可稍有疏虞。又另片奏、堰盱两厅新旧石工。现在尚未能兴工培补。不得不以碎石择要偎护。与办理碎石坦坡不同。据该河督等先将显露各段。购办赶抛。此次大水并未掣卸。已著成效。著迅饬两厅各堡、斟酌形势缓急。分贮碎石备用。所需银两。即在河库存项动支。务令工归实用。无任藉端冒混。　　

○丁丑。谕内阁、奕颢等奏、喇嘛达克巴蕴敦、呈控护卫布音德勒格尔、挟讎毙命一案。屡提抗不到案。又据协理台吉多布当巴勒、控告该护卫怂恿该王。扰害不法等款。著交奕颢等、督同归绥道德楞额、亲提该护卫、及一干人证。严讯确情。先行具奏。　　

○两江总督琦善等奏、遵旨审明何道范拏获盐船。本系寻常载私案件。无功可邀。即陈道坦审办此案。亦无详请记功之事。费垲因见何道范拏获盐船后。旋即补缺升迁。误为藉此得功。图谢不允。因而禀讦。较之平空诬告。计图倾陷者。情稍有间。已革税课大使费垲、请照告重事不实发边远充军例。量减杖徒。何道范并无不合。仍给咨赴部引见。单壮图亦无说合别情。应饬回任。案已讯明。与前任东台县现调上元县知县陈道坦等、均无干涉。并免提质。下部议从之。　　

○戊寅。上诣大高殿行礼。　　

○还宫。　　

○命工部尚书陆以庄、左侍郎阿尔邦阿、查勘孝东陵景陵工程。　　

○以孟秋时享太庙。自是日始。斋戒三百。　　

○己卯。谕军机大臣等、山东被旱成灾各州县。前据该抚查明轻重情形。量加调剂。请将被旱较重之堂邑等四县。被灾次重之聊城等八县。分别赏给口粮。酌借耔种。其余新城等州县。或分别借给口粮耔种。或分别展缓钱漕。并因粮价增昂。将奉天贩载杂粮商船。至利津海丰收口者。暂免输税。俾裕民食。被灾地方。自可稍资接济。乃近闻山东道上。市镇萧然。贫民觅食维艰。往往贩男鬻女。且夏雨连绵之后。积水甚多。田禾不无淹浸。是灾歉之区。水旱相继。小民何以堪此。地方封疆大吏。值此偏灾。自当饬属将被灾地方详查具报。无滥无遗。岂可意存粉饰。置民瘼于不问。设州县有意迎合。延不报灾。或所报有不实不尽。以致穷黎流离失所。岂朕恫瘝在抱之意乎。著武隆阿再将前次被旱各州县成灾实在分数。详加查勘。或有成灾未报。或有酌减分数具报者。此时应否补加抚恤。一面据实奏闻办理。一面将讳饰之地方官严行参办。傥经此次查询之后。仍敢回护前奏。或经朕查出。或被科道纠参。惟武隆阿是问。将此谕令知之。　　

○山东道御史吴杰奏参、山西巡抚福绵寿辰。阖属府厅州县。大半上省。该抚张筵演戏款待。纵无馈送苞苴。已属不成事体。请行严禁。得旨嘉奖。　　

○命礼部尚书松筠、署工部左侍郎王鼎、驰往山西查办事件。　　

○以正蓝旗汉军都统普恭、署礼部尚书。兼署都察院左都御史。　　

○命郑亲王乌尔恭阿、署镶白旗满洲都统。贝勒绵志、署镶黄旗汉军都统。　　

○庚辰。谕内阁、那彦成奏、东省兵役。越境拏贼酿命委员会审明确一摺。前据武隆阿参奏、都司庆龄等擅带兵役。越境前赴东明县拏贼酿命。当经降旨、将该弁等革职。交该抚严审。并著那彦成确查实情。移咨究办。兹据该督奏称、东明县原验被扎身死之李庚、东省委员覆验坚称系属自戕。伤仗不符。案多疑窦复经两省各派大员会审。详辨凶器。尽心鞫讯。李庚实系被扎身死。案情既已讯明。著遵前旨。即交武隆阿分别定拟具奏。至东明县知县张良志、原验得实。始终反覆辨论。不稍迁就。张良志。著赏加知州衔。以示鼓励。　　

○又谕、嵩溥奏、请筹办苗疆保甲一摺。黔省汉苗杂处近来客民渐多。非土司所能约束自应编入保甲。以便稽查。除苗多之处。仍照旧例停止外。其现居寨内客民。无论户口田土多寡。俱著一律详细编查。惟令各该管地方官查办。转致胥役滋扰。据该抚奏称、现署永安协副将。抚标中军参将李可仁、诚实明练。能通苗语。黎平府知府杜友李、在黔年久。熟悉苗疆情形。即著该二员会同查办。将客民户口田产。造册通报。由地方官随时稽核。傥再有勾引流民、擅入苗寨、续增户口、及盘剥准折等事。立时驱逐。田产给还苗人。追价入官。仍照例加倍治罪。若地方官徇庇不究。并纵令差役擅入苗寨滋事。即行严参惩办。至该参将等俱系现任。既经委办清查。地方辽阔。不必限以时日。其缺著拣员接署。并令委带员弁。随同帮办。所需饭食夫马等项。不许派累地方。由藩库筹项发给。该抚务饬该员弁等尽心妥办。绥靖苗疆。　　

○谕军机大臣等、琦善奏河湖盛涨。赴清江筹议防备。并将张井等函商奏闻一摺。本年春间。张井奏改河为一劳永逸之计。惟言其不便者甚多。旋据琦善会同张井等勘明、安东改河工程。恐有滞碍。请启放王营旧减坝。以期掣溜通漕。当降旨照该督等所议办理。本日又据琦善奏、张井复申改河前议。似此迟疑不决。岂不又如严烺之欲办碎石坦坡。延宕经年。坐失机会。无论改河事多格碍。且将日迫促。亦万难赶办。御黄坝业经两年不开。本年军船。必须全数回空。来年重运。必当照常行走。既据该督等会筹定议。道将厅营、皆以为减坝可行。此时即应坚持定见。及早办理。毋再游移观望。时怖立秋。漕船回空瞬至。傥启坝稍缓。空船归次少迟。尚无大碍。若竟迁延贻误。将来漕船不能回空。并误明春重运。朕惟琦善、张井、潘锡恩、三人是问。决不宽贷。懔之慎之。将此谕令知之。　　

○直隶总督那彦成奏、大名府属叠次得雨。请酌撤各州县粥厂。办理平粜。从之。　　

○两江总督琦善奏、苏松镇总兵陈光求到省。臣屡次接见。该总兵系水师行伍出身。询以外海及江浙海面情形。颇为熟悉。年虽六十五岁。精力尚健。即应令前赴新任。报闻。　　

○予江苏弹压军船水手、及承审妥速之副将明玉、知县刘大烈等升叙有差。　　

○户部议准、署陕甘总督杨遇春疏报、乌噜木齐头屯芦草沟、塔西河三所、拨给新增户屯地五顷七十亩。照例升科。从之。　　

大清宣宗效天符运立中体正至文圣武智勇仁慈俭勤孝敏成皇帝实录卷之一百　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光六年。丙戌。秋七月。辛巳朔。享太庙。上亲诣行礼。　　

○幸圆明园。　　

○诣绮春园问皇太后安。　　

○户部议准、署陕甘总督杨遇春疏报、甘肃灵州开垦田八十八亩有奇。照例升科。从之。　　

○壬午。谕内阁、长龄奏、土尔扈特副盟长公衔扎萨克头等台吉贡格策楞病故。所遗公衔。可否令伊子策林敏珠尔承袭。抑或仍令承袭扎萨克头等台吉。请旨一摺。贡格策楞之公衔。系在乾隆四十六年。因土尔扈特亲王策伯克多尔济病故。准照伊妻布尼所请过继为嗣。特旨加赏。非世袭罔替之爵可比。今贡格策楞病故。伊长子策林敏珠尔。既年已十八岁。堪令办理游牧事务。策林敏珠尔、著准其承袭扎萨克头等台吉。仍照从前所办。令其补授副盟长。帮同盟长亲王鞥克济尔噶勒、办理游牧事务。　　

○谕军机大臣等、据张井奏、熟筹启放王营减坝。实无把握。不敢回护前议。并以地势之曲直高下。及民间田亩计之。将来不得不虑者有三。请仍由李工改河避淤。较为畅顺等语。改河之议。原系张井始为此奏。迨将伊调任南河。令与琦善等会同妥议。则以改河口门。有碑石阻遏。诸多窒碍。莫如开放减坝之较为得力。联衔覆奏。是以降旨照该督等所议办理。现已迟至月余。一切应行培筑之圈堰格堤等工。俱经勘估兴办。而张井复以启放减坝。实无把握。改河避淤。实可办理。再行奏请。该河督既知启。坝有此三患。前此联衔会奏。何以并未虑及。迨经给事中杨煊陈奏。辄又申理前说。似此游移无定。岂大臣事君之道。现已盛涨届临。若不坚持定见。反覆迁延。何时集事。前于琦善奏到时。已降旨责令赶办减坝事宜。务于秋深启放御坝。以期回空船只。如期归次。总之减坝之议。原为减落黄水刷涤河身起见。该督等固应筹及久远。亦不能不先计目前。此时该督等惟当遵照前旨办理。减黄出清。俾河湖不致有意外之虞。并使本年回空。全数南下。明年重运。照常北来。方为不负委任。至于改河一事。无论可行与否。总须俟三汛安澜后。该督等再行会同详加履勘。和衷商搉。勿得各存成见。悉心定议具奏。再降谕旨。将此谕令知之。
  </div>
  <div class="pagination">
   <a href="清实录道光朝实录_page190.html">
    上一页
   </a>
   <span>
    ...
   </span>
   <a href="清实录道光朝实录_page186.html">
    186
   </a>
   <a href="清实录道光朝实录_page187.html">
    187
   </a>
   <a href="清实录道光朝实录_page188.html">
    188
   </a>
   <a href="清实录道光朝实录_page189.html">
    189
   </a>
   <a href="清实录道光朝实录_page190.html">
    190
   </a>
   <span class="current-page">
    191
   </span>
   <a href="清实录道光朝实录_page192.html">
    192
   </a>
   <a href="清实录道光朝实录_page193.html">
    193
   </a>
   <a href="清实录道光朝实录_page194.html">
    194
   </a>
   <a href="清实录道光朝实录_page195.html">
    195
   </a>
   <a href="清实录道光朝实录_page196.html">
    196
   </a>
   <span>
    ...
   </span>
   <a href="清实录道光朝实录_page192.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
