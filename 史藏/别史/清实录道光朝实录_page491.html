<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 491 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 491 页/共 848 页
  </h1>
  <div class="content">
   ○又谕、程祖洛等奏、请暂留藩司核办计典一摺。福建藩司贺长龄、于本年正月调任直隶之后。旋经升授贵州巡抚。著于交卸后即行来京陛见。再赴新任。凤来由臬司升授本省藩司。所有该省应办计典。即著凤来接办。以专责成。　　

○谕军机大臣等、光禄寺少卿梁萼涵奏、山东登州府地居海滨。山多田少。上年秋收歉薄。现当青黄不接之时。无业贫民。率皆乞食于外。兼有莱州府属逃荒流民。搀杂其中。以无限之穷民。待哺于有限之富户。其势断不能给。自去冬以来。各属平粜劝捐。同时并举。但平粜之利。祇及次贫。若极贫饯民。仍不能沾被实惠。至劝捐数目。各属多少悬殊。其捐输较少者。钱粟不充。赈恤实难得力。请饬下该抚转饬登州府属各州县、酌量饥民多少。或每县发仓谷一千石。或数百石。速开饭厂。妥施赈济。并饬设法谆劝绅衿富户等、竭力捐输钱粟。以助官赈。务期惠及穷黎等语。上年登州府属歉收。节经降旨、饬令该抚妥为筹计。兹据该少卿奏、此时麦收尚远。仍须设法接济。著该抚再行体察情形。悉心筹画。总期民食有资。各安本业。无使一夫失所。以副朕轸怀民瘼之意。又据另片奏、山东登莱二府。向赖奉天高粱粟米包米三项粮石。以为接济。除复州海口现停贩运外。其金州盖州牛庄各海口高粱粟米包米三项。请仍准照常贩运等语。奉天省暂停粮运之后。旋因钟祥奏、请将高粱一项。免其停运。当降旨饬令盛京将军奕经等、体察该处情形。如事属可行。即一面将高粱一项。速饬照常贩运。一面据实具奏。应俟该将军等奏报到时。酌定办理。将此谕令知之。寻奕经奏、现已筹拨高粱十二万石。并各海口杂粮。共约计一百万石。准令商人运赴山东接济。报闻。　　

○以浙江海塘大工。屡邀神贶。颁海神庙御书扁额曰朝宗效祉。潮神庙曰灵源符候。观音庙曰法云照海。天后庙曰恬波昭贶。英济侯庙曰长塘砥柱。　　

○旌恤随任殉难故山西赵城县知县杨延亮母吴氏、妻傅氏、子浤万等四名、女少娴等二口、仆婢郭荣等四名口、如例。　　

○丁酉。谕军机大臣等、本日吴荣光由驿驰奏、接奉谕旨。留楚会办逆匪及镇筸兵勇滋事各案。前因武冈州贼匪聚众滋事。曾降旨留吴荣光、会同讷尔经额剿办。现已埽除巢穴。解散羽党。自可即日肃清。著讷尔经额严饬摉拏首逆蓝正樽务获。断不容幸逃法网。其镇筸镇兵勇滋事一案。亦著该督于查办武冈余匪事竣后。前赴该处彻底严查。秉公惩办。毋稍颟顸。吴荣光接奉此旨。即行来京候补。无庸会同办理。将此谕令知之。　　

○戊戌。谕军机大臣等、本日讷尔经额由驿驰奏、拏获武冈州滋事匪犯。研审逆情。并现在办理情形。此案上年十一月。有武冈州监生潘明德等习教为匪。经该督与前任巡抚吴荣光访闻。督饬拏获潘明德等十九名。解省审办。旋据该州盘获匪犯夏有恒等、讯知逆情。并摉出逆启。得以先事防御。固守城垣。该督等既于上年十一月间。先有访闻。早应设法查拏。消患未萌。何以直至二月初六日贼匪临城。始为婴城自守之计。其中情节。显属可疑。著讷尔经额再行访查。据实具奏。毋许一词支饰。现在该处是否实无从逆余匪。著一并查明具奏。拏获革兵王连三串通贼匪。情尤可恶。著即尽法惩治。以彰国宪。逆书内有指斥地方官役之语。讯因该首逆蓝正樽平素好讼。曾有与伊族人蓝年余等控案。官断未遂其意。是以指斥洩忿等语。著讷尔经额确切访查。如果该地方官实系不公。以致酿成事端。即著从严参办。该督不得瞻顾情面。有意为地方官开脱处分。如稍涉徇隐。将来别经发觉。朕惟该督是问。将此谕令知之。　　

○又谕、本日据讷尔经额奏、拏获武冈州滋事匪徒。讯据案犯僧自松等供称、同习青莲教。吃斋拜龙华忏。诘其青莲教系何人倡立。据称自四川传来。不知传自何人。又讯据投递逆启要犯邹沅佐供称、系湖南新化县人。于嘉庆十二年间。因其叔邹凤举、寄居四州内江县贸易。该犯即前往同居。由寄籍应试。取进文生。十二年二月。告游学回至新化。此后未曾赴四川岁考各等语。邪教辗转煽惑。最为风俗人心之害。该犯等既供称传自四川。是否果有习教党羽。匿迹潜形。自应摉捕以净根株。要犯邹沅佐既在四川入学。其叔邹凤举寄居内江县贸易。现在是否实有其人。其平日有无党羽及不法情事。著鄂山迅速严密查明。一并据实具奏。将此谕令知之。寻奏、委员前赴内江。督同该县严密查拏。并无邹凤举踪迹。其在该县住居之邹姓人等。经该委员等提验族谱。亦无由湖南新化县迁居字样。据称或自明季。或自康熙初年迁徙。人经数代。原籍久已无人往还。现在丁男。并未习教不法。复吊阅儒学红册。文武生员内。均无邹沅佐之名。得旨、慎勿贻害将来。勉之。　　

○己亥。上幸静明园。诣龙神庙拈香。　　

○谕军机大臣等、寄谕闽浙总督程祖洛。有人奏、两浙盐务。日久滋弊。近有松所总商祝逢吉即祝德风、串通引商周朗夫、汪大镛等把持盐务。始于松所八地。巧立名目。如甲商酬应。并掣接掣停。及不提引。不报多斤。不计子盐等项。勒派众商。自一二百两至七八百两不等。以致商力日疲。该总商串通库丁。领库银六万两。托名开销。前经奉旨驳斥。仍复侵吞入己。勒令众商扣还。道光十四年。浙江省奏运芦盐。该总商浮开各费数万两。经运司查驳严追。至今仅缴银数千两。其解运京饷。统计逐年所领库款。不下数十万两之多。现立筹补名目。勒令众商名下。每引扣银三钱。以为弥补地步。运解京饷。另立章程。串通书吏朦混换稿。经该抚查出。仅将书吏革役。仍未究办。上年有商人金肇新等呈控各弊。该抚悬牌批示。饬司按款确查详夺。复于次日改批驳斥等语。案关总商骫法营私。通同作弊。如果属实。于鹾务大有关系。不可不严行查办。著该督遴派妥干道府大员。前赴该处。将所指各款。逐加体访。确切根究。按律严行惩办。不得意存消弭。致有不实不尽。将此谕令知之。寻署总督魏元烺奏、查明祝逢吉因贴掣一款。经费不敷。率行科派。虽未入己。实属违制。应革去举人。斥退甲商。并请将失察之嘉松运判钟秀革职。前任盐运使多容安、署盐运使吴其泰、交部议处。下部议。从之。　　

○庚子。上诣绮春园问皇太后安。　　

○谕内阁、容照奏、拏获盗砍红桩界内树株贼犯。请解部审办一摺。此案贼犯索坤等、胆敢叠次偷砍红桩界内树株。实属藐法。索坤等八犯、同买赃之从回子即从安、均著解交刑部审办。该管镇罗关把总王鈵、兼辖都司呈祥、失察所管地方树株被窃。惟一经查见。即据实禀报。又随同获贼过半。兼获盗首及买赃人犯。功过尚足相抵。所有王鈵、呈祥、应得失察处分。著加恩宽免。把总徐林、派委缉拏贼犯。勤能出力。著赏加千总衔。以示奖励。逸犯张添得等、仍著严拏务获。归案审办。　　

○除江苏靖江县新坍平田一顷三十三亩有奇额赋。　　

○缓徵山西山阴、朔、定襄、河曲、凤台、高平、阳城、沁水、解、夏、十州县旧贷仓谷。　　

○贷太原驻防兵丁修理房屋饷银。　　

○辛丑。上诣安佑宫行礼。　　

○以右春坊右中允丁善庆、署日讲起居注官。　　

○旌表守正捐躯江苏丹徒县民赵星彩妻王氏。　　

○壬寅。谕内阁、朕本日恭阅乾隆三十七年皇祖高宗纯皇帝实录。内载内外各衙门题奏咨行事件。凡遇满洲蒙古人地名。应译对汉字者。往往任意书写。并不合清文蒙古文本音。因而舛误鄙俚之字。不一而足。于体制殊为未协。著交军机大臣、依国书十二字头。酌定对音。兼写清汉字样。刊成简明篇目。颁行中外大小衙门。俾各遵守。钦此圣训煌煌。允宜永远恪遵。近来内外各衙门疏章案牍。于满洲蒙古人地名、清汉对音之字。间有参差。未能画一。自系奉行日久。讲习渐疏。以致临文书写。多有讹误。著武英殿即将清汉对音字式一书。再行刷印。颁发中外大小衙门。嗣后遇有满洲蒙古人地名对音之字。一体懔遵定式。查照译写。不得仍前舛误。以归画一而昭法守。　　

○癸卯。礼部以宗室会试中额请。得旨、取中二名。　　

○以甘肃西宁镇总兵官德楞额、为西宁办事大臣。调山东兖州镇总兵官富兴阿、为西宁镇总兵官。以江南安庆协副将永孔阿、为兖州镇总兵官。　　

○裁江南颍州营艾亭集把总缺。添设守备一员。移驻兵一百名。从总督陶澍请也。　　

○甲辰。实授和伦、正白旗汉军副都统。　　

○乙巳。上御含辉楼。阅侍卫骑射。翼日如之。　　

○谕内阁、前据潘锡恩奏、考试策题错误。当降旨著礼部查明具奏。兹据该部查明、本年会试策题第一问内。郑康成说诗。景员维河。河之为何本释文一条。系属错误。朕详阅本年进呈策题。此外尚有舛错之处。该考官等引据未能精当。实属粗心。潘世恩、王鼎、吴杰、王植、均著交部议处。　　

○又谕、今日阅看马箭。德勒克色楞中箭六支。著加恩在御前行走。　　

○又谕、讷尔经额奏、镇道驾驭无方。请革职审办一摺。所参甚是。据奏前据镇筸镇总兵向尊化、辰沅永靖道常庆、禀称兵勇人等。因求豁缓前借行装银两。已经谕令听候酌办。何以并不详禀。辄将已未出师兵勇。一并借给银两。数至盈千累万。明系该镇道平日驾驭无方。以致兵勇聚众挟制。事后饰词禀报。所给银两。自未必尽出己资。显有那移库项情事。必应彻底严查。据实惩办。至该道常庆、先经该督密饬确查。嗣据禀称向尊化气性暴烈。兵丁遇有小过。责革甚多。人心不服等语。该道如果能得兵心。何以聚众挟借。转由道标练勇而起。乃先既不善约束。继则畏葸苟安。复又讳饰捏禀。是其庸劣不职。厥咎维均。向尊化、常庆、俱著先行革职。交该督确查起衅滋事实情。并饬严拏首从各犯务获。秉公究办。按律定拟具奏。　　

○谕军机大臣等、前据讷尔经额奏、湖南衡阳县县丞朱起豫、因大计案内被劾。胪列前任巡抚十款。呈请奏办。当降旨交讷尔经额、裕泰、将该参员所指各情节。逐一确查。秉公研鞫。吴荣光著暂缓来京。俟此案办理完竣。再行回京候补。将此谕令知之。寻奏、讯明朱起豫所控全诬。请从重发往新疆效力赎罪。下部议。从之。　　

○礼部以会试中额请。得旨、满洲取中七名。蒙古取中三名。汉军取中六名。直隶取中十九名。奉天取中一名。山东取中十六名。山西取中七名。河南取中七名。陕甘取中六名。江苏取中十五名。安徽取中七名。浙江取中十七名。江西取中十六名。湖北取中六名。湖南取中五名。福建取中七名。广东取中七名。广西取中五名。四川取中六名。云南取中六名。贵州取中五名。　　

○赏西宁办事大臣德楞额、副都统衔。　　

○以候补总兵官杨芳、为湖南镇筸镇总兵官。　　

○礼部议准、山东巡抚钟祥疏报、采访宁阳县贞节妇女谢程氏等一百五十口。请建总坊旌表。从之。　　

○丙午。以捐办安徽亳州城垣河渠。予知州龚裕等、升叙有差。　　

○旌表逼嫁捐躯山东定陶县民妇黄李氏孙女润姐。　　

○丁未。上诣绮春园问皇太后安。　　

○谕内阁、前据御史黄仲容奏、广东嘉庆州属平远县、与江西长宁县交界军门岭。闻有澄海县令之裁衣工人李姓、经过其处。被抢毙命。当有旨谕令邓廷桢查拏究办。兹据奏称、该县境内。并无李姓被杀之案。查有由澄海县署转至平远县在途被害之余姓等语。匪徒抢劫货财。伤毙人命。最为地方之害。一经报案。该地方官自应严缉正凶。按律惩办。此案在途被害。无论李姓余姓。何以缉拏凶犯。延及年余。尚未弋获。著该督严饬平远、澄海、二县勒限三个月。上紧访缉。务获正凶解究。傥敢仍前玩泄。限满无获。即著指名严参。毋稍姑息。　　

○以国子监祭酒善焘、署大理寺卿。　　

○命乾清门侍卫都尔通阿、在御前侍卫上行走。　　

○戊申。以詹事府少詹事蒋立镛、为内阁学士。兼礼部侍郎衔。　　

○以承修伊犁惠远城城垣等工。予盛京工部员外郎前署伊犁同知富昌等、升叙选补有差。释废员周彭龄罪。赏五品商伯克萨底克、花翎六品都观伯克巴哈杂特、五品顶翎。　　

○礼部议准、江苏巡抚林则徐疏报、采访昆山、新阳、二县贞节妇女包管氏等二千七十六口。请各建总坊旌表。从之。　　

○旌表逼嫁捐躯湖南宜章县民叶人葸妻李氏。　　

○己酉。大学士长龄等会同户部议奏、约束粮船水手章程。一、严查藏匿凶器。一、严责头舵保结。一、严定凶徒罪名。一、严治游帮匪类。一、酌宽地方处分。一、沿途派兵防缉。得旨、漕船水手人等。类皆无业游民。犷悍性成。劫夺是其故技。全在漕河及地方文武员弁、认真查察。严行惩治。庶凶顽群知敛戢。而漕政得以肃清。此次会议各条。俱臻详备。惟是防弊之法。不患立法之不善。而患行法之无人。果能实力奉行。不致日久生懈。则惩一警百。自可立挽颓风。著有漕各省督抚、漕运总督、及沿河各督抚、务当遵照奏定章程。严饬各该粮道。遇案即办。有犯必惩。并随时查察押运员弁、及地方文武催趱各员等、傥敢仍前玩泄。虚应故事。不能认真查拏。即指名严参。从重惩处。不得稍存姑息。致日久又成具文。经此次谆谕后。各该督抚等如再狃于积习。不能从严从实。讲求整顿。将来积久生玩。该水手等再滋事端。别经发觉。惟该督抚等是问。恐不能当此重咎也。将此通谕知之。　　

○黑龙江将军哈丰阿等奏、阅看本城春操情形。得旨、正蓝旗公中佐领谟尔赓额、因病不能弹压兵丁。著以原品休致。该员曾经出师打仗。著有微劳。著该部查明照例办理。镶白旗骁骑校额楞额、镶蓝旗世袭骑都尉百岁、俱年逾六旬。精力就衰。正白旗骁骑校西林保、马步箭平常。均著勒令休致。至各该城官兵。向系春秋二季操演。初冬打围。据该将军等查明、该处屡被歉收。数年以来。兵丁马力不足。未免拮据。著照所请、嗣后除春季照例操演。一至初冬。该将军等即带领官兵出野围猎。以资练习。余俱著照所议办理。该部知道。　　

○庚戌。上御含辉楼。阅侍卫骑射。　　

○谕内阁、鄂山奏、查阅夷地安静情形。请增改善后事宜一摺。四川清溪越巂各处夷人。前经大兵戡定。筹议善后章程。兹据该督查明、原议抽添兵数。尚觉不敷分布。著与该镇总兵张必禄悉心筹议。酌量情形。再于镇标所属增拨一二百名。以资巡缉。至宁越营都司驻劄之海棠地方。亦宜建筑土堡。著即督饬该府厅等妥为勘办。所有前项各工。既未动用正项钱粮。著免其造册报销。　　

○辛亥。谕军机大臣等、据乌尔恭额奏称、浙江温州府知府刘煜承办票盐。于奉文停办之后。延不遵办。转以招商接运为词。具禀请示。应行撤任清查等语。温州试行票盐。诸多窒碍。既经该抚奏明停止。自应改复引盐。饬令各官商照旧行销。庶免影射售私诸弊。若似此任意违延。是业经停办之盐。尚有续行之票。必致漫无稽考。弊窦日滋。不可不严行查究。刘煜著先行撤任。交该抚确切查明。有无听嘱迁延情弊。同知邓廷彩、著即迅往接署。至该员能否秉公查办。抑或另派公正大员。前往确查之处。著该抚酌量情形。据实具奏。该省鹾务。亟需整顿。该抚惟当破除情面。严饬查办之员。务将该府因何奉文不停。藉词延宕。是否另有别情。确加根究。严行参办。不得蹈官官相护陋习。稍事含混。方为不□委任。将此谕令知之。　　

○壬子。上诣时应宫。昭显庙。拈香。　　

○还宫。　　

○以常雩祀天于圜丘。自是日始。斋戒三日。
  </div>
  <div class="pagination">
   <a href="清实录道光朝实录_page490.html">
    上一页
   </a>
   <span>
    ...
   </span>
   <a href="清实录道光朝实录_page486.html">
    486
   </a>
   <a href="清实录道光朝实录_page487.html">
    487
   </a>
   <a href="清实录道光朝实录_page488.html">
    488
   </a>
   <a href="清实录道光朝实录_page489.html">
    489
   </a>
   <a href="清实录道光朝实录_page490.html">
    490
   </a>
   <span class="current-page">
    491
   </span>
   <a href="清实录道光朝实录_page492.html">
    492
   </a>
   <a href="清实录道光朝实录_page493.html">
    493
   </a>
   <a href="清实录道光朝实录_page494.html">
    494
   </a>
   <a href="清实录道光朝实录_page495.html">
    495
   </a>
   <a href="清实录道光朝实录_page496.html">
    496
   </a>
   <span>
    ...
   </span>
   <a href="清实录道光朝实录_page492.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
