<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 369 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 369 页/共 848 页
  </h1>
  <div class="content">
   ○谕内阁、据程祖洛奏、上年江苏被水各州县酌请口粮摺内。将成灾十分九分八分七分句下。极次贫民四字、及贫生兵属一律办理八字。遗漏缮写。自行检举。奏请更正等语。除该抚现已饬属查照原详分别办理外。程祖洛著交部议处。　　

○又谕、宝兴等奏、审拟已革同知亏那仓库钱粮。并解任副都统借用银两各缘由一摺。此案已革吉林伯都讷理事同知松奎、于经徵一切正杂钱粮。并不依限解库完交。辄任意垫那亏短。经宝兴等查明、除实欠在民、垫修仓廒各款。并任所衣物银钱作抵外。实亏银六千五百六十余两。松奎著照拟杖一百流三千里。看押勒追。限满能否全完。再行分别办理。解任副都统硕德、身任大员。不知廉介率属。屡向该管同知借用银两。收受馈送。致该革员那移库项。宝属有玷官箴。硕德著即行革职发往军台效力赎罪。所借银两。勒限追缴。其任所资财。及本旗家产。著一并查抄。至向来属员经保举后。或犯赃私。出考大员。例有应得处分。硕德系玉麟保举副都统。玉麟著交部照例议处。以为滥保者戒。佐领淩善奇成阿、防御富青阿、仓官乌勒珲达、年满仓官苏成、笔帖式西林达、借用银谷。亦属不合。俱著交部议处。寻议上。得旨、玉麟著加恩改为降四级留任。八年无过。方准开复。佐领淩善、奇成阿、防御富青阿、仓官乌勒珲达、年满仓官苏成、笔帖式西淩达、均著照部议革职。　　

○谕军机大臣等、罗思举奏、挑带官兵。遵赴湖南协剿猺匪一摺。前据卢坤等奏、江华县猺匪赵金陇聚众滋事。因思罗思举久历戎行。降旨著该督酌量檄令前往。兹据该提督奏、接准咨会。当即调派参将刘允孝等六员。挑派提标兵六百名。郧阳镇标兵四百名。于二月十八日起身。兼程前赴军营。会同相机剿办。此等乌合之众。不难迅就翦除。惟闻首逆赵金陇有逃往大竹山及广东八排、并往九嶷山安顿巢穴之信。应即妥速掩捕。计此时卢坤等早已驰抵该处。罗思举到彼后。务当会同筹商。设法剿办。将首要各犯悉数就捦。并将首逆赵金陇生捦解京。尽法惩治。不可任其奔逃。四窜无踪。尤不可令其到处裹胁。愈聚愈众。致劳兵力而糜军饷。该提督系朕特派之员。总宜相机妥办。立即蒇事。以副委任。将此由四百里谕令知之。　　

○又谕、本日据长龄等覆奏、叠奉谕旨一摺。览奏均悉。现在筹办善后事宜。必须熟商久安长治之模。为一劳永逸之计。其添兵固守一节。系属权宜之策。所奏官兵减撤日少。回兵挑选益多。操演又复精锐。设被诱胁。转属藉寇以兵。于边防有损无益。所虑甚为远到。此次议添兵粮。岁需经费。祇在十万两以内。一二年间。再察看情形。随时减撤。从此天威远振。即使张逆之子长成。卡外诸夷。亦不敢从中怂恿。复萌觊觎。著俟西四城元气渐复。将回兵旧额补足。认真教演。以备调遣。无庸再为加增。以防后患。俱照所议行。屯田一事。现据长龄等查喀什噶尔大营驻扎处所。田地名喀拉赫依。计延袤二百顷有奇。现令已招之五百余人。分认种耕。将来逃散回户归来。即以现存叛产。照数拨给。嗣后再有承种民人。于大河拐一带附近荒地。酌量分拨叶尔羌境内毛拉巴什赛克三一带荒地。俟巴尔楚克接连树窝子等处筑堡设汛后。广为招徕。其修渠引水、牛具耔种、按则徵收各事宜。须试种一年。由壁昌详议章程。均著照所奏办理。惟添兵全在加意操防。屯田亦属广为开垦。总须实力奉行。多一兵得一兵之力。垦一顷收一顷之粮。傥添兵不过虚糜粮饷屯田不过敷衍目前。设有缓急。仍须内地徵兵调饷。尚复成何事体。玉麟系伊犁将军。有统辖之责。壁昌系叶尔羌参赞大臣。有总理八城之任。必应随时认真稽查。遇有训练不精。耕作不力。即据实严参惩办。傥扶同隐饰。经朕别有访闻。则惟玉麟、壁昌等是问。懔之慎之。将此由五百里谕知长龄、玉麟、并谕壁昌知之。　　

○调伊犁参赞大臣布彦泰、为塔尔巴哈台参赞大臣。塔尔巴哈台参赞大臣常德、为伊犁参赞大臣。赏乌噜木齐协领乌珍泰、副都统衔。为叶尔羌领队大臣。　　

○以广西浔州协副将苏勒当阿、为右江镇总兵官。　　

○户部议准、陕甘总督杨遇春疏报、乌噜木齐所属头屯、塔西河、二所垦种地六百亩。照例升科。从之。　　

○缓徵江苏句容、江浦、六合、甘泉、仪徵、萧、铜山、丰、沛、砀山、邳、宿迁、睢宁、赣榆、十四州县并淮安、大河、扬州、徐州、四卫上年被水灾区旧欠额赋。　　

○辛丑。以哈密办事大臣敦良、为齐齐哈尔副都统。　　

○壬寅。谕内阁、朕此次恭谒东陵。启銮后。著派惇亲王绵恺、定亲王奕绍、大学士富俊、卢荫溥。留京办事。　　

○又谕、工部奏、请派员查勘景陵宫门外西饽饽房后檐被烧席排。熏焦檐椽。及东膳房后檐榻板熏焦情形。照估修理此项工程。即著有麟、溥喜、钟昌、敬谨赔修完整。无庸派员查勘。　　

○癸卯。孝昭仁皇后忌辰。遣官祭景陵。　　

○谕内阁、申启贤等奏、镶白旗闲散刘廷显呈称、伊弟刘廷旺之子刘俊、在恒亲王茔地当差。被总管李荣因失去祭器。私传刘廷旺拷打。以致因伤毙命。案关私拷致毙人命。虚实必应彻底根究。李荣是否系奕奎家总管。现在逃匿何处。著奕奎查明、将该犯送交刑部审办。按律定拟具奏。寻奏、讯明李荣身充总管。因疑刘廷旺偷窃祭器。辄殴伤刘廷旺身死。请将李荣依律拟绞监候。从之。　　

○又谕、陶澍等奏、请借项挑穵宿州运粮河道。分年摊徵归款一摺。安徽宿州运粮河道。承洩江苏河南两省各邑山湖下注之水。北高南洼。每逢汛水涨发。附近田庐。辄多淹漫。据该督等委员确切查勘。应将运粮河加挑宽深。并去尾闾滩嘴陡湾。更于城河南北多添桥孔。俾引众水畅流入浍。共需土方工价银二万五千七百二两零。著准其在于司库存贮正项银内借给兴办。所借银两。著分限六年。于该州民田内按数摊徵还款。该督等即饬令乘时妥速兴办。毋许草率偷减。以资宣洩而卫民生。该部知道。　　

○又谕、耆英等奏、查出门领门吏等私将官房借人居住。自应从严惩办。阜成门城门领雅淩阿、门吏善成保、俱著革职。以示惩儆。其私将官房借给旗人居住之门甲门军巴达拉等四十一名。著鞭责发落。私将官房借与民人居住之门甲门军广顺等五名。著鞭责革退。同民人李二等、均杖八十。加枷号两个月。在该门示众。失察之正阳门城门领富亮、德山宣武门城门领哈丰阿、扎勒绷阿、朝阳门城门领德升、萨勒炳阿、阜成门城门领东亮、德胜门城门领和明额、珠林太、安定门城门领德泰、双安、俱著交部议处。左翼翼尉兴泰、副翼尉秋前保、委翼尉蓝庆、右翼翼尉伊拉清阿、副翼尉图萨布、委翼尉苏鲁礼、俱著交部察议。嗣后各门官房。著步军统领等随时派员稽查。不拘次数。务须认真查察。毋稍疏懈。有无容留他人栖止之处。统于年终具奏一次。傥该官兵等胆敢仍前借人居住。一经查出。即行严参治罪。　　

○命礼部左侍郎桂龄、御前侍卫奕纪、乾清门侍卫倭什讷、恭诣东陵。查看红桩。　　

○甲辰。遣官祭贤良祠。　　

○旌表守正捐躯直隶大名县民刘黑妻李氏。　　

○修浙江东西两塘石塘柴埽各工。从巡抚富呢扬阿请也。　　

○乙己。谕内阁、此案宗室兴达、因王六向伊索欠争闹。纠同回民马二等、将王六殴伤身死。现据刑部会同宗人府讯明尸亲邻证等供俱相符。惟传讯兴达。忽认忽翻。供情闪烁。著革去奉恩将军世职。即提同人证研审确情。按律定拟。其在逃之马二满子、著严饬该坊查拏务获。归案审办。寻奏、讯明兴达殴伤王六身死属实。请革去宗室。拟绞监候。由宗人府圈禁。从之。　　

○谕军机大臣等、据御史达镛奏、新疆换防章程。宜筹经久。请饬加变通一摺。内称新疆喀什噶尔各城。旧设防兵六千余名。自上年奏准添兵以来。统计满汉官兵一万数千名。除满洲兵由伊犁乌噜木齐调拨外。余则均由陕甘轮派。此项防兵。虽出自各营原额。然往来盐菜口粮、军装马乾、长支借支以及坐粮等项。较之在营当差。所需几倍。以关内关外两处钱粮计之。是费二万余人之饷。始得一万余人之用。陕甘营汛各处分防。均资弹压。今西路轮换之兵。既比旧制加增。而本省存营之兵。又需百分裁二。若值换防之期。后班已去。前班未来。此时各汛额兵。岂不更少。至于防所营兵。均于两省均分。无论远道奔驰。不无疲敝。即尽称精锐。而到防不过数年。于回疆地势夷情。岂能谙悉。此项防兵。可不必年年由内地轮换。查上届军兴出力之民勇。曾经各城奏报。此辈既经行阵。又悉回情。若使充兵。自当踊跃。再伊犁满洲营。近年曾以生齿日繁。请增甲兵。未经议准。而新例驻防余丁。又准挑补绿营。若将伊黎镇属抽拨一两营前往南路驻防。较之关内。稍省行粮。且本有旗人可补空缺。既属两便。亦可常行。若前项抵补陕甘防兵。尚有未足。似应就目下防兵及征兵中择其年壮技娴。现无老亲及家有次丁者。派充驻防。以上应食名粮。查有每年换防之往来车马盐菜口粮等款。似可抵发。若有不敷。再由原营裁拨。仍将该兵家属。官为资送到防。数年之后。各有室家。一切差操。勇于自卫。其得力必倍于客兵。如果善后事竣。西路无须多兵。该处地饶土旷。不难散遣归农。惟是资送兵丁家口。创行之始。为费必多。然较之频年轮派。似属一劳永逸。至陕甘营分既不换防。则现在所有万余分坐粮。除拨补防所外。尚可存留本省。挑补兵丁。以实营伍等语。该御史所奏、系因更换防兵糜费。酌清变通。以为经久之计。是否可行。著长龄、杨遇春、体察情形。悉心筹议。长龄现在阿克苏暂驻。俟有旨饬令回京时。道经甘肃。与杨遇春面商妥筹。再行据实具奏。将此各谕令知之。　　

○旌表逼嫁捐躯河南鄢陵县民赵鸣岐妻丁氏。　　

○丙午。遣官祭历代帝王庙。　　

○谕内阁、户部奏、浙江省漕白二十一帮。借支司道各库银两。积欠至五十余万两之多。节经该抚奏定限期。分年完缴。自应赶紧扣清。乃该省于甫经定限之案。即请分限带销。并于甫经分限之款。又请递年展缓。徒悬坐扣之名。并无归补之实。似此年复一年。伊于胡底。著该抚迅将各帮积欠银五十余万两。详查案据。严行整饬。务遵奏定限期。照数完缴。并自年为始。不许再行藉词调剂。奏请展缓。以杜各旗丁等侥幸觊觎之渐。俾欠款不致悬宕。以清帑项。　　

○谕军机大臣等、御史范承祖奏、掘棺重案。延不究办一摺。据称江苏吴县孔传铦旧有坟地。系前明工部侍郎孔镛赐茔。于道光八年被坟丁钱锦云等、掘毁右边附葬九棺之地。盗卖与杨何等姓。孔传铦赴县呈控后。同县差金鑅即林双、查明圹板骨殖。抛弃池中。并据地保潘凤山亲见王胜玉等在池内盗取圹板四块。扛擡欲卖。当时喝退。即将圹板交现年地保金士元看明收管等情报县。乃该县任意耽延。不为严究。叠控苏州府。皆批县查办。又控藩臬衙门。皆批府查办。该府并不审问。亦不催结等语。案关盗掘九棺。必应迅速惩办。以儆凶徒。该地方官何得任意延搁。以致五年之久。尚未讯结。著陶澍等查明、如果属实。即行严究确情。按律定拟具奏。将此谕令知之。寻奏、讯明钱锦云等、虽无毁掘抛弃情事。惟将孔传铦等茔旁山地。卖与杨何两姓。占卖显然。又于被控后将石板撩弃。屡审不承。讼延数载。应照例问拟杖枷。历任府县行提人证未到。均非延不审办。应请免议。下部议。从之。　　

○旌表守正捐躯山西赵城县民高鳖娃妻关氏。　　

○除安徽无为州沙压卫地七顷二十三亩额赋。　　

○丁未。上诣绮春园问皇太后安。　　

○谕内阁、陶澍等奏、撤任知府县营。不胜繁要之任。请分别改简勒休一摺。前因要犯庄午可拒捕脱逃。降旨将该府县营摘去顶带。撤任勒限缉拏。该员等于未经奉旨之先。即协同印委各员。将庄午可等犯全行拏获。尚知愧奋。自应免其参革。惟常州地方。事本殷繁。士习民风。亟宜及时整顿。该员等才难治剧。未便仍留本任。致有贻误。常州府知府恒泰、武进县知县程士伟、俱著送部引见。再降谕旨。常州营游击珠尔恭阿、不谙营务。畏葸无能。著即勒令休致。该部知道。　　

○又谕、程祖洛奏、漕粮米色。未能一律乾洁一摺。江苏苏松等属应徵熟田漕粮。因上年雨水过多。受伤较重。该省地土卑湿。积潦之余。仓廒又未能十分乾燥。春气发生。上郁下蒸。米质发热。在所不免。且恐长途盘运。经霉过夏。再受损伤。势难久贮。著该部即知照仓场。本年苏松各属运到熟田漕粮。即另廒收贮。先行搭放。　　

○以江苏苏松常镇道属上年被水减缓。库款短绌。贷司库银五万两。协济各帮运费。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。三月。戊申朔。旌表守正捐躯河南邓州民杨浩女小女。　　

○己酉。上诣大高殿行礼。　　

○还宫。　　

○谕内阁、湖南提督海淩阿、因江华县逆猺赵金陇聚众滋事。率同宝庆协副将马韬、带领官兵进剿。行至池塘墟地方。官兵奋勇争先。杀贼无数。该匪放枪抵御。马韬被伤坠马阵亡。海淩阿冲入贼群剿杀。因山径崎岖。雨水路滑坠马。亦被戕害。此次该提督等虽未探明贼情。遽行迎剿。不免轻进。惟此等鬼蜮逆猺。竟伤提督大员。深堪发指。海淩阿等究系为国捐躯。尽心王事。朕心实为悼惜。允宜立沛殊恩。以酬忠荩。海淩阿、马韬、应得恤典。著兵部察例具奏。并查明该员等子嗣。奏请恩施。仍著卢坤等确查该员等是何旗籍。迅即派委妥员。送柩旋回。至被害之游击王国华、守备吴鉴。及伤亡兵丁。著卢坤等咨部一并照例赐恤。用示朕嘉奖忠贞至意。　　

○谕军机大臣等、本日据卢坤等由五百里驰奏、提督进剿被害、并现在严堵要隘。筹办粮饷一摺。览奏俱悉。提督海淩阿、在宁远下灌地方。遣宝庆协副将马韬、领兵前进。至池塘墟地方。马韬被枪阵亡。海淩阿挥兵冲入贼群剿杀。连发数矢。因路滑坠马被戕。鬼蜮逆猺。竟伤提督大员。深堪发指。挥泪览之。朕心悼惜之至。已明降谕旨将该提督等赐恤。并交部旗查明该提督等有无子嗣。立沛殊恩。以酬忠荩。该督等即饬各文武于各要隘督兵固守。毋稍疏纵。并著于生捦各逆犯中。严讯该提督副将究系何人所伤。一经拏获。即尽法处治。以伸国法而纾愤懑。至阵亡游击守备弁兵等。并著该督等查明咨部。一并照例赐恤。所奏所粮军火。均关紧要。用费较繁。不得不宽为筹备。既据藩司恩特亨额禀称、库贮项下可筹备三十万两。并于附近水次各邻县派碾仓谷。陆续运解。其永州及省城设局支销。著照所请行。但不得张大其事。致启浮冒之弊。至该匪乌合之众。除跳掷外别无他技。现在江华、宁远、蓝山、常宁、各地界有猺山寨。游窜掠食。并图裹胁。自以坚壁清野为上策。尤须广行出示。散其党羽。无令裹胁日多。致成滋蔓。其附近各土猺寨。著抚谕安帖。土猺等亦令其自相团练保卫。其各要隘严密防堵。各邻县团练乡勇。俾猺匪无食可掠。无人可裹。方为妥善。罗思举现选精兵一千名备调。可谓老练精于用兵者。一俟兵力既足。即四面兜围。一鼓歼除。至新任藩司惠丰、据杨遇春奏留办理秋审。到任尚需时日。前任藩司恩特亨额、因丁忧开缺。现当军兴之际。筹拨粮饷。豫备器械。及设局委员各事宜。自未便遽易生手。恩特亨额、著暂留湖南藩司之任。办理军需。俟军务完竣。再回京守制。至镇筸绥靖两镇。均系苗疆重地。未便更易。现在湖南提督员缺。请调齐慎。所见原是。但伊业经告病。余步云久历戎行。身经百战。就近调任。必可得力。已另降谕旨令其挑选精兵一千名。带同得力将弁。迅速前来。罗思举未到之先。著卢坤兼署。罗思举到永州。即著罗思举兼署。计余步云到彼。当亦不远。余步云接印后。与罗思举相机商办。戮力同心。自当及早戡定。所请湖南岳常澧道梁恩照、署宝庆府候补知府吕恩湛、永绥厅同知常庆、湖北德安府知府方长庆、汉阳府同知邵勷、襄阳府同知周鸣鸾、俱准其带往办理军需事宜。其丞倅州县佐杂。均准该督量才派委。期于敷用而止。不准多派。以为将来议叙地步。其逆首赵金陇、困兽反噬。伤我大员。国法不容。神人共愤。仍遵照前旨。设法生捦解京。尽法惩治。其从逆各猺匪。亦须兜围剿捕尽杀乃止。以彰天讨而快人心。将此由六里里谕知卢坤、吴荣光、并谕罗思举知之。　　

○又谕、本日据卢坤等由五百里驰奏、湖南江华县逆猺赵金陇聚众滋事。提督海淩阿、率领副将马韬等带兵进剿。被害阵亡。当即明降谕旨。将余步云调补湖南提督。余步云接奉此旨。著即于就近所辖贵州各营内挑选精兵一千名。并选派曾经行阵得力将弁数员带领。迅速驰赴江华军营。与总督卢坤、并前经调往之湖北提督罗思举、会同筹商。迅即相机妥为剿办。务将首逆赵金陇生捦解京。并将匪党悉数剿洗。以彰国宪而快人心。该提督系朕特简之员。且熟练军情。久经战阵。自当相机捦剿。不致躁率轻进。俾奏肤功。用副委任。其贵州提督员缺。已著唐文淑补授。余步云即将提督印务。交嵩溥委员暂署。迅速起程。毋稍迟缓。将此由六百里谕令知之。　　

○协办大学士两广总督李鸿宾等覆奏、拏获会匪多名。讯明首犯胡亚豹六、起意纠夥。歃血订盟。又共殴致死多人。应照结盟为首例。拟交立决。张亚东牿等三十九名。均照听从结盟为从例。拟发极边烟瘴充军。黄亚保等六名。照被胁勉从结拜例。拟杖一百徒三年。下部议。从之。　　

○调贵州提督余步云、为湖南提督。以福建漳州镇总兵官唐文淑、为贵州提督。调四川川北镇总兵官松青、为漳州镇总兵官。以甘肃镇海协副将周佐胜、为川北镇总兵官。　　

○除陕西宁羌州属阳平关营被水地九十六亩有奇额赋。　　

○抚恤琉球国遭风难夷如例。　　

○庚戌。谕内阁、瑚松额等奏、查明发遣宗室祥佑拨入宗室营居住一案。署左户司掌印协领乌尔衮泰、尚无情弊。惟具稿行文。在伊暂带印钥之后。未将情节声明。请一并交部议处。瑚松额、常文、并协领乌尔衮泰、俱著交部议处。铁麟前以陈奏迟延。自请交议。著加恩宽免。　　

○谕军机大臣等、寄谕湖广总督卢坤、湖南巡抚吴荣光、本日召见新选湖南永州府知府林倬奎、其人尚可。惟计该员到任。正当猺匪平定之时。一切抚恤事宜。恐未熟谙。著该督等留心察看。傥与该地方不甚相宜。即著于湖南各属知府中拣员对调。将此各谕令知之。　　

○以兵部右侍郎铁麟、为国史馆清文总校官。　　

○旌表守正捐躯直隶易州民葛义学妻王氏。　　

○辛亥。上耕耤。诣先农坛行礼。更服。至耤田所。躬耕三推。复加一推。御观耕台。命豫亲王裕全、惠郡王绵愉、成郡王载锐、各五推。吏部左侍奕经、户部右侍郎李宗昉、礼部右侍郎陈用光、兵部尚书那清安、刑部尚书戴敦元、工部左侍郎吴椿、都察院左副都御史文庆、通政使司通政使龚守正、大理寺卿文蔚、各九推毕。顺天府府尹率农夫终亩。赏赉农夫耆老如例。
  </div>
  <div class="pagination">
   <a href="清实录道光朝实录_page368.html">
    上一页
   </a>
   <span>
    ...
   </span>
   <a href="清实录道光朝实录_page364.html">
    364
   </a>
   <a href="清实录道光朝实录_page365.html">
    365
   </a>
   <a href="清实录道光朝实录_page366.html">
    366
   </a>
   <a href="清实录道光朝实录_page367.html">
    367
   </a>
   <a href="清实录道光朝实录_page368.html">
    368
   </a>
   <span class="current-page">
    369
   </span>
   <a href="清实录道光朝实录_page370.html">
    370
   </a>
   <a href="清实录道光朝实录_page371.html">
    371
   </a>
   <a href="清实录道光朝实录_page372.html">
    372
   </a>
   <a href="清实录道光朝实录_page373.html">
    373
   </a>
   <a href="清实录道光朝实录_page374.html">
    374
   </a>
   <span>
    ...
   </span>
   <a href="清实录道光朝实录_page370.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
