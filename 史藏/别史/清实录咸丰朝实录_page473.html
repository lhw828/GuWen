<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 473 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 473 页/共 502 页</h1>
    <div class="content">
○福建陆路提督李若珠奏、亲赴江面、布置水陆各营。并迎剿三河等处、捻匪情形。得旨。现在水陆。仍应严防。以杜下窜。　　

○广西巡抚刘长佑奏、石逆余匪、续窜湖南。现督军赴义甯等处追剿。得旨。石赖各股。勿令其死灰复然。赴楚追剿。务须一鼓歼除。　　

○以太仆寺卿王发桂、为通政使司通政使。　　

○以山东捐输军饷。永广乡试中额二名。潍县学额九名。济甯州八名。黄县六名。历城县四名。新城、单、聊城、胶、四州县各二名。章邱、长清、德、菏泽、曹、益都、临淄、寿光、安邱、诸城、掖、高密、福山、甯海、临清、十五州县各一名。　　

○以江西建昌县捐输军饷。永广学额十名。　　

○以办理察木多夷案出力。赏噶布伦。拉旺工布。二等台吉承袭一次。扎萨克。顿柱宇结。头等台吉。朗结策忍。噶厦卓尼尔。宜喜。三柱等、花翎。外委秦玉贵等、蓝翎。余升叙有差。　　

○癸巳。谕内阁、官文奏、请将架词捏控之棍徒、严惩等语。据称、湖北近有刁恶棍徒。或因讹诈不遂。或因挟嫌报复。往往指名捏控。诬以谋逆从贼。罗织多人。挟制官吏。如麻城县民人邓旺银等、京控各案。均系有心诬陷。捏词控诉。业于讯明后照例严办。以遏刁风。各省被陷地方。经官军收复之后。其被胁良民。并非甘心从逆者。原准免其治罪。其困守本境。不肯逃亡者。较之被胁之民。情更可原。决无反予苛求之理。似此刁徒讹索。架词诬累。实为良善之害。亟应严行惩办。嗣后湖北京控案件。遇有执持逆匪伪据。捏词控告者。著都察院、步军统领衙门、即将该原告、连所递呈词等件。一并交该部递解回籍。查明有无在本省上控案据。分别立案不行。并加等治以越诉诬告之罪。以儆效尤。至他省有赴京向该衙门等呈控、事关重大者。仍著随时具奏。　　

○谕军机大臣等有人奏、胜保前次行文各路、语多失当等语。胜保于夷兵犯阙时。行文各路。有京营禁旅。蒙古番骑。非初历戎行。即素性怯懦之语。自系仓卒之间。措词未能斟酌。以致远近传闻。不无骇异。至李世忠、苗沛霖两人。于该大臣颇知悦服。即有书信往来。惟当宣示朝廷德威。使之益加驯服。若屡将夷人犯顺。及土匪抢劫情形。详细告知。究属机事不密。恐令所部各勇。有藐视官军之心致难驾驭。该提督等、于该大臣之言。尚能听信。即著将现在夷兵已退、和约既换。以后可以相安无事。及近京土匪、渐就肃清。僧格林沁等、业已统带大兵、前赴东豫。剿办捻匪等情。函致。并嘱该提督等、同心戮力。报效朝廷。毋得为浮言所惑。是为至要。将此由五百里谕令知之。　　

○又谕、据江清骥奏、请将吴全美、李德麟、原带师船、饷银分归南台支放。吴全美等添造之小波舢等船、饷银分归北台支放。其八里铺所设盐局。仍归乔松年收放等语。所筹尚属妥协。嗣后吴全美、原带师船二十九只。李德麟、原带师船二十四只。所需月饷银一万一千二百余两。即著归于江南粮台支放。其吴全美、添造之小波舢、炮艇等船二十只。李德麟、添造之炮划、长龙等船一百二十一只。所需月饷银一万四百余两。均著归于江北粮台支放。务各设法筹给。毋使缺乏。至八里铺厘局。前经乔松年奏、请归江南粮台接管。业经降旨允准。惟八里铺系收盐厘。由该运司办理。呼应较灵。所有收放各项。仍著乔松年经理。以免纷更而杜推诿。　　

○钦差大臣袁甲三奏、夷患稍纾、亟宜力图整顿。以杜祸患而固根本。得旨。精训练、储将才二条。著总理行营王大臣妥议具奏。又奏、燕京为天下根本。不可轻议迁徙。批。所奏甚是。初因京师危在呼吸。原有此议。近则抚议已成。断无轻议迁徙。自就偏安之理。　　

○督办四川军务湖南巡抚骆秉章奏、粤匪窜陷绥甯。分扑武冈、新甯、请暂调赴蜀各军援剿。得旨。近年四方多故。湖南诸军。出力为多。若遽移师西向。恐内顾忧繁。转难得力。著暂准所请。俟军务稍缓。即迅速统带赴蜀。　　

○安徽巡抚翁同书奏、时事方亟、敬陈管见。一谨天戒。二固邦本。三收人才。四练京营。五争形势。得旨。收人才一条。利少弊多。无庸议。余具览悉。将随时措施矣。　　

○浙江布政使庄受祺、因病解任。以福建按察使林福祥、为浙江布政使。福建汀漳龙道黄安绶、为按察使。　　

○以河南开封等处剿匪出力。赏郎中袁保庆、主事叶伯英、守备李焕然等、花翎。通判张廷炜、蓝翎。余升叙有差。　　

○予安徽定远县等处阵亡参领富政、防御凤山、骁骑校赓音布、马万和、永祥、博冲阿、县丞侯锡恩、外委满建勋、秦瑞平、祭葬世职。披甲刘景泰等、赏恤如例。　　

○予湖南新甯县等处阵亡都司邓芝林、祭葬世职。如游击例。把总陈亮、祭葬世职。如守备例。　　

○甲午。遣官祭先医之神。　　

○谕军机大臣等、瑞昌等奏、新城等县失陷、省垣危急、力筹堵剿一摺。逆贼窜陷桐庐后、新城、临安、富阳、三县城池。相继失守。省垣情形危急。马得昭等军。较为得力。惟为嘉兴之贼牵掣。未能撤回。该将军等、现调张玉良等、由严州转战而下。使贼顾后路。不能遽行深入。所筹尚妥。至省城内外兵勇。尚有一万余人。兼之旗营驻防官兵。深明大义。素称得力。著瑞昌、王有龄、督饬该弁兵等、协力同心。认真防堵。不得稍涉松懈。浙东地方、尚属完善。瑞昌等、现饬训字营官兵。回顾诸暨。其兰溪等处民团。亦能击贼。并著饬令该地方文武、会同团练。于沿江一带。实力巡防。务须上下游声势联络。勿使逆踪阑入。将此由六百里加紧谕令知之。　　

○又谕、前据庆端等奏、调派援浙总兵曾玉明、统带兵勇。业已驰抵三衢。著即飞饬该总兵督率援师。会同张玉良、并道员彭斯举各军。迅由上游严郡一带。转战而下。与省垣兵勇互相夹击。以期力保危城。傥曾玉明所部闽师尚形单薄。即著庆端等、迅速添调兵勇。星夜赴浙应援。并著将闽师饷银。速行筹拨。源源接济。毋令缺乏。闽浙两省。唇齿相依。该督等务当不分畛域。力顾东南大局。毋得迁延观望。致误事机。将此由六百里加紧谕令知之。　　

○以浙江湖州府防守出力。免副将鄂尔霍巴失守处分。赏都司刘利安、守备萧得胜、周传德、唐寿山、曹东山、张春华、彭福星、杨其忠、郑代训等、花翎。守备杨洪彪等、蓝翎。余升叙有差。予阵亡都司曹德明、守备王继成、千总许开庆、把总邓心芳、外委唐成楚、胥远泽、伤亡都司梁镇邦、祭葬世职。军功李连炤、赏恤如例。　　

○乙未。谕内阁、王梦龄奏、击退大股粤逆、三河衡阳一带肃清一摺。粤逆麕聚三河等处。于十月十四日。由龙冈马坝一带。直偪河岸意图抢渡。经官兵开炮轰击。毙贼千余名。十八日。逆众复至三河抢渡。兵勇枪炮齐施。毙贼无算。逆势不支。向东南窜逸。其分扑衡阳黎城之贼。经官军于十六日。分投堵剿。并将掳船偷渡之贼。击沈五六千人。贼匪全行遁去。剿办尚属得手。所有出力之文武兵练。并海沭邳宿等处防河守城出力之员弁兵勇。著王梦龄一并查明。择尤请奖。以示鼓励。　　

○又谕、王梦龄奏、请将防湖水师、统归节制等语。记名总兵黄开榜所部防湖师船。著准其归王梦龄节制。以一军令。所需水师口粮。即由清淮筹防局接支。　　

○谕军机大臣等、据邵灿、王履谦奏、富阳失守、长江无险可凭。已飞调甯波广艇。由海入江。并派令已革臬司段光清、统带。所需粮饷。即责成该革员、向甯波地方设法筹应。另片奏、义桥等处民团。击贼出力。请准存记汇保。并请派地方大员帮办团练各等语。本日已明降谕旨。将段光清暂缓拏问。责令戴罪自效。即著瑞昌、王有龄、王履谦、督饬该革员将甯波广艇。星夜统带入江。一面会合彭斯举等、陆路官军。及沿江上下游团练。防守江面。力遏贼匪东窜。毋得稍涉疏懈。其义桥江口。及沥海所三江口等处。击贼出力各民团。均著准其存记。俟续有劳绩保奏。前因邵灿撤去督办团练大臣。谕令王有龄、保举公正绅士数人。候旨。现在帮办道员史致谔、既据邵灿等奏称、久未到浙襄理乏人。著王有龄、于该省司道知府内。酌保一员。与所保绅士。均俟奏到之日。降旨派办团练。将此由六百里加紧各谕令知之。　　

○以办理各国和约完竣。恭亲王奕下宗人府优叙。大学士桂良户部左侍郎文祥下部优叙。余升叙有差。　　

○以浙江军务紧急。准已革按察使段光清留营效力。　　

○命山东巡抚文煜、山西巡抚英桂、于山东运库、山西河东道库、酌拨清淮军饷。　　

○丙申。谕军机大臣等、穆腾阿奏、请饬伊兴额、迅赴徐州、督剿捻匪等语。已革副都统伊兴额、前在徐宿一带剿匪。深得民心。该革员现已赏给六品顶带。在僧格林沁等大营。著该大臣等、体察情形。如无须伊兴领带队。即著饬令迅赴徐州。联络乡团。剿办捻匪。以顺舆情而固众志。至皖北捻匪。虽经遁归老巢。现据穆腾阿奏称、该逆声言明春正二月间。捻首孙葵心、仍拟率众扑犯东省。僧格林沁现已督兵驰抵东昌。若径由归陈一带南下。恐东省空虚。无以遏该匪北窜之路。著即于济甯兖州一带。择要驻劄。先将北路妥为布置。如豫省归陈、及江南徐宿一带。须兵助剿。即著僧格林沁等、派兵前往。与毛昶熙、关保、傅振邦等军。会合进剿。以期力埽贼氛。将此由六百里各谕令知之。　　

○又谕、联康奏、请饬严拏匪徒一摺。据称密云县附近地方。及古北口外、巴克什营一带。有匪徒白昼抢劫。并闻换班侍卫、被抢马匹等语。密云至古北口等处。系由京赴热河大路。岂容匪徒肆意横行。致为行旅之害。著恒福、张祥河、董醇、派委妥弁。前往该处。会同地方官严密查拏。务获惩办。毋稍宽纵。将此谕令知之。　　

○又谕、关保奏、该营每月需银二万五千两。自到防之日起。新旧积欠至十余万两之多。十月二十八日。由省解到现银一万五千两。即饬粮台合计宋鹿两营。均匀拨发。讵委员候补知府黄汝楫、抗不遵拨。署总兵信阳协副将成景、通同留难。兵勇向隅。势必饥溃。至积欠饷银。曾经咨询藩司贾臻。据称额解月饷。不惟数月绝无短绌。且时日亦未稍迟。不知粮台委员何以分解无多等语军营饷需。最关紧要。岂容委员等通同留难。抗不遵拨。至额解月饷。既经藩库如期拨解。并无短欠。何以该营饷银。积欠至十余万两之多。粮台委员。通同舞弊。该藩司亦不能置之不问。所称数目绝无短绌。是否属实。亦应彻底详查。著毛昶熙、将该副都统所参各情。严密访查。傥该委员等、实有通同舞弊。玩误要需情弊。即著严行参办。并将关保一军。应需月饷。源源拨解。毋令缺乏。将此由六百里谕令知之。　　

○又谕、陈孚恩奏、编修吴嘉善、通晓外洋各国文义。江苏臬司汤云松、与之同县等语。著薛焕传饬汤云松、查明该员现在何处。即催令赴京。毋得延缓。将此由五百里谕令知之。　　

○吏部尚书陈孚恩奏、口□佛国夷目。在保定索传牌。欲往陕西。得旨。此事已知。现在西巡之举。行当作为罢论。况该夷不过专为传教。无足重轻。　　

○赏密云、古北口、热河、喀喇河屯张三营额鲁特、驻防存营兵丁。暨驻劄古北口之西安、黑龙江等处兵丁。并看守各行宫弁兵等、银各一两。　　

○赏京师外城练勇、每月口粮银三千两。　　

○予故前任成都将军镇国公有凤、祭葬如例。　　

○丁酉。以广东官军援解江西安远县城围出力。赏守备吴光亮、花翎。余升叙有差。予阵亡外委黄船、祭葬世职。　　

○予江苏常熟县殉难绅士、国子监助教曾彬文、中书丁云瑞、教谕江之升、祭葬世职。副贡蒋鹤龄等、旌恤如例。　　

○戊戌。谕内阁、御史高延祜奏、请将浙江团练、归并巡抚办理、以专责成一摺。前因邵灿督办浙江团练。未能妥协。谕令王有龄、酌保在籍公正大员接办。兹据该御史奏称、请照陕甘、四川章程。责成巡抚督办等语。所有浙江团练事宜。即著王有龄、督同该省绅士。认真经理。以收实效。其在籍大员。即著毋庸保奏。　　

○又谕、瑞昌、王有龄奏、逆匪扑犯省城、迎剿获胜一摺。逆匪窜陷富阳县城。经瑞昌等、派兵乘夜往攻。贼匪惊遁。复与临安股匪。合陷余杭县城。径扑省垣。瑞昌等、亲自督战。副都统杰纯、与副将吴再升等、均手刃执旗贼目数名。贼势退却。十月十四日。贼分三股来扑。复经副将文瑞、派队迎敌。西湖水勇、及文瑞炮船。登岸迎剿。贼匪败走。剿办尚属认真。著瑞昌等、即督饬将士。迅将此股逆匪歼除。毋任分窜。　　

○谕军机大臣等、崇实奏、官军乡团击匪获胜一摺。蓝逆大股。由丹棱窜至近省。官军虽屡获胜仗。地方已被蹂躏。李逆由五里浩、窜至薛家湾。经官军攻破营垒。而逆党尚在内江、隆昌、富顺等处奔窜。加以土匪到处响应。若不迅将逆焰扑灭。必致裹胁日多。现在湖南绥甯城步等处。被贼窜扰。军情吃紧。业已谕令骆秉章、暂缓入蜀。崇实身任岩疆。责无旁贷。著即督饬郭相忠、蒋玉龙、统带官兵。会合乡团。觇贼所向。认真围剿。务将蓝李两股逆匪。悉数歼除。毋留余孽。将此由六百里谕令知之。　　

○以候补副将布克坦、为直隶通永镇总兵官。　　

○以捦获湖广荆州、澧州、匪徒马怔等出力。赏守备曹立全、花翎。知县张建基等、蓝翎。余升叙有差。　　

○以捦获湖北蕲广匪徒何致祥等出力。赏员外郎阎敬铭、主事成山、佐领政通、花翎。余升叙有差。　　

○以四川官绅办团、并防剿滇匪出力。赏知州恒保、许培身、李德良、恩骑尉高驭富等、花翎。知县李光祖等蓝翎。余升叙有差。　　

○予浙江富阳阵亡总兵官刘季三、副将刘芳贵、都司张顺、守备王应选萧玉林、千总许凯勋、祭葬世职。　　

○予安徽桐城阵亡副将杨得武、游击许应城、张朋山、守备胡世明、千总杨开兴、把总杨炳照、外委秦均彦等、祭葬世职。　　

○予四川灌县阵亡在籍知县何汝源、训导郑嘉谟、祭葬世职。　　

○己亥。冬至。祀天于圜丘。遣克勤郡王庆惠、恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　
</div>
    <div class="pagination">
<a href="清实录咸丰朝实录_page472.html">上一页</a><span>...</span><a href="清实录咸丰朝实录_page468.html">468</a><a href="清实录咸丰朝实录_page469.html">469</a><a href="清实录咸丰朝实录_page470.html">470</a><a href="清实录咸丰朝实录_page471.html">471</a><a href="清实录咸丰朝实录_page472.html">472</a><span class="current-page">473</span><a href="清实录咸丰朝实录_page474.html">474</a><a href="清实录咸丰朝实录_page475.html">475</a><a href="清实录咸丰朝实录_page476.html">476</a><a href="清实录咸丰朝实录_page477.html">477</a><a href="清实录咸丰朝实录_page478.html">478</a><span>...</span><a href="清实录咸丰朝实录_page474.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
