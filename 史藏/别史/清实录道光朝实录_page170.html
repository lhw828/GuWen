<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 170 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 170 页/共 848 页</h1>
    <div class="content">○又谕、理藩院奏、请将黑龙江将军拏获前来之布噶尔回子二名、解交喀什噶尔办理一摺。布噜尔回子赛潘穆鲁克、赛丕依罗拉、供辞虚实。京中无凭查考。著照该院所奏。即由兵部驿站、解交喀什噶尔参赞大臣永芹等、就近讯明。如无别情。即著照从前办理。遇便解送布噶尔地方。　　

○刑部奏、万年吉地工程处工头霍宏、吓逼监督。审明定拟。得旨。此案霍宏、充当土作工头。冀图将废土搀和朦混。经监督松龄、查知责逐。该犯辄敢持刀向监督吓逼复充。实属凶恶。该犯前因殴伤张正、在保辜余限外身死。照例枷责完结。兹复于工程重地。向本管官持刀逞凶。藐法已极。霍宏、著发极边足四千里安置。仍先行解赴工次。枷号两个月示众。俾在工人役。咸知警畏。俟枷号满日。交兵部定地发配。折责安置。　　

○以伊犁领队大臣乌淩阿、为正红旗蒙古副都统。　　

○蠲缓直隶宁河、宝坻、东安、丰润、玉田、宁晋、南皮、广平、开、元城、大名、南乐、清丰、东明、长垣、十五州县被水被旱被雹村庄新旧额赋有差。　


大清宣宗效天符运立中体正至文圣武智勇仁慈俭勤孝敏成皇帝实录卷之九十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光五年。乙酉。冬。十月。甲寅朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○颁道光六年时宪书。　　

○谕军机大臣等、据张井奏、熟筹河工久远大局。请敕请求疏导良规一摺。治河之法。疏瀹与修防并重。近日河底垫高。为患日甚。其弊皆由于有防无治。该河督所奏、历年以来。当伏秋大汛。司河各官。率皆仓皇奔走。抢救不遑。及至水落霜清。则以现在可保无虞。而不复再求疏刷河身之策。渐至河底日高。清水不能畅出。堤身递增。城郭居民。尽在河底之下。惟仗岁请金钱。将黄河擡于至高之处。所言切中时弊。每年东河南河、岁请修防经费数百万金。在国家保卫民生。原不靳惜帑金。惟似此年年增培堤堰。河身愈垫愈高。势将何所底止。前此琦善等因河工败坏。曾有改移海口以减黄。抛护碎石坦坡以蓄清二议。昨据奏称、前赴灌河一带。勘明灌河口海滩高仰。导河必为顶阻。掣溜难期迅疾。口内河形窄狭。胶淤不能刷深。一经下游顶阻。势必泛溢四出。较现行之海口。转无把握。且稽考成案。康熙年间屡改屡决。嘉庆年间屡议未就。自不可轻易更张。即碎石坦坡。原为保护湖堤之计。然亦有议及流弊者。亦不可不从长计议。现据张井奏陈、或逢湾取直。或设法疏浚。或复靳辅浚船成法。或筑做对头坝工。在张井严烺身任河督。河务是其专责。琦善程祖洛兼管河工。亦责无旁贷。著即会同筹议。或于道将厅营员弁内之谙习河务者。将海口如何可以大畅。河底如何可以刷深。悉心讲求。总期遂就下之性。复旧日成规。于河工大局。计深虑远。筹画万全。以冀永庆平成。勿狃于目前积习。方为不负委任也。将此各谕令知之。　　

○河东河道总督张井奏谢实授恩。得旨、汝能公勤尽职。普庆安澜。地方庶姓。乐业安居。朕不胜欣慰。然干国之大臣。尤当计及久远。岂可徒苟安目前。日后加慎加勉。为国宣勤。以副委任。永承恩泽也。　　

○以工部左侍郎舒明阿、兼署钱法堂事务。　　

○以京营左翼总兵富尔嵩阿、署正黄旗护军统领。　　

○赏古城协领多贵、副都统衔。为库尔喀喇乌苏领队大臣。贵州布政使吴荣光、请解任回籍省亲。允之。以湖北按察使富呢扬阿、为贵州布政使。浙江杭嘉湖道源溥、为湖北按察使。　　

○乙卯。上幸圆明园。　　

○诣绮春园问皇太后安。　　

○谕内阁、张师诚奏、请将失察解役潜回之各州县议处一摺。州县起解人犯。例应选派的役。小心管押。以昭慎重。乃近日各省多有疏脱重犯之案。总由各州县玩弛相沿。佥差不慎所致。虽经该督抚随事奏参留缉。然与其惩办于事后。曷若豫防于事先。本日张师诚奏、查出寿州等州县。解审人犯。原佥解役。于解府审转后。先行潜回。殊违定例。请将失察之各州县议处。深得先事惩诫之义。所奏甚是。著将署寿州知州颍州府通判王友仁、宿州知州苏元璐、霍邱县知县张家檙、颍上县知县刘燿椿、俱交部照例议处。其逃回各役。并著饬令按名惩处。　　

○安徽巡抚张师诚奏、查明粮船水手尚无习教挟制情弊。嗣后责成总运厅员帮弁、及地方官严加约束。得旨、随时认真饬查。不可日久生懈。　　

○调正黄旗蒙古副都统富尔嵩阿、为正白旗满洲副都统。以头等侍卫法克星阿、为正黄旗蒙古副都统。　　

○盛京副都统伦图善、因病解任。以前任镶黄旗护军统领安福、为盛京副都统。　　

○铸给河南汝宁府新息分防通判关防。役巡抚程祖洛请也。　　

○丙辰。谕内阁、奉皇太后懿旨、本月初十日。著停止行礼筵晏。其福晋命妇进内庆祝之处。仍照向例行。　　

○又谕、现奉皇太后懿旨、本月初十日停止行礼。自应敬谨遵行。本年为圣母五旬万寿。率土胪欢。在廷诸臣。自当恭申叩祝。所有王公一二品大臣。是日俱著在绮春园二宫门外行礼。三品以下各员。是日俱著在午门外行礼。　　

○又谕、御史刘尹衡奏、请厘剔书差捺案一摺。各省承审案件。原以昭雪冤诬。剔除弊窦。自应秉公速结。俾清庶狱。如该御史所奏、近来京控各案。由州县书差捺案者。每十居八九。皆因书差婪赃包庇。抗不查拏要证。朦蔽州县。往往经年累月。案悬莫结。遇有翻控。该上司仍发回原审官办理。为消弭地步。以致京控案件愈多。殊非慎刑厘弊之道。著通谕各直省督抚饬同司道等、一体留心查察。嗣后于所属州县。如有因循疲玩者。认真甄别。并将奸胥猾吏概行屏逐。凡遇词讼。勒限速办。严行催比。毋任仍前延搁。傥有控告州县书差之案。著即亲提严讯。不得仍交州县承审。一经得实。将书差加等治罪。该管州县指明参办。毋稍徇庇。以除积弊而肃吏治。　　

○缓徵陕西榆林、米脂、吴堡、神木、四县被雹村庄下忙银粮草束。并给榆林、米脂、吴堡、三县灾民一月口粮。　　

○丁巳。两淮盐政曾燠奏、淮北运阻商疲。得旨、看汝如何奏办。若祇知乞恩二字。孰不能之。大非简任之意矣。勉之懔之。　　

○予出卡阵亡喀什噶尔帮办大臣巴彦巴图、二等轻车都尉世职。赏银一千一百两。　　

○旌表守正捐躯直隶密云县外委冯瑞妻张氏。　　

○除山西丰镇厅、沙鹻地五十一顷二十七亩有奇宫额赋。　　

○戊午。谕内阁、未慎畛奏、将校阅案内技优各员弁。仍请分别升拔一摺。前据赵慎畛、校阅闽省长福等营水陆官兵。分别等第升拔降补具奏。当照议交部办理。嗣经兵部以拔补各缺内。有停升住俸限缉之案。与例不符议驳。兹该督奏称、查阅营伍。考核员弁。与寻常循例升用不同。且阅兵时升拔降补。系当场宣谕。员弁有无处分。不能一一稽核。若俟校阅事毕。检查成例。转不足以昭惩劝。并称向来阅兵案内。凭技艺而不计处分。录寸长而并不计缺次。系援照成案办理。所奏未尝不是。惟激扬人才。于鼓励之中。仍须示以限制。若概言破格录用。亦恐启趋避幸进之渐。况升迁调补各员弁。总须候旨明白宣示。以示奖励。即奉旨之后。部臣查有违例处分。亦准奏明驳斥。朕一秉大公。从不豫存成见。部臣照例办理。亦不容稍有轩轾于其间也。所有技艺优娴之千总曾宝光等、著该督先行存记。将来如有相当缺出。酌量升用。此次该督请将曾宝光、遇缺即升。把总黄长安、孙得升、杨得贵等、递行升拔之处。仍照部议不准行。　　

○大学士直隶总督蒋攸铦奏、接运滞漕挽抵故城。豫筹天津北仓等处。分别截卸囤贮。得旨、所奏均悉。随时查看情形。妥慎办理。　　

○贷荆州将军庆山等养廉银。修理衙署。　　

○己未。上诣安佑宫行礼。　　

○诣绮春园问皇太后安。　　

○谕军机大臣等、庆祥奏、续准喀什噶尔咨报贼匪分窜。仍须兵力御防一摺。逆夷张格尔、现虽远窜。惟喀什噶尔甫经滋扰。回情不无惶惑。且恐该逆复来窥伺。不可不严加防范。该将军前派穆克登布所带兵一千名。已降旨令永芹暂留备用。所调补额官兵。现即谕知永芹、于此一千名内拨补足额矣。其派备后起官兵一千名。著该将军俟派往侦探之佐领等回报到日。应否饬令起行。再行详察情形办理。至该逆张格尔、屡在卡外滋事。总以伊系霍集占后裔。煽惑回众。前此被剿远窜。潜投霍罕地方。上年九月间。据永芹奏、该逆自霍罕逃出。势甚穷蹙。随带八九人到阿赖地方后。辗转流移。在各布噜特部落纠结。随聚随散。现在该逆于拒伤官兵后潜逃。是否仍匿居霍罕地方。抑在各布噜特部落伏匿。并无一定巢穴。不值远劳兵力摉捕。朕思以夷制夷。可收以逸待劳之效。从前玉努斯、在喀什噶尔阿奇木伯克任内。曾以萨木萨克有子玉素普、在霍罕潜匿。遣人探问。嗣后审属虚捏。治罪羁禁。后因伊母思子情切。令该将军察看情形释放。玉努斯系曾经获罪之人。此时若差令设法诱捦。俾伊藉此图效。或能办集此事。亦未可知。惟玉努斯能否办理。现在可否差往。著该将军详查。如果可用。即面加晓谕。伊曾袭封郡王。因罹重辟。仰荷天恩宽宥。此时现有张格尔自称萨木萨克逆裔。在卡外各布噜特游奕。时来近卡地方窥伺。玉努斯如能设法。令卡外布噜特、将张格尔及伊弟邑布顶捦献。大皇帝必念伊祖伊父诚悃。及伊此番出力勤劳。加以逾格厚恩。如此剀切晓谕。伊或感激思奋。冀图重膺爵赏。藉除逆裔根株。岂不较劳师糜饷为得计。如不堪任使。亦即据实具奏。此外或另有能事可用之伯克。并可奏明调往差遣。再此次巴彦巴图同时阵没官兵。不为不多。何以并无回子伯克通事等一人在内。于追剿贼匪情形内。亦未叙及。殊不可解。恐其中另有别情。可一并密加访察。据实回奏。若稍有徇隐。则是汝大负皇考委任之意矣。懔之慎之。将此谕令知之。　　

○又谕、庆祥奏、俄罗斯私入边界建房、请饬查询一摺。俄罗斯素形骄悍。今于哈喇塔拉地方。私盖房间。霸取哈萨克牲畜租赋。现据阿布拉禀称、往见其头人。传述察罕汗赏给物件。欲择哈喇搭拉水草好处筑城种地收租。是否系其属下头人所为。抑系该察罕汗教令所致。自应查核明确。再行办理。现已由理藩院行文萨纳特衙门查询。俟其如何回覆。再行谕知该将军相机妥办。此时边防紧要。该将军务当严饬卡伦员弁兵丁加意防守。勿致稍有疏虞。并晓谕哈萨克公阿布拉、以伊素称恭顺。现已行文俄罗斯查询建房情由。以凭核办。该众哈萨克、勿得因有此事。藉辞擅入卡伦。该将军一面剀切晓谕。一面饬知该卡伦一体防范。无许阑入。以靖边圉。将此谕令知之。　　

○又谕、庆祥奏、接据喀什噶尔咨报贼匪分窜。内地安静。一时无用重兵。咨调索伦锡伯兵一百名。官三员。备防补额等语。逆夷张格尔、滋事远窜。已非一次。其伎俩已可概见。乃贪功轻敌。至令孤军深入。重失事机。此时该逆虽复远窜。安知不同隙潜来滋扰。前经降旨、令将穆克登布所带兵一千名。暂留备防。其应调补额兵一百名。官三员。即著于此一千名内拨补。其余官兵。仍留于喀什噶尔以资防守。现在所调叶尔羌兵三百名。自已饬令回防。如该处兵力不足以壮声威。著永芹与庆祥商酌。即将前派后起官兵一千名。令乌凌阿管带前往。以期有备无患。所有各卡伦。务当加意防范。无稍疏虞。上年据永芹奏称、该逆在各布噜特部落纠集。随聚随散。何以现在如此鸱张。此时又复逃往何处。著永芹拣派妥干员弁伯克等、密加侦察。一有潜匿踪迹。即奏明相机剿办。庶足以惩凶顽而安边徼。将此谕令知之。　　

○山东巡抚武隆阿奏、卫河水弱。应添剥船。得旨、依议妥速办理。　　

○予伊犁解送乌噜木齐马匹官员议叙。赏兵丁一月盐菜银。　　

○追予元臣拜住、入祀陕西大荔县忠义祠。从巡抚鄂山请也。　　

○缓徵河南新乡、延津、封邱、考城、内黄、兰阳、仪封、原武、淮宁、项城、阳武、汲、淇、滑、浚、安阳、临漳、阳阴、十八厅县歉收村庄新旧额赋。及耔种口粮租谷。　　

○缓徵山东高唐、阳谷、单、郓城、齐河、恩、馆陶、利津、八州县被旱被虫村庄新旧额赋。及各项银米。　　

○以山东州县间被旱蝗。缓买三限截漕米麦豆石。　　

○庚申。谕军机大臣等、前经降旨令德英阿前往伊犁署理将军。边事紧要。朕闻其近日精神较逊于前。殊为廑念。那彦成来京陛见。必与德英阿途次会晤。著将该将军现在精力若何。即由驿据实覆奏。将此谕令知之。寻奏、陕西咸阳途次会遇德英阿。尚无病恙。而心气粗浮。不敢保其必能胜任。得旨、览奏均悉。　　

○河东河道总督张井奏、督率厅汛筹办导引泉渠。收纳坡水。估修闸坝。得旨、外省疲玩之习。在在不免。全仗该管上司。严行督饬。庶可无误公事。勉之。　　

○增培河南两岸十三厅、山东曹河粮河二厅、堤堰坝戗等工。从河道总督张井请也。　　

○辛酉。上御同乐园。赐皇子及内廷王大臣等食。至甲子皆如之。　　
</div>
    <div class="pagination">
<a href="清实录道光朝实录_page169.html">上一页</a><span>...</span><a href="清实录道光朝实录_page165.html">165</a><a href="清实录道光朝实录_page166.html">166</a><a href="清实录道光朝实录_page167.html">167</a><a href="清实录道光朝实录_page168.html">168</a><a href="清实录道光朝实录_page169.html">169</a><span class="current-page">170</span><a href="清实录道光朝实录_page171.html">171</a><a href="清实录道光朝实录_page172.html">172</a><a href="清实录道光朝实录_page173.html">173</a><a href="清实录道光朝实录_page174.html">174</a><a href="清实录道光朝实录_page175.html">175</a><span>...</span><a href="清实录道光朝实录_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
