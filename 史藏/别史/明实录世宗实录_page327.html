<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 327 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 327 页/共 518 页</h1>
    <div class="content">　　明世宗肃皇帝实录卷之一百十
明世宗肃皇帝实录卷之一百十一
　　嘉靖九年三月辛卯朔赐六科给事中十三道御史大学衍义各一部从其请也
　　○命收养宛平大兴县贫民七百八十三人于养济院人月给粮三斗岁布一疋
　　○癸巳吏部尚书方献夫以病乞假  上慰谕之遣太医院官视疾仍赐猪羊酒米等物
　　○工部请造先蚕坛执事举麾女官冠服  上以女官俱有常用冠服命于来年议造
　　○甲午改巡抚山东都察院右副都御史刘节总督漕运巡抚凤阳
　　○乙未户部覆酒醋局署局事太监武忠奏局中见存及未到黑豆五千八百四十七石榖草一十三万一千八百一十束足资三年之用宜免派黄豆九千二百七十五石一斗九升菉豆一千七百五十六石六斗二升足支二年之用宜量减黄豆减八百石菉豆减二百石糯米一万一百五十一石九斗五升止足资一年宜如旧会派其未到者责令所司徵解支用从之
　　○礼部覆御史周＜礻睪＞所奏厚风俗事言风俗坏于奢侈法令当行自近今都城之中衣轻乘肥非贵戚之臧获即貂铛之仆夫诘问则根据城社纵释乃横行街衢以致远近效尤恬不畏法乞严敕内府及勋戚府部大臣令其检饬家徒不得纵恣中外民人有服食宫室丧葬宴会过盛踰制者严为禁格  上从其言令都察院申禁榜示中外所司不奉行士庶不遵改者悉论如法
　　○命驸马都尉京山侯崔元管领大汉将军元以病辞  上命驸马都尉邬景和代之
　　○丙申大学士张璁言顷奉  圣谕  太祖高皇帝始建圜丘方丘以祀  天地后定今祭之礼恐上下之分阴阳之义未得朕心巨疑仰见  皇上事  天诚敬发于  渊衷必有不能自安者矣兹勤明问谋及卿士乂仰见  皇上博采公义慎重之至也臣尝闻书曰尔有嘉谋嘉猷则入告尔后于内尔乃顺之于外曰斯谋斯猷皆我后之德臣不能称我  皇上之德对扬休命实臣之罪也臣观丘浚大学衍义补所论虽出从周之心然不宜尽以己意阴坏唐虞三代典礼虽知礼者有见而众人则未免惑焉此臣考议之所以不容己也夫非天子不议礼恭惟  圣祖为一代创业之主礼乐制度诚如  圣谕为子孙者虽亿万年所当谨守敬  天法  祖其道一而已矣臣愿  皇上以不愆不忘之心尽善继善述之孝斟酌古今慎重典礼则  圣祖神孙光于先后矣谨以所录郊祀考议一册进览惟  圣明垂察  上以其议留览下其＜锍-釒＞礼部令取  皇祖存心录祭祀礼仪书照前旨会议以闻时詹事霍韬深非郊议奏言  祖制不宜轻议大学士张璁尚书李时不能以道事  皇上奉  天法  祖乃狥给事中夏言妄说议更郊典紊乱朝政变乱成法异日必有任其责者矣且考经传无南北郊分祀天地之说惟见于周礼莽贼伪书不足凭据  上览其＜锍-釒＞不悦责其谬议罔上自恣于是夏言复奏臣前承  圣制问南北郊大祀并朝日夕月之礼即欲对闻乃以臣前＜锍-釒＞略已开陈方广询廷臣以求公是可以无言不意旬日以来议论纷糅及昨睹詹事霍韬之奏则又大可骇惧臣不容于不言臣考周礼一书言祭祀甚详大宗伯掌祀天神人鬼地祇之三礼以祀天神则有禋祀实柴槱燎之礼以祀地祇则有血祭狸沉疈辜之礼以享人鬼则有肆献祼享馈食祠禴尝烝之礼大司乐冬日至地上圜丘之制则礼天神夏日至泽中方丘之制则曰礼地祇天地分祀从来久矣故宋儒叶时之言曰郊丘分合之说当以周礼为定今议者以社为祭地而不知天子之有三曰大社曰王社曰亳社大社为百姓而立王社为藉田而立亳社则迁国之社非祭地也今议者既以大社为祭地则南郊自不当祭皇地祇何又以分祭为不可也秦去古未远祀天不于圜丘而于山下祭地不于方丘而于泽中汉之畤祀于甘泉祀地于汾阴则秦汉天地之祭犹分也至元始间始以天地同牢于南郊此则莽贼阴媚元后之计欲以妣并祖故以地并天耳合祭之说实自王莽始矣汉之前皆主分祭而汉之后亦间有之如魏文帝之泰和周武帝之建德隋高祖之开皇唐睿宗之先天皆分祭也开元制礼则专主合祭矣宋元豊一议元祐再议绍圣三议皆主合祭而卒不可移者以郊赉之费每倾府藏故从省约安简便耳亦未尝以分祭为非礼也今之议者往往以  太祖之制为嫌为惧然知合祭乃  太祖之定制为不可改而不知分祭固  太祖之初制为可复也知  大祀文乃  太祖之明训为不可背而不知存心录固  太祖之著典可遵也且皆  太祖之制也从其礼之是者而已矣敬  天法  祖无二道也况古称礼乐必百年而后兴揆理度势有不得不然者岂皆泥于  祖宗已然之迹遂一成而不可变耶韬之奏曰紊乱朝政变乱成法必有任其责者夫律有奸党之条内开若在朝官员交结朋党紊乱朝政者皆斩此指国家一应法度政令干系纪纲名分而奸臣交结朋党纷更坏乱扶同为奸以罔上虐民者言也言官议礼本非变法以此为紊乱朝政恐非律意矣变乱成法之文属在讲读律令条中内开参酌事情轻重定立罪名颁行天下永为遵守末一款若官吏人等挟诈欺公妄生异议擅为更改变乱成法者斩此所谓成法者即  太祖所定之大明律令也韬尝奏言有禄人受枉法赃八十贯律绞欲将在外知县以上等官但犯赃八十两即逮赴京绞诸市曹不许准徒是改杂犯为真犯也此则非成法矣至力诋周礼且谓天官冡宰篇为莽诳天下之术则又大可异矣夫天官冡宰一篇朱子以为周公辅导成王垂法后世用意最深切知人安民正心诚意之学于此可见其实又谓冡宰一官兼领王之膳服嫔御此最是设官者之滐意盖天下之事无重于此后世虽不能行岂可尽废圣人之良法羙意而诬以莽之伪为耶且合祭以后配地寔自莽始莽既伪为是书何不削去圜丘方丘之制天神地祇之祭而自为一说耶近年礼部行移天下令立小学习读周礼又令科场必以周礼策士韬不闻奏正及韬修大明会典且尝具奏欲将内府各监局职掌属之礼部亦复援引周礼天官冡宰之文是韬平日未尝非周礼也何得因议郊祀而一旦尽弃其学耶臣切愤懑今日之事乃  陛下光明俊伟超轶古今之盛举而不得群臣同寅协恭之助实韬有以启之臣窃详圜丘方丘朝日夕月诸神坛壝规制自有我  太祖刊定之典备在存心录一书不创设无所变更一准乎旧而已但  大祀殿以之祀天则不应经义以之享帝则吻合周礼然  太祖  太宗并配父子同列稽之经旨未能无疑夫周人郊祀后稷以配天臣以为我  太祖足以当之宗祀文王于明堂以配上帝臣以为我  太宗足以当之区区之愚有见于此敢并陈之＜锍-釒＞入  上嘉其发明古典下之礼部令据古折衷群议以闻无得延绥避忌
　　○礼部言亲蚕之礼出于创见一时命妇仓卒入坛恐致愆度请以所绘采桑图授之俾各如式演习至于北郊坛殿原图外命妇房在内随侍房北以有内壝隔别故也今既省去内壝当即改外命妇房为内随侍房仍请定名采桑之所  上因名其所为采桑台余皆如义
　　○命浙江都司署指挥佥事孙堪万全都司都指挥佥事郁勋为坐营官堪团营勋神机营中军
○以分守广西左参将张经充副总兵官镇守广西
○戊戌户部覆御史周＜礻睪＞所陈清册籍事言册籍之设以定户口均赋役也  祖宗立法不为不严而法骫民奸弊端百出那移诡寄飞走洒派及故为破折寄顿妄作畸零带附或投仕宦以借名或称绝户以影射兹属大造册之期请敕所司悉心稽核得旨如议令所司查理改正犯者即以其产没官
　　○己亥敕谕吏科都给事中夏言尔自居官以来多所建白皆出为国为民于朝廷甚有禆益昨尔以耕蚕二事具闻朕已具告于  祖考亲耕礼成  皇后亲蚕事宜亦将就绪夫成王为有周一代英贤之君周公犹拳拳以无逸之言告朕何人也斯实尔之力焉兹特嘉尔忠赐四品服色降敕褒谕尔其益励乃心益思尽职凡政事之可否用人之当否天下治否小民之安否有一见闻即宜直陈之庶尔前功既益而于朕望者亦无负焉
　　○庚子下詹事霍韬于都察院狱韬初＜锍-釒＞议郊典忤旨忧言奏辩其失攻讦甚力韬素护前自遂以  上怒未释不敢＜锍-釒＞辩乃贻书言痛诋之书凡千余言复录其草送法司备照言＜锍-釒＞陈其状谓韬为国近臣与在议礼之列既有定见自当明目张胆尽忠以告一＜锍-釒＞不已则再＜锍-釒＞三＜锍-釒＞以至累十＜锍-釒＞无不可者何必投臣私书又以书送三法司其意安在臣若有罪韬请之  陛下有旨逮送法司始得而理之且法司非詹事府属也原无移文体例安得以私书使之备照耶夫韬凭高肆虐怙宠作威深居詹事府而阴握内阁吏部之权文武内外臣僚无不畏其威者臣以戆愚知有朝廷而不知有  陛下知遇之恩特建亲蚕郊祀二议奸臣以其言不出己百端沮之日夜思以甘心于臣无所不至韬之言曰尔启南北郊之说将自是而建东西郊矣将自是而建  九庙矣郊社  宗庙之礼皆尔一人乱之其欲加臣以不可逃之罪乃文致若此愿  陛下之察之也因数韬无君之罪有七并以其私书封进  上大怒曰韬有罪朕贷不问姑加诘责全无悛心顾乃恣逞胸臆非诋先儒讥讪朕躬嫉正怀邪要名卖直罪在不宥锦衣卫逮送都察院从重治罪以闻韬从狱中上书哀祈大学士张璁再＜锍-釒＞申救  上不听
　　○郑懿王妃阎氏有孝行守臣奏闻赐敕奖励
　　○辛丑礼部集上群臣所议郊礼谓主分祭者都御史汪鋐等八十二人主分祭而以慎重成宪及时未可为言者大学士张璁等八十四人主分祭而以山川坛为方丘者尚书李瓒等二十六人主合祭者尚书方献夫等二百六人主分祭者固以古礼为是而未尝不以  祖制为规主合祭者固以遵  祖为善而亦未尝以古礼为非立言虽异其纳忠慎礼之心则同臣等祗奉敕谕折衷众论似从合祭诸臣之议遵行旧典最为简易但恐未尽  皇上敬  天崇礼之意若从分祀诸臣之义诚于古礼有合但坛壝一建工役浩繁时诎举赢劳费不赀窃恐  皇上爱民节财之心亦有未安臣等以为礼屋祭曰帝夫既称  昊天上帝则当屋祭宜仍于大祀殿专祀  上帝而配以  二祖  皇地祇则营坛壝以祭如此阴阳之分明尊卑之等列而  皇上敬  天之心伸矣地坛之建廷议不一今似宜改山川坛为地坛既无创建之劳行礼亦便皆非臣等所敢专决惟在  皇上权其可否以定一代之典至于朝日夕月建东西坛专祭之礼此则阙典当修无可疑者臣又详众议之中有欲改大祀殿为明堂者不应经义且  圣祖初以露祭大质为殿宇以祭情文兼备  二圣配享百有余年不宜一旦轻有更改至于尚书李承勋议谓山川岳渎之失次臣等查得国初天神地祇分类从祀今乃但依方位委属紊乱宜悉加厘正又谓太岁月将之当撤则祀典所载未可轻拟中允廖道南议中复以  宗庙为言原非  圣谕所及臣等不敢置议＜锍-釒＞入  上复降敕谕云卿等会议  郊祀礼制未见定议再用谕卿等仍刊布原议各官再会议明白开陈奏来开示于后一朕原降制敕本因分祀  天地于南北郊会议本内云从主分者从主合者不知何谓见今行者合祀之事因所以问分祀之宜原无两说之若朕意如此何用问为一祀  天祀  帝本原不同若如会议之言不若不议程子曰岁九祭惟至日礼重所为重也以大报  天之礼耳朕原因缺祀  天报本之大典故所为问今谓仍祭之屋下是不如不议当以遵  皇祖之始制露祭于坛方合古先圣王之意以尽事  天之本一南郊祀  天北郊祀  地决当依据若分东西造为私论此则甚于王莽合祀之言宜分南北之郊以二至日行事俱以我  皇祖高皇帝奉配仍于岁首祀  上帝于大祀殿以我  皇祖文皇帝奉配盖为民祈榖之意也一朝日夕月俱以春秋仲月行礼以尽报神之典于朝阳阜成二门外建坛一人君祭  天乃报本之祀以凡为下民者也当有本有文本者诚也文者威仪制度也本文虽有重轻之不同不可一有失其一应事宜当从减省以尽事  天为民之实一诸神祀典待郊议停当逐一考定随下前＜锍-釒＞令为归一之议于是大学士张璁翟銮上言伏览御制敕谕礼部实出我  皇上事  天诚敬臣子有不体悉非人类矣其四郊分建分至行礼遵复  圣祖初制寔应经义天下后世无复容议第为冬至祀  天于坛以  太祖配岁首祈榖于大祀殿以  太宗配则臣等不能无疑  二祖圣德神功并配  天地百有余年一旦分之恐于义未协谨以  仁宗皇帝奉  二祖配祭天地敕谕并告文录呈伏希  圣明慎思审处  上曰  祖宗并配天不见经传易谓殷荐上帝以配祖考即周家郊配以祖明堂以考之意非说一时并配卿等谓朕当慎思足见忠爱盖畏人言耳此奏并朕言录付礼官会议礼部随会各官于东阁集议谓  皇上以正月之祀为祈榖以十一月之郊为报本建圜丘方泽于南北二郊朝日夕月二坛于朝阳阜成门外上稽古典近复  祖制大小臣工仰诵  宸断以为大圣人之见超越千古断非臣下所及臣等祇候命下参酌存心录祭祀礼仪制度仪文一一条陈上请无容别议惟以  二祖分配则义有未合或以父子嫌于并列夫  太庙之祀  德祖居中
　　太祖  太宗及  列圣祖孙昭穆东西相向无嫌并列况  太祖  太宗功德并隆圜丘大祀殿所祀均之为  天则配天之祖宗宜一阙且  高皇帝出配冬至之祀而  文皇帝独当孟春之享子先父食亦岂礼意若远摭遗文近更成典臣民震惧所不忍言臣等窃议南北郊及大祀殿每祭皆以  二祖并配庶明灵慰悦降福无穷＜锍-釒＞入  上谕内阁云  二祖并配  天地甚非礼之正况倡此议自卿等始百司莫敢可否之今  所讲求以正不当又谓之失朕自难违所见卿等其欲作何以处大学士张璁翟变对今日郊祀之仪始终之见断自  圣心孰非古礼之正夫定南北郊以二至日分祭天地东西郊以二分日分祭日月是遵复  圣祖之初制也又定以大祀殿为孟春祈榖上帝则又不失  圣祖之更制也臣窃喜庆以为  皇上一言之决两全无害真大圣人之能事独  二圣分配窃有疑者非疑古礼寔生于心所未安恭惟我  太祖建南都以创立基图  太宗建北都以奠安寰宇功德并茂往古鲜俪故  仁宗皇帝并举以配天礼曰有其举之莫敢废也凡事尽然而况  祖宗配享天地之大典乎且古郊与明堂相去异地故后稷配天文王配帝可以行礼今圜丘之建必同大祀殿于南郊臣窃计冬至之祭礼行于报而  太宗不与孟春之祭礼行于祈而  太祖不与臣心有所未安虑  皇上之心亦必大有所不安也夫礼非天降也出由人心生臣愿  皇上鉴三代损益之宜求心之安而已  上复谕璁曰我  太祖高皇帝肇基受命配天地允当我  太宗文皇帝继靖内难功亦甚大岂不可配天地实我  太祖为立极创建之君耳璁对  太宗功德之隆非但继靖内难而东征北伐定鼎北都我  皇上今日抚有洪图实以我  太宗帝系礼曰尊祖故敬宗敬宗所以尊祖也窃恐献议者但知天地分祭之为当而未知  祖宗分配之未可轻议但知并配之非古礼而未思分配或非今宜也  上复报曰兹事重大今日既求以正之不当复有毫发错缪夫万物本乎天人本乎祖故王者祀天以祖配天止一个天祖也止有一个祖故今日大报  天之祀止当以我  皇祖高皇帝配不当以  二圣并配非嫌于父子寔非礼之正也卿素见道明白熟于礼经昔日曾谓人岂有两考若如今日所言乃有二祖乎祖者本也虽有始高曾之不同乃以世言之其本一也我  皇祖文皇帝豊功大德岂不可配天但开天立极本我  皇祖高皇帝肇之若以周文武论之造周虽自文王始然伐罪吊民寔是武王事周之王业武王寔成之而配天止以后稷配上帝只以文王而武王配天配帝俱无与也当时未闻争辩功德大抵古人惟知理与义耳朕迟留数日欲每思自反冀有所得惟前日之见是卿等皆畏危言不能从正其事不如寝之已而给事中夏言复＜锍-釒＞言臣伏睹  圣制南北二郊俱以  太祖配仍于岁祀  上帝于大祀殿以  太宗配臣无任庆幸以为虞夏殷周之郊惟配一祖后儒穿鉴分郊丘为二及误解大易配考孝经严父之义以致唐宋变古乃有二祖并侑三帝并配之事宗周典礼隳弃荡然先儒朱子尝叹此事千五六百年无人整理我  皇上今独破千古之谬一旦更正之臣子所当将顺不暇岂宜复有违阻前日东阁会议臣见礼臣执并配之说臣告之曰天与上帝一也  二祖分配非有轩轾宜从  圣制尔时尚书方献夫亦以臣言为是不知礼官议奏云何今＜锍-釒＞上九日矣不奉明旨外间传闻少傅张璁大学士翟銮联翩上奏必欲  二祖并配延日滋久未闻  睿断诚恐  陛下万一惑于异说有所迁就或于礼制少乖未免重贻后人之议伏望断自  圣衷仍依前敕旨施行此百王不易之大典也  上报曰前会议多有异说兼小人造作危言礼臣乃止以并配一说具奏朕见其非礼之正故迟留数日盖熟思之冀有所得惟知分配为当而已朕心实无毫末之疑非被惑者尔所论详明甚正幽明无二理我  太祖  太宗亦岂不知礼部引  太庙父子祖孙不嫌一堂夫祀帝与享先不同此说殊无谓礼部仍速会同原议官申议以闻
　　○壬寅移四川汉州三水关巡检司于怀口改隶金堂县
　　○癸卯巡抚大同佥都御史萧淮以病乞回籍调理许之改巡抚顺天都御史王大用代淮
　　○詹事霍韬致书礼部尚书李时白其与夏言论郊祀亲蚕事时亦以其书封进得旨令都察院并讯以闻
　　○御史王道言边墩军士昼夜瞭望不得休息宣大狭西墩军月粮之外仍加口粮一石黄花镇密云马阑谷太平寨等处无之食不能饱而欲责其巡哨难矣乞视宣大等例量给口粮二三斗至于军士追奔堵截动出百里或按伏数日即随在给与刍粟顷因无事混支乃因言官建议一概裁减以致军馁马疲往往败衄请复其旧下兵部议言各边墩军口粮有无各有旧规当令所在守臣酌处至于军士追贼果出百里之外或调兵应援驻劄者始有行粮否则不得滥支  上从部议
　　○甲辰  武宗毅皇帝忌辰  奉先殿行祭礼遣恭顺侯吴世兴祭  康陵
○琉球国王世子尚清遣陪臣蔡瀚赍方物马进贡先是国王尚真于五年薨六年其世子尚清遣长史郑郑绳等请封绳等回至海中溺死至是复遣瀚等来贡因申其请并请原送监读书官生蔡廷羙等四人还本国婚娶礼臣以为袭封重事当命福建镇巡官查访申报其欲廷羙等归国宜听其请  上从之命给赏彩叚布钞有差瀚来经日本日本国王源义晴因托赍表文言向为本国多虞干戈梗路正德勘合不达东都以故宋素卿捧弘治勘合而来乞恕其罪遣还归国并乞新勘合金印复修常贡礼部验其文俱无印篆言夷情谲诈不可遽信乞敕琉球国王遣人传谕日本令其擒献宗设送回掳去指挥袁琎然后参酌奏请裁夺  上从之
○乙巳升应天府府尹查约为都察院右副都御史巡抚山东时约任福建布政以重囚反狱被害事闻乃升山东左布政邵锡为右副都御史代之
　　○戊申升光禄寺寺丞叶廷芳为本寺少卿南京吏部郎中吕楠为尚宝司卿狭西按察使姚文渊为本布政使司右布政使广西南宁府知府蒋山卿为本布政使司左参政
　　○庚戌狭西流贼李世奉等啸聚百余人肆劫州县官兵剿平之兵部上其功罪拟副使郭凤翔指挥王振等有斩获功当赏百户万捷死敌当恤录其子孙都指挥赵昶等遏截无策当逮问参政江玠张衍庆等当以功赎罪指挥把钺知府金濂吴世良知州郭天锡等当量罚  上从其议夺钺天锡俸两月濂世良姑置不问
○辛亥巡抚宣府都御史刘源清劾总兵官郤永残忍薄行讎害军民不宜委以阃外重权永因＜锍-釒＞疾辞免  上允之
　　○癸丑升大理寺右评事陆鳌为光禄寺寺丞
　　○以灾伤诏停徵狭西延安府及延绥二卫八年以前粮税及岁额物料
　　○发帑银一万两赈济真定府饥民
　　○以右参将李鉴充分守辽阳副总兵官
　　○甲寅升山西右布政使江晓为应天府府尹
　　○上谕大学士张璁曰朕近以新刻真德秀所著大学衍义每卷之首记之曰格致诚正之方修齐治平之道用以识是书所以教人之方兹特以赐卿卿于辅赞政机之暇时为翻阅当以是书及二典三谟之言朝夕陈之此朕赐书意也璁＜锍-釒＞谢因言臣尝稽二典三谟以至于大学纲领条目其道一以贯之若思其要只在絜矩  皇上以不忍人之心行不忍人之政戒守令示俭约省冗费蠲租税发仓廪时赈贷然犹频年四方告凶百姓流移失所以至于父子相食有人心者所不忍闻夫上有明德爱民之君而下无辅理承化之臣臣宜首被诛斥而顾赉赏有加臣无任愧惧孟轲氏曰尧舜之知而不遍物急先务也尧舜之仁不遍爱人急亲贤也典谟治道要不外是臣感恩陈谢敢并及焉  上曰阅卿＜锍-釒＞朕当勉之
　　○升四川按察司副使杨守礼为狭西按察使
　　○命福建都司署都指挥佥事仲钦掌本都司事
　　○乙卯总制三边兵部尚书王琼＜锍-釒＞辞宫保  上褒答不允
　　○延绥大饥命户部发帑银三万两于山西保德汾州等处鬻米赈之从巡抚都御史萧淮之请也
　　○建州卫女直都督察哈等六十一人进马朝贡给赐如例
　　○礼部覆御史周＜礻睪＞所陈明史职事言  祖宗设修撰等官以专史职六科以掌章＜锍-釒＞府部寺院以掌典章上之所行见于章＜锍-釒＞之批答诏令之敷布者皆藏之内府存之百司纂修之日萃集类送分馆编摩至于宸翰睿藻有内阁珍藏学士汇集是史职未尝废也若复兼官设局恐滋烦扰乃寝其议
　　○丙辰命阳武侯薛伦子翰嗣爵
　　○初礼部集议各王府所用衮冕冠服当改正者会典集礼与内阁秘图说各不同要当以秘图为正如中单之制则领不宜用织黼而亲王郡王世子当有等级锦绶之制当以玉为环施之绶间不宜以织丝代王蔽膝之制亲王世子四章织藻粉米黼黻各二而郡王章二无藻粉米此皆秘图所载而会典集礼则纂修之或略且误也乞即付之史官令正其差谬而复颁示各藩俾一例遵守  上命礼臣议处至是议上王府章服物多贵重皆取给内府则糜费不赀若使自制则踰越无度臣以为自郡王而上冕冠玉圭中单大带蔽膝大小袜舄各仍旧无议矣惟青衣纁裳系应禁之物当造自内府须奏请颁给而玉带玉环玉佩听自为之其长子而下朝祭服俱于所司领价更改嗣后定以为式报可
　　○丁巳  皇后行亲蚕礼于北郊祭先蚕氏
　　○升湖广按察使周期雍为都察院右佥都御史整饬蓟州边备兼巡抚顺天  总督南京粮储右佥都御史孟洋以给事中丘九仞伦之因自劾求退吏部言洋才可用兹以公事诖误未可即弃  上命洋供职如故
○升后军都督府都督同知桂勇为右都督仍管府事赏银三百两恤其家以勇前擒大同叛卒其家七人遇害故也
　　○戊午升河南布政使司左参政于湛为山西右布政使
　　○以辽东都司署都指挥佥事李景良为右参将分守锦义二城
　　○云南元江军民府得老挝宣慰使招揽章缅书言有交阯应袭长子光绍为叔所逐出亡老挝欲调象马送回守臣言据招揽章之言惧纳亡之罪而且假我为制服之资其蔽护之私已见言外但光绍留之则启彼猜疑送之则恐彼劫夺惟听其自归乃为得策兵部言边臣之分义无私交若不杜之于早万一交构有萌其患叵测乞敕守臣责问招揽章何故私纳光绍即当省令归国嗣后务慎守封疆保有世业一切亡命之徒以理拒绝毋得容匿诏从其议
○己未都给事中夏言言靖江知县郑翘山阴知县杨行中以考满赴部未及引奏而輙先考核李承勋荐在告都御史杨志学未及覆请而輙先推举先后失伦关系甚大恐非所以尊朝廷而示中外也＜锍-釒＞下吏部尚书方献夫言翘行中既听臣考乃图类引复职以适己便而不如期候礼科引奏是当罪翘等若推用杨志学则博采舆议非臣己私且一时因地方用人之急以致偶误臣之罪有不得而辞者  上以献夫自劾宥之夺该司郎中俸一月翘行中下法司问后有在告者候奏请方得推举
　　○大学士张璁言  郊祀之议  圣见已决下礼部申议群臣必将无言独臣承  皇上责任之重恩遇之殊不忍无言  皇上信以分配之说尽古礼乎大祀殿非明堂之位孟春祈榖又非季秋大享之礼则未免有失千古也  皇上信以并配之说非今宜乎  太祖百有余年之神座岂忍言撤  文皇百有余年配  天之报岂忍言废则又未免有失于今也故臣区区之愚窃以  天地之分祀宜从古礼彰我  皇上善继善述之孝  祖宗之并配宜从今制彰我  皇上不愆不忘之心臣非敢先后反覆其说也盖昔议尊崇之礼乃三纲五常三代以来所不能变者故臣以为不得已也所以明父子之道焉今议  郊祀之礼乃制度文为三代以来未能不变者故臣以为或在得己也所以尊  祖宗之道焉仲尼曰成事不说遂事不谏今事犹未成也未遂也故敢冒昧陈渎惟  皇上察之矧今  天变于上民穷于下四方告凶殆无虚日臣待罪机务窃有惧焉愿  圣明之从容而审处之也＜锍-釒＞下礼部  上仍谕璁曰朕闻大臣事君有调理之宜兹议  郊祀卿竭诚以赞至于议配祀之典乃顿变前心百欲沮之未知何为卿曰  二圣并配乃  仁宗垂范万世不可改此言也卿未发而朕已知矣夫卿昔日议礼虽曰纲常之重其实一念痛朕父子不完之诚今日之事虽曰礼文制度亦是重典不可或后卿一旦惑于危言同于邪论前后变志恐非素日之忠君令臣行圣人之教违理背经正人不为卿平日持正尽忠当有调理之道何如此为哉
　　明世宗肃皇帝实录卷之一百十一终
明世宗肃皇帝实录卷之一百十二
　　嘉靖九年四月庚申朔时享  太庙  世庙
　　○礼部奏定安陆州官员谒  陵庙礼谓  家庙尊严閟密不宜轻亵请如泗州祖陵凤阳  皇陵南京孝陵仪惟湖广镇巡及三司等官有事地方者至日即拜谒  陵庙其余公差经过官员止谒  陵不必谒  庙著为令报可
　　○赐庆成王奇湏山阴王成鍪各明伦大典一部从其请也
　　○癸亥起用大学士桂萼行至徐州以疾辞得旨卿趋命在途具见忠敬宜速来供职以副朕怀有疾沿途善加调理毋再辞
　　○户部覆兵部尚书李承勋所奏农桑实政＜锍-釒＞请委司属会同太常寺官亲诣藉田坛所丈量空闲余地授坛户耕种俾供祭品余照民田从轻起科徵送光禄寺备用仍敕司礼监转行内禁御及提督上林苑海子官相度土宜开垦树艺桑榖本部仍行顺天等府巡抚官亲诣雄霸等州县及滨海以东地方开通陂塘筑堰引水以种稻田三年后视有成效奏请起科仍量行赏罚其余通行各抚按官都属风谕小民以时种植荒芜田地召募佃种逃移流民设法招抚仍给口粮牛种及优免杂役抚按官每年终查覆召募招抚多寡之数以课殿最议入  上命各该抚按斟酌晓谕务顺人情宜土俗以便生理不得督责严刻致生弊扰民
　　○湖广五开卫指挥王载奏本卫地系极边军伍多缺乞将埋没寄操等项军旗严行清解并请抄誊南京后湖军册备照事下兵部议谓自南北改编及逃军自首许改附近之例设而军政紊乱至有既改之后原卫已除而所改卫分亦无名位者盖不特五开一卫为然也宜行清军御史将天顺六年以后改调军役严加查究若有妄引事例通同里胥擅将边卫改作近卫者究出角□羊发原卫着后若事涉未明者仍转行本部查对格眼文册定夺诏可
　　○甲子升山东按察使顾应祥为本布政使司右布政使云南按察司副使张峨为湖广按察使河南按察司副使樊继祖为本布政使司右参政
○故都御史程宗之孙政＜锍-釒＞乞补荫吏部考职掌及累年条例上之  上谓补荫恩例太滥以后已受荫而病故者不得复补著为令
○建州左等卫女直都督方巾等各来朝贡马故事赐袭衣彩叚等方巾等请给价诏特从之不为例
　　○乙丑先是以榆林镇城饥从都御史萧淮请发延安府预备仓仓粮穵运往赈之至是总制尚书王琼言延安距镇城七百里道路险远而附近饥民待哺为急宜留延安粮赈济本处榆林令借支库银给赈以运到赈银补之便部覆报可
　　○兵部言延绥军士素号忠勇为诸镇最北虏所畏服今死者十以六七未死者又多逋聚为盗今必赈恤蠲租捕盗三事并举庶克有济乞命户部于常例外发银十万两给赈灾重地方逋负尽为停徵各卫官军暂免上班以所省行粮加给守边军士或量发官军于近地暂住就粮一应安边恤军事宜听总制尚书王琼便宜区处体重大者以闻从之
○山西行都司指挥同知黄镇以监守盗库银千两以上论暂枭示
　　○革镇雄府流官知府复授芒部土裔陇胜为通判署镇雄府事初芒部自陇寿陇政平后守臣勘称陇氏已绝故改土为流未几夷目沙保奉寿孽子胜叛攻镇雄破之累讨累叛于是御史戴金言芒部夷穴地不可守乞俯顺夷情复立土官便诏下川贵镇巡官勘处至是都御史唐凤仪等奏胜实寿私通长官阿济妾奢即所生子夷俗重重骨脉众所向服宜量授府佐令统束四长官司仍选流官经历如旧三年之后果能率职奉贡准覆知府旧衔仍铨补流官通判章下兵部议覆如凤仪等言故有是命
　　○丙寅命右都督桂勇充总兵官督同参将等官操练听征人马仍提督巡捕
○革原任大学士杨一清职闲住一清往在狭西与镇守太监张永同事相善永之废而复用也一清有力马及永殁复为作志而永弟容乞恩得升锦衣卫指挥佥事兄富为副千户后富责永家人朱继宗侵没赀产继宗因计奏永勘事江西时盗宸濠库金二千两以其半馈一清转升容等官职容随具＜锍-釒＞辩诏下法司推鞫廉得永存日馈一清生日贺礼金百两及容求文折仪银二百两无馈宸濠金事拟容违例乞升赎徒革职一清请自  圣裁奏上诏革容职而贳一清罪所受金帛令所司追收入官既而给事中赵廷瑞等复以为言乃夺职令闲住
　　○丁卯总制狭西三边军务兵部尚书王琼言总制之任原拟住劄因原居中调度然竟无益于事今黄河冻闻虏贼未尽出套欲亲诣厄塞督调兵马必须预处粮草充足而后可行若责委延宁各自防守又恐将官推诿不能协同乞下多官议如谓今年套虏势缓不必动调大兵责委各镇自为防御则总制官可以革罢如用臣总制必照上年徵调大兵亲诣花马池摆边防御仍差户部堂上官一员总督军饷多赍银课务足兵马三万七八月之用事须归一无容两可诏下兵部议谓琼去年调兵防边虏畏之不敢近塞全狭以宁今琼因地方灾伤虏恐粮饷难继故有此奏请行琼酌量贼情仍照上年例亲诣防守徵调事宜听从便区画不从中制其奏差督饷官户部查议以闻从之
　　○戊辰礼部上群臣  郊祀配典申议谓  二圣配祀  天地百十余年天下之人习所闻见一旦分配恐骇听闻是以臣等不敢别议盖虽不能尽合于古而寔即乎今日人心之安  皇上必欲尽如古礼  圜丘  方泽既为报本之祭虽曰  祖制实今日所新创请如  圣谕俱奉  太祖配至于  大祀殿则我太祖所创今乃不得侑享于中臣等窃恐  太宗之心有所未安似宜仍奉  二圣并配则既复古礼有存  祖制礼意人情两不为失伏候  宸断施行先是  上见群议不一欲寝其事为告  天罢议文以示内阁及礼部申议＜锍-釒＞入  上复谕璁曰二至之祀典未有并配之制又因今日始当奉  太祖独配孟春之祀朕原曲处特名祈榖实存  祖制况又非明堂可比当如  仁宗之旧一应事宜务从俭以尽事  天之实卿可遵委曲之道依朕此意行之璁对  皇上议  郊祀大典本求至当可传之道今议者以圜丘  方泽皆以  太祖配以为  皇上亲制以  大祀殿祀  上帝以  二祖配以为  祖宗旧制皆一时迁就之说非至当不易之论夫冬至报  天之礼重孟春祈榖之礼轻  天与帝一也  大祀殿既可以  二圣并配圜丘何独不可新制旧制之说臣之所不角□羊也臣窃惟斯之议本因  天地不可并祭嫌于庞杂若  祖宗并配原无可议又况既有  大祀殿又建  圜丘同兆  南郊益非礼制夫礼时为大古今异宜非可一律盖古圜丘因丘陵为之非积土而坛方泽因方川为之非掘地而坎今仪文大备屋而祀之扫地之仪安可复用或谓屋祭为帝坛祭为天臣观思文之诗祭后稷配天而歌者也一诗之中天帝并称我将之诗祭文王配帝而歌者也一诗之中止称天而不称帝则天之与帝原自无异传注之说未必尽然臣惟今日  郊祀之议有简易可行之道足可继承者因  南郊大祀殿以祀  昊天上帝配以  二祖冬至大报  天可也孟春祈榖可也万一雨雪届期亦可备而成礼  北郊建坛以祀  皇地祗亦以  二祖配之明夏方有事北郊工役可徐徐图耳夫天地者古今之天地分而祀之三代之彝典也不可庞杂故臣将顺  皇上为之  祖宗者一代之  祖宗功德俱隆并配  天地当代之定制也孝子慈孙不可轻有议拟故臣不敢将顺  皇上为之盖宜于古而古宜于今而今惟求心之安而已至于罢议之文臣愚衷亦有感触今日月迭变风霾浃旬四方饥荒父子相食周礼求荒之政在于眚礼弛力斯礼之仪本为敬  天勤民民穷既极天象又彰若如  圣意暂行罢议  天地  祖宗寔共昭鉴或  圣意必急于行请察臣言仍敕礼臣再加详议须损益古今务求可传可继之道外此非臣所知也  上报曰卿谓天地乃古今之天地分祀三代之彝典其崇敬天地至矣谓  祖宗为一代之祖虽是从周之意却视我  祖宗为何如人原  祖宗之意以何者为子孙敬我假  天地合祀  二圣并配是我之制今从之是遵我矣既正分祀  天地不敢庞杂是敬天地矣却以渎礼事我其视我为何耶今日正求精一中正之道庶尽敬  天敬  祖之诚卿当重思之昔蒋冕等凡遇灾变皆以为大礼所致如以今日之变为郊议之应则凡前之灾异适中奸邪之口矣朕见礼部新制旧制之说已知推避之意既而思之此事原是朕之本意遂直任之不责彼欺耳乃下礼部申议＜锍-釒＞具责之曰  祖宗并配在礼为黩尔诸臣屡不奉命同为谬论本自内阁所至力为阿从无敢可否借言遵守沽忠卖直但朕所定祈谷原因曲全  祖制委与明堂举事不同依拟奉  二祖并侑二王之祭奉  皇祖高皇帝犹配一应事宜俱从俭详拟以闻
　　○己巳升山东布政使司左参议张宏为本省按察使南京刑部郎中刘天民为河南按察司副使临安府知府高第为云南按察司副使
　　○庚午敕谕六部都察院曰朕本菲薄以宗藩入嗣  祖宗大位夙夜战兢罔敢自逸惟剌内外文武百官左右夹辅以匡朕弗聪弗明之资尔近来远近之民饿莩盈途死亡离无算闻诸奏报实用忧伤本朕一人所致下民何辜重遭斯苦但尔内外臣工皆有分理之责尔部院大臣又百司庶僚之首不可不加勉以佐朕安民表率其余今将朕之小见开列咨议会奏来统民之安否全在官之贤否焉近来慎选守令之旨已屡降惟能遵行可也但上之抚按下之吏胥人等亦当有慎用严禁之宜庶使上有公鉴下无私为公鉴当则荐劾得真俾有所畏服私为近则诈冒得除俾不为所累然后民或得安平日有司不肯积谷备荒一有灾仅无所措置虽每发银赈济亦已晚矣况奸官猾吏往往侵克小民全不得沾实惠徒有赈救之名其实未活一命宜着实考访区处朕闻周礼荒年索鬼神之制其各处凶荒地方尔礼部查奏遣赍香帛祝辞命所在有司官竭虔致诚祷于应祀神祗以希转灾为民之福朕仍躬行露告  上天同尔等修省各处战阵亡死或为国为民者勘报有不真以至狥情颠倒之者亦足以伤和致灾该部依此类推详奏请刑狱重事人命所关其情弊多端最难条数甚伤和气法司推议奏请其死刑有决不待时者或在春夏之时尤为伤和或亦有未当朕甚惧此亦会议具奏定夺在外民情利害恐有未知亦足致灾都察院便行文巡按御史及大小官员凡利当兴害当除者有所见闻著即条奏不许诈妄反害下民以违朕意近因民穷屡有蠲贷之命闻所在官司仍徵又催之者夫官免之意在裕民却乃如是论财则官民两不获上拥虚名下受重困法令俱亡著议处考究其有欺隐及不遵的从重治罪目下凡有可救灾济民之宜著即行奏闻区处施行都察院还行科道官俾人各以见上闻俱不许引郊礼制宜故意违阻朝廷自有处置
　　○癸酉升巡按湖广副都御史朱廷声为刑部右侍郎
○升江西布政司右参议陈沂为山东布政使司左参政
　　○先是  上有郊祀之议工部尚书章极以财用诎乏为忧＜锍-釒＞乞休致因言臣幸蒙  圣恩不次超擢虽鞠躬尽瘁死生以不足言报弟久婴疾病恐致旷官乞放臣归以警不职＜锍-釒＞上  上览之不悦曰拯＜锍-釒＞既云死生以之胡又沽名求去非爱身而何拯惶恐上＜锍-釒＞待罪下吏部议尚书方献夫等言拯志在惜费心本为公于人臣将顺之义固为有乖而一念芹曝之懮似有可取用否去留惟  上裁之  上以部议为两可仍令定议以闻于是献夫等复言拯自信朴愚执论太过恳求退避累渎  圣聪罪实难辞荷蒙  圣恩屡下臣等看议盖慎进退之间以全优礼之意真天覆地载之德也但进退大臣实非臣等所敢擅拟  上览奏滋不悦曰章拯不准致仕朕屡旨命拟奏自合参究胡乃以优礼为言姑不究
　　○命都督佥事卜云佥书左军都督府事
　　○乙亥总制狭西三边兵部尚书王琼奏盟戎结好春夏所恶也先年都御史彭泽纳弊土鲁番赎取哈密城印一时诸臣翕然和之独御史冯时拥言番夷不闻纳疑乃遣使讲好以开溪壑之欲恐后来变故难以逆睹奏寝不报后果大启夷衅兵连者数年役民非时春秋所讥也先年都御史张文锦修筑五堡移兵戍守一时诸臣亦翕然和之独御史王官言当此财力困竭之时大兴工役适足自敝宜候豊年图之奏格不行后果激成大变夫二臣之言既不见采纳于当时及事败后又不蒙曲突徒薪之报乃反遭屈抑时雍淹滞仕途官被诬为民乞敕吏部查勘二臣别无罪犯特赐起用以励庶官章下所司
○刑科都给事中赵廷瑞等言  陛下临朝慷慨愿治而臣僚顾习为怠玩有奉上紧字样诏旨延至数月未覆者有司中送道互相推调不收问者有勘问未终輙调司改道者有托逮系未至故为延缓者有在外抚按勘奏事情及转详等项经久不为覆奏致使奏辩相踵未得正法者及在外抚按等官奉有部院咨劄事涉难处则延捱停阁以须交代至有经数年不报者凡此非狥情则避怨致使无辜淹系奸究得计此古所以有亏令留令之法也乞特赐申饬以惩不恪以振法纪＜锍-釒＞下都察院议覆请行府部等衙门查照嘉靖三年钦奉  圣旨便看了来说者覆奏不过三日看了来说者不过五日若事干隔别衙门当行查者不过半月其余但有上紧字样传奉事理及干涉权奸重事并抚按奏报转详等项勘问覆奏俱要刻期毋得推调延缓违者罪之仍将历年咨劄通行查出催行完报可
　　○丁丑  长陵等陵神宫监太监杨宾奏乞将各陵园等户尽复其家户部覆言陵园等户供役轻省豪民避重就轻每多投充民力坐此重困故  先朝斟酌损益载在会典每户连本身止免三丁况今差占库夫柴夫等役繁多如系籍陵园者全户优免则遗下差役必更加派小民恐致负累流徒宜令有司止优免如会典例  上从部议
　　○己卯原任少保兼太子太傅吏部尚书武英殿大学士桂萼至京命照旧办事
　　○大学士翟銮再＜锍-釒＞乞终养不允
　　○狭西寨平等族番人咂额等来朝贡方物给赏如例
　　○庚辰升云南左布政使凌相为都察院右副都御史巡抚湖广地方
○壬午六部都察院奉旨议上恤灾事宜谓今日之势主泽未尝不宣王纲未尝不振然而悠悠岁年罔收尺寸则以法令不一人怀苟且条章琐细政在弥文之过也臣等今兹奉诏会议不敢别求新异眩惑听闻惟在申励群工讲行旧法伏望严敕诸司示以必行期臻实效则仁心所覆可不终朝而达四海矣一生民休戚系守令之贤否而守令激劝又系抚按之举劾顾因循日久综核欠严遂致有司惰偷而吏缘为奸请申饬各抚按督率守巡等官勤于巡历访求民瘼稽查吏弊多方区处设法赈济务在同心戮力共济时艰守巡有司果有勤于职务及赈济有方者奏保超擢其贪暴怠玩者参问抚按官举劾不实者巡抚许科道官紏劾治罪巡按从都察院考察罢黜又各有司不拘出身资格但有治行卓异者每省各荐其尤二三人或四五人以备不次擢用一郡县置仓名曰预备正所以广蓄积救饥荒也节经本部题准事例累次申明而各官因循玩法视为文具甚至仓廒尽废蓄积全无一遇饥荒輙请内帑宜敕各抚按官督属修造仓廒多方措置凡司一应无碍官钱俱令尽数籴榖收贮以备凶歉旌擢降罚事宜遵照弘治三年例行其赈济事宜查照近日佥事林希元所奏行若抚按官督率无效紏举失失真听两京科道官指实参奏一弭灾之衍莫先省祷故周礼水旱瘼疫必遍索鬼神以祭今各处人民相食灾异频仍请令钦天监择日  皇上于内庭躬亲露告通行在京文武官员一体修省在外差官赍捧香帛前去被灾地方令巡抚都御史于彼中应祀神祗竭诚致祭一边方真正功次及阵亡死事者或以无力不得上达及得上达升赏者又多买卖占夺情弊人心不平亦能召戾致灾请行各边巡按御史将节年未报功次依限勘明送部查议升赏其阵亡应录荫者议奏定夺若各官勘报过期该部会同都察院参究一嘉靖七年八年各处灾伤已下明诏博施赈恤但所司不能宣布  德意致贫民未沾实惠宜速各行抚按官督属将诏旨蠲免带徵钱粮物料的数多出告示明白开列使细民悉知勿为奸人所诳若所司奉行不力应免复徵即逮问罪黜守巡官不行用心巡督听抚按劾治至于工部额办岁办题派坐派一应料价除惜薪司柴炭光禄寺器皿承运库叚疋司设监蓆草巾帽局物料系  上用不可缺者外其余宜曲为宽恤但欲停徵于天下必先停催于内府今嘉靖八年以前各该监局供应已完年分已过但系召□未纳物料听本部追回枇文俱系停免通行天下司府委在小民拖欠者即与停徵若经收在官者截数起角□羊人役侵欺者严限追并自今遇有解到本色转送监局准作嘉靖九年以后之数其九年该派者量为减免一救荒恤民之术敕谕大略已备犹欲臣等多方计尽应时条奏除科道该都察院通行钦遵外凡在廷臣工有留心世故通达政体者俱许遵照敕谕各言本处地方民间利病应作何处置明白指陈臣等愚见亦当以次上闻并科道官俱限一月内具奏俟众论佥同然后斟酌时宜举其纲要奏入  上曰朕因近年灾变频仍小民困敝每反躬自省夙夜不遑兹开具急且事宜令卿等咨议会奏施行今览所奏无非申明旧例意在推行以尽救灾恤民之道朕思应  天以实不以文且如重守令之旨屡下而荐劾黜陟之典不明广储蓄之法悉存而备荒赈贷之政不举凡应祭神祗皆所以为民御灾捍患者多有慢神而虐民阵亡军士皆所以为国死事者多有泯功冒赏虽累有钦恤蠲贷之命而诬枉者不悛派办者不止至名为激浊杨清实多挟仇报德如此之类难以悉举依拟通行内外各衙门一体遵奉旧例痛加修省著实举行敢有虚应故事者决不轻贷仍照敕谕各陈本处地方紧关利病俱限一个月以里具奏不许挟带私情浮泛塞白其致祷应祭神祗该部便查灾变重大地方遣太常寺属官赍帛前去行礼
　　○户部会官议覆侍郎张琏总制王琼及给事中张润身陈侃所上各钱粮事宜＜锍-釒＞曰宣大六镇往年坐派岁供自足充用如延绥一镇租税延安逋负至四十万余石边储安得不乏近从镇总等官请已二次发银十三万两接济及议将嘉靖九年税粮量派附近州县运纳本色以备凶歉矣今宜再发银二万两遣官运送为加添折色之数然租税逋负军饷匮乏所在有之不独延安一府延绥一镇为然若不严立法程将来何所纪极夫  祖宗足食御戎之策至为详备若使一一奉行岁用岂至匮乏此万世经常之计也至于时有大歉赈恤不敷虏或犯边供饷告急抚臣奏闻量发内帑此则一时制度之宜也守经行权处常应变经久之图实不在此请行各边抚按官严督所属加意边储凡荒芜田地多方设法开垦或给牛种暂免粮差或＜锍-釒＞浚沟渠以备旱潦每年该徵民屯税粮依限责差经收人员各赴原定仓口上纳一应赃罚纸价俱籴谷上仓以备凶歉其有荒芜侵盗等弊各如律例从重问遣各府管粮并州县掌印官任内钱粮不完照例不准给由推用有尽心所事者听抚按旌举量加升奖若虏寇犯边时值大歉户部奏请发银接济事宁停止使经权不悖常变可行其宣府民运原系旧规嘉靖六年廷臣会议带运今给事中张润身等题称欲更籴买宜照旧令大户赴辽东宣府交纳其整理宣文二镇客兵粮饷以万人为率一人一马日计银一钱每月该银三万两每年三个月共银九万两二镇三年共该银五十四万两今已发银盐四十万两约足二年支用乞命侍郎张琏将见在银盐照数籴买完足候收成日每镇复各发七万两以足三年之数其狭西御虏粮饷按防御套虏多在八月以后十月以前而动调人马亦以三个月为期今称动调三万人则每月该银九万两七八个月则该银七十二万两即今各处灾伤催解未至请于太仓银库先发银十万两运送都御史刘天和专备客兵支用如虏势重大动调人马数多候总制官量力度时具奏定夺臣等又议得我朝天下卫所设立屯田而六镇尤为紧要迩来武备渐弛夷虏深入抛荒大半故军需不敷夫屯田不广则战守无武备不修则屯种废业粮赏不时剥削不禁则军士日困而屯种益虽乞敕镇巡将烦等官持秉公廉申严号令远烽堠精器械时军饷禁科害斯屯田可复兴矣天下设立盐场召□开中而淮浙等处尤为急务迩来灾伤踵至本色价高加以私贩盛行斗头未减科罚劝借称掣迟留以此□人不乐开中夫私贩不戢则官盐愈滞斗头不减则价色益高科罚不戒称掣不勤则□人陪费而坐守益困乞敕各巡抚巡盐等官申明律例力禁私盐量减斗头止令上纳本色刍粮此外不许分毫科索支盐出场随到随掣勿令久候斯盐法可复通矣又狭西八府税粮专供延宁甘肃三镇并固原等处军饷旧规俱民运本色后因道路险远改徵折银如近日延绥凶荒有银无米莫济实用请行狭西抚按官会同三司等官从长集议或论时岁之豊凶或分地理之远近或计脚价之多寡或本折各半或六分本色四分折色或七分本色三分折色或附近州县年豊米贱听其自便全运本色不必拘以折银此亦足边之一策也议入  上曰兹会议足国经常事宜朕已具悉其复民运急屯种通盐利俱依拟行该抚按司府官查酌施行大同粮草令张琏照见在银盐籴买完足具奏回京待收成日再处其延绥等处地方灾变非常仍作速议处具奏以副朕恤民之意
　　○兵科都给事中张润身等劾奏漕运总兵官杨宏奸贪衰老乞赐罢斥复论孙堪迁转太速李光荣营求升任章下兵部谓宏两经论劾似难留用堪系忠臣子才器可称光荣屡经抚按论荐故本部从公推举非有私也诏宏闲住堪光荣姑依拟用以后不许骤行迁转
　　○癸未命大学士张璁等尚书方献夫等恭诣  南郊覆视建立  圜丘处所
　　○升都察院右佥都御史李如圭为右副都御史巡抚延绥兼理赈济先是延绥巡抚缺已推左布政使胡忠有成命矣御史王仪言忠非应变材乞行改任都给事中夏言因言  皇上忧悯元元发帑赈贷但所司往往虚费恶不下究臣闻延绥都御史旧止管该镇军马权力甚轻一应钱粮俱仰给狭西巡抚处置坐是略无储备故狼狈至此乞特敕廷臣一人赍帑金赴该镇设法和籴务济时难因荐如圭有经济才可用吏部请即令如圭巡抚以事权兵部复请兼理延庆二府有司民事诏悉从之
　　○初  献皇帝迁安陆州社稷坛于府弟春秋率有司官致祭后  上登极罢之至是  上谕礼部  兴府社稷坛仍宜致祭尚书李时等因言旧邸严密有司出入不便请仍州治旧壝令所司修葺以时行礼从之
　　○赐衍圣公孔闻韶生母江氏祭葬从其请也
　　○以灾伤停徵山东济南等府利津等州县皮张金泊等料
　　○甲申晋王知烊奏宗室多犯法有輙赴有司及违例奏扰者乞赐敕约束礼部请申明前例诸宗擅诣阙下上＜锍-釒＞者本部行彼处抚按官备查奏告事情曾否启王知会如系府僚刁勒则罪其长史等官其奏告事情仍行类奏定夺若果未具启挟强逞诈者许启王参奏分别轻重戒责禁锢之事干夫人郡君则罪及将军仪宾报可
　　○兵部会吏部议上土官袭职条例请通行各镇巡官转行土官衙门将见在子孙尽数开报务见某人年若干岁系某氏所生应该承袭某人年若干岁系某氏所生系以次土舍未生子者候有子造报愿报弟侄若女者听以后应袭之人告袭再行司府覆勘无碍方与奏请除杂职妇女照旧就彼袭替外其余连人保送赴部袭替若有违碍即与辩明傥各官避嫌推调踰一年者即位俸限完虽有升迁等项务待事毕方许离任保送之时若有紧急军情已奉调遣难以擅离及先人有功嗣子幼弱未可远出者镇巡官酌议奏请候有成命行令冠带管事及地方宁息每岁长成仍保送赴京袭替如例其他纳榖敝政一切禁革仍请纂入续修会典著为令诏可
　　○时有上书请祀高禖者礼部议于宫中震方择地建坛岁仲春  上率后妃祀  帝以高禖配  以上举行不便罢之
　　○户部言各马牛羊房苜蓿地土并仁寿清宁未央三宫官地银两与起运京边钱粮事体相同请行巡抚都御史及屯田御史严督府州县掌印管粮等官将勘过召佃见耕成熟地土定拟上中下等则如徵收税粮例限俱于十二月终完足角□羊部类进各宫及送太仓银库其四大营草场地土银两先将应徵数目角□羊纳候清查顷亩明白及各勋戚应入官庄田并鹰房地土俱候造册至日一体徵角□羊其违限官员即住俸降级如例诏如议行
　　○丙戌以京师风霾遣礼部尚书李时祭  天寿山之神
○户部奉旨再议上延绥地方赈恤事宜谓延绥荒歉异常  上屡俞诸臣请先后发银共一十五万两内帑所出似不为少矣及查都御史寇天叙奏开延安府属见在仓粮共三万九千余石在库无碍官银五千九百余两原拟自嘉靖九年正月起赈至四月止通计止欠银七千余两又访闻山西保德等处每银一钱止籴粗米六升尤恐籴买缓不及事请将前银八万两内以三万两径角□羊巡抚都御史刘天和交收相兼延安府属预备仓粮赈济支用及补借供边钱粮傥更不敷许将开纳事例银两支用其余五万两并今会议发二万两及太仓银库再支一万两共银八万两差官军送新任都御史李如圭督属分投籴买粮草或从宜折放官军月粮查审极贫军民验口赈济诏如议行
○南京江西道试御史邓宪言迩者  郊祀亲蚕之议都给事中夏言未必是而詹事霍韬未必非  陛下赏言而罪韬是奖谀而恶直也宜察韬之心客其戆而赦其罪且言天地分祀则是置父母于异处郊外亲蚕则是失内外之防闲更乞酌议裁定  上谓此事已处分责文宪附和狂邪奏扰谪降边方杂职
　　○御史熊爵言  陛下践祚以来灾异叠见臣伏思之凡臣下僣擅刑罚失中风俗侈靡言路榛塞蠹政幸位贤哲遭斥更政乱法启衅用兵俱足以召灾致沴  陛下试虚心垂省九年之中有一于此否乎其或神奸大恶有在臣列者思以除之谗謟巧佞有乱聪明者思以斥之庸恶陋劣有滥厚禄者思以黜之雄狠暴戾有殃赤子者思以去之尤愿敕下群臣涤心思过勿衔正言勿报私怨引咎自归勉修职业开诚以禆九重之聪明安静以养朝廷之元气此修省之实也＜锍-釒＞下所司
</div>
    <div class="pagination">
<a href="明实录世宗实录_page326.html">上一页</a><span>...</span><a href="明实录世宗实录_page322.html">322</a><a href="明实录世宗实录_page323.html">323</a><a href="明实录世宗实录_page324.html">324</a><a href="明实录世宗实录_page325.html">325</a><a href="明实录世宗实录_page326.html">326</a><span class="current-page">327</span><a href="明实录世宗实录_page328.html">328</a><a href="明实录世宗实录_page329.html">329</a><a href="明实录世宗实录_page330.html">330</a><a href="明实录世宗实录_page331.html">331</a><a href="明实录世宗实录_page332.html">332</a><span>...</span><a href="明实录世宗实录_page328.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
