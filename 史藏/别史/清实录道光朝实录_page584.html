<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 584 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 584 页/共 848 页</h1>
    <div class="content">○又谕、已革三等侍卫宗室瑞珠、以现任职官。开设茶馆。已属行同市侩。复于茶馆内开设蟋蟀盆。聚赌抽头。现据讯明。瑞珠著发往盛京。交该将军严加管束。贝勒奕绮、身膺显爵。辄赴茶馆登场唱曲。较之上年奕＜?土八买＞溥喜、绵顺、在尼僧庙内犯案。尤属卑鄙不堪。奕绮著革去贝勒。著载铨、乌尔恭阿、带领宗人府行杖至伊府内。传旨重责四十板。并著宗人府堂官随时查察。永远不许出门。傥敢不遵约束。即行具奏。镇国将军宗室惠恩、任令家人试斗蟋蟀。亲赴茶馆观看。著交兵部照例议处。已革中书额勒恒布、护军校那兴、讯无赌斗情事。惟以现任官弁。至茶馆中饮茶听书。究属不自检束。额勒恒布、那兴、著准其开复原官。仍交部议处。　　

○以郑亲王乌尔恭阿、为正白旗领侍卫内大臣。　　

○以服阕巡抚杨国桢、署刑部右侍郎。　　

○户部议准、江西巡抚钱宝琛疏报、铅山县开垦地四十亩有奇。照例升科。从之。　　

○己未。孝慈高皇后忌辰。遣官祭福陵。　　

○颁发南河高家堰关帝庙御书扁额曰神功顺佑。　　

○调甘肃提督周悦胜、为直隶提督。以贵州安义镇总兵官阿精阿、为甘肃提督。　　

○予故直隶提督唐俸祭葬。谥勤壮。　　

○赏广安门外普济堂煮赈小米三百石。　　

○庚申。上诣大高殿拈香。　　

○还宫。　　

○以陕西宁夏协副将段永福、为贵州安义镇总兵官。　　

○以孟冬时享太庙。自是日始。斋戒三日。　　

○辛酉。孝敬宪皇后忌辰。遣官祭泰陵。　　

○谕内阁、耆英等奏、请将疏防玩泄之通判摘顶勒缉一摺。据奏昌图厅属五家窝棚屯居民陶汶亮。被民人苏克勤殴毙脱逃。经乡约谢景春往拏。致苏四等纠约数百人。放火烧房。现止拏获帮斗之温士存等十八人等语。盛京为根本重地。风气淳朴。何以有此纠众烧房率众械斗之案。必应严行惩办。昌图厅通判八稳、于此等杀人拒捕凶犯。既不严拏于前。又复疏防于后。著先行撤任。摘去顶带。勒限两个月严拏首从各犯。限满无获。严参惩处。所有案内鸟枪及违禁军器。著耆英、萨迎阿、拣派妥员。务令摉获净尽。该处居民收藏鸟枪军器。本干例禁。亦著剀切晓谕。概令呈缴。傥摉缴稍有不尽。日后别酿事端。惟耆英萨迎阿二人是问。懔之慎之。　　

○又谕、贺长龄奏、请将被参知府休致一摺。贵州署思州府事候补知府孟怀川、现据该抚查明。尚无别项劣迹。惟先曾吸食鸦片。后虽戒断。究属不知自爱。著即革职。以示惩儆。　　

○缓徵奉天广宁、复、二州县被水被旱地亩额赋。　　

○壬戌。谕内阁、邓廷桢奏、查缉鸦片。三载于兹。刁狡豪猾之徒。本厚利丰。一经确访严拏。已获者刑僇及身。未获者逋逃亡命。身家既失。怨讟遂兴。始而风影讹传。继而歌谣远播。以查拏为希旨。以掩捕为贪功。以侦缉为诡谋。以推鞫为酷罚。甚至诬以纳贿。目为营私。讥廷议为急于理财。訾新例为轻于改律。种种狂悖。无非为烟匪洩忿等语。朕因鸦片烟流毒传染。贻害生民。特派林则徐会同邓廷桢等、严行惩办。以挽颓风。乃该匪徒等辄因查拏严切。肆行诋毁。深堪愤恨。前于道光十六年间曾经降旨。以为此等鬼蜮伎俩。实与匿名揭帖无异。饬令各直省大吏。遇有传播歌谣。密拏惩治。乃申谕未久。该匪徒等竟复藐法作奸。阻挠新令。若不亟加惩办。何以儆狡猾而息刁风。况林则徐、邓廷桢、怡良等、皆朕亲信大臣。畀以重任。现在查办鸦片正在吃紧之时。断不可因群言淆惑。稍形懈弛。林则徐等务当协力同心。勉益加勉。严饬所属明查暗访。将编造歌谣之人。拏获到案。讯明起自何人。有无授意主使。从重定拟治罪。毋稍疏纵。　　

大清宣宗效天符运立中体正至文圣武智勇仁慈俭勤孝敏成皇帝实录卷之三百二十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十九年。己亥。冬十月。癸亥朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○颁道光二十年时宪书。　　

○谕内阁、钱宝琛奏、审拟革员吸食鸦片一摺。此案已革试用理问杨尚炯、吸食鸦片。虽已戒止。惟当功令森严之际。辄敢违禁存匿烟枪。实属玩法。杨尚炯、著从重发往军台效力赎罪。以示惩儆。　　

○添购直隶永定河豫防秸料。仍增岁料运脚银。从大学士总督琦善请也。　　

○缓徵直隶博野、容城、蠡、雄、安、高阳、献、任邱、青、静海、沧、南皮、盐山、庆云稿城、鸡泽、大名、南乐、平乡、宣化、怀来、西宁、保安、新河、武强、饶阳、武邑、阜城、宁晋、二十九州县被水被旱村庄新旧额赋。　　

○缓徵山东齐河、禹城、新城、章邱、邹平、长山、临邑、海丰、沾化、邹、蒙阴、济宁、鱼台、高密、博兴、乐安、邱、招远、潍、齐东、东平、惠民、乐陵、阳信、单、钜野、聊城、冠、馆陶、滕、寿光、平度、胶、金乡、嘉祥、三十五州县暨东昌、临清、济宁、三卫被水被旱被雹被丹庄屯新旧额赋。给蒙阴县灾民房屋修费。　　

○减免江苏丹徒县淹废沙地十五顷八十五亩有奇额赋。　　

○甲子。上幸圆明园。　　

○诣绮春园问皇太后安。　　

○以直隶永定河防汛出力。予州判沈元文等加衔升用有差。　　

○浚直隶大名、元城、清丰、南乐等县境内卫河。从大学士总督琦善请也。　　

○乙丑。谕内阁、乌尔恭额奏、严审文武职官吸食鸦片一摺。浙江钱塘县主簿苏盛春、嘉兴县县丞王协卜、平湖县乍浦巡检李志铭、镇海汛外委周斌、据该抚讯明、该员等曾经吸食鸦片。现已戒除惟身任职官。究属不知检束。苏盛春、王协卜、李志铭、周斌、均著即行革职。　　

○以督修浙江海塘各工。予道员宋国经、议叙。　　

○修浙江东西两塘柴埽各工。从巡抚乌尔恭额请也。　　

○丙寅。谕内阁、载钧等奏、朝房大柁被火引烤。请将领催等交部审讯一摺。据称九月二十六日。在西朝房恭办祭品。夜闻烟气。查见南间大柁被火烤糊。厚四五分。宽长一尺三四寸。被熏黄色约三尺余等语。陵寝重地。火烛最宜小心。该管官员人等、如果不时巡查。何至有被烤情事。况大柁距炉台甚远。炭火爆上。何能如此之高是否另有别情。必应详细讯究。所有领催安祥、清安、拜唐阿吉元、明业、差役黄狗儿、马来成等、无庸解交刑部。著即交载钧等研讯确情。按律定拟具奏。所有载钧等自请议处之处。俟定案时再降谕旨。　　

○又谕、给事中张秉德奏、请饬该管衙门实行保甲一摺。保甲之设。原所以防奸宄。况京师为辇毂重地。尤宜严密稽查。岂容宵小潜行藏匿。若如该给事中所奏、贼匪等赁居杂院。结夥肆窃。皆由该地方官视保甲为具文。不肯实力奉行。以致窃案累累。一无弋获。嗣后著顺天府、五城、严饬所属地方官。于编查保甲时。亲身认真稽察。不准假手胥役。致滋朦混骚扰之弊。所有现在报窃各案。并著责成步军统领衙门、顺天府、五城、一体严拏惩办。务使匪徒绝迹。畿甸肃清。以安闾阎而靖奸宄。　　

○又谕、兵部奏、饭银不敷办公。请旨饬催一摺。饭银为办公之用。自应按年批解。不得任意宕延。兹据该部查明、江苏等省欠解新旧饭银三万一千九百余两。节经严催。未据批解。著两江湖广四川各总督、山东山西江苏安徽广西福建湖南湖北各巡抚、迅将应解该部饭银专员如数批解其较近之江苏安徽山东山西等省。限本年内解到。较远之广西福建四川湖南湖北等省。限明年三月内解到。毋得迟延干咎。　　

○又谕、陈銮等奏、请饬下儒臣推阐圣谕广训。颁发各省等语。向例各直省地方官。于朔望宣讲圣谕广训。俾乡曲愚民。皆知向善。良法美意。允宜永远遵行。惟州县地方辽阔。宣讲仍虑未周。著照所请、嗣后各省学政到任。即恭书圣训广训。刊刻刷印。颁行各学。遍给生童。令人人得以诵习。并著翰林院敬谨推阐圣谕内黜异端以崇正学一条。拟撰有韵之文进呈。候朕钦定颁发各省。饬令各该学政一并恭书。遍颁乡塾。俾民间童年诵习。潜移默化。以敦风俗而正人心。　　

○又谕、魏元烺等奏、议覆御史焦友麟奏、请广敷教化一摺。教官生员。向不准干预地方公事。若假以事权。转滋流弊。该督等奏称、责令教官专司稽察。各学举生员数人。分任其事。著毋庸议。所有朔望宣讲等事。著仍遵照旧章办理。实力奉行。以符定制。　　

○谕军机大臣等、本日翰林院侍读学士王炳瀛奏、筹费防边事宜一摺。又另片奏、绘图贴说呈览。据称前借拨银一百万两。发交四川省。以三十余万两为初设防兵之需。其六十余万两。或发商生息或置田收租。惟四川省前买义田。已有一百十八厅州县。如再将数十万之帑。于各州县买田收租。是膏腴尽为公产。请于四厅近边之地。收买民田。安置屯防兵勇等语。著宝兴同藩司刘韵珂、悉心体察情形。妥议具奏。原摺片均钞给阅看。图并发嗣后凡办理夷务。均著宝兴、与刘韵珂、虚衷商办。务臻妥协。以副委任。傥有办理不善之处。朕惟宝兴刘韵珂是问。懔之。将此谕知宝兴、并传谕刘韵珂知之。寻奏、马边等厅县边地。界连夷境。跬步皆山。不惟土瘠租微。民间赖以资生。未必肯售。即贫难守业。而帑金数十万。亦无如许多田。足供官买。该侍读学士所奏、应毋庸议。又奏、建墩堡、设砦垒等事。现俱兴办完竣。报闻。　　

○署闽浙总督魏元烺等奏、查照粤省咨文。一体堵逐夷船。得旨、固不可孟浪从事。亦不可示弱贻讥。妥慎行之可也。　　

○丁卯。谕内阁、敬敏奏、贝子奕绪、接班迟误。据实奏明请旨。此次奕绪轮应进班。因赴园谢恩。以致到班迟误。与无故旷误者有间。著加恩免其议处。嗣后该班王大臣等、轮应进班之日。遇有应行赴园谢恩事件。著于出班之次日谢恩。以昭画一。　　

○谕军机大臣等、据御史刘晸昌奏、四川营务。急应整顿。请饬查惩革以除积弊一摺。著经额布、宝兴、齐慎、会同将摺内各条。悉心妥议具奏。又另片奏、请将提督仿照湖南之例。酌量变通驻劄等语。亦著该将军等体察情形。一并会议具奏。原摺片著钞给阅看、将此谕令知之。寻奏、拟将在省听差人员。逐一饬回本任。署理别缺各弁。一体撤归本营。其实在人地相需。暂行拣委者。亦不得辗转递推。又各营缺出。先尽本营考拔。如本营不得其人始以别营弁兵选补。用示限制。至量移提督一节。越巂距成都几二千里。马边等厅更为遥远。每处移驻。为时甚暂。于事仍恐无济。请各就提镇所辖。按期分往驻劄。建昌永宁两道、于提镇未往以前。各按所属亲察。互有责成。巡防益密。下军机大臣议行。　　

○戊辰。上诣安佑宫行礼。　　

○己巳。谕内阁、周天爵奏、查勘各属被淹情形一摺。湖北滨江滨汉各州县垸堤。本年因汛水叠涨。多有漫溃。据该督查勘议请于险工处所。多贮芦苇。仿照黄河办法。先立挑坝。再将单薄堤段。镶护草工。其张壁口一处情形。或就分洩之水。使之冲刷成河。或仍行堵塞以归正流。照依王家营办法。俟冬令水涸。确勘形势。再行奏办等语。著该督届时亲往。切实查勘。酌量妥为办理。务须确有把握。为一劳永逸之计。而下游亦不致漫淹。方为尽善。至该督议请以工代赈。俾资接济。自是良法。惟未经兴工以前。灾民失业。未免嗷嗷待哺。该督仍察看情形。照例妥为抚恤。勿使一夫失所。以慰朕廑念灾黎至意。　　

○庚午。上诣绮春园问皇大后安。　　

</div>
    <div class="pagination">
<a href="清实录道光朝实录_page583.html">上一页</a><span>...</span><a href="清实录道光朝实录_page579.html">579</a><a href="清实录道光朝实录_page580.html">580</a><a href="清实录道光朝实录_page581.html">581</a><a href="清实录道光朝实录_page582.html">582</a><a href="清实录道光朝实录_page583.html">583</a><span class="current-page">584</span><a href="清实录道光朝实录_page585.html">585</a><a href="清实录道光朝实录_page586.html">586</a><a href="清实录道光朝实录_page587.html">587</a><a href="清实录道光朝实录_page588.html">588</a><a href="清实录道光朝实录_page589.html">589</a><span>...</span><a href="清实录道光朝实录_page585.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
