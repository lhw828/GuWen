<!DOCTYPE html>
<html>
<head>
    <meta charset="UTF-8">
    <title>明清徽商资料选编 - 第 47 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明清徽商资料选编 - 第 47 页/共 55 页</h1>
    <div class="content">1338　新都三贾一儒，要之文献国也。夫贾为厚利，儒为名高。夫人毕事儒不效，则驰儒而张贾；既侧身飨其利矣，及为子孙计，宁弛贾而张儒。一弛一张，迭相为用，不万钟则千驷，犹之转毂相巡，岂其单厚计然乎哉，择术审矣。
　　　　《太函集》卷52《海阳处士金仲翁配戴氏合葬墓志铭》

1339　大江以南，新都以文物著，其俗不儒则贾，相代若践更。
　　　　　　《太函集》卷55《诰赠奉直大夫户部员外郎程公暨赠宜人闵氏合葬墓志铭》

1340　吾郡(徽州)少平原旷野，依山为居，商贾东西行营于外以就口食。……虽为贾者，咸近士风。
　　　　《戴震集》(上编)《文集》卷12《戴节妇家传》

1341　先祖讳敬宗，宾字仲荣，以一斋自号(明初新安人)。幼读场屋书，既长，以无他兄弟，干父之蛊，身任家政，遂堕功名事矣。乃挟赀南走荆湘，北游淮甸。以墨池交结天下士，见者谓其有元龙气象。不数年得缠十万贯矣，遂归之，志不再出。顾旧庐隘陋，莫容家众，撤而新之，计三百余楹，扁其堂曰：“大隐”。旁辟一轩为燕息之所，凿渠引流，栽花植竹，日与二三老徜徉其间，或论文，或抚琴，旦夕无倦容。
　　　　《新安黄氏会通谱 黄处士仲荣公墓志铭》

1342　古者四民不分，故傅岩鱼盐中，良弼师保寓焉。贾何后于士哉!世远制殊，不特士贾分也，然士而贾其行，士哉而修好其行，安知贾之不为士也。故业儒服贾各随其矩，而事道亦相为通，人之自律其身亦何艰于业哉 ……处士讳远，字万里(明成化嘉靖间休宁人)。……公贾而儒行者也，其裕父之志，启诸子以儒，精勤心思在焉。又让所丰于昆季，而自居其瘠者，诸细行不悉数。儒者所谓躬行率先宜乎。其子太学生钰，才美而行懿，次子亦锓锓露□光，夫固有先之者矣。
　　　　《汪氏统宗谱》卷168

1343　公讳迁曦，字天曜，南滨其别号也(居歙县瀹源)。……励志经营，商于吴梁间。所至交纳豪杰，为江湖望，家业益以丕振。及四十，知长子宸有干蛊能，遂付之而归，专以纲纪宗族为己任。训饬子弟严而有礼，弱不能立者，扶植之；贫乏无以自给者，济之。……堂念方氏入国朝以来，宦学继美无间，近世兹寝有愧，乃谋诸族，肇建书屋于金山隈，俾后嗣相聚相观以振业。……
先是瀹潭之北有汪洋港，去郡治十五里，舟道斜迤，下多巨石，善舟者过此犹或危之。公悯其劳且剧，召工开凿，曲尽筹画，三阅岁而港始通。沿崖无路，则曳舟者尚未脱险，公复伐石筑堤，直抵箬镇。岭麓濒河，建亭以便行人之憩息。……
卒于嘉靖乙巳十月十九日，距生成化甲辰十月十一日，得年六十有二。
　　　　《方氏会宗统谱》卷19《明故处士南滨方公行状》

1344　公姓汪，讳弘，字希，大号南山(休宁人)。……大考讳时俊，考讳彦璇。妣戴氏，出溪口右族。生公为震子，幼失恃，承父多艰，弗造百状，孤苦伶俜，崛有卓志，恢拓祖父之屯。尝自策曰：“生不能扬名显亲，亦当丰财裕后，虽终日营营，于公私有济，岂不犹愈于虚舟悠荡，蜉蝣楚羽者哉!”暨长就学，疏通闻见，弃儒就商，力行干蛊之业。于是北跨淮扬，南游吴越，服贾鹾卤之场，挟刘晏之奇，谋猗顿之赀，积数十年遂有余蓄。晚归桑梓，乃构堂室，乃辟沃壤，祖考之志于是为烈。然能散而施之，无所顾靳。尝输金造文峰，以资学校。复输百金航梓宫，以济王事。用财于上，义莫大焉。……空同子曰：“士商异术而同志，以雍行之艺，而崇士君子之行，又奚必于缝章而后为士也。”公生于弘治辛亥十月初一日戌时，殁于嘉靖乙巳六月二十一日子时。
　　　　《汪氏统宗谱》卷116《弘号南山行状》

1345　(汪)尚信，字成之，号石川，忠富次子也。生而警敏有大志，幼敦重不伍群儿。既业进士，则刻意经史。……然试郡邑辄优，上之辄不偶。……至诸子侄辈则循循雅饬，皆佩诗礼之训。有商四方者亦奉公筹画，为时良贾，以是家益振。
　　　　《汪氏统宗谱》卷31

1346　(汪)东瀛先生名贵，字道充，休治西亲义里人。其先由登源徙今居。……先生自幼奇伟不群，读小学、四书，辄能领其要。于是通习经传，旁及子史百家，至于音律之妙，靡不究竟。尤潜心于卫生堪舆之学，仰探轩岐之奥，默契曾扬之旨。通达世务，田里之休戚利病，当世之是非得失，莫不熟思详究。意薄进取，挟赀皖城，先达谢公辅奇其刚毅不挠，器度弘伟，日与讲论诗文，远近商游于兹者，咸师事之。……先生以嘉靖己未年二月二十五日午时卒，距生弘治丙辰年八月初四日巳时享年六十有四。
　　　　《汪氏统宗谱》卷37《传》

1347　公名玑芳，字仲枢，姓黄氏，别号忍斋。……为竦塘里人。公父彦政公，方直高亮，贞厉仪检，遇事侃侃，见义不挠。……公生沉静诚悫，孝友恭让。弱不喜狎，嶷有巨志。少读朱子小学，至温公训刘无城以诚；读《尚书》至“有忍乃济”，即有颖悟，谓诚与忍乃二字符也，当佩之终身。平生自无妄话，与人交悃丧忠信。商游清源，清源齐鲁之墟，犹有周公遗风，俗好儒备礼。然其俗又宽缓阔达，而足智好议论，公一以诚御之。故足智好议论者服其诚，而好儒备礼者亦钦其德。若公者，商名儒行，非耶 ……公卒于嘉靖己未，享年六十有一。
　　　　歙县《竦塘黄氏宗谱》卷6《黄公玑芳传》

1348　余长孙女归于吴，有甥矣，婿曰洵美，为太公曾孙，甥曰綦昌，则玄孙也。吴氏世倾郡里，溪南先世中里为墙，墙以内为正室，太公世当户，曾大父命之曰正中，字曰汝承，则授之鬯矣。里俗席饶，益务芳华。太公独椎削雕为朴。人言江南故多怀利，安得鲁君子乎 因号之曰鲁南。太公唯唯，世受贾，倾淮南。太公以主器当行，诸掌计者受成，故无适主，客至或问盐策，若度支、若徒属、若短长、若子母出入，太公瞪目张口，毕谢不知，然而公何为曰贾也 客疑太公黜金口，而废木舌，故诧不知。既久乃知其不操利权，上之知不知也。居乡、居市，摄敝衣冠，率数十年，诸子姓或荐新，卒不易：“吾安其敝久矣，无庸新成。”伯子希周请服儒，命之儒；仲子希召请服贾，命之贾。岁甲子伯子与计偕归，则持乡书面太公，太公由由自若。即不偶以故褐面太公，太公由由自若。仲子累巨万，籍上太公，太公由由自若。凡诸失得茫然不入于其心。……太公生正德己巳春二月十二日，殁今庚寅秋八月七日，享年八十有三。
　　　　《太函集》卷57《吴太公暨太母合葬墓志铭》

1349　(吴)文彦公，又名四毛，字德美，号双塘，荣公四子。性孝友，自幼端谨，不伍群儿。……及长，奉父命辞塾师行贾，即能肩父任、征贵贱、别良苦、精明勤事，同事者咸以老成目之。公兄弟五人，其后资五析矣。叔季故业儒，父治命也。公终不忍其舍业以更父命，力与兼营而厚归其息，毫无所私。……邑中有大徭役，首藉公名，若筑邑城、输殿材，诸巨费无虑千金，公独身充式受事，不以分赋昆弟。常旅湖阴，亦会县令度起新城，属民为植，公输费经营以为民倡。歙令李侯、彭侯前后劝民储粟蒿饥，公欣然应教。其他敦宗睦里，周急拯危，难以枚举。……公生正德三年……殁万历三十一年……。
　　　　《古歙岩镇镇东嗥头吴氏族谱》

1350　处士新安(歙县)人，姓郑氏，名孔曼，字子长。……以伯兄受什一，逾吴楚、适梁宋，逐时废居，岁数归。……梁楚之间人人慕谊。一日子长叹曰：“人苦不自足，吾业已操先人之赢，岁出岁归，千金游道广矣，吾终不以游故遂荒先人敝庐。”乃归营故居。……晚游旧京，爱秣陵形胜，营邸舍居之，曰：“秣陵衣冠之所游，宾客舟车之所辏，吾间岁往来黄山、白岳、钟山、石城间，作两地主人，不亦可乎 ”盖子长少而游吴，中岁游梁楚，晚栖迟旧京，凡三徙，而所在贤豪长者急识子长。子长虽游于贾，然峨冠长剑，然儒服，所至挟诗囊，从宾客登临啸咏，阉然若忘世虑者。著骚选近体诗若干首，若《吊屈子赋》、《岳阳回雁》、《君山吹台》诸作皆有古意，称诗人矣。(嘉靖癸未生，万历乙亥卒)
　　　　《歙县《双桥郑氏墓地图志》《明故徕松郑处士墓志铭》

1351　吾宗(吴氏)莫盛于今日(明万历)， 被歌溢里巷，转毂遍四方，三事并修，誉髦接迹，而亦知创者之艰，非朝夕之故也。盖先君卜居斯土(歙县丰南)，殆三迁焉。二十传而有祖仁公者，与余祖继善公，则昆弟行也。祖仁公生崇恕公，崇恕公生尚莹公，始以盐策徙广陵。子正学公，补邑诸生，翩翩美文辞。尚莹公早世，用户成均，雅志未就，而以儒兼贾，先业籍以益拓焉。正学公举子四，次汝钟公，讳光岳，别号晴林。……孺人鲍氏，父曰棠公，大司徒道明公侄。时汝钟公年少，孺人又贵家，纨子方与新妇盛簪珥、饰车骑以夸乡党，而孺人徐出笱中椎布，子妇韦服，举觞舅姑之前。父乃大欢曰：“非此子无此妇矣。”无何，请得执鞭，从父兄走淮海间。公画便宜，多以奇胜。然喜敦诗书，好儒术。……
仲公晚倦游，听子孙修业，而时冠田间冠，逍遥溪上，徐语二子曰：“新都僻在山谷，富者无二顷之田，贫者无一日之积，一遇岁凶，比户嗷嗷。吾将积粟以备歉，羸老无事，籍以济人。”里党赖之。孺人归公五十余年，白首不忘敬戒，饭惟脱粟，浣衣经数载不易，独急人之难，倾橐不厌。……公季弟光升，倜傥士也，捐资建祠，公实倡之，称二难云。……(公)殁于万历丙午十月二十一日，生嘉靖辛卯二月十一日。孺人长公一岁，先二岁卒，生嘉靖庚寅十月一日，殁万历甲辰十二月十七日。
　　　　　　《丰南志》第5册《明处士称兄汝钟吴公暨配孺人鲍氏状》

1352　(潘)汀州公之耋也，仲子南仲载媚子自江淮归，……明年甲申，仲始及艾，其月丁卯，其日丙辰，会素封入里中，俨然过仲。仲舍儒就贾，直将兄猗顿而弟陶朱，顾翩翩从少年游。竞轻肥，近妖冶，既则杖策而游幕府，逝将筑京观，封鲸鲵，比年矜己诸游诸贤豪长者间，游道广矣。……公八十而未衰，仲五十而未艾，夫有所授之矣。籍公负盛气，务上人，投之儒必为平津，投之贾必为端木。
　　　　《太函集》卷16《非非篇》

1353　潘之先自婺徙(歙县)岩镇，……(图南)始受书家塾，父命之贾，图南弗善也。俯而深惟贾者徒慕诚而穴市中，直糊其口耳。吾曹固将攻百家茹千古，诚何慕焉。遂载五车归，瞠乎从二昆后。汀州(世父)大喜。则谓图南：“乡人什七贾而什三儒，不端行而道儒，则弁行而经贾矣。藉第令得径，曾何足以一当夷庚；若以舍贾而来，必不以趋贾而去，于吾子行增一美矣，幸哉!”
　　　　《太函集》卷30《太学生潘图南传》

1354　(明歙商吴伯举贾于扬州)，博古重购商周彝鼎及晋唐以下图书，即有奇，千金勿恤。举一子，始冠，业已倾江都诸生。……伯举慷慨持大体，诸吴有不决，率片言析之。往往居贾人间，诸上贾西面事之为祭酒。其居贾故久，握算故长，独内外应务、解纷、结客、课子，日不暇给。
　　　　《太函集》卷15《赠吴伯举》

1355　公姓汪氏，讳玎，字德洪(休宁人)。……父命商于菊邑双河口，交易以公道自持。后游贵邑申庄，见厥俗仁厚，遂居商之，罔道弗干，罔利弗取，恂恂然贞诸度，无远近莫不喜道其德。……子曰植，好文墨，雅饬干蛊，绰有父风。……孙曰沾瀚、汴瀚，质颇粹，命习举业，冀以塞其志。公虽不乐仕进，好以前辈仕者风后进。……公生成化甲辰年十一月二十七日子时，嘉靖丁酉六月八日巳时殁于邸店。
　　　　《汪氏统宗谱》卷37《墓志铭》

1356　处士讳坦，字万厚，姓汪氏，号东壑(明休宁人)。……既而出游吴楚，虽托游于货利之场，然非义弗取。其遇物也咸率其直而济之以文雅，此其商而儒者欤!
　　　　《汪氏统宗谱》卷168

1357　汪太学者，讳可训，字尔彝，休宁城西人也。……父一龙，能孝友，多长者行。以赀游芜湖，人兢挽之，因家焉。生三子，太学居长。……十三应童子试，较艺本籍，群试之脱彀，旋芜数数不售。太学念休巨邑也，当县队壁而战者近万人，即士有文何能及有司目。又计程往返千里，以千里之程而希近万偶一之获，此实难。南雍距芜才二百里，扬帆仅一衣带间，舍乡学而取国学，亦足有为。于是遂游成均，谒先师，退就班列，明堂钟鼓得与省考焉。当时时，太学年方壮，才方盛，务博洽多闻以瞻学，欲与其锋而用之。凡当世知名之士，贤人大君子之夙驾南都者靡不识，而一时知名之士、贤人大君子亦各得与语为快，……人罔不以脱颖期。……乃终不得志。……遂辍贴括，顿还旧栖。初太学家计仅粗足，勤营什一狭，太学归而游精覃，思念方不得大用，奇赢小术讵其不能自我力致为。再发货殖传读之，笑曰：“是奚足哉。”爰是营心计，凿空自师，大辟奥堂，创所未有。……积五年，择人人得，任时时成，饰智智治，隆著拟封君矣。徽俗凡锥末起家者，务节缩溪刻忤人情，太学独宽大得之。属朝廷用大司农言，置榷芜关，西蜀雷公来摄事，公余访闾井贤豪，间得太学，一见大悦，出子弟发策质难，去之日，依依江浒不忍别。嗣濑上潘二岳来，濒访亦得太学，见悦有加于雷。历一月，宾见者数四，后则击节奏钥启便室揖入，修家人欢，礼款逾厚为骨戚，有“三日不见鄙吝生”之叹。太学于二君称莫逆，余如罗柱史、张铨部、程观察诸大老曲席折节，指不胜屈。自是干旄之导，山人之衣及曩陪京之游，往来造门无间日，或漏泻二十刻，犹稠迭庭中，太学不厌也。时家大饶裕，太学不亲执管库，权子母息，出入各有司存，年终受成，人不敢以毫忽欺。太学年届四十，忽语人曰：“吾尝读卓澄甫传，跽翁谓饶裕名不易当，即不若散以市义，使义名归我，不然而先王孙有僮奴者八千指，田池射猎埒人君，而一临邛令得难之，毋乃有所不足耶 澄甫之言如此，澍余何人，罔闻知敢后澄甫!”益发箧任侠，急施予，远迩风闻实惠我德矣。太学有子五人，岁延名师督之学，曰：“此余未究之业也，尔小子容一日缓乎 ”尽出所订习经书古文词，严程课督。长子洪仁补博士弟子员，三子洪勋才弱冠，再试弟子高等，奉明经，充选太学。教儿之暇，偕素心友十人，构小苑结社为娱，十人者皆有道贤杰，持方幅不妄举止。太学曰：“吾老友也，造膝命觞，谈圣贤理道德业，否则亦击节朱家郭解为人。”年五十无大疾以天年终。
　　　　《休宁西门汪氏宗谱》卷6《太学可训公传》

1358　君姓方氏，名勉柔，字时刚，号坤斋，歙之寒山人也。……十三工铅椠，行就试有司，汝梓公(勉柔父)心惟家计，伯子读父书，仲子殚什一，食指繁，毋乃不给于供。君勉承父志，遂投笔去，从仲兄贾大梁，谨司出入，练达如老成人。仲兄廉其才，畀以事权，君多多益办，业益隆然大起。夫大梁都会地，流俗争尚奢汰，君约慎自持，谢去游闲，专精化居，所接者皆端人正士，虽贵倨如周藩及诸戚畹，亦且折节下交，争相引重。……后从大梁走云间，道经广陵，见峨舸大坻，慨然曰：“此吾家世业，中叶偶失之，吾不可以不复。”乃谋诸父兄，修盐策之业于淮。淮地商贾辐辏，奸伪时作，不则鲜衣怒马，招摇城市，霍肉浆酒，选伎征歌，殆无虚日。君至益阉然自修洁，兢兢奉法唯谨，故能保其业，不为豪滑所中。……天启乙丑十一月初三日卒，距生嘉靖丁未九月二十二日，享年七十有九。
　　　　《方氏会宗统谱》卷19《坤斋方君传》

1359　予(吴良梓，歙县丰南人)字长公，生嘉靖壬午。贤公为元学正，余分祖也。历三世田舍翁，曾祖积顺公乃以贾起家。祖芳义公早卒。父自请公以盐策游荆裹间。兄良楫，轻黄金，重意气，曳裾王门。寻父客卒于舟，家徒四壁。余适有管鲍之遇，往来吴越齐鲁燕赵之都，出入布帛盐策之场，十有五年。信于言，俭于己，以故长揖而归。年五十九，菲衣薄食，咸子之养。雅好小诗，虽不能追名流取声当世，亦足以畅幽情、涤烦襟也。夫吾族为歙闾右，而贤公世系单微，余举五男，后庶几乎。室人东山程，既嫁，厚奁资妆，懿具四德，易富强，恤贫匮。吾子入库序者，溯洙泗之流，居市井者，修陶猗之术，其力也。
　　　　《丰南志》第9册《附自序》

1360　徽有石潭翁也，梁忠壮之裔也。讳悦(姓程氏)，字廷豫，别号南滨钓叟(明嘉靖时人)。隐于贾，而不沦于贾。居积渐致赀雄一方，而一方之人皆德之。其貌也坦然而朴，其气也蔼然而和，其言也确然有信，其动也秩然而理，其衷也淡然而无所营，昔人谓悃丧而无华，沉毅而有猷者非欤!行谊为郡伯所推重，荐加爵弁，烨然章服之荣。
　　　　歙县《程氏本宗谱 附录 书石潭程隐翁七秩夫妇偕寿图叙》

1361　先生名文林，字毓秀，市隐人也。练江东下，石为梁，水悬注，竹木翳，其土有濠濮之致。舟车辐辏，廛市栉比，溯流而绾其口。先生手一编，坐而贾焉，自称竹石先生。生平孝友，儒雅喜吟，数以佳辰结客觞咏竟日夕，其志不在贾也。配孺人毕氏绝贤，生子璇，又尝脱簪珥为先生置妾，生琬，孺人视琬与璇等(称难夫妇矣)。璇世父业为廉贾，以信义行市中，不出，而远近归之如流，家益大起。璇念其父母有隐德，世鲜知者，为集先生诗刻之，既稍稍有闻矣。
　　　　《许文穆公集》卷7《竹石先生像祠记》，又见乾隆《重修古歙东门许乐宗谱》卷10

1362　(许)琰稍长，(其母)遣从诸叔父游江湖，乃时敕之曰：“汝父早逝，吾夙夜惧汝弗克自树，毋习宴安骄奢堕行圮业为先人羞。”琰乃砥志砺服贾之事，而心否计然之术。惟延访诸士人，乐闻礼义以自志式。故家虽殷裕而接物撄事敬让以和，罔旷逸骄纵之习焉。
　　　　歙县《许氏世谱》卷6《寿节妇罗孺人六十序》

1363　太学讳尤德(姓陈氏)，原名祖治，字君明，号瞻墀(明末休宁人)。……长嗜学古，博通群书。性孝友，然意气自豪。世家素封，善交游，海内名流恒欲得而交之，故座客堂满，樽酒不空，有北海之遗风焉。生平不以财废义，周急扶危，蠲租贷逋，懿行未能悉数。
　　　　休宁《陈氏宗谱》卷3

1364　(黄)翁讳长寿，字延址，别号望云。歙孝行里潭渡人。……少业儒，以独子当户，父老，去之贾。以儒术饬贾事，远近慕悦，不数年赀大起。驻维扬理盐策，积贮益浩博。不效啬夫，徒为自封已也。人有缓急赴之皇皇如不及，凡伐于饥者、寒者、疾者、殁者、贫未婚者、孤未字者率倚办翁，翁辄酬之如其愿乃止。……嘉靖庚寅，秦地早蝗，边陲饥馑，流离载道，翁旅寓榆林，输粟五百石助赈，副都御史萧公奏闻，赐爵四品，授绥德卫指挥佥事，旌异之。翁云：“缘阿堵而我爵，非初心也。”谢弗受。翁虽游于贾人，实贾服而儒行，尝挟资流览未尝置。性喜吟咏，所交皆海内名公，如徐正卿、叶司徒等，相与往来赓和，积诗成帙，题曰《江湖览胜》并《壬辰集》，前太史景公赐为之引，梓成藏为家宝。
　　　　歙县《潭渡黄氏族谱》卷9《望云翁传》

1365　中翰兄(吴希元，明歙县人)下帷之暇，兼督贾事，时而挟书试南都，时而持算客广陵，孺人两以嘉言进，其论贾则曰：“良贾深藏若虚，无移于侈汰。”论儒则曰：“荣华非可侥得，无逐于倘来。”岁己亥，三殿鸠工，司空告匮，有言诸素封拥厚资，不佐国家之急者。中翰兄问策于予，余亟以卜式事讯，而孺人从中赞之，乃献万金，供将作费。天子义而旌之，授兄文华殿中书舍人。敕命至日，冠翟拖帔，里人夸然。中翰兄既官，归筑室溪上，鼎彝在陈，图书在壁，足不窥户，宛如身在三湘五岳商周秦汉间也。戒诸侍者曰：“无以委琐混而翁。”家柄一秉孺人，而翁乐此以终余年耳。孺人出纳必稽，扃钽必固，粢盛必洁，客羞必精，中翰兄所欲为，不言而先意承之矣。中翰疾委顿几三载，孺人亲为调药，竟不起。乃剖资产授六子曰：“而父若祖，戮力以有今日，第合之则盈，分之似啬，虽观者犹羡以为盈，愿尔曹自以为啬，则骄奢不生，家且益炽矣。”……诸子既分居，各治垣屋园林，如三溪阁、松云馆、上花园等。
　　　　《丰南志》第5册《从嫂汪行状》

1366　汪钅，字惺凡，(明休宁)上溪口人。性恺悌，旅京口，同舍有遗金五百两，留还之，其人愿分其半，不受。……尝出橐中装，与兄积箸，不问出入。居尝研精理学，欲希圣超凡，自以为字。以子康谣贵，制诰有“推产同气，并其瘠而不居；还金舍人，当奇穷而愈固”语，祀乡贤。
　　　　康熙《休宁县志》卷6《人物 孝友》

1367　次公(吴季常，明末歙商)少娴公车言，游成均，厌弃之曰：“人生行乐耳，斗功名于鼠壤，弛日月于驹隙，终何益哉!”于是脱迹尘中，蹑身霞上，凡人间俯仰，算筹衡纵，抵质兼并以取赢，一切不闻不见，并付之不为。明松介石，抹月披风，三百枯棋，十千名酒，日与上客懿亲游戏为乐。退则披古帙、艹热异香，清散逍遥，不知何者为诽、为誉、为莞、为枯、为少、为老，几古之得道善忘者矣。……公侠似鲁朱，而不喜游说纵横，富似卓郑，而不喜求田问舍。
　　　　《丰南志》第4册《季常吴次公六十序》

1368　郑生名作，字宜述，号方山子。尝读书方山中，已，弃去为商。挟束书，弄扁舟，孤琴短剑，往来宋梁间。……识者谓郑生，虽商也，而实非商也。
　　　　歙县《郑氏宗谱》《明故诗人郑方山先生墓图志》

1369　(江)世鸾公，若鹏公第五子，恂恂雅饰，贾而儒者也。市隐南婵邑中，名士乐与偕游。
　　　　歙县《济阳江氏族谱》卷9《明处士世鸾公传》

1370　公讳朴，字景文(歙县人)。父启南公，大父龙田公，皆以文学世其家，名噪胶庠。幼颖异，即克继志事。早罹母吕孺人艰，两尊人砚田不登，家日寝落，公未敢以饔歹烦父祖忧，辄屏弃经生言，更修卓郑业。然终以儒贾不肯事龌龊琐屑，较计锱铢，滋息日亦薄，赖伯兄善征逐，家稍隆隆起。……虽读书未竟其志，亦岂可于贾人中求之哉!公生万历丙申，殁顺治甲午。
</div>
    <div class="pagination">
<a href="明清徽商资料选编_page46.html">上一页</a><span>...</span><a href="明清徽商资料选编_page42.html">42</a><a href="明清徽商资料选编_page43.html">43</a><a href="明清徽商资料选编_page44.html">44</a><a href="明清徽商资料选编_page45.html">45</a><a href="明清徽商资料选编_page46.html">46</a><span class="current-page">47</span><a href="明清徽商资料选编_page48.html">48</a><a href="明清徽商资料选编_page49.html">49</a><a href="明清徽商资料选编_page50.html">50</a><a href="明清徽商资料选编_page51.html">51</a><a href="明清徽商资料选编_page52.html">52</a><span>...</span><a href="明清徽商资料选编_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
