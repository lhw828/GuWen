<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 199 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 199 页/共 502 页
  </h1>
  <div class="content">
   ○三品卿衔兵科给事中袁甲三奏、带勇之同知臧纡青、难以驾驭。得旨。随时驾驭。妥为之。若稍有观望。及失利之处。著照去□山戊不□雷以諴办钱江故事行可也。　　

○以安徽凤台县练勇剿贼出力。赏文生王恩绶等、职衔奖叙有差。　　

○甲辰。谕军机大臣等、胜保等奏、窜匪奔入高唐州。请飞调大营步队官兵各摺片。昨有旨。续询僧格林沁、何以并不拨兵进剿。并令将连镇余匪。赶紧肃清。此时窜匪。已于初三日。突入高唐州城。闭门拒守。胜保带到马队。不过数百余名。沿途杀毙长发老贼数百名。跟踪赶至该州东关街内截杀。因该州兵勇无多。并未准备。城门大开。致该逆得以占踞。现在培成、那敷德、虽已带马队。与德勒克色楞赶到。分布城厢四面。惟讯据获贼供称。有占踞东昌济甯之意。必须迅速添兵剿办。方不致再有蔓延。并据贼供。此股系逆首李开芳带贼先行。林＜氵凤＞详尚在连镇。而胜保进剿之兵。并无步队。亦无炮位。著僧格林沁、迅拨步队精兵千名。星夜赶赴高唐。饬令克期到齐。不得稍涉迁延。应带炮位。亦即设法携带。并著飞饬善禄、仍令驰往胜保军营会剿。并可统领步队前行。至连镇贼匪。尚有逆首在内。尤当迅筹攻克。不得更令乘闲兔脱。本日据载龄奏探初二日。贼众系向东面逃窜。是连镇东面、堵御不力。确有可凭。该大臣当严饬各营。面面兜围。风雨昏夜。尤应加意防范。总期即日埽除净尽。勿留余孽为要。将此由六百里加紧谕令知之。　　

○又谕、胜保、德勒克色楞奏、追贼至高唐州、逆匪入城抗拒、现筹攻剿一摺。该逆乘马逃窜。虽甚剽疾。究在恩县腰站。均有逗遛。崇恩所派参将定顺、游击文英、设伏之兵。何以未见要击。高唐州城兵勇虽单。该州知州究在何处。何以我兵在关厢杀贼。尚不知闭门拒守。殊出情理之外。此股窜匪。无论有无逆首在内。总宜迅速剿灭。若稍事耽延。使贼喘息已定。不但南奔济甯东昌为可虑。即该州城内之人。被其裹胁。剿办亦已不易。且恐连镇之贼。再有续窜。胜保大军。必至腹背受敌。现在已谕僧格林沁、照胜保所请。迅拨步队。前往接应。善禄步队官兵。于何时驰抵连镇。此次曾否折回南路。叠次奏报。未据叙及。令胜保处既急需马队。即可令该将军统带前往。仍合为一军。以资得力。连镇至高唐州。尚有二百余里。恐步队行走稍迟。所调就近地方兵勇。著崇恩星速拨往。不准片刻迟延。附近各处。有存营大炮。比之大营调运较为近便者。亦著飞调解往。总以神速为要。东昌济甯。皆系繁富之区。水陆冲途。极关紧要。崇恩现在德州。所有东昌济甯防守事宜。即责成崇恩、督饬厉恩官、黄良楷等、严密防备。多设侦探。一闻贼踪入境。即与大军前后夹击。傥有疏失。惟崇恩是问。不得专诿之地方文武也。本日复谕百胜、王梦龄、酌拨兵勇。渡河迎截。著胜保一并飞催前来。统归调遣。其高唐州文武下落。即著迅速查明。如有逃避情事。即行严参治罪。将此由六百里加紧各谕令知之。　　

○又谕、本日复据胜保等驰奏、该逆于初三日。窜至高唐州。入城坚拒。经胜保等派拨马队。驰赴茌平。设伏截剿。惟逆势剽疾。利在奔突。若堵剿稍迟。该逆由山湖两路。直趋而南。则丰沛一带。适当其冲。一经乘虚偷越渡河。必致复肆鸱张。仍图北犯。此时惟当前后夹击。务将此股凶悍老贼。就东境截杀无遗。方为上策。百胜、王梦龄前奏、备防兵勇。尚不单薄。各属绅耆。自练民勇。亦均可协同攻守。著百胜等于接奉此旨后。一面派拨兵勇。严扼黄河要隘。一面飞探贼情。相机渡河。于北岸迎剿。总期并力兜围。毋任再有窜逸。傥河防稍有疏虞。堵剿不力。任令贼踪阑入。朕惟知以军法从事。勿以节次严旨。视同具文也。懔之。　　

○又谕、陈启迈奏、赴楚援兵、遇贼接仗失利、折回义甯州城、现筹防剿等语。前因湖北崇阳通山一带。贼众肆扰。其地与义甯接壤。叠经谕知该抚。迅催带兵赴楚之罗玉斌、星速前进。兹据奏称、该副将于江楚交界。遇贼接仗失利。折回义甯。是楚省贼匪。已阑入江西边境。著即严饬罗玉斌、督兵竭力固守。万不可令该处州城再失。致干重咎。该抚所派赣州兵勇。驰往协防。务当飞速前进。不准稍有延误。俟将窜入江境之贼。击退净尽。仍饬罗玉斌、带兵赴楚。将崇通匪徒。协力剿除。以为楚省援应。所有解往湖北饷银。并应解金陵兵饷。均著悉心筹画。设法运往。不得因道路梗阻。任意稽延。致误要需。至各省照例陈奏之事。自应专弁赍京。不准擅用驿递。该抚奏报军情。将按月例奏之事附入。实属有违定例。嗣后务当分别缓急。不准因内有一二件关涉军饷之事。一概擅用驿报也。将此由六百里加紧谕令知之。　　

○又谕、王懿德奏、钞法不宜纷更。并请停铸铁钱铅钱各摺片。据称户部咨令各省殷实之家。捐赀助饷。有不愿邀议叙者。由官照数发给银票。准俟军务完竣后。赴各省司库领银。虽为广劝捐输起见。惟事涉纷更。恐于钞法有碍。所奏自属实在情形。京局铁钱。现经试铸。因滇铜运解。道路梗塞。采买铜斤。为数无多。不能不权宜办理。以广鼓铸而济兵饷。至铅钱京局现未铸造。该督奏称、恐致私铸日增。物价骤长诸弊。亦不为无见。该省即著毋庸鼓铸铁钱。至该督前奏福建省城。开设官钱铺。试用银钱票。并拟于厦门等处。添设官铺。一切章程。尚属周妥。仍著王懿德、督率在事人员等、认真经理。各省情形不同。补偏救弊。要在随时随地。斟酌筹办。现在度支匮绌。而京师放款尤多。非广铸大钱。疏通钞法。无以济急。该督果能悉心讲求。于该省行之有效。朕方且以该省章程。推行各省。非独于事有窒碍之处。不强该督以所难也。将此由四百里谕令知之。　　

○湖广总督台涌奏、贼匪窜回随州。迎头堵截。得旨。现在湖北情急势迫。总以扼其北犯。及上窜荆襄为要。　　

○以不谙清语。革福陵总管西拉布职。　　

○乙巳。谕内阁、奕山奏、库尔喀拉乌苏土尔扈特盟长、守护郡王印信喀屯、鄂勒缀德勒格尔、情愿捐输马匹。呈请转奏请旨一摺。土尔扈特盟长、守护郡王印信喀屯、鄂勒缀德勒格尔呈称、内地现有军务。因伊子郡王巴图、尚未及□山戊不□。未能前往军营效力。情愿捐马三百匹。以备军需。实属出于至诚。殊堪嘉尚。惟念该王等、自系赖此项牲畜过度。所捐马三百匹。著毋庸赏收。用示朕体恤蒙古至意。　　

○谕军机大臣等、僧格林沁等奏、逆匪连日攻扑长濠、经官兵击退一摺。据称初三初四等日。该逆乘夜攻扑东南长濠。经西淩阿、明庆、督率官兵。奋力击退。逆匪亟思溃围南窜。此次虽经我兵击败回巢。而贼情诡谲。仍恐声东击西。再图乘虚窜逸。现在贼踞高唐州城。虽经胜保等跟踪追剿。已成尾追之势。设连镇逆匪再行窜出。不惟胜保一军。腹背受敌。且恐沿途裹胁。凶焰复张。剿办又形棘手。该大臣总当督饬将弁。迅将此股余匪。就地殄除。即使诱令离巢。亦当设伏要截。断不可任其四路狂奔。或另踞村庄。以致蔓延为患。胜保所带官兵。全系马队。此时逆匪窜踞城池。必须步队官兵。协力攻剿。著僧格林沁仍遵前旨。迅拨步队精兵一千名。酌带炮位。即交善禄统带。星夜赶赴高唐州。与胜保、德勒克色楞、合力攻击。万勿迟延。致误事机。将此由六百里加紧谕令知之。　　

○又谕、长臻奏、严守河口、并分别办理各犯一摺。逆匪北犯以来。到处句结土匪。裹胁良民。为数不少。经大兵痛剿。溃散余党。除长发老贼。罪在不赦。亟应立正典刑外。其沿途被贼裹胁。亦须核其情罪。迅速分别办理。据长臻奏、审讯各犯。取有亲友的保。分别递藉管束。并籍隶各省。道路遥远。暂时羁禁。请饬各督抚酌定章程遵行等语。所议未免拘执。即如现在河口盘获之杨姓一犯。既经熬审明确。的为凶渠罪魁。即应就地正法。立予枭示。若仍照寻常重犯。押解开封。辗转道途。或致疏脱。岂不因拘泥转致贻误。嗣后如有拏获此等罪犯。均著随审随办。无庸转解。其余情罪轻重不等。亦难酌定章程。若远道行查。徒延时日。亦未必尽属可凭。且概行羁禁。人数众多。防范稍疏。转恐滋事。现在偪近贼氛各省。所拏首从各匪犯。惟在随时研讯确情。分别惩办。即罪应末减。或发遣。或递解释放。亦须立时办理。岂能一律监禁。仍待行查耶。长臻现驻陈桥。为柳园兰仪二口策应。盘查奸匪。责无旁贷。近日连镇逆贼。分股骑马窜至高唐。胜保已督率马队。跟踪追剿。沿河一带。尤当严防偷渡。该河督即饬河工地方文武。并力摉捕。毋稍疏懈。致干重罪。将此由四百里谕令知之。　　

○又谕、前据袁甲三奏、贼船窜扰和州。谕令和春、福济、酌量拨兵策应。并迅图克复郡城。兹据该提督等奏称、设法进剿、仍未得手。并请拨河南饷银等语。逆匪占踞庐州。已几半载。福济统辖全省。和春专办庐州军务。若能将逆匪及早歼除。何至筹饷拨兵。毫无善策。现在北窜之贼。尚未殄灭。楚豫交界。处处设防。各路军营。需饷甚钜。即江西各处。亦多道路梗阻。所拨饷银。亦恐缓不济急。著福济等、仍在本省设法劝捐筹办。严核兵勇数目。撙节动用。并将皖省应徵钱粮。及淮北盐课。赶紧督催。以济急需。若坐拥重兵。一筹莫展。又不问邻省情形。专待协拨。设有贻误。和春、福济、岂能诿罪。将此由六百里加紧谕令知之。　　

○又谕、和春、福济奏、请拨皖省饷银十万两、以应急需等语。庐州兵勇。为数较多。所需饷银。自当源源接济。现在山陕等省。拨款已极浩繁。势难再行动拨。汴省距皖较近。邻省军糈。自应协济。且捐输及上忙钱粮等项。当已徵有成数。著英桂等接奉此旨后。不拘何款。即筹拨银五万两。迅速派委妥员。赶紧启程。解交和春军营。一面仍著飞咨和春、派员迎提。毋稍迟误。前据张之万奏、上年贼扰豫省。怀庆许州等处。守城防剿之绅耆。久未保奏。恐民心易怠等语。该处绅民。堵御剿匪。早经谕令该抚等、奏请鼓励。何以日久未据保奏。著英桂等、迅即查明该府州、守城御贼出力各绅民。据实具奏。无稍迟延。将此由六百里加紧谕令知之。　　

○又谕、庐州军营。需饷孔急。自当速筹接济。著陈启迈筹拨银五万两。迅速派员解往庐州。以资接济。江西省虽亦办理防堵。然就现在情形。自较安徽为缓。该抚接奉此旨。务当妥速措办起解。毋稍迟延。将此由六百里加紧谕令知之。　　

○先是马兰镇总兵官庆锡奏、请暂缓采办例进鹿只。据奉宸苑议奏、存圈鹿不敷用。恐误祀典。得旨。著照限送交南苑。不准藉口推诿。现在东陵之防兵。已陆续裁撤。尽可赶紧采捕。庆锡受属员怂恿。罔知缓急。率行请旨。著申饬。　　

○守护东陵贝子载容等奏、畿辅肃清。请裁撤加添守护东陵兵丁。允之。　　

○江南提督和春等奏、设法进剿庐州贼匪情形。得旨。仍应尽力攻击。迅图克复。汝二人责在全皖。今一处之贼。尚不能剿尽。亦何颜对朕耶。　　

○以山东高唐州城被贼窜陷。巡抚崇恩、下部议处。　　

○丙午。上奉皇贵太妃幸养心殿、进膳。　　

○钦差大臣胜保奏、派兵围攻高唐逆匪情形。得旨。布置俱是。迥非前在丰县自诩气象。胜保真可教也。勉力妥速剿办。以副朕委任之苦衷也。又奏、防连镇之贼。续行南窜。于要路设伏。可以痛加惩创。批。殊不可料之太易。　　

○予山东阵亡都司范立亨、守备彭廷赞、千总张朴、外委姚正本、未入流涂凤诰、祭葬世职。　　

○丁未。谕内阁、端华、全庆奏、天津绅民、具呈请缴银钱、兑换官票钱钞一摺。著照所请。于天津设立分局。令该绅民等径赴该局。呈缴银钱。领取票钞。毋庸由县转呈。以归简易。所换票钞。准该绅民等遵照户部章程。于交纳地丁盐课关税。及一切交官款项内。搭交五成。所收银钱。暂存运库。作为收买海运余米之用。其余银两。仍报部候拨。此事即著文谦、悉心经理。务期于仓储钞法。两有裨益。　　

○谕军机大臣等、前以京仓关系紧要。节经谕令怡良、许乃钊、将该省应徵漕粮。妥速由海运津。乃于额徵之米。仅止筹办白粮五万余石。迄今尚未咨报放洋日期。而于徵收折色银两。买米海运。亦未据将赶办情形具奏。似此辗转迟延。必致贻误正供。该督抚等所司何事。现在浙省海运米石。陆续连樯北上。江苏省应行起运白粮。何以尚未全数兑收。其折色银两。究竟徵收若干。采买米石若干。何日放洋。著怡良、许乃钊、于接奉此旨后。迅速筹办。即日奏报。并将余賸银两。催齐解部。不得再事延宕。将此由六百里谕令知之。　　

○又谕、裕瑞奏、遵派防堵巴东利川之松潘建昌两镇官兵。并添派练丁赴楚迎剿。所有粮台事宜。请归湖北派员经理等语。此项官兵。著台涌严催前进。其应行支发款项。即归台涌军营。派员经理。俾与湖北进剿官兵。不致歧异。其川省兵勇所需粮饷。仍由四川筹项。源源接济。并著台涌、随时知照裕瑞拨解。毋稍迟误。再本日据裕瑞奏、已拨银十万两。于四月初八日。领解启程。赴德安襄阳一带投交。著台涌派员迎提。妥为护送。此外各省应拨湖北军饷。现已解到若干。该督粮台。现派何员经理。均著附报具奏。将此由六百里加紧谕令知之。　　

○兵部奏、郑魁士开复副将。可否免缴捐复银两。得旨。郑魁士著免其加捐。嗣后凡原在军营之人。偶获愆尤。旋因奋勉保奏。著不必加捐。其因别项革职后。自赴军营投效者。不得援以为例。　　

○参赞大臣僧格林沁奏、覆查连镇扑出之贼。仍被击回。并连日进攻情形。得旨。连镇之贼。岂容其负嵎日久。又作诡谋。现在两逆已分。首尾不顾。正是天佑我灭贼也。若株守不上紧进攻。待至已出之贼。复回连镇。连镇之贼。或奔窜句合。无论其裹胁又多。剿办棘手。迁延时日。饷项何堪。著速破逆巢。尽歼丑类。或诱之使出。追杀截剿。俾尽无遗。断不能再宽限期也。　　

○江甯布政使文煜奏、宿迁粮台。移至扬州。报闻。　　

○以广东绅士捐助红单船经费。永广广州府文武学额各四名。　　

○戊申。上诣大高殿祈雨坛行礼。时应宫拈香。　　

○遣惠亲王绵愉、诣天神坛。恭亲王奕诣地祗坛。成郡王载锐、诣太□山戊不□坛。怡亲王载垣、诣觉生寺。惇郡王奕誴、诣黑龙潭。贝子载华、诣清漪园龙神庙。镇国公奕湘、诣静明园龙神庙。克勤郡王庆惠、诣宣仁庙。凝和庙。昭显庙。庄亲王奕仁、诣密云县白龙潭拈香。　　

○谕军机大臣等、逆匪由金陵扬州。上窜湖北湖南。旁扰江西安徽。皆以掳船为事。沿江一带。毫无阻截。琦善、向荣、仅于陆路进攻。又不能克期收复。致令贼＜舟宗＞来往自如。若不急图肃清江面。何日始能蒇事。朕闻逆贼又有抢夺商贩木篺、造船添炮情事。如果属实。江面贼船愈众。瓜州艇师、船既无多。且在下游。湖南江西师船。又皆为本省贼匪牵掣。声势不能联络。因思广东所调红单船。日内当可驶入大江。若将此项船只。与现存各船。分作三起。前起驶过金陵。驻泊兔儿矶。以截江安往来之贼。中起驶赴瓜州以上。驻泊土桥。与琦善大军。合剿瓜州。后起仍泊焦山。以防下窜。瓜州一经克复。即将后起之船。上偪五龙山观音门一带堵剿。中起之船。上泊兔儿矶。与向荣大军夹攻金陵。前起之船。驶赴拦江矶安庆一带进剿。并知照和春、福济、濒江设伏。为暗毁贼船之计。似此节节堵截。使贼不至肆行无忌。陆路诸军。方可得手。若瓜州庐州两处克复。一路自镇江泝流而上。一路自安庆沿流而下。会剿金陵。倾其巢穴。自不难逐渐埽除。琦善、向荣、顿兵大江南北。并未攻克一城。为朕分忧。朕博采众论。审度机宜。非用水师横击江面。不能制贼之命。现在红单船只。为数不少。炮勇均可得力。著琦善、向荣、于接奉此旨后。妥速会筹。迅即密商布置。此系江面全局。非专为东南三城起见。该大臣等、如有善策。较此办法尤为扼要者。亦著速议奏闻。总期水陆兼筹。不分畛域。以清江路而殄妖氛。将此由六百里加紧各谕令知之。　　

○又谕、据官文等奏、宜昌失守、荆州情形紧急一摺。逆匪前扑荆州。经官文等督兵堵剿获胜。乃于三月二十日。分三股攻扑宜昌府城。该镇府等出城轰击。毙贼多名。旋即上城守御。贼众于次日聚至三千余名。二十二日。城身因雨塌卸丈余。贼匪即由缺口突入。因而失陷。此股贼匪。是否即由荆门荆州而来。抑系湖南溃败之匪。沿江而上。统计三千余名。其中土匪句结。与裹胁良民。数必不少。是长发真贼无多。若不赶紧埽除。恐愈聚愈众。致令上窜襄樊。于北路关系尤为吃重。且该郡为由川入楚门户。此时各邻省接济饷需。调拨兵勇。均属缓不济急。惟四川相距较近。可以藉资援应。裕瑞所奏驻劄巴东利川之兵。于四月中旬。尚未据报启程赴援。本日复降旨严催裕瑞、迅饬此项官兵。兼程前赴宜昌。俟此股贼匪埽荡后。再行酌量何处紧要。派往调遣。仍由官文就近派员迎提。如带兵之总兵双保、福炘、有意迁延不进。即由该将军严参治罪。台涌、青麟、均有地方之责。虽距该处较远。亦当妥筹兼顾。岂得专管一隅。于荆襄险要情形。竟置不问。楚境贼匪。叠陷郡县。若再令蔓延。该督抚自问当得何罪。昨据裕瑞奏拨饷银十万两。于四月初八日启程赴楚。现在川楚道塞。著官文、台涌、派员绕道迎护催提。毋稍疏虞。本日王庆云奏、筹银一万两。由商南转解襄阳。著一并迎提。以资接济。将此由六百里加紧谕令知之。　　

○又谕、前以楚省贼氛甚炽。谕令裕瑞、将派防巴东等处之松潘建昌兵二千名。令双保等统带赴楚助剿。正月以来。叠经严谕飞催。已不下五六次。昨始据裕瑞奏称、遵旨派往。仍未将启程日期奏报。川楚壤地毗连。剿楚省之贼匪。即以固川省之藩篱。裕瑞于奉拨官兵。延不催令前往。是于事势缓急。全未审度。且此项官兵。若于奉拨后。即行赴楚协剿。则安陆荆门等处。不致失事。又何至贼匪扰及宜昌。裕瑞既已迟误于前。若复心存畛域。罪将谁诿。现在荆州待援甚急。著裕瑞迅饬双保、福炘、统带前项官兵。即日兼程前进。所派赴台涌军营之练丁一千余名。并著饬令先赴荆州。听候官文调遣。本日已谕令官文将此项官兵飞檄迎提。若再有迁延情事。即将双保、福炘等、严参治罪。以肃军令。其官兵练丁等粮饷。仍著源源接济。毋许迟误。前次拨往湖北省饷银十万两。并著飞催委员妥速解往。知照官文、派员迎提。毋稍迟误。该督接奉谕旨后。著即将该官兵练丁等、出境到楚日期。及如何派拨巴东利川、接防官兵之处。迅速由驿驰奏。将此由六百里加紧谕令知之。　　

○又谕、陈启迈奏、湖北逆匪、窜扰武甯、现筹援剿一摺。前据奏称、逆踪甫经退出湖口。复又扰及九江。而楚北崇通等处逆匪。阑入江西边境。罗玉斌赴援楚省之军。致遭挫衄。折回义甯。览奏已深焦急。兹阅陈启迈陈奏各情。武甯县境。又有由楚窜入逆匪。句结肆扰。势甚狓猖。该处偪近义甯。界连楚北各要隘。现在全楚贼氛方炽。而江西袁州、瑞州、九江等属。均有贼匪分窜。若剿办稍有稽延。致该逆愈聚愈众。南昌省垣重地。亦不免因而震动。该抚身膺疆寄。务当计出万全。迅筹扼剿之策。一面添拨兵勇。分投堵截。一面激励绅团。协同守御。尤应随时随地。严缉土匪。尽法惩治。以免到处句结。庶可消患未萌。其近省水陆要隘。并著严密设防。以固根本。仍严饬劝办团练。及带领兵勇之林懋勋、陶旬□金等、设法固守武甯县城。务将此股窜匪。相机殄灭。勿令蔓延。所有此次阵亡之已革知府刘炽昌等、并其余员弁。著确切查明。一并请恤。另片奏、九江、德安、及萍乡等县匪徒、合水陆两路滋扰情形。该抚仍须妥筹策应。并分饬所属。实力堵剿。不得稍涉疏虞。将此由六百里加紧谕令知之。　　

○参赞大臣僧格林沁奏、遵拨兵勇。派善禄带赴胜保军营。报闻。　　

○直隶总督桂良奏、永定河堤工合龙。报闻。　　

○署固原提督丰伸等奏、商雒要隘。安营设卡。报闻。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百三十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。五月。己酉。皇贵太妃慈寿节。上诣寿康宫、行礼。侍膳。　　

○谕内阁、胜保等奏、督兵攻剿贼匪获胜一摺。据称、逆匪窜踞高唐州城。立栅筑垒。意图坚拒。经胜保督饬兵勇。直攻东关。德勒克色楞、进攻南关。培成、那敷德、进攻西关。将木栅全行焚烧。贼党败窜入城等语。此次逆匪南窜。经胜保等督带马队。跟踪追剿。该逆不暇分踞村庄。全股奔入高唐州城。我兵复将城外关厢贼垒。尽行烧毁。逆众死踞孤城。其势已极穷蹙。著胜保等乘此声威。督饬弁兵。迅将此股贼匪。就地歼除。毋令再有窜逸。　　

○谕军机大臣等、胜保等奏、督兵进击、焚毁木栅、毙贼多名一摺。逆匪困守孤城。其势益蹙。正可乘机设法进攻。勿令乘间脱逃。致剿办又形棘手。连镇南路空虚。该逆知我军围攻高唐。必亟思南窜。以冀两股会合。该大臣、现已咨调吉林马队五百名。并抽拨正定固原等营兵一千余名。赶赴高唐。其连镇南路。仍当设法兼顾。断不可使北贼续来。致我军有腹背受敌之患。昨据僧格林沁奏称、善禄已于初九日。驰往胜保军营。此项官兵。应于何处防剿。著该大臣迅即筹画。总期扼要堵截。毋得顾此失彼。胜保近日奏报。尚无矜张自满之意。身为统帅。自应如此戒慎。嗣后益当加勉。毋稍大意。汝既知无待督责。即当实践斯言。以副委任。是所望于该大臣也。另片奏、请将徐州兵勇、择要据守等语。著即传旨飞饬百胜、王梦龄、于兵勇渡河后。即在丰沛所属。及黄河口岸。扼要严防。听候调遣。将此由六百里加紧谕知胜保、并谕德勒克色楞知之。　　

○又谕、向荣奏、金陵叠次堵剿情形、并飞催红单战船、先清江面一摺。我军自四月十八日起。连日攻打太平朝阳各门。并轰击雨花台贼营。虽小有斩捦。而该逆恃其壁垒高厚。濠堑重叠。总欲坚匿以老我师。若但以陆路兵勇。与坚城猾寇相持。殊非筹画全局之策。该大臣因剿办未能得手。欲先净埽逆＜舟宗＞。肃清江面。断贼应援。拟先剿洗瓜州。趁势南向夹攻。克复镇江。至金陵贼船尤众。必须大帮战船。方足痛加埽荡。所奏机宜。朕亦豫见及此。是以昨谕琦善、向荣、将前调红单船只。并现存各船。酌量布置。俾瓜州镇江等处。以次克复。方能直驶上游。制贼死命。与和春等会合。同捣金陵。破其巢穴。该大臣既接叶名琛咨会。知红单船计日可到。著即与琦善筹商。速行专弁往上海迎提。并一面飞咨闽浙江苏各省督抚。转饬沿海文武。催趱进口。其水陆各路。应如何并力夹攻之处。著与琦善、协力同心。毋得区分畛域。再误事机。至上海贼匪。烧毁我兵营盘一节。前据许乃钊奏、因该处游匪。句结夷人所致。经吴健彰劝谕后。夷情尚属安帖等语。朕闻上海起衅。实由我处兵勇。戏侮夷妇。并有抢夺米船等事。致夷人激愤生变。该抚坐船先退。致令兵勇溃散。许乃钊前奏、是否有心掩饰。著向荣确查密奏。不准稍有瞻徇回护。自干咎戾。将此由六百里加紧谕令知之。　　

○又谕、据向荣奏、连日进攻金陵。总未得手。即镇江攻剿情形。亦属毫无把握。现在飞催红单船。一入吴淞口。即驶赴瓜州。以资琦善遣用。并拟分提二十只。赴金陵上游助剿等语。据奏布置各情。与昨降谕旨。大略相同。即著琦善、与向荣、妥筹办理。逆匪窜踞瓜州。久未克复。总缘舟师不能得力所致。此时红单船指日入江。自以先复瓜州为第一要著。镇江金陵。即可次第进剿。红单船只炮勇。均可得力。仍须驾驭合宜。自可扼要制胜。琦善、与向荣、虽分驻大江南北。实则共办一事。总须彼此声势联络。随时知照。务当乘此机会。力挫贼锋。肃清江面。若能迅复瓜州。并力进攻镇江金陵。断贼南北两岸分窜之路。自不难一鼓成功也。将此由六百里加紧谕令知之。　　

○河东河道总督长臻奏、遵覆王履谦所奏、河工糜费。现在力杜浮用。逐年撙节。得旨。览奏尚有限制。然浮冒之处。恐终不免。言之匪艰。行之惟艰。必应力求撙节。核实办理。近来河员习气若何。凡汝之不肯明言。及向来未经入奏者。著一一据实密奏。　　

○以山东协剿丰县贼匪出力。赏知县陈显彝、卢朝安、花翎。知州吴炜等、蓝翎。余升叙有差。　　

○予山东高唐州殉难知州魏文翰、祭葬世职。
  </div>
  <div class="pagination">
   <a href="清实录咸丰朝实录_page198.html">
    上一页
   </a>
   <span>
    ...
   </span>
   <a href="清实录咸丰朝实录_page194.html">
    194
   </a>
   <a href="清实录咸丰朝实录_page195.html">
    195
   </a>
   <a href="清实录咸丰朝实录_page196.html">
    196
   </a>
   <a href="清实录咸丰朝实录_page197.html">
    197
   </a>
   <a href="清实录咸丰朝实录_page198.html">
    198
   </a>
   <span class="current-page">
    199
   </span>
   <a href="清实录咸丰朝实录_page200.html">
    200
   </a>
   <a href="清实录咸丰朝实录_page201.html">
    201
   </a>
   <a href="清实录咸丰朝实录_page202.html">
    202
   </a>
   <a href="清实录咸丰朝实录_page203.html">
    203
   </a>
   <a href="清实录咸丰朝实录_page204.html">
    204
   </a>
   <span>
    ...
   </span>
   <a href="清实录咸丰朝实录_page200.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
