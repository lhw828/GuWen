<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1508 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1508 页/共 1860 页</h1>
    <div class="content">
○陕甘总督李侍尧奏、西安提标、新移驻固原。所有旧制提标中军参将衙署。可拨给新设军标副将居住。其新设副将中军都司。以裁缺守备衙署拨给。至提督衙署。存留交地方官照料。报闻。　　

○原任闽浙总督署浙江巡抚陈辉祖疏报、乾隆四十六年分、嵊县、兰溪、金华、分水等四县。改垦田一顷七十五亩有奇。景宁、常山、开化等三县。开垦田地塘九顷五亩有奇。　　

○予福建南澳镇标左营出洋遭风淹毙兵谢有章等赏恤如例。　　

○癸亥。孝敬宪皇后忌辰。遣官祭泰陵。　　

○谕、此次承办玉册玉宝之大臣官员。著加恩查明交部议叙。　　

○是月。调任盛京将军庆桂覆奏、定例龙毯历二十五年更换。今昭陵隆恩殿龙毯。系乾隆二十二年铺设。至四十三年。质已渐朽、而绒毳尚存。今又四年。绒毳尽脱。因请更换。再更换后。旧龙毯、例应于岁暮、会同盛京工部焚化。报闻。　　

○漕运总督鄂宝覆奏、奉旨令将江西回空漕船。不必拘例按府分兑。俾早回水次者。即先受兑开行。臣现严饬沿途运委各官、星速催趱。及早归次。得旨。事事皆代汝办。汝实可谓称职矣。　　

○巡视济宁漕务内阁学士毓奇覆奏、赣州等帮漕船沉溺。河臣何裕城、在豫省工次。闻报、即行奏闻。至臣等俱在东省。必须派员详查漂没船只人口米石确数。始能具奏。是以时日迟缓。得旨、此过不在汝。鄂宝应于闻信时。一面奏闻。一面详察。是其糊涂处。　　

○陕西巡抚毕沅奏、延榆绥三属。七月中被旱。八月中被霜。秋成难免歉薄。现饬该道府查勘妥办。得旨、览奏俱悉。如有成灾。毋得讳饰。　　

○广东巡抚尚安奏、鸟枪例应查禁。惟合浦县所属之归德图。设有狼兵分守隘口。连山县所属猺人。素以射猎为生。所用鸟枪。请免查缴。报闻。　　

○广西巡抚朱椿奏、民间鸟枪。应照例分别查禁。惟粤西各属境内。猺獞人等、类多山居。时有虎狼出没。必需鸟枪防御。应请毋庸收缴。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百六十五


清高宗法天隆运至诚先觉体元立极敷文奋武孝慈神圣纯皇帝实录卷之一千一百六十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。冬。十月。甲子朔。享太庙。上亲诣行礼。　　

○恭奉重刻五朝册宝尊藏太庙。礼成。谕曰、朕承上苍眷佑。列圣垂庥。平伊犁。定回部。辟疆二万余里。回子伯克。尽为臣仆。和阗良玉。充贡内廷。敬维太庙尊藏五朝册宝。系随时镌造。玉色长短。未能一律。用是选择精璆。特派大臣董率。敬造五朝册宝全分。以今岁孟冬时享。供奉入庙。旧有册宝。送至盛京太室尊藏。玉检金绳。虔申对越。聿昭我祖宗功德之成于万禩。甚钜典也。所有恭造余存未镌各分。朕亲加检阅。其玉色与五朝册宝相符者。均编为庙字号。俟后有举行册宝入庙之事。概用此玉。以昭画一。其玉色较白而未能一律者。另编为喜字号。将来朕归政后。嗣位之皇子。崇上尊称。即将此玉成造册宝。并嗣后皇孙、皇曾孙辈。有承事东朝。尊崇徽号者。皆以此等喜字号玉。一体呈用。永为定制。洪惟我列祖列宗。荷天之龙。重熙累洽。勤求治理。不敢康宁。用克上协天心。暨于朕躬。缵绪承庥。抚有方夏。弗懈益虔。克集大勋。版图式廓。迄今年逾古稀。犹日孜孜。益不敢不敬天益不敢不勤民。自新疆底定以来。伊犁将军、及驻劄大臣。尽皆恪遵功令。抚绥安辑。仰体朕一视同仁德意。新疆万里。无不安居乐土。效悃抒忱。即有一二滋事之臣。如素诚、高朴者。皆不旋踵而败露治罪。不动声色。力加整饬。俾享安全。是以回部伯克内。如色提巴尔第、鄂斯满等。久在乾清门行走。竭诚供役。与内地臣民无异。其派令采玉者。亦皆欢欣踊跃。共效子来。我子孙继序绳承。敬瞻册宝。当益凛天命之难谌。知守成之不易。联内外以同心。设或稍存怠忽。所用非人。以致抚驭失宜。则和阗珍产。未必能源源而至。又或意存徵索。苛求苦累。则不惟玉不可得。而且别启事端。其所关系甚大。思艰图易。可不慎乎。可不戒乎。用是谆切训谕。面命耳提。我子孙当以朕此心为心。凝承鸿贶。笃念前徽。永存无疆之恤。以保无疆之庥。庶无负朕反覆教诫之至意。此旨著录三通。一存内阁。一存尚书房。一存内务府。其敬承无斁。钦哉。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后陵。端慧皇太子园寝。　　

○颁乾隆四十八年时宪书。　　

○乙丑。吏部议准、御史崇泰奏称、考试中书、笔帖式、库使、若人数在五十名以上。请钦点司员二人。五百名以上。钦点司员四人。随同阅卷大臣。校阅录取。其自行拣派司员。随带阅卷之处。永行停止。并请将场内士子试卷。专责满汉监试御史收齐。按交卷先后。入箱封固。即由该御史送交阅卷大臣。当阅卷时。眼同开封校阅。以杜弊窦。从之。　　

○旌表守正被戕陕西紫阳县民王维新妻吴氏。　　

○丙寅。上御懋勤殿。勾到奉天、陕西、情实罪犯。停决奉天斩犯三人。绞犯十人。陕西斩犯二人。绞犯七人。余一百六人予勾。　　

○军机大臣议覆陕甘总督李侍尧奏称、甘省各营。亏缺公费等项银、共十八万二千六百余两。现在实贮在库之驼只节省银、三万二千八百七十三两。即时拨补。又于各营驼只节省款内。借垫公费银二万九百三十六两外。其不敷银十二万八千八百六十四两。将新兵马匹。缓立一年。计节省草乾银五万三千余两。尽数拨抵。其内急制军装借项下。应扣之银一万一千余两。照各营应扣银数。分限五年扣缴。应如所请。其余尚有公费不敷银六万四千余两。应令该督、将新兵马匹。再行缓立一年。所有节省草乾银两。即行拨垫此项。从之。　　

○原任直隶总督袁守侗奏、臣于九月初患病。近方轻减。惟身体尚虚。不能兼程遄行。现拟初七日赴省。遵旨会同抚臣明兴、前往筹办河工。得旨、今全愈否。善为调养。汝非寻常人也。又廑朕念矣。又批、一切不必勉强。　　

○丁卯。谕、册封清语。原系通称。并无上下之别。嗣后朕用以奉上者。俱繙写册表外。其册封皇后、妃嫔、及王、贝勒、以至外藩王等。仍用册封字样。　　

○谕军机大臣等、据明兴奏、胶州问拟缓决绞犯高蔚学、于八月二十四日。乘间越狱脱逃。旋于二十五日拏获。现提刑禁人等到省。严加审讯。分别定拟。另行缮疏具题。请将吏目牛天禔革职。照例免其拏问。知州顾昌运、革职留任限年开复。以示惩儆等语。此等越狱逃犯。目无法纪情节尤为可恶。一经拏获。其原拟情实者。向例即拟立决。则原拟缓决人犯。例应改入情实。以儆凶顽。今高蔚学一犯。系四十七年秋审问拟缓决。脱逃被获。该抚即应改拟具奏。赶入本年秋审办理。况东省已届勾到日期。岂容再迟。乃明兴尚欲审讯定拟。另疏具题。殊属拘泥。岂于此等脱逃凶犯。尚欲入于下年情实耶。明兴何不晓事若此。除将高蔚学一犯。交部入于本年秋审办理外。明兴、著传旨严行申饬。　　

○以侍讲学士叶观国、充日讲起居注官。洗马翁方纲、署日讲起居注官。　　

○旌表守正捐躯河南项城县民杨某妻戚氏。　　

○戊辰。上御太和殿视朝。文武升转各官谢恩。　　

○谕、据王进泰、盛住奏、浙省查抄王亶望赀财。抽换抵兑一案。底册所开物件。未造者至一百宗。原册所无之物。添入者八十九宗非一二人所能弊混。现在经手各员。恃有顶戴。不肯据实供吐请将衢州府知府王士干、嘉兴府知府杨仁誉、杭州府同知杨先仪、钱塘县知县张翥、一并革职。提拏监禁。以便隔别严讯等语。著照所请。王士干、杨仁誉、杨先仪、张翥俱著革职拏问。交阿桂等、一并严讯确情。据实具奏　　

○谕军机大臣等、上年苏四十三滋事一案所有该犯等家属。除已经正法外。其男丁发配烟瘴地方。各犯到配后。已一年有余。是否尚属安静。著传谕富纲、刘秉恬、李本、朱椿、留心查察。如有不安本分。在配滋事者。即行奏明。从重办理。毋得稍存姑息。　　

○又谕、本年各省。被有偏灾地方。如江苏被灾较重之沛县、丰县、铜山、邳州、四处。山东兖州、曹州、二府属被灾最重之各州、县卫均加恩不论月分常予赈恤外又豫省黄河北岸一带。被水各州县并汝宁等府属逼近汝河被水淹漫。俱经降旨令该抚查明。加赈展赈又安徽之凤阳、颍州二府并泗州等属州县因淮水泛涨田亩俱被淹浸经该抚等奏明。量给赈借。但念各该省。除江苏、山东、被灾最重州县。常予赈恤俟漫水稍退。再行停止外其余被灾地方明春正赈已毕。青黄不接之时。民食不无拮据。是否尚须赈恤。并此外被灾较轻。及勘不成灾之处。尚恐民力未能骤舒。应否量予加恩分别酌借口粮耔种。著即一并查明。据实覆奏。候朕于新正再降谕旨。将此旨由四百里谕令知之。　　

○又谕、据王进泰等奏、查审陈辉祖抽换王亶望赀财一案。将王站柱原抄底册。与咨送内务府、崇文门、暨外估各册悉心核对。尚有底册开载之物。而解京及外估各册内。并未造入者。计一百宗。有底册本无。而解京及外估各册内。造入者八十九宗。名色不符者二宗。其为当时有心抽匿扺换。显而易见。请将始终经手检查造册之知府王士浣、杨仁誉、同知杨先仪、知县张翥、革职拏问严审一摺。已明降谕旨。看来此案。陈辉祖首先起意。以银易金。并抽换玉瓶玉山子等件。而经手之各委员等。遂尔通同舞弊。肆行扺换隐匿。已无疑义。自应彻底根究。勿致丝毫遁饰。至陈辉祖称物件繁多。为时匆遽。未及逐件亲验。均系何物。无由知悉等语。王亶望赀物。系上年闰五月查抄。迟至十二月始行起解。半年之久。何致办理匆遽。陈辉祖此时。尚欲遁词支饰乎。至王进泰等、于陈辉祖以银易金一节。并未讯问覆奏。自系因阿桂等不日到浙。是以尚未逐细研究。阿桂等到彼。即遵照节次所降谕旨。逐层严切讯问。迅速覆奏。又本日阅萨载询问国栋供词内。有陈辉祖称、王亶望查抄时。曾求过总督。说金子太多。恐怕碍眼。不如照依时价易银。将来办理顺易。国栋原曾劝阻。陈辉祖执意要换等语。此事大奇。王亶望骩法肆贪。罪恶已极乃陈辉祖于查抄时。尚敢听其嘱求。为之挪换掩饰。推此则何事不可为。陈辉祖受恩最深。乃竟如此昧良欺罔。朕将何以用人乎。况王亶望、乃被抄有罪之人。岂有向承抄大臣讲话之理。此必当严问者。又国栋称、陈辉祖曾说、王亶望抄出朝珠。甚属平常。难以呈进。谕令委员、购买数盘添入。又将自已朝珠。挑选添入。国栋亦曾劝过等语。此更不成话。亦断无此情理。必系陈辉祖将抄出朝珠之佳者私自藏匿反将平常不堪之物。当众人耳目挑选添入以为抽换地步又国栋供称目击委员购买朝珠。也曾问过委员。价值系委员自备等语。更奇。是陈辉祖竟令委员垫银舞弊委员等隐匿偷换。又将何所不至乎。又国栋称、陈辉祖向杨先仪要进金子五百两。过了数日。又经退出。或系总督听见国栋查问。不敢存留等语。此一节更属可笑。自系陈辉祖有心侵用。亦应详讯。又国栋所称、陈辉祖将多宝橱内玉器取出后。止总开列玉器等语。是陈辉祖竟明目张胆。作此穿窬行径。其侵贪劣迹。较之王亶望、更为不堪可鄙又国栋称、陈辉祖逐日将查抄之物。分类取进署内查看。陈辉祖匆遽无暇。何以日日取进查看。岂非自相矛盾乎。此时福长安自已到浙。阿桂亦应一二日内可到。著将朱批萨载、王进泰、原摺。发交阿桂等阅看。逐条严讯陈辉祖。此案业已众证确凿。不患其不据实供吐。不可动刑。如或陈辉祖坚不承认。自应解京审讯。阿桂、福长安、二人内。有先行自浙起程者。即押解进京。无难廷讯也。再查国栋、于本年二月来京陛见时。面加询问此事。伊何以并不据实陈奏。此即与于易简之罪何异。著阿桂等将此严行诘问国栋。令其据实供吐将此由六百里加紧。传谕阿桂、福长安、并谕王进泰盛住知之。　　

○又谕、前以陈辉祖查抄王亶望家赀物件。有抽换抵兑情弊。节经降旨查询。并将此案内原办经手人员。严切根究兹据王进泰等奏、此案始终经手检查造册者。系衢州府知府王士浣、嘉兴府知府杨仁誉、杭州府同知杨先仪、钱塘县知县张翥等语业经明降谕旨将该员等革职拏问矣除该员等任所财物。已经查封外。所有该员等原籍家产。自应一体查抄著传谕萨载闵鹗元福康安舒常毕沅即将各该员等原籍家产物件。严密查抄毋任丝毫隐匿抽换此案系前车之鉴。至萨载奏到。讯问国栋供词一摺。现已批交阿桂等阅看。将此由六百里传谕萨载、并各谕令知之。　　

○福建巡抚雅德奏、台湾彰化县番子沟地方。有漳泉二府民人。聚众械斗。无赖棍徒。乘机抢夺。即饬委台湾知府、会同安平协副将各带兵役。前赴弹压。因思台湾远隔重洋。孤悬海外。奸民连日斗杀。情形自属重大。必得明干大员。前往办理。庶为妥协。据降调布政使杨廷桦面禀、伊在闽年久。台地情形。素所熟悉。情愿亲身前往。因令交卸藩篆起程。会同该镇道府。相度事宜。善为经理。得旨、看来闽省。因总督在浙。武备废弛。屡有事故。汝亦不能辞其咎也。　　

○己巳。谕军机大臣等、本日据何裕成奏、查勘运河堤工。并筹办料物一摺。内称就目下水势而论。自七月十九日消水起。至九月下旬止。陆续消退二尺以外。此后时交冬令。水源更弱。约计明春。尚可减去二三尺等语。漫水下游。设法疏洩入海。为目下第一要务。节经降旨。令该督等广筹去路。竭力疏消。今自七月至九月。仅陆续消退二尺以外。转瞬明年春汛。不可不于冬令水弱之时。豫为筹办。以期积水早涸。运河堤闸。得以及时施工。而民田亦得早为耕种。前据阿桂奏、伊家河可以挑浚分洩。请令袁守侗、先行会同勘办。业经降旨允行。又江南之骆马湖、六塘河、盐河、俱系宣洩运河去水之路。尤宜展拓口门。使得畅达东注。方为妥善。著传谕阿桂、于浙省回京之便。顺道会勘。应行赶紧筹办之处。一面奏闻。一面办理。将此由六百里传谕阿桂、其何裕城原摺。一并钞寄阅看。并谕袁守侗、萨载、何裕城知之。　　

○兵部奏、湖广总督舒常咨覆、湖南省苗粮六十七分。其镇筸镇苗粮三十七分。系分给熟悉苗目。以作赏给苗人牛酒花红银牌等项之资。永绥协苗粮二十分。系选熟谙苗目。量其劳逸。定其多寡。给予工食。保靖营苗粮五分。系分给熟谙苗目支领。为躧缉之用。武冈营苗粮五分。系于各峝寨挑选诚实熟谙苗猺数名。委作苗头寨长。每季游巡。分别奖赏。如有余剩。即留为缉拏盗贼之用等语。是此项苗粮。与各省公费名粮。事同一例。请删除名色。照旧作正估拨。为奖赏苗目等项之需。毋庸募补实兵。至需用赏给牛酒花红银牌银两。分晰造册查核从之　　

○予故刑部尚书德福、祭葬如例。谥勤肃。　　

○庚午。上御懋勤殿。勾到湖广情实罪犯。停决斩犯十人绞犯十二人余一百四十一人予勾。　　

○谕据萨载等奏、徐州、海州、淮安所属。本年被灾较重。请于江属成熟州县。截留漕粮八万石等语江省所属。因下游漫水。连被灾祲。叠经降旨。加恩赈恤。需用米石较多。著照该督等所请于江属成熟州县内。就近截留漕粮八万石以资接济。　　

○谕军机大臣等、据萨载等覆奏拨用赈需银两一摺。首称请拨库项。视之以为请拨户部库项也。前因江省沛、丰、铜、邳四州县灾重令该督抚等、加意抚恤。用项既多。恐该省帑银、不敷拨用。是以于萨载摺内批示询问。该督理应将各灾属、应用赈银若干。该省司道各库。可以酌拨银两若干。是否敷用之处。详悉声叙覆奏。方为明晰。乃萨载等奏到一摺首称请拨库贮银两。以裕赈需之语以为必系该省现贮帑银不敷。欲拨部库银两。及阅至摺后。又称通计本省司道库内。堪以酌拨赈银一百六十万两。将来如有不敷。各司道库内。尚有续收银两。堪以就近酌拨。无需别省协拨。以免运送之烦等语。是该省司道各库。存银本属充裕。何以该督等先称请拨库贮银两。朕日理万几。披览奏牍。虽不惮烦劳。该督等覆奏事件亦不应如是牵混。该督抚皆系封疆大员。何不能仰体朕意若此耶。萨载、闵鹗元、俱著传旨申饬。　　

○以镶红旗汉军副都统明善、为镶红旗满洲副都统。前锋营参领明喜、为镶红旗汉军副都统　　

○辛未。谕军机大臣等、据伊龄阿等奏、查抄陈辉祖在苏州所置田房产业一摺。所办已属详尽。此案陈辉祖负恩昧良。其产业自不可不严行查办。至代为营运铺户商民。业已自行呈首。不必更事株连。著传谕伊龄阿、办理此事。止可如此而止。不必过于张皇也。　　

○壬申。上御懋勤殿。勾到浙江、江西、安徽、情实罪犯。停决浙江斩犯三人。绞犯四人。江西斩犯十四人。绞犯四人。安徽斩犯四人。绞犯四人。余一百四十二人予勾。　　

○谕军机大臣等、据明兴奏、请俟查勘河工事毕。即行起程。赴京陛见一摺。殊属无谓。明兴自补授巡抚以来。未经陛见。夏间因东省有应办事件。伊具摺陈奏。暂停起程。曾于摺内批示。如果该抚瞻恋情殷。应将紧要事件。趱办完竣。迅速起程。前至热河行在陛见。乃今已逾数月之久。又复奏请。俟查勘河工事竣起程。朕岂必欲该抚前来。乃如此哓哓渎奏耶。著传谕明兴、伊欲来京陛见与否。悉听其自便。总由伊久任外省。渐染习气。以致全不晓事若此明兴、著传旨严行申饬。　　

○原任闽浙总督兼管浙江巡抚陈辉祖疏报、定海、嵊县、兰溪、金华、分水、泰顺等六县。乾隆四十六年开垦荒地二十八顷有奇。　　

○癸酉。谕军机大臣等、本日据刘墫奏、办理赈务情形一摺。内称江宁藩库。止实存银四十七万三千余两。苏州各司道库。共可协拨银一百二十万两。较之上年用数。得半有余。仅敷今冬赈用。如或不足。另筹拨济等语。该省赈务应需银两。前据萨载等奏。通计本省司道库内。堪以酌拨赈银一百六十万两。将来如有不敷。各司道库内尚有续收银两可以就近酌拨。毋需别省协济。则是该省赈恤所需。已足敷用。何以此次刘墫摺内。较之萨载前奏。似仍有不敷拨济之意。著传谕萨载令其再行详悉确查。通盘筹画。将实在可以酌拨各司道库银两确数。据实具奏。如该省各司道库。实在不能再拨即行专摺奏明。即降旨酌拨部库银两。豫为筹备赈恤之用亦无不可。又刘墫摺内、称河工经费等用。并无拨赈之款等语。该省因上游漫口。尚未堵筑。所有本年一切河堤工程。并无抢修急需之用。何以河工经费一项。转致不能节省存留。其故亦未明晰。著萨载一并查明。此项银两。作何开销。据实覆奏　　

○又谕、据李奉瀚等奏、子沟挑竣。掣放水平。形势通顺一摺。内称子沟积有清水。自商邱河尾、至兰阳河头。逐段开放清水。较准水平。极为条顺。实有建瓴就下之势。明春桃汛放河。可期一举集事等语。所奏情形。尚不明晰。如所称子沟内积有清水。此水必系旧河所积之清水。抑别有来源。现在逐段开放。是否归入旧黄河正身。畅达下注。摺内均未声明。著传谕李奉翰等、逐一查明。详悉覆奏。至该处工程。据李奉翰等称、此时尚有展宽加深。应挑土方甚多。并有需俟明岁放河以前。再行挑挖之处。可见此项工程。断非可匆遽集事。从前李奉翰等、请令邻省助夫之说。实为无益。徒滋烦扰也。即阿桂、亦有霜降前后。可以赶紧完工之语。朕洞鉴工次情形。降旨展限至桃汛。并饬令直隶等省。停止助夫。免其滋扰。以现在李奉翰等所奏而论。则从前节次所降谕旨。朕早已见及于此。彼时即不停止邻省助夫。亦断不能白露以前。克期蒇工。可见伊等前此所办徒涉张皇。而于要工。仍属无禆也。并著李奉翰等、据实明白覆奏。　　

○定库尔喀喇乌苏新建城名曰庆绥。城门东曰抚仁。西曰向义。南曰溥泽。北曰奉恩。　　

</div>
    <div class="pagination">
<a href="清实录乾隆朝实录_page1507.html">上一页</a><span>...</span><a href="清实录乾隆朝实录_page1503.html">1503</a><a href="清实录乾隆朝实录_page1504.html">1504</a><a href="清实录乾隆朝实录_page1505.html">1505</a><a href="清实录乾隆朝实录_page1506.html">1506</a><a href="清实录乾隆朝实录_page1507.html">1507</a><span class="current-page">1508</span><a href="清实录乾隆朝实录_page1509.html">1509</a><a href="清实录乾隆朝实录_page1510.html">1510</a><a href="清实录乾隆朝实录_page1511.html">1511</a><a href="清实录乾隆朝实录_page1512.html">1512</a><a href="清实录乾隆朝实录_page1513.html">1513</a><span>...</span><a href="清实录乾隆朝实录_page1509.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
