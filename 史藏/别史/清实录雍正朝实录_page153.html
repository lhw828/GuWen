<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 153 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 153 页/共 216 页
  </h1>
  <div class="content">
   ○予故陕西宁夏将军席伯、祭葬。谥襄壮　　

○辛丑。予故直隶古北口提督魏经国、祭葬。谥僖恪　　

○壬寅。谕内阁。今年仲夏以来。京师雨泽愆期。目前甚觉亢旱。朕于宫中斋心虔祷。尚未仰蒙天降甘霖。辗转思维。从来上天之锡福降灾。悉由于人心之感召尚书曰。作善、降之百祥。作不善、降之百殃。古人又曰。福之至也。人自生之。祸之至也。人自成之。盖上天慈爱为心。断无降灾于人之理。其遭值水旱饥馑者。皆由天下人之自取。所当恐惧修省。以凛天戒。若因此而或生怨尤之心。则其获罪更大。而为无忌惮之小人矣。朕深明此理。时刻自儆。切切冀望天下臣民。共修趋吉避凶之道。以承受上天之恩。数年以来。谕之详矣。今兹亢旱之象。或由于朝廷政事之有阙。或由于臣工职业之不修。或由于士民心术之不善。有一于此。皆足以干天和。而致祲沴。傥有无知小人。不察人事感召之故。不知上天垂象之意。狂肆冥顽。敢生怨怼。则乖戾之气。自外生成。上天虽欲宽宥而不可得矣。朕兢兢戒惧。夙夜靡宁。再四推求。欲得致旱之由。急行改易。凡属臣工。均当抚躬自思。何处不能称职。何事应当获谴。一一省察而悛改之。至为士为民者。虽无治人理事之权。而举念之纯疵。居心之善恶。天高听卑。实垂照鉴。苟无自作之孽。必不遭难逭之条。总在吾君臣士庶、各自扪心。省愆思过。勿推于他人而存自恕之念。勿诿诸气数而忘儆惕之心。则和气致祥。时雨甘霖必仰邀上天之恩赐。勉之勉之。著将此上□日、通行晓谕在京官弁兵民人等。咸使知悉。其近京省分。若有缺雨之处。著一体宣示　　

○又谕。赌博之事。败坏品行。荡废家赀。其为害于人心风俗者。不可悉数。欲杜此恶习。则赌具之禁。自不可以不严。朕为此拳拳训饬。至再至三。凡地方大吏有司、有教养斯民之责者。皆当仰体朕心。奉行唯谨。不当视为具文也。京师户口繁多。五方杂处。年来稽查严密。不肖之徒。颇知歛迹。至于外省之稽查。较京师为易。而督抚以至守令。奉行不力。闻省会之地。有公然制造赌具。列诸市肆。而不知畏惧者。百姓之藐法若此。则大小官吏。能辞溺职之罪乎。步军统领衙门。屡次拏获私卖赌具之人。供称贩自外省地方。则外省之疎忽废弛。显有证据矣。赌博难禁。而造卖赌具之禁、尚属易行之事。前年定例。凡失察造卖赌具之知县。照溺职例革职。知府革职留任。督抚司道等官、各降一级留任。著该部将朕此上□日、再行宣谕。傥嗣后有犯者。必照定例处分。不稍宽贷　　

○予故云南临元总兵官魏翥国、祭葬如例　　

○癸卯。谕内阁。仲夏以来。京师亢旱。雨泽愆期。朕心焦劳。无时或释。因思刑狱、上关天和。法司衙门。此时尤当加意。除重罪监候处决人犯、不应宽释外。凡有牵连待质。及候审候结轻罪之人。将来拟罪。不至于死。而羁禁在监者。著刑部堂官。逐一速查。应完结者、即行完结。应保释者。即行保释。俟处暑后再行审明结案。八旗高墙拘禁人犯。著该旗大臣。亦照此速行办理。毋得稽迟。至于枷号人犯。除情重罪大。奉上□日永远枷示者不宥外。其有限期未满枷号之犯。著照旧例。暂行保释。于处暑后补枷。以满期限。刑部、八旗、顺天府、五城御史、可一体遵行　　

○添设贵州安顺府同知一员。驻郎岱。从云贵广西总督鄂尔泰请也　　

○署直隶总督唐执玉疏报、霸州、大城等十四州县、开垦雍正八年分田地、一百七十顷有奇。下部知之　　

○乙巳。谕内阁。每年伏暑之时。停讼停徵。久有成例。况今年五六月以来。直隶山东、河南等省。雨泽愆期。甚觉亢旱。尤宜宁人息事。感召天和。或恐庸劣有司。不遵定例。妄滋扰累。著该督抚通行申饬。时加访察如有生事扰民者。即行题参。从重议处　　

○丙午。靖边大将军傅尔丹摺奏、臣等于五月初六日。至科布多筑城地方。随据乌苏图舒鲁克卡伦驻防之侍卫巴尔善等。拏获准噶尔贼夷塔苏尔海丹巴一名。供称噶尔丹策零、派兵三万。令大策零敦多卜、小策零敦多卜、及大策零敦多卜之子、多尔济、丹巴、三人统领。陆续起程至阿尔泰山奇林地方会合。来犯北路今小策零敦多卜、己至察罕哈达地方。大策零敦多卜、与伊子多尔济丹巴、尚未到齐。见在之兵。止有二万余名。噶尔丹策零、恐哈萨克国闻知。乘虚来攻。预先派兵一万。令大策零敦多卜之子、纳木扎尔达锡。卫徵和硕齐。总领驻防阿尔辉地方。又派兵一万。令诺颜和硕齐、总领驻防阿里马图西拉百尔地方。噶尔丹策零、游牧处兵丁。不过二万名保守。又供噶尔丹策零、前令其妹夫罗卜藏策零、带兵一万名。往阿里马图西拉百尔驻劄。防守哈萨克国。罗卜藏策零、因与噶尔丹策零不和。率领属下三千余户。来到大国噶斯地方。噶尔丹策零闻知。派吴喇忒巴噶满朱追逐。交战被败。复遣喀喇沁杜噶尔之子、查衮追逐。因此大策零敦多卜、迟延未来等语。臣思贼人尚未全至。乘其不备。正宜速迎掩杀。臣等拣选京城各省兵一万名。轻装由科布多河西路、于六月初九日起程。分为三队。前锋统领丁寿、散秩大臣公达福、副都统塔尔岱、率领第一队。参赞马尔萨、副都统承保、西弥赖、率领第二队。臣等统领大兵前进。沿途袭击。其科布多筑城地方。留兵七千三百名。仍旧筑城。防守粮饷。令都统衮泰、总兵胡杰等管辖。科布多河东。系通奇林要路。派定满洲兵二千名。俟都统侯陈泰、副都统阿三到时。驻劄管辖。与衮泰等互为应援。所有统兵起程日期。理合具奏。奏入。报闻　　

○丁未。靖边大将军傅尔丹摺奏、臣等于初九日。分队起程之后。遣前锋统领丁寿、参赞马尔萨、副都统塔尔岱等。统兵率向道官。前行瞭望贼势。在扎克赛河地方。擒获准噶尔贼夷巴尔喀等十二名。据供小策零敦多卜牧场、在察罕哈达地方。离臣等军营。止三日程途。仅有兵一千。尚未立营防守。大策零敦多卜、因途中有病。留驻和博克山。其子多尔济丹巴。已于小策零敦多卜、山梁前驻劄。罗卜藏策零、与噶尔丹策零不和。率领其属。大约不往图尔古特。即往青海等语。臣等乘夜进兵。袭击察罕哈达贼夷。奏入。报闻　　

○副都统格默尔摺奏、腾格里卡伦扎萨克诺尔布。于五月二十八日背叛。扰乱台站。劫掠马匹。旋即逃至滚额尔吉库库乌苏游牧之处。臣即令扎萨克恭格。台吉阿拉布济等。领兵追逐。又令参领巴颜等。追至喀喇果尔地方。见恭格等。已将诺尔布围困。复又脱逃。巴颜等、追缉至蒙古尔托罗海地方。擒获诺尔布。并其佐领里塔尔、与恭格等、押解回营。其效力之扎萨克台吉弁兵等。查明具奏。奏入。报闻　　

○戊申。副都统达鼐摺奏、青海原扎萨克公墨尔根戴青拉查卜等。悖逆逃遁。渡梭罗木河而去。臣等率兵追至河滨。先将其子察罕拉布坦生擒。随整兵往击拉查。卜营寨。拉查卜畏迎降。跪叩投诚。臣等率领由梭罗木河大路。回至青海游牧处。其效力之台吉弁兵等。查明具奏。得上□日、从前亲王戴青和硕齐察罕丹津、一闻伊侄拉查卜逃走。即将拉查卜部下人等收回。察罕丹津、历年效力行走。今已老病。仍感恩效力。甚属可嘉。著赐大缎二十疋。再发银一千两。令其酌量赏伊部下效力人等。拉查卜、虽系伊兄之子。朕知其素不相睦。至拉查卜之子、察罕拉布坦。能知伊父之非。不肯同逃。殊属可悯。拉查卜甚属庸愚。虽无故逃遁。见我兵追赶。即便迎降。罪尚可恕。著将伊送至京师候将伊逃遁之故问明。将伊交察罕丹津之处。另降谕上□日。其拉查卜公爵。朕尚欲令其子、察罕拉布坦袭替。并晓谕知之　　

○改广东阳山县星子、朱冈、巡检二员。归连州管辖。从广东总督郝玉麟请也　　

○己酉。谕大学士等。大将军傅尔丹奏称、被获准噶尔丹巴供云。噶尔丹策零之妹夫罗卜藏策零、将伊属下三千户。带领归至大国噶斯。噶尔丹策零闻知。追赶被败等语。今噶斯正值青海有事之秋。傥罗卜藏策零、率众来归。或系贼人诡计。著速行文达鼐、众佛保等。远设巡哨。侦探信息。傥噶斯路途。有准噶尔贼人来归者。将我兵整齐预备。务加详审。果系真实。将伊头目数人。送至京师。其余人等、于汛界内。有水草处暂住。从优养赡。一面派兵照管。一面奏闻请上□日　　

○谕刑部。凡窃贼满贯者。定例拟绞监候。此等贼犯。论其情罪。无可矜原。而每年秋审之时。按律又不至于处决。是以往往监禁多年。不行结案。即该犯有悔过改恶之心。亦无自新之路。著刑部将各省此等贼犯、已经三年者。一一查出。酌其情罪。或应释放。或应减等发落。并日后再有过犯、如何从重治罪之处。一并定议具奏　　

○升一等侍卫四十三、为永陵总管　　

○庚戌。上召入大学士九卿等、谕曰。自五六月以来。直隶、山东、河南、雨泽愆期。亢旱日久。我君臣间。必有上干天和之处。仰蒙上天仁爱。特以旱灾垂象示儆。朕心忧惧焦劳。时加修省。展转思维。无以自解。此皆朕薄德之所致。无可推诿。但大臣等、亦当敬畏悚惕。省愆思咎。各矢诚心。寤寐警勉。念此三省数百万苍黎。皆吾赤子。将来秋禾不登。无以养生。必致狼狈。若不先期筹画。多方储备。临时虽欲补救。亦恐无及。著大学士九卿等、悉心酌议。作何先期料理。务期人力能周。救荒有策。米谷可以转运。膏泽不致稽迟。俾此被灾民人。咸庆生全。无一人转乎沟壑。如此、则朕之殷忧。可以稍释于万一。或邀上天慈鉴。稍宽吾君臣之谴责也　　

○谕刑部。在京监禁人犯。其情罪尚轻、按律不至于拟决者。已令该部该旗、查明暂行释放。俟处暑后。再行酌议宽减归结。其外省轻罪人犯。亦应酌量加恩。著将已经到部之案。其中有问拟徒杖。而准其折赎者。该部查出。悉行宽免结案　　

○以原任礼部尚书石文焯、署直隶马兰口总兵官　　

○宁远大将军岳钟琪疏报、臣遵上□日于巴尔库尔。相度地势。建筑城垣。城身周围八里。高二丈。根宽二丈。顶一丈。择于本年四月十五日兴工。并月城、炮台、角墩、垛墙一应土工。于五月二十九日。俱已告竣。其四门城楼、石桥、角楼、见在次第建造。其工价等项。造册呈览。请敕部核销。下部知之　　

○予故贵州古州总兵官苏大有、祭葬如例　　

○辛亥。宁远大将军岳钟琪疏报、贼夷围困鲁谷庆。四十余日。赖汉回官兵。协力固守。杀死贼人二百余名。带伤者甚多。贼人见攻鲁谷庆城不下。遂围困附近之哈喇火州城堡。用木梯三百余副、为攻城之具。回民等、用枪击死贼人三百余名。贼众一闻大兵应援之信。仓皇逃遁。遗下马匹刀枪等件。并抛弃所造饭食而去。及总兵官张元佐等、领兵兼程前进。贼众已远遁无踪。张元佐等、到鲁谷庆城下。回目额敏和卓。及回民老幼男妇。出城迎接。欢声震地。张元佐等、因天气炎热。马匹疲乏。虽官兵奋勇灭贼。不敢穷追。今臣将派往之马兵。拨存一千名驻劄鲁谷庆。其余兵丁。俱行撤回。若贼夷又率二三千人来侵。则官兵与回兵。可以抵御。傥倾众而来。臣当亲统大军。就近巢□刀杀。以免我师远行。若必令回民迁入内地。则俟我军进击乌鲁木齐之后。即令官兵一千名、护送行走。更属无虑。得上

□日、贼夷侵犯吐鲁番之举。实由我军屯运粮石启衅。以致有不得不应援之势。今官兵遄行。空劳往返。恐将来似此无益之举正多。不知大将军亦曾计及此否。此番回民感戴救济之恩。欢声大震。将来贼夷切齿于吐鲁番。必思报复。以大力侵凌之。傥至狼狈流离时。不知仍似此感戴乎。目今贼夷以三万众侵犯北路。见据靖边大将军傅尔丹等奏报。前岳钟琪曾有亲统大兵、前往吐鲁番巢□刀杀、而留纪成斌看守之奏。假若贼人此番。不向北路而向西路。将贼众分为两大队。以一队先侵吐鲁番。及岳钟琪领兵应援前往。贼人又以大队侵犯军营。再散其丑类于塔尔那沁、及图呼鲁克等处。不知我军之力。尚可从容肆应否。今贼夷围困鲁谷庆、哈喇火州二城。官兵冒暑远行。疲劳士马。未遇一人。未戮一贼。而岳钟琪奏摺中、有奋勇灭贼之语。将以此番之举。遂谓建功树绩于戎行乎。贼夷闻风而遁。可谓惧我军威乎。即留兵驻防、与迁移回众。朕意尚无定见。大将军身在军营。与遥揣者不同。若果确有所见。自当因时制宜。以身任之。总之向后若有应援吐鲁番之举。只可委将发兵。便贼首亲来攻取吐鲁番。大将军亦不可统兵亲往。吐鲁番一切事宜。岳钟琪当与伊礼布、常赉、石云倬等。详密筹画。作速定议　　

○壬子。实授宗室塞尔黑、为内阁学士兼礼部侍郎　　

○以署盛京礼部侍郎左副都御史申珠浑、兼理盛京刑部侍郎事　　

○署陕西总督查郎阿疏言、西凤二府。拨运甘肃等处米一十五万石。二府民人领运之时。惟恐远涉长途。或有亏耗。每石多带一二升以备添补之用。今途次安行。并无亏折。据收粮之员节次具报、正米之外。多交余米。或数十石、至数百石不等。交足之时。可得米千余石。将米一并收贮。于边储军粮。均有裨益。得上□日、数年以来。秦省民人。运送军需。俱无迟误。是以朕屡次加恩以示优恤。兹因挽运西凤米粮。以资军食。特令加添脚价。务期运送从容。而领运之民人等、敬谨承应。于交完正米之外。尚有余米交官。其急公敬事之念。甚属可嘉。著该署督等、查明交米多寡之数。分别赏赉。务令本人实沾恩赐。勿致胥吏中饱。以副朕加惠秦民之至意　　

○协办西宁总兵事务都统德成等摺奏、讯问被获逆贼诺尔布里塔尔等、供称青海各部落。合谋令我率腾格里兵丁反叛。郡王额尔得尼厄尔克托克托奈之子、阿拉布济。亦欲作乱。约将青海全军。前来救援等语。谨此据供具奏。得上□日、朕料青海王台吉等。世爱国恩。断无负恩背叛之事。亲王察罕丹津、一闻伊侄拉查卜遁逃。即遣人追赶。郡王盆苏克汪扎尔、闻达锡策零搬移。即率兵将达锡策零带回。郡王额尔得尼厄尔克托克托奈、父子宣力行间。伊子协理台吉阿拉布济。见在与恭格、一同追擒诺尔布。伊等果有异心。宁肯如此奋勉宣力乎。著将诺尔布、里塔尔、俱解送来京。讯明原由。再行办理　　

○旌表江南南汇县烈妇。顾奇妻朱氏、强奸不污。被刃殒命。给银建坊。入祠致祭如例　　

○甲寅。上以雨泽愆期。斋心祈祷。并命各部院大臣官员。设坛斋戒。是日、甘霖大沛　　

○乙卯。宁远大将军岳钟琪摺奏、据救援吐鲁番。松潘总兵官张元佐回营。带准噶尔投诚回子麻木雅儿、道俩二名。供称噶尔丹策零之弟、罗卜臧舒努。娶哈萨克阿布尔海里汗之女。见在哈萨克地方居住。前正月间。遣使到噶尔丹策零处。争论其父所遗产业。又因噶尔丹策零、杀其母、并其同胞之妹、与弟。讐怨甚深。欲发兵相战。二月间。哈萨克阿布尔海里汗、发兵七万。令伊弟布尔海里、统领。将吹塔拉斯地方。所居准噶尔一千户人畜。俱已掳去。又将准噶尔、在别处牧放之马。掳去二三千匹。又噶尔丹策零、去年九月间。遣使往叶尔启木哈什口□戛尔和通地方。勒索马三万匹。此三处回子。俱已反叛等语。理合具奏。奏入。报闻　　

○丁巳。谕内阁。朕因今年五六月间。直隶、河南、山东三省。雨泽愆期。宵旰焦劳。无时或释。深恐秋稼不登。百万黎民。艰于粒食。将来救荒济困。人力难周。特命大学士九卿等、竭虑殚心。为先事图维之计。以赎上天之谴责。稍解朕心之忧烦。昨大学士九卿等会议、截漕通商。及遣官分查、赏给耔种捐谷议叙各条具奏。朕已一一允行。又特降谕上□日。将山东、河南二省。本年漕粮。暂停徵收。盖欲使本地之米。散布于民间。更胜借资于他省也。今据河南署抚张元怀奏报、河南、南阳、汝宁、归德四府。从前陆续沾被甘霖。六月十四十五两日。开封省城、大雨滂沛。四野沾足。又据山东巡抚岳浚奏报、东省自六月以来。陆续得雨。六府九州。膏泽已遍。直隶署督唐执玉、亦以所属得雨之州县。陆续奏报。观此景象。仰蒙上天矜悯下民、而赐以生全之庆。将来即有成灾之州县。亦不至于甚广。人力尚可展施矣。朕以手加额。既感且慰。其廷臣所议预筹各件。朕意仍照前议预备为是。惟是本地绅衿富户、捐谷助赈、予以议叙一条。此等事向来奉行不善。辄生虚冒滥窃之弊。且捐谷多寡如何分别。议叙之处。原议俱未明晰。恐临时难于遵行。亦须预先定议。又河东二省漕粮。暂停徵收。将来成灾之处。自另有恩上□日。其不成灾之处。或用拆色交官。或仍徵本色。将此谷石、即粜卖于本省之民人。二者孰于民间有益。著大学士九卿、再行详议具奏。寻议、地方绅衿富户。捐谷十石以上、至三十石者。分别。给以花红扁额。二百石以上、至四百石者。分别给以顶带。该地方捐谷至三千石以上。将地方官从优议叙。仍严行申饬。毋得抑勒苛派。以滋烦扰。至河东二省。本年应徵漕粮。请照例折徵银两。于民间甚有裨益。从之　　

○谕兵部。前降上□日令陕西固原提督樊廷、于秋凉时来京陛见。其印务、著范时捷署理。今署陕西西大通总兵官管承泽、带领兵丁。前往柴旦木地方驻劄。其西大通总兵官印务、著范时捷即前往署理。固原提督事务紧要。樊廷到任。且不必来京陛见。候谕上□日行。若有应奏事宜。著具摺陈奏　　

○命刑部右侍郎王国栋、前往河南。工部右侍郎赵殿最、前往山东。各办赈务。兼理稽查匪类、缉捕盗贼之事　　

○一等精奇尼哈番那穆渣布、缘事革退。以其族侄口□戛尔当、袭替　　

○戊午。甘肃巡抚许容、摺奏青海事宜。一、青海乱贼。必宜严惩。诺尔布等。敢行称乱。搅扰台站卡伦。比之拉查卜等之潜逃。罪尤重大。见在抢夺台站之达锡策零、已经王盆苏克汪扎尔、公阿喇布坦擒拏。应即治罪。而诺尔布之妻子。亦被副都统达鼐、押解来宁。其逃遁之众。务必俘获。诛其魁首。一、西宁兵马。无庸加增。计西宁镇标、额兵四千名。城守营、额兵二百五十四名。又益之以西安绿旗兵一千名。满兵一百名。又应援兵一千名。而镇海南川等兵。亦千有余名。更济之以土兵协防。见在士马富余。守御援巢□刀。无虞不足。一、青海地方。宜移驻满汉官兵。查西宁至柴旦木地方。相去八百余里。而青海居其中。请于适中形胜之地。驻兵防范弹压。一、西大通镇。急宜专员办理。大通一镇。左为西宁唇齿。右为凉甘籓篱。关系綦重。今大通总兵印务。虽德成、冯允中、公同署理。往来照看。不能分身坐镇。署镇管承泽、为人巽懦。恐非将帅之才。请急简贤员。掌管印务。一、噶斯统兵大臣。宜另行选择。诺尔布等之变。副都统格默尔、既不能预先抚驭于前。又不能即行擒巢□刀于后。恐不足以膺兹钜任。查散秩大臣副都统达鼐、办理夷情数载。道里山川。亦已熟悉。近复追擒拉查卜等、功亦可嘉。或以达鼐、专司统领官兵。兼抚夷众。以重职守。一、青海夷人。宜导之以大义。皇上怀柔荒服。一视同仁。即采买骆驼、马、羊等类。亦就彼之所欲售。优给价值。况兴兵费帑。欲巢□刀灭准噶尔之逆贼者。亦惟恐塞外回夷。为其侵暴。取彼凶残。安兹良善。凡经管官员。理宜奉扬德意。明白晓谕。庶夷众咸知。我朝覆庇卵翼之恩。各怀尊君亲上之义矣。奏入。报闻　　

○己未。谕大学士等。陕西、西安、督抚标下。俱有新募入伍之兵丁。必须勤加操演。始可资战守之用。朕思抚标之兵。有抚臣亲自操演。自然技勇日渐娴熟。督臣见驻肃州。其标下弁员。又大半随往军营。见驻西安者。未必多人。或至训练稀疎。亦未可定。侍郎马尔泰、办理军需。驻劄西安。著将督标之兵丁。随时练习。加意教诲。务使有勇知方。以备国家干城之选　　

○转礼部右侍郎王图炳、为左侍郎。升内阁学士吴襄、为礼部右侍郎　　

○升镶白旗护军统领公博尔屯、为镶黄旗满洲都统。正蓝旗满洲副都统觉罗海兰、为镶白旗护军统领。仍留军营。以左都御史三泰、仍署镶黄旗满洲都统。镶黄旗满洲副都统宗室色布肯、仍署镶白旗护军统领　　

○是日、甘霖复大沛。京师远近沾足　　

○南掌国王岛孙、遣陪臣先教先喇等、奉表谢恩。下部知之　　

○辛酉。改湖北蕲州、汉阳、二营守备缺。为都司佥书。从湖广总督迈柱请也　　

大清世宗敬天昌运建中表正文武英明宽仁信毅大孝至诚宪皇帝实录卷之一百七



大清世宗敬天昌运建中表正文武英明宽仁信毅大孝至诚宪皇帝实录卷之一百八　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正九年。辛亥。秋七月。壬戌朔。享太庙遣裕亲王广禄行礼　　

○癸亥。谕大学士等。噶斯一路。甚属紧要。现今交青海王台吉等。将伊等邀牧之处。如何保护备御等事定议。其柴旦木地方。不必用青海兵丁驻劄。派内地兵丁四千六百名防戌
  </div>
  <div class="pagination">
   <a href="清实录雍正朝实录_page152.html">
    上一页
   </a>
   <span>
    ...
   </span>
   <a href="清实录雍正朝实录_page148.html">
    148
   </a>
   <a href="清实录雍正朝实录_page149.html">
    149
   </a>
   <a href="清实录雍正朝实录_page150.html">
    150
   </a>
   <a href="清实录雍正朝实录_page151.html">
    151
   </a>
   <a href="清实录雍正朝实录_page152.html">
    152
   </a>
   <span class="current-page">
    153
   </span>
   <a href="清实录雍正朝实录_page154.html">
    154
   </a>
   <a href="清实录雍正朝实录_page155.html">
    155
   </a>
   <a href="清实录雍正朝实录_page156.html">
    156
   </a>
   <a href="清实录雍正朝实录_page157.html">
    157
   </a>
   <a href="清实录雍正朝实录_page158.html">
    158
   </a>
   <span>
    ...
   </span>
   <a href="清实录雍正朝实录_page154.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
