<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 122 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 122 页/共 523 页</h1>
    <div class="content">
○予四川湖北阵亡游击靳文铨、玛尔呼善、祭葬加等。世职如例。千总冉斌、祭葬世职。兵丁庆保等十一名、赏恤如例。。　　

○旌表守正捐躯山东金乡县民李东妻李氏。　　

○庚戌。上诣大高殿廷行礼。　　

○幸瀛台。阅冰技。　　

○壬子。上幸北海。阅冰技。　　

○癸丑。谕军机大臣等、明正元旦。朕恭诣裕陵。行三周年礼。所有经过地方。该督等自必循照旧例。于启銮前一二日、先赴差次。并派委妥员、查看道路。但本年直隶各州县被灾较重。虽经节次加恩。并令设厂煮赈。展至来年四月。贫民自不致失所。惟愚氓望恩幸泽者多。闻知朕明正恭谒裕陵。或于通州三河蓟州一带。在道旁环聚叩吁、希冀加恩。俱未可定。试思跸路所经。闲有一二愚民叩阍者、尚应照冲突仪仗之例治罪。至多人环吁。既未便置之不办。又势难概予严惩。况令扈跸之蒙古王公视之。亦觉观瞻不肃。若不豫为安顿。地方官临时或将穷黎关闭就近寺观、不许外出。必致身罹冻馁。是朕欲敬展慕思。而转令灾民受此拘苦。实所不忍。前有旨令陈大文、与藩臬两司、酌量一人前赴差次。此时自己酌定。即当早日前来。带同明干道府大员。赴通州等处。先行查看。如有他处饥民聚集。即出示晓谕。以尔等原籍地方、现在开放大赈。明春又奉旨设厂煮赈、展至四月。无论极次贫民。俱可普沾渥泽。仍将前奉煮赈恩旨。遍贴誊黄。令百姓闻之。各回乡里。至本处灾民。亦应设法安顿。毋任聚在一处。或致临时周章为要。　　

○定四川打箭炉关税、嗣后每年徵银二万两、作为定额。　　

○缓徵山东临清、馆陶、武城、堂邑、高唐、冠、恩、夏津、邱、九州县、水灾本年额赋。　　

○甲寅。以太仆寺卿广敏、为太常寺卿。　　

○截留湖北江夏等州县带徵漕米四万七千八百余石、以备军糈。　　

○旌表守正捐躯直隶新乐县民张文举女张氏。　　

○加赈甘肃皋兰、狄道、渭源、金、靖远、陇西、宁远、伏羌、安定、会宁、通渭、岷、西和、漳、平凉、固原、隆德、静宁、华亭、安化、宁、正宁、合水、环、山丹、东乐、永昌、镇番、古浪、平番、秦、秦安、清水、礼、阶、文、泾、崇信、灵台、镇原、四十厅州县、并西固州同、沙泥州判、庄浪、红水、二县丞所属、被水被旱灾民。　　

○乙卯。谕内阁、给事中谷际岐、参奏长随蔡永清、藉赈搜饱、冒滥名器一摺。据称蔡永清即蔡八、本系原任总督陈辉祖信任长随、陈辉祖治罪后、挟赀来京、结纳包揽、行贿作奸、近复藉灾赈一事、科敛多赀、私肥囊橐、又复违例僭用顶带、且结交贵臣、扶同容隐、请旨惩办等语。此案著交军机大臣、会同刑部堂官、审拟具奏。谷际岐亦著会审。所有摺内指出之府尹阎泰和、著解任质讯。尚书刘权之、朱圭、侍郎莫瞻菉、俱著照摺内所指情节、明白回奏。兼管府尹汪承霈、虽非摺内指出之员。亦著明白回奏。寻奏上。得旨、向来各省偶遇偏灾。办理赈务。虽多方赒恤。而博施济众。自古为难。此在官赈。尚不能人人餍足。何况士庶捐输、为一时义举。更难周遍。本年夏闲、京畿一带猝被水灾。经朕叠沛恩施。开放急赈。且明降谕旨、凡官吏商民、有捐给银米者、听其自行办理。十月内、据明安奏有宛平县民蔡永清、于夏秋闲、曾捐募散给灾黎。又凑办棉衣。并闻其平日经理收养老病婴孩、种种义举可嘉。朕彼时欲赏以顶带。经大学士庆桂面奏、蔡永清从前曾充长随。董诰、成德、戴衢亨、皆所共闻。是以仅令顺天府备办扁额花红。传旨赏给。以示奖励。蔡永清凑集捐施。赀力有限。其曾经散给者、固同声称美。其散给未周者、自啧有烦言。况蔡永清本系长随。其流品原不惬人望。或疑其稍有沾润。亦事所恒有。昨据给事中谷际岐、以蔡永清藉赈搜饱、冒滥名器、结交贵臣等款具奏。当交军机大臣、会同刑部堂官、及该给事中、提集人证、严行鞫讯。不但蔡永清坚不承认。即该给事中所引为证据者、亦全系子虚。至所称蔡永清制备黄亭之事、即使属实。亦因迎接恩赏扁额、尊崇谕旨起见。原无不是。若祇据蔡永清现戴高提梁帽而论。并无人见过伊戴顶带。亦未可遽科以僭用之罪。蔡永清、著释放。伊在京居住、已三十余年。并有坟墓。例得入籍宛平。即交顺天府留心管束。勿令滋事。该给事中胪列蔡永清款迹。系得自传闻。虽审属全虚。尚无不合。惟该给事中参奏大臣等、蒙主窃恩、扶同党蔽等款。此则大有关系。方今纲纪肃清。如果大臣中竟有党和朦蔽、与长随等往来卑污劣迹。若不加以严办。何以儆朝列而肃官常。该给事中既经奏闻。朕岂得置之不办。是以当即降旨、将该给事中摺内指出各情、令刘权之、朱圭等、明白回奏。并将顺天府尹阎泰和、解任质审。傥该给事中所参事事确实。朕必执法严惩。断不因系素所任用大臣、意存庇护。即或所参不尽确实。而有一二端审讯有据。朕亦必立加惩治。岂肯稍涉颟顸。随将刘权之等回奏各摺、交军机大臣、刑部堂官、与该给事中阅看。并严讯蔡永清、其原参各条。全无影响。谷际岐本日亦自陈冒昧妄言。无从置辩。惟称庆桂曾奏明蔡永清原系长随。廷臣皆未闻知。是以前此妄行奏及。一时臆见。百谬丛生。恳请治罪。是其理屈词穷。无庸复加究诘。庆桂供职内廷。朝夕承谕。凡一切面陈事件。外廷原无从与闻。若此等面奏之语。外人皆知。则明系庆桂洩漏。转应明挂弹章矣。朕前于该给事中参奏庆桂与刘权之附和之语。即用朱笔批出、该给事中系属妄言。并非庇护庆桂也。至尚书刘权之、朱圭、均系素有声望大臣。且年齿皆在六七旬以上。若刘权之果有与长随营利之事。何以承受恩眷、列于班联之首。而朱圭又系朕在藩邸时旧学。尤朕所素知。从前皇考并欲用为大学士。其在上书房为翰林时、即以端谨自矢。岂有晚节末路、转不自爱。至与长随下流、分庭抗礼之理乎。至莫瞻菉、阎泰和、亦均询问明确。并无招纳庇护各情节。金光悌、范鏊、据蔡永清供称向曾认识。亦祇因办理善会等事。而章煦、则据蔡永清坚称从未识面。谷际岐何竟有水乳多年、情同昆季之语。试思大学士九卿、皆系朕＜闲＞擢任用、为国家宣力大臣。即小京堂等、亦以备大僚之选。朕从不肯加以嬉笑怒骂。守中庸敬大臣之训。若犯刑章。亦断不宽恕。该给事中竟以毫无影响之语。任意污蔑。殊关国体。科道职司谏诤。设于朕躬有指摘之处。即系妄言。朕转不妨借以自省。所谓有则改之。无则加勉。原不足为朕躬之累。至大臣等名节所关。一遭弹劾即立经剖晰。已蒙不韪之嫌。谝言荧听。岂盛时所宜有。谷际岐即风闻入奏。亦必须事有确证。何得竟以毫无证据之言。妄为指引。如寻常小民、诬告失实。尚应治以反坐之罪。何况身为台谏。肆意诬诋大臣乎。朕阅谷际岐陈奏二摺。文理不通。字体讹谬。不一而足。看来止系糊涂冒昧。尚不至有挟嫌倾轧情事。但似此率臆妄言。恐纷纷相率效尤。将来或实有计图倾陷者、借风闻之语。开告讦之端。若朕置之不问。则科道等必以为朝廷轻视言路。私相窃议。若一一究办。总须交部质讯。纵事白旋经宽释。然已累及无辜。而设机阱陷者、仅以风闻不实谢过。其敝□大必至于党同伐异。公报私讎。亦断不能逃朕洞鉴也。谷际岐率陈瞽说。尚无别项情敝□大。著交部照参奏不实例议处。以示惩儆。顺天府尹阎泰和、著照旧供职。所有此案人证、俱即省释。　　

○又谕、前日吏部请＜闲＞内阁侍读学士一本。例应轮用郎中一员。将各部郎中、按照食俸年分。开单进呈。朕阅单内各员。俱非素所稔知。因黄永沛列名居首。资俸较深。是以＜闲＞用。今据御史游光绎奏称、黄永沛未经保举京堂。又系捐班。从前俸满时。该堂官曾定为不胜外任。恐其人少所表见。并称资格之说。吏部以之选官则可。皇上以之用人则似未可等语。殊属纰缪。国家用人。才行与年劳并重。本无偏废资格之理。凡遇开列请＜闲＞各员。朕岂能遍识其人。自不得不按其资俸。量加擢用。此次吏部本内。如果将不应开列人员。朦混厕入。或将年俸深浅。任意倒置。游光绎自应据实参奏。若黄永沛平日或有别项劣迹。游光绎见闻果确。亦可列款弹劾。乃该御史并未识黄永沛其人。仅以系属捐班。遂谓不应＜闲＞用。试思从前皇祖所用李卫。皇考所用李世杰。何尝非捐班出身。而历任封圻。政绩卓著。朝廷立贤无方。岂谓以赀入仕者之竟无人材耶。又该御史摺内称、侍读学士升转小九卿。数年之闲。内为侍郎。外为藩臬。若徒取备员。何以仰副任使。尤为瞽说。各部司员升擢小九卿后。凡值日奏事之期。经朕随时召见。必察其才具实在可用者。方予拔擢。岂有不论贤否。但循资按格。即内用卿贰。外用藩臬乎。乃该御史所奏。竟欲于国家用人大柄持其短长。又与前此御史王苏之劾奏平恕不应＜闲＞放江苏学政相等。明季科道恶习。往往朝廷用一大僚。辄交章攻击。伐异党同。最为言职之玷。方今纲纪肃清。岂容以此尝试。游光绎妄逞臆见。阻挠国是。非寻常奏事失实可比。著交部议处。　　

○以故喀尔喀土谢图汗扎萨克亲王齐巴克扎布子车登多尔济、袭爵。　　

○户部议准、广东巡抚瑚图礼疏报、广州、肇庆二府属、开垦地二顷四十七亩有奇、照例升科。从之。　　

○加赈直隶蓟、三河、定兴、望都、高阳、满城、沧、七州县、被水灾民。　　

○丙辰。谕军机大臣等、前此各股贼匪。经官兵叠次剿杀。势极残败。不敢与官兵接仗。马骡皆少衣服凋零。惟到处逃避。苟廷残喘。今苟文明一股、纠合张士龙余党。及各股老贼遗孽、大小男妇、约有三千余人。马骡四五百头匹。衣帽整齐。并有鸟枪弓箭撒袋等物。德楞泰所带俱系屡次得胜劲旅。极为趫健。素为贼匪所畏惧。乃此次苟文明等匪、竟敢抢占山梁。并力抗拒。并两次下压。势极凶悍。官兵仅歼贼一百余名。未能得手。实为可恨。总由七十五朕在太平耽延时日。予贼以暇。致苟逆在李家坝地方。攻破大寨。掳掠七八百人。并衣服枪箭事物。其寨中百姓、遭贼惨杀者。更不知凡几。此皆七十五纵贼殃民之罪。额勒登保于初四日赶至双河口。已将七十五革职拏问。德楞泰于两三日内、即可与额勒登保会合。伊二人当遵照节降谕旨、严审定拟具奏。此时大股凶悍贼匪。祇有苟文明一股。额勒登保、德楞泰、务当督率将弁等、并力合击。以期灭此朝食。况据获贼供内、有白莲教劫数已完。迟早总是一死之语。额勒登保等、当乘此出示晓谕。以该首逆等、自知白莲教劫数已完。万无生理。当此大兵云集。势如拉朽摧枯。立成灰烬。其首夥各逆、稔恶已久。断难幸免诛夷。而尔等被胁之人、本系良民。不得已而从贼。今当教匪气数已尽之时。何苦甘心附从。同罹惨戮。不如及早投出。既可免遭锋镝。又得官为授产给资。各安生计。祸福生死所关。尔等亟宜省悟。如此剀切晓谕。俾裹胁难民。及早投出。不但散其党与。而投出一贼。即可少杀一人。其始终怙恶之贼。总应悉数歼擒。毋令漏网。将此传谕知之。　　

○以四川王家垭剿贼功。总管富登阿等、升擢有差。赏哨探贼踪之硐民陈有才、八品顶带。　　

○戊午。谕军机大臣等、熊枚奏请修筑河堤、并可以工济赈一摺。据称大清子牙河长堤三百余里、因本年大水冲刷、决口甚多、及此外有关紧要各堤埝、俱有溃决、应亟为修筑、庶可消水患于未来、使灾黎赴工佣趁、不致以习惯食赈为常、于河堤民生、两有裨益等语。河工堤埝。原以捍卫民田。既有冲决。自应趁春融冰泮之时。及早兴工堵筑。著陈大文饬令沿河各州县、将应修堤埝、查明确切估计、绘图贴说、奏明＜闲＞派大员、督率兴工。其筹款垫用之处。先行妥议具奏。　　

○以故三等承恩公观音保子富僧额、一等子布彦达赉子锡敏、一等子永住侄福克精阿、一等男策凌万布子多尔济、各袭爵。　　

○己未。谕内阁、吏部奏议处御史游光绎、请照溺职例革职一摺。昨游光绎陈奏、以朕用人不当循照资格。且称黄永沛一员。伊素不知其人。岂皇上有所赏拔耶。岂大臣保荐耶。抑系仅循资格耶。词意狂率。竟欲干与用人大柄。纰缪已极。国家序进官僚。自有定制。部臣循例请＜闲＞。原当按其资格。开列具题。朕自必将资俸在先之员。量加擢用。徐试以事。原不皆朕所素悉之人。若如该御史所奏、概废资格而不论。遇有＜闲＞放。必须朕素所稔知。则百尔臣工。岂能遍行识认。势必将藩邸旧人。概予录用。转属私而不公。况藩邸旧人。焉能备内外百官之选。岂该御史不知之人。遂不可任用。游光绎自思伊由翰林擢任御史。又岂素有表见。仰邀赏拔。今乃欲朝廷尽废资格而不用。有是理乎。如果部臣开列、意为高下。或该员＜闲＞用之后。另有劣款。科道等原当据实纠参。今甫经擢用。辄具章阻抑。是用人之际。科道等皆持其短长。此风断不可长。且朝廷量能授官。亦难保其必无一眚。即如＜闲＞放大僚。或其平日曾获咎諐。或偶有不检之处。若皆索垢求瑕。必致彼此交章攻击。百计阻挠。成何政体。游光绎率意妄言。本应照部议革职。但念伊究有言责。此时若将伊罢斥。在游光绎矢口妄言。原无足惜。诚恐料道等因此遂自甘缄默。于言路殊有关系。游光绎、著加恩改为降三级调用。嗣后科道等于应奏事件。止当据实直陈。不得因游光绎镌职、相率嗫嚅。但必须秉公详慎。若有似游光绎之阻挠国是、干与非分者。必照例治罪。不能再邀恩贷。　　

○又谕、勒保奏、审明参革副将褚大荣、参将周廷翰、防守不力。并私买民妇。分别定拟具奏。朕详阅供词。褚大荣在城口一带驻防。当贼匪窜近苦当寺寨。褚大荣在渭溪河等处、堵截罗苟等逆。未曾分兵往援。又伊所带兵勇。因关领饷银、赴太平县滋闹。其平日约束不严可知。是即褚大荣之罪。至伊弟褚大贵、私买民妇。带回原籍。虽褚大荣隐忍不言。告发后又不自行呈首。亦尚非大咎。勒保将褚大荣拟以枷号两个月、满日发往伊犁充当苦差。尚属允当。著依议行。又周廷翰于贼匪过境时、因贼众兵单。不往追赶。尚非有心畏葸。惟在带兵地方。以向无子嗣。将民人李国华、认为乾子。与李国华之姊王李氏、调戏成奸。欲买为妾。经李氏本夫不允。周廷翰随率领兵丁寨民、用言恐赫。并强给银一百两。勒令卖休。将李氏娶回。实属卑鄙无耻。该督将周廷翰照强夺良家妻女例、问拟绞候。并请旨即行正法。亦罪所应得。但朕细阅周廷翰供词内、伊父周文秀、曾经出师金川阵亡。周廷翰现系独子。又无子嗣。伊由难荫得官后。出兵苗疆。攻克平陇。身带枪伤二处。得有花翎。若将周廷翰即行正法。以致为国捐躯之人绝嗣。情殊可悯。周廷翰依拟绞候、加恩免其立决。此朕法外施仁。实非姑息。设周廷翰之父非出师阵亡。或伊尚有兄弟子嗣。断不能曲为宽宥。至总兵托云泰、系统兵大员。于褚大荣等防剿不力、及兵勇滋事。漫无觉察。本应革职。惟念伊平日带兵尚为奋勉。著加恩以游击降补。　　

○以土默特贝子玛呢巴达喇、为固伦额驸。赏双眼花翎。在御前行走。释其父已革贝子安置热河朋素克琳沁、来京。赏三等台吉。。　　

○以故二等男额勒精额子全山、三等伯伍弥乌逊子鄂罗什音、阿布喇克齐、二等子丹达喇布玛子董鲁卜、一等男扎郎阿子景文、各袭爵。　　

○以四川维州协副将李应贵、为贵州安义镇总兵官。　　

○户部议准、广东巡抚瑚图礼疏报、广州、韶州、肇庆、罗定四府州属、开垦田十二顷五十一亩有奇。照例升科。从之。。　　

○蠲缓四川大宁、高阜、二场水灾本年灶课。。　　

○拨两淮商捐银二十万两、解往四川。以备军需。　　

○庚申。以故贝子绵溥子奕颢、袭奉恩镇国公。　　

○旌表守正捐躯顺天大兴县民崔老妻耿氏。守正被戕直隶承德府民妇袁刘氏。　　

○辛酉。谕内阁、前因七十五在四川提督任内。专剿苟文明一股贼匪。并不上紧剿办。且在太平耽延六日。予贼以暇。以致苟逆乘闲裹胁。踹浅渡江。阑入甘省。情罪甚重。节经降旨、将七十五革职拏问。交额勒登保、德楞泰、秉公严审定拟具奏。兹据额勒登保等奏称、七十五追剿苟逆一股。因南广一带、山大林深。急切未能得手。其在太平蹔劄六日。系因接护兵粮。制办衣履。为整顿兵力起见。且查七十五带兵、素属奋勇。从前出师数次。曾经带伤十五处。现在自知愧惧。所有窜甘之贼。又经奋勉截回。虽功罪不足相抵。而情节犹有可原。此次七十五拏问时。兵勇多有痛哭流涕者等语。七十五以提督大员、带兵剿贼。未能将苟逆一股。迅速办净。致令四窜。若果有心延玩。自应按军律即行正法。今既据查明七十五在太平耽延六日。整顿兵力。与无故逗遛者有闲。且七十五曾带伤十五处。平日带兵剿贼。尚知奋勉。又能深得众心。七十五、著加恩免其正法。作为兵丁。留于军营在前敌效力赎罪、以观后效。所有四川提督员缺。著丰绅补授。其所遗甘肃肃州镇总兵员缺、著张绩补授。　　

○壬戌。以察哈尔都统博兴、署理藩院尚书。青州副都统观明、为察哈尔都统。调镶蓝旗汉军副都统阳春、为青州副都统以复州城守尉弘康、为镶蓝旗汉军副都统。　　

○癸亥。上幸瀛台。阅冰技。杜尔伯特汗玛克苏尔扎布等三人。喀尔喀扎萨克贝勒德勒克朋楚克等九人。青海扎萨克头等台吉拉苏咙等三人。察哈尔扎萨克辅国公敏珠尔多尔济等四人。暹罗国正使呸雅骚滑粒巡段呵叭喇昭突等三人。于西苑门外瞻觐。　　

○谕内阁、刘清在川省有年。声名素好。经朕加恩擢至道员。嗣因冉添元股匪、由太和镇地方、窜过潼河。刘清系属总巡。疎于防范实有应得之咎。是以将伊降为知县。但彼时刘清曾经禀明魁伦。欲将贵州兵丁、留于潼河一带防堵。因魁伦不准所请。贼匪得以乘闲偷渡。亦非刘清漫无筹画所致。该员自降补后、在川北一带、管领乡勇。防守地方。屡著劳绩。前已开复原官。兹有道员缺出。自应先尽补用。刘清、著加恩补授建昌道、以示奖励。　　

○甲子。上诣雍和宫行礼。　　

○乙丑。上御抚辰殿大幄次。赐王、公、大臣、蒙古王、公、贝勒、贝子、额驸、台吉、及外藩使臣等宴。并赏赉有差。　　

○丙寅。上幸瀛台。阅冰技。　　

○谕内阁、本日仓场侍郎达庆等、及查仓御史具奏、观象台迤南、及朝阳门城墙上、查有偷窃仓米之事。已交步军统领衙门、统拏究办矣。向来城上该班骁骑营与步营官兵。遇朕巡幸、则专派马甲。如值驻跸圆明园、及封印后、步甲之外又添马甲。办理本未画一。且闻兵丁等、往往正身不到。私自雇人替代。有名无实。以致近城仓廒、竟有遗失米石情事。恐即系该兵丁等所雇之人、常住城上。串同偷窃。均未可定。此项守城兵丁。总当分营按日轮番。方为正办。若听其在彼久驻或本身不到、而雇倩之人、转常川看守。易滋串窃之敝□大。著交兵部、步军统领衙门、及值年旗等、严禁雇倩。并妥定章程。将如何轮派官兵、分营按日、在城巡逻之处。详议具奏。其靠仓城墙所生杂树。易于攀援上下。并交该管衙门、即行芟除。以昭慎重。　　

○又谕、本年直隶省办理赈务、特派熊枚、周历巡查。以期肃清诸敝□大。实惠及民。闻熊枚初往查看时、于所过地方不辞劳瘁。认真访察。且行走甚属安静。嗣有人在朕前奏称、熊枚自九十月后、即不免有骚扰驿站、需索供应之事。甚至骑用驿马多至百余匹。州县中有马匹短少者、往往以钱文折交等语。朕即于熊枚奏事摺内、朱批密询。旋据熊枚覆奏、陈辩甚力。但朕既有所闻。自不能遽信熊枚一面之词。不行查询。是以复密降谕旨。令陈大文督同臬司瞻柱、秉公据实查覆。如果熊枚及随带司员仆从等、有骚扰驿站之事。必当治以应得之咎。兹据陈大文覆奏、熊枚经历各站、尖宿所需饭食、俱自行发价。随带司员、及仆从人等骑马不过三十余匹。系照常应付。颇属安静。不特臬司瞻柱、体访相同。即诘问熊枚所参各员、佥称委无需索情事。所论甚为公允。至老幼妇女、向熊枚缠扰求赈。原系地方官经理不善所致。熊枚面加呵叱。并令捐资补给。自应如此办理。是熊枚此次周查赈务。实属尽心妥协。而沿途行走安静。尤可确信。熊枚、著加恩在紫禁城骑马。以示优奖。至刑部司员刘珏、张鹏昇、随同办理赈务。尚为出力。又查无骚扰等事。既据熊枚保奏、著交吏部带领引见。其前此熊枚举劾各员。仍著陈大文俟赈务办竣后、与各该州县通行确核。分别具奏。再降谕旨。　　

○丁卯。孝庄文皇后忌辰。遣官祭昭西陵。上诣慈宁宫寿康宫行礼。　　

○以祫祭太庙致斋。前期命皇次子旻宁诣孝淑皇后殡宫行岁暮祭礼。　　

○命右春坊右庶子万承风、仍在上书房行走。兵部左侍郎陈万全、无庸在上书房行走。　　

○以江西南昌协副将亮禄、为云南开化镇总兵官。　　

○戊辰。谕军机大臣等、辛刘残匪四五百人。经杨遇春截杀一二百名。余匪窜入南山。前此窜匿南山贼匪。经官兵搜剿多时、始能肃清。今又被贼匪阑入。实为可恨。五郎地方、安设重镇。其南山各隘口、又添派兵弁、星罗棋布。原为严防窜匪而设。何以仍任贼匪窜往。岂该处新设营汛、尚未齐全竟无官兵在彼驻守耶。著惠龄、庆成、查明参奏。至由汉阴地方踹浅渡江之贼。庆成得信后、即飞饬参将吴亨衍、带领兵勇、由洋县抄出北面协剿。所办尚好。此股贼匪。前经长麟、陆有仁等、先后奏到。现已折窜安康镇安交界地方。当经降旨令长麟、庆成、前往督办。今庆成已带兵赴宁沔南郑一带。督率严防。距安康较远。且苟逆股匪、经额勒登保、德楞泰、两路大兵迎截。恐该匪被剿紧急。由川窜陕。汉南等处、边防甚关紧要。庆成竟不必前赴江北。即在宁沔一带、认真防守。以杜苟逆窜陕之路。其偷渡汉阴之贼。即责成吴亨衍剿办。惠龄已前赴凤县、与长麟会晤。该督接印后。无庸再往汉中。所有江北贼匪、专交惠龄、会同杨遇春督率剿办。　　

○以故科尔沁郡王喇锡噶勒当子桑济扎布、袭爵。　　

○福建巡抚汪志伊、因病解任。调安徽巡抚李殿图、为福建巡抚。以江苏布政使王汝璧、为安徽巡抚。调江宁布政使汪日章、为江苏布政使。以光禄寺卿先福、署江宁布政使。　　

○上以岁暮祫祭太庙。自是日始。斋戒三日。　　

○己巳。谕内阁、据礼部奏、朝鲜国贡使曹允大等、斋贡生至京。另赍奏本一件。抄录进呈。该国王以冲年袭封。奉职屏藩。适该国邪匪纠连。谋为不靖。即董率臣工、殄除魁党。宁谧国都。并将办理颠末、胪章入告。所奏已悉。惟本内所称邪党金有山、黄沁玉千喜等、每因朝京使行、传书洋人。潜受邪术等语。此则非是。京师向设有西洋人住居之所。祇因洋人素通算学、令其推测躔度。在钦天监供职。从不准与外人交接。而该洋人航海来京。咸知奉公守法。百余年来。从无私行传教之事。亦无被诱习教之人。该国王所称邪党金有山等、来京传教一节。其为妄供无疑。自系该国匪徒。潜向他处得受邪书。辗转流播。及事发之后。坚不吐实。因而捏为此言。殊不可信。该国王惟应严饬本国官民、敦崇正道。勿惑异端。自不至滋萌邪慝。至所称余孽或有未净。恐其潜入边门。所虑亦是。已降旨、饬令沿边大吏一体严查。设遇该国匪徒潜入关隘。一经盘获。即发交该国自行办理。以示朕抚辑怀柔至意。著礼部将此旨、行令该国王知之。　　

○谕军机大臣等、晋昌等奏抚恤外国遭风夷民。并派员护送来京一摺。所办殊未妥协。此等不识国名夷人。在洋遭风。漂至朝鲜国地方。经该国由凤凰城、移送沈阳。晋昌面加询问。给予衣食优加赏恤。即应令其仍附原船、任其自回本国。方为正办。何必拘泥元年旧案、护送来京。朕即位初元。外藩朝觐者多。是以饬令吉林将军、将鄂通国难民送京、以便查办。本年例应朝贡者。惟暹罗一国。此次遭风夷人。既询系不识国名。若暹罗国不能通其言语。即护送来京。亦属无益。现在该夷人等如未进关。著晋昌速行截回。傥已入关。即著直隶总督陈大文、转饬沿途州县。将该夷人等、交原派之员送回盛京。并著晋昌、赏给盘费。仍交朝鲜国、令附原船。送至本国。毋致稽留为要。　　
</div>
    <div class="pagination">
<a href="清实录嘉庆朝实录_page121.html">上一页</a><span>...</span><a href="清实录嘉庆朝实录_page117.html">117</a><a href="清实录嘉庆朝实录_page118.html">118</a><a href="清实录嘉庆朝实录_page119.html">119</a><a href="清实录嘉庆朝实录_page120.html">120</a><a href="清实录嘉庆朝实录_page121.html">121</a><span class="current-page">122</span><a href="清实录嘉庆朝实录_page123.html">123</a><a href="清实录嘉庆朝实录_page124.html">124</a><a href="清实录嘉庆朝实录_page125.html">125</a><a href="清实录嘉庆朝实录_page126.html">126</a><a href="清实录嘉庆朝实录_page127.html">127</a><span>...</span><a href="清实录嘉庆朝实录_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
