<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 159 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 159 页/共 523 页
  </h1>
  <div class="content">
   ○诣安佑宫行礼。　　

○壬辰。谕内阁、据高杞奏、前此会同吴熊光题请、将临湘县知县周宁远、调补湘潭县知县一本、现经部驳、将该督抚均议以罚俸、此案吴熊光并未会稿、不敢不据实陈明等语。外省会奏之事。往往列名之人尚未与知。即将衔名一体列入。仅于事后送稿补画。最为相沿陋习。本年五月内。因直隶总督颜检、将三河县知县张力勤调补武清县。并未咨商顺天府尹。即行会衔奏请。曾经降旨通谕、嗣后督抚等、凡涉会衔。皆须先期咨会。公同酌商。俟得有回文。再行具奏。今高杞于题请将临湘县知县周宁远调补湘潭县一事。又系伊一人专办。并未与吴熊光会商。实属非是。今周宁远既不合例。督臣抚臣皆有应得处分。吴熊光既未会稿。与伊河涉。即如在京部院堂司各员。若将题稿内未经阅画之人。亦率于本内一体列名。设有错误。又岂能代人任过耶。此次高杞办理错误。在未奉前旨之先。姑免深究。所有吴熊光罚俸处分。著宽免。嗣后内外各衙门。务当遵照前旨。于会题会奏事件。必俟会商定稿后。方准题奏。傥再有专擅错误之处。必当交部惩处。　　

○免陕西被贼滋扰并屡被偏灾之咸阳、兴平、醴泉、临潼、泾阳、三原、高陵、富平、耀、同官、大荔、朝邑、澄城、蒲城、白水、凤翔、乾、武功、十八州县、六年以前蠲剩银粮。并缓徵上年额赋、及邻近贼氛之潼关、郃阳、华阴、韩城、麟游、永寿、邠、长武、淳化、九州县、节年蠲剩银粮。又免被贼滋扰及邻近贼氛之宁陕、孝义、南郑、西乡、洋、城固、宁羌、沔、褒城、留坝、凤、略阳、安康、石泉、汉阴、平利、紫阳、洵阳、白河、商、镇安、山阳、雒南、商南、咸宁、长安、盩厔、鄠、蓝田、渭南、郿、扶风、岐山、宝鸡、陇、汧阳、华、咸阳、兴平、醴泉、临潼、高陵、泾阳、三原、富平、耀、同官、潼关、朝邑、郃阳、大荔、澄城、华阴、韩城、白水、蒲城、凤翔、麟游、乾、武功、永寿、邠、长武、淳化、六十四厅州县、及运送军火之肤施、安塞、甘泉、安定、保安、宜川、延川、延长、靖边、定边、榆林、葭、怀远、神木、府谷、绥德、清涧、米脂、吴堡、鄜、洛川、中部、宜君、二十三州县、六七两年应还常社仓粮。　　

○是月。湖广总督吴熊光等奏、现在查造饷册。分别办理。以期核实而杜敝□大混。得旨、查明后据实奏报。不可归罪于一胡齐仑、疏脱傍人。若有此敝□大。是汝等亦朦混朕矣。恐汝等不能当此重戾。勉之慎之。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百二十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆八年。癸亥。九月。癸巳朔。谕内阁、惠龄奏各州县秋雨过多、山水漫溢情形一摺。据称皋兰县西乡、于七月二十日河水泛涨。淹没秋禾地亩。冲塌房屋。又沙泥州于六月二十三等日、被水冲塌城角城身、及民房一百四十七闲。又秦州、及秦安县、被水冲刷土山倾圯。压毙人口。宁夏府属民田、亦被黄河猛涨漫淹。此外平凉等府属地方城垣衙署民房。多有被山水冲塌等语。该省因雨水过多。致各属地方。闲被山水冲刷。民庐田亩。多有淹没。甚至伤毙人口。此系民瘼攸关。为地方紧要事件。惠龄、现往西宁查办番案。王文涌驻劄省城。接据各属禀报。即应一面禀知总督。一面先行具奏。查勘抚绥。惠龄现驻边境。于接到禀报后。亦应由驿驰奏。乃率用差人赍递奏摺。试思该省被水地方。其最早者、系在六月下旬。乃直至九月朔日、始达朕前。宁不知朕宵旰民依。而任意迟延若此。亦太不晓事矣。惠龄在西宁得信较迟。但未经由驿驰奏。究属非是。著传旨申饬。王文涌身任藩司。并不即时具奏。实属玩延。著交部议处。惠龄即驰回省城。顺道将被水各属、亲行履勘。加意抚恤。所有动用银两。均著作正开销。毋庸捐赀办理。其成灾地方。有应行蠲赈之处。亦著迅速奏明请旨。毋得再有延缓。　　

○甲午。谕内阁、勒保奏查明川省节年办理军务积劳身故各文员、开列清单、请量予加恩一摺。川省自军兴以来。该员等竭力致身。殁于所事。殊堪悯恻。现当大功全蒇。自应加之轸恤。所有单开之钟莲等二十二员、均著加恩交部照军营病故例赐恤。以示追奖勤劳至意。　　

○勒保奏、川省历年承办军务出力文员。请分别鼓励。赏知府积朗阿等二员、道衔。同知恒敏等四员、知府衔。知县吕朝恩等八员、知州衔、知州周伟业等五员、以同知直隶州升用。知县杨世鳌等六员、以知州升用。候补同知黄为琳等五十三员、各归本班先用。盐茶道姚令仪等三百二员、升叙有差。　　

○以户部右侍郎额勒布丁忧。改派户部左侍郎英和、恭办奉安孝淑皇后典礼。　　

○乙未。谕内阁、现在三省军务全蒇。德楞泰系成都将军。不必兼参赞大臣衔。　　

○吏部议处、陕西办理军需各粮员、并不遵照定例。滥支滥应均属办理不善。应请将秦承恩等五十九员、照例降五级调用。得旨、办理军需各员。浮冒支销。如果有侵肥入己情事。即当按律治罪。今秦承恩等、祇因一时恐误军需。滥行支应。以致与例不符。均属办理不善。本应照部议降调。姑念伊等从前承办军务。亦稍有微劳。且所用银两。并未入己。所有秦承恩等五十九员、内无加级纪录者。均著从宽改为革职留任。本有革职留任处分者。著加恩免其革任、仍注册其有级可抵者。均著从宽照所降之级、准其抵销。其级不敷抵者。除将原有加级准其抵销外。仍查照不敷之级。改为降级留任。以示朕格外施恩至意。　　

○丙申。上幸万寿山。　　

○遣官祭历代帝王庙。　　

○谕内阁、各衙门题奏事件。恭遇列祖列宗庙号应行擡写之处。堂司各官。自应敬谨缮写。详细核对。方足以昭恪慎。此次兵部等部会题之本。抄录谕旨内世宗擡写之处。缮录错误。未经校对改正。非寻常疏忽可比。吏部议将兵部堂司各官照溺职例革职。并据都察院将会题之吏部堂司各官分别议以降级罚俸。本应照议行。惟念此次错误之处。不但出于无心。且尚非违悖字样。总因兵部传抄之员书写错误。以致办稿缮题各员相率承讹。而该堂官等总不寓目。漫不经心。其疏率之咎。虽此次姑从宽减。而因循疲玩之恶习。不可不各思迁改也。所有传抄错误之兵部郎中毛承先、著革职。加恩免交刑部治罪。其议以革职之兵部堂官保宁、长麟、刘镮之、潘世恩、前署尚书汪承霈、及司官景善等各员、俱著加恩改为革职从宽留任。其未经画稿不行详查之兵部堂官费淳、那彦宝、著照议降一级留任。至吏部堂官琳宁、瑚图灵阿、钱樾、范建丰、均著照议罚俸一年。其司官继昌等二员、亦著改为罚俸一年。俱准其查明纪录议抵。此系朕格外施恩。嗣后内外各衙门大小官员、惟当随事敬慎。遇有恭缮天祖及一切应行擡写之字。尤宜倍加谨禀。免蹈罪愆。试思此等舛误之处。该员等不能小心详悉缮校。迨本章呈递之后。朕一经看出。焉有不加指摘立时惩办之理。而部臣等于此等严议事件又岂敢不照例议上乎。傥诸臣等见朕此次办理从宽。谓此后即有错误。总可希冀邀恩。得免重戾。仍复不知儆戒。尚可谓实心任事之大臣乎。不过旅进旅退之庸臣耳。戒之。如再有贻误。朕必按例严惩。不能照此次宽贷矣。将此通谕知之。　　

○免安徽泾、青阳、铜陵、建德、东流、凤阳、定远七县、旱灾学田额赋。　　

○丁酉。谕军机大臣等、策拔克等奏、拏获正犯陈曰雷、及现在审办情形一摺。据称策拔克等在晋昌寓所密商时。当将院内之人概行驱逐。今据委官李景善供出、听差佐领乌尔图那苏图在院驱逐闲人之便、潜入书房外闲、窃听消息、转给崔守兴送信等语。此究系策拔克等办理不能慎密所致。但乌尔图那苏图系事外之人若非此事与伊关涉。或听从嘱托。何肯潜探消息。为崔守兴送信。情迹显然。佐领乌尔图那苏图著即革职。交策拔克等严行审讯。如究出赃私情敝□大。即将该革员按例治罪。并将其家产查抄。至庆祥得受赃银九百余两。业据伊家人李福供出。而扎布山太家属。据称讯不知情。但该员等若无婪赃骫法情事。何至轻生自戕。即额勒经额、赓宁、何以此次肯将窝棚烧毁灭迹。崔守兴差人送信。亦恐得有赃私、策拔克等当根究实情。不可稍有颟顸。其供认得赃之福庆、乌勒清额、均著严行治罪。　　

○河南巡抚马慧裕奏、豫省额设兵九千九百九十余名分布于一百八厅州县经前抚臣景安吴熊光、挑募新兵七千四百名。并将开封团练乡勇一千一百四十三名。作为抚标兵丁。先后得旨准行。查荆子关等处。上年酌添营汛。增设额兵二千七百二十四名。曾于前项新兵内、挑补一千六百五十六名。下余粮额。因各兵原籍较远。难以强令前往。是以就近于土著民人另行招募足数。其节次所募新兵除挑补额缺、并陆续褫革外。尚存兵二千五百二名。现在川陕楚三省肃清。边防次第全彻。所有前项新兵。若概行裁汰。不特训练垂成。弃之可惜。而历年戍守曾著微劳。且其中无恒业者居多。必须妥为安顿。所有前项未经补额新兵。请暂留各原营同额兵一体差操。遇有缺出。逐渐挑补。约计二三年内皆可补入营额。现在所需饷银。应请照旧支给。入于兵马奏销案内造报。下军机大臣议行。　　

○戊戌。上御洞明堂。勾到新疆、云南、贵州广东情实罪犯。停决新疆斩犯五人。绞犯一人。云南斩犯三人。绞犯二人。贵州斩犯三人。绞犯五人。广东斩犯七人。绞犯十人。余一百五十七人予勾。　　

○谕军机大臣等、方维甸奏贼匪于八月二十一日、由辛口峪黑水峪内窜出景峪经堡长李进才集勇堵剿、杀贼数名二十二日、贼匪由涝峪入山、径趋八里坪瓦子沟、过岭南窜、杨芳现在带兵跟追并据鄠县讯据逃出难民李更法供称、此股零匪约共男妇二百余人、且有骡马等语。南山零匪。从前祇剩二三十人。节经谕令杨芳督兵进击。乃迟延日久。以致该匪复有裹胁。凑聚二百余人。皆由杨芳剿办不力所致。著先拔去花翎。仍责令带兵速剿。以观后效。现在杨遇春虽已前往。尚恐未足深恃。额勒登保在西乡安置兵勇。尚非紧要。著即驰赴南山。将此股零匪上紧办净。德楞泰、于初九日启程回任。已谕令于过陕时前赴南山傥尚有未完余孽额勒登保、不必急于起程。竟当在彼会同督办。搜剿无遗。方可来京瞻觐。将此传谕知之。　　

○户部议准、两浙盐政延丰疏报仁和、海沙二场开垦荡地五顷十九亩有奇。照例升科。从之。。　　

○缓徵直隶文安、大城、雄、安、新安、河闲、青、静海、宁晋、隆平、新河、十一州县被水村庄新旧额赋。　　

○己亥。上御洞明堂。勾到四川情实罪犯。停决官犯二人。斩犯十八人。绞犯十二人。余一百五十一人予勾。　　

○谕军机大臣等、本日据赓音等奏经过沿途雨水秋禾情形。摺内称入河南彰德府渐觉乾旱、卫辉府属之汲、淇新乡、等县乾旱较甚、闲有零星蝻子现在地方官设厂收买等语。前因考城等各州县。延入飞蝗。曾经降旨令马慧裕饬属捕扑。并将遗蝻穵除。免致来年伤及禾稼。此时是否搜穵净尽。该抚务须督饬所属认真办理。不可稍留余孽。其彰德卫辉等处。近日曾否得有甘霖。一律均沾。能否赶种秋麦之处。著马慧裕即速查明具奏。以慰廑注。　　

○予陕西阵亡委参领毕勒屯察、把总刘灿章、黄大勇祭葬世职。湖北阵亡生员萧大钟、前锋穆昌阿等二十五名、甘肃阵亡前锋站保等二十五名、四川阵亡兵丁廖昌贵等八名、赏恤如例。　　

○庚子。谕内阁、前因那彦宝奏、滇省存贮局钱较多。曾经降旨令永保筹酌、是否可以运往维西为搭放兵饷之用、妥议具奏。兹据奏称、云南大理等府、距维西军营较远、雇夫运往、脚费繁多请于附近永昌、楚雄、广南、大理等府属、应支养廉役食兵饷经费各项、均自本年秋季为始。酌量搭放等语。维西军务。业已将次完竣。且运脚过多。无庸拨往搭放。其所筹分成给发养廉兵饷等项之用。俱著照所请行。　　

○免云南宾川、云南、二州县、地震灾民本年银米。。　　

○辛丑。谕军机大臣等、额勒登保奏、苟文渠、系首逆苟文明胞弟。被寨民盘获。脔割示众。至苟文明之子苟朝九、亦属紧要贼目。务须严行踹缉。勿任漏网。惟所称南山零匪八九十人。此则未确。昨据方维甸奏、贼由涝峪入山、约共男妇二百余人、且有骡马等语。当即降旨令额勒登保亲赴南山督同剿办。若所带之兵不敷搜剿。不妨于所设各卡内择其地非要隘者。将防兵酌留抽拨一二千名。前往剿捕。以资得力。其各处营卡。虽据报并无贼匪。但如苟文渠一犯。久未见其踪迹。何以忽又被擒。恐似此只身潜窜者。又复不少。额勒登保当严饬将弁、不得专在各卡株守。必须实力排搜。彼此会哨。使无一贼藏匿。方为完善。将此传谕知之。　　

○旌表守正被戕直隶东光县民徐升女徐氏。　　

○壬寅。谕内阁、大学士九卿议驳、颜检、赛尚阿奏、筹办水利工程请加盐价一摺。此事本属难行。盐斤加价。不独系病民之举。且官盐价昂。则私贩愈多。滞销愈甚。于盐务亦属无益。若以兴修水利筹款为词。则该督等所奏、每岁仅将加价银六十万余两。归入河工。于目前修浚事宜。亦属缓不济急。颜检向来办事尚属认真。此奏未必全系该督主见。自系赛尚阿轻听商人之言。从旁怂恿。而颜检即会同入告。殊属非是。颜检、赛尚阿、均著传旨申饬。至该省河道堤工。数十年来久未修浚。兼以前岁雨水较大。工段率多冲损自宜及时兴修。但水利事关重大。亦非一时所能猝办。即著颜检派员履勘。应自某处修起。再接修某处约几年可以完竣。统计需银若干。现在兴工即需银若干通盘筹画妥议具奏。俟奏到时再降谕旨。其芦东各商积欠帑项。该盐政惟应严饬各商、遵照定限。上紧完交。若如该御史舒昇阿所奏、于应交积欠项下另筹生息。事属繁琐。且商力断有所不能。朕岂肯因筹办水利、鳃鳃计及锱铢乎。再前此盐务加价。多以钱价过贱为词。年来钱价甚昂。商人等获利增倍。而原加之价。既未议减。其所得赢余。能否如该御史所奏、划出归公。仍著该督会同该盐政体察情形。据实具奏。寻奏、长芦现行盐价。委无余利。其应行归公之处。请无庸议。下部知之。　　

○谕军机大臣等、从前随同黎维祁陆续内投之安南人、节经分别安插。历有年所。现在阮光缵业已自取覆亡。农耐阮福映叩关内附。新封为越南国王。因念前此安插内地之安南人、自必心怀故土。业经查询火器营安插之黎＜亻冋＞等、及编入旗下之黎姓旧臣咸愿回至本国。并将黎维祁骨殖带回。此时越南国贡使。已自京起程。抵粤西后。臬司齐布森、自遵照前旨赍送敕印出关锡封。即著该抚传谕齐布森、于锡封时。告知该国王、从前内投之安南人等、现蒙大皇帝垂询。伊等俱愿回归故土。该国王是否愿将此项人等收留。令其据实登覆。禀知该抚具奏。俟奏到再降谕旨。将此谕令孙玉庭知之。　　

○癸卯。遣官祭都城隍之神。　　

○上御洞明堂。勾到广西、福建、陕甘情实罪犯。停决广西斩犯六人。绞犯一人。福建斩犯四人。绞犯六人。陕甘斩犯十人。绞犯七人。余九十三人予勾。　　

○谕内阁、乾隆十七年十月内。皇妣孝贤纯皇后奉安地宫时。皇考高宗纯皇帝钦遵祖制。亲送视奠本年十月二十二日。行孝淑皇后奉安地宫礼。朕于十二日至静安庄临送后。于十七日启銮。恭谒祖陵。礼毕。至孝淑皇后奉安处亲行视奠。　　

○又谕、自邪匪滋事以来。三省官绅士民兵勇、有捐躯赴义者。均经给予恩恤。因念从前贼匪经过地方。妇女中或为贼迫胁、不从被戕。或逼近贼氛、完贞自尽。甚至有全家遇害者。俱堪悯恻。兹当大功告蒇。著该督抚即饬知地方官据实详查。必须确有指证可凭者。加结申报该督抚奏请旌表。一面开造清册咨部核办。务期毋滥毋遗。以慰幽贞而崇节烈。　　

○又谕、本日据副都御史舒聘奏、近来各部院衙门进内奏事时。堂司官员等往往任意谈笑。毫无忌惮。禁地森严。非私下会谈之所。请饬派侍卫数员、不时稽察。即紧要事件必须相商者。亦当低声讲论。如有不遵管束者。指名参奏等语。朕以该副都御史所奏。自必实有其人。当即召见细加询问。婉言开导。舒聘毫无指证。但称此内堂司官俱有。而司员更多。复询以此种风气始自何时则称起于和珅在日等语。所奏殊不成话。朝房禁地。臣下理应恭谨。果有高谈阔论。嬉笑喧哗。自当加以惩儆。但亦须确有指实。方可究办。岂得笼统具奏。舒聘于各部院司官。即不能遍加识认。岂堂官等亦不能认系何人。乃一味含糊其词。若谓此种风气起于和珅在日。则舒聘彼时已早列卿员。非无奏事之责。何不立时参奏。缄默多年。直至今日始为此奏。以见其风采乎。近来廷臣奏事。往往有所参劾。不加指实。及询以所闻何事。所指何人。则茫然不知所谓。无从查究。殊可憎厌。即如舒聘今日所奏。朕将如何惩办耶。夫朝堂为办事之所。各衙门堂司官员。彼此论议。訚訚侃侃。所言公公言之原不妨明白谈论。若如舒聘所奏遇有紧要事件。亦祇许低声讲论。从此交头接耳。迹类营私。又复成何体制。嗣后朝房禁地。如果有喧笑非仪、及口角争论等事科道确有所见。即指名参奏。并著领侍卫内大臣传知该班侍卫等、随时留心稽察。以昭整肃。　　

○谕军机大臣等、贡楚克扎布等奏、办理番案完竣一摺。览奏俱悉。循化江什加族番、藏匿罪人。阻止众番投出。贡楚克扎布等移营前进。该番竟敢抗拒。经官兵枪箭齐发。击杀二十余人。自应如此办理。此时该番已知畏惧服罪。夥贼二名。业经枪毙。其南木加旦木增二名。仍当设法严拏务获。至赃畜一项从前蒙古开报之数。未必一无虚捏。今据交出四万。为数亦已不少。其余自当责令全交。但恐该番等力量实有不能。亦毋庸过事逼勒。转致再生事端。贡楚克扎布等当善为办理。并一面晓谕各蒙古、以该番等屡次侵扰。今经官兵进击。示以军威。该番即形震慑。献贼交赃。可见从前总由尔等积弱无能。致被凌侮。内地官兵。岂能久驻边疆。常为尔等守御嗣后惟当振作自强。善卫身家。慎勿恃天朝兵力。仍前怯懦。或自行召衅。取侮野番。以期日久绥宁。方为妥善。至善后事宜。尤关紧要。贡楚克扎布等当会同熟细筹商。务使此疆彼界。蒙古番人相安。不致滋敝□大起衅。其分界之河口。春夏闲设有渡船。总当停泊蒙古界岸。毋许私越彼岸。致被番人潜渡。并严饬蒙古属下人等、不得勾结番众扎筏偷渡。冬闲有冰桥行走。亦当设卡巡查。则番众不能擅入蒙古地界。自无从肆其剽窃。而边陲亦可永靖。并著该侍郎等悉心妥议具奏办理。　　

○甲辰。谕内阁、朕阅本年直隶省秋审情实各案册内。有开棺见尸三案。一起系吕二起意开棺见尸。复移尸图诈。割去尸头。朱二小、携刀开棺。一同移尸。刑部按律将吕二拟绞。朱二小照为从拟军。一起系王四开棺见尸。亦经拟绞。逃犯吴起封、一同开棺擡尸分赃。缉获另结。一起王三李明三次开棺见尸。内二次系王三起意。一次系李明起意。是以将该二犯一并拟绞。而从犯李五、三次俱在坟外瞭望。该督照窃盗三犯例拟绞入缓。复经刑部改入情实三案情事相同。其为首各犯。均应按律拟绞。至各从犯内、除吴起封尚未缉获外。其朱二小、系帮同开棺移尸。情节较重。亦祇问拟军罪。而李五一犯、虽系为从三次。但俱在坟外瞭望。并未帮同开棺移尸。较之朱二小究属稍轻。该督等援照窃盗三犯例拟绞。刑部复将该犯改实。罪名转重。因思盗劫为从之犯。其入室助势搜赃者均问斩决其止在外瞭望接递财物者。仍以情有可原免死发遣。死者以棺为室。则帮同开棺移尸者。即与入室搜赃盗犯无异。而坟外瞭望之犯。与把风接赃无异。即以命案比较。其下手加功与止于在场助势者。轻重亦有不同。今将朱二小拟军。而以李五拟绞。且改入情实两相比核。非于朱二小失之过轻。即于李五失之畸重。究未平允。著刑部堂官将此三案情节、朱二小因何祇拟军罪、李五因何应拟绞罪改入情实之处。一一查明具奏务使情真罪当。均得其平。或条例尚有未尽之处。并著悉心综核。俾臻妥协。以副明慎用刑至意。寻奏查律发冢从犯、初次二次。均拟发边充军。三次者拟以绞候。未将帮同动手、及在外瞭望之处。分别轻重嗣后请将初次二次从犯。仍照例发遣。其三次应绞之犯系帮同开棺者。秋审时入于情实。在外瞭望者。入于缓决。三次以外瞭望之犯。亦拟情实。分别办理。从之。　　

○又谕、清安泰参奏、差役毙命验讯不实率行详报之知县、请旨革审一摺。朕详核摺内所叙案情。王炳高以素不安分之徒。受雇与王心言等代为拒捕。并用铁针、将端千双目立时戳瞎。凶横已极。继经该县添差往捕。该犯复首先持械出拒。差役受伤。迨拏获之后。犹复倔强跳跃。实属不法。系应拟死罪之人。差役李华等、本有应捕之责。因其不服拘执。将该犯殴打致死。摺内何得指为正凶。辄称应以李华拟抵。至差役傅忠等、于李华殴毙王炳高之后。贿嘱汪高一人、捏认推跌致死。朦混尸伤。该县不能查出。率行具详。自应彻底根究。现在阮元业已回任。此案著交该抚提同应讯人证秉公详审。按律定拟。其验讯不实率行详报之建德县知县杨亨复、著革职一并提质。　　

○以礼部右侍郎玉麟、通政使司通政使曹振镛、为实录馆副总裁官。并命曹振镛敬勘藁本。　　

○乙巳。刑部议覆、贵州巡抚福庆疏报、民人敖茂文、误毒胞兄致毙、依律定拟一案。谕内阁、此案敖茂文、欲毒伊嫂李氏。以致误将胞兄敖茂顺毒死。刑部议照该抚原题、将该犯按律问拟凌迟。但细核情节。该犯因伊嫂李氏平日挑唆伊兄。不时将伊训责怀恨于心乘其患病独自吃粥。是以趁便下毒。敖茂顺回家同吃时。该犯业已出门。迨该犯回家。见敖茂顺业经身死。始知伊兄误被毒毙。痛恨无及。当将缘由向伊次兄敖茂泰哭泣跪诉。据实承认不讳。敖茂泰因将李氏等解救平复。是该犯于误毒伊兄死后。尚知悔恨。自行承认。稍有一线可原。敖茂文、著从宽改为斩立决。嗣后遇有似此误毒胞兄身死之案。如果本犯能自知痛悔。立时承认自首者。均著照此问拟。余依议。　　

○又谕、凡陵寝清语字样。俱宜敬避。臣下不应以此命名。著查明现在八旗人等、如有以陵寝清语字样命名者。大臣等、著自行具奏更改。官员兵丁等、著呈明该管大臣更改。嗣后八旗人等、俱不准以此等清语命名。所有黑龙江副都统衔总管色尔衮、原赏之巴图鲁名号。著改为健勇巴图鲁。　　

○谕军机大臣等、琅玕奏、恒乍绷贼党搜获殆尽。首逆穷极南窜、现有顺夷截拏、留兵接应一摺。恒乍绷穷蹙奔逃。此次又将恒乍绷助恶之女沙泥刷先、并所生幼孩、及别的扒之胞兄黑苏扒等十数名、概行拏获。恒乍绷不敢逃往＜犭怒＞地。仅带同二三十人往南奔窜。已如釜底游魂。万分穷蹙。此时祇将首犯恒乍绷拏获。其别的扒一犯、想亦无可奔逃。即当彻兵了事但必须实在歼擒。即或饿毙深山。或滚崖身死。亦须得有确据。现在差往诱擒之严池、既纠集五寨夷人。齐心截拏。兼有夷勇四百名、在交界防堵。琅玕此时惟当悬立重赏。俾该顺夷等踊跃跟寻。争先缚献。此案即可完结。试思首逆等一日不擒。则大兵一日不彻。其所糜粮饷。岂不更甚于此。又何如重赏之下。立时办竣。大兵早彻。其所省不较多乎。至此时南路正在搜拏之时。其紧要卡隘。自应暂留兵勇防堵。其北路兵卡、即照琅玕所奏、先行陆续彻回。一俟首逆就擒后。即当全彻竣事。琅玕当遵照谕旨。迅速妥办。切勿稍有延缓。以致天气寒冷。大雪封山。贼踪又难寻觅。再稽时日。将此传谕知之。　　

○赏已革盛京将军晋昌、宗人府主事。　　

○予湖北阵亡候补教谕魏一轮、祭葬世职如例。　　

○旌表守正捐躯山东单县民王伯岭妹王氏。　　

○命五城于冬春二季设厂煮赈。　　

○丙午。谕内阁、南河另堵邵坝工程。前经工部以该督于帮价之外。复又例外加用。详悉奏驳。已依议行。旋据该督具奏、以加价加料。本属二事。复经交部议奏。兹据工部查明乾隆五十三年奏定成案。例外加用一项。即有加价在内。且必须切实具奏。方可准行。至另堵邵坝例外加用之处。并未专摺奏明。其节次奏报摺内。祇将酌给饭食、多用绳橛、及慎重进占、加做夜工等语。零星搀入。以为例外开销地步。且本案既有特旨准其帮价。更非从前各案可比。何得将逾例之事。作为定例。以致加而又加。伊于何底。即如该督所称檾绳一项。其加增数目。较之例内增添多至数倍。其灯烛一项。则南河经费。旧有开销。原非令其黑夜施工。而河兵本有应得钱粮。又何至枵腹从事。必须另给饭食乎。该督摺内所叙。殊非确实情形。所有此项例外加用银两。仍照部议行。吴璥著传旨申饬。嗣后堵筑大工。例外加用一款。非专摺奏明者。悉行议驳。至南河堵筑各工。向无帮价名目。此次邵坝因火毁堤身以后。两次兴动大工。物价较昂。经该督等两次奏请。系朕特旨允行。嗣后不得援照此例。率行渎请。　　

○谕军机大臣等、汪志伊查明江苏省仓库亏缺、将已未补完各数开单具奏一摺。内称将江宁各属未补银共十四万五千五百余两、仍照旧定章程勒催、于嘉庆十年归补全完、苏藩所属未补银共三十万九千余两、限每年补银五万七千余两、计至嘉庆十二年全数补完等语。该省原报亏缺银数。经费淳岳起等酌盈剂虚。分限弥补。此时已补还十分之八。其未完之数。自仍应妥为筹补。今该抚将江苏两藩司所属、核其银数多寡。按照各属实在情形。分别勒限补完。办理均属妥善。该抚应照此次所奏限期。认真督催按年核实。除俟本年底再将弥补确数奏闻外。仍于每年年终密奏一次。如既补之后复有新亏。即行严参惩办。统俟至嘉庆十二年通省全完后。朕不拘何时。特派大员前往查核。傥稍有不实。均惟该抚是问。至该省漕务素多积敝□大。经朕节年降旨饬谕。此时正在力加整顿之际。诚恐不肖官员或以现办弥补为词又于漕务内有所派累。则大不可。该抚尤当严行饬禁。留意稽查。勿致稍滋敝□大窦为要。将此传谕汪志伊、并谕陈大文知之。
  </div>
  <div class="pagination">
   <a href="清实录嘉庆朝实录_page158.html">
    上一页
   </a>
   <span>
    ...
   </span>
   <a href="清实录嘉庆朝实录_page154.html">
    154
   </a>
   <a href="清实录嘉庆朝实录_page155.html">
    155
   </a>
   <a href="清实录嘉庆朝实录_page156.html">
    156
   </a>
   <a href="清实录嘉庆朝实录_page157.html">
    157
   </a>
   <a href="清实录嘉庆朝实录_page158.html">
    158
   </a>
   <span class="current-page">
    159
   </span>
   <a href="清实录嘉庆朝实录_page160.html">
    160
   </a>
   <a href="清实录嘉庆朝实录_page161.html">
    161
   </a>
   <a href="清实录嘉庆朝实录_page162.html">
    162
   </a>
   <a href="清实录嘉庆朝实录_page163.html">
    163
   </a>
   <a href="清实录嘉庆朝实录_page164.html">
    164
   </a>
   <span>
    ...
   </span>
   <a href="清实录嘉庆朝实录_page160.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
