<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 704 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 704 页/共 1860 页
  </h1>
  <div class="content">
   ○甲申。上诣畅春园、问皇太后安。　　

○大学士管狭甘总督黄廷桂奏、遵旨拣派宁夏镇总兵李中楷、暂驻哈密。管理台站各事宜。报闻。　　

○免云南碌碌厂炉户无徵工本银四千六百四十两有奇。　　

○乙酉。谕曰、玉保奏称、据从哈萨克逃回之巴布噶津告称、阿逆逃至哈萨克境内。纳喇巴图等、计图擒献。协力追捕。已将叛贼所随人众剿灭。现只带两三人逃窜阿布赉处等语。与侍卫中秋、询问巴颜所供、阿逆携带三四十人逃窜之语。正相符合。特中秋未向巴颜详悉诘问缘由。未得哈萨克剿杀叛贼实在情形。故有三四十人之说耳。阿逆负恩背叛。反覆诡诈伎俩。人人共知。朕早料哈萨克不肯容纳。必至窜匿无归。今果止携二三人奔逸。可见策楞等、若早能振作军声。疾驰前进。则叛贼早已就擒。军务当早经告竣。而乃畏缩不前。坐失事机。即如前此谕令遴选将弁。晓谕哈萨克。而策楞等、辄恐其覊留我使。致开衅端。迁延观望。仍不即时遣往。今观哈萨克之恭顺如此。逆贼之穷蹙如此。一一不出朕所夙料。而策楞、玉保、二人全无领会。动辄后时。所赖者上天默佑。朕惟额手敬承。益加兢惕耳。若如伊等之步步瞻顾。纵贼远扬。阃外之任。将何赖焉。再玉保奏称、即日前往哈萨克。乃明知叛贼孑身无助。始敢直前追逐。仍系取巧故智。不然。何前此恇怯之至。几于草木皆兵。而今则一似勇敢任事。毫无疑虑者。此亦何能逃朕洞鉴耶。将此宣谕中外知之。　　

○谕军机大臣等、富德等此次追缉唐古忒。沿途击败哈萨克各事宜。甚属奋勉。富德、莽阿纳、奇彻布、并伯什阿噶什之子博东齐、散秩大臣达什车凌、都噶尔宰桑乌尔、古勒济勒、卓特巴、伯克孟克等。俱著赏赉奖励。仍加恩授达什车凌、为内大臣。乌尔古勒济勒、卓特巴、为散秩大臣。闻伯什阿噶什、遭哈萨克扰乱。迁徙他往。著博东齐前往寻觅。遇见即行奏闻。倘有不测。朕自加恩于博东齐。其游牧即准在额尔齐斯地方居住。并著伊宰桑诺斯海等、悉心善为保护。至达什达瓦宰桑讷默库、曼集、于一切差委事宜。甚属奋勉。著加恩授为三品总管。顷据玉保奏闻、阿逆仅余两三人。投往哈萨克阿克赉处。玉保已领兵前往索取。富德等接到此旨。不必追缉唐古忒。即由彼处前赴哈萨克。协力擒拏逆贼。莽阿纳、达什车凌、俱著在参赞大臣上行走。一同带兵速进。此时各路兵丁。应已齐集。富德等会同前往。兵势益盛。务期协助达勒当阿等、擒献逆贼。迅奏肤功。归途之便。仍将诏古忒擒拏治罪。　　

○旌表守正捐躯之直隶交河县民任宗成女任氏。河南南阳县民籍学孔妹籍氏。　　

○丙戌。户部议奏、八旗甲米。定例粳、稄、粟米、三色匀放。嗣因各仓所贮不齐。每以粳稄互抵。恐同时关领。胥吏高下其手。请嗣后务按本色挨年支放。如该年何项米色不敷。即以该仓次年所贮、按色照数支给。查仓都统、御史等封固。俟该仓轮放次年米石时。验封开放。毋庸粳稄抵给。从之。　　

○绥远城建威将军富昌等奏、遵旨将另记档案人等出旗为民。请裁右卫后添兵五百四名。以符三千额数。惟官多兵少。所有另记档案之佐领二员、防御一员、骁骑校十一员、食半俸骁骑校一员、九品笔帖式一员、应并裁。得旨允行。　　

○丁亥。上御勤政殿听政。　　

○谕、甘省一应军需。多于甘、凉、肃、等府州县。就近采办。虽一丝一粟。悉皆取给公帑。即挽运转输之事。亦必计丁给值。不以派累闾阎。但此数郡小民。急公趋事。较之他属。倍觉勤苦出力。朕心深为轸念。著加恩将甘省之甘、凉、肃、等府州县民户、屯户、及番民等、本年应徵各项钱粮米豆草束。一概蠲免。其有已经完纳者。按数扣出。准作来年正供。该督抚其督率各地方官实力奉行。务俾边郡小民。均沾实惠。如有不肖官吏。以完作欠。侵蚀中饱者。察出即行严参治罪。该部遵谕速行。　　

○以原任内阁学士窦光鼐、为左副都御史。仍赴浙江学政之任。　　

○赈甘肃皋兰、金县、靖远、平凉、华亭、隆德、固原、盐茶厅、环县、平番、中卫、河州、渭源、静宁、宁夏、宁朔、西宁、碾伯、高台、镇原、等二十厅州县。乾隆二十年、霜雹被灾贫民。　　

○旌表守正捐躯之福建平和县民朱赫妻杜氏。　　

○戊子。上诣畅春园、问皇太后安。　　

○还宫。　　

○谕、驻防城守尉之设。表率将弁。整饬营伍。是其专责。近京地方。如保定等处城守尉。有护军统领管辖。其各省驻防。有将军都统者。可以就近管辖。不时督查巡阅。惟河南、太原、两处。并无大员节制。且与所辖之佐领。官阶体制。不甚相悬。一切稽查弹压之处。未免因循瞻顾。嗣后著即归于巡抚节制。所有该员弁技勇及马匹器械。该抚随时察核。分别奏闻。其有懈驰不职。弓马生疎者。即将该员弁据实参奏。　　

○又谕曰、刘德照妄造逆词。已经正法。其弟刘德明、虽律应缘坐。但既住居异县。讯不知情。著从宽免死。发往黑龙江。给披甲人为奴。至刘维周一犯。既与逆犯传授子平。而闻其悖逆之词。容隐不首。看来亦属匪类。仅予杖流。不足示惩。且此等莠民。亦未便留之内地。又致滋事。著一并发往黑龙江。给披甲人为奴。　　

○谕军机大臣等、据黄廷桂奏、达勒当阿处兵丁口粮。尚可支给三月。惟策楞处兵粮。现在急须接济等语。策楞进兵。不过先达勒当阿一月之期。何以达勒当阿处。尚有三月之粮。而策楞处已需接济。领兵将帅。果能与士卒同甘苦。诸事加意整饬。不独粮糈一项。不致糜费。何者不可得力。策楞全不以为事。一任兵丁耗用。方至告匮。今达勒当阿带兵深入哈萨克。自应接济粮饷。资其食用。倘策楞以达勒当阿军营尚有三月之粮。将送往口粮。尽留伊处。则断无是理。著传谕策楞、粮到之日。先尽解达勒当阿处。其余著留伊军营支给。　　

○又谕、据巴禄奏称、散秩大臣辉特宰桑乌鲁木、生擒逆贼唐古忒。并剿灭伊属人等。乌鲁木现已移至阿尔台地方等语。乌鲁木深感朕恩。奋勉效力。甚属可嘉。著传谕舒明、阿兰泰等、俟其移至阿尔台时。传旨奖谕。赏银一百两。酌量指与地方安插。至阵亡之得木齐特古斯墨尔根哈什哈、及兵丁三十余人。亦属可悯。著交乌鲁木、查明特古斯墨尔根哈什哈、如有子嗣。仍授为得木齐。并赏银三十两。其阵亡兵丁三十余名。俱各赏银十两。　　

○是日起。上以夏至祭地于方泽。斋戒三日。　　

○己丑。谕军机大臣等、达什达瓦宰桑讷默库、曼集、在富德军营行走。昨因其奋勉效力。加恩授为三品总管。乃不遵守法令。私自逃回游牧。殊属可恶。若不从重治罪。无以示惩。著传谕和起等、俟讷默库、曼集、回至游牧。即行擒拏。将伊不遵约束。私自逃回情罪。晓谕鄂齐尔、布林、托里等。并达什达瓦部众人等知悉。即行正法。其所属兵丁。不过听从指使。情尚可原。著免其治罪。　　

○谕辉特台吉巴雅尔曰、览尔奏、并请将所属人等户口。照杜尔柏特台吉车凌等所属。编次旗分佐领。永图生聚。朕实嘉之。尔既向化归诚。率属内附。所有编次旗分佐领之事。不必急于办理。尔即于所属宰桑中。择其才具可用者。奏明授为管旗章京、副管旗章京、及参领、佐领之属。使之善为约束。安分谋生。即无异内地臣仆。朕于沙克都尔曼济之奏。亦如此降旨。上年平定准噶尔全部之时。原为尔等筹画安全。俾共登之衽席。不意阿逆背叛滋扰。不特尔之所属。生计拮据。即全部二十一昂吉。亦皆不得宁居。朕是以复命将兴师。歼除逆贼。俟阿逆擒获后。朕降旨晓谕哈萨克部落。各守边界。毋得少有侵犯。尔等自可耕种牧养。各务本业。数年之后。生计日见丰裕。朕实不胜厚望。尔惟仰体朕心。管辖部众。严禁盗贼。以副朕一视同仁之意。寄赏尔缎疋荷包。尔其祗受。　　

○庚寅。孝恭仁皇后忌辰。遣官祭景陵。　　

○辛卯。夏至。祭地于方泽。上亲诣行礼。　　

○诣畅春园、问皇太后安。　　

○幸圆明园。　　

○谕军机大臣等、昨据永贵奏称、北路军营。现存米十二万一千余石。可敷一万兵丁四年之用等语。此惟计算储备军需。其赏给各部落属人口粮一项。未经筹及。杜尔伯特、辉特、人等。明岁虽各归游牧。但现在伯什阿噶什之子博东齐、及达什车凌、乌尔古勒济勒等。俱将游牧移至阿尔台地方。尚须赏赉。著传谕普庆、阿思哈等、约计从前赏赉杜尔伯牡、辉特、人等。每年应须粮石若干。所有现存粮石。足支办给军需、并赏赉新来归降人等、几年之用。详悉具奏。至赏给厄鲁特口粮。原因其饔飧不给。暂为补助。并非定为成例。即如伯什阿噶什之子博东齐等前来之时。其中果有并无牲只、不能度日者。即酌量资给。若现在可以糊口。不得俱照车凌等之例。一概赏给。并著传谕舒明、阿兰泰等、遵照办理。　　

○壬辰。上诣黑龙潭祈雨。　　

○户部议覆、甘肃巡抚吴达善疏称、成县仓贮屯粮。积六万二千余石。如再徵本色。贮多不免霉变。应如所请。照秦、徽、二县例。自本年为始。改收折色。从之。　　

○工部议准、狭西巡抚卢焯疏称、同官县陈炉镇等处。新旧煤井磺尽。无从设炉。应停。从之。　　

○癸巳。谕曰、社稷坛望瘗乐章。会典馆既经奏定章名。即应将典仪赞望瘗、司乐赞望瘗、奏徵平之章。详悉行知太常寺遵照。太常寺既经会典馆行知。尚未明晰。即应将增赞望瘗一节。或具奏请旨。或行文询问。乃会典馆既不详细咨明。而太常寺亦不行文咨询。均属疎漏。及朕降旨命查。而会典馆又延挨逾时。著将会典馆总裁官、严察议奏。太常寺堂官、察议具奏。嗣后典仪司乐、俱著照朕新定仪节遵行。至社稷坛瘗坎。应在西北隅。方为合宜。现在兴工修葺。著即相度方位。敬谨办理。　　

○谕军机大臣等、据哈达哈等奏称、领兵至哈屯河水势甚大。将已经渡河兵六七百名。令青滚杂卜带领。轻骑前往其余兵丁一千余名。制造小船。更番渡河。令车布登扎布、带领继进等语。哈达哈身为将军。理应身先士卒。奋免直前。不得少存观望之意。今青滚杂卜、车布登扎布、俱已轻骑前进。而哈达哈独驻河干。何以督率将领。若似此迟延。未知何日始抵哈萨克。必致贻误大事。关系非浅。观其所奏河水情形。不过山水下流。一时陡涨。数日间即可减退。且觅其浅处。未尝不可径渡。何至如此张皇。从前朕已察其有迟疑之状。是以屡经降旨训谕。今计此旨到日。哈达哈自当已抵哈萨克境内。务宜加意奋勉。断不得稍存畏葸。自取罪戾。　　

○又谕、前因宰桑讷默库、曼集、自军营私回游牧。已降旨交和起等、擒拏正法。今据富德奏称、尚有宰桑乌达瑚们都、亦同讷默库、曼集、私回。著将乌达瑚们都、一同拏获正法。余仍照前旨办理。　　

○甲午。上诣畅春园、问皇太后安。　　

○刑部等部议覆、山西按察使拖穆齐图奏称、州县承审命盗案件。例有定限。嗣经巡抚石麟奏准、案犯患病。许于原限内扣除。州县藉有扣限。迁延不结。上司亦未便揭参。嗣后犯证于未解前患病。勒限两月医痊。统止展限三月等语。查患病轻重不同。若概予限三月。势必以轻报重。已痊捏报未痊。转延时日。应请案犯偶患轻病。委员验实。责令随愈随解。不准扣限。倘病势果重。将病起日期详报。限一月内医痊审解。仍不痊方准展限。总不得逾三月。倘承审官稽迟。计违限月日。分别议处。如有捏报希图扣展者。督抚据实严参。委验官及上司扶同徇隐者。均照例议处。分令该司将各州县报病事件。随时稽察。如不上紧查催。依限揭报者。照查参迟延例议处。从之。　　

○刑部议覆、湖北巡抚张若震奏称、和诱奸拐。罪应拟遣。如系亲老独子。向亦照运流例留养。但因奸拐远逃。弃亲不顾。与在他省获罪者。事同一例。且孀妇独子例内。原有诱拐不准留养之文。应如所奏。嗣后画一办理。至独子留养。查明曾经忤逆犯案。及为父母摈逐者。亦不准留养。从之。　　

○署两江总督尹继善等查奏、先经抚臣庄有恭奏开芒稻河。以洩运河余水。另开运盐河以避吸溜一摺。查芒稻闸河、及董家、廖家、石羊、等沟。为湖河宣洩尾闾。其盐船向由泰坝运盐河、至仙女庙行走。如遇芒稻等闸堵闭时。即由仙女庙南、至湾头闸正河入运。至汛水长发。闸坝开放时。则由仙女庙北。经金湾河六闸入运。惟金湾河既受六闸长流。又汇滚坝四十余丈之水。至仙女庙分流。东注运盐河。西南泻入芒稻闸。盐船经由分流处所。路近芒稻闸。水势涌急。实虞吸溜。向来盐务常欲闭闸蓄水缓溜。而河工遇汛水将至。亟欲开放宣洩。每多争执。应请嗣后每年霜降以后。四月以前。芒稻等闸。仍照奏定水志。分别启闭。其闸坝堵闭时。盐船仍可由湾头闸行走。至四月重运过淮后。汛水渐长。不必拘定水志。将芒稻等闸。随时开放使底水无多。得以畅洩入江。但开放芒稻闸后。溜势湍急。盐船经由贴近闸口。难免疎虞。查金湾六闸河之下游。仙女庙之上。有旧越河一道。应疏浚宽深。并接挑至邓家庄。共计河长七百丈。并于越河尾与芒稻闸贴近处。筑坝隔截。中建石闸启闭。盐船行至仙女庙。即另由越河至邓家庄。再由金湾六闸入运。惟应将金湾北闸底落低一丈。与湾头闸底相平。俾利盐运。听商人捐办。无庸动项。得旨、如所议行。　　

○旌表守正捐躯之福建凤山县民赵越妻严氏。　　

○乙未。吏部议覆、原署云贵总督爱必达等奏称、滇省中甸地方。自内附三十余载。地辟民聚。原设州判一员。管理词讼钱粮等事。稍涉疑难。必赴府州请示。往返千里。更因夷寨众多。设有土守备、千把、分地稽查。统听州判管辖。而微员究难弹压。查楚雄府同知、与知府同城。并无专司。请改为中甸同知。将州判缺裁。即将旧署作为同知衙署。俸工书役照旧设立。再中甸、维西、地界。接壤丽江。向系丽江府所辖。嗣因将鹤庆府通判、移驻维西。后将中甸州判、隶剑川州。遂均属鹤庆府。第自鹤庆以至中甸维西。必由丽江取道。窎隔殊难遥制。应将维西通判、及现设中甸同知、俱改隶丽江府管辖。至中甸同知、维西通判、俱以极边要缺注册。缺出在外拣调。均应如所请。从之。　　

○兵部议覆、福建按察使史奕昂奏称、武职疎防。例由提、镇、开报督抚查参。福建系有总督省分。遇有应参职名。向祇由臬司移营查取。转详督抚办理。与各省殊未画一。应如所奏。嗣后闽省武职员弁。凡遇疎防失察。应行查参等案。均令该提、镇、等揭送总督。分别咨部议处。舛错推诿。一并查参。从之。　　

○刑部议覆、福建按察使史奕昂奏称、外省秋录所拟情实。系督抚同司道于会审时密定。并不先行明示。倘于定案时。部文先声明情实。外省钞案转行。人人共晓。秋决期远。致有自戕兔脱等事。请于行文时。将应拟情实一节。另行密咨等语。嗣后此等案件。臣部仍于题覆时、照前声请。另行密记档案。俟秋审时遵照办理。其咨该督抚文内、将应入情实一节。无庸叙入。并令提塘、不得钞发。亦无庸另行密咨。从之。　　

○京察本年盛京各官。才力不及者一员。罢软无能者一员。分别处分如例。　　

○命给事中陈顾＜氵联＞、提督广东学政。　　

○丙申。谕军机大臣等、据策楞等奏称、古尔班和卓、已经击败。收其马驼牛羊。前赴哈萨克等语。策楞等此举。盖因从前朕屡责其不能擒拏阿逆。始少加振作耳。然首犯现已脱逃。且奏称、古尔班和卓、共带八千余人。官兵奋击。斩首二千余级。余众鼠窜潜逃等语。其所陈奏。情形尚属可疑。古尔班和卓、果有八千之众。虽剿杀二千余人。尚余六千非甚穷蹙。何以遽行逃窜。如其人已无多。自可无庸置念。若果如所奏。尚有六千余众。则或潜伏一隅。俟我兵经过后。尾随邀截。皆未可定。不可不豫为防范。现在伊犁办事乏人。策楞接到朕旨。即回伊犁。不必前赴哈萨克。惟传谕各鄂拓克人等、协力擒拏古尔班和卓。一经缉获。即押解来京治罪。此次疎脱古尔班和卓。咎在将军大臣。官兵尚属奋勉。侍卫瑚集图、率五十余人。奋勇争先。尤属可嘉。著加恩授为头等侍卫。其余著有劳绩、及中伤阵亡官兵等、策楞即查明具奏。候朕加恩。　　

○又谕、此次击败古尔班和卓、扎萨克达克巴、甚著劳绩。著加恩封授公爵。以示鼓励。　　

○军机大臣等议覆、大学士管狭甘总督黄廷桂疏称、向来北路军营。与西路哈密、巴里坤一带。俱有大兵驻劄。商贩原许流通。往年西路军营。所需牛羊。多借资于北路商贩。今巴里坤既经军营驻劄。而货物祇由肃州一带贩往。远难接济。因而价腾。且伊犁平定后。与从前应防范情形迥异。自宜照旧流通。应如该督所奏。行文军营大臣、速谕两路官民。凡有贩运牛羊货物。往来贸易者。许向该管大臣请给印票。照验放行。至守卡官兵。就近向巴里坤、哈密、置买食物者。仍听自便。得旨、依议速行。　　

○又议覆、原任定西将军策楞等奏称、从前台吉昆都斯车克尔等、投降时。因其所领户口甚多。请授为公爵。今查伊等系闲散台吉。公爵稍觉过优。应照加恩闲散台吉例。改授为扎萨克。从之。　　

○刑部议覆、前署直隶总督鄂弥达疏称、遵化州民陆君贵拉奸弟妇伤胎致死一案。应照常人因奸威逼致死律定拟。得旨、陆君贵拉奸弟妇李氏不从。致氏伤胎殒命。实属强暴败伦。且夫兄弟妇。即系和奸。律内尚俱绞决。今该犯灭伦伤化。拉奸弟妇以致伤胎立毙。淫恶已极。何得仅以常人因奸威逼致死律科断。该部所拟未协。著发还另议具奏。寻照部议著即处斩。　　

○豁绥远城属助马口庄头积欠粮三千五百九十三石有奇。　　

○旌表守正捐躯之江西庐陵县民胡瑞伯媳彭氏。
  </div>
  <div class="pagination">
   <a href="清实录乾隆朝实录_page703.html">
    上一页
   </a>
   <span>
    ...
   </span>
   <a href="清实录乾隆朝实录_page699.html">
    699
   </a>
   <a href="清实录乾隆朝实录_page700.html">
    700
   </a>
   <a href="清实录乾隆朝实录_page701.html">
    701
   </a>
   <a href="清实录乾隆朝实录_page702.html">
    702
   </a>
   <a href="清实录乾隆朝实录_page703.html">
    703
   </a>
   <span class="current-page">
    704
   </span>
   <a href="清实录乾隆朝实录_page705.html">
    705
   </a>
   <a href="清实录乾隆朝实录_page706.html">
    706
   </a>
   <a href="清实录乾隆朝实录_page707.html">
    707
   </a>
   <a href="清实录乾隆朝实录_page708.html">
    708
   </a>
   <a href="清实录乾隆朝实录_page709.html">
    709
   </a>
   <span>
    ...
   </span>
   <a href="清实录乾隆朝实录_page705.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
