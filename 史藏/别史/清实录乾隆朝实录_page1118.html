<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1118 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1118 页/共 1860 页
  </h1>
  <div class="content">
   ○又谕曰、暻善、著加恩赏给按察使衔。前往哈密。更换拖穆齐图　　

○四川总督阿尔泰奏、川省支放军需。向资邻省拨协。现据各营支领。及滇省调拨。库存不敷支用。若俟题请邻省解拨。有需时日。查川省有盐茶耗羡一项。递年积存银四十三万五千余两。请拨出三十万两应用。可省运解之费。得旨、如所请行　　

○是日、驻跸南石槽行宫　　

○己丑。驻跸密云县行宫　　

○庚寅。孝懿仁皇后忌辰。遣官祭景陵　　

○谕、据吴达善奏、第四起京兵。经过湖北江陵地方。有兵丁跟役保安、向县役任仪、混索廪给钱文。殴打落水淹毙。请将保安即行正法一摺。已谕令行在刑部、核拟速奏矣。所有合雇跟役之护军丰盛额、赫音图、虽据该督讯无知情纵容之事。但约束不严。致跟役滋事不法。罪有攸归。现在传谕经略大学士傅恒、俟丰盛额等到军营后。查明重加责处。以示惩儆。至带兵之该管鸟枪护军参领常宁、委护军参领塘奇、漫无约束。实难辞咎。著交部严加议处　　

○谕军机大臣等、据吴达善奏、京兵第四起。自江陵张家沟起旱。抵玉路口渡江。有跟役保安、见汊河船上数钱文。认为支放廪给。上船向索。殴打任仪落水淹毙。请将保安即行正法等语。所办尚属允协。已批交行在刑部、核拟速奏矣。官兵沿途应支廪给等项钱文。所在地方官。自应按名如数分足。总交领兵员弁。转行散给。岂可令官兵亲自关支。甚至官兵亦不亲身赴领。转令跟役向县役需索。致滋事端。紫即办理不善之处。现在官兵已经过竣。姑免追究。将来凯旋时。军行所经之处。所有散给钱文。必当妥定章程。令该地方官、汇交带兵员弁。按队逐名分给。毋得仍令官兵跟役。自向州县支领。藉端滋衅。将此传谕官兵经过省分之各督抚知之　　

○又谕、前因安省盘获盗犯龚在山等十二名一案。揆义则奏称、系广济县知县刘长灵、差役追至怀宁盘获。而富尼汉摺、则称系安省千总王光国擒获。彼此词语。俱涉含糊。因降旨申饬。并谕各督抚、查明究系何人首先缉获。据实分晰覆奏。今据富尼汉奏到。盘获龚在山一案。实系千总王光国、在桐城县老洲头地方饭店内盘获。并无广济县差役知会协拏等语。则前此揆义所奏广济县差役追缉。全非实在情形。或系该县刘长灵捏词禀报。希图以先获见功。此等外省恶习。亦所常有。但揆义既据禀报。自应查询明确。始行奏闻。何得仅据刘长灵一面之词。率行入告。若揆义有心为刘长灵捏饰。欲以邻省盘获之犯。归功属吏。则其咎更在揆义。著传谕吴达善、即行详密确查。据实覆奏。倘吴达善稍存瞻徇之见。曲为回护。或冀颟顸了事。谅难逃朕洞鉴。恐该督不能任其咎也。再前经传谕该督、将揆义到任后。有无劣迹。及是否能胜巡抚之处。密行具奏。距今一月。何以尚未奏到。著即速覆奏。毋稍袒徇延缓。至龚在山行劫案。尚有供出之窝家罗廷柱。即系广济县堤长。又夥盗朱相周等。俱籍隶湖广。前经传谕揆义、速行严缉务获。亦未据该督覆奏。并著吴达善、饬属上紧躧缉务获。毋任要犯远扬。并将现获何犯之处。附摺奏闻。至本日该督奏到、第四起京兵跟役殴死县役一摺。定拟尚属允协。已交行在刑部、核拟速奏。但此等事件。关系紧要。自应由驿四五百里驰递。乃仅照寻常事件。差人赍奏。未免轻重失宜。将此传谕知之。富尼汉摺、并钞寄阅看　　

○又谕曰、吴达善奏、赴滇第四起京兵。行至湖北江陵地方。有跟役保安、因上船索取廪给钱文。殴打县役落河淹毙。请旨正法一摺。已交行在刑部、核拟速奏。并降旨将带兵之护军参领常宁、委护军参领瑭奇、交部严加议处矣。官兵经过地方。所有应给钱文。自应按名分足。总交领兵官员给发。何至跟役等自行索取滋事。此即地方办理不善之处。已传谕官兵所经省分各督抚、将来凯旋时。各宜妥协经理。至合雇跟役保安之护军丰盛额、赫音图、虽据该督讯无知情纵容之事。但既为伊等雇觅之人。沿途并不小心约束。致令生事不法。亦难辞咎。著传谕傅恒、俟此起京兵到滇时。即查明丰盛额、赫音图二人。重加责处。并晓谕在营弁兵等。俾共知儆戒。并将吴达善原摺。及传谕各督抚谕旨。一并录寄知之　　

○是日、驻跸要亭行宫　　

○辛卯。谕、据永贵奏、巴颜岱城移驻兵丁。协领等官、不足弹压。请派领队大臣一员驻劄。官兵俸饷。仍由绥远城支给。添设仓官一员。管理回人屯田村庄粮务等语。巴颜岱城、著派伍岱前往办事。余俱如所奏行　　

○谕军机大臣等、据阿思哈奏、由豫入楚。见襄阳安陆等处。秋禾畅茂。惟荆州一带。似觉短雨等语。当此秋苗勃发之时。农田待泽甚殷。湖北武昌等府。曾经吴达善等奏称、雨水稍多。其荆州一带短雨之处。何以并未奏及。著传谕吴达善、将该地现在田禾光景若何。及曾否得有透雨之处。即行详查。据实迅速覆奏　　

○又谕、前因良卿奏、古州镇总兵拜凌阿、奉调赴滇一摺。彼时以滇省果有必须该镇办理之处。何以未见傅恒奏及。当经传旨询问。嗣据傅恒具奏军营事宜。各提镇俱有派委之事。独未派及拜凌阿。益不解其何故。如系傅恒调取。因何并不派办一事。其中必有情由。今据傅恒奏称、明德曾言拜凌阿愿赴军营效力。且收餧马匹、运送军器等事。现在需人。傅恒即称如果必需该镇。自当一面调取。一面具奏。明德答言、云南贵州。向来总督调取总兵。只须行文。无庸具奏等语。则是拜凌阿之调赴滇省。全系明德之意。乃明德既不从傅恒所言。专摺奏闻。遽以曾与经略商议。朦胧檄调。至大理府饲养马匹。仅于奏摺之便。附叙一语。竟似从中影射。归于傅恒所调。明德办理此事。甚属糊涂取巧明德现署总督。餧养马匹。是其专责。或滇省镇员。不敷分派。欲于黔省调一总兵。但经具奏。原可允行。前因拜凌阿之拜字。汉人不晓清文音韵。多误读作去声。恐绿营兵弁。称为某总兵。字音讹混。与军营殊不相宜。是以降旨、令伊仍回黔省。若不过派在大理餧养马匹。于事自无妨碍。设明德早为据实奏明。即可省屡次传询。何前后含糊。朦混荒唐。一至于此。明德著传旨申饬。并谕傅恒知之　　

○又谕曰、傅恒奏、据线官猛来腾越禀称、老官屯贼目诺尔塔。经贼匪懵驳调回阿瓦城。约止留兵五百把守。将戛鸠之贼众。由水路全行彻回。又奏称、有猛密土司遣人来禀。情愿内附等语。此系最好机会。夷人性愚多疑。伊等地方。又与缅贼毗连。若我兵少。无进剿之意。自不无观望。或扬言内附。缓我之师。均未可定。今见大兵进剿。缅匪即日歼灭。伊等可永享太平。输诚内附。情势所有。并无可疑。且老官屯贼兵。止留五百。看来缅匪被野养子击败之语。亦属不诬。我兵前进。背后既无可虑。夹攻老官屯。亦属不难矣。前经降旨、令傅显由木邦进发。今据线官猛所禀。伊属下户汉等、已将猛尾地方收税之缅贼抢掠。苗温已经回去。是木邦一路。已无贼匪不必以得力之兵。往无用之地。傅显著在大队内行走。奋勉立功。今猛密已得。进攻自易。若直取阿瓦城。仍宜留心谨慎。阿桂务随同经略傅恒前往。至老官屯、猛密司等处、收服之后。宜留大员驻劄。老官屯、著伊勒图防守。猛密司等处、留傅显防守。拣干练总兵一员协助。再懵驳此时。势甚穷蹙。尚有归顺之意。伊属下头目四人不从。情殊可恶。傅恒进兵时。务将此四人擒获。勿致兔脱。再攻取阿瓦城从。彼处夷人部落甚多。我大臣等未便驻劄。若另授缅王。必择能办事务。可守地方之人。方为妥善。再傅恒前奏、所造之炮。用后复行销毁等语。今现有船只。若得老官屯时。即将船载往。不必销毁。将此传谕傅恒等遵照。此旨到时。谅已进兵。一有捷音。即速奏闻。　　

○是日、驻跸两间房行宫　　

○壬辰。驻跸常山峪行宫　　

○癸巳。谕曰、巴尔品奏、从前拏获偷窃马匹之哈萨克鄂罗木邦等八人。枷号监禁。于六月初十日。越城脱逃等语。此等哈萨克拏获监禁。特使沿边居住之人。知所警戒。自应派兵看守。严加防范。乃巴尔品并不派兵看守以致脱逃。殊属疎忽。巴尔品著革去副都统衔。拔去花翎。仍留雅尔效力。承办之满洲章京。著革职。与城上值班官兵。一并解京治罪　　

○谕军机大臣等、巴尔品奏、枷号偷窃马匹之哈萨克八人。同时越城脱逃。此事甚堪骇异。已降旨将伊革职。效力缉拏。其看守官员。城上值班兵丁。解京治罪矣。凡遇查拏盗贼。兼派索伦厄鲁特等犹或可行。若令看守枷号之犯。断乎不可。今巴尔品所派看守之厄鲁特佐领达瓦。素系糊涂之人。著加恩宽免至巴尔品缉拏此案。将盗犯鄂托里之侄玛尔噶拜、额森克勒底、杜尔伯特之妻孥、及其鄂拓克之阿哈拉克齐纳喇巴图、哈尔们图、通事额色木喇特等、悉行拏至看守。伊等俱在、游牧之人。与伊等无涉。如果逃犯在彼处。即向伊等索取。或派兵往拏。俱无不可何必留此数人。巴尔品等奉到此旨。即向玛尔噶拜等。宣示大皇帝谕旨。现在哈萨克脱逃。俱由官兵疎忽。与汝等无涉。命将汝等释放。仍回游牧。汝等感戴大皇帝之恩。各缉拏逃犯解来。如隐匿不报。一经查获。一并将汝等治罪。至巴尔品现无顶带。亦将因此事褫革之处。明白宣示伊等可也。并传谕永贵知之　　

○又谕、前据明亮奏、官兵并站遄行。马匹不敷。地方官照例议给折价四钱。因为数过多每名定给二钱。并行知后队领兵侍卫。一体办理。而富兴亦奏、跟役九十六名。因马匹不敷。通融酌减。并未领取折价。讷根彻又称、云南禄丰县。马匹不敷。跟役情愿步行。并未支领折价等语。是官兵并站以后。所有应领马匹。办理并不画一。恐不肖官吏。从中乾没。易滋弊混。且未据该督抚等奏及。现已传谕各该省据实查奏。此等情愿步行、不领折价之跟役。以微末之人。能知大义。甚属可嘉。所有应得马价。不可因其不愿支领。转令向隅。著传谕傅恒、查明未经支领之跟役。即照每站二钱之数补给。仍格外酌量奖赏。以示鼓励。其已经全领四钱者。同一跟役。视彼并不支领之人。能无靦颜。其所得之数。亦觉过多。应照现减二钱之例给与。所有长支银两。即于伊等雇主应得盐菜银两。陆续扣还二钱。庶足以昭平允。昨据傅恒奏、七月二十日。即赴野牛坝一带。督办造船诸事。此旨到时。傅恒已经起程。所有已到军营之兵。著傅恒就近查办。其续到之兵。即交明德查明办理。再折价一事。据明亮等奏到者。已如此参差不齐。其未经奏及者。必尚有不能画一之处。并著一体查办。将此并谕明德知之。并令速行回奏　　

○又谕、昨据吴达善奏、第四起京兵跟役保安。在江陵县地方。索取廪给。殴死县役。已依拟将保安正法。并传谕官兵经过省分之各督抚、俟凯旋兵丁过境时。务令领兵之员。汇支散给。不得仍令兵丁等、亲向地方官支取。致滋事端。适直隶藩司观音保、随至行在。询以直隶如何支放廪给。据称、该省应付官兵等廪给口粮。俱系领兵章京、及护军校、赍持勘合火牌。向地方官汇总支领等语。所办自属正理。湖北何竟未筹办及此。看来今年办送兵差。直隶河南。俱甚安静妥协。其余各省。似未能定有章程。今湖北支放廪给。既有办理不善之处。则湖南以下由黔至滇。谅亦相同。著传谕吴达善、将湖北省给发官兵廪给等项。因何不行汇交领兵官员。且假手吏胥。致有跟役横索滋衅之事。即行据实覆奏。并谕方世俊、良卿、明德、将各该省如何应付廪给。一并查明。各按实在情形具奏。又据副都统明亮奏称、因所带官兵。并站遄行。马匹不敷递送。地方官照例议以每跟役一名。折给马价银四钱。因定价太多。酌减一半。每名给银二钱。并行知带领后队之侍卫。一体支领。而侍卫富兴亦奏、现在间日趱程。遵旨酌量马力办理。所有带领之官兵跟役九十六名。将现备马五十七匹。每人办给一匹。其余未备马匹。通融酌减。并未领取折价。仍札知后两队侍卫。一例酌办。本日又据哈清阿奏称、行至贵州镇远府。跟役马匹。即照地方官所定折给予价。而侍卫讷根彻、又有呈军机大臣文一件。则称行至禄丰县。因马不敷用。跟役一百余名。俱情愿更替步行前进。不领折价等语。是马价一项。有全行支领。有减半支给者。亦有并未折领者。且有跟役踊跃前行、情愿不领者。已传谕经略大学士傅恒、并谕明德、通行确查。将情愿步行不领折价之跟役。予以奖赏。并将全领之人。于伊主盐菜银两、追半赔还外。但如此参差不齐。并无画一章程。难保无不肖官吏。以无作有。以半作全。从中乾没滋弊。若此时不行切实查核。将来报销。必致藉端冒混。该抚等竟不一为稽核。所司何事。此内支领不一之处。始于贵州境内。良卿何以并未奏及。著传谕令其明白回奏。至于并站以后。各队官兵。进次云南。及经由湖北湖南者。所有马价如何折给。亦未据该督抚奏闻。并著传谕吴达善等、逐一查明切实。速行覆奏。毋稍隐饰干咎。并著谕令经略大学士傅恒知之　　

○是日、驻跸喀喇河屯行宫　　

○甲午。谕军机大臣等、据李侍尧等覆奏、陈茂荣及私铸匠人等。俱已拏获究拟。并称粤省私铸之案。每岁多有拏获。随时审明。按律定拟完结等语。所奏殊未确实。已于摺内批示矣。私铸小钱。敢于公然窝顿贩运。其作奸已非一日。设果如该督等所云、时有拏获。何至毫无畏忌若此。且陈茂荣一案。经浙省发觉。朕传旨询问。始行缉获。则地方官平日之漫无觉察。且该督等之不以为事。概可想见。不但失察之州县。应行查参。即李侍尧、钟音、亦应附摺奏请交部议处。将此传谕知之　　

○又谕、据李侍尧奏到、查访暹罗国情形一摺。看来诏氏子孙。式微已极。大势俱为甘思敕所占。难复望其振作。亦祗可听其自为蛮触。原不必藉其力。亦不必为其办理也。现将该督所奏原摺。及莫士麟原禀图说。钞寄傅恒阅看。所有前寄李侍尧檄谕暹罗国文一道。原令该督、如暹罗系诏氏后裔恢复。自当寄去。今该目既为甘恩敕所占。即毋庸觅便寄往。其原拟檄谕稿底。可且留广东。如该镇目莫士麟有续行禀报之处。或甘恩敕有覆该督去岁檄谕之文。仍著速行据实奏闻。将此传谕该督知之　　

○又谕、据傅恒等参奏、总兵樊经文、上年带领四川绿营兵一千名。驻劄缅宁。漫无调度。以致病故病废。有四百余名之多。请旨交部严加议处一摺。该镇以领兵大员。目击兵丁染病情形。既不善为经理。且不详查其有无捏饰情事。所司何事。自应示以惩儆。但此摺现在且不发钞。著传谕傅恒、即传旨将樊经文降补副将。留于滇省军营效力。其病故病废兵丁。著查明照例赏恤　　

○又谕、据传恒奏、调拨各处分驻之兵。行至乾枝寨。官员兵丁。染瘴病故者。共五百二十一名。请将领队之玛格、玉麟、交部严加议处等语。玛格、玉麟、带兵前进。不由相近岔路。转由土司所居瘴盛之处行走。以致多伤官兵。理应交部严议。但若将损伤官兵之处。明降谕旨。恐无知之徒。妄生议论。著传谕傅恒、将玛格、玉麟、革退头二等侍卫。作为三等侍卫。以观后效。其病故官兵。虽非阵亡。究系在军营病故。著傅恒查明。照溺水兵丁例赏恤。此次进兵。当以躲避瘴气行走为要。此乃地方气候。非人力可施。野牛坝地土高燥。尚可无虑。至进兵时。不能不遇有瘴之处。昨已传谕傅恒、令其沿途留心。朕深为廑念。著再传谕傅恒等、进兵时。遇有瘴气地方。或寻别途行走。或暂驻数日。亦未为迟。若急于进取。致受瘴疠。转于事体无益。再闻新街蛮暮等处。瘴气亦盛。戛鸠现无贼匪。应令我兵至野牛坝。将船料绕道运至戛鸠江附近地方。赶造船只渡江。由西路攻进。庶可避瘴。总在傅恒等、审度形势。务期万全。其如何酌定之处。即速奏闻　　

○又谕、此次办理缅匪。所以征讨有罪肃清边境。经略傅恒等、统兵进剿。当审度办理。不可稍失机宜。向例遇朕万寿节。军营大臣。率领官员兵丁行礼外。不理刑名之事。但征战之兵。与戌守之兵不同。著传谕傅恒等、若遇朕万寿日。或与贼相遇。或适当攻取城寨。即乘机带兵进击。不可拘泥旧例　　

○是日、驻跸避暑山庄。至八月甲子皆如之　　

○乙未。中元节上诣永佑寺行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○上奉皇太后驻跸避暑山庄　　

○户部议覆、长芦盐政高诚奏、州县拏获私盐例应交商变价。因例内准其减价售卖是以州县官不将私盐交商。任胥役领卖侵渔。请嗣后拏获私盐。概照本地官盐价值。交商变价入官等语。应如所请。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百三十八


大清高宗法天隆运至诚先觉体元立极敷文奋武孝慈神圣纯皇帝实录卷之八百三十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。七月。丙申。上诣皇太后行宫问安　　

○谕曰、樊经文。著降补副将。仍留滇省效力。广东右翼镇总兵员缺。著李耀先补授　　

○又谕、前因安省拏获盗犯龚在山等十二名一案。揆义原奏、称系广济县知县刘长灵、差役追至怀宁县盘获。而富尼汉摺、则称系安省千总王光国擒获。彼此情节不符。因传旨申饬。并谕各该抚、查明究系何人首先缉获。据实覆奏。昨据富尼汉奏称、龚在山等犯。实系千总王光国、在桐城县老洲头饭店盘获。并无楚省差役知会协拏。今据揆义奏称、此案获盗情由。率据广济县知县刘长灵禀报。于叙摺时。止以捕役盘获入奏。并未声明系怀宁捕役告知。词句实属含糊等语。此等沿江巨猾。犯索累累。既经邻省拏获。自应据实入告。乃揆义初奏、止称广济县差役。追至前途。查得各盗犯于四月初三四等日。逃至安徽怀宁县地方。被捕役盘获。而于安省咨文内。千总王光国督同兵役拏获之语。全行删去。明系有心取巧。攘为湖北盘获。此并非词句含糊。亦岂得以粗率糊涂自解。其原摺具在。亦复何能致辩。揆义著交部严加议处。至安省巡江外委千总王光国、留心躧缉。盘获邻省巨盗。颇属能事。著送部引见　　

○又谕曰、达桑阿现在患疮。一时不能痊愈。著华山前往乌里雅苏台。更换达桑阿回京　　

○谕军机大臣等。揆义自擢任巡抚以来。于地方事务。并未见有实力整顿之处。其屡次陈奏。不过仅以寻常纠劾属员。具摺塞责。按之总无实际。且闻其前在江西藩司任内。不甚妥协。恐其于巡抚不能胜任。或并有劣迹。亦未可定。曾谕吴达善、令其密行查察。据实奏闻。近于盗犯龚在山一案。揆义初奏、称系广济县知县刘长灵、差役追至怀宁县地方。被捕役盘获。而富尼汉、则奏系安省千总王光国、在桐城县盘获。因两人所奏不符。随降旨传询。揆义始以广济县所禀系差役得信于怀宁捕役。告知获盗情由。而富尼汉咨文内。原有千总王光国、督同兵役拏获之语。前奏失于查叙等语奏覆。是其前奏。并非词语含混。实系有心取巧。岂得以糊涂粗率自解现已交部严加议处。看来揆义、经朕加恩。委任封疆尚如此取巧。则伊为藩司时。必有不实不端之事。前曾闻揆义在江西。与建昌府知府黄肇隆、最为亲密。黄肇隆倚恃声势。任意妄行。甚至一切举劾。黄肇隆皆从中干与。颇滋物议。吴绍诗当时并未奏及。或为此二人所愚。后虽自行觉悟。不加听信。然亦未将黄肇隆参劾。业经传谕吴绍诗、令其将黄肇隆平日居官劣迹。确查参奏。河至今尚未见奏到。著再传谕吴绍诗、将揆义在藩司任内。居心行事若何。及与黄肇隆如何交接往来。有无实在款迹。即行慎密访查。据实迅速覆奏。若该抚仍存瞻徇同官之见。稍为隐饰。或因向日未经参奏。尚思回护前非。则是吴绍诗自取罪戾。不能复为曲贷矣　　

○又谕、乌里雅苏台。现在马匹缺额。著传谕成衮扎布、咨行雅尔参赞大臣。令换取哈萨克马匹填补。嗣后著为例。并传谕雅尔大臣知之　　

○丁酉。吏部议准、山东巡抚富明安奏称、东昌府属聊城县。系南北水路冲衢。兼管运河。请改为冲繁难要缺。在外调补。从之　　

○兵部议覆、江宁将军容保奏称、乾隆六年起。陆续拨来驻防。作为额外披甲回子厄鲁特。俱安分当差。恳将伊等坐补额甲。与旧有满洲蒙古。一体挑选。应如所奏。通行各省驻防遵行。从之。　　

○又议准、闽浙总督崔应阶奏称、调台员弁。例得膺豫保。送部引见。往来需时。员缺虚悬。请将台郡武职豫保之例停止。其三年报满。克勤厥职者。具题时声明保举。从之　　

○戊戌。礼部尚书董邦达遗疏闻。谕曰、礼部尚书董邦达、久直内廷。奉职勤慎。前以衰病乞休。特加恩给假调里。以冀渐痊。今闻溘逝。甚为轸惜。所有应得恤典。该部察例具奏　　

○又谕曰、董邦达现已病故。所有伊前在礼工二部尚书任内。应赔银两。著加恩宽免。仍于各本案内应赔之该堂官名下。一并摊赔完缴　　

○又谕、前闻建昌府知府黄肇隆、有倚恃上官、任意妄行之事。因传谕吴绍诗、查明具奏。今据该抚参奏、黄肇隆果有倚势纵恣。听用家人。藉端索诈。并需索属员。逢迎上司各款。请旨革审等语。黄肇隆著革职。交总督高晋、与案内有名人犯。一并严审究拟具奏。至揆义于盗犯龚在山等一案。以安省盘获之犯。攘为湖北盘获。有心捏词取巧。已降旨交部严加议处。今据查揆义在江西藩司任内。待黄肇隆甚优。升任后。黄肇隆尚有馈送优人之事。则其平日与属员交结。不知检束。已可概见。岂可复任封疆重寄。揆义著解任来京候旨。吴绍诗身任巡抚。属员劣款累累。不能先事查劾。经朕传旨询问。始行据实参奏。所为察吏者安在。吴绍诗著交部严加议处　　

○又谕、前以张为旃、于知府任内。加捐道员。推升得缺后。另经简补有人。该员理应赴部候补。乃竟因病逗遛本籍。并不在部呈明。业经杨廷璋查参。已交部严察议奏矣。张为旃为宁夏知府时。与阿拉善王罗布藏多尔济、有会勘地界之事。同宁夏道干从濂、乘舆张盖。前赴会勘公所。自据交椅高坐。而任阿拉善王席地低坐。全不加以礼貌。曾经罗布藏多尔济咨报。该道府如此举动。甚觉可鄙可笑。近边地方各员。与外藩诸王。常有交涉之事。其接见自有一定仪注。遵行已久。虽守土之官。与藩部不相统属。固毋庸过为卑屈。但诸部列在藩卫。封爵优崇。朝廷体制所关。岂容地方官任意凌轹。此等无识之徒。方以妄自尊大。自鸣得意。而不知其庸陋实甚。我国家中外一统。所在藩封。无不恪恭守职。即地方官稍有简傲。亦皆委曲相从。不与较论。即此足见诸藩之奉法知礼。然亦岂得因其恭谨。转致相轻。且如前明于河套一隅。不能争抗。使干从濂、张为旃、生于当时。见诸蒙古。方畏惧之不暇。敢如此倨傲蔑视耶。多见其不知量矣。此事现在派员确查。俟查明到日。再将干从濂、张为旃、交部议处
  </div>
  <div class="pagination">
   <a href="清实录乾隆朝实录_page1117.html">
    上一页
   </a>
   <span>
    ...
   </span>
   <a href="清实录乾隆朝实录_page1113.html">
    1113
   </a>
   <a href="清实录乾隆朝实录_page1114.html">
    1114
   </a>
   <a href="清实录乾隆朝实录_page1115.html">
    1115
   </a>
   <a href="清实录乾隆朝实录_page1116.html">
    1116
   </a>
   <a href="清实录乾隆朝实录_page1117.html">
    1117
   </a>
   <span class="current-page">
    1118
   </span>
   <a href="清实录乾隆朝实录_page1119.html">
    1119
   </a>
   <a href="清实录乾隆朝实录_page1120.html">
    1120
   </a>
   <a href="清实录乾隆朝实录_page1121.html">
    1121
   </a>
   <a href="清实录乾隆朝实录_page1122.html">
    1122
   </a>
   <a href="清实录乾隆朝实录_page1123.html">
    1123
   </a>
   <span>
    ...
   </span>
   <a href="清实录乾隆朝实录_page1119.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
