<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 285 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 285 页/共 505 页
  </h1>
  <div class="content">
   ○赐王以下文武大臣暨蒙古王贝子额驸等食。　　

○谕军机大臣等、特普钦等奏、抽派马队官兵。请拨整装银两一摺。前谕吉林黑龙江各派马队官兵一千名。与神机营马队赴豫助剿。旋据富明阿等具奏拟派官兵五百名。当以人数无多。谕令富明阿等再候谕旨。兹复据特普钦等奏黑龙江亦仅派兵五百。是该二省均不能如数派出。既非大支劲旅。于事无济。所有抽派吉林黑龙江官兵。俱著停止。前次谕令都兴阿等由盛京拨给吉林兵丁整装银二万两。自可毋庸筹拨。特普钦等所请饬部拨银之处。亦毋庸议。神机营马队。亦著不必选派。将此由五百里各谕令知之。　　

○又谕、蒋益澧奏、统兵出省。察看地势匪情。严密布置一摺。曹冲匪势猖獗。蒋益澧带兵出省。亲往督办。该匪拥众来扑。官军迎截。小有斩捦。余匪翻山遁去。蒋益澧现派水师严断接济。著即严督各军认真办理。如能将杨梓钊等招降。令其潜为内应。较易得手。该抚务当斟酌情形。剿抚兼施。以期迅速蒇事。高连升现在带兵赴陕。勇往可嘉。俟有劳绩。定当优加赏赉。著蒋益澧传知该提督。克日遄征。奋勉图功。以副厚望。将此由五百里各谕令知之。　　

○以广东克复嘉庆州城暨剿办惠州等处逆匪出力。赏总兵官丁贤发正一品封典。副将陈得胜、邓玉魁、巴图鲁名号。余加衔升叙有差。　　

○丁丑。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭显佑宫。东岳庙。城隍庙。　　

○上诣大高殿寿皇殿行礼。　　

○诣绥履殿慈安皇太后前行礼。平安室慈禧皇太后前行礼。　　

○御乾清宫。王以下文武大臣蒙古王贝勒贝子等行庆贺礼。众官于午门外行礼。　　

○奉慈安皇太后慈禧皇太后幸宁寿宫。侍午膳。　　

○赐王以下文武大臣暨蒙古王贝子额驸等食。　　

○谕军机大臣等、谭廷襄、曾国荃奏、捻众西窜应城京山天门。官军叠击获胜。李鹤年奏、任赖股匪西趋。张逆向东移动。豫省两路防军布置情形各一摺。捻匪分窜孝感之小河司等处。经刘维桢等分道进剿。各有斩获。该匪被击后窜至乌路寺。又扰及皂市等处。趋向靡定。曾国荃复赴德安调度。著即督饬水师炮船堵贼上窜。并督陆军紧蹑追剿。以遏狂氛。惟上游扼截之师。尚少劲旅。鲍超素称勇敢。如已痊愈。著即督队前进。傥尚须调养。即先派得力将弁会鄂军痛剿。自为后劲。以竟全功。何日拔队启行。仍遵前旨驰奏。以慰廑系。李昭庆等军。著李鸿章飞催拔队上行。会师夹击。李鹤年所奏两路军情。与谭廷襄等奏报略同。著饬令宋庆等整顿防军。以备邀截。并令张曜新募之军赶紧教练。相机调拨。西路之防。现派马德昭前往阌乡驻扎。著督饬随时侦探贼情。与陈湜等联络声势。不得稍分畛域。将此由六百里谕知李鸿章、谭廷襄、曾国荃、李鹤年、并传谕鲍超知之。　　

○又谕、德勒克多尔济等奏、遵议御史庆福所陈六条。及现在查办难民情形各一摺。新疆自遭兵燹以来。难民逃至乌城迤西接壤之扎萨克图汗部落者。纷纷不绝。李云麟意欲饬令各旗驱逐。不准交通买卖。虽系为豫防奸细起见。惟该难民生路已绝。势必激而为匪。办理殊属非是。德勒克多尔济等欲由部发银五六万两。给予路费。令其径赴归绥。自谋生计。是又以邻为壑。必至驱蔓内地。所筹均未周妥。办理难民之法。总以安插得所。毋令聚众滋事为要。该将军等现在饬查西两盟拜答礼克等处有无闲田。即著迅速查明。如可令难民开垦。使其自谋生计。当可相安无事。届时即由部发银拨给耔种。亦不至虚糜帑项。如各该处并无闲田可种。即著李云麟、德勒克多尔济等、会商另筹办法。务须计出万全。毋得冒昧从事。该将军等所称饬催前派各部落蒙兵布置防守。无庸另行添设蒙兵。及修理军器。办理案件。仍责成该盟长给限严缉各条。均著照所拟行。但当实事求是。不得空言塞责。以副委任。将此由五百里各谕令知之。　　

○戊寅。上奉慈安皇太后慈禧皇太后幸漱芳斋。侍午膳。　　

○谕内阁、前派大学士倭仁在总理各国事务衙门行走。旋据该大学士奏恳请收回成命。复令军机大臣传旨。毋许固辞。本日复据倭仁奏素性迂拘。恐致贻误。仍请无庸在总理各国事务衙门行走等语。总理各国事务衙门公务。关系紧要。倭仁身为大臣。当此时事多艰。正宜竭尽心力。以副委任。岂可稍涉推诿。倭仁所奏。著毋庸议。　　

○谕军机大臣等、崇实、骆秉章奏、陕捻意图南窜。请饬左宗棠先趋兴汉一摺。捻股麕聚盩鄠等处。意图窜扰兴汉。惟现在甘省大股回匪。句合捻逆。东扰岐郿兴乾。凶焰颇炽。陕省兵力较单。左宗棠定已兼程入关。镇压调度。能否分兵先趋兴汉。著左宗棠相机酌量。鲍超一军。已叠谕该提督在鄂助剿。势难即时入秦。川省边界。与陕省南山在在毗连。崇实、骆秉章、当速派兵勇分路扼要守御。毋令阑入川境。原摺著钞给左宗棠阅看。将此由六百里各谕令知之。　　

○又谕、刘岳昭奏、剿平黔西大坉朵朵坝各贼垒。并平远解围。及请催席宝田赴遵义各摺片。马如龙奏、起程赴迤西剿贼。请催抚臣来滇一摺。刘岳昭进攻黔西大定贼匪。虽剿平大坉朵朵坝两处贼垒。究未能直抵猪拱箐。办理殊属延缓。现在席宝田已准其开缺。留于湖南办理防务。而总督劳崇光又复病故。滇南省城空虚。本日已严催张凯嵩迅赴新任。但到任恐需时日。著刘岳昭督同岑毓英、迅即攻克猪拱箐贼巢。疏通川黔边境。驰赴滇省镇摄调度。以资表率。马如龙进攻大理。早经谕令相机督剿。现派副将杨振鹏等分路前进。而该提督仍驻禄丰。距大理甚远。何能遥制一切。况总兵杨盛宗远在迤东。若调赴迤西。则滇省东路亦未免空虚。著宋延春传谕马如龙。现已催令张凯嵩刘岳昭赴任。而省城又有该臬司护理督篆。足以坐镇。该署提督不妨西征。肃清大理。迅奏肤功。荣膺懋赏。以慰廑怀。至该署提督奏报督臣出缺。尚知缓急。嗣后军务事件。仍由宋延春驰奏。以符旧制。将此由六百里谕知刘岳昭、并传谕宋延春知之。　　

○又谕、前有旨授张凯嵩为云贵总督。并命吴昌寿署理广西巡抚。饬令迅赴署任。以便张凯嵩交卸赴滇。本日据署云南提督马如龙驰奏、滇省迤西各匪。闻三路进剿之信。势已蠢动。该署提督刻已进军禄丰。严饬各军由定远大姚等处三路进剿。未能兼顾省垣。劳崇光因病出缺。省城现无督抚坐镇。恐匪徒又生凯觎各等语。云南省城。自去□山戊不□劳崇光入城镇抚。甫就安谧。现在迤西未定。各将士带兵在外。势难兼顾。必须有督抚大员入城坐镇。即著马新贻仍遵前旨。查明吴昌寿曾否起程。迅速催赴署任。不准稍涉延缓。该署抚到任后。张凯嵩著即交卸起程。迅赴新任。妥为筹办。以冀肃清边圉。将此由六百里各谕令知之。　　

○山东巡抚丁宝桢奏、遵筹西征军饷。拟每月拨银一万二千两。解赴左宗棠行营。下部知之。　　

○予贵州镇甯伤亡通判陈维新祭葬世职。　　

○己卯。谕军机大臣等、左宗棠奏、行抵德安。拟俟淮霆各军赴鄂。再行入陕一摺。现在鄂捻西窜。而淮霆各军尚未赶到。左宗棠拟在德安稍停数日。视贼所向。再定进止。洵能力顾大局。不分畛域。著该大臣探明。如贼由臼口西窜。即行督军会剿。以收夹击之效。惟秦中捻回交讧。势甚猖獗。而乔松年等布置未能裕如。如淮霆各军赶到。左宗棠仍即入关进驻西安。妥为调度。左宗棠另摺奏拟援照成案。于上海洋商借银一百二十万两。由各关税项下拨还等语。陕甘需饷孔殷。各省协解。恐不能如期。停兵待饷。于剿贼机宜未免延缓。自应照该大臣所请。迅筹钜款。以期集事。即著曾国藩等督饬各海关监督按照左宗棠所定数目。出给印票。发交道员胡光墉等向洋商支借。兑付山西解州。一面将汇票解赴该大臣军营提用。所借银两。自本年七月起。分六个月。于各关税项下拨还。仍饬各该省藩司。将应解甘饷。按月拨交各关。以清款项。其余息银等项。均著照所议办理。原摺著钞给曾国藩等阅看。另片奏、江海关协济甘饷。请仍照原拨续拨数目。每月解银三万两。或该省未能遵拨。即于江甯应解甘饷内划拨二万两各等语。即著曾国藩、郭柏荫、遵照办理。其穆图善月饷。即由左宗棠拨给。原片并著钞给曾国藩、郭柏荫阅看。将此由六百里谕知曾国藩、左宗棠、英桂、吴棠、瑞麟、谭廷襄、曾国荃、马新贻、蒋益澧、郭柏荫、并传谕周开锡知之。　　

○又谕、库克吉泰等奏报近日军情一摺。捻匪句结回逆。麕聚乾州临平镇一带。前股窜至醴泉。经郭宝昌率兵迎剿。将回匪所踞之傅家庄攻破。并将后股援贼击败。追至乾州。续获胜仗。刘松山、黄鼎等军。亦均至乾攻破贼堡。谭玉龙、刘孝忠等军。分路进偪。以期三面合攻。直捣临平。此时贼匪不患其合而患其分。该逆既麕聚一处。即著乔松年商同库克吉泰等。督饬诸军。合力攻拔贼巢。将该逆就地聚歼。并分派各军严扼纷窜。其由甘省续窜长武回匪。并著乔松年分兵迎剿。严密堵截。以固腹地。将此由六百里各谕令知之。　　

○以都察院左都御史灵桂署工部尚书。　　

○以正白旗汉军都统全庆署正蓝旗满洲都统。　　

○驻藏帮办大臣瑞昌因病解职。赏前任甘肃布政使恩麟三等侍卫。为驻藏帮办大臣。　　

○庚辰。谕军机大臣等、库克吉泰等奏称、回捻窜扰兴平咸阳一带。官军迎剿获胜一摺。回捻大股。由乾州窜及兴平。经德兴阿督率马步各军堵剿。斩获甚多。其马贼由兴平一路分窜咸阳。又经官军冲杀。该逆遂率大股扰至咸阳北原。因城防严密。绕向东北而去。此次官军虽获胜捷。究未大挫凶锋。库克吉泰等所部马队。已派赴刘松山军中。所存马步各军。不敷剿截。即著飞饬刘松山等军迅据渭河。杜贼分窜。陕垣城大兵单。著乔松年密筹防守。毋稍疏虞。库克吉泰等仍当懔遵昨日谕旨。商同乔松年、严檄谭玉龙、黄鼎各军。觇贼所向。跟踪穷追。并合力攻拔贼巢。以期尽歼丑类。又片奏、讯据贼供。欲由华州一路回扑省城。又欲抢渡黄河伺便即走等语。贼踪飘忽靡常。难保不此击彼窜。秦晋仅一河之隔。关系非轻。著赵长龄饬令陈湜实力严防。不得稍形疏懈。傥任该逆乘闲渡河。扰及完善。惟赵长龄等是问。至马贼沿北原一带折向西趋。蓄谋甚谲。库克吉泰等务须相机进剿。力殄狂氛。所有各军接仗情形。仍著随时详报。以慰廑系。将此由六百里谕知库克吉泰、德兴阿、乔松年、赵长龄、并传谕陈湜知之。　　

○辛巳。以京畿雨泽愆期。上诣大高殿祈祷行礼。　　

○遣惇亲王奕誴诣时应宫。恭亲王奕?诣昭显庙。钟郡王奕詥诣宣仁庙。孚郡王奕譓诣凝和庙。拈香。　　

○谕内阁、贵州安义镇总兵赵德昌、江苏常镇通海道英喜、浙江金衢严道和龄、广东高廉道陆心源、贵州粮储道金钧、江西临江府知府单兴诗、安徽池州府知府李翰华、湖南沅州府知府张樾、贵州兴义府知府马应镗、均著开缺送部引见。　　

○又谕、杨岳斌奏、拏获会匪正法。请饬各省一体严拏等语。甘肃委员候选知县郭祖汉、竟敢约党烧香。充当会首。劫财闹饷。罪恶多端。实为法所难贷。郭祖汉即郭沤林、业经拏获正法。并将同时倡会之都司李桂芳等一并正法。足以戢凶党而遏乱萌。各路军营员弁。每有设立江湖哥弟会名目。散布党与。挟制把持。此风一开。实与军务大有关系。不可不严行查禁。以肃营规。著各省统兵大臣随时认真稽查。如有前项弊端。立即严拏惩办。毋令相率效尤。致滋隐患。　　

○谕军机大臣等、户部三库奏、请饬催各省欠解物料等项。以供要需一摺。据称黄白蜡斤。系恭备各项祭祀暨内廷等处一年之用。向不按照例价折放。颜料纸张等项。用款繁多。每年动用钱粮。约计四五万两。数年来广东等省。于应解物料。并不按限批解。部库设法购办。既难周转。而各项要需尤多窒碍。请旨饬催迅解等语。蜡斤纸张等项。需用甚繁。京师采办非易。各该省何以于久经领价之款。延不解交。是否各该藩司勒不发价。抑承办各员侵蚀那移。著曾国藩、瑞麟、李鸿章、吴棠、郭柏荫、刘坤一、李瀚章、刘昆、曾国荃、李福泰、马新贻、李鹤年、丁宝桢、赵长龄、蒋益澧、周开锡、迅速查明。按照此次单开额解物料。及已销未解之款。严饬各该藩司按数备齐。立限两个月。派委妥员分批解部。并著将历年蒂欠各款。按年带解。仍将分年筹解之处。先行报部查核。经此次严催之后。如各该省仍前玩延。即著户部三库专案查参。勿谓言之不豫也。原单著分别钞给阅看。另片奏、山西历年欠解铁斤。停运不解。并请饬催等语。著赵长龄即饬藩司将所欠历年好铁。赶紧如数分解。不得藉词搪塞。致误要需。其从前因何迟解之处。并著据实查明具奏。原片著钞给赵长龄阅看。将此谕知曾国藩、瑞麟、李鸿章、吴棠、郭柏荫、刘坤一、李瀚章、刘昆、曾国荃、李福泰、马新贻、李鹤年、丁宝桢、赵长龄、蒋益澧、并传谕周开锡知之。　　

○又谕、杨岳斌奏、请催左宗棠等入甘等语。左宗棠督兵由湖北入秦。不能越陕西而至甘省。昨据该大臣奏称湖北军情紧急。不得不稍缓前进。曹克忠病势沉重。前已降旨准其开缺回籍。授高连升为甘肃提督。俟高连升到营。自当催令先行赴甘防剿。前谕穆图善赴兰州暂署督篆。尚未据该将军覆奏。现在已否移军赴庆。能否进省接署督篆。即著妥速筹议具奏。穆图善未到省以前。杨岳斌责无旁贷。总当力图振作。以支危局。毋稍推诿。又据杨岳斌奏、甘省剿抚两局。正形吃紧。兵力委难遽分。请仍饬穆图善暂缓东行一摺。据称现在剿办狄河逆匪。穆图善一军。若一轻撤。必至前后受敌。决裂堪虞。且杨汶智等降众过多。恐一旦乘虚起事。不特抚局无成。即甯郡已定之降回。亦不免闻风震动。安插事宜。将无从著手等语。自系实在情形。著穆图善斟酌目下军情。与杨岳斌妥筹办法。务须处处兼顾。不得稍有疏失。庆阳地方。亦关紧要。穆图善、杨岳斌、即督饬雷正绾、张在山、就近率队援剿。毋误戎机将此由六百里各谕令知之。　　

○又谕、甘肃平庆泾道黎献、甯夏府知府孙家珏、著左宗棠杨岳斌、悉心察看。如竟不能胜任。即行据实参奏。本日复据杨岳斌奏、总兵王仁和在甘峻堡剿贼。商调黎献尚未交出各营。令由水龙堡援剿。乃自辰至亥。竟不果来。以致贼众扑营。官军挫失等语。黎献各营。因何延不交出。此次援剿甘峻堡。是否意存观望。贻误事机。并著该督等据实查明参奏。不准稍涉徇隐。将此各谕令知之。寻穆图善奏、遵查甘峻堡一军失利时。黎献各营进剿水龙堡。势难飞调。并非观望不前。现在肃州业经收复。该员著有战功。应请赏还翎顶。并开复处分。从之。　　

○以浙江镇海协副将王得胜为甘肃河州镇总兵官。　　

○以甘肃克复洮州厅城出力。赏总兵官李汉卿、副将曹振海、胡光仁、梅开先、萧金彪、彭天瀛、胡高升、张绍林、参将王光富、车绍堂、欧全胜、白万明、周宏胜、吴玉华、郭万福、林得胜、傅用金、程延桂、王大胜、游击沙得贵、邓学魁、巴图鲁名号。知府潘肇镛、游击陈治泰等花翎。教谕吕恕等蓝翎。余加衔升叙开复有差。　　

○以甘肃督办军需并守城运饷出力。赏按察使英奎等花翎。教谕蓝毓青等蓝翎。余加衔升叙开复有差。　　

○以甘肃洮州番土弁兵节年剿匪出力。赏土司杨元巴图鲁名号。指挥佥事杨作霖等花翎。余加衔升叙有差。予阵亡土司杨绣春等四百五十六员名分别优恤并附祀卓居地方昭忠祠。　　

○以甘肃李家堡剿匪失利。革总兵官李助发职。永不叙用。予阵亡参将钟钦安祭葬世职加等。　　

○以甘肃甘峻堡剿匪失利。夺总兵官王仁和勇号。予阵亡副将黄益瑞、守备蒋凤翔。祭葬世职加等。　　

○上以孟夏时享太庙。自是日始。斋戒三日。　　

○壬午。谕军机大臣等、玉通奏、筹办西甯汉回一摺。西甯汉回连年不靖。叠经玉通设法解散。总未安辑。南川汉团与回民甫经和息。而河州回逆马占鳌又复纠众扑入碾伯。扰及西甯。大肆焚掠。虽经丹金扎布等晓谕退去。难保不复图窜扰。玉通现饬汉民绅商及回目马桂源设立总局协同防守。务当妥为弹压。汉团人等。固不得有意寻衅。致令回民疑惧。亦不可偏听回民之词。复堕诡计。参将孟伯林、办抚既无成效。且有骚扰情事。著玉通咨令杨岳斌将该员撤回参办。西甯饷项支绌。情形甚迫。著赵长龄即饬藩司在协甘饷内拨银五万两。迅派妥员径解西甯。以资接济。毋稍迟误。玉通另片奏、该衙门需用办公朱红纸笔。例银不敷。请于羡税内添拨银一百两。永为定例等语。著照所请。咨行杨岳斌饬藩司照数拨给。将此由五百里各谕令知之。　　

○荆州将军巴扬阿等奏、捻逆复窜湖北钟祥地方。现筹堵御。得旨。贼众窥伺襄河。自在意中。著督饬水师炮船及派出马步各军上下梭巡。严防江岸。仍随时与谭廷襄曾国荃、咨商办理。毋稍疏虞。　　

○以贵州铜仁协副将庆瑞为安义镇总兵官。　　

○癸未。上以孟夏时享太庙。前期亲诣行礼。　　

○以神灵助顺。颁甘肃甯夏府满城关帝庙扁额。曰功昭灵武。　　

○谕军机大臣等、赵长龄奏、陕省回捻势欲东趋。而韩城县属之砂仁沟。有空船多只。不肯移泊东岸。移会地方官。率多空言移覆。请旨严饬提泊一摺。从前宋景诗由西岸抢船东渡。窜入晋省。曾将把持船只之绅士王凤翔、徇纵之县令方鼎录等、严行惩办。此次防务。更为紧要。若再听该处商民把持阻挠。必至贻误大局。著乔松年严檄韩城县令及沿河一带地方。迅将该处船只。悉数提泊东岸。傥有抗违。立即严行查办。先将船只焚毁。并著陈湜派兵一体严查遵办。毋稍姑容。以绝抢渡。将此由六百里各谕令知之。　　

○两江总督曾国藩奏、遵查已革江苏按察使查文经管理粮台尚无浮冒。应请开复原衔。允之。又奏、遵筹西征军饷。请仍照原奏三万两之数。按月以二万两解甘。一万两解陕。下部知之。　　


大清穆宗继天开运受中居正保大定功圣智诚孝信敏恭宽毅皇帝实录卷之二百
  </div>
  <div class="pagination">
   <a href="清实录同治朝实录_page284.html">
    上一页
   </a>
   <span>
    ...
   </span>
   <a href="清实录同治朝实录_page280.html">
    280
   </a>
   <a href="清实录同治朝实录_page281.html">
    281
   </a>
   <a href="清实录同治朝实录_page282.html">
    282
   </a>
   <a href="清实录同治朝实录_page283.html">
    283
   </a>
   <a href="清实录同治朝实录_page284.html">
    284
   </a>
   <span class="current-page">
    285
   </span>
   <a href="清实录同治朝实录_page286.html">
    286
   </a>
   <a href="清实录同治朝实录_page287.html">
    287
   </a>
   <a href="清实录同治朝实录_page288.html">
    288
   </a>
   <a href="清实录同治朝实录_page289.html">
    289
   </a>
   <a href="清实录同治朝实录_page290.html">
    290
   </a>
   <span>
    ...
   </span>
   <a href="清实录同治朝实录_page286.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
