<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 190 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 190 页/共 1860 页
  </h1>
  <div class="content">
   ○兵部议准、绥远城建威将军补熙等会议原任将军伊勒慎奏称、绥远城、兵多官少。不敷董率。酌量移驻。查右卫蒙古汉军八旗佐领官员。多于绥远城过半。而差使偏少。请将右卫正红、镶白、镶红、正蓝、镶蓝、五满洲旗分内。每旗拨佐领、防御、骁骑校、各一。归绥远城下五旗、董率兵丁。其所移右卫佐领下、领催匠役。俟缺出裁汰。则新城八旗、佐领画一。兵数均齐。再所移程途。不过二百余里。新城现有房屋可居。其所遗空房。非本身添造者。交与副都统等。于本旗内、拨给家口众多之员居住。再移往之五佐领下领催等。若候右卫裁汰之缺。则办事乏人。应田额兵挑取。铁匠箭匠。俟右卫裁汰缺出再挑。又移往各员。住余房屋。租货收银。以充公用。俱应照所请。从之。　　

○左都御史刘吴龙奏、各省塘汛。近会城者。兵数军器。尚属完备。距省稍远。甚属废弛。有营房虽具。无兵看守者。有仅一二老弱不堪者。有全无军器、并朽烂不可用者。是以行旅不戒。奸匪易滋。请饬督抚提镇。凡水陆塘汛。必须兵足实额。老弱者汰之。器足备用。缺少者补之。倘有挂籍冒饷。不守汛地者。立查革究参处该管官。得旨。著照所请行。该部知道。　　

○又奏、闻得浙江巡抚卢焯。营私受贿。有准理嘉兴府桐乡县汪姓分家一案。该府杨景震、收受银三万两。汪姓即托杨景震转送巡抚卢焯银五万两。物议沸腾。随经督臣德沛、檄委嘉湖道吕守曾、查访该府劣迹。卢焯一闻消息。惧事发干已。星夜出本、将杨景震题参。又参劾湖州府乌县革职道员费谦流、轻信诬奸一案。幕客得银五百两。听其贿嘱。颠倒是非。又运判员缺。嘉兴县知县阎沛年、亲送卢焯银二千两。即为题升。凡委署州县。俱有馈送。以缺之大小。为数之多寡。以上各款。既有风闻。不敢隐默。请旨密查。得旨。此奏、乡其秉公察奏、朕以至诚待臣下。不意大臣中竟尚有如此者。亦朕之诚、不能感格众人耳。曷胜愧愤。近日萨哈谅喀尔钦之事。想卿亦知之矣。此事若虚则可。若实则亦惟执法而已矣。朕知卿必不附会此奏、以枉入人罪。亦必不姑息养奸、而违道干誉也。卿其勉之。若有实据。一面奏闻。一面具本严参。　　

○山西巡抚喀尔吉善疏报大同、丰川、镇宁、宁朔、怀远、等县卫所。乾隆四年、垦旱地二百九十九顷八十五亩有奇。　　

○庚辰。以直隶督标中军副将赛都、署天津镇总兵。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百三十八　　

大清高宗法天隆运至诚先觉体元立极敷文奋武孝慈神圣纯皇帝实录卷之一百三十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六年。辛酉。三月。辛巳。上诣畅春园、问皇太后安。　　

○免福建无著学租。谕、朕闻福建福州府属之闽县鼓山里。旧有学田一千八百四十八亩。每年徵学租银五百三十三两二钱有零。匀给廪生贫士。为膏火之资。后因田久荒芜。租无所出。至康熙三年、招民垦复。改为民业。报升粮色。输纳正供。已非昔日官置民佃之学田矣。乃廪生贫士。仍欲复还学租。以致垦户频频告免。于康熙五十三年。该知县、将丈出通县田地溢额等银。详抵学租。各业户始获相安。雍正五年。通查溢额之时。该县知县。办理错误。将从前已报溢额、详抵无著学租之项。复报溢额。详请升科。又将康熙三年垦复之民田丈实。只存洲田一千六百二十亩。加徵学租。匀追符额。以致民苦失业。佃苦驮赔。节年追比无完。徒滋扰累。以朕所闻如此。著交与总督德沛、巡抚王恕、悉心查办。将从前详抵无著学租之项。即行豁免。以苏民困。该部即遵谕行。　　

○壬午。吏部议覆监察御史熊学鹏奏请定京察滥举处分。查外省大计。卓异即升。京察一等。例止加级。若将滥举一等之堂官。照滥举卓异之上司议处。轻重未平。应分别定例。该员在本衙门犯有劣迹。在保举前者。堂官降二级留任。在后者。降一级留任。自参、免议。再笔帖式库使等官京察、向有由司核定呈堂者。止议堂官。恐司员滥举。应将原定司员。照堂官滥举例议处。堂官照不行详查例议处。或司员核定后。堂官另改者。止议堂官。从之。　　

○礼部议准福州将军策楞奏、凡恭遇皇太后圣寿。皇上万寿。皇后千秋。及元旦长至令节。各省将军都统副都统。向不表贺。大典未备。请照督抚例。恭进贺笺。标下中军副将。照各营副将例。移部恭进。从之。　　

○予故宗人府左宗人奉恩辅国公裕绶祭葬如例。　　

○旌表守正被戕之广西陆川县民蓝秀妻李氏。　　

○癸未。上诣恩佑寺行礼。　　

○谕、据总督仓场侍郎塞尔赫等、奏报长淮卫二帮漕船。于三月初四日失火。焚烧军船五号。共计烧毁米豆二千二百零八石。大小男妇伤损十一口。押运官弁。例应处分。米豆应著落赔补、等语。朕览本内情节。乃因时值昏暮。一船失火。延及五船。风烈火猛。人力难施。情殊可悯。除将押运官弁、照例议处、以儆疎忽外。其各船应赔米豆。著加恩宽免。　　

○户部议奏、坐粮厅纳拉善等、奏销乾隆四年税务。缺少赢余银两。恐有徵多报少情弊。应令仓场侍郎再查。得旨。此事又何必交仓场大臣查核。即查核。谅伊等必仍照从前办理。将内务府郎中恩特、补授坐粮厅。令其办理一年试看。一经比照。有无弊端。即可得知。至奏销时。将此摺一并具奏。　　

○又议准广东粮道朱叔权奏称、钱贵由于钱少。钱少由于用广。昔年交易。但用银不用钱。且古钱与银兼用。今则用银者多改用钱。用古钱者多改用今钱。即如黄河以南。及苗疆各处。俱行用黄钱。流布益远。自觉稀少。今除京局鼓铸、原系搭放兵饷。流通便民。及云南产铜之区。钱价本不昂贵。毋庸议外余省、应饬地方官劝民银钱兼用。自数两以上。毋专用钱庶钱价平减。从之。　　

○予宗人府府丞张国栋太仆寺卿蒋涟、光禄寺卿刘藩长、原品休致。　　

○以署刑部右侍郎内阁学士周学健、为户部右侍郎。仍兼刑部事。原任詹事府詹事李绂、补授光禄寺卿。　　

○旌表守正被戕之陕西鄠县民阎祚昌妻沈氏。　　

○甲申。谕、据御史仲永檀参奏、提督鄂善、于张鸣钧发掘银两案内。有俞长庚妻父孟鲁瞻、转托范毓馪、与提督说合。送银一万两。属其照拂。并侍郎吴家骐、亦曾得俞姓银二千五百两。又称原系风闻言事。据实密奏、以备访查等语。鄂善系朕倚用之大臣。非新用小臣可比。伊意欲朕访查。不知应委何等之人。若委之禁近小臣。岂大臣不可信。而小臣转可信乎。若委之大臣。又岂能保其必无恩怨乎。况命人暗中访查。而朕不明言。藏于胸臆间。是先以不诚待大臣矣。此事甚有关系。若不明晰办理。判其黑白。则朕何以任用大臣。而大臣又何以身任国家之事耶。著怡亲王、和亲王、大学士鄂尔泰、张廷玉、徐本、尚书讷亲、来保、秉公查审。使其果实。则鄂善罪不容辞。如系虚捏。则仲永檀自有应得之罪。王大臣必无所偏徇于其间也。仲永檀又奏称向来密奏留中事件。外间旋即知之。此必有串通左右。暗为宣洩者。则是权要有耳目。朝廷将不复有耳目矣、等语朕于左右近侍。训约甚严。防闲甚密。数年以来。凡密奏留中之件。皆朕亲自缄封。并有览阅之后。默记于中。比时即焚其稿者。实无宣洩之隙。其有宣洩于外者。则皆系本人自向人言。以邀名誉。而反谓自内宣洩。以为掩饰之计。朕犹记方苞进见后、将朕欲用魏廷珍之意。传述于外。并于魏廷珍未经奉召之前。迁移住屋以待其来京。此人所共知者。又李绂曾经召对。朕以君不密则失臣、臣不密则失身之义、训谕之。伊称臣断不敢不密。但恐左右或有洩露耳。朕谕云朕从来召见臣工。左右近地。曾无内侍一人。并无听闻。亦何从洩露。如此二人者。则皆此类也。至于权要串通左右一语。朕观此时、并无可串通之左右。亦无能串通左右之权要。伊既如此陈奏必有所见。著一并询问具奏、朕之所以广开言路者原欲明日达聪。以除壅蔽。若言官自谓风闻言事。不问虚实。纷纷渎陈。徒乱人意。于国事何益。是以此案必须彻底清查。不便含糊归结。亦正人心风俗之大端也。仲永檀摺并发。　　

○正蓝旗汉军都统伊勒慎参奏、臣旗佐领佟锳、绿事参革。拣选应放人员。据佟世瑛等控称、佟世琳、并非管过佐领佟养敬之子孙。而旗叔佟国璨、将伊等造入家谱。佟养敬之子佟熙年、现有孙佟世瑛等十余人。一人不录。实属冤抑。臣查阅伊等族谱。不惟佟世琳非佟养敬之后裔。而原告佟世瑛、亦非佟养敬之子孙。询问佟世琳等。据称琳等实非佟养敬之孙。不知因何入于谱内等语。佟世瑛不能隐瞒。又供称实非佟养敬之嫡派。瑛父佟国昌、于康熙十余年间。曾经出继于佟养敬之子佟熙年为嗣等语。将伊所呈过继情由。询伊阖族、及镶黄旗族人。俱称不知此事。所有家谱。亦无过继字样。查阅部档。亦无过继档案。查从前办理佐领根源档案。佟锳佐领家谱内。将无分佟世琳、开写在有分佟养敬名下。佟世瑛之父佟国昌、非佟熙年之子。而佟世忠佐领家谱。将佟国昌开写在佟熙年名下。其勋旧佐领。世管佐领。从前办理时。惟取具该佐领族长、并原立佐领人之子结押。即行定案。定例、凡事俱由参领等查报定案。而办理佐领根源时。反不交参领等查报。各佐领有分人等。并未令画押。而奏摺内、又缮写有分人员。各名下俱已画押。均属不合。请将降调都统候朱震、副都统调任正红旗满洲副都统宗室弘暟等。照例分别察议。得旨。向来八旗佐领根源。未能清晰。每致互相控告。因特派王大臣等会同八旗大臣。彻底清查。以期永息争端。今据伊勒慎等参奏佟锳佐领一案。办理仍多错误。复滋告讦。不知从前所清查者何事。此摺著军机大臣看。各旗有无似此错误之案。一并查明具奏、伊勒慎所奏是。朱震弘暟等。交部严察议奏、　　

○调湖北襄阳镇总兵冶大雄、为湖南镇筸镇总兵。甘肃肃州镇总兵宋爱、为襄阳镇总兵。　　

○乙酉。谕、据河东总河白钟山奏报、本年正月初一日、封邱县汛内。荆隆工所料垛火起。延烧料物七十余垛。应著落署厅叶仰高赔补。其疎忽之咎。请敕部议处等语。朕览本内料垛失火情节。乃因旷野之地。火起风烈。料乾易燃。一时难以扑灭。情有可原。其已毁物料。从宽免其赔补。至署厅叶仰高疎忽之咎。实所难辞。著交部照例议处。　　

○兵部左侍郎凌如焕奏请给假归养。得旨。凌如焕著给假数月。省视伊父。如伊父身体已健。仍来京供职。若尚须在家侍奉调养。再具摺奏闻。兵部侍郎。且不必开缺。　　

○吏部议覆、护理湖北巡抚印务布政使严瑞龙奏请、将鲇鱼口等要缺巡检、三年无盗案即升之例、停止。差遣一体委调。应如所请。至广东南海各属巡检。事同一例。应照此行。从之。　　

○长芦盐政三保疏报、越支场、乾隆二年、新垦盐滩地四十亩。　　

○丙戌。议政大臣等议贵州总督张广泗、会同湖北广西督抚。议定楚粤两省苗疆善后事宜。一、添协营。从前苗猺盘踞险要。官兵分布单弱。致两省声势不通。查楚省城步县属横岭峒已剿之长安五寨。紧逼八十里蓝山大箐。形势扼要。应设一协名城绥协。设副将一。管左右两营。游击、中军守备、每营各一。千总各三。把总各五。外委各六。马步兵共二千。城步、除旧设守备把总外委兵丁外。照数添设。即为左营。绥宁、除旧设游守千把外委兵丁外。照数添设。即为右营。其武冈营游击。改为都司。专管武冈州汛地。仍归宝庆协兼辖。粤省义宁县所属之地、名龙胜。居怀远、融县上游。为省会北藩。应设一协。名义宁协。设副将一。管左右二营。游击中军守备、每营各一。千总各二。把总各四。外委各六。马步战守兵共千兵百。各择要隘处。安营设汛。庶两省声势联络。防维周密。应如张广泗所奏办理。至兵丁概请招募。未免饷费浩繁。据湖广总督那苏图奏称、楚省永绥协。与镇筸镇之兵。现共五千。较通省独多。又通省营制。大概马一步九。而提标则马二有余。若改为马二步八。每余一马兵粮饷。可改二步兵。额外每多一名。应将镇筸镇属兵、酌拨数百名。提标马兵、酌改百余名。以充该协新兵。不敷。即于就近各协营内、暂为拨防。城绥协抽拨兵丁。应如那苏图所奏办理。至广西额兵。分布防守。虽属无多。然昔称犷悍。今已宁帖。犹可因势随时。移彼就此。所有义宁协兵。应令该督抚熟筹抽拨。一、增文员。粤省龙胜协。将桂林府捕盗通判、及桑江司巡检。移驻广南地方、添设巡检一。全州州同。移驻大埠头。兴安县六峒司巡检、移驻社水扼要之地。楚省城绥协。将宝庆府同知、及城步县之横岭巡检、均移长安地方驻劄。莫宜峒江头汛地、添巡检一。同知通判、俱照贵州苗疆例。加给厅标兵百。把总一。外委一。以资护卫巡检之民壮弓兵。俱准募设各员养廉。亦照例加给一筹兵饷。楚省两营。各需兵米。城步县、向有额徵秋米前系折色上纳。请改徵本色。为左营兵食。尚不敷。在附近州县支拨。绥宁县向有屯粮。原徵折色。请改徵本色。为右营兵食。尚不敷。支拨如左营。厅标兵米。支拨亦如之。粤省两营兵米。与水次近。通舟楫者。在柳庆二府仓拨运。与水次远。近义宁者在县仓支给。尤宜豫筹积储动项采买。两协各贮米五千石。一、建城垣。楚省长安。粤西龙胜。既驻副将同知。应筑城以资保障各汛深驻苗薮。亦应设堡墙。官弁建衙署。兵各给瓦房一间。一开道路。苗猺依恃林箐。肆其奸顽。且妻路阻隔遥远。将来安设营汛衙署营房木料。日用薪柴。俱令取给于此。苗猺经兵燹乏食。即令砍伐日给米及直。数年可化险为夷。一、清叛产。楚粤叛产无多。非黔省新疆比毋庸安设屯军。请照粤省堡目堡卒。招募邻近民人愿充堡卒者。户授田十余亩。选明白晓事人为堡目。邻近民人、率力田。牛种素具。蓝山大箐木料有余。房屋易造。俱不必给费。选苗人军器配给。耕其地即守其土。堡目与各营。相为犄角。无屯军费而有其实。一编保甲。苗寨大者。十户为一牌。牌有头。十牌为一甲。甲有长。寨立长一二人。小者。随户口多寡编定。寨立长一人。稽汉奸、及外来苗猺。在寨居住。一人容隐。九家连坐。一、分案件。苗人嗜利轻生。凡户婚田土口角、暨人命盗案。总以偿银了息。谓之苗例。地方官藉口玩忽。请凡图财谋命、及苗人与军民交涉案件。仍按律究拟不得援苗俗轻纵。一、重员选。移驻各员。请以苗疆注册。督抚于属员内选调。五年满按成效题升。一、禁滋扰。苗人愚悍。治苗文武。向失要领。凶徒反多开脱。守法转滋扰累。如科派擡夫。递送公文。甚至为塘兵担柴负水。轮流服役。兵役下乡。多方索诈。稍拂其意。殴辱交加。各署中、需用薪米等物。非抑价强买。即分厘不给。致苗人吞声。酿成大衅。应禁绝诸弊。已上各条。均如所请行从之。　　

○大学士等、议奏直隶河道总督顾琮奏覆、另开支河、不致有碍运道。及奏请挑河筑堤等事。查永定河五工以下。另开支河。既据顾琮备陈情形。不致淤垫三汊河等处。亦无虞溃入运河。无庸再议。至挑河筑堤等工。顾琮请赶办于汛。前告竣。而以下游开挑川字河为尤要。查自水道改由郑家楼。势虽不顺。而分洩路多。地形趋下。四五两年。堤工稳固。今虽渐淤。谅亦不至仅容春水。开挑川字等河。乃向来永定河工所未行者。时正农忙。需役众多。且今年节气较早。汛前恐不能速竣。汛水骤至。尤为可虑。应祗就现在河身。酌量疏浚。宣通汛涨。俟伏秋俱报平稳后、再办为妥。又据奏南岸头工高岭。应筑联络月堤一。二工北蔡。旧有月堤。应行加帮。并接筑隔堤、以备放淤。又北岸二工赵村渡口。及求贤庄至胡林庄。应加筑月堤各一。又洞子门以下。接筑隔淀坦坡埝、至青光。俱请急修等语。查应筑重堤。如因缕堤卑薄。祗应照例加培。不必添筑。其洞子门以下。旧无隔淀坡埝。亦可从缓。至曹家务、建有减水坝。数里之内。又有郭家务减水坝。自可减洩暴涨。此处遥堤。及路疃村迤东月堤。葛渔城庞家庄等处、各挑引河等工。以现在清河浑河形势观之。俱可于秋汛后再办。至子母河槽等工。亦恐赶办草率。应将河唇淤高处酌挑。不必普行开浚。得旨。依议速行。　　

○工部议准河东河道总督白钟山奏称、浚、柳、船。原为河工抢险运料救援而设。豫省河宽滩阔。浚船短小。载料少。遇风狂溜涌。难以济急。柳船宽长。可驾驶。请裁浚添柳。从之。　　

○调陕西安西镇总兵豆斌、为肃州镇总兵。　　

○旌表守正捐躯之江苏宝山县民陈峻天妻钱氏。　　

○原护理江西巡抚印务布政使阿兰泰疏报新建、丰城、进贤、靖安、新喻、万安、泰和、龙泉、铅山、安远、长宁等、十一州县。乾隆四年、垦老荒及新生田地。共六顷七十九亩有奇。　　

○丁亥。上御勤政殿听政。　　

○诣畅春园、问皇太后安。　　

○议政大等议绥远城建威将军补熙奏、右卫、绥远城、二处兵。向例、每名得折价马三匹。实拴一匹。嗣经原任将军伊勒慎、奏令拴养二匹余一匹牧放。查右卫附郭地、草少。绥远城、冬春亦无草可用。折价不敷喂养。请右卫兵马匹。仍照向例拴养一匹外。令二人合驼一只牧放。绥远城马匹内。如有倒毙至四匹者。令四人合驼一只。抵马二匹。余二匹、折价存公。价每匹八两。俱由草料项内、月扣银五钱。应如所请。至所奏官员愿拴驼。亦准每只作扣马价二匹拴养。未免马少。差务不敷骑坐。应毋庸议。从之。　　

○户部议覆、吏部尚书署两江总督杨超曾奏请江省屯田、照民田科则减徵。查苏州、太仓、镇海、淮安、大河、五卫。及兴化县并所屯田粮额。偏重三分以上。但较诸上则之民田。固觉稍重。而衡诸顶则之民田。又属过轻毋庸议减。从之。　　

○工部议准闽浙总督宗室德沛奏、桅木为战舰首重。购买艰难。挽运不易。委任微员。恐致贻误。请照雍正年间、令各道采办。除台湾厂、远隔海洋。仍前办理外。其兴泉永道承修之泉厂。令兴泉永三府州协办。汀漳龙道承修之漳厂。令汀漳龙三府州协办盐法道承修之福厂。令延建邵三府协办。从之。　　

○以故阿拉善厄鲁特固山贝子拉尔济旺舒克之从子、索诺木多尔济、照例降袭镇国公。　　

○予故海澄公黄应缵祭葬如例。谥温简。　　

○戊子。正黄旗满洲都统等奏、本旗护军。有房屋入官。年满力不能赎者。请将饷银坐扣完项。得旨。这所奏是。嗣后凡旗人有类此者。俱照此例办理。　　

○己丑。谕大学士等、孙嘉淦奏请酌定边外捕鱼之例一摺。称内扎萨克为夷人。甚是错谬。向来称准噶尔为夷人。至于内扎萨克。乃本朝之臣仆也。孙嘉淦忽称为夷人。是以准噶尔待之矣。伊等闻之。岂不寒心况称内扎萨克为夷人。更将何语称准噶尔乎。孙嘉淦太失检点。朕不便批发。可传旨晓谕之。令其销毁另改摺备案。此事交军机大臣议奏、　　

○稽察内务府事务监察御史七格等奏、官三仓管领所管杂粮、暨领取户部米蜡盐觔等物。向不送御史衙门注销。不无浮冒。请令按月开报查核。得旨允行。　　

○理藩院奏、鄂尔多斯贝勒瑞罗布扎木素咨称、欲买补盔甲二副。弓七张。箭千枝。枪六杆。腰刀三口。撒袋一副请部给与出口文票。应准其请。嗣后各扎萨克。欲买军器等物。按该旗佐领甲数。查验具题。如实系不足。应行买补。其盔甲弓撒袋腰刀枪等。数过二十。鸟枪过十杆。硝磺过三十斤。箭过千枝。请旨给与出口文票。若不及此数。由臣院咨兵部给与。其自用之器。惟弓箭腰刀。准其购买余物悉禁。得旨所奏甚是。依议。　　

○长芦盐政三保疏报济民场、乾隆四年、垦旱荒灶地十一顷四十八亩有奇。　　

○庚寅。谕王大臣等。御史仲永檀参奏鄂善得受愈长庚贿赂一案。朕初以为必无之事。仲永檀身恃言官。而诬陷大臣。此风断不可长。但事不查明。何以治仲永檀之罪。因而派王大臣七人。秉公查审屡经研讯。逐日奏闻。乃鄂善家人。及过付人等。俱各应承是鄂善受贿之处。已属显然。朕特召和亲王、大学士鄂尔泰、尚书讷亲、来保、同鄂善进见。面加询问。鄂善始犹抵饰。朕谕之曰。此事汝家人及过付之人。皆已应承。汝能保汝家人舍命为汝。而自认此赃为己吞乎。若能如是。事亦可已。若不能如此。此数人者出。将秉公严询。彼时水落石出。汝一身之事。所关甚小。而朕用人颜面。所关则大。汝若实无此事则可。若有。不妨于朕前实奏、朕另有处置。而谕此数大臣从轻审问。将此事归之汝家人。以全国家之体。设非朕有指示。此数人者。但知秉公而已。敢如是办理乎。鄂善熟思。乃直认从家人手中得银一千两是实。朕以鄂善在朕前。已经自认。毫无疑窦。以皇考及朕平日深加信用之大臣。而负恩至此。国法断不可恕。若于此等稍有宽纵。朕将何以临御臣工。但朕心尚欲以礼待大臣。以存国体。贾谊曰。其有大罪者。闻命则北面再拜。跪而自裁。上不使人捽抑而行之。朕之处鄂善。亦犹是耳。因垂泪谕之曰。尔罪按律应绞。念尔曾为大臣。不忍明正典刑。然汝亦何颜复立人世乎。汝宜有以自处也。乃彼既出之后。朕犹恐如此办理。或有过刻之处。又令和亲王等四人、会同大学士张廷玉、福敏、徐本、尚书海望、侍郎舒赫德、再加详议。据王大臣等奏称、鄂善婪赃负国。法所不容。人心共愤。理当明正典刑。乃蒙天恩。容其自尽。实无过刻之处等语。朕因令讷亲来保前往。将王大臣奏帖、与鄂善阅看。并传谕曰。朕于大臣。视同手足。今尔负朕至此。朕万不得已如此办理。自降旨之后。心中戚戚。不能自释。如人身之失手足也。汝心中若有欲言之事。不妨向二人再行陈奏、鄂善忽奏称我错听皇上谕旨。以为我家人已供我得银一千两。又听得谕旨云、尔系皇考及朕信用之大臣如果有受贿实情。可在朕前据实奏出。朕另有办处。以全大臣之体。我因皇上屡次降旨。满尚书皆可信其无他。今我被人参劾。审有得银之供。恐皇上办理为难。是以一时应承。我实无赃私入己。如家人供出我来。我情愿与之质对等语。朕当尔等面询鄂善时。总以至诚开导。欲得其实情。尔等皆为之感泣。鄂善亦良心发见。俯首无辞。因而直认不讳。此时并未以威慑之。以言诱之。以刑讯之民。旋命讷亲来保、传旨与伊。朕意彼若自知。罪重诚心悔过。或以罪当监候。恳切哀求。尚欲缓其须臾之死。乃鄂善无耻丧心。至于此极其欺罔之罪。即立时正法亦不为枉。夫朕之所以令彼自处者。欲全国家之体。而赐彼以颜面也。乃彼自不惜颜面。朕将何惜。岂皇考在天之灵。不容此负恩之辈。冒恩苟免。欲使明正典刑。以儆戒大小臣工耶。可将鄂善革职。拏交刑部。著福敏、海望、舒赫德、会同尔等严审。则虚实自见。或因鄂善愧惧。一时错认。亦未可知。王大臣必不阿朕旨、而故入人以重辟也。夫奸盗等案。朕尚熟思审虑。期于至当。况鄂善曾为大臣者乎。朕为此事数日以来。寝不安席。食不甘味。深自痛责。以为不如皇考之仁育义正。能使百尔臣工。兢兢奉法。自不致身陷重辟。水弱之病。朕实蹈之。若再不明彰国法。则人心风俗。将来何所底止。朕之苦衷。亦惟皇考在天之灵鉴照之耳。垂泪书此。王大臣其体朕意焉布告天下。咸使闻知。　　

○大学士等议覆、给事中卢秉纯奏请严核真才以重馆职。查新进士朝考。庶吉士散馆。向例巡绰已密。惟坐次按双单名编列。或可豫揣。应令监试王大臣、临期酌派。诗韵不准自带。以武英殿本给发。从之。　　

○吏部议覆、四川巡抚硕色奏称、云贵四川等省。教职缺出。题覆考选。动辄悬缺一二年。请将拟选人员。先行考试。一面具题。一面给照任事。俟题覆后、实授。吏部即以补授日注册。核俸升转。庶缺不久悬。论俸推升。亦得画一。通行云贵四川福建两广六省。一体遵行。从之。
  </div>
  <div class="pagination">
   <a href="清实录乾隆朝实录_page189.html">
    上一页
   </a>
   <span>
    ...
   </span>
   <a href="清实录乾隆朝实录_page185.html">
    185
   </a>
   <a href="清实录乾隆朝实录_page186.html">
    186
   </a>
   <a href="清实录乾隆朝实录_page187.html">
    187
   </a>
   <a href="清实录乾隆朝实录_page188.html">
    188
   </a>
   <a href="清实录乾隆朝实录_page189.html">
    189
   </a>
   <span class="current-page">
    190
   </span>
   <a href="清实录乾隆朝实录_page191.html">
    191
   </a>
   <a href="清实录乾隆朝实录_page192.html">
    192
   </a>
   <a href="清实录乾隆朝实录_page193.html">
    193
   </a>
   <a href="清实录乾隆朝实录_page194.html">
    194
   </a>
   <a href="清实录乾隆朝实录_page195.html">
    195
   </a>
   <span>
    ...
   </span>
   <a href="清实录乾隆朝实录_page191.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
