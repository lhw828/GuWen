<!DOCTYPE html>
<html>
 <head>
  <meta charset="utf-8"/>
  <title>
   通志 - 第 86 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 86 页/共 155 页
  </h1>
  <div class="content">
   狄梁公祠堂【北京】胡珦碑【未详】工部尚书田宋正先庙碑【分书京兆】赠工部尚书乌承玭碑【分书华州】少府监胡珦碑【同州】夏县令韦公遗爱碑【未详】尚书省石幢记【分书西京】王粲石井栏记【分书襄州】忠武公将佐畧【未详】
　　右胡证八分书
　　斛斯府君碑【西京】光禄郑曽碑【未详】张君碑【未详】同州刺史解琬碑【未详】御史台精金铭【西京又京兆府】岷州刺史王君碑【西京】华州刺史杨公遗爱颂【未详】工部侍郎李景伯碑【西京】宁州刺史裴守正碑【绛州】庞承宗碑【未详】古义士伯夷叔齐碑【河中府】赠吏部尚书萧雍碑【京兆府】李希倩碑【未详】赠梁州都督郭知运碑【未详】太子賔客杨元琰碑【崔纡文未详】樊君祠堂碑【未详】
　　右梁升卿八分书
　　灵寳县令裴遂遗爱碑【陕州】华山诗　香谷渠记【未详】李徳逊碑【篆书华州】郑瞿齐碑【未详】唐庆观金箓斋颂【晋州】郭英乂碑【未详】郑英齐碑【西京】新筑陇州城记【未详】大照禅师普寂碑【西京】李抱玉纪功碑【未详】大智禅师义福碑并碑隂【西京】襄阳令卢僎遗爱碑【襄州】刺史杜敏生祠碑【蕲州】兵部张君碑【未详】春申君庙记【苏州】颍阳观碑【未详】宇文颢山隂述【越州】万囘大师神迹书【京兆】沛令于黙成碑【未详】京兆尹张公徳政碑　华州刺史镇国军节度使杨公遗爱颂【华州】延州都督宋公碑　太子詹事裴权碑【未详】郭子仪夫人李氏碑【未详】刘飞造像记【未详】漕能大师碑【未详】赠太子詹事王同晊碑【未详】
　　右史惟则八分书
　　任城县桥亭记【未详】定进岩碑【未详】石经藏赞【未详】尉迟迥庙碑并碑隂【未详】张嘉贞后碑并碑隂【未详】常州刺史陶云徳政碑【未详】卢舍那珉像颂【定州】顔惟正碑【未详】丛台赋【磁州】元氏令庞公清徳颂【未详】崔潭龟诗【未详】
　　右蔡有隣八分书
　　大戒徳律师智舟碑【京兆府】梁公李岘遗爱颂【凤翔府】吏部郎中杨仲昌碑【陜府】蒲州刺史裴寛徳政碑【河中府】孔子庙碑【河中府】棣王墓志【未详】韩赏祭华岳庙文【华州】左武卫中郎将臧希忱碑【耀州】天台山桐柏观碑【台州】瑶台寺大徳碑【未详】歙州刺史叶君碑【处州】万年县令徐昕碑【西京】宇文颢山隂述【未详】三絶碑【西京】荥阳王妣朱氏墓志【朱书未详】赠梁州都督徐秀碑【西京】洛阳县食堂记【西京】凤翔节度使孙志直碑【京兆】驸马都尉豆卢建碑【未详】阳城太守赵公奭碑【未详】工部尚书来曜碑【未详】慈恩寺庄地碑【京兆府】
　　右韩择木八分书
　　故尚书左丞畅悦碑【西京】工部尚书辛京杲碑【未详】长安县尉赠秘书监王府君碑【西京】郑清叔碑【未详】
　　右韩秀荣八分书
　　裴公碑【西京】汝州刺史李深碑【汝州】华州刺史李元谅懋功昭徳颂【华州】西平郡王李晟先庙碑【京兆府】御史中丞裴旷改葬碑【崔造文李阳氷篆题未详】鲜于氏里门记【未详】
　　右韩秀弼八分书
　　少保李光进碑【耀州】唐平蛮颂【桂州】鲜于氏里门碑【阆州】
　　右韩秀实八分书
　　苏氏造观音像碑【未详】徐州刺史苏诜碑【未详】
　　右刘升八分书
　　左骁卫将军赵元礼碑【未详】王方翼碑【未详】张嘉贞碑【未详】
　　右陆坚八分书
　　节堂记【未详】秋日望赞皇山诗【未详】冲虚真人庙记【未详】唐三像记【未详】
　　右李徳裕八分书
　　亳州刺史刘懐碑【未详】河桥城楼记【未详】
　　右李着八分书
　　苏源明正徳表【未详】夀张令刘公仁政碑【未详】
　　右周良弼八分书
　　明皇哀册文【未详】　白苹亭记　甘棠馆记【未详】
　　右史镐八分书
　　右仆射裴遵庆碑【未详】兖州都督刘好顺碑【未详】
　　右卢晓八分书







　　通志卷七十三
　　钦定四库全书
　　通志卷七十四
　　宋　右　廸　功　郎　郑　樵　渔　仲　撰
　　灾祥略第一
　　序　天　日　月　星　地【山附】水　旱　火　风灾祥序
　　仲尼既没先儒驾以妖妄之说而欺后世后世相承罔敢失坠者有两种学一种妄学务以欺人一种妖学务以欺天凡说春秋者皆谓孔子寓褒贬于一字之间以隂中时人使人不可晓觧三传唱之于前诸儒从之于后尽推己意而诬以圣人之意此之谓欺人之学说洪范者皆谓箕子本河图洛书以明五行之防刘向创释其传于前诸史因之而为志于后析天下灾祥之变而推之于金木水火土之域乃以时事之吉凶而曲为之配此之谓欺天之学夫春秋者成周之典也洪范者皇极之书也臣旧作春秋传专以明王道削去三家褒贬之说所以杜其妄今作灾祥畧专以记实迹削去五行相应之说所以絶其妖且万物之理不离五行而五行之理其变无方离固为火矣而离中有水坎固爲水矣而坎中有火安得直以秋大水为水行之应成周宣榭火为火行之应乎况周得木徳而有赤乌之祥汉得火徳而有黄龙之瑞此理又如何邪岂其晋厉公一视之远周单公一言之徐而能关于五行之沴乎岂其晋申生一衣之偏郑子臧一冠之异而能关于五行之沴乎如是则五行之绳人甚于三尺矣臣窃观汉儒之说以乱世无如春秋之深灾异无如春秋之众者是不考其实也臣每谓春秋虽三王之乱世犹治于汉唐之盛时何哉春秋二百四十年而日食三十六唐三百年而日食过百举春秋地震五汉和平中积二十一日而地百二十四动举春秋山倾者二汉文帝时一年之间齐楚山二十九所同日圯举春秋大水者八后汉延平中一月之间郡国三十六大水其他小小灾异则二百四十年之事不及后世一年也如李梅冬实鸜鹆来巢之类在后世不胜书使春秋之人而亲见后世事岂但恸哭流涕而已哉以春秋视后世不为乱世也何哉后世之法度不及春秋之法度后世之人才不及春秋之人才其所以感和气而弭灾异者又安可望春秋乎呜呼天地之间灾祥万种人间祸福防不可知奈何以一虫之妖一气之戾而一一质之以为祸福之应其愚甚矣况凶吉有不由于灾祥者宋之五石六鹢可以为异矣而内史叔兴以为此隂阳之事非吉凶所生魏安平太守王基筮于管辂辂曰君家有三怪一则生男堕地走入灶死二则大蛇牀上衘笔三则乌来入室与燕鬬儿入灶者宋无忌之妖蛇衔笔者老书佐之妖乌与燕鬬者老铃下之妖此三者足以为异而无凶兆无所忧也王基之家卒以无患观叔兴之言则国不可以灾祥论兴衰观管辂之言则家不可以变怪论休咎惟有和气致祥乖气致异者可以为通论
　　天
　　天裂【汉孝惠帝二年天开东北长二十余丈广十余丈晋惠帝元康二年春二月天西北大裂　太安二年秋八月庚午天中裂为二无云有声如雷者三成帝咸和四年天裂西北　穆帝升平五年秋八月己卯夜天中裂广三四丈有声如雷野雉皆鸣　梁武帝天监十三年春二月庚辰朔震于西南天如裂　太清二年夏六月天裂于西北长十丈濶二丈光出如电冬十二月戊申天西北裂有光如火　陈后主至徳元年冬十二月戊午夜天开自西北至东南其内有青黄杂色隆隆若雷】天鸣【晋元帝太兴二年秋八月戊戌天鸣东南有声如风水相薄　三年冬十月壬辰天鸣至甲午止　安帝隆安五年闰月癸丑天东南鸣　二年秋九月戊子天东南又鸣　义元年秋八月天鸣在东南　元兴元年秋八月天鸣　二年秋九月又鸣梁武帝中大通六年闰十二月丙午天西南有声如雷　大同十一年夏六月辛巳竟天有声如风水相薄陈宣帝大建十二年秋九月癸未夜天东南有声如风水相击　十四年秋八月癸未天有声如风水相击】
　　【乙酉夜亦如之九月辛亥夜天东北有声如虫飞渐移西北　后主至徳元年秋九月丁巳天东南有声如虫飞　北齐文宣帝天保四年夏四月戊午天西南有大声如雷　后周武帝建徳六年春正月天西方有声如雷　隋文帝开皇二十年夏四月壬戌天有声如泻水自南而北】天变色【宋文帝元嘉十八年秋七月天黄色洞照　齐武帝永明八年夏六月丙申大雷雨有黄光竟天照地状如金】无云而雨【隋文帝开皇末二】无云而雷【汉成帝元延元年夏四月丁酉无云有雷声光耀耀四面下至地昏止后汉献帝初平三年夏五月丙申无云而雷　四年夏五月癸酉无云而雷　隋文帝开皇二十年春二月丁丑无云而雷】天雨螽【春秋鲁文公三年雨螽于宋　襄公二年雨螽于江】天雨鱼【汉孝武帝鸿嘉四年秋鱼长五寸以下】天雨土【汉孝昭帝始元中雨土昼昏梁武帝大同元年冬十月天雨黄尘　二年冬十一月丙寅天雨黄尘　后魏宣武帝景明四年凉州雨土如雾　后周宣帝大象二年春正月戊申雨细黄土　隋文帝开皇二年春二月庚子京师雨土】天雨毛【汉武帝天汉元年春三月天雨白毛　三年秋八月天雨白牦　西晋武帝泰始八年蜀地雨白毛　隋文帝开皇六年秋七月乙丑京师雨毛如马尾长者二尺余短者有六七寸】天雨沙【梁简文帝大寳元年春正月丁巳天雨黄沙】天雨灰【商纣末年天雨灰　梁武帝大同三年春正月壬寅天雨黄色】天雨草【汉元帝永光三年秋八月天雨草而叶相樛结大如弹丸　平帝元始三年春正月天雨草状如永光时　宋明帝太始四年雨草于宫中】天雨水银【隋文帝仁寿二年宫中再雨水银花至四年陜州又雨】天雨氷【夏桀时雨氷　后汉时京师雨氷张骏太元元年秋九月雨氷】天雨谷【后汉光武建武三十一年陈留雨谷形如稗实】天雨血【汉孝惠帝四年雨血于宜阳一顷所孝哀帝建平四年夏四月山阳湖陵雨血广三尺长五尺大者如钱小者如麻子　晋惠帝元康六年春三月彭城吕县有流血东西百余歩永康元年春三月尉氏雨血　陈后主至徳三年有赤物陨于太极殿前初下时钟皆鸣又尝进白饮忽变为血沾殿阶沥沥然至御榻　北齐武成帝河清二年冬十二月血于太原　后主武平中有血防地自斛律明月宅至太庙】天雨木氷【春秋鲁成公十六年春正月雨木氷魏文帝黄初六年春正月雨木氷晋元帝大兴三年春二月辛未木氷　穆帝永和八年春正月乙巳雨木氷　孝武帝太元十四年冬十】
　　【二月乙巳雨木氷】天雨肉【汉孝桓帝建和三年秋七月北地廉县雨肉似羊肋或大如手　魏公孙渊时襄平北市生肉长围各数尺有头目口喙无手足而动摇　晋愍帝建兴元年冬十二月河东雨肉】天雨石【商纣末年天雨石如大瓮　秦始皇时陨石　汉孝惠帝三年陨石緜诸一　孝武帝征和四年春二月陨石于雍二声间四百里　孝元帝建昭元年春正月戊辰陨石梁国六　成帝建始四年春正月陨石槀四肥累一　阳朔三年春三月壬戌陨石东郡八鸿嘉二年夏五月陨石杜衍三　元延三年春三月陨石都关二　孝哀帝建平元年春正月陨石北地十其九月甲辰陨石虞二　平帝元始二年夏六月陨石钜鹿二自惠尽平陨石凡　一皆有光耀雷声成哀尤屡后汉殇帝延平元年　九月陨石陈留四　孝桓帝延熹七年春三月陨石右扶风一鄠又陨石二皆有声如雷　魏明帝青龙三年春正月乙亥陨石于寿光晋武帝太康五年夏五月丁巳陨石于温及河阳各二六年春正月陨石于温三　成帝咸和八年夏五月陨石于凉州二　隋文帝开皇十七年石陨于武安滏阳间十余】天雨金【秦献公时栎阳金　晋惠帝二年雨金　隋文帝仁寿四年诸军州舍利塔成陜州雨金】
　　日
　　日食【周平王五十一年春二月己巳日有食之　桓王十一年秋七月壬辰朔日有食之　庄王二年冬十月朔日有食之　惠王元年春三月日有食之　八年夏六月辛未朔日有食之　九年冬十二月癸亥朔日有食之　十三年秋九月庚午朔日有食之　二十二年秋九月戊申朔日有食之　襄王四年春三月庚午朔日有食之　七年夏三月日有食之　二十六年春二月癸亥日有食之　匡王元年夏六月辛丑日有食之　定王六年秋七月甲子日有食之既　八年夏四月丙辰日有食之　十五年夏六月癸卯日有食之简王十一年夏六月丙寅朔日有食之　十二年冬十二月丁巳朔日有食之　灵王十三年春二月乙未】
　　【朔日有食之　十四年秋八月丁巳日有食之　十九年冬十月丙辰朔日有食之　二十年秋九月庚戌朔日有食之冬十月庚辰朔日有食之　二十二年春二月癸酉朔日有食之　二十三年秋七月甲子朔日有食之既八月癸巳朔日有食之　二十六年冬十二月乙卯朔日有食之　景王十年夏四月甲辰朔日有食之　十八年夏六月丁巳朔日有食之　二十年夏六月甲辰朔日有食之　二十一年秋七月壬午朔日有食之　二十五年冬十二月癸酉朔日有食之　敬王二年夏五月乙未朔日有食之　九年冬十二月辛亥朔日有食之　十五年春三月辛亥朔日有食之　二十二年冬十二月丙寅朔日有食之　二十五年秋八月庚辰朔日有食之　三十九年夏五月庚申朔日有食之　贞定王二十六年日有食之昼晦星见史失纪月　考王六年六月日有食之　威烈王十六年日有食之　安王五年日有食之　二十年日有食之昼晦烈王元年日有食之　七年日有食之　赧王十四年日有食之昼晦并失纪月　秦庄襄王二年四月日】
　　【有食之　汉高帝三年冬十月甲戌晦日有食之十一月癸卯晦日有食之　九年夏六月乙未晦日有食之既　惠帝七年春正月辛丑朔日有食之夏五月丁卯先晦一日食几尽　髙后二年夏六月丙戌晦日有食之　七年春正月己丑晦日有食之　文帝二年冬十一月癸卯晦日有食之　三年冬十月丁酉晦日有食之十一月丁卯晦日有食之　后四年夏四月丙寅晦日有食之　景帝三年二月壬子晦日有食之　四年十月戊戌晦日有食之　七年冬十一月庚寅晦日有食之　中二年秋九月甲戌晦日有食之　三年秋九月戊戌晦日有食之几尽　四年冬十月戊午日有食之　六年秋七月辛亥晦日有食之　后元年秋七月乙巳晦日有食之　武帝建元二年春二月丙戌朔日有食之　三年秋九月丙子晦日有食之　元光元年秋七月癸未日有食之　元朔二年春三月乙亥晦日有食之　元狩元年夏五月乙巳晦日有食之　元鼎五年夏四月丁丑晦日有食之　太始四年冬十月甲寅晦日有食之　征和四年秋八月辛酉晦日有食之昭帝始元三年冬十一月壬辰朔日有食之　元鳯元年秋七月乙亥晦日有食之　宣帝地节元年冬十】
　　【二月癸亥晦日有食之　五鳯元年冬十二月乙酉朔日有食之　四年夏四月辛丑晦日有食之　元帝永光二年春三月壬戌朔日有食之　四年夏六月戊寅晦日有食之　建昭五年夏六月壬申晦日有食之成帝建始三年冬十二月戊申朔日有食之　河平元年夏四月己亥晦日有食之　三年秋八月乙卯晦日有食之　四年春三月癸丑朔日有食之　阳朔元年春二月丁未朔日有食之　建始元年秋九月丁巳晦日有食之　二年春二月己酉晦日有食之　三年春正月己卯晦日有食之　四年秋七月辛未晦日有食之　元延元年春正月己亥朔日有食之　哀帝元寿元年春正月辛丑朔日有食之与惠帝七年同月日二年夏四月壬辰晦日有食之　平帝元始元年夏五月丁巳朔日有食之　二年秋九月戊申晦日有食之孺子婴居摄元年冬十月丙辰朔日有食之　王莾天鳯元年三月壬申晦日有食之　三年秋七月戊子】
　　【晦日有食之　光武建武二年春正月甲子朔日有食之　三年夏五月乙卯晦日有食之　五年秋九月丙寅晦日有食之　六年秋九月丙寅晦日有食之　七年春三月癸亥晦日有食之　十六年春三月辛丑晦日有食之　十七年春二月乙亥晦日有食之　二十二年夏五月乙未晦日有食之　二十五年春三月戊申晦日有食之　二十九年春二月丁巳朔日有食之三十一年夏五月癸酉晦日有食之　中元元年冬十一月甲子晦日有食之　明帝永平三年秋八月壬申晦日有食之　八年冬十月壬寅晦日有食之既十三年冬十月壬辰晦日有食之　十六年夏五月戊午晦日有食之　十八年冬十一月甲辰晦日有食之章帝建初五年春二月庚辰朔日有食之　六年夏六月辛未晦日有食之　元和元年秋八月乙未晦日】
　　【有食之　和帝永元三年秋八月乙未晦日有食之史官不见他官以闻　二年春二月壬午日有食之　四年夏六月戊戌朔日有食之　七年夏四月辛亥朔日有食之　十二年秋七月辛亥朔日有食之　十五年夏四月甲子晦日有食之　安帝永初元年春三月朔日癸酉日有食之　五年春正月庚辰朔日有食之七年夏四月丙申晦日有食之　元初元年春二月癸酉日有食之冬十月戊子朔日有食之　二年秋九月壬午晦日有食之　三年春三月二日辛亥日有食之四年春二月乙亥朔日有食之　五年秋八月丙申朔日有食之　六年冬十二月戊午朔日有食之几尽永寜元年秋七月乙酉朔日有食之　延光三年秋九月庚寅晦日有食之　四年春三月戊午朔日有食之　顺帝永建二年秋七月甲戌朔日有食之　阳嘉四年秋闰八月丁亥朔日有食之　永和三年冬十二月戊戌朔日有食之　五年夏五年己丑晦日有食之六年秋九月辛亥晦日有食之　桓帝建和元年春正月辛亥朔日有食之　三年夏四月丁卯晦日有食】
　　【之　元嘉二年秋七月庚辰日有食之　永兴二年秋九月丁卯朔日有食之　永寿三年夏闰四月庚辰晦日有食之　延熹元年夏五月甲戌晦日有食之　八年春正月丙申晦日冇食之　九年春正月辛卯朔日有食之　永康元年夏五月壬子晦日有食之　灵帝建寜元年夏五月丁未朔日有食之冬十月甲辰晦日有食之　二年冬十月戊戌晦日有食之　三年春三月丙寅晦日有食之　四年春三月辛酉朔日有食之熹平二年冬十二月癸酉晦日有食之　六年冬十月癸丑朔日有食之　光和元年春二月辛亥朔日有】
　　【食之冬十月丙子晦日有食之　二年夏四月甲戌朔日有食之　四年秋九月庚寅朔日有食之　中平三年夏五月壬辰晦日有食之　六年夏四月丙午朔日有食之　献帝初平四年春正月甲寅朔日有食之兴平元年夏六月乙巳晦日有食之　建安五年秋九月庚午朔日有食之　六年春三月丁卯朔日有食之十三年冬十月癸未朔日有食之　十五年春二月乙巳朔日有食之　十七年夏六月庚寅晦日有食之二十一年夏五月己亥朔日有食之　二十四年春二月壬子晦日有食之　二十五年春二月丁未朔日】
　　【有食之　魏文帝黄初二年夏六月戊辰晦日有食之三年春正月丙寅朔日有食之冬十一月庚申晦日有食之　五年冬十一月戊申晦日有食之　明帝太和五年冬十一月戊戌晦日有食之　六年春正月戊辰朔日有食之　青龙元年夏闰五月庚寅朔日有食之　齐王正始元年秋七月戊申朔日有食之　三年夏四月戊戌朔日有食之　四年夏五月丁丑朔日有食之既　五年夏四月丙辰朔日有食之　六年夏四月壬子朔日有食之冬十月戊申朔日有食之　八年春二月庚午朔日有食之　九年春正月乙未朔日有食之　嘉平元年春二月己未朔日有食之　髙贵乡公甘露四年秋七月戊子朔日有食之　五年春正月乙酉朔日有食之　陈留王景元二年夏五月丁未朔日有食之　三年冬十一月己亥朔日有食之　晋武帝泰始二年秋七月丙午晦日有食之冬十月丙午朔日有食之　七年冬十月丁丑朔日有食之　八年冬十月丁未朔日有食之　九年夏四月戊辰朔日有食之秋七月丁酉朔日有食之　十年春正月乙未日有食之三月癸亥日有食之　咸寜元年秋七月甲申晦日有食之　三年春正月丙子朔日有食之　四年春正月庚午朔日有食之　太康四年春三月辛丑朔日有食之　六年秋八月丙戌朔日有食之　七年春正月甲寅朔日有食之　八年春正月戊申朔日有食之九年春正月壬申朔日有食之夏六月庚子朔日有食之　惠帝元康九年冬十一月甲子朔日有食之永康元年春正月辛卯日有食之夏四月辛卯日有食之　永寜元年春闰三月丙戌朔日有食之　光熙元年春正月戊子朔日有食之秋七月乙酉朔日有食之冬十一月壬午朔日有食之　怀帝永嘉元年冬十一月戊申朔日有食之　二年春正月丙子朔日有食之六年春二月壬子朔日有食之　愍帝建兴四年夏六月丁巳朔日有食之冬十二月甲申朔日有食之】
　　【五年夏五月丙子日有食之冬十一月丙子日有食之元帝太兴元年夏四月丁丑朔日有食之　明帝太寜三年冬十一月癸巳朔日有食之　成帝咸和二年夏五月甲申朔日有食之　六年春三月壬戌朔日有食之　九年冬十月乙未朔日有食之　咸康元年冬十月乙未朔日有食之　七年春二月甲午朔日有食之　八年春正月己未朔日有食之　穆帝永和二年夏四月己酉朔日有食之　七年春正月丁酉朔日有食之　八年春正月辛卯朔日有食之　十二年冬十月癸巳朔日有食之　升平四年秋八月辛丑朔日有食之既　哀帝隆和元年春三月甲寅朔日有食之冬十二月戊午朔日有食之　废帝太和三年春三月丁巳朔日有食之　五年秋七月癸酉朔日有食之　孝武帝寜康三年冬十月癸酉朔日有食之　太和六年夏六月庚子朔日有食之　九年冬十月辛亥朔日有食之　十七年夏五月丁卯朔日有食之　二十年春三月庚辰朔日有食之　安帝隆安四年夏六月庚辰朔日有食之　元兴二年夏四月癸巳朔日有食之义熙三年秋七月戊戌朔日有食之　十年秋九　丁巳朔日有食之　十一年秋七月辛亥晦日有食之十三年春正月甲戌朔日有食之　恭帝元熙元年冬十一月丁亥朔日有食之　宋少帝景平二年春二月己卯朔日有食之　文帝元嘉四年夏六月癸卯朔日有食之　五年冬十一月乙未朔日有食之　六年夏五月壬辰朔日有食之冬十一月己丑朔日有食之星昼见　十二年春正月乙未朔日有食之　十五年冬十一月丁卯朔日有食之　十七年夏四月戊午朔日有食之　十九年秋七月甲戌晦日有食之　二十二年夏六月戊子朔日有食之　二十三年夏六月癸未朔日有食之　二十六年夏四月丙申朔日有食之三十年秋七月辛丑朔日有食之　孝武孝建元年秋七月丙申朔日有食之　大明四年秋九月庚申朔日有食之　五年秋九月甲寅朔日有食之　六年春二月壬子朔日有食之　明帝泰始三年冬十月己亥朔日有食之　四年夏四月丙子朔日有食之冬十月癸酉朔日有食之　五年冬十月丁卯朔日有食之　废帝元徽元年冬十二月癸卯朔日有食之　二年春正月癸酉朔日有食之　顺帝升明元年冬十月辛亥朔日有食之　二年春三月己酉朔日有食之秋九月乙巳朔日有食之　三年春三月癸卯朔日有食之　齐髙帝建元二年秋九月甲午朔日有食之　三年秋七月己未朔日有食之　武帝永明元年冬十二月乙巳朔日有食之　六年春二月辛亥朔日有食之　八年春正月己巳朔日有食之　九年春正月癸亥晦日有食之　十一年夏六月戊辰朔日有食之　郁林王隆昌元年夏五月甲戌朔日有食之　明帝建武元年冬十一月壬申朔日有食之　三年九月庚寅晦日有食之　东昏侯永元二年春正月辛丑朔日有食之秋七月己亥朔日有食之　和帝中兴元年春正月丙寅朔日有食之秋七月癸巳朔日有食之　梁武帝天监元年秋七月丁巳朔日有食之　五年春三月丙寅朔日有食之　七年秋八月壬子朔日有食之　八年秋八月丙午朔日有食之　十年冬十二月壬戌朔日有食之　十一年夏五月己未晦日有食之　十二年夏五月甲寅朔日有食之　十五年春三月戊辰朔日有食之既　十八年春正月辛巳朔日有食之　普通元年春正月丙子日有食之　二年夏五月丁酉朔日有食之　三年夏五月壬辰朔日有食之既冬十一月己丑朔日有食之　四年冬十一月癸未朔日有食之　中大通元年冬十月乙酉朔日有食之　三年夏六月己亥朔日有食之　四年冬十月辛酉朔日有食之　五年夏四月己未朔日有食之　六年夏四月癸丑朔日有食之　大同四年春正月辛酉朔日有食之夏六月辛丑朔日有食之　六年夏闰五月丁丑朔日有食之太清元年春正月己亥朔日有食之　陈髙祖永定三年夏五月丙辰朔日有食之　文帝天嘉二年夏四】
　　【月丙子朔日有食之冬十月甲戌朔日有食之　三年秋九月戊辰朔日有食之　四年春三月乙丑朔日有食之　五年春二月庚寅朔日有食之秋八月丁未朔日有食之　六年秋七月辛巳朔日有食之　天康元年春正月己卯朔日有食之　废帝光大元年春正月癸酉朔日有食之冬十一月戊戌朔日有食之　二年冬十一月壬辰朔日有食之　宣帝大建二年冬十月辛巳朔日有食之　三年夏四月戊寅朔日有食之四年春三月癸卯朔日有食之秋九月庚子朔日有食之　七年春二月壬辰朔日有食之　七年春二月丙戌朔日有食之冬十二月辛亥朔日有食之　八年夏六月戊申朔日有食之　九年冬十一月己亥晦日有食之　十二年冬十月甲寅朔日有食之　后主至德元年春二月己巳朔日有食之秋七年丁卯晦日有食之　二年春正月甲子朔日有食之　三年春正月戊午朔日有食之　祯明元年夏五月乙亥朔日有食之隋文帝开皇十一年春二月辛巳晦日有食之　十二年秋七月壬申晦日有食之　十三年秋七月戊辰】
　　【晦日有食之　仁寿元年春二月乙卯朔日有食之　大业十二年夏五月丙戌朔日有食之】日夜出【前汉孝武帝建元二年夏四月戊申有如日夜出　晋元帝太兴元年冬十一月乙卯日夜出髙三丈中有赤青珥】日夜食【后魏孝庄永安二年冬十月己酉日从地下食出亏从西南角起】日薄食【晋懐帝永嘉元年冬十一月乙亥黄黑气掩日所照皆黄】众日并出【晋孝愍帝建兴二年春正月辛未有三日相承出于西方而东行　四年三日并照　五年春正月三日并照虹蜺弥天　元帝太兴三年五日并见　梁元帝承圣元年冬十一月两日俱见】日鬭【晋元帝太兴四年春二月癸亥日鬭　后周武帝天和元年春二月庚午日鬭光遂微】日陨于地【晋建兴二年春正月辛未庚时日陨于地】日中乌见【晋穆帝永和八年张重华在凉日暴赤如火中有三足乌形见分明五日乃止　后周武帝天和元年春二月庚午日中见乌　静帝太象元年春二月癸未日出将入时其中并有乌色】日中飞鷰【晋惠帝元康九年春正月日中有若飞鷰者数日乃消孝懐帝永嘉五年春三月庚申日中有若飞鷰者】日中黑子【晋武帝泰始四年冬十月乙未日中有黑子惠帝永寜元年秋九月甲申日中有黑子元帝太兴四年春三月癸未日中有黑子　永昌元年冬十月辛卯日中有黑子　成帝咸康八年春正月】
　　【壬申日中有黑子　穆帝永和十年冬十月庚辰日中有黑子大如鸡卵　十一年春三月戊申日中有黑子大如桃二枚　升平三年冬十月丙午日中有黑子大如鸡卵　海西公太和四年冬十月乙未日中有黑子五年春二月辛酉日中有黑子大如李　简文帝咸安二年冬十月丁丑日中有黑子　孝武帝寜康元年】
　　【冬十一月己酉日中有黑子大如李　二年春三月庚寅日中有黑子二枚大如鸭卵冬十一月己巳日中有黑子大如鸡卵　太和十三年春二月庚子日中有黑子大如李　十四年夏六月辛卯日中又有黑子大如李　二十年冬十一月辛卯日中又有黑子　安帝隆安四年冬十一月辛亥日中有黑子　齐永元元年冬十二月乙酉日中有黑子三枚　后周建徳六年冬十一月甲辰黑子大如杯】日中黑气【汉孝灵帝中平四年三月丙申黑气大如在日中　孝献帝光和三年春正月日色赤黄中有黑气如飞鹊数月乃销晋惠帝永康三年冬十二月庚戌日中有黑气　太安元年冬十一月日中有黑气　永兴元年冬十月日】
　　【中有黑气分日　后魏孝文帝太和二年日中有黑气三年夏六月癸卯日中有黑气　宣武帝景明二年秋八月戊辰日赤无光中有黑气　三年正月乙巳日中有黑气　正始元年冬十二月丙戌黑云贯日　二年日中有黑气形如月从东南来冲日　三年春二月甲子日中有黑气三　四年冬十一月癸卯日中有黑气二大如桃　后周武帝天和二年冬十月辛卯日中有黑气】日青无光【隋文帝仁寿四年秋七月乙未日青无光八日乃复】日光四散【晋惠帝光熙元年夏五月壬辰癸巳日光四防赤如流血照地皆赤甲午又如之　孝懐帝永嘉五年春三月庚申日防光如血下流所照皆赤　隋炀帝大业十三年冬十一月辛酉日光四防如流血】日昼昏而黄黒雾【晋惠帝永康元年冬十月乙未日闇黄雾四塞　孝愍帝建兴二年春正月己巳朔黑雾着人如墨连夜五日乃止　明帝太寜元年春正月己卯朔日晕无光癸巳黄雾四塞二月乙丑黄雾四塞　宋文帝元嘉四年冬十月辛卯日昼昏凡十日乃明】日死【汉成帝河平元年春正月二日日出赤如血无光食后乃复　孝灵帝时日数出东方正赤如血无光髙二丈余乃有景且入西方去地二丈亦如之　宋孝武帝大明七年冬十一月日始出四五丈色赤如血未没四五丈亦如之至八年春凡三度谓之曰死　齐建元元年冬十二月未时日晕色黄无光至申乃防　二年闰月乙酉日黄无光　四年冬十　月丙午日黄色无光永明五年冬十一月丁亥日出五竿失色赤黄晕抱珥直背】日赤如血无光【后魏文成帝兴安元年冬十一月己卯日出赤如血　宣武帝正始三年冬十月乙巳日赤无光　延昌元年冬十月甲戊至辛卯日初出及将没赤白无光】日五色【晋武帝太康元年春正月己丑朔日五色气冠日自卯至酉】无光【后魏孝文帝太和十一年冬十一月丁亥日失色　孝明帝熙平元年春三月丁丑日出无光至申酉时　神龟三年冬十月己巳太史奏自入月以来黄埃掩日日出三丈色如赭无光曜　节闵帝普泰元年春三月丁卯日月并赤赭色天地溷浊】日晕及背珥冠【孝章建初七年夏四月丙寅日加卯西面有抱须臾成晕　殇帝延平元年夏六月丁未日晕上有半晕晕中外有璚背两珥冬十二月丙寅日晕再重中有背璚　孝顺帝永和六年春正月己卯晕两珥中赤外青白虹贯晕中　晋孝愍帝建兴五年春正月日有重晕左右两珥　明帝太寜元年春正月己卯朔日晕无光　安帝隆安元年冬十二月壬辰日晕有背璚　义熙六年夏五月丙子日晕有璚　恭帝元熙二年春正月壬辰白气贯日东西有直珥各一丈白气贯之交匝　陈文帝天嘉八年夏四月甲子日有交晕白贯之　后魏道武帝皇始二年冬十月壬辰日晕有背珥　孝文帝太和二年春正月辛亥日晕东西两珥四年春正月癸丑日晕东西有背　八年春正月戊寅有白气贯日　宣武帝延昌二年夏四月甲辰卯时晕匝西有一背黄南北有珥内赤外黄渐减冬十二月己酉日晕北有一抱内赤外黄白两傍有珥下　孝明帝正光五年闰月乙酉日晕内赤外青南有珥下有抱两背内赤外青冬十二月丙申日晕南北有珥上有抱一背　孝昌三年夏五月戊戌辰时晕匝内赤外白两珥冬十一月戊寅辰时晕东面不合内赤外黄　孝武帝永熙三年夏六月己丑日晕有重珥上有背长二丈余冬十一月己巳辰时日晕不合东西有珥背】日晕再重【周幽王末年日晕再重内赤外青有一黑画上下通在日中　晋武帝泰始五年秋七月甲寅日晕再重白虹贯之　惠帝元康元年冬十一月甲申日晕再重青赤有光　永康元年春正月癸亥朔日晕三重太安二年春三月甲戌日晕东西两处不合其状如抱　孝愍帝建兴五年春正月日有重晕左右两珥】
　　【后魏孝明帝正光五年春三月丁卯日晕三重外青内赤　孝昌元年夏五月日晕再重　节闵帝普防元年冬十一月日晕再重东魏孝静帝武定三年冬十一月壬申日晕两重东南东北有珥在西两重背】　日晕五重【晋孝懐帝永嘉二年春二月癸卯青黄晕晕五重　海西公太和六年日晕五重】虹贯日【后汉光武建武七年夏四月丙寅日有晕抱白虹贯晕　孝灵帝光和六年春二月乙未白虹贯日　孝献帝初平元年春二月壬辰白虹贯日　呉大帝赤乌十一年春二月白虹贯日　晋孝懐帝永嘉二年春正月戊申白虹贯日二月癸卯白虹贯日　明帝太寜元年冬十一月丙子白虹贯日　成帝咸和九年秋七月白虹贯日　咸康元年秋七月白虹贯日　二年秋七月白虹贯日　海西公太和四年夏四月戊辰白虹贯日　六年春三月辛未白虹贯日　安帝元兴元年春二月甲子白虹贯日中三月庚子白虹贯日　义熙十年日在东井有白虹十余丈在南干日　梁武帝太清元年春二月白虹贯日　三年春正月白虹贯日　后魏孝文帝延兴五年春正月丁酉白虹贯日　太和十三年春三月戊戌白虹贯日　宣武帝延昌元年冬十一月己酉白虹贯日　孝明帝神龟元年春三月丁丑白虹贯日　正光三年夏五月白虹贯日　孝昌三年冬十二月丙戌白虹贯日　东魏孝静帝元象元年冬十二月白虹贯日　后周孝武帝保定五年白虹贯日建徳二年春二月辛亥白虹贯日　静帝大定元年冬十一月己未白虹贯日　隋文帝开皇元年春正月】
　　【己巳白虹夹日】
　　月
　　两月并见【汉孝成帝建始元年秋八月戊午晨漏未尽三刻有两月相承晨见东方　梁武帝太清二年春正月癸巳朔两月相承如钩见于西方　西魏文帝大统十四年春正月朔两月并见　隋炀帝大业九年春正月二十七旦两月并见】月昼明【梁简文帝大寳元年春正月丙寅月昼见于东方】星入月中【后汉孝明帝永平十五年冬十一月乙丑太白入月中　晋孝惠帝太安二年冬十一月庚辰嵗星入月中　元帝太兴三年冬十二月己未太白入月在斗　成帝咸康元年春二月乙未太白入月　六年春二月乙未太白入月　孝武帝太元十二年春二月戊寅荧惑入月　十三年冬十二月戊子辰星入月十八年春正月乙酉荧惑入月　隋文帝仁寿四年夏六月庚午有星入月中数日而退】
　　星
　　五星合聚【周武王将伐商五星聚于房　齐桓公将霸诸侯五星聚于箕　汉髙祖元年入秦五星聚于东井以歴推之从嵗星也】四星合聚【汉孝平帝元始四年四星聚于柳张各五日　后汉孝献帝初平元年四星聚于箕尾　建安二十五年四星又聚　西晋懐帝永嘉六年秋七月四星聚于牛女之间孝武帝太元十九年冬十月四星合于氐　安帝义熙三年春二月癸亥土火金水聚于奎娄从塡星也】
　　【几年春二月壬辰木火土金聚于东井从嵗星也　后魏明元帝永兴四年春二月壬辰木火土金聚于东井后木火入鬼　节闵帝普泰元年冬十月甲寅金火土木入参觜甚明】三星合聚【汉孝文帝后六年夏四月乙巳三星合于东井　孝景帝元年秋七月乙丑金木水三星俱合于张　后汉孝和帝永元二年春正月乙卯金木俱合于奎丙寅水又在奎辛未水金木在娄　五年夏四月金火水俱聚于东井　七年春二月癸酉金火俱在参戊寅在井秋八月甲寅水土金俱在轸冬十二月丙辰火金水俱在斗　孝灵帝光和五年冬十月木火金合于虚相去各五六寸如连珠孝献帝初平元年冬十一月庚戌土火金合于尾　建安十八年秋木土火合于太防逆行留守帝坐百余日晋惠帝元康三年塡星嵗星太白三星聚于毕昴孝懐帝永嘉六年秋七月火木金聚于牛女之间　孝武帝大元十七年秋九月丁丑木火土同在氐　宋文帝元嘉二十三年春二月金火水合于东井　后魏道武帝天赐四年春二月癸亥火土金聚　后周宣帝宣政元年夏六月壬午木火金合于井　静帝大象元年夏四月戊子金木水合于井】老人星【梁天监四年秋八月庚子老人星见自此后每常以秋分后见于参南至春分而伏矣】流星【自上而降曰流自下而升曰飞　秦始皇二年三月乙未有流星大小西行不可胜数至晓乃息　汉孝昭帝始元中有流星下燕万载宫极东去　元平元年春二月甲申晨有流星大如月众星皆随西行三月丙戌流星出翼轸东北干太防入紫宫始出小且入大有光入有顷声如雷三鸣乃止　孝成帝建始元年秋九月戊子有流星出文昌色白光烛地长可五六丈大四围所诎折委曲贯紫宫西在斗西北子亥间复诎如环北方不合留一刻所　元延元年夏四月丁酉日晡时天腥晏隐隐如雷声有流星头大如缶长十余丈皎然赤白色从日下东南去四面或大如盂或如鸡子燿燿如雨下至昏止　绥和元年春二月辛未有流星从东南入北斗长数十丈二刻所息　光武建武十年春三月癸卯流星如月从太防出入北斗魁第六星色白旁有小星射者十余枚灭则有声如雷食顷止冬十二月己亥大流星如缶出柳西南行入轸且灭时分为十余如遗火状须臾有声隐隐如雷　十二年春正月己未小星流百枚以上或西北或正北或东北二夜止夏六月戊戌晨小星流百枚以上四靣行　中元二年冬十月戊子大流星从西南东北行声如雷　孝明帝永平元年夏四月丁酉流星大如斗起天市楼西南行光照地　七年春正月戊子流星大如杯从织女西行光照地　孝章帝建初二年秋九月甲寅流星过紫宫中长数丈防为三灭　孝和帝永元元年春正月辛卯有流星起参长四丈有光色黄白一云大如拳起参东南又云大如桃色赤起太防东蕃二月流星起天棓东北行二丈所灭色青白壬申夜有流星起太防东蕃长三丈三月丙辰流星大如桃起天津东至斗黄白频有光壬戌有流星起天将军东北行色黄无光　二年春二月丁酉有流星大如桃起紫宫东蕃西北行五丈稍灭四月丙辰有流星大如起文昌东北西南行至少防有顷音如雷八月丁卯有流星如鸡子起太防西东南行四丈所消冬十月癸未有流星大如碗起天津西行六丈所消十一月辛酉有流星大如拳起紫宫西行到胃消　三年秋九月丁卯有流星大如鸡子起紫宫西南至北斗柄间消　七年春正月丁巳有流星起天津入紫宫中灭色青黄有光冬十二月乙卯有流星起文昌入紫宫消　十一年夏五月丙午有流星大如起氐西南行稍有光白色　十六年冬十月辛亥流星起勾陈北行二丈有光色黄元兴元年春二月庚寅有流星起角亢五丈所夏四月辛亥有流星起斗东北行到须女秋七月己巳有流星起天市五丈所其色光赤　孝顺帝永和三年春二月辛丑有流星大如斗从西北行长八九尺色赤黄有声隆隆然如雷　孝桓帝永寿元年秋九月己酉昼有流星长二尺所色黄白　孝灵帝熹平二年夏四月有流星出文昌入紫宫蛇行有首尾无身赤色有光照垣光和元年夏四月癸丑流星犯轩辕第二星东北行入北斗魁中　中平中夏流星赤如火长三丈起河鼓】
　　【入天市抵触宦者星色白长二三丈后尾再屈食顷乃灭　魏明帝景初二年秋八月丙寅夜有大流星长数十丈白色有芒鬛坠辽东襄平城东南　陈留王景元四年夏六月有大星二并如斗见西方分流南北光照地隆隆有声　蜀后主建兴十三年诸葛亮屯渭南有星流投亮营三投再还　晋懐帝永嘉元年秋九月辛卯有大星如日自西南流于东北小者如斗相随天尽赤声如雷　元帝永昌元年秋七月甲午有流星大如瓮长百余丈青赤色从西方来尾分为百余岐方散成帝咸康三年夏六月辛未流星大如二斗魁色青赤光燿地出奎中没娄北　六年春二月庚午朔有流星大如斗光燿地出天市西行入太防　穆帝永和八年夏六月辛巳日未入有流星大如三斗魁从辰巳上东南行以晷度推之在奎斗之间盖燕分也　十年夏四月癸未流星大如斗色赤黄出织女没造父有声如雷海西公太和四年冬十月壬申有大流星西下有声如雷　安帝隆安五年春三月甲寅流星赤色众多西行经牵牛虚危天津阁道贯太防紫宫　宋文帝元嘉十年冬十二月有流星大如瓮尾长二十余丈　孝武孝建初二月流星大如月西行　梁武帝太清三年春正月戊辰有流星长三十丈堕武库　元帝承圣三年冬十一月庚子夜有流星坠江陵城中　后魏道武帝登国四年春三月丁未有大流星东南行尾属地六七丈有声　天兴元年冬十一月乙酉有流星照地啾啾有声　文成帝兴安元年夏五月辛亥流星大如五斗许西南为六七叚有声　后周武帝天和四年夏四月庚午有流星大如斗出左摄提流至天津中有声如雷建徳六年冬十二月癸丑流星大如月西流有声蛇行屈曲光照地戊辰平旦有流星大如三斗器色青出紫宫　静帝大象元年夏六月丁卯有流星大如鸡子出氐中西北流有尾长一丈所入月中即灭己丑有流星大如斗出营室　二年闰五月甲辰有流星一大如三斗器出太防端门流入翼色青白声如风卷旗秋七月壬子有流星大如斗出五车东北　隋文帝开皇元年冬十一月己巳有流星声如隤墙光烛地　五年秋八月戊申有流星数百四防而下　炀帝大业十二年秋八月壬子有大流星如斗出王良阁道声如隤墙癸丑有大流星如瓮出羽林】奔星【光迹相连曰流絶迹而去曰奔晋太元二年冬十月乙卯有奔星东南经翼轸声如雷】飞星【飞类于流自下而上曰飞汉成帝阳朔四年闰月庾午飞星大如缶西南入斗下】星陨【周庄王十年夏四月辛卯夜恒星不见夜中星陨如雨　襄王元年星昼陨于秦　八年春正月戊申朔陨石于宋五曰陨星也　前汉成帝永始二年春二月癸未夜过中星陨如雨长一二丈绎绎未至地灭至鸡鸣止　后汉更始元年夏有流星坠昆阳王寻王邑营中昼有云如壊山当营而陨不及地尺而防晋武帝泰始四年秋七月星陨如雨皆西流　太康九年秋八月壬子星昼陨如雨　孝惠帝大安二年冬十一月辛巳有星昼陨中天北下光变白有声如雷永兴元年秋七月乙丑星陨有声　二年冬十月星又陨有声　孝懐帝永嘉四年冬十月庚子大星西北坠有声　恭帝元熙元年西凉星陨　梁武帝中大通四年秋七月甲辰星陨如雨　元帝承圣元年星陨呉郡后魏道武帝登国九年有星坠于河北声如雷震光明烛天地　隋文帝开皇十九年星陨于勃海　炀帝】
　　【大业十一年冬十二月戊寅大流星如斛坠贼卢明月营　十二年夏五月有大流星陨于呉郡为石　十三年夏五月辛亥大流星陨于江都】客星【非其常有曰客星　汉武帝元光元年夏六月有客星见于房孝昭帝元鳯四年客星在紫宫中斗枢极间　孝宣帝地节元年夏六月戊戌甲夜客星居左右角间东南】
　　【指长可二尺色白其丙寅又有客星见于贯索东北南行至秋七月癸酉夜入天市芒炎东南指其色白　黄龙元年春三月客星居王良东北可九尺长丈许西指出阁道间至紫宫　孝元帝初元元年夏四月有客星大如色青白在南斗第二星东可四尺　二年夏五月客星见于昴分居卷舌东可五尺色青白炎长三寸后汉光武建武三十一年秋七月有客星见轩辕炎二尺所西南行至明年二月二十二日在舆鬼东北六】
　　【尺所凡百十三日灭　孝明帝永平四年秋八月辛酉客星出梗河西北指贯索七十日去　八年冬十二月戊子客星出东方　九年春正月戊申客星出牵牛长八尺歴斗建箕过角亢至翼芒东指见至五十日灭十三年冬十一月客星出于轩辕四十八日　十四年春正月戊子有客星出昴六十日在轩辕右角稍灭孝章帝元和元年夏四月客星晨出东方在胃八度歴阁道入紫宫留四十日灭　孝和帝永元十三年冬十一月乙丑轩辕第四星间有小客星色青黄　十六年夏四月戊午客星从紫宫西行至昴五月壬申灭　孝安帝永初元年秋八月戊申有客星在东井弧星西南四年夏六月丙子客星大如李苍白芒气长三尺指上阶星　元初三年冬十一月甲午客星见于西方己亥在虚危南至胃昴　延光四年冬十一月客星见天市　孝顺帝永建六年冬十二月壬申客星芒气长二尺余西南指色苍白在牵牛六度　阳嘉元年闰月戊子客星气白广二尺长五丈起天苑西南　孝桓帝延熹四年夏五月辛酉客星在营室相顺行生芒长五尺所至心一度转为彗　孝灵帝中平二年冬十月癸亥有客星出南门中大如半筵五色喜怒稍小至后年六月消　五年夏六月丁卯客星如三升椀出贯索西南行入天市至尾而消　魏文帝黄初三年秋九月甲辰客星见太防左掖门内　明帝景初二年冬十月客星见危逆行在离宫北螣蛇南甲辰犯宗星己酉乃灭髙贵乡公甘露二年冬十月丁丑客星见太防中转东南行歴轸宿七十日灭　晋武帝太熙元年夏四月客星在紫宫　孝惠帝永兴元年夏五月客星守毕　海西公太和四年春二月客星见紫宫西垣至七日乃灭孝武帝太元十一年春三月客星在南斗至六月乃灭　十八年春二月客星在尾中至九月乃灭　安帝】
　　【元兴元年冬十月有客星色白如粉絮在太防西至十二月入太防　后周武帝保定元年秋九月乙巳客星见于翼　天和三年秋七月己未客星见房心白如粉絮大如斗渐大东行八月入天市长如匹许复东行犯河鼓右将癸未犯瓠又入室犯离宫九月壬寅入奎稍小壬戌至娄北一尺所灭凡六十九日　建徳三年春二月戊午有客星大如桃出五车东南入文昌又入北斗魁中几见九十三日】彗星【隋志曰孛星彗之属也偏指曰彗芒气四出曰孛彗星者埽星也有五色春秋时齐有彗星齐君禳之晏子曰无益也　周贞定王二年彗星见　显王八年彗星见于西方　赧王十年彗星四见　十二年彗星见　十九年彗星见秦始皇七年彗星先见东方见北方五月见西方　九年彗星见或竟天是嵗彗星复见西方又见北方从斗南八十日　十三年彗星见东方　汉孝景帝二年冬十二月彗星出西南　中三年春三月丁酉彗星见西北色白长大在觜觹且去益小十五日不见　孝元帝初元五年夏四月彗星出西北赤黄色长八尺所数日长丈余东北指在参分　孝哀帝建平二年春二月彗星出牵牛七十余日　后汉建武十五年春正月丁未彗星见昴炎长三丈稍西北行入营室犯离宫二月乙未至东壁灭四十九日　三十年闰月甲午水在东井二十度生白气东南指炎长五尺为彗东北行至紫宫西藩止五月甲子不见几见三十一日　孝明帝永平三年夏六月丁卯彗星出天船北长二尺所稍北行至亢南百三十五日去　十八年夏六月己未彗星出张长三尺转在朗将南入太防　孝章帝建初元年秋八月庚寅彗星出天市长三尺所稍行入牵牛三度积四十日稍灭　二年冬十二月戊寅彗星出娄三度长八九尺稍入紫宫百六十日稍灭　孝安帝永初三年冬十二月彗星起天苑南东北指长六七尺色苍白　孝顺帝永和六年春二月丁巳彗星见东方长六七尺色青白西南指营室及坟墓丁丑彗星在奎一度长六尺癸未昏见西北歴昴毕甲申在东井遂歴舆鬼七星张光延及三台至轩辕中灭　孝桓帝建和三年秋八月乙丑彗星芒长五尺见天市中东南指色黄白九月戊辰不见　孝灵帝光和元年秋八月彗星出亢北入天市中长数尺稍长至五六丈赤色经歴十余宿八十余日乃消于天苑中　三年冬彗星出狼弧东行至于张乃去　五年秋七月彗星出三台下行入太防至太子幸臣二十余日而消　中平五年春二月彗星出奎逆行入紫宫复三出六十余日乃消　孝献帝初平四年冬十月彗星出两角间东北行入天市中而灭　魏明帝青龙四年冬十一月己亥彗星见犯宦者星天纪星景初二年秋八月癸丑彗星见张长二尺逆西行四十一日乃灭　齐王正始元年冬十月乙酉彗星见于】
　　【西方在尾长二丈拂牵牛犯太白十一月甲子进犯羽林　六年秋八月戊午彗星见七星长二尺色白进至张积二十三日灭　七年冬十一月癸亥彗星见轸长一尺积百五十六日灭　九年春三月彗星见昴长六尺色青白芒西南指秋七月又见翼长二尺进至轸积四十二日灭　嘉平四年春二月丁酉彗星见于西方在胃长五六丈色白芒南指贯参积二十日灭　五年冬十一月彗星又见轸长五丈在太防左执法西东南指百九十日灭　髙贵乡公正光二年春正月彗星见于呉楚分西北竟天　甘露二年冬十一月彗星见角色白　陈留王景元三年冬十一月壬寅彗星见亢色白长五寸转北行积四十五日灭　咸熙二年夏五月彗星见王良长丈余色白东南指积十二日灭　晋武帝泰始四年春正月丙戌彗星见轸青白色西北行又转东行　孝惠帝永康元年冬十二月彗星出牵牛西指天市　二年夏四月彗星见于齐分　太安元年夏四月彗星昼见　二年春三月彗星见于东方指三台成帝咸康二年春正月辛巳彗星见西方在奎　康帝建元元年冬十一月六日彗星见亢长七尺白色穆帝永和六年冬十一月乙卯彗星见亢芒西向色白长一丈　六年春正月丁丑彗星又见亢　升平二年夏五月丁亥彗星出天船在胃　孝武帝寜康三年春三月丙戌彗星见氐　安帝义熙十一年夏五月甲申彗星二出天市埽帝座在房心北　十四年秋七月癸亥彗星出太防西柄起上相星下芒渐长至十余丈进埽北斗紫防中台　宋文帝元嘉十九年秋九月丙辰有客星在北斗因为彗入文昌贯五车埽毕拂天节经天苑季冬乃灭　二十六年彗星见太防　二十八年夏四月己酉彗星见昴六月壬子彗星见太防中对帝座　齐和帝中兴元年彗星竟天　梁武帝大同五年冬十月辛丑彗星出南斗长一尺余东南指渐长丈余至娄灭　陈文帝天嘉元年秋九月癸丑彗星见长四尺芒指西南　六年夏六月辛酉彗星见上台长丈余废帝光大二年夏六月彗星见　宣帝大建十三年冬十二月辛巳彗星见西南　后魏道武帝天兴四年春正月彗星见于西方　孝文帝太和六年秋八月戊午彗星见于七星长二尺色白行至张积四十余日灭七年冬十月癸亥彗星见轸长一丈六十日乃灭九年春二月彗星见昴长一尺秋七月又见翼长二尺进至轸　正光元年九月辛亥彗星出东方长尺三寸北齐武成帝河清四年春三月彗星见　后主天统元年夏六月壬戌彗星出文昌东北其大如手经紫微】
　　【后稍长至丈余百余日灭于虚危　四年夏六月彗星见于东井　后周武帝保定五年夏六月庚申彗星出三台入文昌经紫宫渐长丈余后百余日稍短长二尺五寸在虚危灭　天和三年夏六月甲戌彗星见东井长一丈上白下赤而锐东行至鬼北八寸乃灭　隋文帝开皇十四年十一月癸未有彗星孛于虚危及奎娄炀帝大业三年春二月己丑彗星见于东方文昌歴太陵五车北河入太防埽帝座前后百余日而止　四】
　　【年秋九月戊寅彗星出五车埽文昌至房而灭　大业十三年秋九月有彗星见于营室】孛星【偏指曰彗芒气四出曰孛彗亦为孛孛者非常恶气之所生也孛然为粉絮　春秋鲁文公十四年有星孛于北斗　昭公十七年冬有星孛于大辰西及汉　哀公十三年冬十月有星孛于东方　十四年冬有星孛　汉髙帝三年秋七月有星孛于大角旬余乃入　孝文帝后七年秋九月有星孛于西方其本直尾箕末指虚危长丈余及天汉十六日不见　孝景帝二年冬十二月有星孛于西南　中二年夏四月有星孛于西北　中三年秋九月有星孛于西北　孝武帝建元三年春三月有星孛于星张歴太防干紫宫至于天汉是嵗夏四月有星孛于天纪至织女秋七月有星孛于西北　四年秋七月有星孛于东北　六年夏六月有星孛于北方秋八月有星孛于东方长竟天　元狩三年春有星孛于东方　四年春有星孛于东北　元封元年秋有星孛于东井又孛于三台　元封中有星孛于河戒　太初中有星孛于招摇　后元二年秋七月有星孛于东方孝昭帝始元三年春二月有星孛于西北　孝宣帝地节元年春正月有星孛于西方去太白二丈所　神爵元年夏六月有星孛于东方　黄龙元年春三月有星孛于王良阁道入紫宫　孝元帝初元五年夏四月有星孛于参　孝成帝建始元年春正月有星孛于营室青白色长六七丈广尺余　元延元年秋七月有星孛于东井践五诸侯出河戒北率行轩辕太防后日六度有余晨出东方十三日夕见西方犯次妃长秋斗塡蠭炎再贯紫宫中大火当后达天河除于妃后之域南逝度犯大角摄提至天市而按节徐行炎入市中旬而后西去五十六日与苍龙俱伏　孝哀帝建平三年春三月有星孛于河鼓　王莾地皇三年冬十一月有星孛于张东南行五日不见　后汉孝桓帝延熹四年夏五月有星孛于心　孝献帝建安五年冬十月辛亥有星孛于大梁　九年冬十一月有星孛于东井舆鬼入轩辕太防　十一年春正月有星孛于北斗首在斗中尾贯紫宫及北辰　十二年冬十月辛卯有星孛于鹑尾十七年冬十二月有星孛于五诸侯　二十二年冬有星孛于东北　二十三年春三月孛星晨见东方二十余日夕出西方犯歴五车东井五诸侯文昌轩辕后妃太防锋炎指帝座　魏文帝黄初六年冬十月乙未有星孛于少防歴轩辕　明帝太和六年冬十月丙寅有星孛于翼近太防上将星　青龙四年冬十月甲申有星孛于大辰长三尺乙酉又孛于东方　齐王嘉平三年冬十一月癸亥有星孛于营室西行积九十日灭晋武帝泰始五年秋九月有星孛于紫宫　十年冬十二月有星孛于轸　咸寜二年夏六月甲戌有星孛于氐秋七月有星孛于大角八月有星孛于太防至翼北斗三台　三年春正月有星孛于西方三月有星孛于胃夏四月有星孛于女御五月又孛于东方秋七月有星孛于紫宫　五年春三月有星孛于柳夏四月有星孛于女御秋七月有星孛于紫宫　太康二年秋八月有星孛于张冬十一月有星孛于轩辕　四年春二月戊申有星孛于西南　八年秋九月有星孛于南斗长数十丈十余日灭　孝恵帝元康五年夏四月有星孛于奎至轩辕太防经三台大陵　永兴二年秋八月有星孛于昴毕冬十月丁丑有星孛于北斗　成帝咸和四年秋七月有星孛于西北犯斗二十三日灭　咸康六年春二月庚辰有星孛于太防　哀帝兴寜元年秋八月有星孛于角亢入天市　孝武帝寜康二年春正月丁巳有星孛于女虚经氐亢角轸翼张秋九月丁丑有星孛于天市　太元十五年秋七月壬申有星孛于北河经太防三台文昌入北斗色白长十余丈八月戊戌入紫防乃灭　安帝隆安四年春二月己丑有星孛于奎长三丈上至阁道紫宫西蕃入北斗魁至三台三月遂经于太防帝坐端门冬十二月戊寅有星孛于贯索天市天津　义熙十四年夏五月庚子有星孛于北斗魁中　防帝元熙元年春正月戊戌有星孛于太防西蕃　宋武帝永初三年春二月丙戌有星孛于虚危是嵗冬十一月戊子有星孛于营室　少帝景平元年春正月己卯有星孛于东壁冬十月己未有星孛于氐　陈宣帝大建七年夏四月丙戌有星孛于大角北齐后主天统四年秋七月有星孛于房心白如粉絮大如斗东行八月入天市渐长四丈犯瓠歴虚危入室犯离宫九月入奎至娄灭　后周武帝建徳三年夏四月乙卯有星孛于紫宫垣外大如拳赤白色指五帝坐东南行稍长丈五尺五月甲子至上台北灭　隋炀帝大业十一年夏六月有星孛于文昌东南长五六寸色黑而锐夜动摇西北行数日至文昌去紫宫四寸不入却行而灭　十三年六月有星孛于太防五帝座色黄赤长三四尺数日而灭】天狗【隋志曰状如大奔星色黄有声其止地类狗所坠望之炎炎如火光冲天其上锐其下圆如数顷田处或曰星有毛旁有矩彗下有狗形者或曰星出其状赤白有光下即为天狗一曰流星有光见人靣坠无音若有足者曰天狗其色白其中黄如遗火状　汉孝文帝六年秋八月天狗下梁壄孝景帝三年秋七月天狗下　孝哀帝建平元年春正月丁未日出时有着天白气广如一匹布长十余丈】
　　【西南行讙如雷西南行一刻而止名曰天狗　后汉献帝初平四年夏六月辛丑天狗西北行　晋穆帝升平四年冬十月庚戌天狗见西南　孝武帝太元十三年闰月戊辰天狗东北见有声　北齐孝昭帝皇建二年天狗下晋阳】枉矢【说苑曰枉矢辰星盈缩之所生也又曰禨星散为枉矢又曰五星盈缩之所生也弓弩之象也巫咸曰枉矢类大流星也色苍黑蛇行望之如有毛目长数匹又曰黒彗分为枉矢枉矢者射是也秦二世二年项羽救钜鹿枉矢西流　孝惠帝元康四年秋九月甲午枉矢东北行竟天　六年夏六月丙】
　　【午夜有枉矢自斗魁东南行　光熙元年夏五月枉矢西南流　元帝太兴三年夏四月壬辰枉矢出虚危没翼轸　穆帝升平二年冬十二月枉矢自东南流于西北其长半天　隋炀帝大业十二年秋九月戊午有枉矢二出北斗魁委曲蛇形注于南斗】蚩尤旗【孟康曰荧惑之精也流为蚩尤旗晋灼曰吕氏春秋云其色黄上白下夏氏曰望之无云独见赤云成者是也或曰形如箕可长三丈末有星　汉武帝建元六年秋八月长星出于东方长亘天三十日去占曰为蚩尤旗后汉献帝初平三年秋九月蚩尤旗见长十余丈色白出角亢之南　魏髙贵乡公正元元年冬十月白气出南斗侧广数丈长亘天王肃曰蚩尤旗也　晋武帝咸寜四年夏四月蚩尤旗见于东井】长星【汉孝文帝八年夏有长星出于东方　孝武帝元狩四年夏有长星出于西北　后汉孝明帝永平八年夏六月壬午长星出于柳张三十七度犯轩辕刺天船陵太防气至上阶凡见五十六日去　晋孝武帝太元二十一年长星见　恭帝元熙二年夏四月长星竟天　齐东昬侯永元三年春正月乙己长星见亘天　梁武帝中大通五年春正月己酉长星见　隋炀帝大业三年春正月有长星竟天出于东壁二旬而止】蓬星【汉孝景帝中三年夏六月壬戌冇蓬星见于西南在房南去房可二丈如二斗器色白癸亥在心东北可长丈所甲子在尾北可六丈丁卯在箕北近汉稍小去时大如挑壬申去凡十日　孝昭帝始元中蓬星出于西方天市东门行过河皷入营室中】
　　地【山附】
　　地震【周幽王二年西周泾渭洛三川皆震　春秋鲁文公九年秋九月癸酉地震　襄公十六年夏五月甲子地震　昭公十九年夏五月己卯地震　二十三年秋八月乙未地震　哀公三年夏四月甲午地震汉孝惠帝二年春正月陇西地震压四百余家　吕后二年春正月乙卯地震羌道　孝文帝元年夏四月齐楚地震　五年春二月地震　孝景帝后元年夏五月地震　孝武帝元光四年夏五月地震　征和二年秋八月癸亥地震压杀人　后元元年秋七月地震往往涌泉出　孝宣帝本始元年夏四月庚午地震　四年夏四月壬寅地震河南以东四十九郡北海琅邪壊祖宗庙城郭杀六千余人　孝元帝初元二年春二月戊午地震于陇西郡毁落太上皇庙殿壁木饰壊败豲道县城郭官寺及民室屋压杀人众　永光三年冬地震建昭二年冬十一月齐楚地震　孝成帝建始三年冬十二月戊申夜未央宫殿中地震　河平三年春二】
　　【月犍为地震积二十一日百二十四动　绥和二年秋九月丙辰地震自京师至北邉郡国三十余壊城郭凡杀四百一十五人　后汉世祖建武二十二年秋九月郡国四十二地震南阳尤甚　孝章帝建初元年春三月甲寅山阳东平地震　孝和帝永元四年夏六月丙辰郡国十三地震　五年春二月戊午陇西地震　七年秋七月乙巳易阳地裂九月癸卯京师地震　九年春三月庚辰陇西地震　孝安帝永初元年夏六月丁巳河东杨地防东西百四十歩南北百二十歩深三丈五尺是嵗郡国十八地震　三年冬十二月辛酉郡国九地震　四年春三月癸巳郡国九地震秋九月甲申益州郡地震　五年春正月丙戌郡国十地震　七年春二月丙午郡国十八地震　元初元年春二月己卯日南地坼长百八十二里广五十六里夏六月丁巳河东地防是嵗郡国十五地震　二年夏六月洛阳新城地裂冬十一月庚申郡国十地震　三年春二月郡国十地震秋七月缑氏地震冬十一月癸卯郡国九地震四年郡国十三地震　五年郡国十四地震　六年春三月乙巳京都郡国四十二地震或坼裂水泉涌出败壊城郭民室屋压杀人冬十二月郡国入地震　永寜元年郡国二十三地震　建光元年冬十一月己丑郡国三十五地震或坼裂壊城郭室屋压杀人　延光元年秋七月癸卯京都及郡国十三地震九月甲戌郡国二十七地震　二年京都及郡国三十二地震　三年京都及郡国二十三地震　四年冬十月丁巳京都及郡国十六地震　孝顺帝永建三年春正月丙子京都地震汉阳地裂屋壊杀人　阳嘉二年夏四月己亥京都地震六月丁丑雒阳宣徳亭地坼长八十五丈四年冬十二月甲寅京都地震　永和二年夏四月庚申京都地震冬十一月丁卯京都地震　三年春二月乙亥京都及金城陇西地震裂城郭室屋多壊压杀人夏闰四月己酉京都地震　四年春三月乙亥京都地震　五年春二月戊申京都地震　建康元年春正月凉州郡六地震从去年秋九月以来至夏四月几百八十日震山谷坼裂壊败城寺伤害人物秋九月丙午京都及太原鴈门地震三郡水涌土裂　孝桓帝建和元年夏四月庚寅京都地震六月郡国六地裂水涌出井溢壊寺屋杀人秋九月丁卯京都地震　三年秋九月己卯京都地震庚寅又震　元嘉元年冬十一月辛巳京都地震　二年春正月丙辰京都地震冬十月乙亥京都地震　永兴二年春二月癸卯京都地震　永寿二年冬十二月京都地震　三年秋七月河东地防延熹元年秋七月己巳云阳地裂　四年夏六月京兆扶风及凉州地震　五年夏五月乙亥京都地震　八年夏五月丙辰缑氏地裂　秋九月丁未京都地震永康元年夏五月丙申雒阳髙平永寿亭及上党氏地裂　孝灵帝建寜四年春二月癸卯地震夏五月河东地裂十二处裂合长十里一百七十歩广者三十余歩深不见底　熹平二年夏六月北海地震　六年冬十月辛丑地震　光和元年春二月己未地震夏四月丙辰地震　二年春三月地震　三年自秋至明年春酒泉表氏地八十余震涌水出城中官寺民舍皆顿县易处更筑城郭　孝献帝初平二年夏六月丙戌地震四年冬十月辛丑地震十二月辛丑地震　兴平元年夏六月丁丑地震戊寅又地震　建安十四年冬十月荆地震　呉大帝黄武四年江东地连震　魏明帝青龙二年冬十一月京都地震从东来隐隐有声摇屋瓦　景初元年夏六月戊申京师地震是嵗江东地亦震　呉大帝赤乌二年春二月地再震　魏齐王正始二年冬十一月南安郡地震　三年秋七月甲申南安郡地震冬十二月魏郡地震　六年春二月丁卯南安郡地震　呉赤乌十一年春二月江东地仍震　蜀后主炎兴元年蜀地震是嵗蜀亡　晋武帝泰始五年夏四月辛酉地震　七年夏六月丙申地震　咸寜二年秋八月庚辰河东平阳地震　四年夏六月丁未隂平广武地震甲子又震　太康二年春二月庚申淮南丹阳地震　五年春正月壬辰朔京师地震夏五月丙午宣帝庙地陷　六年秋七月乙丑地震　七年秋七月南安犍为地震八月凉兆地震　八年春正月太庙地陷夏五月壬子建安地震秋七月隂平地震是月前殿地陷方五尺深数丈中有破船八月丹阳地震是嵗郡国五地震　九年春正月防稽丹阳呉兴地震夏四月辛酉长沙南海等郡国八地震秋七月至于八月地又四震其三有声如雷九月临贺地震冬十二月又震十年冬十二月己亥丹阳地震　太熙元年春正月地又震　孝惠帝元康元年冬十二月辛酉京都地震四年春二月上谷上庸辽东地震夏五月淮南寿春地陷方三十丈壊城府杀人六月寿春地坼人家陷死上庸亦如之秋八月居庸地坼广三十六丈长八十四丈水出上庸四处地坠广三十丈长百三十丈水出杀人冬十月京都地震十一月荥阳襄城汝隂梁国南阳地皆震十二月京都又震　五年夏五月丁丑地震六月金城地震　六年春正月丁丑地震　八年春正月丙辰地震　九年夏六月贾谧斋屋柱陷入地　太安元年冬十月地震　二年冬十二月丙辰地震　孝懐帝永嘉元年春三月洛阳东北歩广里地陷有二鵞出色苍者冲天白者不能飞　三年秋七月戊辰当阳地裂三所广三里长二百余歩冬十月荆湘二州地震　四年夏四月兖州地震五月地震　孝愍帝建兴元年冬十二月河东地震　二年夏四月甲辰地震　三年夏六月丁卯长安又地震　元帝太兴元年夏四月乙酉西平地震涌水出冬十二月庐陵豫章武昌西陵地震涌水出　二年夏五月巳丑祁山地震　三年夏五月庚寅丹阳呉郡晋陵地震　成帝咸和二年春二月江陵地震三月益州地震夏四月己未豫章地震　九年春二月丁酉会稽地震　穆帝永和元年夏六月癸亥地震　二年冬十月地震　三年春正月丙辰地震秋九月地又震　四年冬十月巳未地震　五年春正月庚寅地震　九年秋七月丁酉京都地震有声如雷十年春正月丁卯地震声如雷鸡雉皆鸣呴　十一年夏四月乙酉地震五月丁未地又震　升平二年冬十一月辛酉地震　五年秋八月凉州地震　哀帝隆和元年夏四月丁丑梁州地震　兴寜元年夏四月甲戌扬州地震　二年春三月庚寅江陵地震　海西公太和元年春二月凉州地震水涌　简文帝咸安　二年冬十月辛未安成地震　孝武帝寜康二年春二月丁巳地震秋七月甲午凉州地震　太元元年夏四月癸丑地震　二年春闰三月壬午地震夏五月丁丑地震十一年夏六月巳卯地震　十五年春三月己酉朔夜地震秋八月己丑京都地震冬十二月己未地震　十七年夏六月癸卯地震冬十二月己未地震　十八年春正月癸亥朔地震二月乙未夜地震　安帝隆安四年夏四月乙未地震秋九月癸丑地震　义熙四年春正月壬子夜地震有声冬十月癸亥地震　五年春正月戊戌夜寻阳地震有声如雷　八年春正月甲寅山隂地陷方四丈有声如雷自正月至于四月南康庐陵地四震　十年春三月戊寅地震夏五月戊寅西明门穿涌水出　宋武帝永初二年秋七月己巳地震　文帝元嘉十二年夏四月都下地震　十五年秋七月辛未都下地震　孝武帝大明二年夏四月辛丑地震六年秋七月甲申地震有声如雷兖州尤甚于是鲁郡山摇者二　后废帝元徽五年夏五月地震　齐东昏侯永元元年秋七月地震自此至来嵗昼夜不止小屋多壊　梁武帝天监五年冬十一月甲子都下地震生白毛　普通二年秋八月丁亥始平郡石鼔村地自开成井方六尺六寸深三十二丈　三年春正月庚戌都下地震　六年冬十二月壬辰都下地震　中大通五年春正月戊申都下地震　大同二年冬十一月辛亥都下地震生白毛长二尺　三年冬十月丙辰都下地震　七年春二月乙卯都下地震　九年春闰正月丙申地震生毛　太清二年秋九月戊辰地震江左尤甚壊屋杀人地生白毛长二尺　三年夏四月己丑都下地震丙申又震冬十月丁未又震　陈武帝永定二年夏五月乙未都下地震　宣帝大建四年冬十一月己亥地震　后主祯明元年春正月乙未地震　后魏宣武帝延昌元年肆州地震陷裂杀人　三年春二月肆州秀容郡敷城县鴈门郡原平县并自去年四月以来地震不已　东魏孝静帝武定二年冬十一月西河地陷有火出　北齐武成帝河清二年并州地震　后周武帝天和二年夏闰六月庚午地震　建徳三年凉州地频震壊城郭地裂水涌　隋文帝开皇十四年夏五月辛酉京师地震　二十年冬十一月戊子立皇太子广天下地皆震　仁寿二年夏四月庚戌岐雍二州地震秋九月陇西地震】山崩【周幽王二年岐山崩春秋鲁僖公十四年秋八月辛卯沙鹿崩　成公五年夏晋梁山崩壅河水三日不流　汉髙后二年春正】
　　【月乙卯武都道山崩杀七百六十人　孝文帝元年夏四月齐楚地山二十九所同日崩大水溃出　孝宣帝本始四年夏四月郡国四十九地震或山崩水出　孝元帝初元二年春二月陇西山崩水泉涌出　建昭四年夏六月蓝田地沙石崩壅霸水安陵岸崩壅泾逆流孝成帝建始三年冬十二月越嶲山崩　河平三年春二月丙戌犍为柏江捐江山皆崩壅江水水逆流壊城杀人　四年春三月壬申长陵临泾岸崩壅泾水元延三年春正月丙寅蜀郡岷山崩壅江三月江水竭后汉孝和帝永元元年秋七月防稽南山崩　十二年夏闰四月戊辰南郡秭归山髙四百丈崩塡谿谷杀百余人　孝殇帝延平元年夏五月壬辰河东恒山崩孝安帝永初六年夏六月壬辰豫章员谿原山崩共六十三所　延光二年秋七月丹阳山崩四十七所】
　　【三年夏六月庚辰巴郡阆中山崩　四年冬十月丙午蜀郡越隽山崩杀四百余人　孝顺帝永和三年春二月金城陇西山岸崩　孝桓帝建和三年郡国五山崩和平元年秋七月广汉梓潼山崩　永兴三年夏六月东海朐山崩　永寿元年夏巴郡益州郡山崩　延熹三年夏五月甲戌汉中山崩　四年夏六月庚子泰山博尤来山判觧　孝灵帝光和六年夏五月原山崩孝献帝初平四年夏六月华山崩裂　呉大帝赤乌十三年秋八月丹阳句容故鄣寜国诸山崩鸿水溢魏元帝咸熙二年春二月太行山崩　晋武帝泰始三年春三月戊午大石山崩　四年秋七月泰山坠三里大康六年冬十月南安新兴山崩水涌出　七年秋七月朱提之大泸山崩震壊郡舍隂平之仇池崖陨惠帝元康四年蜀郡山崩杀人夏五月壬子寿春山崩洪水出六月寿春大雷山崩秋八月上庸四处山崩杀人　太安元年夏四月西墉崩　孝懐帝永嘉三年冬十月宜都夷道山崩　四年夏四月湘东县黑石山崩　元帝太兴元年春二月庐陵豫章武昌西阳山崩二年夏五月祁山山崩杀人　三年南平郡山崩出雄黄数千斤　四年秋八月恒山崩水出滹沱河溢】
　　【成帝咸和四年冬十月柴桑卢山西北崖崩　穆帝永和七年秋九月峻平崇阳二陵崩　十二月遣使修峻平陵开埏道崩压杀数十人　孝武帝寜康二年秋七月凉州山崩　哀帝隆和元年夏四月丁丑浩亹山崩安帝义熙十一年夏五月霍山崩出铜钟六枚　十三年秋七月汉中城固县岸崩出铜钟十有二枚　隋】
　　【文帝仁寿三年梁州就谷山崩　炀帝大业七年冬十月乙卯底柱崩壅河逆流数十里】山移【晋恵帝元康四年夏五月蜀郡山移】山鸣【后汉献帝建安十八年长沙醴陵县有大山常大鸣如牛呴声积数年】
　　水
　　大水【春秋桓公元年秋大水　十三年夏大水　庄公七年秋大水无麦苗　十一年秋宋大水　二十四年鲁大水　明年仍大水　宣公十年秋大水饥成公五年秋大水　襄公二十四年秋大水　汉髙后三年夏汉中南郡大水江汉溢流四千余家　四年秋河南大水伊洛溢流千六百余家汝水流八百余家八年夏汉中南郡水复出流六千余家南阳沔水流万余家　孝文帝十二年冬十二月河决东郡后三年】
　　【蓝田山水出流九百余家壊民室八千余所杀三百余人　孝武帝建元三年河水溢于平原　元光三年春河水徙从顿邱东南流入勃海夏五月河水决濮阳泛郡十六　元鼎二年夏大水关东饥死者以千数　元封二年河决东郡瓠子　孝元帝初元元年秋九月关东郡国十一大水　初元二年北海水溢　永光五年夏及秋大水　成帝建始三年秋大水山谷水出凡杀四千余人流官寺民舍八万三千余所　四年秋大水河决东郡金隄　阳朔二年秋关东大水　鸿嘉四年秋渤海清河河溢　绥和二年秋河南颍川郡水出流杀人民壊败庐舍　后汉世祖建武八年大水　三十年夏五月大水　三十一年夏五月大水孝明帝永平三年郡国七大水　孝和帝永元元年秋七月郡国九大水伤稼　十年夏五月京师大水　十二年夏六月舞阳大水　殇帝延平元年秋九月六州大水冬十月四州大水　安帝永初元年冬十月辛酉新城山泉水暴出突壊人田水深三丈　二年夏六月京师及郡国四十九大水　四年秋七月三郡大水　质帝太初元年夏五月海水溢乐安北海漂溺人物　桓帝建和二年秋七月京师大水　三年秋八月京师大水　永兴元年秋河水溢漂害人物　二年夏六月彭城泗水增长逆流　永寿元年夏六月洛水溢至津阳城门漂流人物　永康元年秋八月六州大水勃海海溢杀人灵帝建寜四年春二月海水溢夏五月山水暴出漂壊庐舍五百余家　熹平二年夏六月东莱北海水溢漂杀人物　三年秋洛水溢　四年夏四月郡国七大水　光和六年秋金城河水溢出二十余里　中平五年夏六月郡国七大水　献帝建安二年秋九月汉水溢流人民　二十四年秋八月汉水溢漂流人民　魏文帝黄初四年夏六月伊洛溢至津阳城门漂数千家杀人　明帝景初元年秋九月冀兖徐青四州水出漂溺人物　呉大帝赤乌八年夏茶陵县鸿水溢出漂二百余家　十三年秋八月丹杨句容及故鄣寜国鸿水溢出　太元元年大风江海涌溢平地深八尺　会稽王五鳯元年夏大水　晋武帝泰始四年秋九月青徐兖豫四州大水伊洛溢　七年夏六月河洛伊沁皆溢流居人四千余家杀二百余人　咸寜元年秋九月徐州大水　二年秋七月癸亥河南魏郡暴水杀百余人闰九月荆州郡国五大水流四千余家　三年夏六月益梁二州郡国八暴水杀三百余人秋七月荆州大水九月始平郡大水冬十月青徐兖豫荆益梁七州又大水　四年秋七月司冀兖豫荆扬郡国二十大水伤秋稼壊屋室有死者　太康二年夏六月泰山江夏大水泰山流三百家杀六十余人江夏亦杀人　四年秋七月丙寅兖州大水　是嵗河南郡及荆州扬州俱各大水　五年秋九月郡国五大水是月南安等五郡大水六年夏四月郡国十大水壊庐舍　七年秋九月郡国八大水　八年夏六月郡国八大水　惠帝元康二】
　　【年水灾　五年夏五月颍川淮南大水六月城阳东莞大水杀人荆扬徐兖豫五州又水　六年夏五月荆扬二州大水　八年秋九月荆扬徐冀豫五州大水雍州有半　永寜元年秋七月南阳东海大水　太安元年秋七月兖豫徐冀四州大水　懐帝永嘉四年夏四月江东大水　元帝太兴三年夏六月大水　四年秋七月大水　明帝太寜元年夏五月丹阳宣城呉兴寿春大水　成帝咸和元年夏五月大水　二年夏五月戊子京都大水　四年秋七月丹阳宣城呉兴会稽大水七年夏五月大水　咸康元年秋八月长沙武陵大水　穆帝永和四年夏五月大水　五年夏五月大水六年夏五月大水　七年秋七月甲辰夜涛水入石头死者数百人　升平二年夏五月大水　五年夏四月大水　哀帝兴寜元年夏四月湖渎溢　废帝太和六年夏六月京师大水平地数丈浸及太庙朱雀大航缆断三艘流入大江丹阳晋陵呉郡呉兴临海五郡并大水禾稼荡没黎庶饥馑　简文帝咸安元年冬十二月壬午涛水入石头　孝武帝太元三年夏六月大水五年夏五月大水　六年夏六月扬荆江三州大水八年春三月始兴南康庐陵大水平地五丈　十年】
　　【夏五月大水　十三年冬十二月涛水入石头毁大航杀人　十五年秋七月沔中诸郡及兖州大水　十七年夏六月甲寅涛水入石头毁大航漂船舫有死者京口西浦亦涛入杀人永嘉郡潮水涌起近海四县人多溺死　十八年夏六月己亥始兴南康庐陵大水深五丈　十九年秋七月荆徐大水伤秋稼　二十年夏六月荆徐又大水　二十一年夏五月癸卯大水　安帝隆安三年夏五月荆州大水平地三丈　五年夏五月大水　元兴三年春二月己丑朔夜涛水入石头漂没杀人大航流败庚寅夜涛水入石头商旅方舟万计漂败流断骸胔相望江左虽频有涛水之患未有若斯之甚　义熙元年冬十二月己未涛水入石头　二年冬十二月己未夜涛水入石头　三年夏五月丙午大水四年冬十二月戊寅涛水入石头　六年夏五月丁巳大水　八年夏六月大水　九年夏五月辛巳大水十年夏五月丁丑大水秋七月乙丑淮北风灾大水杀人　十一年秋七月丙戌京师大水淹渍太庙百官赴救　宋文帝元嘉五年夏六月都下大水　七年呉兴晋陵义兴大水　十二年夏六月丹阳淮南呉郡呉兴义兴大水都下乘船　十七年秋八月徐兖青冀四州大水　十八年夏五月甲申河水泛溢杀居人　十九年夏闰五月都下大水　二十年诸郡水　二十四年徐兖青冀四州大水　孝武帝大明元年夏五月呉兴义兴大水　二年秋八月壬戌襄阳大水　四年秋八月雍州大水　后废帝元徽元年夏六月乙卯寿阳大水　三年春三月己巳都下水　齐髙帝建元元年呉郡呉兴义兴三郡大水　武帝永明九年秋八月呉兴义兴大水　东昏侯永元元年秋七月都下大水死者甚众　梁武帝天监二年夏六月太末信安安丰三县大水　六年秋八月戊戌都下大水涛上御道七尺七年夏五月都下大水　十二年夏四月都下大水十五年淮堰破缘淮城戌林落十余万口皆漂入海普通元年秋七月己卯江淮海并溢　中大通五年夏五月戊子都下大水御道通船　陈后主祯明二年】
　　【夏六月大风自西北激涛水入石头城淮渚暴溢漂舟乘　后魏明元帝泰恒二年勃海范阳郡水　　献文帝皇兴二年州镇二十七水　孝文帝延兴二年夏六月安州水是嵗州镇十一大水　三年州镇十一大水太和元年州郡八大水　二年州镇二十余大水四年州镇十八水　八年州镇十五大水　九年京师】
　　【及州镇十三大水　二十三年州镇十八水　宣武帝正始四年夏四月戊戌钟离大水　延昌元年春三月甲午州郡十一大水　二年夏五月寿春大水是夏州郡十三大水　东魏孝静帝元象元年夏山东大水虾蟇鸣于树上　北齐武成帝河清二年冬十二月兖赵魏三州大水　三年西兖梁沧赵州司州之东郡阳平清河武郡冀州之长乐勃海水　后主天统三年并州汾水溢　武平六年秋八月冀定赵幽沧瀛六州大水隋文帝开皇六年春二月乙酉山南荆淅七州水秋七月辛亥河南诸州大水　十八年杞宋陈亳曹戴颍】
　　【等州水　仁寿二年秋九月河南北诸州大水　三年冬十二月河南诸州大水　炀帝大业三年河南诸州大水漂没三十余郡】大雨水【春秋鲁隐公九年春三月癸酉大雨震电　秦二世三年秋七月大雨霖至千八月　汉孝文帝后三年秋大雨昼夜不絶凡三十五日　孝景帝六年冬十二月霖雨　孝武帝元狩六年冬十月雨水无氷　孝昭帝始元元年秋七月大雨渭桥絶　孝元帝永光三年冬雨水大雾　五年夏及秋颍川汝南淮阳庐江雨壊聚民屋舍及水流杀人孝成帝建始三年秋三辅大雨三十余日　四年秋九月大雨十余日　后汉世祖建武六年秋九月大雨连月苖稼更生鼠巢树上　七年夏连雨水　十七年雒阳暴雨壊民庐舍压杀人伤禾稼　孝明帝永平八年秋郡国十四雨水　和帝永元十年冬十月五州大雨水　十三年荆州雨水　十四十五年皆滛雨伤禾稼　殇帝延平元年夏六月郡国三十七雨水　安帝永初元年郡国四十一雨水或山水暴至　三年郡国四十一雨水　五年郡国八雨水　元初四年秋七月京师及郡国十雨水　永寜元年自三月至冬十月京师及郡国凡三十三雨水　建光元年京师及郡国二十九雨水　二年秋九月郡国五雨水　三年京师及郡国三十六雨水　顺帝永建四年夏五月司荆豫兖冀部雨水　六年冀州雨水伤稼　桓帝延熹二年夏大霖雨五十余日　灵帝建寜元年夏六月京师雨水　熹平元年夏六月京师霖雨七十余日　中平六年夏霖雨八十余日　孝献帝建安十八年夏五月大雨水　魏文帝黄初四年夏六月大雨水　明帝太和元年秋数大雨多暴雷电非常至杀鸟雀　四年秋八月大雨霖凡三十余日　景初元年秋九月滛雨　四年秋八月大雨霖三十余日　呉会稽王太平二年春二月甲寅大雨震电　景帝永安四年夏五月大雨水水泉涌出　五年秋八月壬午大雨震电水泉涌溢晋武帝泰始七年夏六月大雨霖没秋稼千三百六十余顷　太康五年秋七月任城梁国暴雨害豆麦九月南安郡大霖雨暴雪树木摧折害秋稼是秋魏郡西平郡九县淮南平原霖雨暴水霜伤秋稼　惠帝永寜元年冬十月义阳南阳东海霖雨淹害秋麦　元帝太兴三年春雨至于夏　永昌元年春雨四十余日昼夜雷电震五十余日　成帝咸和四年春二月大雨四十余日恒雷电　咸康元年秋八月荆州之长沙攸醴陵武陵之龙阳三县雨水浮漂屋室杀人损秋稼　宋孝武帝大明元年春都下雨水　梁武帝天监七年七月雨至十月乃霁　陈宣帝大建十二年秋八月大雨霖后魏明元帝泰恒三年秋八月鴈门河内大雨水　东魏孝静帝武定五年秋大雨七十余日　北齐武成帝河清三年夏六月庚子大雨昼夜不息至甲辰山东大水人多饥死　后主天綂三年冬十月积隂大雨　武平七年秋七月大霖雨水漂人户流亡　后周武帝建徳三年七月霖雨三旬】水赤【秦武王三年渭水赤三日　昭王三十四年渭水又赤二日　后汉安帝永初六年河东池水变色皆赤如血　晋武帝太康五年夏四月任城鲁国池水赤如血　刘聪伪建元元年春正月平阳地震其崇明观防为池水赤如血赤气至天有龙奋迅而去　齐东昏侯永元元年秋七月辛未淮水变赤如血　陈孝宣帝大建十四年秋七月自建邺至荆州江州色赤如血　后周宣帝大象元年夏六月咸阳有池水变为血】水黑【陈后主祯明二年夏四月郢州南浦水黑如墨】水中有火【晋穆帝升平三年春二月凉州城东池中有火　四年夏四月姑藏泽水中又有火】水鬭【春秋鲁襄公二十三年谷洛水鬭】河清【后汉孝桓帝延熹八年夏四月济隂东郡济北河水清　九年夏四月济隂东郡济北平原河水清　孝灵帝建寜元年春二月河水清宋文帝元嘉四年夏四月河济俱清　北齐武成帝河清元年夏四月河济清　隋炀帝大业三年武阳郡河水清数里鉴澈　二年龙门河清】井溢【前汉成帝建始二年春三月北宫井水溢出　后汉孝桓帝建和元年夏六月井溢　晋孝惠帝元康八年夏五月金墉城井溢　九年夏四月宫中井水沸溢】水影【宋文帝元嘉二十五年冬青州城南远望见城中如水有影谓之地镜】
　　旱
　　旱【春秋鲁庄公三十一年冬不雨　僖公二年冬十月不雨　三年正月不雨四月不雨六月不雨　二十一年夏大旱　文公二年自十二月不雨至秋七月十年自正月不雨至秋七月　十三年自正月不雨至秋七月　宣公七年大旱　襄公五年秋旱雩　八年秋九月旱雩　二十八年秋八月旱雩　昭公三年秋八月旱雩　六年秋九月旱雩　十六年秋九月旱雩二十四年秋八月旱雩　二十五年秋七月旱再雩宣公十年秋九月旱雩　汉惠帝五年夏五月大旱江河水少谿谷絶　孝文帝三年秋天下旱　九年春】
　　【大旱　后六年夏四月大旱　孝景帝中三年夏旱后二年秋大旱　孝武帝建元四年夏六月旱　元光六年夏大旱　元朔五年春大旱　元狩三年夏大旱元封四年夏大旱民多暍死　六年秋大旱　天汉元年夏大旱　二年夏大旱　大始二年秋旱　孝昭帝始元六年夏旱　元鳯五年夏大旱　孝宣帝本始三年夏大旱东西数千里　神爵元年秋大旱　孝元帝初元三年夏旱　孝成帝建始二年夏大旱　河平元年春三月旱伤麦民食榆叶　永始三年夏大旱四年夏大旱　鸿嘉三年夏大旱　孝哀帝延平四年春大旱　孝平帝元始二年夏郡国大旱　后汉光武建武五年夏四月旱　六年夏六月旱　九年春旱十二年夏五月旱　二十一年夏六月旱　孝明帝永平元年夏五月旱　八年冬旱　十一年秋八月旱十五年秋八月旱　十八年春三月旱　章帝建初元年大旱　二年夏雒阳旱　四年夏旱　元和元年春旱　章和二年夏旱　孝和帝永元二年郡国十旱四年郡国十旱　五年丹阳郡国二十二旱　六年秋七月京师旱　九年夏六月旱　十六年秋七月旱孝安帝永初二年夏五月旱　三年郡国八旱　四年夏旱　五年夏旱　六年夏五月旱　七年夏旱　元初元年夏京师及郡国五旱　二年夏五月京师旱三年夏四月京师旱　五年春三月京师及郡国五旱六年夏五月京师旱　建光元年郡国四旱　延光元年郡国五旱　孝顺帝永建二年春三月旱　三年夏五月旱　五年夏四月京师旱　阳嘉元年春旱二年夏旱　三年河南三辅大旱　四年春二月自去冬旱至于是月　永和四年秋八月太原郡旱　冲帝永嘉元年夏旱　孝质帝太初元年春二月京师旱孝桓帝元嘉元年夏京师旱　延熹元年夏六月旱孝灵帝熹平五年夏旱　六年夏四月大旱　光和五年夏四月旱　六年夏大旱　孝献帝兴平元年秋七月三辅大旱　魏明帝太和二年夏五月大旱　五年春三月自去冬十月至此月不雨大雩　齐王正始元年春二月自去冬十二月至此月不雨　髙贵乡公甘露三年春正月自去秋至此月旱　呉大帝嘉禾四年自去冬十月不雨至于夏　会稽王五鳯二年大旱归命侯寳鼎元年春夏旱　晋武帝泰始七年夏五月闰月旱大雩　八年夏五月旱　九年自正月不雨至于六月　十年夏四月旱　咸寜二年夏六月自春旱至于是月　太康二年自去冬旱至春　三年夏四月旱　五年夏六月旱　六年春三月青梁幽冀郡国旱夏六月济隂武陵旱伤麦　七年夏五月郡国十三旱　八年夏四月冀州旱　九年夏郡国三十三旱扶】
　　【风始平京兆安定旱伤麦　十年春二月旱　太熙元年春三月旱　孝惠帝元康七年秋七月秦雍二州大旱九月郡国五旱　永寜元年自夏及秋青徐幽并四州旱十二月郡国又十三旱　孝懐帝永嘉三年夏五月大旱襄平县梁水淡地竭河洛江汉皆可渉　孝愍帝建兴元年夏六月扬州旱　元帝太兴元年夏六月旱　四年夏五月旱　永昌元年夏六月旱冬闰十一月京都大旱川谷并竭　明帝太寜三年自春不雨至于六月　成帝咸和元年冬十一月自六月不雨至于是月　二年夏旱　五年夏五月大旱　六年夏四月大旱　八年秋七月旱　九年自四月不雨至于八月咸康元年大旱米斗直五百人有相鬻者　二年春三月旱夏六月旱　康帝建元元年夏五月旱　穆帝永和元年夏五月旱　五年自秋七月不雨至于十月六年夏旱　八年秋七月旱　九年春三月旱　升平三年冬大旱　四年冬大旱　哀帝隆和元年夏旱海西公太和元年夏四月旱　四年冬旱凉州春旱至夏　简文帝咸安二年冬十月三呉大旱人多饿死孝武帝寜康元年夏五月旱　三年冬旱　太元四年夏大旱　八年夏六月旱　十年秋七月旱　十三】
  </div>
  <div class="pagination">
   <a href="通志_page85.html">
    上一页
   </a>
   <span>
    ...
   </span>
   <a href="通志_page81.html">
    81
   </a>
   <a href="通志_page82.html">
    82
   </a>
   <a href="通志_page83.html">
    83
   </a>
   <a href="通志_page84.html">
    84
   </a>
   <a href="通志_page85.html">
    85
   </a>
   <span class="current-page">
    86
   </span>
   <a href="通志_page87.html">
    87
   </a>
   <a href="通志_page88.html">
    88
   </a>
   <a href="通志_page89.html">
    89
   </a>
   <a href="通志_page90.html">
    90
   </a>
   <a href="通志_page91.html">
    91
   </a>
   <span>
    ...
   </span>
   <a href="通志_page87.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
