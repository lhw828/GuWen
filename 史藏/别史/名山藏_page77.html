<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 77 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 77 页/共 112 页
  </h1>
  <div class="content">
   杨　最　　杨　爵　　杨继盛　　海　瑞 

　　○杨最 

　　杨最字殿之射洪人正德中进士历工部郎中尝衔命督逋山西归无所赂尚书尚书李燧衔之言最不待奏报还当使复往嘉靖初为宁波知府携一苍头一败箧抵官舍旦暮二炊蔬菽而巳褐服布衣浣濯屡矣宁波人美之谓震畏四知秉去三惑不足多也最朴实淳厚而方果不能媚人当道深嫉之其为政抑豪石悯惸嫠听断讯决狱牍无滞时或矫枉过正人知其不虐无告仁心自然也竟调黄州去之日父老遮拥大恸留其履袜生祠皆穿敝仅掇而累官太仆寺卿武定候郭勋以方士朝用见曰能化物为金银世宗信之时世宗方病悦朝用欲权委东宫监国自解调摄最上疏曰伏读圣谕权委东宫监国大小臣工同闻共骇揆厥所繇陛下得一方士欲假之调摄修养也夫古圣帝明王未有出尧舜禹汤文武者也尧舜禹汤文武之德之功昭然可知未有委子监国自托修养者也尧舜性之禹汤文武身之非不知修养炼道可以成僊虽知之不可易而学之不可易而学亦不可易而得也不易得所以不轻学夫岂谓尧舜之世无僊人尧舜之智不能僊哉有学僊之术有成僊之人大要所居不同所事自异皇宫内院岂有白日升天者哉孔子问礼老聃出曰犹龙龙即僊也孔子非不知老子之为僊不可学也不可学岂可得哉臣待罪仆寺传闻谕旨始则惊骇继以感悲犬马之诚有如周昌期期不敢奉诏伏望皇上端拱穆清恭默思道用纯契天以孝格玄保复元阳声无迩虽劳万几不费一念将不求僊而僊不希寿而万有千岁矣世宗得疏大怒下旨曰一杖痛一杖母脱之时百官皆班朝杖半最死锦衣杖毕数百官跪伏震惧隆庆初赠都御史谥曰忠节最死之明年杨爵复上书 

　　○杨爵 

　　杨爵字伯修富平人兵部尚书韩邦奇者关西名士也爵年十七欲从邦奇学挽米二石以其一石遗邦奇为束修而一石自养邦奇时有所馈爵高求之至薧而别自炊同辈问之曰韩公有以食君何不可饱乃劳自炊为爵曰藜薧之口而饱贵人食非分也居数月邦奇以老无子故谋妾重行妇意习乳易为息爵闻入谒曰生始以先生守礼如垣严义如城乃媒重行妇即先生念自绝嗣几有血胤若是固不如无因辞去去二里余复反求见曰先生勉矣细行不矜大德终累爵举进士御史仕兄亡母无侍弃养母母丧庐墓三年自耕而食手推粪车妻馌之清节闻天下嘉靖十九年召起旧官是时杨最以谏死中外结舌其明年正月戍子微雪羣臣颂瑞爵上疏曰臣惟人主一身万化本原是非得失在几微闲而关人心向背天命去留甚可畏也是以圣帝明主制未乱保未危谨微戒暂然后天人交与国祚延长今天下大势如人极衰腹心百骸莫不受病大抵兵戎废弛公私困竭奢竞成俗贿赂通行谗谄面谀公肆欺罔士风民俗于此大坏极重则难反几失则难济臣早夜耿耿疾首痛心请略举所见大要足失人心致危乱者为陛下言之臣窃惟天下之乱莫大以危为安以菑为利实则可忧而以为乐法家拂士日益远而快意肆意之事无敢龃龉其闲积弊至蛊不可救矣往夏及秋恒旸不雨畿辅千里无禾冬既无雪暖气如春元旦微雪即止民心汹汹忧旦之切远近所同此陛下彻乐减膳率臣下祈惠宁时也而在廷之臣如大学士夏言数人者乃以为灵瑞而称颂之其欺天罔人不亦甚乎大臣者辅君当道志仁先天下忧者也无忠亮体国之心而居极位所谓小人乘君子之器也又如翊国公郭勋者中外皆知其为大恶大蠧也遏蠧于渐止恶于微勋孽戚裔尚得善终乃使潜预政柄益肆以稔则羣狡趋赴善类退处天下国家之锢日深矣此足失人心致危乱者一也天生斯民立之司牧君人者奉天安民使得所也不得所则怨民怨天意可知今民勤食不得至于离散离散无归至于死亡臣近视南城两月中冻馁死者八十人南城一郭耳城凡五未知有几天下郡县如五城者千又未知有几孰未陛下赤子也而颠连无告委命沟壑盖望一豆羹蔬食延须之生而不可得此正陛下爱民惜财与天下休息时也而土木之工十年于此矣工部司属添设至数十员以一方士之故至遣远修雷坛劳民靡费自蹷本根此足失人心致危乱者二也唐虞三代君臣相儆如尧兢舜业禹惜阴汤昧爽文王不遑食武王敬胜怠数圣人所以寿跻耄期治隆泰熙者无过敬与勤而巳陛下即位之初敬一颁箴励精图治今朝仪停废经筵疏缺大小臣工朝参辞谢敷奏复逆不得一覩圣容聆天语若是久矣天位者非自俄之器也此足失人心致危乱者三也左道惑众圣王所必诛也保傅之职坐而论道非极选天下不足任之苟非其人犹谓官不必备今也金紫赤绂赏及方外少保少传以芥畀迂怪之徒流品之滥极矣陛下天纵圣资帝之元子若远师三五近法祖宗与公卿贤士讲治论道则心正身修和气致祥罔有灾沴山川鬼神莫不攸宁安用充列妖诞诡妄之术于法禁之地藉为圣躬之福耶甚非崇正远邪平平荡荡奉三无私以化天下者也此足失人心致危乱者四也古人有言君圣臣直陛下即位之初延访忠谋矜宥狂果一时臣工恃在优容敢干天听其后言过激切获罪亦多自□以来怀危虑祸未闻有犯颜直谏为匡救逆心之论者往年太仆寺卿杨景言出身亡近日左赞善罗洪先等言闻身斥伏愿圣明少致思焉成汤大圣也仲虺称其不吝不咈高宗令主也傅说告以从绳从谏历观古今未有不任谏兴拒谏亡者也此足失人心致危乱者五也伏惟皇上念雨雪不可为祥权奸不可为忠朝讲不可以不修土木不可以不止异端邪说妨政害民不可以不罢斥则庄敬日强灵虚远照宗庙社稷无疆维福亦惟圣子神孙无疆维规疏入上怒甚命械系下锦衣卫狱杖之留其疏居数日一再读掷之地使视无恙复使杖之爵备极拷掠桎梏■〈木匣〉锁昼夜困苦莫敢疏宽坐卧处血可抔也然其体貌肤伟竟以亡害京师暴风扬尘四塞者二百人呼杨爵风云天子既怒爵无敢言者其夏四月九庙灾诏百官实论时政户部主事周天佐上疏曰切见迩者庙灾陛下痛自修省使诸臣实论时政此治道更新之会转灾为祥之机也乃今阙政尚在忠言未闻则是何故臣愚谓示人言无如示人政陛下今示人言耳杨爵在狱未见政也古者君立诽谤之木以求臣臣进太息之言以匡君承平之久天子之尊威福之重不少唯诺之满庭惟多忧危之一士在朝之臣不此义独一杨爵而圣怒之下不召小人则目囚犯夫纳忠而名小人奉职而目囚犯欲为君子端士易所处矣言行君子所以动天地也人主一喜一怒上帝临之杨爵身非木石命且不测雷霆则既摧折矣万钧则既覆压矣惟陛下思焉上怒亦留其疏命锦衣卫切实杖六十杖有半乎曰皇天祖宗天佐何罪旁观皆泣下天佐体干细弱其手梏微宽可自脱守者以铁链贯梏目绝其饮食既下狱三日死尸出雷震民张弼者设祭哭之人曰子于周公故乎曰否吾伤其直也居久之给事中高时劾郭勋不法上逮问有状加时俸一级廵按陕西御史浦鋐上疏曰伏见给事中时言翊国公勋奸状陛下逮勋而奖时仰见明威日月雷霆不庇爱臣以屈令宪人心悚动奸恶震匿臣近过耀州入富平察爵雅行忠直俭素弃官养母庐墓终丧不入城市悫诚信于乡里孝友式其风俗高时所言杨爵先之矣时之进俸非臣为爵所敢希觊亦冀察直宥狂稍从宽放书奏上复怒征鋐关中人扶携奔送至鋐车下不得行止舍处常万余人皆号祝曰愿天活我使君鋐至杖百入狱七日死天佐鋐既坐论捄爵死狱中倾之工部员外郎刘魁给事中周怡先后忤旨系系益严东厂使卫士更迭觇爵动静五日一上奏骑士苏宣及护爵有加爵语宣曰狱严公亦宜自虑有谮交通亡所矣宣曰令公多财吾亦畏之公一身如枯鱼狱卒昼夜捆给若缚虎宣有利耶久之果以通爵见笞而有孤松之僧常自其寺中流涕诵经为爵祈免爵居狱五年从■〈木匣〉床著书授经不见困居顷之天子扶箕宫中箕言爵忠臣天子方志神僊之事出爵等三人不数日以吏部尚书熊浃諌营箕僊台复密谕东厂逮如故厂中贵人徐府谓再逮出密诏不宜宣读露闻天子复怒府严治之于是人莫攻为爵周旋至绝食夺屦淛人章勺以他事系时从爵授易为爵私具饮食曰以此得罪死不恨爵亦稍稍食勺食狱卒至食爵囚食爵与周怡辄不食曰嘑蹴我也刘魁食曰君不死臣臣胡死馁会冬旱上祈雪未应狱吏恐天子急移怒并绝勺所私馈食东厂更迭觇动静如故觇者杨栋割股愈母孝子也叹曰岂可使怀忠之臣困迫若此白吏曰主上仁圣无死三臣心即死三臣固宜肆之市朝岂馁踣暗室中幽公等手乎吏悦稍弛禁复得食居二年三殿灾天子复有所见传诏急赦三臣等者爵得归前后系狱七年矣归有大鸟集其舍爵曰吾将死乃自为墓志未几卒隆庆初赠光禄卿万历中以礼部郎中于孔兼言赐谥忠介天佐晋江人少读书贫苦其父重烟导气以辟饥寒既仕不改守平居温恂无戟级所口讲神注皆当世志士贤人疏之上也众尽危之天佐对客食笑如常鋐文登人磊落光明为政豁阔不苛细所至民怀初知洪洞县有声为御史亦养母家居以荐起其下狱也守狱之卒无礼者爵不能堪鋐曰吾侪遭此大难文明柔顺当学古人爵心服之二子之卒也爵为天佐作传鋐作墓志杨魁泰和人其坐系也以諌止徙雷坛太液池西魁举人也仕州郡二十年许所至植风节斥邪异上疏时年五十余矣怡别有传去爵士余年又有杨继盛 

　　○杨继盛 

　　杨继盛字仲芳其先小兴州人国初徙小兴州民避虏乃为容城人继盛七岁母死其庶母与其同产兄夷之于牧竖继盛从牧所授书学且牧久之补邑诸生读书僧舍借月为光寒冬行汲手冻属绠下无襦遶屋行自温居亡何寺僧大病疫同舍生皆亡去继盛独为爨食医药僧以愈久之举进士授南京吏部主事兵部尚书韩邦奇者善乐律皇极河洛天文地理兵阵之学继盛从邦奇授乐三月自制乐器琴瑟箫管埙箎合奏之谐若一邦奇惊曰予学乐五十年得其数耳子乃制其器和其音当代之乐其在子矣又谓曰吾欲制十二律之管管备五音七声而成一调何如继盛退凝思废食寝三日梦大舜投以金锺曰黄锺也醒而悟中夜起制管明日管皆成邦奇大服更尽授以其它学皆徧习焉嘉靖二十九年虏俺答大举躏京师南中议发兵入援无敢行者继盛请前会虏亦退其明年改兵部员外郎时咸宁侯仇鸾以云中骑勤王骤得兵政天子信使之鸾骄而内实怯虏虏请于二边互市市马鸾主之议遣继盛继盛上疏条论十不可五谬其辞曰窃惟胡虏悖道天道大肆猖獗犯我城阙杀我人民掳我子女焚我庐舍惊我陵寝辱中国极矣臣在南都冠发上指恨不能翅举剿贼用报国雠陛下赫然震沁选将练兵刻日兴师列祖在天之灵亦用相庆臣至都下见俺答求开马市书嫚亡状窃意上触圣怒师以益急会议廷臣乃竟许之臣不觉仰天大呼喟然长叹窃谓互市市马者和亲别名也虏素宾服尚不可言况今虐嫚汉和乃先忘天下之大雠其不可一矣信者人君大宝匹夫匹妇尚犹重之往岁北伐诏下天下内晓圣意日夜征缮以助发愤忽更曰和失天下之大信其不可二矣天朝堂堂下与犬羊互市不念冠履乎损国家威重其不可三矣四方豪杰日夜磨砺长技待试而甘心于虏今闻开市谓国家忘之异时有急欲复号召谁肻兴起隳豪杰効用之思其不可四矣去年之变以武久弛今虽竖孺童子亦讲练兵事此机既动兵将日强若又弛之人知无益而还自惰懈天下饬武之志其不可五矣宣大人民携贰巳久往槐通虏边吏犹得法裁之今则不禁是导之也开边方勾结之门其不可六矣数年以来水旱征役人人思乱厌于国威尚不敢肆若谓县官慑而奉虏肢体之不能治何捄腹心开百姓睥睨之端其不可七矣虏深入我不敢逆一矢犹谓卒无备备矣互市终之尚谓我有人乎长犬羊弱华之心其不可八矣虏毒没不常我或遣重臣载金帛至边约不至至矣因而伏兵猖獗撞关突入或今日交易明日入寇或入寇矣驾委他部落或以下马索上价或责我以他赏或望我以苛礼此皆事之不可知者生胡虏启疆之狡其不可九矣胡马有竭我帛有终岁出帛数十万得马数万匹十年之后彼马竭而我帛终胡以继之短国家深长之计其不可十矣凡为谬说以欺陛下者五不过曰吾外縻以市马而内修吾武夫虏性亡餍开市之后或别有请许之再有请又许之请之不巳许之不能有名在彼失信在我是召衅也吾内自修何縻于外縻而不修乃自縻也此一谬也曰虏得肆掠为多马也藉吾市以损虏马多马在我夫市马非用之耕稼用征虏也虏和不战将焉用马若求壮马寄牧之费不益滋乎如其损弱不日毙耳此二谬也曰初市许马渐而驯之可以许贡夫今日之贡与古所谓咸宾来王异贿耳市则借马而称偿贡则徒手而望赐是市马小获而无名开贡有名而大损市且不可况其贡哉此三谬也曰虏虽犬羊亦知有信既许其贡必不侵边又非也虏种日繁开口仰中国为衣食利市马之利足饱虏乎彼非义士孰肻甘守小信没齿馁死即有覊縻保一二年耳三年之后何以处以此四谬也曰佳兵不祥与其动众不若休甿夫敌加于巳出而应之舜之征苗文之遏莒汤伐葛伯高征鬼方若谓佳则皆佳也然而甚祥譬之人身四肢痈疽毒日内攻惮用药石侵寻以毙乃不祥也此五谬也夫此十不可五谬者举朝臣工皆知之然而莫敢致非者何也盖有为陛下主其事者其人内迫于国家之深恩而外慑虏之重势内迫国家之深恩则图幸我安以见效外慑虏之重势则务中彼欲以求宽公卿大臣止之则身任其责而身危听之则人任其责而身安陛下诚振独断发明旨悉按言开市者选将练兵声罪致讨不出十年臣请为陛下勒燕然之巅竿俺答之首示功威天下万世疏奏上初览而壮之候鸾闻大恨密疏自解上下八大臣议八大臣唯唯上意乃中变下继盛锦衣狱置讯至折指出胫贬狄道县典史狄道者临洮山中县也其民杂夷多习番经不通儒学继盛简茂异子弟百余人聘教授教之鬻所乘马及室中妇服装市民闲重赋地二千仿古井田割授其父兄使久粟给笔札婚丧之费居二年吏人爱之呼为杨父而勴数败约入寇鸾奸露罪至族天子思继盛言一岁四迁官为兵部员外郎继盛中夜起叹曰上知我矣曷用报是时天子居西宫相严嵩窃外柄中外慑莫敢言继盛斋三日具疏极论大意谓臣先因谏阻马市不死蒙恩君兵曹曹以讨贼为职贼不专胡虏凡心离君行害社稷者皆名贼方今外贼无过虏内贼无过嵩嵩贼清虏贼遁矣去春雷久不声占云大臣专政又冬日下有赤占云下有叛臣兼诸道地震日月交食之变应皆在嵩因力陈其十大罪五奸谓陛下待嵩出于至诚嵩事陛下入于至神以至神之奸欺至诚之心无怪堕其术中不觉也破嵩五奸十罪立见陛下忍割一贼坏害宗社臣前谪边方道路艰苦妻子流离宗族贼恶幸今复职一月非不知与世浮沉可俟他报而履危险攻难去之臣顾狂直之性生天忠义之心痒内每恨坏国家事者惟鸾与嵩鸾巳殛死独嵩尚在舍此不言更无可报陛下不信则请召裕景二王面问之寘之专权重罪以正国法胡虏前闻鸾殛继听嵩诛且畏陛下圣断知中国有人豪杰必出功赏必明三军之威不战自奋是时上春秋高恶厌言储贰裕景二王久不相见而继盛疏引之则大怒下锦衣狱置讯狱使搒治甚急拶折木问谁使者继盛曰鬼神在上尚用刑哉当此之时嵩党弥朝尽忠在己岂待人耶若能吏人将自为也狱使复夹继盛出胫问所以引用二王故继盛曰奸臣误国能欺主上必不能欺二王二王年幼嵩虽神奸必不堤防譬如家养蒙蔽主人未必尽不知其主人子二王不时亲主上耳若主上亲之时时召问二王言矣狱使曰此可闻上耶具狱上诏杖继盛百送刑部拟罪郎中史朝宾比奏事不实者律尚书何鳌谓朝宾更有一比盍思之朝宾曰则有减于此者鳌自比诈传亲王令旨律示巿宾朝宾不可持之数日鳌曰事急矣雷霆不测如君所执固当立俱靡耳盍以待后解侍郎王学益曰子狥名予老矣乃比诈传亲王旨绞以草授朝宾而宾于草末稍稍论捄上犹责鳌党护降其俸一级而朝宾坐谪官降三级也鳌者嵩门生学益嵩亲也 【 朝宾晋江人以孝友著名仕至鸿胪卿】 继盛居狱三年冬月晦当行刑妻张氏上书曰臣妾夫继盛先以谏阻马市预折仇鸾奸逆圣恩薄谪旋因鸾败一岁四迁臣夫湔洗之后衔恩感泣私图报効或中夜起立或对食忘餐不意误闻道路昧发狂言陛下不即加诛曲从吏议杖后入狱筋肉断腐脓血腥臊死而复苏者数年荒家贫不能给口皆妾纺绩织屦以续狱食妾仰惟陛下方颐养天和保合元气昆虫草木皆欲得所岂惜一回日月下照覆盆若谓罪重不赦愿斩妾首以赎夫生不报而是时倭寇大犯江南都御史张经御史李天宠以养寇坐论死行贿于嵩求与继盛同奏冀天子尚无意诛继盛疏入遂一时死西市其妻亦遂同日自缢初继盛之将杖也或遗之蚺蛇胆继盛笑却曰胆吾自有何必蛇也既入狱吏屏去药食无所愈疮乃自碎磁碗剜刮肾腐腐深不可剜复夜自贯线针臀刺七截筋狱卒手灯几坠曰关将军饮酒刮骨尚使人公乃自为之继盛疮愈其左足短三寸所止舍卑湿视狱者应生改燥焉而王学益恚应生之人也詈元宰若詈敌即不遽令苦地下亦令苦地上而更相席哉乃应生旦夕候继盛自如冬月囊三木朝审长安市上观者数千人争一识其面中贵人馈劳不绝叹杨公天下义士竞骂相嵩也将刑刑部郎王世贞求捄嵩门生司业王材材见嵩请嵩曰吾行当捄且卜之材曰公卜之鬼乎抑人也人则奚卜卿胡植鄢懋卿嵩子世蕃曰不可养虎自遗患继盛死人莫敢视其丧世贞与吴国伦徐中行宗臣朱天球经纪其后事而世贞尤慷慨继盛死地震累年其后给事中吴时来刑部主事张翀董传策相继论劾嵩嵩又将杀之奏上地忽震肃帝悟而止又七年肃帝用御史邹应龙言逐嵩戍世蕃岭南又二年御史林润白发世蕃大逆状论弃市籍其家嵩出食于人以死庄帝登极追赠继盛太常少卿赐谥忠愍与祠精忠夫嵩之不获没也非养虎之患而自有患也去继盛十余年谏者有海瑞 

　　○海瑞 

　　海瑞字汝贤琼山人自其为举人时则上书言其本士兵事谓琼州一府颛独海中其地绵亘二千余里黎岐中盘州县旋外譬之于人黎岐心腹州县四肢黎岐为寇心腹之疾也古先王治夷狄寇乱征讨去不穷追盖施之要荒之地若琼之黎岐与州县百姓鸡犬相闻鱼盐米货相通其闲虽多峻岭丛林彼之出入往来自有坦路自国初以至今日戍守整饬之费姑且未论若弘治十四年则征昌化县黎矣嘉靖二十年则征陵水县黎矣二十九年则征感恩县黎矣兴师十万馈饷以数十万动以三四年之力然竟不能使黎寇詟服劫村杀人无岁月无有臣生长于琼饫闻黎患痛琼民岁月罹害虚费兵粮迄无一臣为地方长久计以纾陛下南顾之忧者夫琼地琼山县处其北崖州处其南万州处其东昌化县处其西自琼山县转西历诸县至崖州计程千一百里自崖州转东历诸县复至琼山县计程九百四十里是琼州府自南徂北自东徂西以围三径一计之大约七百里程也而黎岐盘据其地不过方四百里而已区区方四百里地自国初至今日害我赤子如此之毒费我兵粮如此之多文武二臣无一人竭力尽忠为琼远计为陛下当事者是以黎寇移去大兵一退旋耕其田旋处其地生长积聚旋又寇害若使兵后再计开通道路设置县所城池峙其中闲则犄角形立蚕食势成日摩月化无复黎矣夫黎人所居皆宽广峒场膏腴田土非得其地不可耕而食也诸黎有输赋役者有习书能正语者非得其人不可畜而使也向弘治中开道立县可无嘉靖大征嘉靖先后开道立县可无岁岁鵰剿年年守戍诿之曰地险土恶劳师无功借口圣王不治夷狄之说皆苟禄偷安不为陛下当事者也今距大征仅三岁许黎人尚怀我威遗黎尚未生聚开道立县正惟其时惟陛下敕下兵部使两广抚按熟计之卒不施行一再落第便就授南平教谕曰岂必甲科乃行所学哉既至御史行县诣学宫令长以下皆伏谒瑞平立不跪曰若至台院当以属礼见此堂乃师长教士地不当屈体两训导夹瑞而跪瑞立其中时语之笔架博士瑞教诸生以古圣贤道束修馈遗尽郄去上官始怪之后知之反加礼踰等迁淳安知县所以为县革去常例之无名者俸薪外不敢丝粟僮仆出县舍艾楚中林吏胥公事毕各还家为农冶生从其本业其治县精详凌杂烦屑无不明清至于丈量之则兵阵之法济饥之物草木之实悉出示民总督都御史胡宗宪子还自父任索驿夫不给倒悬驿吏传亭下瑞曰胡大人清廉无二出教当其行县时属官不得侈帐具续食今其装重甚盛必非胡大人子发装金数千纳之藏驰告宗宪宗宪无以罪也都御史鄢懋卿以总理盐法行部携妾自随妾装五彩舆十二女舁令长跪上食厕饰文锦溺器用白金至瑞县供帐甚疏言邑贫不能容轩盖请遂行懋卿怒甚故闻其发胡总督装敛威去瑞之言曰知县者知一县之事一民不安一事不理皆知县责也上而朝廷吾父母中而抚按藩臬僚属过客乡士夫吾昆弟下而吏书里老百姓人等吾子姓遇之各有正道若谓止可洁巳不可洁人洁人生谤若谓不可认真认真取祸不顾朝廷之背否以乡原自待以乡原待人弃吾子姓欺吾昆弟莫甚焉加派增赋取民之财以奉过客悦乡士大夫与士子者能此谓通不能谓拙其言曰不过一开口而巳不知此口一开惠私一人害千万人不可开也曰不过费一纸而巳不知此纸一发惠私一人害千万人不可发也夫绢出于桑粮出田畆朝廷取民不为厉也加派增赋动以朝廷为口实为欺与谤抑何甚哉窃见今天下人才嘉靖不如正德矣正德不如弘治矣弘治又不如成化矣先朝待士以薄今以厚也待士以薄非薄士也重道义不重势利虽有馈遗取成礼而巳故其时士子势利之心轻待士以厚非厚士也势利矣士子未出门而势利之心先生及得一官何所不至然则先朝待士之薄乃厚士也今日待士之厚乃薄士也夫所谓待士之厚者非从天降非从地出取之民而已昔之士子势利之心不生故人皆得殷殷屯屯今之士子生其势利之心较之昔人居官所得十百千万然则小民之多困惫士大夫多富足致之也士生先朝何幸遇待士之薄使已无媿于士民生今日何不幸遇待士之厚夺其衣食日就困惫哉瑞居淳安三年迁嘉兴通判矣与同时为慈溪知县者霍与瑕亦粤人其清鲠不屈类瑞鄢懋卿嗾廵盐御史劾之瑞与瑕俱落瑞以故秩调兴国治如淳安擢户部主事是当世宗末年既至上疏曰臣请直言天下第一事以正君道以明臣职以求万世治安臣闻人君天下臣民万物之主也位任至重故养君之道宜无不备而责之臣工使尽言也过为计者乃曰君子危明主忧治世夫世治矣不治忧之主明矣不明危之将无使人眩瞀莫决趋舍臣请执有犯无隐之义美曰美过曰过披肝沥胆以忠忧危昔者汉臣贾谊陈策文帝曰进言者皆曰天下巳安巳治矣臣独谓未也夫是非愚则谀夫汉文帝慈恕恭俭有近民之心多未遑之理不究所不勉以安且治当之所名愚也究所不能以安且治颂之所名谀名也阶下英断睿识可为尧舜可为禹汤文武何有汉文即位初年敬一箴心冠履辨分除孔庙之像立启圣之祠瘗斥元世祖于国门之外宦官外戚悉夺其权天下忻忻仰大有为谓太平之治可指日致然文帝能充其仁性节用爱人一时民康物阜粟陈贯朽三代而后称为贤君陛下锐精未久妄念牵惑反刚明之川驰空荡之思想望长生一意修玄土木兴作至二十余岁久不视朝法弛名滥二王不相见人谓陛下薄于父子以猜疑诽谤戮辱臣下人谓陛下薄于君臣淹留西苑不复宫居人谓陛下薄于夫妇隔并屡臻 【 隔并出汉书】 盗贼滋炽吏贪民困赋役烦增万方则効破产礼佛至于室如悬磬十余年来极矣天下因即陛下改二之号而臆之曰嘉靖者言家家皆净无财用也迩者严嵩罢相世蕃极刑差快人意然而世俗世论尚未清明则陛下不及汉文远甚天下之人不直陛下久矣陛下过举羣臣谬顺修斋建醮相率进香天桃天药相率表贺建室造宫工部则极力经营取香觅宝户部则旁求四出愧心馁气前有谄辞以颂陛下退有后言以从陛下若是者臣以为大欺夫诸臣顾身念重得一官多以欺败以不事事败有不足当陛下心者其不然者君心臣心偶不相值也遂谓陛下贱薄臣工诸臣所言或不免已私或不详审挠乱政事有不足当陛下意者其不然者君意臣意偶不相值也遂谓陛下是已拒谏执陛下一二事之不当亿陛下千百事之尽然陷误陛下终于不释诸臣欺君之罪大矣记曰上人疑则百姓惑下难知则君长劳今日之谓也陛下之误大端在修醮夫修醮所以求长生也臣闻自古圣贤修身立命顺受其正尧舜禹汤文武未有久世不终下之亦未见方外之士自汉唐宋至今存全陛下尊陶仲文号之为师仲文则既死矣其身之不能谋陛下独何为求之至谓天赐僊桃药丸怪妄尤甚臣闻伏羲御宇龙马图河大禹随山神龟书洛天不爱道实有此瑞九畴八卦显之圣人开示天下犹日月星辰昭布森列焉可诬也宋真宗获天书干佑山孙谏曰天何言哉岂有书也桃必采乃得药必捣乃成兹无因而至有踁行耶云天赐之有手授耶陛下玄修多年靡有一获左右奸人揣逆圣意投桃托药以谩长生理之所无断可见矣太甲曰有言逆于汝心必求诸道有言逊于汝心必求诸非道近观严嵩逊陛下者也而平居贪窃户部尚书梁材逆陛下者也而历任有声然而在位诸臣尚鹘突依违宁希嵩之顺不敢效材之执者陛下所为有以牵制其心也陛下诚翻然悟悔日旦视朝与辅宰九卿侍从言官讲求天下利害洗数十年君道之误置身尧舜禹汤文武之域使诸臣亦洗数十年阿君之耻置身皋夔伊傅周召之列明良喜起呼咈都俞重四民举富教端士习清仕路裕边储苏敝困久任将吏选练军士内之宦官宫妾外之荫恩叙劳多有无事而官者上之内厨内库下之宝物货贿多有无用而积者诸臣必有为陛下言者矣诸臣言之陛下行之在一节省闲尔官之侵渔将之怯懦吏之为奸诸臣必有为陛下言者矣诸臣言之陛下行之在一振作闲尔陛下为此非劳也九卿总纲百职分任诸抚按科道紏举清肃于其闲陛下持体而稽要焉如天运于上四时六气各得其成无为之恭也天地万物合为一体固有之性也民熙物浃熏为太和陛下性中真乐也道与天通命繇我立陛下性中真寿也此理之所有可旋至立效乃悬思服食不终之饵凿想遥兴轻举之方切切然散爵禄竦精神求之终身而不得大臣持禄外为谀小臣畏罪面为顺君道不正臣职不明此天下第一事也于此不言更复何言伏惟陛下反情易向留神省察帝故自比尧舜以尧名斋而瑞谓其不及汉文疏上大怒抵之地巳又再取读太息自悔留中者数明始帝怒时拍几叱咤一日挞诸宫婢宫婢呓曰皇帝受詈海瑞而泄忿我辈帝密访外谁与瑞同商者同官见瑞皆避去宦者黄锦以恭谨幸上问海瑞何如人对曰瑞自知谤触当万死诀妻子待朝次鬻棺一具俟入木而巳顾其人刚直有声居官丝粟无所取上亦为动曰忠哉是臣可比比干第朕非纣耳是时天子春秋高恶言立太子事其春移疾西苑数月烦闷不乐因召大学士除阶议内禅曰畜物谏朕是也顾朕老矣安能视朝如曩时阶力谏止亡何手笔瑞奏詈主毁君送锦衣长系之上有旨皆名瑞畜物然心知瑞切直无穷治意锦衣谳上刑部比子骂父律当死竟留中郎中何以尚者上疏讼瑞帝怒杖之百下狱锢□亡何上崩庄帝即位以遗诏出瑞复故官累迁至佥都御史抚治苏松命下赇吏望风解印苏故有监织太监出舁八人闻瑞至去其四吴中有显者赭第居一夜黝之瑞为政一以通民隐抑强横为主访知民闲产业多被乡官白夺裁抑过当吴中刁民讦告纷然乡官亦自退出还民于是诸大家绝不便瑞给事中戴凤翔论瑞沽名乱政大乖宪体瑞言苏松四府乡官贤者固多厉民致富殊不为少小民怨詈非一日矣臣廵历所至告讦纷纭寻求其故皆曰今而后得反之也凤翔不考厥初论臣今日谓民为虎乡官为肉不知乡官二十年为虎小民二十年为肉今日乡官之肉乃小民原有之肉先夺今还先夺其百今偿其一臣恐凤翔居乡亦是此等乡官也若臣之罪殊有可言臣任官九月矣赋役不见均平军兵未闻强壮禁诬讼而讼未息禁靡俗而俗如初谓扶弱而贫者自贫谓抑强而富者自富凤翔诬臣小而忘臣大营营止樊臣诚惧焉吏部竟因吴中诸公不便瑞调瑞仍以都御史总督南京粮储瑞上章求退复言言官论臣皇上不加罪责复得迁秩臣蒙圣恩广以大矣臣窃谓今日皇上有锐然望治之心而羣臣绝无毅然当事之意苟且因循排奖牵制动自诿曰时势则然哲人通变人无奋志治功不兴臣两经论劾众口呶呶臣尚执是实见得是也孔子曰施于有政是亦为政总督廵抚大小不同施之有政则一臣尚欲以身为障回既倒之狂灁以身为标开复古之门路苏轼有言破庸人之论开功名之门而后天下□为臣日夕念之但任事在君臣孚契尤在年力精强而臣则衰矣惟圣上赐臣归休永终田里臣再有言臣叨任廵抚凡所施为竭尽心力一皆采访民言考求成法民利与兴民害与除不可易也伏愿皇上仍敕继臣之臣勿以臣受谤轻易臣事勿谓乡官过客口大难犯不可不原小民口小不得上闻不行体恤仍敕阁部大小臣工不得如前虚应故事挨口待迁必求仰副皇上求治之心母负平生学古之志不求合俗事必认真阁部臣之志趣定而后言官之是非公阁部臣若以狥人为是不然臣言是庸臣也是不以尧舜之道事皇上也宰相奉行台諌风旨多议论少成功皇上何赖焉宋胡铨告其君曰诗云勿听妇人之言今举朝之士皆妇人也皇上勿听之可也已何解任瑞自始仕至此凡二十八年日食飦蔬冬不具裘鞜穿至一再葺家居累被荐万历中大学士张居正有意深求海内正直之臣私授意廵按广东御史摭詧之御史直至山中视瑞瑞杀鸡食御史无他馔御史叹服去居正死上特起为南京副都御史未至寻以为南吏部右侍郎时七十二岁矣即日就道客或劝曰盍姑辞瑞曰凡辞而进者为名耳老臣耄矣受天子特达之知当有特达之报岂嫌以犬马余龄避帷盖恩哉既至官岁余治如其平生居顷之疏治安之要大要谓欲安百姓当先守令欲督守令当严贪墨今贪吏满载论劾不止盖起于改枉法赃八十贯绞律而从杂犯不威刑无以惧淫太祖高皇帝时有剥肤实刍之诛以严大墨而先臣霍韬尝议复枉法律绞之条请今仿为令因历举时政责备司道抚按以及内阁六部诸臣而总归俭德于天子虽天子亦难之瑞所言复枉法律盖极言贪吏之当威论者遂谓瑞欲以新国重典行清平之世有二御史劾奏瑞不近人情极诋为奸进士彭遵古诸寿贤顾允成皆驳二御史言不是保举瑞坐禠职为民瑞竟以南右都御史卒官年七十四亡子赐祭葬居久之左都御史吴时来卒而得谥礼部郎中于孔兼言时来早以论劾严嵩杖戍顾其晚节不终不宜予谥谥宜瑞遂赐谥忠介瑞平生极服孟子乡原之论尝谓□贤之教欲人得其真心率真心卓立俗表圣贤也昧真心自馁浩然乡原也今天下人心患入乡原最深其所谓僻行奇节盖古中行之士而称贤士大夫善游世侪众者乃乡原也作严师戒白箴曰师召神立腔子下而诲之瑞而不知之乎天与而完节而当完而心母疚中馁气母矜能讳针母外为强舌而内馈影食母汹汹易操而末流靡淫母质冕参裳媚耻于中襟母妻妾宫室动念而自底陆沈有一于此不如鹿死之音叶春及者岭南名士也庄帝初尝上万言书平居为瑞主祀之凡事祷而后行 

　　郎曰嘉靖之朝諌者三杨为盛其季则海瑞瑞上疏时予方为童子里巷皆言瑞名夫四君子者其平生所学有不苟然者矣岂一时慷慨烈丈夫巳哉瑞廵抚江南大不满吴中巨室之口王世贞为作直中丞诗而于孔兼为瑞请谥固吴人也盖瑞意则善而江南刁狡要未易与为直尔 【 王世贞直中丞诗死事易成事难君不见直中丞披龙鳞食马肝万死不死脱狴犴胸中无黑白止有径寸丹中丞未下马安得中丞与白日俱出来照我中丞既按部安得中丞与白日俱中暮中丞囓贵豪不能令贵豪助弱民但纵谗口狺狺中丞宽租税不益田家饘粥但饱吏胥腹小家褁干糇日日写讼词大家不得寝金钱米帛出参差一分贿吏胥一分与小民一分充锾赎从此转无涯讼师人人富但恨无十腕两腕指节痛吏胥人人富但恐作富人复来小家讼小家人人富作富不得均展转目为閧江南百万户户户泣且诉生不爱与雪但爱得雨露中丞自廉亦自直百损不得希一益咄唶哉齐文宣未可忽龙逢比干非俊物】 

　　曾　铣　　杨允绳　　沈　錬 

　　○曾铣 

　　曾铣字子重江都人嘉靖八年进士授长乐知县召为御史按山东辽阳三城军士作乱窘辱抚臣纵火散囚闭城拒命世宗闻变震惊下廷臣议谓曩岁大同杀抚镇官兹又效尤不伐罪讨叛无以惩恶铣疏乞原宥以安边镇上得奏喜曰真御史也一任处分朕不专制铣单骑往谕朝廷恩威三军欢声动地曰御史生我伏反侧渐宁铣简任韩永庆等指授方略不阅月三城倡祸者率就缚余安堵如故具上其事朝堂上铣功升大理寺丞稍进左握右佥都御史廵抚山东二十一年秋虏吉囊突入十八盘欲袭临清遣奸细小哈儿窥觇道路铣奏筑新城以阻之二十四年山西廵抚缺廷议上铣名上曰朕知其人是尝平辽乱者诏报可铣至大修边墙漆制火器虏攻浮图峪率兵平刑以堵西突虏人鹁鸽峪直趋广灵以身遭重辟至今无问知与不知皆深痛悼诏复铣兵部侍郎副都御史赠尚书谥襄愍赐祭葬 

　　○黄巩 

　　黄巩字伯固莆田人以进士起家累官兵部武选郎中与陆震同时为车驾员外郎皇太后崩武宗至自宣府既发丧复欲廵狩震抗言不可上怒其明年复有南廵之命诸大臣莫言者巩震约人具一疏以上巩疏先成震读嘉叹因与同署巩疏曰陛下临御以来祖宗纪纲法度一坏于逆瑾再坏于佞幸又再坏于边将之手至是荡然天下知有权臣不知有陛下陛下弗知也恐后知之晚巳先儒周惇颐曰圣人定以中正仁义主静立人极焉又曰吉凶悔吝生乎动者也吉一而巳动可不慎乎故圣人主静君子慎动陛下盘游无度流连忘反过动矣古之明王用人之言而显其身后世不用其言又加罪焉今也又不然臣僚有言时政者左右权臣往往匿不闻言权臣则留中不出而以他事中之使其不以言获罪而以他事获罪臣故恐陛下知之晚也孔子曰名不正则言不顺言不顺则事不成礼乐不兴民无所措手足陛下无故自称威武大将军镇国公自轻如此则谁为陛下者天下不以陛下事陛下而以将军公事陛下天下皆将军公之臣矣古天子有号为独夫有欲为匹夫而不得者臣切为陛下惧也陛下始时游戏未得要领与臣窃计之我失其险贼得所据巢穴既固驱除遂艰顾忌因循日甚一日故制驭上策莫如复套不是之图而徒周章防御之末譬犹扬汤止沸不知抽薪外患未巳也谨按河套古朔方地是南仲所襄猃狁卫青所取河南张仁愿所城受降之界也高皇帝驱逐胡元远遯漠北文皇帝六龙三驾悉犂虏庭薄海内外皆入版图岂但界限河套巳哉后以东胜孤悬撤之内守复改榆林为镇方初徙时套内无虏土地沃膏草木繁茂禽兽生息当事之臣不以此时据河为守乃区区榆林之筑此时虏势未大犹有委也失此不为弘治八年虏编筏渡河剽掠士马十二年拥众入寇自后住牧套内侵扰中原孝庙志欲复之而未逮武庙方欲征之而未能因使虏酋吉囊据为巢穴出套则寇宣大三关以震京甸入套则寇延宁甘固以毒生民一统故疆三边沃壤顷年不守遂使深山大川势顾在彼而宁夏外险反南备河浸淫虚耗日为中国之害天心拨乱将待陛下陛下选将练兵宵旰日切岁发帑银以济边圉凡所以攘郄外患保安兆民者至矣封疆之臣曾无有为国家深长之思以收复祖宗旧业为生民立命者盖军兴重务也图近利则坏远谋小有挫失媒孽踵至□□刀锯面背森然臣非不知兵凶战危未易举动但志在灭胡常怀愤激今亲履其地目覩此虏跳梁三边危殆切齿痛心昔葛伯仇饷成汤往征淮蔡一隅之寇耳裴度尚不与戴天陛下德过成汤而在位之臣文武状猷何复让度可使裔夷猖肆苍生阽危一至此哉伏乞敕下廷臣将臣此奏与修筑榆林边墙之奏详议可否然筑边之议数十年之谋耳若复套之举则振武扬威尽歼丑虏驱其余党置诸漠中临河作障天险为池皇灵既昭贼胆应裂可保数百年不敢肆肆侵轶是犹大禹治水以海为壑水归其所不至横流此社稷之至计圣子神孙之永图也因条为八事上曰虏据河套久为内患连岁深入全陕荼毒深轸朕怀逐虏复套前此边臣无有念此铣奏具见壮猷兵部许久题覆迄无定见其令铣督同各边抚□协心图议务求长策嗣上方畧铣复条上十八事兵部覆题上曰朕轸怀套虏有年矣念无任事之臣耳曾铣前后所上方畧卿等既己看详便会同多官协忠定计来说铣知上倚注方深昼夜讲求灭虏策演成行师机宜列为八图次第其说上之于是领兵入套攻捣虏近塞驻牧往来侵掠居民不能樵采铣出击之斩首二十七级生擒脱脱虎一人余毙矢石者甚众获马牛驼及夷器以千计虏十万骑自宁塞人犯延安庆阳保安诸处掠男妇八千余人铣遣参将珍夜出塞劫其营帐斩虏首百余级自是虏开铣来皆囓指多移营渡河矣此时仇鸾为总兵骄恣悖逆阴泄事机铣劾其违法抚按亦上章交紏诏械系鸾会严嵩父子方谋倾夏言鸾因重赂世蕃并捏危言构铣并下理官罗织成狱临刑西市天下冤之隆庆初给事中辛自修御史王好问疏列铣志在立功 

　　○杨允绳 

　　杨允绳字翼少华亭人嘉靖二十九年进士授行人改兵科给事中屡言事庚戌秋虏犯京师朝命招募民兵允绳往河南上四疏皆切时政嘉靖季倭薄松江城乡民投入城者万计官弗与入允绳方在告诣府推官吴时来责之时来因请廵抚计出乡兵引贼于远入乡民三日夜乃尽允绳因促驾上京师疏论事曰切见海寇为患皇上遣将出师三载矣督抚将臣数数易置兹复侵犯南都直薄城下臣观事势未有底定之期今江南诸将纵横溃乱率兵浪鬬陡遇贼险自相蹂践全军覆没当事不察咎端动请增兵增饷臣闻为将之道曰制曰法曰谋将不得人则法制谋三者不备三者不备增兵增饷夫复何益臣又根极本源弊有不专在外者诚以近日督抚之命不能行有司夫督抚之命何以不能行有司也缘督抚在外其于京师要路具有例金凡到任谢恩挟带馈送礼名曰谢有所题请白送副封将以仪物礼名曰候历任颇深营图更推或地方有事别希脱任或有罪求弥缝或失事求掩覆如此馈送数复不赀皆于有司乎取之既取有司入其牢笼则何以责行命也臣痛心疾首不能已言清源正本惟在廷大臣是望伐疙敕下阁部当事洗心涤虑正已奉公割绝明昵之私汛扫苞苴之习以弘济时艰共纾民难肃皇帝韪之允绳疏盖指相嵩光禄寺有丞胡膏者于大学士吕本为亲家贪污不饬允绳嫉之允绳与御史张巽言廵视光禄言膏鹅混同子老伪增物价至数百金劾膏过当请从嘉靖初年马谦盗内府赃物例罪在可杀下法司严问膏言玄兴隆重臣不敢不敬备物子鹅嫩小故全老鹅其它诸物允绳憎臣拣取太精斥言斋筵之用取具可耳何必尔尔允绳自欺谤玄修诬臣增价上大怒诏锦衣并逮膏允绳等送镇抚掠治狱上上调巽言膏外任特诏论允绳死系狱居五年星陨如雨占者言咎在臣下不忠遂出被刑是为嘉靖三十九年允绳而而天下冤之穆宗元年追赠光禄少卿予祭荫膏外调贪益甚居乡复暴横用他事发治有司都给事中李用敬论劾膏抵命允绳有子应祈因父系狱誓不应试亦以忧死 

　　○沈炼 

　　沈炼字纯父淛人以进士为溧阳令伉御史调荏平以忧归起复为清丰其治专搏击豪贵卫护寠弱民锦衣帅陆炳闻其贤求得为其卫经历甚重之炼尝从客至严嵩子世蕃所世蕃方与其客给事中贵人猥饮虐客备至世蕃每饮客强不胜者饮不饮者泛酒大濡之或取其头上冠为鸱夷诸给事贵人不敢拒每集宴或膺絮袖灰而备濡也是夕也炼无所见忿反取世蕃所手酒灌入世蕃口阳为好戏嘉靖廿九年虏阑入塞都门燹火明大内天子坐西宫甚忧虏获我中贵人不杀献书请岁以三千人贡甚嫚天子御便殿出虏书示相嵩本命礼部尚书阶会羣臣予笔札所见孰计贡不贡孰便羣臣相视莫政先国子司业赵贞吉前曰是不可笔恐其中多腐儒选生多笔贡公等视鞮译之馆几何岁得充三千人耶虏为亡道震惊宫阙不并作追逐而畏其虚声何异城下盟若吾君按剑而怒出内藏享士醳言臣旌功将虏且如鸟徙简讨毛起曰不然事急矣姑假贡宽之而后徐备战一以为守不亦可乎贞吉前对起争论錬从人后出赞贞吉辩为侵语吏部尚书夏邦谟旁目之曰是何小吏刺促不休錬前曰锦衣卫经历錬也即小吏顾大吏不言小吏言耳议罢羣臣皆予不贡者而会天子怒本兵不战尚书丁汝夔侍郎杨守谦论死西曹虏亦旋东去錬复上疏请得当一面以万骑护陆昌平万骑防饷通州号召勤王之师十万鼓而击其惰归必大捷疏入不报先是虏至丁汝夔盖请战于严嵩嵩曰是在辇毂下战之不捷不可掩也以故汝夔闭城守及天子召诛汝夔急嵩曰无辩当乘间为上请汝夔守谦信之行金于嵩嵩虽无所得为灶而边塞大帅尚虑有不测无所冀解多行金媚嵩錬以边傍目扼捥之矣一日过张丞所酒半及嵩慷慨泣数行下乃具嵩贪状十端入奏请以为戮并劾邦谟通贿嵩亡异同皆当斩诏錬昔廷议諠哗无礼又诬指大臣为名廷杖数十谪田塞外当宣府之保安保安父老俱来为炼假助薪水遣其子弟受学岁余饥炼为麋食饿募人百里内殍瘗之保安人益服炼数数从炼骂詈相嵩炼亦追愤随声以为常炼束刍为偶人三象嵩与唐相林甫宋相桧射之或时驰马居庸关下南望戟呼骂继以恸哭人皆目炼狂廵抚宣府大同都御史素匚干怯虏来不敢战俟其去纵吏士夜取死人首或徼死被虏人上劲掩败炼愤数露书责诮都御史后来者都御史杨顺御史路楷嵩客也楷至投嵩为干子是时赵文华方得罪嵩父子虑上疑弥缝万方人从保安来言炼者日新顺使其指挥铠赍金为严世蕃寿世蕃私铠曰沈炼狂子无忌欲以吾父为戮若藉手杨公有所得志以报吾父杨公之位吾不知其尊矣会虏入大同左右卫攻破破胡堡杀张游击将军顺见为失事当坐纵吏士掩杀视前都御史有加炼复为书让顺视前书有加且赋诗及乐府二讥顺而为文祭张将军曰呜呼哀哉维天有柱维地有维柱天维地忠义其谁奸臣执柄纪纲大亏虏寇陵若欺小儿三军望风不战自疲外通贼赂内结权私社稷之计荡于霜枝割人为虏夺虏自资报功欺主曾无媿辞将军初来意气恢恢言念国恩流涕满腮口谕三军执梃持椎此行竭力有去无回攘臂渡河奋呼登岸手刃良多杀伤过半力穷势屈精灵不散天发雷震来斥虏患亦有官军屯聚若云按兵不动谁为救焚我亦有生汝亦有死何其忍心睨而无泚张公虽死神气长生诸将虽在奄奄无声汝不忠义知有权贵权贵行诛汝骨亦碎先死为荣后死为辱死辱生荣其辩如烛汝不自力欺君误国荼毒生灵为鬼为蜮不辑其徒不恭其职所过骚然大为淫慝张公有灵诛此逆贼逆贼不诛伊何为德顺益与楷谋构炼亡所出复驰指挥铠与世蕃内计世蕃曰今虏数入边天子怒居民奸究勾虏者即杂坐炼亡白矣居顷之关中民阎浩张僧为妖书李金牛讲说白莲教党与至百余人亦时时阴构虏泄内情铠捕得之顺喜曰是有以报相君子密令铠逼其党杨胤夔者为饮草罗捕炼炼妻与子皆拷炼三子长子襄以还淛中视家不得捕其二子袠褒先后拷掠而褒死矣顺楷治炼爰书坐失官怨望谤乩朝政推测国运聚四方门徒杨胤夔辈百余人与李金牛尊炼为真天约应虏内叛浩僧妖书皆自炼房内摉得出炼教炼与浩僧胤夔论死无异而移檄监司妖书者不宜存恐他奸究得复习宜以畀丙丁监司官取其妖书及炼所为诗乐府先后贻都御史书杂烧之以绝其曲杀状书既奏兵部尚书许论谀嵩取中旨竟杀炼籍其家而任顺一子国子生楷候迁五品卿寺顺怏怏曰相君薄我赏犹不足乎从淛中逮襄拶折襄指与袠长系狱中顺楷则时时问狱卒二子眠食状狱卒知其意痛苦之一日刻期夜分上病状会虏大入应州顺复不战掩死如前日给事吴时来劾奏顺楷欺罔坏边上怒捕逮之日稍暮两道官下视狱呼襄袠语卒日宽之卒告襄袠害公父者锒铛槛车矣遂得脱顺楷之逮也法司当顺楷不设备为贼所陷论斩顺楷奏事不实输作徒而嵩父子解之顺免谪戍楷降杂职边万其后世蕃论死西市有塞下人为国子生者炼门生也标长旛曰明忠臣沈公炼之灵持入市以观世蕃刑世蕃死国子生恸哭曰吾师慰地下矣一市皆泣庄皇帝即位赠炼光禄寺少卿寻用给事中魏时亮陈瓒言论杨顺路楷死前都御史者许论也襄美而有文以贡资官知府 

　　郎曰嘉靖之世北虏南倭并为国患曾铣杨允绳沈炼三公或当任或在旁观其心胆并壮忠愤并切而皆不得全其躯患在嫉恶过当而几事之不密也大雅曰既明且哲以保其身故夫柔刚微彰以望万夫盖君子哉 

　　名山藏卷之七十七 

　　●名山藏卷之□□□ 

　　晋江何乔远　譔 

　　臣林记（嘉靖臣七） 

　　◆臣林记（嘉靖臣七） 

　　张岳 
　　翁万达 
　　刘天和 
　　李遂 

　　张　岳　　翁万达 

　　○张岳 

　　张岳字维乔惠安人曾祖茂仕桐庐县丞清介绝俗家藏书数千卷祖纶知萍乡县父慎知英德县有声岳成童尽读茂所藏书宗尚程朱正德八年选闽第一当谒镇守太监长揖而巳十一年第进士与同郡陈琛林希元僦居佛寺闭户讲易人窃窃指曰泉州三狂生也岳沉毅朴古其始以道学文章自命最后用事功显终岳仕相者张璁严嵩夏言皆秉权得势岳颉颃不为下独徐阶知而交好之始授官为行人武宗寝疾豹房岳疏言自古未有人主寝疾独宦者侍宜令大臣经筵科道官轮直起居太医院日呈药方于内阁庶关节通透可备意外之虞不报车驾南廵与同官谏止下狱罚跽廷杖时杖死者七人上命不死者与一秀才官岳谪南国子学正肃帝登极尽还武庙諌者岳得复职吏部欲选为科道官不应丁父忧服阕吏部复欲取选如前又不应升右司副念母老乞南升武选员外转祠祭郎仍南俄承重祖母及母忧居家结草堂于其县之净峰名山心精舍益读书其中此时王守仁新学甚盛岳持程朱说渡江与辩居三日不合守仁曰子亦一时豪杰可畏也无奈墨守耳岳归舍立学则二十余条自励曰吾自为学居敬穷理盖圣贤所指以教人者夫王氏讳穷理任良知安知亡或指人心为道心气质为天性者岳昼夜读书皆有课程至天文兵法稗官野大亦旁涉手较以传博学穷理之义聂豹以御史行部未视事辄先过岳也服阕补主客郎时世宗方定大禘礼下议张相璁相璁求始祖所自出之人实之礼官知非是也强从其奏奏巳具侍郎李时以问岳岳曰国姓德祖而上高皇帝所不能详也上明圣首议大礼而举大祭肯恬然祭非其祖哉如执政议不可时曰则何以复上岳曰请题主曰皇初祖堂堂王祭天子穆穆而莅之诚其祖也千百世而上可假而至也非其祖也实之大谬时跃然喜明日会相璁颇微词以观其俟仰璁曰何变前说也时曰曹有郎云云伟辨可听也璁竟以初议上上内批皇初祖位如岳之所言相璁大骇问昨曹中论禘祭者谁也亟欲致岳以馆职岳谢不见出为广西提学佥事时行选贡法相璁主其议选无论廪次辄取年少有文者亦亡论其不廪即无少有文可任选宁缺员岳谓国家罗士科目矣贡士所以为均于陋州僻县令其观光上国第简衰谬甚者便足称明诏边远山谷士杂夷风县久不科目岁予贡使其以衣冠人物别于夷风所以渐变之也绌不如璁指视学柳州柳州军五百余号跳城外者五日岳谓太守曰军号跳太守不见告无谓无关学使者乎备员宪司亦安得委之召五百人入曰何称乱也曰太守不予粮且一岁矣岳曰吾与尔粮送尔军门听调何如坐枵腹哉皆叩首幸甚因遣散归营居一日召与期悉送之军门五百人者既幸得粮皆不愿往岳廉其中有十八人骜而首乱诡曰送军门非健卒不可吾人阅之因按籍渐摘去而独留十八人寘之法十一年入贺圣寿改提学江西又不谒璁谢是时江西人正尊尚王氏学岳约士守程朱书毋口良知居一年卒用广西贡事落职广东盐课司提举御史行部至潮会岳病足治事守廵使者请好谢御史下官病足未任庭参也御史笑曰是甞两为提学愿庭参哉御史还省岳上谒执属吏礼而御史当朔揖怒一典史良久若将鞭者郡太守为跽解诸属以太守故为典史跪岳狎傍立御史顾曰提举谓典史无罪吾鞭非耶何得无一言岳曰典史短长太守知之提举不与民事敢以所不知甞试大人前哉御史不怿明日檄署南海县以病辞不可固辞御史道防夫持牌往曰亟呼张提举署南海迟一刻死矣防夫急而见岳不逊岳取牌读之提还防夫防夫突起上堂诟岳岳杖防夫防夫破御史牌以复御史御史劾奏岳也同官解不得请岳谢岳曰吾无罪于御史何谢也曰子杖御史防夫非罪也耶岳曰提举杖一防夫便称罪御史重矣天子提举防夫得帚又之谓天子轻耶御史闻乃追还劾疏会报守廉州岳往御史乃言所以待岳者出相璁意岳不附璁非独任官理而巳虽衣冠亦示意上令璁为士大夫燕冠璁仿古缁布为之上名曰忠静岳以制出璁不冠也独遮阳帽曳撒鸾带如国初制廉边交南吏往时砦窳苟岁而巳丘省禁令减繇役督民种田有弃地广衍令开垦不知取水法教之车戽民盗珠者难治岳居四年不问珠池珠也家中人将归言从乃公宦兼乃不识珠池珠何状岳曰珠易识耳命吏持库珠八颗视内立还之太守不取珠民乃不敢犯盗珠堂上无事坐读书与诸生削等为师友而廉士皆知学世宗十五年上审问安南久不贡知其国中有篡臣莫登庸者遣使勘状岳言于抚按诸公安南有黎氏穷窜不能君微矣莫登庸弒之自立其名曰贼今将以贼为辞加登庸兵乎万里兴师为夷发愤非急也若但以不入贡而登庸言边吏求贡请封矣黎未即亡接纳其贼又非义得为遐方绝域亡益中国请令自为声教弃之抚按莫敢闻朝廷遣使至梧州议入矣岳谓上初使勘未晓其国中事也莫氏篡黎今固无勘可而知使往苟受谩词归其辱在我我不受将必究黎氏存亡登庸且惧为乱得毋欲弭兵反开之乎岳愚请留使者毋前进而是时林希元以言事自大理丞谪为钦州守请自効行间岳书争之曰钦州非用武地尊相又无封侯之骨何不三思也条六状疏于朝督府蔡经曰空言罢兵亡以塞明诏子能保母用兵降登庸乎岳曰降登庸非义也必不得必令纳地贬号匐伏诣阙献其国中图籍勾上处分乃不亵国体经曰如此能令听乎岳曰岳能檄之会兵部尚书毛伯温出视师岳言经曰大将至矣前议未可用也公当治兵积榖待之经一以调度属岳伯温至岳告伯温前语继进贼情势势曰愚言足听也不然进取方略具此连与伯温语数日伯温曰交事属子矣于是许降登庸如岳议登庸闻岳持毋征来输情于岳岳颇用前言于督府者要之皆惟命其诸酋顾恐见欺登庸曰有张太守在何恐使人言伯温要我必以廉州张知府会岳迁为浙江提学副使寻转参政伯温奏乞还岳广东专守钦廉登庸来觇向廉州太守在也乃使其孙福海叩关望阙稽首而献地奏上罢安南为都统使司以登庸为都统使岳升俸一级赐银币寻以征琼州叛黎功升赐如之而岳以事功显矣是为嘉靖二十年北虏入边边帅被逮南北科道交章荐岳伯温言于朝曰吾新得二督抚于粤右张岳可南翁万达可北也吏部上岳名升右佥都御史抚治郧阳既命廵抚江西江西士大夫来言西土贫困望公善治之岳曰岳无它才能独思用民一钱如针刺体血相言治生塜使司议费于广信七县县措千金岳曰是将范金为椁耶县百金足矣上赐相嵩第名其阁曰延恩官治之所司请岳费岳批牍与千金皆相顾嫌少则益五百而巳又请不益也贻嵩书曰阁侈上恩亦训恭俭俗情不察猥将侈其轮奂而岳仰体相公德意节裁之言与嵩无以咎也乃反阳为谢岳所善友人密告岳稍大其眼孔岳荅曰寒骨棱棱死时止少马革一张其它自分巳定公母念也其年升副都御史提督两广是为御史二十三年两广督府故饶供亿岳寒俭不取用又不以通遗权贵檄州县吏非召不得至辕门至不得手一持入门内诸土官有功当官赏大者驿奏小者称制自行母得如往时自乞功者其明年讨封川文德大滑脑诸巢平之捷闻升兵部右侍郎兼佥都御史赐银币明年奉旨征融怀马平诸獞进攻马鞍鱼窝等寨平之又有加俸银币之赐召为刑部右侍郎廵按广西御史徐南金与总兵沈希仪言岳忠纯果毅有古大臣风贺连反侧未定未宜遽夺之去有旨复留一年明年征贺连克之召入为兵部左侍郎寻升右都御史入掌院事湖广四川贵州闲有山曰蜡尔诸苗居之其东麻阳镇筸为湖苗其西铜仁诸苗为贵苗其西北接四川之酉阳宣抚先后相煽反皆入保蜡尔山两省守臣经略不时定最后设总督以才望大臣当苗事其时起万镗为副都御史剿之四年不克抚之湖苗定而贵苗未靖镗欲急成事奏苗平请班师寻入为兵部侍郎而龙许保吴黑苗复乱此时嵩子世蕃故衔岳无所往来言于兵部推岳以原官总督湖广川贵军务或谓张公劳兵间久矣方入朝且休之世蕃固外才岳而相阶遗岳书曰士君子为国任事祸福无择第危机在前冥不知避亦岂智也岳言备员大臣义当效死既至与诸监司熟计皆言如镗先抚之便否则戍之使不得出掠抚贵都御史李义壮亦附镗议不欲变岳言贵苗不戢是为湖苗煽端前者万公抚至矣卒不可听即欲戍戊兵少即疏剿之因劾奏义壮坐夺官而镗与王学益前为总督抚处苗者二人与嵩亲有连复从中挠岳岳号令不得独行意嘉靖二十九年贵苗出破印江寇石阡贵中大震动上切责岳岳上表谢罪乃图上用兵十数事召励诸将谓故指挥石邦宪者使酒人也而急公轻财奏为镇筸参将铜仁事悉属之谓总兵沈希仪老将也使为提督邦宪等分兵入岳入铜仁身督之先后擒斩俘获二千余贼酋五十三人巢砦窖藏发毁殆尽独龙许保吴黑苗跳匿林箐不可得西阳宣慰使冉玄者尝攻平茶杀官夺印惧并诛嗾许保黑苗曰张总督在吾与若不帖席也乘今兵稍撤共夺一城总督受罪去矣思州者城小而贫易入也冉玄合苗突入之杀死吏民百余人执太守李允简与其幕僚去石邦宪发兵邀之苗纵允简还而允简死事奏上方斋戒止封世蕃复言嵩张总督宜逮治也徐阶持不可左都御史屠侨兵部尚书赵锦张经欧阳必进侍郎张时彻谒嵩言岳嵩曰法当逮侨曰公宽之海内正人也嵩曰人固有正否耶贼陷城孔孟不贳矣五人相视气阻嵩顾经曰公故提督两广矣吾言谓何经起言曰张总督功多矣顾用思州逮死无所恨以论城陷则于法不同嵩曰何者经曰陷与抢异思州名为郡不若内地一廵司苗入即去此抢城也抢城两广时有之两广督府故不闻坐抢城逮也嵩曰太守何死经曰贼仓皇入太守不及诘贼不辨执之而随纵之矣病死悸死不可知非死贼中明也且府印在某故谓异陷城相公第问贼今暴与戢否耳遂言曰相公熟计即张总督一去孰代者嵩曰公言婉而辩徐阶复言嵩总督用兵兵败则其责若以守城池孰与其抚镇近且切哉此时嵩言外传张经寄岳书公生死悬严氏手旦夕矣岳曰妄语也安有立脚如张维乔坐不与宰相钱死乎既知故书沓至岳曰死即死耳自古刀锯鼎镬皆士君子致命遂志之地岂闻迂径求免者既上开封乃不逮岳夺一官以兵部侍郎兼右佥都御史职衔戴罪任事亡何邦宪搜贼败斩之苗大震擒献许保自赎岳以闻相嵩谓岳使曰张公擒龙许保甚善黑苗尚在须剿绝也俄得旨如嵩所以语岳使者且令三省廵按御史具核奏报而冉玄思州之谋露岳上玄罪状请逮治而玄先使挟万金入世蕃所求轻旨岳又讦其事请下锦衣捕玄所使人或曰公不为严氏讳乎岳曰正以破其庇玄之谋何讳也疏入世蕃愈仇恨先是李默以吏部侍郎掌部事及继为尚书先后推岳为尚书者再嵩皆阻之最后推为南京都御史嵩曰三廵按报未至何急也有旨罚会推九卿俸后而亡敢有请召岳者或语岳苗党安可绝严氏父子在公不内徙明也何不稍自贬岳笑指其发曰种种矣吾昔少年张相屡招不得我一见今入钱买官乎吾知甫黑苗应上旨而巳是时黑苗惩许保之擒匿窜益深徙伏无定而万镗为吏部尚书雅欲就其先抚功贻岳书黑苗可毋捕而罢也麻阳镗并州公念镗昔日劳则徧告三省守臣与廵按当其地者善为奏既又因徐阶以请而岳但遵上旨擒黑苗而巳责石邦宪使自为功而黑苗遂就擒嘉靖三十一年也湖广廵按当勘报令藩司出库羡三千金送岳所听其犒军意欲岳行金嵩所结嵩欢岳尽贮之辰州府谓府太守吾死取其中三十金具木若敛它母毫发动黑苗报至嵩拟旨下兵部复议而是时聂豹为兵部侍郎言宜召还否则当复故右都御史阶言嵩尤力终不得阶报岳曰力请公召内不得亡奈公古执何豹亦言公于元相太疏简也然岳雅称平生据经不能从诸道人拜斋禁中身尚书即不能白事宰相儿无内徙意其冬卒于沅州督府岳五年总督不挟家苍头第取村朴不解事者守廵兵备视殓退阅其衣床褥席皆枝梧绽裂骇曰有是哉公简俭也其初开府沅州沅人大虑恇援及后不取沅人一物丧出沅人迎哭不绝声卒之明年三廵按疏报言功而并叙镗先抚之劳嵩拟旨复岳官予恤典赠太子少保予谥而镗得荫子焉盖当嘉靖之朝上虽英明独断而相嵩父子窃柄甚一时边臣为自全计馈遗相属岳独不通一书故用兵有功常薄其赏微失利辄被谴然亦赖上之明卒以功名终徐阶谓岳子曰严氏擅政二十年边督臣不入一钱而身名俱全者惟尊公一人而巳所定着有圣学正传更定礼记恭敬大训兵鉴诸书圣学正传见王守仁辩后所辑恭敬大训则取责难陈善之意 

　　○翁万达 

　　翁万达字仁夫其先莆人徙揭阳父曰长公有侠气信义着于乡万达嘉靖五年进士授户部主事畿辅饥出赈有法畿辅民颂之尚书荐万达才调剧司出为梧州知府咸宁侯仇鸾帅梧卒恣睢苦市人万达执而鞭之世宗欲征安南篡臣莫登庸使咸宁侯整军擢万达广西按察添注征南副使莫登庸既闻讨罪之师大言夷中曰中国土官弒逆数十年无能正法独问我哉万达见都御史蔡经而说之曰明诏讨莫登庸孤军深入此难得志闻莫登庸又大言彼中我不能正土官之弒逆又安问彼今凭祥州土舍李寰思恩府土目卢回龙州土舍赵楷及大藤峡诸猺皆先后负固为不利有惧罪之心而登庸又为如此大言若相约为内应则我且不保安能讨贼夫惟先次第擒定之一以折其心一以孤其助则安南易下耳蔡经曰惟公之所为凭祥州土舍李寰废杀其土官珍万达出语以泪土舍泰泰不任受诬则杀寰思恩府久设流官土目回以复土为名鼓煽九司夷乱万达则计擒回招还九司龙州土舍楷杀其当立子宝万达则诱楷杖杀之约立其子楷便死自甘大藤峡猺公丁反万达则佯捕系其讼公丁者公丁喜入见万达迈达坐而擒之凡万达所以计定诸夷或缓之示不疑或急之使自尽或激而怒之或奖而诱之诸夷皆以平于是征南命下上命兵部尚书毛伯温赞咸宁侯军时万达巳与廉州知府岳并升为浙江右参政伯温并奏留之万达下令能入安南擒登庸者予百金募士察登庸之所为关吏有与安南人往来交通者磔身籍其家万达获得安南人南杰厚遇之尽知其国中事杰因归说登庸纳款能兵而安南卒服是为嘉靖二十年明年升四川按察使又明年升陕西左右布政又明年升右副都御史廵抚陕西其年虏破宣府塞入紫荆关总督尚书翟鹏廵抚都御史朱方皆逮系毛伯温以兵部尚书削籍遂升兵部右侍郎兼右佥都御史代鹏为总督万达下令边将卒杀降所繇来自今毋得杀杀者抵死论告杀降者赏得一降胡受之如其爱子于是降者皆来告虏情而万达尽知之万达平时分边关为内外二险当秋防并内外关为一关毋使备分而力全关游獥卒给以朱油筒离次者倾朱油其处此其为识猝难涤刮皆尽面缚请决治而卒无敢离次者矣万达修边墙千余里烽候三百余所仿古火器造三出连珠百出先锋铁棒雷飞母子火兽布地雷等炮备之于墙内使虏不得风雨至若其山凌川拥来必塞窖填堑然后乃能及墙而仰攻而固不能飞渡而我可于墙内戍且侦田以居上嘉其功升都察院右都御史兼兵部左侍郎二十四年秋虏拥众大入铁里门万达督兵鏖战虏多被射死客王邦直与参将张凤先纵力战亡虏遁万达哭而祭邦直文赙归其丧奏官邦直子祠祀之边卒无不感激尽命捷闻上大嘉悦赐敕褎奖先是大同宗室充灼等谋引虏阴遣人焚积刍二日五六发万达疑之行总兵周尚文密捕得其出边勾虏者冬上诛充灼等升万达左都御史兼官如旧复荫一子二十七年上以夏言复套事下诸臣会议万达上议河套中国故壤界以黄河天限也置朔方城受降汉唐尚巳太祖神武定天下成祖身在行闲三犂虏庭虏既残破其时我朱暇舍黄河卫东胜则我一时之计有所失也其后撤东胜就延绥套遂沦虏然正统弘治间我虽未守虏亦未取取之可也乃竟因循画地自捐天险失沃野利则我一时之计又有所失也先廵抚余公子俊置镇榆林想有志斯牛而套卒未复开垦无闻转输难继孤悬独立沙碛为墟岂豪贤略于远谋将时或掣肘未易终志邪然弘治以前我军犹岁常搜套捣其巢穴嗣是我谋日疏任虏出入今且盘据其中长子育孙孳畜蕃遂譬之人家成业久矣小王小吉囊俺荅诸部落可三四十万孰与昔时奔命穷荒不见马矢而我承平日久军政多偷闲谍罕至虏居套内山川之险易途路之纡直草木之有无不可必知夫塞以内我中国地将领讲求其形势卒伍谙记其要害尚不能悉而况不可知之塞以外我劳而往彼逸而待我马出塞三日而疲彼骑遍野一呼而聚数万之众缓行持重则虏备益严疾行趋利则辎重在后小有得利归途尚艰向导倘失全军危矣抑我刻日有期褁粮有数而虏迁徙靡常远近不测一战之后虏或保聚或佯为逃遁笳角时闻壁垒相持巳离复合终不渡河我军此时战耶退耶两相守耶我有数万众出塞虏必有数万应之弓矢驰击虏所长也火器守险我所便也舍我所便敌虏所长孰得孰失塞下之兵固即塞下之人也坟墓庐舍父祖所营妻孥眷属骨肉所居禾黍桑麻业产所具牛马牲畜身养所供迫于刀刀怵于死生尚每每怯退令驱之无人迹之地限以可立尽之食要以难必成之功苦以不即罢之役恐之以无时徙之祸而欲得其死力可乎议者欲整六万之师三岁为期春夏马瘦此虏弱时我利征秋冬马肥此虏强时我利守春搜秋守三年三举虏必难支待其远遁拒河为守夫天时物性无甚悬也马有肥瘦我之与虏当亦不异马瘦诚虏弱然坐以待我马肥诚虏强则虏能寇矣兵家胜负转盻难期六万之众千里之途一举失利议论蜂起乌能待三即三举三年尽可得志虏败而守我去复来版筑之兴复以何日议者但见近时捣巢有功昔城大同五堡边虏亦不来帚又竞不知事势实有不同捣巢者因其近塞乘其不备胜则倏忽而归败亦支持以退举足南向便是家门复套则深入人境胜固间关败虞陷没又往城诸边我之近土虏人原不为利故虽有帚又取亦未暇恤今据套为家四时住特一旦有之肯晏然巳乎语曰杀虎易夺虎子难夺虎子易夺虎穴居难诚恐布置未定争穴之虎至矣我边去河动辄千里一年之食为数亿万自内输边又自边输河飞挽之艰良又可思言不能用竟以及祸其明年春虏将寇宣府逼居庸关以入万达念大同总兵周尚文谋勇可用夜草疏请令暂代宣府总兵赵国忠御虏上立召兵部覆奏如议时诸将备虏滴水崖俱战死虏南下尚文昼夜行至曹家庄虏巳入据险与参将田琦大战三日夜围屡解万达身环甲冑帅数千人赴之麾下将皆止万达万达益前适西风大起曳柴车后以数百辆进尘雾四塞虏拔营东走赵国忠前破之于大滹沱遂分道追击大败之是时上巳侦知万达御虏状捷闻大喜升兵部尚书兼右副都御史其冬奔父丧又明年虏犯大同诏起万达乞终制不许亡何虏入都城下上大怒系治总督侍郎都御史杖谪之都御史竟死尚书丁汝夔伏诛吏部尚书夏邦谟会推不称坐夺俸特趣万达还部万达家岭南兼程以四十日至而上心悬虏犹遅之时时举周大学士嵩嵩第顺上旨对曰虏在肘掖诸臣观望果非不俟驾之义上遂以王邦瑞为兵部尚书及万达至上责其背君欺慢夺职听别用时通易昌平三州各设文武大臣以备三辅乃以万达为兵部右侍郎兼右佥都御史守易州经略紫荆关三十年当考察以终制自陈上责万达不奋忠効力令革职闲住万达疏谢疏中有一人字失提头为不敬复斥为民居二年尚书赵锦以谄附咸宁侯谪戍复起万达代之未闻命卒赠太子少保赐祭葬大凡万达守边御虏一切以奇胜而一木于忠孝诚一之心诸所计划深远周至驾驭将士能尽其才而得其死命临阵以身先之而其料敌为甚审以故虏当之辄失利当上趣召万达时盖万达且至不先记谢嵩嵩密使人谕指又不应嵩故以观望对上不为万达解嵩子世蕃虑万达强乃乘上怒媒蘖其先后奏疏万达竟废忧惧死隆庆初追谥襄毅言者称嘉靖中年以后边臣行事适机宜建言中肯窾万达一人而巳 【 霍尚守翁襄敏安边记序曰叶化甫为言边阃重臣往往拥兵自卫谍报虏至惟武弁赴敌胜辄攘功败辄掩罪甚且纵虏出入掩败为功上下相遁曾有躬出御虏介而先驱若襄敏者耶余观公安边之术大都有十选将较抚士卒固险要饬守备广庤蓄明赏罚严诘边谨侦谍奖豪俊急救援经画布置详密周悉岂非折冲之宏谟保障之长策哉】 

　　郎曰宣大总督设自嘉靖二十年以前其时尚有督饷赞画等官佐之后皆罢设万达在官并无藩臬郡县可与发谋在左右者独候人介冑一二吏胥供誊写而巳诸屑瑟琐碎旁午煎迫万达皆精神及之尝欲举知名士二人为赞画度上意又不敢二人者其一为程□其一唐顺之顺之夫人皆知之万达言□谈说时事如倒囊出物心灵敏健遇事一思便彻终始家居束修无少瑕玷论者以方郭泰徐穉云 

　　刘天和　　李　遂 

　　○刘天和 

　　刘天和字养和其先南昌人曰梦从高帝起兵官同知赐田麻城遂徙焉曾祖训仕参政祖仲轲令崇德父璲令丰城训年少时有偷儿夜入其家既得之矣火而视之而知其人与之金诫之治生终身不言其人姓名天和自少从父丰城以是得师事杨廉闻其学父死坐累讼系得理一出以白衣领乡书有邑令于天和有世好天和不与通令强求之天和自山中读书还方图见令令先之杀鸡沽酒以延令令具语治县状天和为判断其可否令大服馈之金不受令曰刘君以我世好故少之乎倍赠之其不受如初正德三年举进士夫人举进士则皆喜而天和蹙蹙若不能竖立思之终夜不能寐夫人举进士洋洋饰仆马衣服天和墨如也而独择交于贤人君子刘瑾奇天和貌持刺招致之其刺曰宗生天和不往授南礼部主事瑾诛改御史命廵按陕西镇守陕西者中官廖堂其煽虐陕人陕不堪命天和将行语其弟曰朝命使我陕中盖为堂也我往必治之我必得罪则制囚衣以行既至坐堂上焦然若有思也弁将周尚文执事御史台长跪请曰公为御史贵倨矣御史出持斧得意矣尚文窃窃见公焦然若有思者何也天和曰弁也而何知也尚文叩首曰小人知之公生秦民乎而为廖镇守乎天和曰皆是矣下堂与尚文语尚文曰廖镇守舍人多奸状尚文能得之天和悉缚堂舍人寘之法堂佯谢堂舍人为奸公诛堂舍人当会堂奉旨造进贡烧饼于兰州等处堂请天和同往天和曰兰故别辖于他御史辞不行堂遂摭奏天和讳诏旨天和坐逮捕长安吏民恸哭天和车前后枳不得发壮者至掊梃行求堂欲捶煞之堂敛避良久益阴求刺客图天和长安吏民豪者张杰王伦数十人啮臂盟途护之天和所过舍为周谛其舍有无奸匿所止同卧起食为先甞之至下锦衣良久吏部尚书杨一清等为请乃付法司拟违制不应罪赎杖还职内批特降金坛丞时同逮系者廵按御史云南张璞廵按陕西御史王廷相璞巳死狱中刑部主事孙继芳奏言邢罚不中灾沴所繇间者御史璞御史天和御史廷相皆以触忤权右为坐构陛下赫斯并下诏狱璞没狱中不可作巳天和等法司拟罪巳过陛下犹有余怒焉调之外任臣恐继今廵按务为软媚民之罹害靡所控诉不报天和为丞治丞官甚谨亡何转为知县县颂天和治一口稍迁苏州同知孝丰贼作乱累岁不能平都御史张津承命往讨津举天和赞其军贼闻风降升湖州知府县有高士天和下车礼之问所以治湖桂萼为其属令素迂戅天和礼萼视他令有君曰公辅器也当朝觐治行最嘉靖初升山西提学副使寻改陕西一再升以都察院右佥都御史督理陕军饷杨一清荐为廵抚久之以副都御史廵抚如故则廵行山谷中召父老问所疾苦除罢之临洮令取里甲炭一筐天和廉知令解绶去则一平洮岷番族一平胡店贼一平汉中贼俱有功以母忧去庐于墓侧上念天和功赐母祭葬十三年河南徙徐济闲不可漕起天和以原官治之天和疏汴自朱仙镇至沛疏东郡七十二泉自鳬尼至南旺役民二万费户部金钱不至二万功成升工部侍郎遂以兵部侍郎拒虏三边居四岁前后与虏战二十七合得虏首数千级先是天和谍知虏将大入集诸将以所赐金为牛酒飨士出二劔陈堂皇指左劔曰将不用命者狥此右劔曰卒不用命者狥此及期虏果入边帅醉不备虏登陴天和闻之夜驰八十里至花马池乃引而西天和召醉帅立斩之与延绥将周尚文宁夏将任杰固靖将魏时追击虏大破之是为黑口之捷天子即军中加天和太子太保寻以南京户部尚书召入为兵部尚书时虏报迫都不上固使天和治兵无所中制而中贵人大将军等辈内畏天和恐督过所朘削上所幸方士陶文仲楚人也闻天和至使使持谒出都三舍迎谒缀戚天和展谒曰吾与而主不戚而主误返谒不荅文仲惭于是时闲天和于上竟乞归卒赠少保谥庄襄天和才而廉所居官必有独创自制治河道有手制乘沙量水等器治边则造独轮车及诸火器三眼鎗后来多遵用之每当出兵不先士卒食有赐金颁吏士之劳者母死不得亲含殓其老婢周旋母奔丧归出老婢柩前号泣拜之亟金坛时幕佐才甚重之幕迁江西时王守仁在江西天和寓书荐幕守仁竟得幕佐力以平宸濠乱又甞才一小吏小吏饶人也不敢贻天和金帛而馈之陶选惊曰此尚方物耶麾之又召返而碎之盖恐其转以馈诸子时人谓天和凝眸转瞬含气风云艴哂唯诺腾精泾渭乃其砥节励行又不廑廑事功闲矣 

　　○李遂 

　　李遂字邦良丰城人唐中山王后大顺光化闲有陇西公崇者父子登进士相继为豫州刺史因家焉曾祖瓛仕兵备副使瓛为御史时斥发巨铛喜宁兵备松潘制董卜韩胡夷不敢为变有声英宪闲遂自为弟子员从欧阳德闻学嘉靖五年第进士授行人朝参之外闭户读书究心当世凡所与游尽一时贤杰繇司副司正转刑部郎中适锦衣卫捕戏强盗十三人遂疑焉鞫真盗一人而巳请部尚书驳勘十二人者得解释上立东宫赦天下部院例具赦条先是廷臣坐大礼大狱谪戍甚众皆莫敢请遂曰赦孰急此以告尚书聂贤贤曰君言是也上意难测恐滋怒耳遂曰患无事会耳有会矣烈揣逆上意贤遂遂度不可挽拉僚友卢蕙曰总宪王公可激此义也王公者都御史廷相即与蕙夜扣门以请廷相矍然从之得旨切责而巳改祠祭郎中属上厘正祀典所谘问礼官昏旦至时尚书礼部者夏言言以属遂遂酌损古今无弗称上旨上问庙议大学士张孚敬促礼官立奏覆遂适在朝据朝阶属草进孚敬叹服率用所议南京太庙灾有旨条具告慰修省诸仪言曰太庙在南京虚位尔祭告足矣遂曰古者新宫灾三日哭南京祖庙根本地也不行修省姑遣祭告钦以慰解上心恐非遇灾而惧之意言不能夺听复议议上下诏令四品以上自陈科道等官极言时政阙失舆论快之始言善遂既数见遂据经执诤固衔之给事中曾抃者适有以驳论忤言言谓遂与抃善意遂主之未有以发也会同官王慎中外谪遂与诸僚饯之郊言劾遂无故不参公座因指其平日会友讲学交结朋党变乱是非下诏狱廷鞫谪湖州府同知稍迁南刑部员外郎寻转南礼部郎中升衢州知府遂在衢一用风化为治暇则招友讲学如为郎时处州饥流民以采矿为名紏集入境大肆掠劫遂取保甲中骁健者各一人委县佐督领之计授方略擒斩贼徒自与推官李文进轻骑直逼矿山驻宿贼闻中夜焚寨去时遂随从不满百人而巳火起其下皆促遂出遂坚卧曰贼不意吾来将谓大兵合矣此烧塞走也巳果然文进曰盍追之遂曰此皆饥民不为患苦足矣遣兵蹑送出境闭矿而还无何章圣皇后梓宫南祔风传上意欲避长江取道常山诸司檄衢具舟舆通通括财备上供遂承檄晏然具书上官策梓宫必不繇浙者三诸司抵遂书于地督促如星火遂确守前议不变巳梓宫果道长江浙中诸郡骚然惟衢按堵乃大服遂郡厅有丛塜相传为郭璞墓发之不利于守遂曰郡厅也而丘垄在其下耶且景纯不殁于此发之得石笋二乃唐刺史李郈所树者又周王庙多灵应郡民率走祈福遂访问知神为孝子也易庙额曰周孝子祠而表祀宋赵鼎范冲魏矼翁蒙为四贤祠以属民望一日衢山谷民闻造廷者数辈泣且叹曰谓使君年长矣而尚未也遂问父老何诉皆曰自使君下车里闬无扰豪横改行民辈巳老见守衢未有如使君民辈特来望颜色是时王慎中稍迁至河南参政矣过遂治遂迎谓曰子虽贵也不如我折腰顾循吏传无子矣铨曹考遂治行第一升苏松兵备副使以母艰归起复山东副使累升右布政使适江洋盗充斥朝论以遂风力素着请不次擢用升右佥都御史提督操江遂募健勇修战舰讲阵法创鸟铳连弩各数百具军政井然寻召赴阙为佥都御史专督蓟州主客兵饷坐未至京谢恩辄用新衔请符验关防且闻旨久而后至黜为民家居与邹守益聂豹魏良弼钱德洪王畿罗洪先辈会聚讲学而缙绅中言济世才者必推遂倭起□□用兵日久将臣数易嘉靖三十四年敕下南京都院科道博选安攘才略合词荐遂明年春倭转掠凤泗淮扬陵寝震惊粮运阻梗朝议以准扬咽喉地宜专设军门设军门非用遂不可遂起提督军务兼廵抚凤阳等处于时淮扬闲三创倭矣复值水灾而大工采办牵挽恊济意外重科率为民困遂至革军饷大户几千家减排门乡兵岁省民财万计以次经画战守诸备视地要害奏设副总兵参将守备若干员城天长仪真宝应诸县造战舰数百艘合练马步水兵贼再至不敢犯居一年谍报有贼三艘登劫遂方阅武狼山即麾兵将力战摧其前锋复计贼且天至若从海门直趋如皋至镇地即主客倒置根本摇矣驰骑一昼夜趋泰州而贼众踵至悉焚舟登陆遂下诸将我兵虽骁健皆新募未尝见大敌但坚壁复谓诸将曰贼越如皋则必合合则道有三自泰州逼天长凤泗陵寝在焉道最要繇黄桥逼瓜仪以摇南都而梗漕运次之若从富安而东计至庙湾则贼绝地也乃以海防副使刘景韶游击丘升守黄桥诸路身当泰州冲 【 刘景韶崇阳人嘉靖甲辰进士授潮阳令历贵州按察佥事提兵备苗会诸董方构难播州患苦或谓抚之便或谓殄之便久持不决景韶曰抚示弱殄僇无辜书称分背三苗此其时乎姑从中喻以祸福而背分之使蜀者附蜀黔者附黔羣议遂定擢抚苗参议计擒其尤黠者余孽望风解散升按察副使防倭江淮佐李遂治兵躬擐甲冑者九十余日生禽百斩首三千焚溺称之卤获夷器辎重以万计捷闻增岁俸二级寻升浙江按察使治兵如故久之进右佥都御史廵抚凤阳诸郡】 时贼众盈万总兵邓城故称名将一战败衂将士气夺遂擐甲誓死将士感愤激烈于是皆稍稍胜贼适东南风急我兵不便迎击遂斋沐吁祷顷刻风回纵火斫营斩酋首一人贼挫阻遂从富安沿海堤东掠遂喜曰此吾得地时也令景韶升尾其后昼逼之令益前夜则稍远之期致贼庙湾而其时他贼复急攻丁堰西亭二路以牵我兵遂分遣偏裨授以策画悉歼之身提兵夜从闲道疾走淮安是时贼计遂方西御谓淮无备奄至淮安之马逻旦遂己阵于姚家荡贼大惊据高阜尽锐冲我师遂横截贼阵令诸营垒出搏之贼大败斩首千余级残孽果奔庙湾为巢殊坚遂按行指示具畚闸积土平堑夺其险撤其傍近屋纵连炮番休击之贼窘遂歼绝之方休士计功罢遣所调兵而崇明三沙贼复犯扬州之七星港一时上下惶惧遂召将士激谕之诱入旧场战地饬诸路兵与战败之贼奔仲庄继奔锅团刘家庄白家驹追及连败之贼沿海西北来又败之乃奔唐家渫遂所遣兵与故所练乡兵复合击之无脱者时又有他贼数百出没海滨遂计贼虽寡然将士厌苦矣谩言曰贼自闽中满载归以北风鼓而泊岸非为寇者置之亦无害将士动于利不告潜往获其岛主孟得山者以归盖自夏及秋前后八捷斩贼四千七百有奇诸燔溺无筭迁南京兵部侍郎是为嘉靖三十九年初南京兵部尚书张鏊以倭警故议选练营军益以四方趫健名曰振武营新军故事南京军月粮有妻子者给一石无妻子者十减四春秋二仲月石折银五钱及马坤为南京户部尚书奏减为四钱诸军始怨而督储侍郎黄懋官者综核过当契停补役军丁妻粮诸军益不堪时坤已召入为户部代者蔡克廉病不视事比岁大侵米踊贵诸军求复五钱旧额懋官曰事当请不辄许会给军复后期诸军鼓噪围懋官第懋官踰垣避之什不能兴诸军就扑杀之悬尸于市痛加残辱大呼胁鏊鏊辀张无计遂闻变急夺马而行驺呵如平日军中指目此平倭李公竞前纷诉遂曰诸军诚怨怒黄侍郎不有朝廷耶可奈何皆愕无以应徐叩首曰惟公活我遂曰马首是从乃请鏊大会南京官僚一处扬言曰今日之事遂所目见督诸公踰垣毙不关诸军诸军第不当残辱之耳即奏闻不得称诸军乱也诸军闻言皆稍退选之酣酗退入挺刃而噪遂复直前叱之曰我万方为尔等谋生路尚自绝更杀我耶江北数千倭吾一人者灭之堂堂天朝岂无人处若辈皆曰非敢犯公也求赏而遂曰若辈行何等事欲希赏耶复妻粮月粮故即可耳必索赏即杀我因处置散遣之事闻上疑部臣不能安弭诸军悉行谴逐下轻旨捕首恶而然奏报尚未至南中诸军人人自疑讹言洗营阴相约亡命入海遂与鏊谋曰昔元魏时禁军攻统军张彝之宅朝廷置不问高欢遂散家财结客因以启飞扬跋扈之心今虽从宜抚处首恶未诛众情恟匈如必俟奏报处分明旨朝临兵情夕变矣因称疾杜门密召军候入寝密谕之且谕且叩首皆感激愿効于是参伍访报得首恶山等二十六人遂自驰书内阁本兵请亟以闻既发书乃告鏊鏊亦与遂恊谋先期给宁家小帖以款散军心而预为榜文捕魁则巳景丑而捕景寅而收寻张榜慰谕诸军帐然巳兵部以遂所言闻上上复用轻比坐首恶三人而巳而令鏊致仕鏊去南都人谓营兵宜罢代鏊非遂莫可套虏入犯御札问遂名寻召入为兵部右侍郎恊理京营戎政改户部尚书江东以往诸军见称乱之日当事之人被上谴责辈独轻比益骄恣往往材矢部门或殴骂官长白昼杀人恬不为怪刑科左给事中魏元吉论东莅事以来威令不振官军相讼官率见诎下场操演有赏无罚致诸军愈肆今倭寇少息请散隶诸军各卫解散其凶党又必得弹压之人则更张虽骤可保无虞因荐苏松副总兵刘显足任上切责东姑息升显为署都督佥事节制诸军而未几池河兵再变矣池河营者设在江北营三千人皆南京卫军余每岁春秋分番操守计在营凡四月月给粮三斗后以杂费不给人给幇丁一名助银六钱相沿二十余年矣时英武卫千户欲谓幇丁非制请于南京兵部革之众军怒悬钦旗竿东闻遣人抚谕许幇丁如故乃得释南京科道官上其事因劾东宜罢且请择素有威略者星驰代任意盖指遂上既治诸首事军人遂别调东升遂南京兵部尚书是为嘉靖四十二年兵科议留营再变非重遂事权不可奉指撰敕如议而严世蕃删损之遂无权矣乃囊敕秘之不复开读第录兵部疏移文江南北诸司大集官兵誓诫之曰汝辈作死多矣上宽仁不即诛不感悔更稔恶今日朝廷特敕我来是汝辈向背生死之机也自今以后既往之罪一切不究顾姑息之政一切不行矣敢有违犯轻则军法治重且奏闻诛斩遂风神峻整词义凛然诸军莫不敛气则选骁健者四百人置左右为标兵狙诈狞悍悉在肘腋而一二凶渠自知罪重恐终不免会有妖人绣头妄说妖法营兵王汉马元等因而率众礼拜复倡洗营讹言相透遂密获绣头分捕凶党仍语诸军绣头不能近知身存亡妖妄可知众心回向遂更斟酌营规申严什伍互书其名籍年貌削方悬腰其法一如在淮扬时而特重晓散夜聚操呼投匿之禁令其自相钤束觉举时谓振武营军士不靖数倡乱当除罢遂奏护陵军士皆以振武营军士充之营军有死亡者勿复补冀以渐次消除之亡何乞休家居卒讣闻赐祭葬赠太子少保谥襄敏遂为人奇伟博大有气节嗜学笃至善于属文尤长奏章唐顺之称其能发难显之情为一时独步兵部侍郎万恭论其人曰圣贤之学豪杰之才子栻材皆举进士栻仕至参政材仕至佥都御史以讲学名 

　　名山藏卷之七十八 

　　●名山藏卷之□□□ 

　　晋江何乔远　譔 

　　臣林记（嘉靖臣八） 

　　◆臣林记（嘉靖臣八） 

　　周尚文 
　　马永 
　　梁震 
　　祝雄 
　　俞大猷 
　　戚继光 
　　沈希仪 
　　何卿 
　　刘显 

　　周尚文　　马　永　　梁　震　　祝　雄
  </div>
  <div class="pagination">
   <a href="名山藏_page76.html">
    上一页
   </a>
   <span>
    ...
   </span>
   <a href="名山藏_page72.html">
    72
   </a>
   <a href="名山藏_page73.html">
    73
   </a>
   <a href="名山藏_page74.html">
    74
   </a>
   <a href="名山藏_page75.html">
    75
   </a>
   <a href="名山藏_page76.html">
    76
   </a>
   <span class="current-page">
    77
   </span>
   <a href="名山藏_page78.html">
    78
   </a>
   <a href="名山藏_page79.html">
    79
   </a>
   <a href="名山藏_page80.html">
    80
   </a>
   <a href="名山藏_page81.html">
    81
   </a>
   <a href="名山藏_page82.html">
    82
   </a>
   <span>
    ...
   </span>
   <a href="名山藏_page78.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
