<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 526 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 526 页/共 848 页
  </h1>
  <div class="content">
   ○丁亥。命翰林院修撰刘绎、编修单懋谦、在南书房行走。　　

○改湖广督标中军副将为题调缺。从总督林则徐请也。　　

○礼部议准、广西巡抚梁章钜疏报、采访北流县节妇李林氏等二十七口。请建总坊旌表。从之。　　

○戊子。谕内阁、各省将军副都统。皆系朕特加简用之人。于旗营一切利弊。原当和衷商搉。认真查办。方为无忝厥职。近来该将军副都统内。固不乏遇事敢言之员。而求其实心任事。同寅协恭者。亦不多见。前因苏勒芳阿、孟魁、互相攻讦。各执一词。哓哓不已。特派宝兴驰赴广东。会同邓廷桢秉公查究。嗣据宝兴等逐款查明。据实覆奏。其短少库银一节。本非苏勒芳阿任内之事。惟既经查出。并不奏明办理。辄以为数无多。率行摊扣。办理实属错误。是以照部议降一级调用孟魁所讦各款。现经查明虚实参半。惟悬赏招告。意图倾陷。居心险诈不正。原当重治其罪。非仅予革职所能蔽辜。姑念其平日于应办公事。尚能留心。是以部议上时。加恩免其革职。仍赏给二等侍卫。在大门上行走若并无悬赏招告一节。则遇事敢言。虽未尽实。尽可不加深责朕赏功罚罪。一秉大公。各省将军副都统等、惟当仰体朕意。湔除积习。遇有旗营紧要公事。务当虚心商办。期于共济。不得稍存成见。互相攻讦。尤不得因此案分别降调。遂尔扶同徇隐。缄默不言。致公事或有贻误。傥经此次谆谕之后。仍有玩泄从事。不肯认真经理者。别经发觉。必当加等治罪。决不宽贷。勿谓诰诫之不豫也。将此通谕知之。　　

○谕军机大臣等、寄谕协办大学士署直隶总督琦善。有人奏、直隶乐亭县地方。有匪徒聚赌。开设花会。而新寨一庄为尤甚。该匪徒等聚集数十人。开场诱赌。绘成图样。创立鬼名。如级品青云上高等名色。每一会开。远近村民。趋之若骛。甚至老幼在家安坐。即有匪徒往来传信。输赢无不毕悉。相距或五七里。或十数里。顷刻立至。名曰跑封。地方官欲行惩治。而差役弁兵。往往从中包庇等语。匪徒开场聚赌。煽惑愚民。最为风俗人心之害。若不认真查拏。傥日久蔓延。必致酿成巨案。著该督密派明干道府大员。前往该地方确加访查。如有开设花会匪徒。即著严拏惩办。务期毋枉毋纵。以杜奸萌而安良善。将此谕令知之。寻奏、缉获石花、杨连生等犯。据石花供称、起意开设花会。旋纠邀杨连生等聚众诱赌。其赌法分为三十七门。每门选造二字名目。写成纸卷。任人猜压。以分输赢。妇女幼孩。不能亲自到局。倩人代压。以致愈聚愈多。石花拟发边远充军。杨连生杖一百。流二千五百里。余犯或在局共赌。或在外跑封。该村地保知情容隐。分别流徒枷杖。知县陈炳常交部议处。下部议。从之。　　

○云贵总督伊里布奏、越南夷匪内鬨。现饬巡防边界。得旨、慎密防范。严戒沿边文武。断不准贪功妄动。　　

○己丑。谕内阁、钟祥等奏、筹款留备公用一摺。福州驻防八旗兵丁月饷。旧有因公摊款。据该署将军等查明、摊捐虽系因公。日久恐滋流弊自应分别删免。另筹备用。著照所请、自本年六月为始。每旗每月准领马价息银十二两。八旗每月共准领银九十六两。统计一年。共准领银一千一百五十二两。作为学堂等项公用之费。不准再于兵饷摊扣。所用银两。著随时稽考支发。免其造册报销。　　

○又谕、朕于本年八月初四日为始。阅看左右两翼前锋营、八旗护军营、兵丁步射。著该前锋统领、护军统领、于前锋营、每翼豫备前锋校蓝翎长前锋二十名。八旗护军营、每旗豫备护军校蓝翎长护军四十名。每日著十五名在朕前步射。至此次在朕前步射。除将上次步射人等、毋庸豫备外。俟朕阅看后。仍将已经步射之该兵丁花名造册。呈报军机处备查。　　

○又谕、特依顺奏、请分设鸟枪以固根本一摺。直隶玉田、三河、昌平、顺义等四州县所设官兵。仅止操演马步箭。俱未设有鸟枪。著准其于密云驻防原设钻把拉特鸟枪四百八十杆内。挑选尺寸较长、打靶有准者。每处拨给二十杆。发交各该防守尉等承领。令其专习准头。至密云操演大阵时。即由排枪内拨入八十杆。以符原数。其玉田等四处操演日期次数。即照古北口旧章办理。所需药铅火绳等项。著工部照数发给。自道光十八年起。即于密云请领春秋二季药铅之便。一并附领。年终照例报销。该副都统惟当于每年前往较阅时。认真查看。傥竟不能得力。著即随时确查奏明。勿稍回护。　　

○又谕、特依顺奏、豫筹拣选骁骑校。以免迁就等语。著照所请、嗣后古北口骁骑校缺出。即照该处拣选防御之例。不论旗翼。于八旗委骁骑校暨领催内。通行拣选补放。　　

○改铸山东钜野营守备条记。从巡抚经额布请也。　　

○礼部议准、安徽巡抚色卜星额疏报、采访望江县贞节妇女龙宋氏等一千三百七十八口。请建总坊旌表。从之。　　

○旌表守正捐躯直隶交河县民刘庭碌妻李氏。　　

○庚寅。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○谕军机大臣等、本日据讷尔经额奏、湖南衡永郴桂等处、与粤东壤地紧接。鸦片烟最易偷越入境。现饬府县会营先后缉获广东烟贩九起。人犯二十余名。鸦片烟三千余两等语。鸦片烟流毒最甚。全在地方文武。随时严密查拏。庶不至蔓延各省。著邓廷桢、祁＜?土贡＞、严饬出粤入楚所在地方文武员弁。一体实力截拏。有犯即惩。毋稍疏纵将此谕令知之。　　

○湖南巡抚讷尔经额奏、酌拟巡防永明县属塘下源、雷洞源、上木源、白云冲、四处山场章程。一、永禁垦种以杜民猺争端。一、设兵驻守。以防复聚。俟奸民实无私种。再行议撤。一、责成各该管员弁、亲赴各山稽查。以防徇隐。一、筹给驻守弁兵口粮盘费。一、责成附近居民团练。协兵巡守。并严禁私批佃种。从之。　　

○辛卯。上诣绮春园问皇太后安。　　

○谕内阁、前据御史李莼奏、请将东河甎工。暂停烧造。当有旨派敬徵驰往查办。并命李莼随同前往。兹据该尚书查明具奏。所议甚是。据称道光十五年。该河督栗毓美、因原阳一带堤工吃重。本系无工处所。物料不备。即时收买民甎。抛筑攩护。试有成效。因欲多办甎工。以期减埽节费。该尚书周历履勘。下北祥河等厅、抛成蛰定之工。压盖碎石。跟浇土戗。现在尚属整齐。并据各道厅密禀、水浅溜缓之处。抛甎压石。以及保滩护厓。均堪得力。其水深溜急之处。有甎石并用。放手加抛。始经站定者。有屡抛塌。改用埽工。方能稳固者。用甎抢办险工。未可深恃等语。治河之法。不外以土制水。取其柔能抵刚。碎石质重体坚。用以防风护埽。亦得刚以济柔之义。甎本土成。原可济料石之不足。于河工亦不无裨益。该河督前请沿堤立窑。烧造新甎。本为抢办要工起见。惟土性沙碱。坯难坚实。且近堤例有取土之禁。近料宜防意外之虞。行之日久。流弊滋多。是烧甎不如采石之无弊。用甎不如用石之一劳永逸也。著栗毓美即将已抛甎工。酌量压石浇土。以期稳固。所有未抛之甎。并严饬道厅员弁确切报明。存贮河干。以备应用。毋庸再行烧造。以符旧制而杜弊端。　　

○又谕、敬徵、栗毓美奏、酌议改办碎石章程一摺。东河试办甎工。现据敬徵查勘明确。议请分别存贮。暂停烧造。自应以豫办碎石为急务。著照所请、所有本年五月间、奏准豫提戊戌年例拨防险银十万两。准其尽数改办碎石。其置窑烧甎。即行停止。并著酌定各厅用石多寡。分派及时开采。限于明年桃汛前先完一半。伏汛前全数运工。由该河督核实验收。指示抛办。傥有藉词延缓。限内运不足数者。即行参处。其例办六成碎石。仍照常于霜降后扣明添料存数。再行发办。此后每年查勘情形。酌核增减。于七月内奏明豫提银数。发厅备办。以期源源接济。工用不匮。　　

○又谕、关圣保等奏、请将疏防盗犯、办理不善之守备革职一摺。乍丫汛守备徐自发身为营员。弭盗安良。是其专责。乃不能先事豫防。致把总彭友泉等中途被劫。已有应得之咎。及前往查拏时。复不能约束番民。以致互相杀伤。迨番目仓储巴等解送阿陇等到案。仍不察虚实。辄信为案内正贼。率行禀报。种种错谬。实属有乖职守。徐自发著即行革职。以示惩儆。守备龙启骧、当徐自发查拏之时。并未同往。及闻仓储巴等拏获正贼。不行查明。冒昧禀报。亦有不合。著交部议处。其殴劫把总彭友泉案内正贼。著该大臣等饬令接任之员。严密访缉。务获究办。　　

○旌表守正捐躯直隶平山县民习才妻王氏。　　

○壬辰。以故土尔扈特扎萨克郡王散达克多尔济子多诺罗布多尔济、袭爵。　　

○以土尔扈特扎萨克副盟长贝子车林多尔济、为盟长。　　

○户部议准陕甘总督瑚松额疏报、乌噜木齐拨给民户地三十九顷。照例升科。从之。　　

○癸巳。重修圆明园三殿成。御制记曰。予自践阼以来。于今十有七年。兢兢业业。惟虑政治之未修。民生之未裕。一切兴作。概从简略。非慕卑宫之名。惜露台之费。盖事必权其缓急。心必戒夫逸豫。惟怀永图。不敢不慎也。若今者圆明园三殿之重修。盖有说焉。三殿者。前曰圆明园。中曰奉三无私。后曰九洲清晏。溯自圣祖赐额。世宗定居。皇祖皇考。因淳守朴。不改成规。爰逮藐躬。德輶任重。亦惟祗承基绪。曷敢不念□荷之艰。乃以丙申九月二十六日戌亥之交。融风告警。郁攸从之。虽绠缶有备。而涂彻已多。予心怵惕。不遑启处。惟兹三殿。乃祖宗缔构所诒。居御园之中。为寝兴之所。非若山茨水槛。仅备游观。若不及时修复。何以自安。爰命内府诸臣。庀材鸠功。缮完补阙。惟期示俭于后。不敢增美于前。工未逾年。制已复旧。于以昭不雕不斲之风。亦以守不愆不忘之志版筑之兴。洵不得己也。抑予之说。更有进焉。周书大诰梓材。两言作室。既底法矣。继之曰肯堂肯构。既勤垣墉矣。继之曰涂塈茨。自古帝王。肇造丕基。规模远大。匪第令后世无以加也。亦谓数传而后。其张弛损益。因乎时。存乎人焉。故创业务期可继。而守成亦贵有为。若因循玩泄。有废莫举。所谓堂构涂塈者安在耶。然非值必不可缓之事。有必不得已之心。动辄更张。矜言改作。则前人厎法之善。必至纷然失其所守。其弊更有不可胜言者。是举也。惟愿我后人念作室之不易。则图易而思艰。睹寝成之孔安。则居安而虑殆。慎宪省成。庶几乎无废事焉。且知宫室之制度已备。国家之经费有常。工不可以创兴。役不可以轻举。持盈保泰。庶几乎无侈心焉。夫无废事。勤也。无侈心。俭也。勤者治之本。俭者福之源也。继自今以引以翼。攸芋攸跻。监成宪以无愆。巩洪图于勿替。是则予之厚望也夫。工既竣。乃述颠末而为之记。　　

○谕军机大臣等、有人奏、广东省城包揽私贩鸦片烟泥之处。名曰窑口。皆系积匪亡命之徒。有赤沙广一名姓徐。番禺县沙湾司人。年五十左右。高颧无须。先曾私铸小钱犯案。现住省城韭菜栏兴隆街尾。暗开窑口。又王振高一名。亦系沙湾司人。走私起家。曾捐都司职衔。投香山营效力。缘事告退。道光十五年冬间与久惯走私之苏魁大等、夥开窑口一座。在省城永清门外向北。店名宝记。又关清即信良一名。系南海县九江人。曾犯盗案自首。后挂名广州府差役。与莫姓夥开窑口一座。在靖海门外城根利顺行后楼。店名仁记。又梁忠一名。广州府佛山人。曾充南海县差役告退。现住海珠炮台左侧紫洞艇。专管窑口走私帐目。以上四名。皆系多年走私。起家钜万。因恃兵差通同一气久未破案等语。此等匪徒。踪迹诡秘。不惜重贿。勾结兵差。最为可恶。著邓廷桢、祁＜?土贡＞、即密派明干大员严缉究办。以靖奸宄而塞弊源至查拏匪徒。严禁纹银出洋。文职不能不假手胥役。武职不能不假手兵丁若辈罔知顾忌。惟利是图。往往扰累混拏。乘机吓诈。种种弊端。在所不免著邓廷桢等严饬所属认真查拏。仍当严明约束。傥兵役藉端滋扰。即著从重治罪。其实在装载纹银偷漏出洋者。务即设法截拏。毋稍轻纵。庶匪徒敛迹。而良民亦不致拖累矣。将此各谕令知之。　　

○礼部奏、八月初十日。万寿节应行礼仪。得旨、照例行礼。停止筵宴。　　

○以重修圆明园殿等处工竣。予兵部尚书禧恩等加级纪录有差。　　

○甲午。谕内阁、鄂山奏、四川马边营游击王殿元、署三河口汛守备马边营右哨千总赵映从、于夷匪抢掳之案。事前既无觉察。事后复未能奋勇迎击。实属无能。均著革职。马边厅同知祥善、于所属夷匪出巢滋事。不能先事防范。咎无可辞。著先摘去顶带。均著饬令随营效力差遣。以观后效。　　

○湖南巡抚讷尔经额覆奏、讯明湘乡县匪徒陈连五、因抗粮避匿。被粮差同户族陈声德等拏获送官。其子陈细五央令同姓不宗之陈叙九、纠人夺犯不遂。毁烧陈声德等房屋并夥抢牛只棉花药材。勒赎得赃。按律均拟发极边足四千里充军。陈连五杖一百。流三千里。至锁石土□凹等处乡村。距城僻远。应请于编查保甲外。饬令各姓公举老成为族长另于本支再举端谨之人为户首。认真稽查。如有为匪不法。投保送县讯究。傥敢徇隐。事发一并治罪。下部议。从之。　　

○乙未。谕内阁、奕颢等奏、敬谨查勘昭陵团城。外皮甎墙闪倒情形一摺。此项工程。近在宝顶。最关紧要。亟应照估动项兴修。惟据查本年方向不宜。著奕颢等设法妥为保护。所有明春修理吉期。著钦天监即行选择。迅速知照该署将军等敬谨办理。　　

○又谕、特依顺保等奏、拏获私进开齐偷窃马牛布噜特贼犯。审明分别办理一摺。此次布噜特私进。开齐。偷窃牲畜已据该将军等拏获首犯。审明正法。其沙尔雅斯坐卡锡伯营云骑尉博勒霍苏失察贼犯越境。咎有应得。惟带领官兵帮同弋获贼犯。功过尚足相抵。著加恩免议。布噜特比博銮拜之弟萨尔塔伯克、协力获犯。尚知奋勉向义。著加恩赏给六品顶翎。以示奖励。　　

○又谕、翰林院应行保送御史。现在历俸三年以上、合例应保者。人数无多。著将从前曾经保送、未经记名各员。与应行保送之员。一体带领引见。　　

○礼部议准、河南巡抚桂良疏报、采访汜水县节烈妇女禹何氏等五百口。请建总坊旌表。从之。　　

○添拨东河防险银二十五万两。从河道总督栗毓美请也。　　

○丙申。谕军机大臣等、据钟祥等奏称、＜?口英＞咭唎国夷官名肱。以小船三只入口投禀。请将遭风难夷交给。自带回国。经该督等明白谕示。饬令赶归大船。一齐起碇。不准片刻停留。该夷船开往东南大洋而去。并无违抗等语。所办甚是。＜?口英＞咭唎夷性诡谲。胆敢拨用小船。进口递禀。以请给难夷为词。虽情形恭顺。一经谕饬。遵照启行。而临行复将原禀暗置庙内桌下。其鬼蜮伎俩。已可概见。难保其日后不再生希冀。该督等惟当严饬沿海文武员弁、随时认真查察。设该夷船复有似此藉词入口者。傥竟不服驱逐。即当慑以兵威。俾知天朝例禁綦严。不容抗玩。即或外托恭顺。卑词恳求。亦当以理拒之。不得稍有迁就。致酿事端是为至要。将此各谕令知之。　　

○镶白旗满洲都统僧格林沁、因病赏假。以惇亲王绵恺、署管理火器营事。定郡王载铨、署镶白旗满洲都统礼部尚书奕纪、署正红旗满洲都统。　　

○以镶黄旗满洲副都统哈哴阿、署正红旗护军统领。　　

○丁酉。谕内阁前据御史黄乐之奏、请将山东盐务。改归巡抚统辖。当降旨交户部议奏。嗣据该部议准。请归巡抚管理。复谕令经额布妥议具奏。本日据该抚奏称、该省盐务。现当设法清厘之际。非就近督催。难期得力。盐政驻劄天津。相隔千里。遇有筹议事件。禀函往返。动须月余。实属鞭长莫及等语。山东盐务。著即改归巡抚管理。以归简易。其前经奏准章程各条。务当实力奉行。认真经理。如有应行损益之处。著该抚随时督同藩臬运三司、悉心讲求。总期裕课疏纲日有起色。仍符年清年款旧制。其运库出纳。尤宜留心查察。不准再有悬款。傥经此次更定章程之后。办理仍无成效。朕惟该抚是问。　　

○以故镇国将军保龄无子。命停袭世职。　　

○戊戌。以审案详慎。广东即用知县张崇恪、下部议叙。　　

○己亥。上诣绮春园问皇太后安。　　

○谕内阁、本日据刑部议奏、福建嘉义县民罗言、殴伤期亲服叔身死一案。此案已死罗岱、系罗言胞叔。服属期亲。如实系有心逞凶。律应问拟斩决。若并非有心干犯。例得夹签声请。该镇道等先称该犯情急抵格。并非有心干犯。复称该犯蔑伦逞凶。实属含混。著达洪阿等再行研讯确情。将该犯或实系有心逞凶。抑或并非有心干犯之处。详细分晰声明。不准稍有含混。寻奏、遵讯罗言之父罗省、与罗岱争论田产。彼此殴扭。罗言上前解劝。罗岱斥其帮护。拔刀划伤罗言顶心额颅。罗言夺刀回戳。致伤左乳。立时倒地。罗言希图轻罪。狡供情急抵格。并非有心干犯。核其戳伤胞叔致死。系属有心逞凶。应按律问拟斩决。下部议。从之。　　

○又谕、载铨奏参、乾清门行走多罗贝勒奕绮、数日并未到班一摺。奕绮旷误差使。殊属非是。著拔去三眼花翎。以示惩儆。　　

○又谕、都察院奏、查明各省京控咨交、逾限未结各案。开具清单呈览。各省州县审断不公。致令属民来京具控。经各该衙门咨交之后。各该管上司、自应勒限严催。将未结各案。迅速审办。以免悬宕。兹据都察院查明、该衙门咨交各省。逾限未结。统计十八案之多。步军统领衙门咨交各省。逾限未结统计八案之多。似此任意积压。玩泄已极。著吏部即将承审逾限各督抚府尹及委审各员应得处分。查取职名。分别议处。并著各督抚府尹将咨交各案。迅速审办完结。毋再任意宕延。致干咎戾。　　

○旌表守正捐躯山西洪洞县民柴庆春妻席氏。　　

○庚子。仁宗睿皇帝忌辰。遣官祭昌陵。
  </div>
  <div class="pagination">
   <a href="清实录道光朝实录_page525.html">
    上一页
   </a>
   <span>
    ...
   </span>
   <a href="清实录道光朝实录_page521.html">
    521
   </a>
   <a href="清实录道光朝实录_page522.html">
    522
   </a>
   <a href="清实录道光朝实录_page523.html">
    523
   </a>
   <a href="清实录道光朝实录_page524.html">
    524
   </a>
   <a href="清实录道光朝实录_page525.html">
    525
   </a>
   <span class="current-page">
    526
   </span>
   <a href="清实录道光朝实录_page527.html">
    527
   </a>
   <a href="清实录道光朝实录_page528.html">
    528
   </a>
   <a href="清实录道光朝实录_page529.html">
    529
   </a>
   <a href="清实录道光朝实录_page530.html">
    530
   </a>
   <a href="清实录道光朝实录_page531.html">
    531
   </a>
   <span>
    ...
   </span>
   <a href="清实录道光朝实录_page527.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
