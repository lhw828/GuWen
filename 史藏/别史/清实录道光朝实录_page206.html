<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 206 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 206 页/共 848 页</h1>
    <div class="content">
道光六年。丙戌。十一月。癸巳。上诣雍和宫行礼。　　

○诣火神庙。宣仁庙。凝和庙。拈香。　　

○谕内阁、福绵奏、现解收养驼只。并查明正支杂费各一摺。前因甘省转运紧要。令福绵将收养驼只。迅速解往。并将各款银数。分晰具奏。兹据称该省挑定驼只。按四百只为一运。前后共解五千二百只。照原派六千只之数。尚不敷八百只。仍饬赶紧购备。凑成两运。听候鄂山等咨会办理等语。甘省需用驼只。前经阿拉善王进驼一千只。徐炘筹雇四千余只。现据福绵解送五千二百只。合之鄂山等原奏、令山西陕西购办驼八千只。为数已多。前降旨令鄂山等酌量催解停调。所有山西省未解驼八百只。如未经购备。即著停止。无庸再行运解。以节糜费。其单开办驼应支正杂各款银数。现难一律约计。著俟事竣后分别造册核实报销。无稍冒滥。该部知道。　　

○热河都统庆惠、因病解任。以刑部右侍郎昇寅、为热河都统。内阁学士特登额、为刑部右侍郎。　　

○调镶蓝旗汉军副都统安福、为正蓝旗满洲副都统。以头等侍卫伦忠、为镶蓝旗汉军副都统。　　

○户部议准、浙江巡抚程含章疏报、富阳、镇海、象山、萧山、开化、松阳、定海、七县开垦田地八十一顷九十三亩有奇。照例升科。从之。　　

○甲午。上诣皇太后宫问安。　　

○谕内阁、前据内务府查出库存备赏银令牌一千面。银奖武牌二万六千余面。当交户部查议具奏。兹据奏请赍发军营、作为赏需。著将银令牌一千面。银奖武牌二万六千面。交兵部由驿递交直隶总督、委员迅速解交署陕甘总督转解军营。其令牌一项。系当五当十至当三十两不等。专赏出力得功之官弁。该将军参赞等刊刻执照。填注该员姓名籍贯。钤盖印信。发给各该员。俟军务完竣。准其按数领赏。东三省及京营官弁、由部库缴销牌照。各省驻防绿营官弁、由本省藩库缴销牌照。均即如数支领。仍将所缴执照令牌解部。以凭稽核。至奖武牌一项。每面重三钱至九钱不等。专赏打仗出力之兵丁。按牌实发。毋庸另给执照。此系特恩加赏。该将军等务当分别功绩。秉公奖励。毋滥毋遗。不得再行动款。致蹈随营赏号陋习。至回子布噜特等如有能效顺立功之人。仍当酌赏银两。不必给予银牌。再此项银牌未经解到以前。该官弁兵丁等有应行论功计赏之处。亦准酌赏银两。总无得稍有冒滥。　　

○乙未。谕内阁、我朝皇子皇孙、及近支宗室命名。自圣祖仁皇帝亲见曾孙。以永字肇锡嘉名。迨我皇祖高宗纯皇帝继见曾元。庆衍五代。即依派系。以永绵奕载四字、排序成文。按字开支。洵足兆奕世云仍之庆。此后宗支蕃衍。瓜瓞绵延。亦当光绍前徽。豫摛吉语。以迓祯祥。俾世世子孙引用勿替。著大学士军机大臣公同撰拟十字。候朕酌定。其载字以下辈分。即照现定衍派之字命名。我国家景祚延长。绳绳继继遵兹令典。接续拟增。亿万斯年。永承笃祜。　　

○又谕、我国家笃念懿亲。惇睦宗族。自太祖太宗派系流传。谱列银潢者。文则增设曹司。武则简备环卫。又复许应科举。通籍台阁。其闲散者亦皆月支银粮。人给顶带。俾得荣邀章服。优赡身家。惟因世绪绵长。宗支繁衍。每以限于宗室体制额缺。不得与觉罗人员同广登进。朕每宵旰筹思。昨阅会典。内称凡玉牒所载。以显祖宣皇帝本支为宗室。伯叔兄弟之支为觉罗。是因派系之亲疏。以定支属之等杀。稽诸历代史册所传。或以九族定尊卑。或以五宗纪远近。甚至疏属散处郡邑。几等编氓。我朝谊重亲亲。迥异前代。现在派衍日蕃。人才辈出。与其限于体制。多令赋闲。曷若厘以等差。俾广进取。况祖宗成宪具在。区分宗室觉罗甚明。敬当仿照厘定。其自太祖以下支分。应以服属几世者为宗室、几世者为觉罗之处。著大学士九卿会同宗人府详核妥议以闻。　　

○又谕、前因本年会试陕西举人廖冲汉、李正艳、二名。未经填写亲供解部。降旨交该抚就近查询声覆。兹据礼部奏、查明该举人等填写亲供迟误。虽出有因。惟与原呈内亲赴学政衙门填写之语不符。实系托词掩饰。举人廖冲汉、著自下科会试为始。罚停三科。本年中式贡士李正艳、前已罚停殿试三科。著再罚停殿试三科。出结之刑部郎中惠体廉、著交部照例议处。嗣后各省中式举人。均令亲赴学政衙门填写。其亲供内一律钤盖该学政印信。无许书吏需索朦混。　　

○谕军机大臣等、前经降旨令总理粮饷大臣、通盘筹画各项支发银数。台站有无添改裁并。绘图贴说具奏。备奏销时核对。兹据户部议覆鄂山等会筹军需章程。逐款分晰开单呈览。朕详加披阅。其乌噜木齐运送大营口粮运脚等项一款。据户部奏、七月内英惠曾奏拨银二十万两。今两次咨调一百万两。其前调二十万两。是否在内。著该署督等查明报部。所调银两。系备给运送大营粮饷运脚、及制办绳袋等项之需。究竟应需若干。著鄂山等妥定章程具奏。其兵丁加增口粮银两一款。此次调派东三省官兵。经那彦成以官兵给银五分。不敷食用。请每日给银一钱。该署督等援照直督奏准成案。笼统请加。并未分晰。著将东三省兵丁、每日准加银五分。其各路兵丁、仍照定例支领盐粮。毋稍糜费。其官兵马匹出口筹给料草一款。现在战马二万余匹。已全行买运供支。其运费必倍蓰于兵粮。或于官兵行走时。将本营乾银。就近官为采买。按台豫备。似可节省运脚。其抵营以后。应如何撙节办理。著鄂山等咨明长龄等妥定章程具奏。并严饬各粮台员弁、就近采买料草。以免多糜运脚。并将何处买备若干。运送若干。查明报部备查其营马缺额买补备调一款。陕甘二省豫备军营续调马已有三千匹。此外调拨。当亦无多。其甘州肃州安西各厂。道光二年均齐案内、共取驹马二万六千余匹。孳生马八千余匹。以之补额裕如。无需另买。著该署督等核实办理。其请拨陕西制钱一款。前经降旨准行。已据该护抚徐炘雇驼运往。其雇用车马请给到站回空守候等价一款。雇车运送军物。口内外虽有区别。但自一钱五分。遽增四钱。而雇马则口内外均给三钱。又无区分。即以每百里给银一钱五分核算。运粮数十万石。路经数千里。即需数百万两。该署督等既欲照例雇运。尚恐例价不敷。而守候回空一节。又系例外增添。糜费更无底止。该署督等议置官驼官车。应早置备。详定章程。傥偶需添雇。仍应大加撙节。并著将运送军火等项。随时报部备查。其雇护台民夫一款。从前办理川楚贼匪。恐其扰及粮台。是以添雇民夫。今大营后路各粮台。均已酌驻官兵。是否足资防护。著鄂山等转行咨明长龄等、再行体察情形具奏。其征兵给皮衣皮帽并豫备牛羊茶叶银牌一款。现据内务府广储司库存令牌奖武牌。昨经降旨转解军营备用。其黑龙江等处官兵。前经降旨每名赏给羊皮马褂一件。并谕长龄等满汉兵丁应制御寒之具。又要奔驰便利。亦应妥办。俾三军咸资挟纩。至赏号名目。本应遵照乾隆嘉庆年间历奉谕旨。永远革除。念此次出征外域。与内地不同。是以前经降旨允准。今已发去备赏银牌。其回子布噜特等如有效顺。立功之人。仍准酌赏银两。此外牛羊茶叶等赏项。自可无需。以防冒滥。著鄂山等咨明长龄等妥酌办理。该署督等皆系朕所信任。应用者固不可拘泥迟误。断不可稍滋浮费也。将此由五百里各谕令知之。　　

○以惇亲王绵恺、定亲王奕绍、为玉牒馆总裁官。大学士托津、为督催官。礼部右侍郎裕恩、署左侍郎白镕、内阁学士钟昌、张鳞、为副总裁官。　　

○予故热河都统庆惠、祭葬如例。赏银三百两治丧。谥勤僖。　　

○丙申。谕内阁、长龄等奏、讯明拏获活贼供情一摺。柯尔坪南北回庄。屯聚贼匪。前经杨芳带领官兵剿洗净尽。临阵歼毙贼目玉努斯阿浑等五名。已经活贼指认。现据萨依特等供称、已毙贼目。皆系该逆自喀什噶尔、叶尔羌、英吉沙尔、先后遣来。其前在阿克苏带箭逃回之伊斯拉木素皮、现亦于贼尸中检出。令活贼认明属实。是该逆裔所遣贼目。悉就诛夷。无一幸脱。将来大兵进剿。自不难拉朽摧枯。惟前此各城死事大臣官员。现据贼供。或力竭自尽。或临阵捐躯。闻之实深悯恻。除庆祥业经加恩赐恤外。叶尔羌办事大臣副都统印登额、英吉沙尔领队大臣副都统苏伦保、俱著加恩照都统例赐恤。喀什噶尔帮办大臣头等侍卫舒尔哈善、叶尔羌帮办大臣副都统衔多隆武、和阗领队大臣头等侍卫奕湄、帮办大臣副都统衔桂斌、俱著加恩照副都统例赐恤。印登额等应得世职。俟伊等之子百日孝满后。由该旗带领引见。其未及岁者。著该旗奏明承袭。已革回子郡王阿奇木伯克玉努斯、前经赏给五品顶带。随同庆祥赴喀什噶尔办事。现亦为国捐躯。著加恩赏给一品职衔。照头等台吉例赐恤。其余死事官员兵丁。俱著该将军查明咨部。照例恤赏。　　

○又谕、长龄奏、筹拨伊犁存贮粮石。由冰岭转运阿克苏一摺。此次徵调各路官兵、并余丁跟役、每月支领口粮。需粮二万余石。节经英惠奏明、乌噜木齐备贮粮三十万石。陆续运往支放。尽有赢余。惟口外车驼不敷。转输未能迅速。兹据该将军奏调伊犁仓存粮石。由冰岭转运。恳请酌分程站。加增工食料银。均系实在情形。著照所请、准其作为十九站。按照道路险易。分别用车用驼用夫。其雇用民车民驼。按石照例发价。酌拨伊犁官驼三千五百只。均交驼夫承领。重运回空。每日每驼给银三钱。如有疲乏倒毙。扣价赔补。雇用回夫二千名。每夫每站给工食银一钱。事竣照所奏章程核实报销。其伊犁磨面工价。并奖赏回夫。及咨拨银两。均照所议办理。并著鄂山、卢坤、英惠等查照。该部知道。　　

○又谕、据理藩院转奏、鄂尔多斯扎萨克贝子永咙多尔济、协理台吉张楚布多尔济、贡楚克多尔济、因闻逆回张格尔在喀什噶尔一带地方跳梁。呈恳输马一千匹。具见伊等诚悃。殊属可嘉。惟军营应需驼马。现已陆续拨办。足敷应用。若将此项马一千匹赏收。该蒙古等未免浮费。著理藩院转咨该鄂尔多斯扎萨克贝子永咙多尔济等、所输马一千匹。令其停止备办。用示朕轸念蒙古臣仆至意。　　

○谕军机大臣等、长龄奏、讯据活贼供出西四城失守官兵死事情形。览奏实堪愤惋。已明降谕旨加恩赐恤矣。该逆裔自占据西四城。虽据贼供、多用安集延回子管事。旧时伯克、惟博巴克迈玛特依斯二人。此外如阿布都拉等皆不管事。最信用者是爱萨一贼。检阅庆祥前奏。爱萨木萨兄弟二人。系霍罕逃臣。为张逆羽翼。此时该逆所用之安集延回子。焉知非安集延逃出之人。为逆裔所勾引。与爱萨相同。此时安集延是否助逆。总不必深究其来历。现在该逆裔终日向从逆伯克索要妇人。并纵容夥党婪索。其鼠窃情形。已可概见。阿布都拉等从逆之后。既不得信用。未必不无他志。该将军等前欲引为内应。正可藉此离间。其爱萨等现为张逆所信用。总须设法招致。或可令其羁縻逆裔。不致逃窜。俾得一鼓歼捦。此时既无布噜特在彼助逆。爱萨又系霍罕逃人。将来张逆势穷力蹙。必以安集延为逋逃薮。必当鼓励布噜特阻其去路。方不能越境远窜。该将军等当悉心妥筹。相机办理。武隆阿日内即可到彼。自已将该逆裔盘踞处所、及分出奇兵道路。侦探明确。一俟吉林、黑龙江、头起官兵到有千余。即当审察时势。克期进发。不可坐失事机。是为至要。至庆祥尸身现有埋葬处所。将来事定后。当舆送回京。俾正首邱。叶尔羌阿奇木伯克玉素普、曾献阿布都拉逆信。现在圈禁在彼。俟收复叶尔羌时。亦当查出升赏。以昭忠荩。再据奏转运存贮粮石。所雇回子二千名。饬令伊萨克选派能事伯克十名。分带管束一节。该阿奇木带兵得力。应令其著绩军前。其照料运粮事宜。祇当饬其选派能事伯克前往。足资管束。所有摉妇女幼孩一百三名口。著即分赏出力回子。断不得令满汉官兵私留一人也。附报发去密封一件。该将军参赞等密行拆阅。将此由六百里加紧谕令知之。　　

○大学士扬威将军长龄等奏、会商满汉官兵应支银两马乾。官兵跟役应得驼马折给银两。并酌定运送军需程站等四条。一请以到阿克苏之日起。无论征防马步守兵。每兵一名。月支盐菜银一两七钱五分。京营驻防满兵。每名连跟役照例月支盐菜银一两七钱五分。仍各日支口粮面一斤。一、官兵乘骑马匹。请照川楚军需之例。按官兵应得例马。每匹日支乾银五分。原营估支乾银。仍行扣缺造报。一、官兵跟役例得驼只驮马。官为应付。断难办理。即将原来驼只车辆。自行扣留。按照军需定例。折给银两。每驼一只。折马二匹。日给银一钱。自行雇办。一、例载口外以百里为一站。山路崎岖。临时酌减。总以四十里为率。此次军需自肃州出关起。由军台大路经过哈密、吐鲁番、喀喇沙尔、库车至阿克苏后、分路至乌什、喀什噶尔、叶尔羌、和阗。节节戈壁。断难日行百里。其军台大营。请以七十里为一站。南北旁道陡险山径。应请以四十里为一站。仍分别造册绘图。咨部立案下部速议。寻议、该将军所奏出征防堵官兵。一律给予盐粮。并官兵乘骑马匹。日给乾银五分。原营乾银。仍行扣缺造报。俱应如所请办理。其请将官兵原来驼只车辆扣留。并未将满汉官兵跟役各应得驼马若干。分晰声明应令查明确数。报部核议。又请将每站里数酌量减少。所引例文。前经臣部奏明。断难援引。未便准其照办。仍令将支销款项。酌定银数。会议章程具奏。以凭核办。从之。　　

○以礼部右侍郎裕恩、为国史馆清文总校官。　　

○以乌什屯田丰收。予员弁议叙。赏兵丁一月盐菜银。　　

○丁酉。以库伦办事大臣乐善。为正黄旗蒙古副都统。刑部右侍郎特登额、为正黄旗汉军副都统。　　

○戊戌。上以冬至祀天于圜丘。自是日始。斋戒三日。　　

○己亥。谕内阁、兵部议覆那彦成奏、请将驻防满洲闲散、仿照巡捕营之例。挑补绿营兵弁一摺。各省驻防闲散。无论满洲蒙古汉军。俱准其入绿营挑补马兵。洵可藉疏通而资造就。惟定例之始。必须酌予限制。著于该驻防同城、及附近营分。遇有马兵开革事故。与该营战守兵一体校阅技艺挑补。不得过本营十分之二。毋庸与通省兵额核计。至考拔弁缺。惟当以弓马劳绩为定。不必复行区别。其由旗咨送时。祇准将年壮闲散情愿赴挑者验送。不得有强派勒掯情弊。挑入绿营之后。所有训练约束。及升转降革各事宜。均由该管将弁照绿营章程。一体办理。如有滋事干涉地方者。亦照绿营例。交地方官惩办。如该驻防同城及附近标营分、马兵额缺较少。该闲散有愿挑战兵守兵者。亦准送挑。俱不得过十分之二。仍著驻防省分各该督抚、会同将军都统副都统妥议章程奏咨。以期经久。　　

○又谕、百春等奏、浙江各帮应交个儿钱。请由通济库动垫。并酌借江西各帮银两等语。浙江嘉兴等八帮、本年应交个儿钱。共银八千七十三两零。因盘坝苦累。无力措办。当由经纪等借垫。兹经纪等应完款项甚多。势难支持。著准其援照成案。先由通济库垫发。其江西各帮漕粮交竣。丁情拮据。不能完公。著准其照案减半。酌借银四千两。以纾丁力。所有垫借银两。著浙江江西各巡抚、漕运总督、于来年新运钱粮内。赶紧扣解归款。该部知道。　　

○乌噜木齐都统英惠奏、遵旨筹画鼓铸事宜。当即札饬各属在附近山场履躧。如有铜苗。即行招商认采。或解送伊犁。加卯鼓铸。或即由乌噜木齐设炉开铸。俟详覆到日。再行通盘筹画。报闻。　　

○调四川川北镇总兵官马玉麟、为建昌镇总兵官。建昌镇总兵官松青、为川北镇总兵官。　　

○户部议准、江苏巡抚陶澍疏报、靖江县新涨田三十三顷三十九亩有奇。照例升科。豁免新坍田六顷十七亩有奇额赋。从之。　　

○庚子。上诣南郊斋宫斋宿。　　

○辛丑。冬至祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○停次日朝贺。　　

○诣皇太后宫问安。　　

○署陕甘总督鄂山奏、奉到朱批。严禁奢靡。得旨、总要一秉大公。破除情面。如有不肖者。从严参办。惩一儆百。毋负谆谆诰诫之意。　　

○缓徵甘肃皋兰、河、金、安定、漳、平凉、武威、灵台、渭源、陇西、中卫、靖远、十二州县歉收地方新旧银粮草束。贷皋兰、渭源、伏羌、安定、西河、隆德、宁夏、宁朔、平罗、秦、礼、崇信、镇原、十三州县暨东乐县丞所属灾民口粮。　　

○展缓甘肃供应兵差之狄道、伏羌、通渭、岷、西和、会宁、宁远、洮州、固原、静宁、华亭、安化、合水、环、宁、山丹、永昌、古浪、平番、西宁、碾伯、大通、循化、秦、秦安、清水、礼、徽、泾、崇信、肃、高台、安西、敦煌、隆德、盐菜、张掖、抚彝、巴燕戎格、三十九厅州县暨沙泥州判、红水、庄浪、东乐县丞、西固州同所属节年未完额赋。　　

○壬寅。上诣寿康宫前殿行礼。后殿问皇太后安。　　

○谕军机大臣等、御史贺熙龄奏、湖南苗疆。自嘉庆初年戡定后。办理得宜。近日渐就废弛。胪陈九款。请饬该省督抚督令巡道实力整顿等语。湖南苗疆戡定以来。惟傅鼐前在辰沅永靖道任时。办理屯防训练储备教养一切事宜。俱称妥善。苗情极为安帖。近日苗民向化已久。该道员稍不称职。即不免有因循废弛之弊。若如该御史所奏。沿边碉卡。听其颓坏。给丁田亩。书吏受贿舞弊。修理屯田工本。款目虽存。兴修不实。道标练勇。杂作匠役挑补。丁弁书吏。勒索贿求。差役人等擅入苗寨滋扰。书院义馆。几同虚设。及苗人违禁祭鬼。或互相讦控勒赎各款。实于边防大有关系。著该督抚等严饬新任辰沅永靖道翟声焕、将抚绥控制一切事宜。务照旧定章程。实力整顿。无任日久废弛。渐滋弊端。以期保卫民生。永安边徼。该御史摺、著钞寄阅看。将此谕令知之。　　

○又谕、琦善等奏、堰盱掣塌石工。间段凑长三千余丈。业经抢护平稳。现仍严密防范。分别宣洩一摺。本年湖水盛涨。虽异往昔。然已节交冬令。又于启放仁礼两河后。复启智坝宣洩。何以消水仍不甚畅。自系湖底淤垫日高。未必尽由于淮水来源之旺盛。现在甫遇西北风暴。即将新修石工塌至三千余丈之多。旧工不过百余丈。可见新工全不足恃。原估原修工员。丧心昧良。于斯可见。刻因工程紧要。所用钱粮。先由河库垫发。惟此次垫发若干。内有著落各工员赔修、应行追缴者若干。该督等当详查确估。分晰奏明。严限著追。不得稍滋延宕。其塌卸工段。现虽仓猝抢护。必须一律修补完整。无得仍前草率。一遇风浪冲击。又形掣塌时值严冬。风信靡常。该督等仍当督饬所属、加意保护防范。勿致再有疏虞为要。又据另片奏、减坝以下挑工。分段赶办。年内外即可蒇事。前议估抽引渠。绕至拦黄坝以下。引清刷涤。先经饬令道将督率厅营勘估。俟正河挑竣之后办理等语。此次挑工。原期去黄河中段之梗阻。若但凭人力。而无清水大加冲刷。将来挽复正河之后。一经黄水灌注。势必又形淤垫。该督等既经委员将引清之路、先行勘估。自当于正河挑工完竣。相机赶为办理。总期清水实能刷黄。黄水畅注归海。运道河防。两有裨益。方为不负委任。将此由四百里谕令知之。　　

○又谕、鄂山等奏、各路官兵齐集阿克苏、约有五万余人。每日需粮五百余石。由乌噜木齐转运。每站需驼五百余只。以三十二站核计。共需驼一万六七千只。乌噜木齐本有驼六七千只。祗需协济驼一万二三千只。今调拨雇买之驼。已有二万六千五百余只。除拨解乌噜木齐外。尚有多余杨遇春所奏购办双套铁脚车四千辆。现已购得九百余辆。足敷应用。所需粮石。既由乌噜木齐转运。不必再由内地协济。饬令前任臬司方载豫、驰赴乌噜木齐。帮同英惠妥办。并据另奏、接准长龄咨称、伊犁拨运粮石。先经筹拨银二十万两。并口袋三万条。解往应用各等语。乌噜木齐存粮充足。运往阿克苏。调拨内地驼只。前经赏收阿拉善王进驼一千只。伦布多尔济并蒙古汗王公等进驼三千二百只。乌里雅苏台、孳生官驼内调拨八百只。徐炘筹驼四千只。福绵购解驼五千二百只。因为数已多。谕令福绵将未解驼八百只。如未经购买。即行停止。兹据鄂山等奏、于甘省雇买驼一万二千五百四十只。通计已有二万六千五百余只。除拨解乌噜木齐一万二三千只。余驼一万数千只。著俟供应各兵差过竣后。分拨关外之安西、哈密、吐鲁番及喀喇沙尔、库车、各台站。专供内地解往大营兵饷军火器械、滚运驮载之需。其购备双套铁脚车九百余辆。送至肃州。供载出口官兵之用。所有陕甘两省未买未雇驼只。并未经购办之铁脚车。业经该署督等通饬停止。著即停其购办。此时乌噜木齐驼只甚为宽裕。所拨粮石。转输自可迅速。前据长龄奏请拨运伊犁粮石。当经降旨准行。两处运送粮石。源源接济。兵糈益增充裕。自无庸再由内地分运。以节糜费。至乌噜木齐所需运脚等项。该署督等先后拨解银一百二十万两。嗣后体察情形。如需接济。随时拨解应用。至所请派方载豫驰赴乌噜木齐。该员曾在军营经理粮饷。著即行驰往。责成帮同英惠办理供支事宜。毋得迟误。亦不可稍有冒滥。该署督等密行札知方载豫、与英惠熟筹妥办。固应和衷商搉。期于公事有裨。如有意见不同之处。或方载豫别有所见。该员曾任臬司。本有奏事之责。令其密行呈明该署督等转奏。候旨办理。将此由五百里谕令知之。　　

○署陕甘总督鄂山奏、筹拨银二十万两。备伊犁转运粮石。报闻。　　

○又奏请留甘肃按察使源溥驻肃州帮办局务。允之。　　

○赏八旗兵丁一月钱粮。　　

○癸卯。谕内阁、苏成额奏、知县互相禀讦。请分别解任扣留严审一摺。广西前署迁江县知县陈昌绳、与接署知县郭道生、因交代不清。互相禀讦。据陈昌绳禀称。仓库各项。逐一交清。惟前两任交代并未移交。无凭核算。难保非本任实有亏缺。籍词诿卸至接署知县郭道生、既经查出陈昌绳短交银三千一百二十两零。应即据实禀揭。听候参办。何以屡次拦阻抢取银物。恐另有起衅别情。必应彻底根究。陈昌绳著暂扣留。并将郭道生先行解任。交该抚提同案内人证。秉公严讯。如陈昌绳及各前任实有亏缺。郭道生实系抢取财物。即行据实严参。毋许稍有含混。寻奏、讯明陈昌绳所禀各情。均属有因。惟前任亏短。并不会同后任核算。辄谓与已无涉。遽行回省。殊属不合。郭道生于陈昌绳坚欲起程。并不禀省札调。乃令丁役屡次拦阻。将其家丁衣箱截留。尤属错谬。请交部分别议处。从之。　　

○又谕、据蕴端多尔济等转奏库伦哲布尊丹巴呼图克图率领诺们汗喇嘛等、呈恳输驼一千只。马一千匹请旨一摺。哲布尊丹巴呼图克图等、因闻逆回张格尔在喀什噶尔一带地方跳梁。呈恳输驼一千只。马一千匹。具见伊等诚悃。朕深嘉悦。惟军营应需驼马。现已充裕备办。足敷应用。该呼图克图等弟子甚众。而蒙古生计。全赖牲畜。若将此项驼马赏收。朕心深为不忍。业据长龄等奏称官兵甫至。已将逆回三千余人剿戮等语。看此情形。平定喀什噶尔等城。尚属甚易。著蕴端多尔济传谕哲布尊丹巴呼图克图等、将所输驼马。令其停止备办。仍著加恩赏给哲布尊丹巴呼图克图黄哈达一幅。俟发到时。著蕴端多尔济转行赏交。并将朕优待呼图克图等、以及官兵战胜之处。俾令呼图克图欣悦知之。　　

○又谕、据蕴端多尔济等奏称、喀尔喀土谢图汗车臣汗两部落之汗贝勒公呈请输驼二千只。马二千匹。蕴端多尔济并自请输马一百匹。驼五十只。派令伊子多尔济帕拉木等、照料解到军营。恳在侍卫差使上效力请旨等语。土谢图汗卫多布多尔济、车臣汗阿尔塔什达。贝勒那木济勒多尔济、公索诺木旺楚克、奏请共输驼二千只。马二千匹。蕴端多尔济复输马一百匹。驼五十只。具见伊等诚悃。殊属可嘉。惟军营应需驼马。现已备拨。足敷应用。且库伦距回疆较远。若将此项驼马赏收。解送乌噜木齐。该王公等未免浮费。著蕴端多尔济传谕土谢图汗卫多布多尔济等所输驼马。及蕴端多尔济所输驼马。俱著停其备办。用示朕轸念蒙古臣仆至意。至蕴端多尔济恳请令伊二子前赴军营。在侍卫差使上效力等语。尢为可嘉。惟现在军营所派大臣侍卫甚多。无庸再派。蕴端多尔济之子多尔济帕拉木、多尔济旺楚克、俱著不必遣往军营。　　

○谕军机大臣等、张青选奏、两淮积重情形。设法办理一摺。所奏殊未明晰。两淮奏销。向以一年为限。自甲申展限后。未完者尚有几纲。盐行六省。引地最广。全纲之引。共有若干。并带戊之引、淮北融引、及此外贱引套压、共有若干。淮南北未完盐课、尚有若干万两。所奏岸销未畅。总由缉私不力。第官私固应缉拏。而商人夹带私盐。亦不可不严行饬禁。现在汉岸售盐。准复整轮旧规。是否盐价不至增昂。实能畅销无滞。至所奏淮北积疲已久。商本亏折。计乙酉以前积引尚有五十余万。丙戌则片引未运。引积课悬。全局皆困。该盐政请归并现在尚能办运之商。并仿照从前借马之案。一律借给。所奏底马。是否即系成本。从前借马成案。起于何年。所请予限六个月完缴。辘轳借给。是否于淮北商人实有裨益。从前借马未完之项。尚有若干。应如何分纲带缴。该督等接奉此旨。即会商妥协。逐款分晰据实具奏。俟奏到时再降谕旨。将此谕知琦善、并传谕张青选知之。　　

○都察院奏、已革江西吉水县知县周植、以知府承审回护等情具控请旨。得旨、此案已革知县周植、禀讦、前任知县胡世镛等、亏短仓库等情。前据该抚声称周植于接收交代时并不禀讦。迨查明后复任意狡执。咎有应得。业经革职。应毋庸议。经刑部照议奏覆。兹该革员复遣抱告以前情呈诉。并将承审知府回护情形、列款具控。著交琦善秉公严审。毋稍偏徇。按律定拟具奏。寻奏、原谳各案。并无不实。知府赵璠等、亦无回护情事。周植照不应轻律笞四十。照例纳赎。下部议、从之。　　
</div>
    <div class="pagination">
<a href="清实录道光朝实录_page205.html">上一页</a><span>...</span><a href="清实录道光朝实录_page201.html">201</a><a href="清实录道光朝实录_page202.html">202</a><a href="清实录道光朝实录_page203.html">203</a><a href="清实录道光朝实录_page204.html">204</a><a href="清实录道光朝实录_page205.html">205</a><span class="current-page">206</span><a href="清实录道光朝实录_page207.html">207</a><a href="清实录道光朝实录_page208.html">208</a><a href="清实录道光朝实录_page209.html">209</a><a href="清实录道光朝实录_page210.html">210</a><a href="清实录道光朝实录_page211.html">211</a><span>...</span><a href="清实录道光朝实录_page207.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
