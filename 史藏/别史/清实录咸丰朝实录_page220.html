<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 220 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 220 页/共 502 页</h1>
    <div class="content">
○以户部右侍郎翁心存、为兵部尚书。调礼部左侍郎许乃普、为户部右侍郎。兼管钱法堂事务。转礼部右侍郎陶梁、为左侍郎。仍兼署吏部左侍郎。以通政使司通政使李道生、为礼部右侍郎。　　

○命正蓝旗蒙古副都统景寿、带领侍卫十员。往奠故兵部尚书魏元烺茶酒。予祭葬。谥勤恪。赏其子户部员外郎亨埰郎中。孙刑部学习主事锡纶、候补主事。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百四十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。冬十月。丙申朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝德皇后殡宫。　　

○遣官祭端慧皇太子园寝。　　

○诣寿康宫、问皇贵太妃安。　　

○颁咸丰五年时宪书。　　

○丁酉。谕内阁、吏部奏、遵议效力革员、请仍准署缺一摺。前据福济奏称、安徽已革署凤阳县知县黄元吉缉捕勤能。剿灭土匪。著有成效。请仍准署缺等语。当交吏部议奏。兹据该部奏称、革职人员委署地方。本属违例。惟皖省甫遭兵燹。非寻常省分可比。自应从权办理。黄元吉著照部议。准其署理定远县知县。嗣后如再有贻误。除将该员严惩外。并将该抚议处。其现署安庆府知府牛镇、太平府知府李三捷。怀甯县知县冯元霔巢县知县邵启元当涂县知县王乃晋蒙城县知县刘瀚阶均照黄元吉一体办理。　　

○又谕、前因载岱奏参德州防御松阿达于城守尉瑞成到任时出言顶撞并有公务废弛等情。当交崇恩查讯具奏兹据该抚奏称讯明松阿达尚无废弛公事。及抗违不逊情状惟挑补丁余粮缺迹涉偏徇。又于误班兵丁辄为代求从轻发落。实属不合该抚仅请议处不足示惩。松阿达著即革职德州城守尉瑞成晓谕属员。出言不慎。致启争辩亦有不合著交部议处。　　

○参赞大臣僧格林沁等奏、逆匪驾船奔扑经官兵击退毙贼多名得旨。该逆穷蹙情形。并未甚著正可乘此机会迅速进攻。　　

○山东巡抚崇恩奏请将升任四川建昌镇总兵官武隆额暂留山东剿贼。允之。　　

○戊戌上御懋勤殿句到四川情实罪犯停决斩犯十五人绞犯一人余六十人予句。　　

○谕内阁、刑部奏遵议越狱重犯罪名一摺此案伯都讷民人聂田详在齐齐哈尔城狱内脱逃虽系听从斩犯呢玛越狱但该犯原犯白昼抢夺赃重加等重案复敢越狱脱逃实属藐法已极该地方现当严惩匪徒之时自应从重办理该部拟以绞监候秋审时入于缓决尚属情浮于法聂田详、著即行处绞。　　

○谕军机大臣等前据罗绕典等奏桐梓逆匪分陷仁怀。窜近遵义提督赵万春驰往督剿庄霨远亦即亲赴军营。商同剿办计黔省陆续调兵、已七千六百余名本日据罗绕典奏称复由滇省近黔之镇雄东川各协营、共调兵八百名。委副将白人鹏与盐道王成璐。同往遵义相机剿办。该督又派兵一千二百名为后队以备亲往等语贵州贼匪初起均系蚁附乌合大兵齐集。定可尽数歼除据奏遵义之乾田坝螺蛳堰丰乐桥等处连获胜仗况加以续调滇兵数将满万足敷剿办蒋霨远已有出省之议著即将此股贼匪责成该抚与赵万春等迅速殄灭云南省垣紧要且距黔窎远。罗绕典即著无庸前往现在东川广南甫经绥靖。更宜持以镇定该督惟当严催王成璐、白人鹏迅速启程并将派定之后队兵一千二百名。交该副将等带领听候蒋霨远赵万春调遣若谓区区小丑本省不能剿办动须总督亲往则该抚等身任地方所司何事贻误之罪责有所归谅蒋霨远等不敢迟延干咎也。将此由六百里各谕令知之。　　

○己亥上诣雍和宫、行礼关帝庙、拈香。　　

○广西提督惠庆奏、攻剿大墟股匪获胜情形得旨、近省匪聚实多汝亦难株守省垣随时斟酌缓急出省督率剿办。　　

○庚子。谕内阁户部奏、请饬应赔关税各员、按限缴钱宽免成数一摺户部现办捐铜事宜。系出自官生捐备。尚可准其以钱钞减成搭交至应赔关税皆系各该员等亏欠帑项且所欠之数。本系实银。岂能援照办理内务府承办工程虽有欠员认修。宽免成数之案。亦皆出自特恩。并非著有成例。若如该部所奏、各欠员等既得以折算减交又得邀恩宽免。是徒为欠员开侥幸之门。于课帑转形短绌。该部既为速催赔项起见。著即予限三个月。在京以奉旨之日为始。在外以接到部文之日为始。饬令应赔关税各员。一体完缴实银。解交户部。限满完缴若干。再由该部奏闻。请旨。概不得混入捐铜章程。致滋冒滥其逾限不交各员。仍著遵照旧章办理。　　

○又谕、罗绕典等奏、进剿桐梓逆匪连获胜仗一摺。贵州桐梓县匪徒杨＜氵凤＞等攻破县城。复敢分踞遵义府城外之雷台山等处。经官军分路进剿。驰抵螺蛳堰地方。突出贼匪二千余人。分股来扑。提督赵万春等、督饬兵勇分头迎击。毙伪元帅富姓。并毙贼匪二百余名贼势溃败。并据报、贼匪分扑遵义府城经副将彭长春等、悉心堵御轰毙贼匪三百余人其分踞南门关之贼二千余人。复经游击乌尔滚珠等、击毙数百名贼即溃散复探知黄泥堡地方屯贼五六千人。赵万春督饬各营兵弁。前往迎击。杀贼二三百名。生捦十数名夺获旗帜炮械无算该匪杨＜氵凤＞等连陷二县复扑遵义府城。势甚凶狡此次攻剿屡获胜仗。尚属得手。著蒋霨远、赵万春等迅即督饬将弁务将此股匪徒。悉数歼除。勿留余孽以靖地方。　　

○谕军机大臣等、陈启迈奏义武兵勇剿贼、与长甯等处追捕粤匪并调拨兵饷援剿韶州各摺片前据骆秉章奏广东攻扑韶州之贼约二万余人。屯踞北路乐昌仁化均被贼占该处与南雄接壤既据该州禀请由江西调兵应援经该府饬道筹借饷银先后派拨练勇前往援剿将窜扰马子凹周由江口各处匪徒、击斩获胜直抵始兴县城该匪退回韶郡自宜乘胜进剿。与湖南援粤之兵。联络声势合力夹攻迅将韶州贼匪兜截。歼除庶韶关以北。道路肃清则信丰安远定南等处。自不致更虞滋扰所有应需口粮如关库实在无可那借即准其酌提地丁银两应用。但须严饬该道府督催带勇之员迅速剿办毋滋滥费。惟曾国藩与塔齐布等、分兵三路直捣下游计黄州以下贼匪。势必窜入江境。武甯虽已解围其邻楚水陆各境深防溃匪奔突。且据该抚片奏、星子县属神灵湖地方、迎剿匪船余匪逃窜出湖。尤恐楚匪大股冲入陆路则句结义武余党经由修河水路则径达九江湖口。皆可入湖一经蚁聚势更不可收拾。该省兵力本单若处处分防愈嫌支绌惟有豫筹迎击。将义武各处严密布置后即令恽光宸督率吴锡光赶紧带同兵勇驰往九江调集炮船一面由水路会合楚北之师沿江剿捕。一面督催陆兵环攻九江郡城迅图克复时时与曾国藩等知会筹商。万勿株待楚军。转致迟误。至吴锡光、现已加恩给予顶带。如再能出力准该抚据实保奏傥始勤终怠或有贻误重情。即著该抚遵照前降谕旨办理将此由六百里加紧谕令知之。　　

○又谕、罗绕典等奏、八月二十八等日官军进剿桐梓一带匪徒连获胜仗剿办尚属得手惟此股逆匪。现仍盘踞遵义之南门关郡城尚未解围。虽经官军击毙贼匪不少而援兵不能即到。著该抚严饬彭长春等。激励将弁。竭力堵剿。将此次乌合之众迅筹扑灭至黄泥堡地方屯贼五六千人。业经官兵迎击获胜。而贼匪分窜山箐藏匿更恐其潜窜他处阻遏要路著蒋霨远赵万春分饬各路官兵堵截要隘乘胜进攻或兜剿或分击总期将奔窜逆匪悉数扫除净尽迅解遵义郡城之围并将仁怀桐梓次第克复不准稍事迁延致干重咎。其毗连遵义之黔西等处即责成贵西道福连扼要堵御仍著罗绕典即饬赴黔之兵。克期启行毋稍迟误将此由六百里各谕令知之。　　

○以剿办江西义甯武甯贼匪获胜。赏都司马占魁、花翎。余升叙有差。　　

○辛丑。上诣奉先殿、寿皇殿、行礼。　　

○谕内阁、前因侍郎王茂荫奏、官员兵丁打仗受伤、应给粮俸例文互异。当降旨交兵部议奏兹据该部酌议奏请分晰给俸。并明定例文。以防冒滥各等语。嗣后除受伤不及三处尚未残废仍不准给俸外如伤虽一处。而实系残废者。著各路统兵大臣、及各旗营大臣、并各省督抚、确切查明。取具册结送部。该部即援照受伤三处可否给予半俸之例奏明请旨。　　

○谕军机大臣等、胜保奏、步队官兵。不敷攻剿。请将前留连镇交桂龄统带之兵。来营调遣等语。现在高唐围剿。万分吃紧。自应厚集兵力迅图蒇事著僧格林沁、即饬桂龄统领原带官兵一千余名速赴胜保军营听候调遣或酌量分拨官兵以资攻剿。署直隶提督张殿元前带官兵二千余名在吴桥防堵。嗣经僧格林沁、调赴天津。此时夷船业经回驶。张殿元自可无庸驻津著僧格林沁迅速将该署提督所带官兵仍调回连镇。藉资协剿僧格林沁自十月初二日奏到接仗情形后迄今数日未据续报朕心实深焦灼。现当天寒水冻。所筑濠堤恐不足恃尤当赶紧进攻严防窜路近日如何设法攻剿之处即著速行驰奏将此由六百里加紧谕知僧格林沁并谕西淩阿知之。　　

○又谕、胜保等奏连日加紧攻剿情形并绘图呈览一摺、前据胜保奏称、高塘东隅城垣轰开数丈为贼并力专注之处我兵进攻之路。亦惟此处较为得手。当谕令该大臣于东南西南正西三门同时进攻原以逆匪□嵎抗拒。必须四面环攻。使该逆应接不暇庶可克复坚城乃本日据奏二十四日亲督兵勇攻其西南。复因地势平衍贼匪穵濠列栅不能再进。欲开穵地道又谓距城太远恐有意外挫衄仍在东北面进攻。该大臣攻剿高唐业经数月。自应胸有成算乃自谓移攻西南或可得手旋又在东北面进攻游移两可。毫无定见。即以进攻东北而论。亦止用炮轰击而已。所称穵透贼濠。再行筹办。试思数月以来。所筹办者。皆毫无成效。不过每阅数日。敷衍入奏。以为搪塞地步似此庸懦无能殊堪痛恨。贼匪在高唐城内出入自由并无阻隔其掳掠米粮招集党与为势所必至我兵旷日持久师老力疲。而贼势未衰剿办何能蒇事该大臣不思断其接济并力进攻。惟以贼不出战。诡诈百出饬词入告贻误之罪岂能屡邀宽典至所绘濠堑图于道路远近形势难易。并未明晰。该大臣在高唐已屡次进呈图说。究于攻剿情形。略无裨益即此一端其不能事事务实有意粉饰已可概见原图掷还胜保接奉此旨后若再不知奋勉朕惟执法从事决不宽贷将此由六百里加紧谕知胜保并谕德勒克色楞、善禄崇恩知之。　　

○两江总督怡良等奏试用县丞何焕绪于咸丰二年十月委署昆山县县丞日久未报到任。彼时各该上司因军务冗杂未及查参现查并无下落其为闻警逃避无疑。应请革职拏问得旨何曾因事冗未及查参大吏亦先期出城避匿复何颜再查属吏此等处皆应从实岂谓朕不知耶。　　

○以故杜尔伯特扎萨克汗三都克多尔济子犁扎勒拉布坦希哩朱特袭爵。　　

○予山东阵亡前锋参领博勒恭武副护军参领倭什洪额、守备张秉锐、千总王遇亨祭葬世职。　　

○修广东海口龙门各营水师战船从总督叶名琛请也。　　

○壬寅以河南绅士办理团练出力赏已革布政使王庭兰四品卿衔。余下部议叙。　　

○癸卯谕内阁定例地方文武员弁失察习教传徒敛钱聚众重案。处分綦严原以无业莠民所在多有查拏不力。每至酿成巨患是以严定科条使地方官自顾考成随时觉察该管文武、果能认真查办。消患未萌。何至自蹈愆尤乃近来地方官、往往规避处分因循讳饰。其有举发惩办者。该上司或又以遇事张皇转加申饬。遂致相率弥缝。逆匪得肆其猖獗推原酿乱之由。实堪痛恨。当此军务未竣。各省匪徒潜伏尚复不少。若地方官恐干吏议。仍存避就之心。何以除奸慝而安良善著通谕各省督抚嗣后遇有匪徒潜匿及奸细句结重案无论被人呈告。或被邻境查拏本地方官审有确据即行申详严办者。准将应得处分。奏请免议。其本地方官自行访拏首要逆匪。及通贼奸细。实有劳绩可称者。并准其酌量鼓励。倘事前既不能查察事发到官又复畏难徇隐即立予革职。治以应得之罪。决不宽贷各该督抚务宜严加督率。惩劝兼施痛改从前因循讳饰之锢习。以期尽绝奸萌勿□朕谆谆诰诫之至意。将此通谕知之。　　

○谕军机大臣等、文煜奏、试铸大钱以济军饷一摺。现在江北军营。需饷甚急。该藩司所请、试铸当百以下三项大钱。以存铜捐铜为本借厘捐之赀为炉工器具之用。即著照议赶紧开炉鼓铸。其分两式样。均照杨以增前奏一律办理。总期便民济饷。两有裨益其如何设法通行分成搭放之处。俟办有成效。随时奏闻另片奏粮员出力等语。著准其择尤酌保数员毋许冒滥。　　

○江苏布政使雷以諴等奏、访获通贼馈献人犯王幅等、讯有端倪得旨览奏供情已悉。著交文煜归案严讯。　　

○以剿捕江西崇仁县会匪出力予同知张赋林等升叙有差。　　

○予江西阵亡知府刘炽昌、都司海通、宋光玉守备吴金鳌、把总邓资扬从九品成鹤立祭葬世职。举人余瓒馨等、赏恤如例。　　

○甲辰上御懋勤殿句到福建奉天情实罪犯。停决奉天斩犯二人。绞犯一人余三十九人予句。　　

○谕内阁、僧格林沁等奏逆匪出巢奔扑官兵、连获胜仗一摺。逆匪于上月二十七日。由水路奔扑。经我兵击退。二十九日夜间河西连镇出贼多名。经瑞麟督兵轰击。并僧格林沁、伊勒东阿并力齐攻该逆三面受敌力不能支纷纷奔窜踏动地雷。毙贼无数。本月初五日。东西连镇复出贼千余名分两岸向南窜扑。经桂龄、督率官兵。开放枪炮。贼匪纷纷倒地。余众诈作乞降。我军乃奋力攻击。贼始败退回巢。至夜间复分两股出巢。被僧格林沁、开放大炮登时击退。其向正南扑扰之贼。复被玉明、桂龄、萨炳阿枪炮环攻。未能窜出。间有零匪凫水渡河悉经击毙并夺获刀矛多件。该逆叠次窜扑均被官兵击败。毙匪无算。贼势实已穷蹙。著僧格林沁等、迅速进攻。悉数歼除。毋留余孽。其防守不力之委参领武宽、著即革职发往新疆充当苦差以示惩儆。　　

○又谕、向荣奏、追剿窜出贼匪并镇江连日获胜情形一摺。此次逆匪分党应接镇江之贼。经大兵追捕全数剿除。镇江及金山之贼。又经官军痛剿连胜是两城贼匪不能互相救援。计穷思窜正当严密围剿。迅图攻克。该大臣、即统领各军。力筹收复金陵责令余万清、克复镇江。毋再迁延。致令窜逸。余万清、本系戴罪效力之员。自到镇江督兵以来。尚知愧奋。所有原定罪名。著加恩宽免。以观后效。兵丁张得禄著以把总拔补所有在事文武员弁兵勇、著该大臣择其尤为出力者。据实保奏。候朕施恩。　　

○又谕曾国藩塔齐布奏、陆军克复兴国大冶两城、水师进攻蕲州、大获胜仗一摺楚省官军于收复武汉诸城以后。由曾国藩等、统带全师分三路东下先攻南岸兴国贼巢。罗泽南等、于九月二十日。驰抵该州境内。即截断大冶贼匪归路。使不得合而为一。该逆纠众来扑。我师分头迎击。四面围攻立斩贼先锋数人。贼即奔溃追杀十余里共毙贼三四百名生捦五十三名、次日罗泽南等、督队直抵州城。城外盘踞之贼。悉数狂窜官军即由南门入城摉获伪知州胡万智一名凌迟枭示。复摉捕余匪多名。立予正法。其大冶之贼。经塔齐布、督领阿达春、王国才等、分兵设伏进剿。于该县五里牌地方。击杀多贼该逆仍抵死抗拒塔齐布、怒马冲阵。登时捦斩逆首群贼纷纷溃窜。我兵乘胜施放火箭火弹立毁贼营二座败匪拌死复来。另有伏贼突起塔齐布令亲军数人。向前刺取。四路短兵相接贼势大溃尸横遍野。我兵由北关追出南关。分路扼剿。毙贼一千余名。夺获器械千余件。余贼争桥过河桥断坠死者、约百余名。落水溺毙又千余名。生捦一百三十四名。概予凌迟以洩民愤。各营水师。分劄蕲州上游。杨载福等、探知该州贼党意欲伺隙来扑。即督同秦国禄等、分带长龙、三板、各船。自蒜花＜土燎＞、出队迎战该逆先行开出百余船放炮迎拒。我军夺勇轰击逆船势不能支。尽行下窜我战船、一半追赴下游。一半攻击未开之贼船。自午至酉酣战数时。将六十余号船只。概行烧尽。毙逆不可数计此次陆军分途进剿。同日克复两城。水师亦大获胜仗。即著曾国藩塔齐布乘势激励各路兵勇。沿江夹击。以次歼除余党迅靖妖氛所有在事出力员弁兵勇并著准其择尤保奏。候朕施恩。　　

○谕军机大臣等绵森奏查勘各山应换黄土、栽种树株一摺。昌西陵后宝山、两砂山及对宫门南案山等处值本年栽种松树之期。既据绵森查勘所穵树窝。均系砂石自应换土筑实以资壮茂估需银两准其动支广恩库并由地租项下垫发。及按成搭放宝钞。敬谨妥办。务须填土充足将砂石刨穵净尽以期树木蕃盛。至慕陵后宝山各处。栽种树株。总未畅茂恐砂石未净。土性不佳。风水所关亟应设法筹画。著绵森、敬谨查看。应如何刨穵砂石换培黄土勤加浇灌俾根深叶茂为经久之计著详细勘明并筹办法、迅速具奏。将此谕令知之。　　

○又谕、僧格林沁奏、连日获胜各等语。逆贼占踞连镇。数月之久。叠经严旨催剿总未悉力进攻此次僧格林沁奏报、虽据称连获胜仗。仍系待贼奔扑出巢。始行轰击。我兵并未离营一步实所不解。该逆米粮断绝前据僧格林沁、言之凿凿。兹阅所称扑扰情形岂逆贼饥饿之余。尚然如此凶横。岂非该大臣等为人所愚。遽以入告耶。此时河水冻合所筑濠堤。断不足恃且以困为剿总须饷糈充足。方为可恃。现在我军既有冻馁之虞。若再不速筹剿灭。是贼未困而我军先困何时始能蒇事。事势至此。断难再缓著僧格林沁等迅速设法。四面并力进攻万不准再延时日。若复以损折官兵于事无济等语。巧为搪塞。是该大臣等有意迁延听贼他窜贻误之罪岂能屡宥。倘各路带兵大员。不知奋勉即著该大臣、严参治罪。至前谕饬令桂龄带兵赴胜保军营候调并令张殿元、仍回连镇当已遵办。仍著将该提镇启程、及到营日期。随时驰奏。将此由六百里加紧谕知僧格林沁并谕西凌阿知之。　　

○又谕、据僧格林沁等奏、攻剿连镇贼匪、叠获胜仗、亟须筹饷接济一摺。现在连镇地方草豆价甚昂贵各营驼马渐有羸瘦。需饷甚急。虽经僧格林沁设法劝捐并河南陆续报解饷银惟用项较繁尚虞匮乏必须赶紧宽筹。以资接济。著桂良迅即妥筹不论何款项下。宽为豫备咨明该参赞、听候提拨。毋误要需。将此由六百里加紧谕令知之。　　

○又谕、向荣奏、金陵逆匪分援镇贼当经追剿扑灭净尽等情一摺。据奏获到奸细及逃出难民佥供该逆有内窜之谣并据余万清购获伪职唐省三一名供有杨逆函约镇江逆匪吴如孝、并瓜州金山贼党、内扑苏常之语。此股金陵分出之匪经官兵即时追杀悉数埽除。不得如期与镇江之匪会合。但该逆窥伺苏常。蓄谋已久虽已大加惩创并余万清、复将镇城与金山木篺之贼。连日攻击。均获大胜。该逆穷极思窜更属可虞。现在江路阻截故该逆自金陵观音门窜出先抵龙潭。与句容密迩。可以径达常州。镇江复与常州接壤。向荣固当乘胜并力攻取金陵。仍当严绝该逆分窜之路。所有赶赴句容防截之游兵。是否足敷堵御。不可以此次窜匪剿除殆尽。不虑该逆故智复萌也。怡良近驻常州。尤应设法严防该郡所练之勇。足恃与否。界连镇江之处。如何扼守剿贼重任虽专责之向荣。而该督职守封圻。尤不可令奔溃之余匪突入无事之境致遭蹂躏况上海匪徒尚未埽除。深虑该逆暗遣奸匪。潜与句结更肆猖獗。苏杭财赋重地。尤不得稍滋惊扰著向荣一面督兵克期收复金陵。一面与怡良力筹大局。设法堵截。俾该逆无可旁窜毋稍大意。余万清、现已加恩免其前罪仍著该大臣、责令迅速图功。傥不能将镇江赶紧克复甚至老师糜饷。贻误事机即著从严参奏将此由六百里加紧各谕令知之。　　

○又谕、曾国藩等奏、水陆剿贼一摺。并片奏、筹攻铁锁情形此次连克兴国大冶两城南岸贼巢已破。而蕲州贼势尚众水师既经攻剿得手何以桂明等陆路一军。未能赶到。该提督所统兵勇较南岸能否得力。前已有旨查询。且南军攻偪紧急。则该逆必伺隙北窜。亦经朕早虑及此。今览所奏各情。适与朕前旨相符。曾国藩、经朕畀以剿贼重任。事权不可不专。自桂明以下、文武各员。均归节制。傥有不遵调遣。或迁延畏葸、贻误事机者。即著该侍郎、专衔参奏。以肃戎行。该逆现于田家镇、筑城穵濠。并于蕲州城外、筑垒安炮。显系欲图久踞。此时进剿之计。自属北重于南。该侍郎等拟令南军渡江会剿。并筹攻田镇对岸之半壁山。设法毁贼铁锁。即著相机速办。仍严檄催提北路官兵协同围剿。一俟蕲州收复。应如何分兵南下。直捣九江安庆。并著随时体察情形。统筹办理。以副委任。将此由六百里加紧谕令知之。　　

○又谕、前据袁甲三、条陈淮北盐务。并参奏署运司郭沛霖、运判许惇诗、串通捏详朦怂总督等语。当交户部查议。兹据覆奏、请将开纲徵课、及筹补减免悬引事宜。责成怡良办理。疏通销路。责成袁甲三办理。本年淮北启徵。距造报之期。仅余四月。开纲已形迟滞。若再不赶紧督徵必至课项日绌且减免悬引、数至三十一万余两之多亦应迅筹归补断不能藉口商疲销滞。束手无策怡良前奏开纲章程摺内有引地阻长。傥未能销竣。仍当随时察看之语办理似尚无把握。该督总辖鹾务。责无旁贷著即严督属员认真妥办。毋得任令劣员蒙混委卸。至运判许惇诗、署运司郭沛霖、如果无营私舞弊情事何以于袁甲三批驳各条。并不据实禀陈辄向怡良处捏详蒙怂袁甲三所参该员等串通奸商。以废票运无课之盐。及未报开纲暗收新课。并不接济军饷。辄称动用无存。淮北每纲外办杂费二十余万两均被侵渔且郭沛霖初到时本欲揭参。因许惇诗拜认师生。遂致通同一气似此种种骫法实为盐务之蠹。怡良到任后、总在苏常一带驻劄、或因未曾亲历。误听其言亦无所用其回护著即拣派公正廉干司道大员驰往淮北逐一严切根究。据实参奏。不准稍有徇隐。其委员不得擅提课银一节。著即照部议办理户部摺著钞给阅看将此由四百里谕令知之。　　

</div>
    <div class="pagination">
<a href="清实录咸丰朝实录_page219.html">上一页</a><span>...</span><a href="清实录咸丰朝实录_page215.html">215</a><a href="清实录咸丰朝实录_page216.html">216</a><a href="清实录咸丰朝实录_page217.html">217</a><a href="清实录咸丰朝实录_page218.html">218</a><a href="清实录咸丰朝实录_page219.html">219</a><span class="current-page">220</span><a href="清实录咸丰朝实录_page221.html">221</a><a href="清实录咸丰朝实录_page222.html">222</a><a href="清实录咸丰朝实录_page223.html">223</a><a href="清实录咸丰朝实录_page224.html">224</a><a href="清实录咸丰朝实录_page225.html">225</a><span>...</span><a href="清实录咸丰朝实录_page221.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
