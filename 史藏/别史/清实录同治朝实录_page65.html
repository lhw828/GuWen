<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 65 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 65 页/共 505 页</h1>
    <div class="content">
○谕内阁、内务府奏、清厘长开官票。请将司员商人等。分别惩处勒交等语。五天官号。应赔三成罚款。前经户部开单奏请。降旨免其追缴由捐铜局搭成收回以免藉口而示体恤。该商人等所有长开票存二百七十九万余吊自应迅速筹款。以凭给发。乃屡催罔应。贻累民闲。其业经在坊看押之商人。及已故之前商等。均著著落各该家属。于限内呈交。仍勒限三个月。将票款迅即清厘。以偿民欠。原保司员等。既经滥保于前。又不妥筹于后。实属玩泄。内务府郎中恩林、前任郎中德溥现任热河副总管耀安均著先行摘去顶带。仍责令赶紧筹办此次勒限之后。傥再逾限不完。即将该商人等交部从严治罪。并将原保司员参革查办。　　

○又谕、前因僧格林沁奏请奖励随带军营出力旗员。当经降旨。将笔帖式。常瑛等分别奖叙。嗣据该部奏称、与议覆给事中何璟条奏新定章程不符。照章奏驳。兹据僧格林沁奏称、何璟所奏。系为杜绝京员回籍办团取巧之弊。非为旗员出差及在军营者而设。军营随带旗员。系属从戎离署。远隔旗籍。既与汉员回里办团者不同。自难一律照办。且笔帖式向例应升京职。旗员随营当差。较在京尤为艰苦。与军机处及襄办典礼之员。差使虽别。而劳绩无异。如按照新章办理。该员等未免向隅等语。著吏部将何璟原奏章程。另行悉心酌核。迅速妥议具奏。以昭平允。　　

○谕议政王军机大臣等、僧格林沁奏、派队追剿西窜捻匪。迎剿永城窜匪各情。并历陈苗练情形。郑元善奏、亳捻突窜鹿邑。及粤逆盘踞镇平各摺片。捻匪姜台淩等率众出巢。窜至亳州东南。经僧格林沁调派营总恒龄等跟踪追剿。扼贼北窜。该逆遂攻扑西华县城。知县徐炳登陴守御。匪势虽觉渐退。而该逆奔窜靡定。亟宜并力兜剿。以遏凶锋。著僧格林沁严饬派出之恒龄等跟踪追蹑。痛加剿洗。惟该逆避兵西窜。必须得一支劲旅。迎头截击。著郑元善速饬洪贞谦驰赴许州。会同杨长春所部。确探贼踪。与恒龄等马队前后夹击。聚而歼旃。毋令蔓延为患。永城以东捻匪。窜踞岳家集一带。经营总富和带队往剿。颇有斩获。该匪愈聚愈众。知县陈灏督剿阵亡。仍著僧格林沁责令富和实力剿办。务将岳家集孟家楼等巢穴攻破。毋稍松懈。毛昶熙业己回省。著即密饬各属团练。扼要防剿。永城县境。既有贼匪屯聚。毛昶熙自应仍回归德。调拨宋营兵勇。会同富和将李家林一带踞匪。克日歼除。毋留遗孽。至粤匪围攻镇平县城。经官军击退后。仍在距城不远之村庄。盘踞肆扰。多隆阿现在计已行过襄阳。著仍遵前旨。就近将镇平败匪。埽除净尽。再行相机前进。所有撤赴商南之前敌马队。著即赶紧折回南阳镇平一带。会同卢得胜各军攻剿毋得贻误。此次晋省协拨皖营军饷一万两著以五千两解赴胜保行营。以五千两分解太和军营。匀拨济急。僧格林沁所请部拨库款十万两。以济急需。本日据英桂奏、委邵煜、沈珍、分解京饷十万两。业已起程。已谕令该抚将此项银两。解赴僧格林沁军营交纳。该大臣即派员沿途迎提。以期迅速。将此由六百里各谕令知之。　　

○又谕、僧格林沁奏、苗沛霖甫经归正。全在地方大吏。妥为驾驭。方可不至决裂。现在楚军与苗练。仍有各不相容之势。请饬李续宜顾全大局各等语。苗练藉就抚之名。威偪各圩。收集羽翼。其居心实属叵测。李续宜慑以兵威。使之潜消桀骜。自是正办。第陕省回匪猖獗。亳捻大股。又复西窜。当此各路军务吃紧之时。若该练意不自安。致成反侧。虽该大臣一军。兵力强盛。可以剿办。深恐四出滋扰。备多力分。转形棘手。现在僧格林沁已劄饬苗沛霖奋勉图功。将攻剿捻匪情形。随时禀报。暂示羁縻。惟相隔较远。仍有鞭长莫及之虞。著李续宜统筹大局。妥为驾驭。务使该练于知畏之后。继以知感。庶地方早就肃清。此事关系至重。叠经谕令该大臣妥筹办理。想自能斟酌万全也。胜保办理苗练。一味偏袒。僧格林沁素以公事为重。其心无私。前在连镇高唐等处。办理剿抚各节。宽严得宜。持论亦无偏倚。该大臣之待僧格林沁。不可与胜保一例看视。如僧格林沁有未能见及之处。该大臣不妨详晰指陈。庶彼此心心相印。可以和衷共济。实所深望。僧格林沁原片。著钞给阅看。将此由六百里谕令知之。　　

○又谕、徐之铭奏、现在滇省安堵如常。附省州县。均已退出城池。听官办理。如兵练入滇。恐大局复有变动。大理西路。尚未就绪。经马德新等一力承担。请饬张亮基不可统带兵练来滇等语。现在抚局已定。该抚即可因势利导。使地方悉臻安谧。至张亮基奉旨办理滇省事宜。带领兵练护卫。亦系体制当然。果使滇省已如常安堵。无须用武所带兵练。即可于到滇后遣散。此意本日已谕知张亮基酌办。林自清既不可入滇。于张亮基亦无所益。本日亦经谕令张亮基察看。徐之铭、惟当镇抚回众。明白晓谕。令其不必惊疑。并就现在应办事宜。悉心筹画。俾张亮基入滇后。相助为理。悉臻妥协其余可毋庸过虑也。另片奏张亮基告示。无庸黏贴。及密陈岑毓英可备任使二片。均著留中。张亮基所发告示。系属剿抚兼施。并非专主剿办。徐之铭可于晓谕回众后。即行张贴。毋庸避忌。将此由五百里谕令知之。　　

○又谕、前因马如龙欲阻潘铎、张亮基入滇。曾经谕令该督等详细斟酌。此次徐之铭又称滇省回民。闻张亮基带兵前来。人人惊疑。大军入境。恐有开仗堵御之事。请饬该前督轻车减从。不可多带兵练等语。是徐之铭事事全为回人挟制。恐张亮基到滇。非其所利。故作此张惶之词。其所称滇省抚局大定。迤西一带。亦可次第办理各情。尤不足信。张亮基、潘铎、将来入滇以后。一切进止机宜。务当熟筹审处。谋出万全。不可稍涉大意。致堕奸计。至林自清应否随同赴滇。抑或留川差遣。仍著骆秉章、潘铎、张亮基、妥筹办理。其林自清部下兵练。尚扎泸州。该督等亦须设法安置或酌量调遣。或妥为遣散。以弭后患。如必须挈带林自清入滇。亦须设法妥办。不可过涉张惶。一切办理情形。并著随时具奏。所称滇省盐价平减。请将加运川盐。及招贩捆运之处。概行停止。与现在情形。是否相符。又称东川开局鼓铸。有碍大局。请饬张亮基将所收七万两。解交滇省藩库。以重帑项等语。均著骆秉章、张亮基等酌量情形。妥为办理。徐之铭摺片共五件均著钞给阅看。将此由六百里各谕令知之。　　

○予河南永城阵亡署知县陈灏祭葬世职加等。　　

○调察哈尔牧群马一千匹。赴钦差大臣僧格林沁军营备用。　　

○缓徵山西榆次、阳曲、二县上年民借仓谷。　　

○庚申。谕内阁、骆秉章奏、道员被揭。摭款讦告。请先行惩处一摺。四川候补道赵友泰、前经骆秉章奏该员接管省城防剿局务。于滥派兵差夫马银两。申覆含混。业经降旨。饬令听候传讯。兹据骆秉章奏、赵友泰于被参后。先后禀讦委管清查局务之署成绵龙茂道王廷植、前在川东道任内。被所属丁忧永川县知县黄惇典讦告。该员办理江西捐输。其兄王廷栋买会馆捐银八千两。得邀议叙。并该道员加扣解费。侵蚀盐厘各款。禀请查办。经该督查明王廷植前经禀揭黄惇典所收捐数不符。并亏空本省暨两广捐输等项银共九千余两。该知县辄以王廷植滥扣捐输。浮收厘金等情。列款禀讦。曾经前任督臣崇实饬司查办。当据王廷植逐款禀覆。其黄惇典亏空款项。未据已革藩司祥奎查覆。未经参奏。赵友泰遽摭拾前事。意存报复。请分别惩办等语。除赵友泰禀讦王廷植各款。在被揭之后。照例立案不行外。赵友泰以监司大员因案被揭并不听候查办。辄敢挟私报复。实属恣睢躁妄有玷官箴著先行交部议处。仍归滥派兵差夫马案内。交骆秉章严行查讯。如有私弊。即行严参惩办前任永川县知县黄惇典、于丁忧交卸后。亏空公项。延不交清。经该管道禀催。辄复藉端挟制。意存反噬。尤属藐法。黄惇典著即行革职。并著骆秉章提省严究。以儆官邪。其王廷栋以江西委员。买本籍会馆捐输银两。应否援照移奖亲友之例。准其议叙。并著该部查明办理。傥或有违定例。即著将王廷栋、王廷植、一并照例议处。　　

○又谕、骆秉章奏、请将擅殴职官纵勇滋事之参将革职一摺。四川在籍参将陈祥兴、募勇助剿滇匪。所部人众。漫无纪律。据眉州武生李辉堂控称、陈祥兴之勇。至伊家焚掠。将伊父李伟仕等杀伤毙命。又据吏目胡稷等控称、勇丁至寓滋扰。并陈祥兴喝令勇众。将该员等捆缚殴伤。又据生员陈大经控称、该营弁勇王占先等。将伊拉搕得赃。陈祥兴索银三百两不遂。肆行责打各情。经骆秉章派员查明属实。饬该参将将滋事勇丁交出审办。陈祥兴抗违日久。延不交出。实属目无法纪。陈祥兴著即革职拏问交骆秉章提同行凶滋事之勇丁等。研讯明确。从严惩办以肃戎行。　　

○谕议政王军机大臣等、胜保奏、陕回狓猖。克日驰抵潼关。相机剿办。暨官文等奏援军赴陕留兵防守蕲黄襄郡各摺片。昨因托明阿等奏回匪扑犯省城望援紧急。成明奏京兵豫省。在同州失利节经谕令胜保赴同州一带。率同成明奋力进剿。雷正绾、穆图善两军。经官文等奏明由荆子关西行入陕。并即饬催由商南或淅川径援西安。晋省河防。仍令英桂严密布置矣。陕回猖獗已极。成明一军到陕后。毫无布置。一经接战。遽至挫锐。此等失机。非寻常惩处所能了事。业经谕知该大臣等。饬令该署提督收集溃散。重整军威如再贻误事机定即军法从事。胜保节制全陕军务。此军亦归节制。著即妥为调度。此时同州至西安省一带。悉为匪踞。胜保大兵。总应由同州一路。迎头进剿。并须兼顾晋防杜贼北窥之计。方为胜算。至雷正绾、穆图善、前后两军。既扎商南。其镇平一带。有多隆阿之军兜剿。可以无须回顾。应否进至西安。并如何与胜保之兵。分路同时进剿之处。即著胜保相机妥为调派。该大臣督军有年。当兹重寄。谅能计出万全务使逆回大受惩创。庶能诚心知悔知惧。晋省兵力本弱。蒲州防兵。无可调拨。饷源所出关系紧要。马升现在该大臣军营。新放太原镇总兵。若能分兵令其赴任筹防本境当可得力如或不敷分拨。应如何妥筹兼顾。即由该大臣酌度办理。珠尔杭阿等兵。谅已折回晋省。英桂仍就沿河地方。严密防守。毋稍疏虞南阳窜匪。仍在镇平一带盘踞。多隆阿现由南阳前进。正可探踪迎剿。务将丑类悉数歼除。俾不得西窜陕境。与回匪句结。则胜保入关之军。可无腹背受敌之虑。鄂省援军四出。各处毗连地方。亦须防范周密。官文请以何绍彩所部驻守荆子关。屏蔽三省。并为各军后路接应。襄阳蕲黄。留金国琛等军防守。不能入陕。即照所拟妥为办理。并饬周凤山、欧阳正墉等军。将信阳等处匪巢迅埽。以通驿路。至皖匪现扮官兵。在襄郏一带焚掠。偪近汝州。又续行窜出亳捻。窥伺太康通许。及许州境地。张落刑大股。复突然西窜。与昨郑元善所奏之窜出亳捻。是否一股分投肆窜。僧格林沁所派恒龄及苏克金等之兵。能否会合。制其奔突。郑元善监临将已竣事。即著亲赴河洛一带。督饬洪贞谦及杨长春等军。确探贼踪。与恒龄等并力剿击。尤不得令群捻再由汝陕西趋。苗练归诚。本责令剿捻立功。何以辄令张落刑大股出窜。僧格林沁诚能动物。应能激励之。仍使奋力追剿。歼捦首恶以为立功报效地步胜保于抵关后。著即将进兵情形。与确侦陕西省城各情。速行奏闻正在寄谕闲。成明奏到。匪围朝邑。击退待援。请暂留珠尔杭阿兴岱等兵各片。回匪进围朝邑。情形甚属危迫。著胜保入关后。即行迅速筹画援应毋令再有疏失。所请留珠尔杭阿等兵。该大臣大兵到后。自可酌为拨替俾仍回顾晋防。方为妥善。成明连次发递六百里加紧摺报。甚属轻率嗣后军情。即令统归胜保奏报。以一事权。将此由六百里各谕令知之。　　

○又谕、骆秉章奏、查访西藏喇嘛启衅情形一摺。据称布赉绷寺直年堪布克减布施。哷徵呼图克图已将该堪布革退。布赉绷寺喇嘛十七支。内有洛塞岭巴一支素本桀骜。藉口众心犹未餍服。拥至哷徵呼图克图处滋闹。满庆等派粮务委员李玉圃游击怀唐武、把总马腾蛟查办。李玉圃等偏徇布赉绷寺。私发断牌。以致两造不服。布赉绷寺复约同噶勒丹寺番众。私取布达拉山武库枪炮轰击。该呼图克图屡向满庆等衙门投诉。均为李玉圃、马腾蛟、蒙蔽不办。哷徵呼图克图遂开枪拒敌。汉番均怀惊恐。布赉绷等两寺。复纠众赴满庆等署。喧闹要挟。并串通李玉圃。将素本狡诈之参革发遣噶布伦璧喜。向满庆面请调回调停。璧喜遂逞私忿。必欲将呼图克图屠灭。合藏兵民。皆为不平等语。与满庆等叠次所奏情节迥异。现在哷徵呼图克图虽经去藏。而兵民俱为之称冤。满庆等何以并未奏及。且目睹该寺喇嘛构衅互讧。及布赉绷寺僧众。强取库械。鬨署喧闹要挟各情。何以任听李玉圃等始终蒙蔽。毫无觉察。且满庆等前次奏称、有李玉圃等钞呈所发断牌。禀请转行哷徵呼图克图查照完结等语。李玉圃等断牌。既系私发。何以满庆等并不讯究。且将此事入奏。情节尤属支离。是否满庆等袒护布赉绷寺僧众。并授意李玉圃等偏断。以致酿成巨案。著景纹于抵藏后。即将确情详细查明。据实具奏。毋得稍事徇隐。代人受过。李玉圃、马腾蛟二员。既为兵民怨谤。其办理不善。已可概见。并著景纹将该员等先行撤退。仍将蒙蔽把持劣迹。查明严参。从重治罪。其璧喜一犯。即著解回配所毋令盘踞藏地。致生枝节。如查有主谋构衅实据。仍著严行治罪。以儆凶狡。满庆等现保之汪曲结布。是否堪以协理西藏事务。并藏地情形。曾否安谧。均著迅速具奏。将此由四百里谕令知之。　　

○以河南南阳府城解围赏副将于高胜、参将吴亮才、游击萧玉元、王心安、巴图鲁名号。知县聂堃同知衔花翎。钱绍文蓝翎。余升叙有差。　　

○予陕西杨家河阵亡副护军校英福等祭葬世职加等。　　

○旌表孝烈捐躯江苏武进县民赵承谷未婚妻知县丁承衍女静兰。　　

大清穆宗继天开运受中居正保大定功圣智诚孝信敏恭宽毅皇帝实录卷之三十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。八月。辛酉。太祖高皇帝忌辰。遣官祭福陵。　　

○谕议政王军机大臣等、瑛棨奏、回匪逆势蔓延。望援万紧。请饬胜保早日入关。雷正绾星夜来省一摺。据称雷正绾已抵商南。经多隆阿饬令暂为驻军。而陕省盼此劲旅。迁延不进。大为失望。回逆惨毒。百倍发逆。西同两属已无噍类。连日拏获奸细供称。回逆安排一面踞住北山。一面派人往口外句结。将来大兵到后。战即不胜。将甘肃老回迎来。由凤翔一带杀往西路各等语。渭河南北。回焰甚炽。近已焚杀耀州以北及咸阳以西。至鄠县地方。与奸细所供符合。其凶狡情形。亟应大兵及早痛剿。胜保计抵潼关已经数日。自当筹定进兵之策。南阳窜贼。尚在镇平淅川盘踞。多隆阿计已行抵南阳。即著督兵痛加截剿。尽歼丑类。毋令再行西窜。昨据官文奏何绍彩所部四营。驻守荆子关。该处与郧西商南均属毗连。如豫匪西窜。似已足资堵遏。雷正绾穆图善两军。现驻商南。既有何绍彩之军在荆子关驻扎。则捻匪不能由商南入陕。该处防务较松。著胜保、多隆阿、迅饬雷正绾、穆图善、率领所部前进。西安省城危急。如何设法往救。并如何与胜保军联络声势之处。即著迅速妥为调派。务须计出万全。不令为回匪所截。方为妥善。其商南应否酌留兵勇。为荆子关援应。并著胜保酌量办理。仍著瑛棨激励兵民。固守待援。毋稍疏失。至瑛棨摺内所称逆回计欲句引甘肃老回。即著恩麟严密防范。饬令地方官不动声色。稽查奸匪。并晓谕良回各安生业。杜其句串之计。毋得张惶轻率。将此由六百里加紧谕知胜保、多隆阿、瑛棨、并传谕恩麟、雷正绾知之。　　

○以吉林剿办窜匪出力。予同知衔于焯堃等升赏有差。　　

○予四川梅子关等处阵亡都司谭健、守备马荣升、祭葬世职加等。　　

○壬戌。谕议政王军机大臣等。前因陕省军情吃紧。特命胜保统兵赴援。叠据奏报业已行抵潼关矣。陕省回匪猖獗。前命多隆阿督师往剿。中外欢忻惬望。以为得此劲军。回氛必可迅速殄灭。朝廷拯民情切。恐多隆阿道远不能速到。改派胜保前往。乃命下之后。人言藉藉。咸于胜保有不满之词。且逆料将来必以敷衍了事。断不能如楚师之可与成功。因思胜保不满于人之处。如喜夸张。多嗜欲。轻于受降。滥于用人。好谀恶直。尚气任性。均所不免。至敢于谏诤。明于料敌。勇于陷阵。则胜保之所长也。朝廷节取其长。专以委任。胜保即当自知其短。存一有则改之无则加勉之心。不可徒以口舌辩论争长。关中地近畿辅。回匪声势。潜通数省。其狡诈很毒。尤倍发捻。胜保此行。诚天下全局安危之所系。且该省望兵如望□山戊不□。时雨之师民心感悦。必能事半功倍。果能仰体朝廷独任胜保之意。即当知胜负系兵家之常。字字从实奏报。力挽积习。屏除嗜好。壁垒焕然一新。朝廷固不吝厚赏。胜保亦正可藉盖前愆。使从前诋毁胜保者。转而誉扬。岂不甚善。若徒逞虚锋。毫无实际。铺张粉饰。不出人意料之中。致陕事又成不了之局。则公论难逃。朝廷岂能置而不问。当不独楚军之从而笑其后也。懔之勉之。将此由五百里密谕知之。　　

○又谕、遮克敦布奏、敬陈直东防剿情形一摺。据称直东交界骑马贼匪。派员分路缉拏。渐次敛迹。惟夏雨愆期。秋禾减色。不无匪徒句结。饥民滋事。当经会同升任臬司王榕吉、劄派道员荫德泰等各带兵勇相机剿办。大名所属之清丰等县。旱象已成。广平所属之威县曲周等处。界连邱冠临馆。防范均关紧要。俟新任大顺广道秦聚奎接篆后。王榕吉再行驰赴新任等语。直东一带防剿事宜。自应得熟悉该处情形之员妥筹布置。而山西臬司一缺。现在需人。王榕吉岂可久留直省。著文煜飞饬秦聚奎速赴新任。并著饬令王榕吉于交卸后。即行驰赴晋省接篆。毋稍迟延。至骑马贼匪。虽经文煜等分派员弁先后拏获多名。第缉捕严紧。该匪等或暂时敛戢。或闻风远扬。傥稍一松懈。仍恐乘闲窃发。著文煜随时严饬各路派出之员实力查拏。务令净绝根株。不得以破获几案。敷衍了事也。其清丰南乐大名元城被旱处所。秋收歉薄。尤当督饬各该地方官妥为抚绥弹压。毋令滋生事端。将此由五百里谕令知之。　　

○又谕、昨因陕回猖獗。晋省防堵紧要。谕令胜保即饬新放太原镇总兵马升赴任筹防。兹据英桂奏、逆回麕聚西岸。意图窥伺晋疆。经我兵隔岸相持。合力轰击。该匪始向西南窜逸。惟河防仍形单薄。请饬马升统兵来蒲各等语。蒲州西路兵勇。仅二千余名。河岸延袤数百里。可渡之处甚多。兵力太单。防守万难周密。著胜保恪遵前旨。饬令马升迅赴新任。并酌拨兵勇一二千名。交马升统领赴蒲。自西路渡河抄袭。仍著胜保由潼关陆路赴同州一带进剿。两路夹击。既不至分兵力。而杜贼东窜。尤可保全完善。想该大臣必能斟酌妥办也。至晋省防务。仍著英桂督率兵弁慎密巡防。并将各项渡船。全撤东岸。傥不能实力筹办。或有疏虞。惟英桂是问。英桂另摺奏、防费日绌。协饷日增。请暂留地丁盐课银两等语。该省现当防守吃紧之时。所有同治元年上忙地丁银二十万两。本年壬戌纲河东盐课银十万两。准其暂留应用。仍俟今冬来春。察看地方情形。设法筹款归补。至此项银两。著英桂饬令管理支发各员撙节动用。毋得稍有虚糜。将此由六百里各谕令知之。　　

○以刑部左侍郎灵桂、工部左侍郎单懋谦、暂署管户部三库事。　　

○癸亥。遣官祭昭忠祠。　　

○谕议政王军机大臣等、胜保奏、督兵驰抵潼关。拟由华州一带进剿。多隆阿奏、援军分起入关。径赴西安会剿各一摺。前因成明失利。叠经谕令胜保入关后。由同州府属相机进剿。原以同蒲密迩。同郡廓清。则蒲郡益臻安谧。兹据胜保奏称同州之王阁村仓头觜等处。即系逆回巢穴。是同郡情形。甚为紧要。胜保拟急趋西安。先援省垣。虽系釜底抽薪之计。第该回匪半多无业。未必因大军直趋西安。遂各回顾老巢。傥探悉官军大队西行。出巢东扰。则晋省沿河各州县。处处震动。于大局甚有关系。本日据多隆阿奏前队雷正绾、穆图善等、督率马步各队。日内可以抵省。该将军亦即挑选精壮继进。准于月之望前。可抵陕西省会。惟所部兵勇。长途跋涉。极形困顿。马匹倒毙甚多等语。该将军既已行抵西安。若再令其折回。更属疲于奔命。且西安正盼援兵。得此一军。既可暂纾眉急。亦可暂息楚军之力。况朝同一带。紧偪晋疆。贼亦屡次扑犯。若大军均赴西安。则贼必乘隙东趋。牵我兵力。蔓延秦晋两省。所关非细。著胜保迅即折回同州。向西南节节进剿。将王阁村等处巢穴。悉数埽荡。俾逆回等震慑兵威。望风披靡。则援陕之功。不为不伟。其渭河以南。即著多隆阿分军绕赴东路。由华阴一带向西进剿。仍一面与胜保渭北之军联络声势。以收夹击之效。一俟西安东路稍静。省垣安定。多隆阿即可折回商南。堵剿豫捻窜陕之路。多隆阿未经折回商南之前。应如何分兵商雒驻扎防堵之处。著该将军妥筹调派。自商南潼关及渭河以南各处。即暂行责成多隆阿办理。如有疏虞。惟多隆阿是问。自朝邑及渭河以北各州县。并山西滨陕地方。即暂行责成胜保办理。如有疏虞。惟胜保是问。胜保、多隆阿、皆系公忠体国之人。谅必能顾全大局。和衷共济。以期力挽时艰。据胜保绘图贴说。醴泉县西北。系往甘省要路。须拨兵驻守。豫防窜越。著多隆阿与瑛棨会商筹酌。或抽调马德昭一军。前往该处。择要扼守。胜保攻剿东路回匪。如必须西路官军策应。即著咨商多隆阿派兵会剿。以期两路互为声援。至南阳窜匪。尚徘徊于镇平内乡等处。难保不乘闲西趋。著多隆阿妥筹兼顾。不可疏忽。胜保摺内所称来营投效之王守基、李万年、所带勇丁一千五百名。究系何处军营人员。著胜保详晰具奏。河南与山陕交界地方。防捻兵勇扎营处所。著胜保一并查明。详细绘图贴说具奏。将此由六百里加紧各谕令知之。　　

○以喀什噶尔剿匪出力。予办事大臣奎英议叙。赏兵丁一月盐菜银。　　

○甲子。谕内阁、前因多隆阿带兵赴陕。两月未到。官文并不遵旨严催。奏报又复迟延。当经降旨交部议处。兹据吏部等衙门奏、请将多隆阿照违制律议以革职。官文照不应重例议以降二级留任等语。多隆阿自庐州赴陕。据官文等奏称实因冒暑遄征。该将军及随营官兵均多患病。且节经阻雨。迟误系出有因。惟官文、多隆阿、于军情紧急事件。并不迅速覆奏。实属咎有应得。姑念多隆阿现已力疾驰抵陕境。尚非始终贻误。多隆阿著加恩改为降三级留任。官文著加恩改为降一级留任。均不准抵销。　　

○又谕、骆秉章奏、藩司沥情乞退。据实代奏一摺。据称四川布政使刘蓉沥陈到任六月。于民生吏治。挽救毫无。因见蒋琦龄所陈中兴十二策。中有慎名器一条。益为愧悚。请立赐罢黜。代为陈奏等语。刘蓉以湘楚诸生。叠经胡林翼骆秉章保奏。受两朝特达之知。不次超擢。原与各路军营滥保骤进者不同。姑无论川省军务方殷。不宜遽行乞退。即以朝廷用人而论。黜陟赏罚。一秉大公。如果其人才能出众。不妨破格录用。若以后不能称职。该省督抚既可随事劾参。朝廷见闻所及。亦必加以摈斥。此中权衡。操之自上。非臣下所能干预。该藩司即无所用其引嫌。所有骆秉章代刘蓉陈请乞退之处。著毋庸议。刘蓉惟当如常供职。尽心地方公事。以图报称。勉为名臣。不必务退让之虚文也。　　

○又谕、郑元善奏、辉淇两县欠解银两。依限全完。恳请开复各一摺。此案该知县等欠解徵存银两。于咸丰十年。先后经前任河南巡抚瑛棨庆廉奏参。摘去顶带。勒限一月完解。迄今已阅三年之久。该知县等如系迟延至今。始行报解。则逾限已久。自应据实严参。如系被参后即行依限全完。何以该地方大吏。并不即时奏明。延至数年。始行入奏。似此玩泄稽延。百弊丛生。吏治何由整顿。著郑元善即将该员等是否于勒限后依限完解。该抚等陈奏迟延。抑系三年之久。始行完缴。该抚率以依限完交。含混奏请开复。即著查明迅速具奏。现在各直省积弊。地方大吏。置公事于不问。似此等积压案牍。泄沓成风者。不一而足。嗣后各该督抚务当振刷精神。力求整顿。毋得怠忽因循。致滋丛脞。以肃吏治而熙庶绩。寻奏、遵查该员等系于限内。将垫办军需银两拨抵。因册籍未符。叠经驳查。以致迟延。仍请均予开复。从之。　　

○谕议政王军机大臣等、骆秉章奏、筹款赀遣滇练一摺。林自清所带练勇。经张亮基遣撤。十去其八。现留川未遣者。尚有若干。即著查明具奏。林自清为回众所不容。愿带亲兵百余名留川听调。骆秉章并未将该总兵及所带亲兵。作何安置之处筹及。林自清是否可留川剿贼。著骆秉章察度情形。妥筹办理。如带赴滇省。可资得力并著潘铎、张亮基、妥筹办理。至徐之铭既知张亮基赀遣兵练回滇。辄令迤东各属文武严防拏办。意在使滇练怀疑不归。无非欲摇动人心。为阻遏张亮基入滇之计。本日已谕令徐之铭檄谕所属地方官。毋得妄行截杀。并令出示沿途晓谕该练以安众心。潘铎等仍宜随时侦探情形。相机办理。毋稍大意。将此由五百里各谕令知之。　　

○又谕、林自清练勇入川后。并未滋事。现经张亮基遵旨遣撤回滇。剿办大理贼匪。经过滇省地方。如果安静行走。自不得率行截拏。致启衅端。潘铎、张亮基、现已檄饬滇省文武。并于沿途出示晓谕。以安众心。著徐之铭即照潘铎等一体办理。一面檄饬所是地方官。毋许妄行截杀启衅。一面于沿途地方。出示晓谕。使该练众不至心怀疑惧。铤而走险。谅该抚必能审察利害。不令该练众激而生变。贻误邻疆也。将此由五百里谕令知之。　　

○以四川崇庆追剿逆匪出力。赏总兵官毛湘庵、副将曾克胜、杨耀关、萧友章、参将萧长青、巴图鲁名号。守备康兴盛等花翎。把总梁得胜等蓝翎。余加衔升叙有差。　　

○予合门殉难江苏武进县民王善庆、无锡县民秦廷枫等、分别旌恤如例。　　

○予河南各属阵亡殉难绅民妇女一千七百六十七名口分别旌恤如例。　　

○乙丑。上诣观德殿几筵前供奠。　　

○谕内阁、前因抽查漕粮御史延楷等奏、本年七月闲。大通桥号存粟米。派运内仓车户屡向内仓通融。月余尚无开收信息。并闻内务府恩丰仓亦属相同。请将内仓恩丰仓归仓场兼辖。当降旨交户部内务府妥议具奏。兹据户部奏称、查询内仓监督。据将仓场等处来文呈验。始因米数舛错。往返行查。继因米石受潮。并未拉运。实非有意迟延。并据内务府奏称、向来恩丰仓接到仓场来文。即定期验收。第恐奉行日久。难免耽延需索情事。应随时查办各等语。并各妥议章程具奏。仓储积弊相沿。勒索留难。均属吏胥长技。此次向大通桥车户需索使费。究系内仓何人。著延楷等指名奏交刑部。从严惩办。并著仓场侍郎饬令大通桥监督嗣后发运内仓恩丰仓米石。务须查明米石堪以起运。再行知照该仓。并将米样一并检送。各该衙门于文到日。即饬该仓监督认真验收。毋得稍逾例限。至仓场侍郎。本有纠查内仓之责。恩丰仓系内务府司员经理。未便远隶仓场。该御史所奏请将内仓恩丰仓均归仓场兼辖之处。著毋庸议。　　

○谕议政王军机大臣等、热河避暑山庄内绥成殿。供奉列圣圣容。现在文宗显皇帝圣容。应照例诹吉。由京恭赍赴热河供奉。著瑞麟即行敬诣绥成殿。查明轴数尺寸。并将供奉位次。详细绘图贴说呈览。迅即覆奏。将此谕令知之。　　

○又谕、谭廷襄奏、筹剿教匪情形请饬傅振邦帮办营务。并饬新任河督克日赴工各摺片。教匪踞险死守。人数众多。谭廷襄分军进扎西路。并将东北两路空虚地方。分兵驻扎。添募勇队。以备奔突。现在兵力未厚。势难深入山险。直捣老巢。该抚拟于四面隘口。扼贼出路。令其不能远出掳粮。为逐渐进偪之计。就现在事势。亦止可如此办法。惟嗣后奏报。总须将实在情形上陈。不可稍存粉饰。至有不实不尽。德楞额一军进剿兰郯匪徒。屡次获胜。自可将东路匪寨渐次埽除。谭廷襄俟东路匪踪稍靖。即可知照德楞额令其移军西向。与该抚合办教匪。该副都统带兵能否得力。并著僧格林沁、谭廷襄、据实具奏。邹泗各县团练。如果能齐心杀贼。自可令其协助官兵。若恃众抗违。别滋事端。即著查明遣撤。西淩阿患病。曾否痊愈。是否现随僧格林沁带兵。抑仍在山东境驻守。所部兵数若干。驻扎何处。并著僧格林沁、谭廷襄、查明奏闻。馆陶冠县境内突被匪扰。虽经直东兵勇击散。并未大受惩创该匪忽聚忽散。必有窝集处所。著谭廷襄严饬附近各州县。将散窜余匪实力摉捕。并著遮克敦布督饬兵勇乡团于大名一带。一体摉缉。并将郜四等严拏务获。以期净绝根株。傅振邦久历戎行。可资商搉。著谭廷襄咨行该提督。如业已病痊。即著饬赴该抚军营。帮办营务。黄赞汤现因中河上南等处河工险要。已亲赴工次抢护。谅未能即时交卸。东河总督一缺。不久即可＜??闲＞放。当饬即赴新任也。正寄谕闲。复据谭廷襄驰奏、南捻大股突入东境一摺。张落刑等五旗并出。由鹿邑西窜。僧格林沁已派营总恒龄追剿。永城一路。亦有捻众出巢。其由江南丰县窜至东省鱼台金乡县境者。大股屯聚堤濠。东西延互四十余里。并至济甯州之黄德集。距州城不足五十里。势将北窜。此股捻匪。既由丰县而来。何以吴棠于徐州一带。绝无一兵堵御。任令窜入东境。致无贼地方。又被滋扰。实堪痛恨。若即系永城屯聚股匪。窜至东境。是否由豫境虞城一带而来。抑系由江南丰沛一带窜至。其前派富和一军。追剿此股窜匪。现在驻扎何处。所带官兵若干。曾否跟踪追击。著僧格林沁查明具奏。并将防堵不力之带兵官严行参处。该匪日向北趋。深虞扰及畿南。谭廷襄现虽拨勇丁千数百名。令副将保德带赴长沟。并令总兵扎隆武带兵合剿。惟兵力甚单。恐不足以资堵御。著僧格林沁迅督劲兵驰往截剿。并著遮克敦布拨兵协助。一面整饬兵团。严防大名境内。毋令贼踪窜入。并著吴棠督饬总兵黄开榜、由徐州驰赴曹单一带会剿。截贼后路。以防回窜。汶上东平一带乡团。并著谭廷襄设法鼓励。以资得力。将此由六百里各谕令知之。　　

○又谕、谭廷襄奏、请饬催欠饷一摺。僧格林沁驻军永城。剿办东豫捻匪。转瞬秋高气爽。即须进捣捻巢。现在捻匪装旗出窜。一切堵剿机宜。尤关紧要。若令停兵待饷。贻误何可胜言。著文煜、郑元善、英桂、严饬藩司。各将该省欠解协饷。赶紧照数筹解。并著文煜于长芦运库。另拨银五万两。一并委解该大臣粮台。毋得再事迁延。致干重咎。前因该大臣饷需紧要。已将英桂奏解京饷银十万两。改拨该大臣军营。现在山西防务亦甚吃紧。所有河东道库另请添拨银五万两。即可无庸筹拨。其协饷等项。仍著源源报解。毋得推诿。将此由五百里各谕令知之。　　

○又谕、袁甲三奏、收复官沟王家洲等圩。攻克湖沟。浍北肃清。并投诚匪首汪敦友攻复龙潭各摺片。附苗从捻各圩。以次收抚。金马胡人众。亦均向化助剿。湖沟以西捻巢。亦欲赴营乞抚。如果实系怵于声威。诚心归正。原可相机办理。为次第廓清之计。惟该逆反覆无常。每当穷蹙之时。即以乞抚为缓兵之策。袁甲三务当督饬该将领等加意防范。妥为驾驭。于既抚者毋使再萌反侧。未抚各圩。尤须斟酌办理。不可堕其诡谋。李续宜闻讣丁忧。尚未到临。袁甲三于防剿事宜。仍当认真办理。以资镇抚。商城匪首汪敦友悔罪投诚。随同官军攻克龙潭。现在攻取七里洲。该处距九洑洲仅十数里。且为贼营粮道。著即饬令李世忠迅图攻取。以为进攻九洑洲之计。本日据谭廷襄奏捻首张落刑李城赵浩然等五旗并出。于七月下旬。窜向鹿邑迤西。已由僧格林沁派队追剿。其东窜另股。势甚剽疾。已窜至山东金乡鱼台济甯境内。虽经谕令僧格林沁、吴棠、带队分剿。诚恐匪势浩大。著袁甲三设法派兵。牵制该捻后路。以分其势。袁甲三素顾大局。定能力疾从公。不存五日京兆之心也。将此由六百里谕令知之。　　

○又谕、陕西省城。自多隆阿之军到后。战守一切。自必妥筹稳固。所部诸军。将省外贼巢剿洗后。即当鼓锐由西南转战而前。与胜保自同朝一路进剿之师。互为声援。痛歼丑类。廓清陕境。本日据成明驰奏、朝邑被围。恳迅发援兵一摺。可见同朝一带情形。尤属非常紧急。著胜保迅遵前旨。折赴同州等处。将回逆尽力痛剿。其渭河以北及晋省滨陕各地方。务须布置悉臻严密。如有一贼渡河。东赴晋疆。该大臣即不得辞其责。晋省防兵单弱。此路关系北面之防及晋疆完善地方。尤为紧要。西安省城及渭南一带。业交多隆阿办理。其省城战守及省外所属如何筹剿之处。多隆阿责有攸归。不得因有胜保在陕。意存诿卸。渭河以南。胜保既可无庸兼顾。即当一力将同朝回匪迅加埽荡。则晋省蒲州等处及沿河地方。不虞滋扰。保全甚大。如意存歧视。或专顾省城。致将东北防剿。稍涉轻忽。即为有心抗违。不遵谕旨。谅该大臣不敢当兹重咎。成明被困朝邑。胜保拨兵无多。断难济事。著胜保饬令成明严守待援。毋再轻进。致误事机。多隆阿与胜保系共办一事。谅不至稍有成见。贻误大局。其西安省城战守情形。及蒲同一带防剿机宜。著胜保、多隆阿、将各专责成之处。分别迅速驰奏。南阳窜匪。尚在镇平内乡。该将军入陕后。商南后路。仍著妥筹兼顾。毋令豫境败匪西窜陕疆。成明摺著钞给胜保阅看。将此由六百里各谕令知之。　　

○又谕、官文奏、援军入陕。请收回成命。仍令多隆阿督办陕西军务一摺。所请收回成命一节。此时尚未可行。陕回逆势已张。毒焰正炽。多隆阿之军。原不能兼顾晋防。况甫达西安。而所部之军。沿途跋涉暑雨。兵勇物故。马匹倒毙。必得暂令休息。是以令其驻扎西安。藉资战守。兼以养精蓄锐。而蒲同一带。逆回猖獗。成明所带京兵豫勇。与贼接仗。互为胜负。现方被困朝邑。必须大兵速由东北筹剿。力殄贼锋。兼以筹保晋防。胜保已到潼关。自应责令迅速驻扎同州。与多隆阿南北声势相倚。以拯陕疆之危。俟该省军务稍有就绪。应如何酌量调派。俾各有所责成之处。届时方可从长计议。此时不但胜保督兵已到陕疆。不能遽行撤去。而同蒲一带。亦断不可无此一军进剿。多隆阿所部。所向有功。朝廷原以陕事紧要。倚任甚专。乃降旨数月以来。陕回日事鸱张。该省官民。呼吁频闻。而该大臣及多隆阿奏报杳然。并无何日准可到陕之信。适胜保移军河洛。距陕较近。始不得已而有改派之命。是督办军务之改派胜保。实因奏报迟延之故。朝廷实出于不得已。非信任多隆阿之不专也。今胜保多隆阿两军。均已先后抵陕。当此陕回逆焰益张。兵患其少而不患其多。胜保、多隆阿、亦止从权代为区画。以期于陕事有济。至胜保性情骄恣。与各路将领多不相得。诚属不免。多隆阿忠勇素著。声望日高。朝廷亦所素悉。惟现当军务方殷。需材孔亟之际。不能不略短取长。兼收并用。谅官文、多隆阿、均能仰体此意也。官文惟当迅速知照多隆阿以国事为重。勉事含容。将西安战守妥筹布置。即自西南节节出剿。与胜保之军。互相掎角。毋得彼此稍存成见。致误戎机。方足见大臣体度。南阳窜匪。尚游驶于镇平内乡等处。难保不仍复聚煽。伺隙西犯。多隆阿后路。仍须妥筹兼顾。官丈仍饬令何绍彩等军。就近相为策应。毋稍疏忽。将此由六百里谕令知之。　　

○又谕、官文、严树森奏、遵旨会筹军情。并将六省要隘绘图呈览一摺。现在多隆阿已入陕省。何绍彩等驻军荆子关等处。分遏秦豫之冲。楚省已无兵可拨。而川匪窜扰之处。偪近楚疆。上游处处吃重。不能不严为防备。以固根本。著官文、严树森、就本省现有兵力。饬令各属加意防范。毋令外匪阑入。会剿蒙亳捻匪。既据奏称力难兼顾。著俟多隆阿等援陕之军得手后。秦豫边防稍松。再行酌量抽拨。该大臣已函致僧格林沁等妥筹办理。惟军情变幻。旦夕不同。如续有闻见。不妨与僧格林沁等往返函商以收和衷共济之效。前此南阳被围紧急。郑元善身任封圻。自应力图援救。乃以监临届期。径尔旋省。置军务地方于不顾。实属不知缓急。旋经楚军入境痛剿。始解城围。未闻该抚派兵夹击。以致西路空虚。败贼悉窜镇平淅川一带。该抚起家县令。不数年遽领封疆。宜如何激发天良。勉图报称。前谕于监临事毕。即行出省。著懔遵前旨。亲赴河洛一带。督饬洪贞谦等实力进剿并探明何路贼势最重。即行移师剿办。傥再迁延退缩。致令贼踪窜扰完善地方。定将该抚从重治罪。勿谓朝廷宽典可以幸邀也。正在寄谕闲。据袁甲三奏、转据李世忠呈称江南龙潭地方。经李显发相机攻取。适有商城匪首汪敦友赴营投诚。即令充当前敌。汪敦友奋力前驱。连战皆捷。当将龙潭要隘夺回。请咨明河南巡抚注销汪敦友被控原案等情。著郑元善查明该犯被控。是何情节。据实奏闻。并咨覆袁甲三察核办理。将此由六百里各谕令知之。　　

○以克复安徽湖沟要隘。赏总兵官徐鷷、参将李得胜、巴图鲁名号。同知英翰、守备黄秉忠花翎。余加衔升叙开复有差。　　

○丙寅。谕内阁、前因蒋琦龄奏请招募民勇。按亩派费。曾降旨令各直省督抚妥议具奏。兹据严树森就湖北情形。胪陈十弊。所奏甚是。各省军兴以来。民多失业。一闻招募。响应者定多游惰之徒。若强令殷实之家充勇。与按户抽丁何异。况每大县募勇四五百名。小县募勇二三百名。贼来既不足恃。以之援剿旁境。亦必不得力。而每月饷需。至少亦需万余。摊派民闲。势将疑为加赋。傥遇偏灾。勇粮无从供亿。必至绅董垫发。移借官钱。贪吏之掊克亏那。劣绅之侵渔挟制。种种弊端。俱从此出。蒋琦龄所奏著毋庸议。惟牧令为亲民之官。诚能于无事时联为一气。自可于有警时敌忾同仇。著各直省督抚慎选贤员。务使官知爱民。民知卫官。自无须另练勇丁。虚应故事。转荒吏治也。　　

○又谕、严树森奏、请将卑污庸懦知县各员分别惩办一摺。湖北同知衔试用知县林光祖、猥琐卑污。尽先补用知县黄荩臣、庸行有亏。乡评不齿。均著即行革职。永不叙用。尽先补用知县马焕纶、声名恶劣。行同市侩。于署应山县任内民怨甚深。尽先府经历补缺后遇缺即补知县叶向辰、轻佻巧诈。声名狼藉。均著即行革职。尽先补用知县张长泰、年力既衰。人亦罢软。著以原品休致。拣发委用知县俞弼尧、才庸性疲。难期振作。著以教职归部铨选。以肃吏治　　
</div>
    <div class="pagination">
<a href="清实录同治朝实录_page64.html">上一页</a><span>...</span><a href="清实录同治朝实录_page60.html">60</a><a href="清实录同治朝实录_page61.html">61</a><a href="清实录同治朝实录_page62.html">62</a><a href="清实录同治朝实录_page63.html">63</a><a href="清实录同治朝实录_page64.html">64</a><span class="current-page">65</span><a href="清实录同治朝实录_page66.html">66</a><a href="清实录同治朝实录_page67.html">67</a><a href="清实录同治朝实录_page68.html">68</a><a href="清实录同治朝实录_page69.html">69</a><a href="清实录同治朝实录_page70.html">70</a><span>...</span><a href="清实录同治朝实录_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
