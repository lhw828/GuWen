<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 19 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 19 页/共 848 页</h1>
    <div class="content">
○谕内阁、本年系应行查阅广东广西浙江福建营伍之期。广东广西著即派阮元、浙江福建著即派庆保、务各认真查阅。如有训练不精军实不齐者即将废弛之将弁据实劾参。毋得视为具文。　　

○谕军机大臣等、朕闻江苏省仓库亏空之多。较他省为尤甚。魏元煜系新任巡抚无所用其回护。必须将从前实在亏数。详查明确。勿令仍前隐混。惟查办之法。总在责成两藩司于该州县应解司库款项逐一勾稽。其有缺解者。即从此根究致亏之由如实有侵蚀入已贪污狼籍者必当据实参办。审明立寘重典。使贪墨者知所儆戒。而廉洁有守者。亦不致代人受累。克自树立。其实系因公那垫情罪得已者。应如何设法调剂。使帑项不致虚悬。魏元煜务即督同藩司额特布、杨懋恬秉公确核。或应执法。或应著追或应弥补。自行酌定。于何时办理完善。不得似前此他省清查仅开明亏数。以一奏塞责。迁延时日。终至有名无实。既清其源。必节其流。此后凡有新亏者接任之员于交代时一经揭报。立即严参按律究办。不得稍存姑息。以杜漏卮。经此次查办之后。傥仍未尽确实。将来别经发觉则惟该抚及该藩司是问将此谕令知之。　　

○又谕、李鸿宾简任安徽巡抚朕于召见时。即面谕于到任后查办该省亏空。安省仓库钱粮闻亏数甚多。该抚当督同藩司张师诚将旧亏实在数目逐案详查该州县于何案解不足数。即究其致亏之由。如实有侵蚀入已贪污狼籍者。必当据实参办。审明寘之重典使贪墨者知所儆戒而廉洁自守者亦不致代人受累。克自树立。其实系因公那垫情非得已者。应如何设法调剂使帑项不致虚悬该抚与该藩司秉公确核。或应执法或应著追或应弥补。酌定限期。于何时可以办理完善。不得似从前他省清查。仅开明亏数。以一奏塞责。迁延时日。终至有名无实。此后如有新亏。责成接任之员。据实揭报。逐案严参。庶其源既清。其流亦节。经此次饬查之后。傥仍前隐混。漏卮不塞。将来别经发觉。惟该抚及该藩司是问。将此谕令知之。　　

○又谕、帅承瀛简任浙江巡抚。朕召见时。曾面谕于到任后查办该省亏空。浙省仓库。不甚敝坏。前任巡抚曾奏明将旧亏银谷。业已弥补全完。但恐前此清查之数。尚未确实或有续行亏缺者。其已经弥补银谷。是否均归实贮。著帅承瀛督同新任藩司详查确核。如有隐匿者。查明何任何员。据实参办。不得稍有含混。其已补者。如有不实。亦即据实具奏。不可代人受过。此后如有新亏。严饬接任之员。于交代时据实揭报。逐案参办以节其流经此次查办之后傥仍未尽确实。则惟该抚及该藩司是问将此谕令知之。　　

○又谕、东省仓库钱粮亏空甚多。前经三次清查。分限弥补。仍属有名无实。其时虽有参办之员。闻隐匿幸免者。尚复不少。其案牍亦复轇轕不清。前将徐炘调任山东藩司。因其人尚精明。于勾稽可期得力钱臻即督同该藩司将历次清查之案。复加详核。从前参办各员。是否尽系因公那移。如查明实有侵蚀入己贪污狼籍者。即奏明寘之重典。使贪墨者知所儆戒。而廉洁有守者。亦不致代人受累。其应行设法调剂者。该抚与该藩司酌定限期。何时可以办理完善。东省非不可为之地。果能秉公确核。自当积弊廓除。不得如前此清查仅开明亏数。以一奏塞责。此后更当严杜新亏。饬知各该州县。于接任时查有短交。立即揭报。据实严参。按律究办。庶其源既清。其流亦节。经此次饬查之后。傥再有不实不尽。将来别经发觉。惟该抚及该藩司是问将此谕令知之。　　

○又谕、据庆祥奏、查讯斌静、色普徵额办理乖谬情形。请会同秀堃审办一摺。前经降旨将斌静、色普徵额、革职拏问。计此时庆祥早已接奉前旨。即当遵照所谕。认真办理。务将斌静如何纵容委员家人。苦累回众。是否因此激变。色普徵额于斌静纵容需索曾否知情逐一根究确实按律惩办。断不可稍涉颟顸。致回众心怀不服是为至要。秀堃现已接印任事。即著会同查办。秉公定拟具奏。至各卡伦添驻及巡查之兵。裁撤归伍。绥福无须差委。令其回伊犁供职。所办俱是。其另摺奏请将蒙达拉克暂缓行刑一节。此时首逆张格尔苏兰奇等未经捕诛。尚须设法诱捦现据该将军密派官员回众。相机办理。若将蒙达拉克即正刑诛。恐该首逆益复远窜深匿。转难弋获。蒙达拉克一犯。著暂缓行刑。严加收禁。留心看守其余各犯罪名。俱著照所拟办理。该将军务饬派出员弁。回众。一得该首逆等端倪。即行获解以正刑诛而靖边圉。将此由五百里谕令知之。　　

○以拏获喀什噶尔滋事首犯蒙达拉克等。功赏佐领苏章阿、花翎。余加衔升叙有差　　

○以仁宗睿皇帝梓宫奉安。山陵。先期修治桥道免宛平、良乡、涿、房山、涞水、易六州县本年额赋。　　

○癸酉。孝穆皇后忌辰遣官祭暂安园寝。　　

○谕内阁卿祖培奏请除采买仓谷积弊一摺。各省常平仓平粜及动缺谷石。应于丰收之年分别邻境本地乘时采买。严禁短价勒派折收等弊立法本极周备。今如卿祖培所奏。各省竟有短发价值浮买折价。设法展限。甚至将不肯承买之人锁押羁禁。交仓之时。又复任意挑斥。上司回护属员。致小民不敢申诉等弊。自应申明旧例严行禁绝。著通谕各督抚遇有应行采买之时。附近水次各州县祇准邻封采买。其由本地采买者。将应买谷数及年限时价明示晓谕。如有浮买勒折等弊。该督抚即行参奏按律严办毋得扶同徇隐以杜苛派。而裕民生。　　

○又谕、吏部议处承审徐飞陇命案错误之安徽巡抚臬司知府各员分别革职降调此等要案未能虚衷研鞫几至酿成冤狱部议降革均属咎所应得姑念原审情形尚未定案安庆府知府申瑶著加恩改为降三级调用前任按察使嵩孚、邹翰、著加恩改为降五级留任。巡抚吴邦庆著加恩赏给编修总督孙玉庭审明正凶。据实平反。著照部议加二级。　　

○谕军机大臣等本日据英和等奏土默特四等台吉阿咱拉、呈控民人高坊串通达尔汉王鄂王家人。霸占开荒地亩一案。已明降谕旨。交富俊等审办矣。此案布尔图库等处荒地。达尔汉王等既议开垦。何以独令阿咱拉一人承揽。其所控写立印契合同并地内添置锅伙等项。垫用银六万两。是否实有其事。达尔汉王鄂王等既将此地给阿咱拉领种。并已垫用银两。何以又任听家人另立地局。将荒地写给别人。其案已越五年。屡控盛京将军并昌图厅各衙门。何以不为查办。至所控高坊高祥高士斌包帼柱陈振邦周学义郭健家人梁姓魏姓书吏王二曹坡嘎海。色布格诺门额里和图。德沁众鼐多布丹及伊本旗扎萨克梅楞托克托呼等各情是否属实。抑系诬捏摭砌均应彻底查办。富俊现已由京前赴吉林道经盛京著于接奉此旨后。会同承光提齐案卷人证逐一查讯。应行查勘者。就近履勘该蒙古王公等有应质讯者。传到质讯审明秉公定拟具奏毋得稍有瞻徇回护将此谕令知之。　　

○礼部奏朝鲜国王李玜恭进仁宗睿皇帝万万寿冬至贡物。前经奏交该使臣带还。兹据使臣禀称谨遵成例陈词恳切。可否仍照嘉庆四年之例一并留抵。下次正贡。得旨、准其留抵。　　

○命前任湖南巡抚李尧栋、以三品京堂候补。　　

○甲戌。严禁滥用非刑。谕内阁、本日张映汉等奏、钟祥县知县王余菖因户书私雕假印。伪造串票。诓骗钱粮。该县以犯供狡展辄用木棒敲击脚踝以致案未审定先将正犯拷毙已降旨将王余菖革职讯问矣凡问刑衙门审理案件。皆当平情推鞫。其犯罪至死者。亦于狱成之后方丽于法。若于取供时辄用非刑敲讯加以惨毒。甚有因以致死者。是狱囚不死于法而死于问刑之官岂称祥刑之义前御史余本敦曾奏近闻各省问官多于常刑之外擅用非刑有天平架阎王架鹦哥架燕子飞美人桩等名目皆以严酷勒供等语。刑具设有定制。不容私行增减若于定制之外。以新意创造此以施于情真罪当者。犹且不可。况酷虐相寻。或致无辜枉服其冤滥更何可言著通谕各直省督抚。各饬所属如有私设一切非刑概行禁绝地方有司遇案务各虚心研究。期得实情傥有仍前滥用非刑者查明据实严参勿稍徇纵以副朕明慎用刑之意。　　

○刑科给事中孙世昌奏、请申通洋严禁查康熙初年。严立海禁日久废弛自嘉庆十四年奉旨严禁后盗贼远窜。居民安业十有余年。今陈桂生奏准茶商出口北往山东奉天等省恐管关胥吏得钱卖放听其夹带米粮火药铁器奸商牟利。何难另觅熟于南洋沙线之人驶往交易且恐有外洋匪船接引关牌。税单皆属具文。请仍遵旧例茶船只准由内河行走即将江海关茶税永远豁除并严定失察米船出洋处分命户部会同吏部兵部议奏寻奏上谕军机大臣等据户部会同吏兵两部议覆给事中孙世昌奏请照旧例禁止江海关茶船出洋一摺商贩茶船向由海道运至内地销售嗣经蒋攸铦奏请禁止出洋令其由内河贩运上年复经陈桂生以江海关税课短绌奏请仍准茶船出口严查偷漏。当经降旨准行兹该给事中复以禁止茶船出洋杜绝夹带通洋情弊为请海关商贩出口船只必不止于茶叶一项。是否禁止茶船出口即可尽绝偷漏之弊。著孙玉庭魏元煜详查明确务使商民胥便奸弊悉除会同妥议奏明办理户部议覆原摺并著发交阅看将此谕令知之　　

○以故贝勒永鋆子绵清降袭贝子。　　

○乙亥。孝圣宪皇后忌辰。遣官祭泰东陵。　　

○军机大臣奏进文职四品以下武职三品以下各废员名单。得旨、著交宗人府吏部兵部将单内点出各员带领引见　　

○兵部奏、遵旨查办军台废员得旨吉元谦、叶以倌、高士智、刘遐龄、周玺、梁思尧、郭文垣、李于沆、黄兆台、林启泰俱著加恩释回欧阳瑚、叶铭熙、魏九思三员均于嘉庆二十五年甫经到戍著于道光二年十二月再行释回。　　

○丙子上诣大高殿行礼　　

○诣皇太后宫问安。　　

○丁丑。上诣观德殿几筵前行月祭礼　　

○谕军机大臣等据钦天监奏正月十八日酉刻正西方出有彗星其占为兵为火一曰大水民流东壁分野应在卫地等语朕思上天垂象。所以示儆虽其理幽远莫测然修省之道。不可不思患豫防。卫地现属豫省河北卫辉一带。地方紧要。又为黄沁交汇之区上年马营坝仪封两处大工合龙之后南北两岸堤工处处均当慎重防护。而北岸卫辉一带尤为吃紧。著张文浩姚祖同督饬河工及地方官员倍加小心自桃汛以至伏秋大汛各堤工均须周历巡查昼夜防范不可稍有疏懈务期工程稳固。获保安澜其地方事宜。该抚亦当密为留心加意抚绥不可怠玩将此谕令知之。　　

○又谕、据钦天监奏、正月十八日酉刻正西方出有彗星为大水之占。朕思上天垂象。所以示儆。虽其事幽远难测。然修省之道不可不思患、豫防除已降旨谕知张文浩姚祖同加意防护东河工程外著孙玉庭黎世序督率江南河员各将所属工段周密巡查认真防守自桃汛以至伏秋大汛时时留心勿稍疏懈总期工程稳固获保安澜为要将此谕令知之　　

○旌表守正捐躯江苏铜山县民张安妻王氏　　

○朝鲜国王李玜奉到仁宗睿皇帝遗诏奉表称慰报闻。　　

○戊寅。两江总督孙玉庭两淮盐政延丰奏覆勘海州沭阳地方应疏河道分别次第办理请先挑南北六塘柴米等河并将盐河一律挑深五尺修建盐河东岸项冲河石坝赶于正月内兴工以工代赈至归海尾闾之潮河督劝业民出力挑疏所有藩运两库借垫银两在海州三州县民田摊徵及淮北商按引还款得旨实力为之以卫民生照议速行　　

○朝鲜国王李玜、遣使奉表谢恩并贺元旦进贡方物命留抵下次正贡赏赉如例停止筵宴　　

○琉球国王尚灏遣使奉表谢恩进贡方物赏赉如例停止筵宴。　　

○己卯。谕军机大臣等昨因钦天监奏有彗星犯东壁分野为卫特降旨令该抚协同该河督董饬河工及地方官员小心防范因思豫省地方于二十四五两年。南北两岸堤工漫缺淹及民田庐舍其被灾之区在豫境者已有七八百里小民荡析离居一时未能复业前此该省兴举大工尚可以工代赈现在河工蒇事无可佣趁。又值青黄不接之时恐灾黎糊口维艰或致流而为匪著姚祖同督饬地方官将连年被水村庄详加体察应如何设法调剂奏明妥为安抚。勿令穷黎失所是为至要至豫省向多习教匪徒并恐有查拏未净余孽乘机煽惑该抚尤当饬属。密加察访留心侦缉免致滋生事端。其所属各处营伍亦当督饬该将弁等勤加训练修明武备不可稍形懈弛将此谕令知之。　　

○又谕玉麟等奏廓尔喀王热尊达尔毕噶尔玛萨野闻仁宗睿皇帝升遐大故遂即成服又随摺呈进金线大缎一匹等因一摺廓尔喀王热尊达尔毕噶尔玛萨野一闻仁宗睿皇帝升遐大故即行成服起建道场甚属可嘉。已书满洲、唐古特、廓尔喀、三合字体谕旨并赏给热尊达尔毕噶尔玛萨野物件。玉麟等接到时即照上届发给外其由廓尔喀差委递摺之头目人等著玉麟亦酌加赏赐遣回。　　

○庚辰。上御紫光阁。阅大员子弟骑射。　　

○诏谕廓尔喀额尔德尼王热尊达尔毕噶尔玛萨野。昨据驻藏大臣转奏尔闻仁宗睿皇帝升遐。即率领部落人等哀叩成服。并呈进奏书金线缎一摺仁宗睿皇帝临御二十五年。抚绥寰区。推广皇仁无有不被尔廓尔喀仰承殊恩至优且渥今闻升遐。即率阖境人等成服向上叩拜焚香念经实属至诚朕甚嘉焉。朕遽遭仁宗睿皇帝大故。虽孝思不匮时深哀痛。仰赖天恩朕躬尚属康健。专此晓谕并降诏书赏给热尊达尔毕噶尔玛萨野金花缎一匹花缎一匹八丝缎一匹盒子一个大荷包一对。小荷包四个。火镰荷包一个。嗣后热尊达尔毕噶尔玛萨野感戴世受厚恩。照例妥理夷务。严管属下。和睦邻封。益加奋勉。永受朕恩。毋怠。特谕。　　

○旌表守正捐躯直隶灵寿县民董墉婢刘二妮。　　

○辛巳。孝仪纯皇后忌辰。遣官祭裕陵。　　

○上诣观德殿几筵前供奠。　　

○诣皇太后宫问安。　　

○山东巡抚钱臻奏遵旨查办孙维京控邪教一案。严摉张书笏、张梦兰、王世焯、王廷骅、王家桐五家。俱无存置枪刀器械。及不法邪教经卷等件。讯之孙维胞弟孙洮、伊子孙士贞、亦称被控之张王二姓委皆安分绅士。查孙维上次京控。讯系疯迷。咨结收管。应俟递解到省。再行摘提覆鞫。务得实情得旨孙维解到后明白质审定拟。务期无枉无纵。所控若全属子虚必应重惩慎毋累及无辜又奏曹属缉捕情形。批、去莠安良。乃地方第一要务其认真督率办理若能摉拏窝家。更为切务。所谓除恶务本也。又奏、雨雪麦苗情形批、嗣后雨水田谷之奏虽云照例、务据实情不可稍有粉饰又奏遵例编查保甲批此亦照例之事然不可日久生怠有名无实必当实力为之。　　

○是月御制钦定新疆识略序。曰西陲僻处要荒。三代以前。阻于声教。汉唐而后。史乘传记间及其疆圉风俗然皆以羁縻为事。未有隶入版图者。洪惟我皇祖高宗纯皇帝化覃九有功蒇十全。一再平定准噶尔。继复平定回部。而窜徙异域之土尔扈特旋亦向阙输诚归命恐后于是二万余里之新疆自古顽梗弗率者莫不在我户闼列诸编氓祎矣盛矣诚开辟以来所未有也我皇考仁宗睿皇帝觐扬光烈累洽重熙临御二十五年无日不以绍阐前猷绥靖边黎为念盖西土之惟时怙冒者。六十余年于兹而亲贤乐利户口繁登视昔倍臻阜庶焉顾其幅员之广。经理之宜、初未勒有成书昭示来许。因面命松筠司其事盖以其任伊犁将军有年于彼中情事知之有素故也兹松筠纂辑告成缮本呈进朕披览全帙卷首恭载皇祖圣藻以下厘卷十二有图有表有叙论虽于古迹土俗物产略而弗书而河山之襟带城郭之控制兵食财赋之储备田野畜牧之繁滋条分件系颠末详胪成宪旧章粗已赅具爰为命名曰新疆识略俾付剞劂用资考证。庶几后之续事修辑者得有所藉手矣书不云乎柔远能迩。安劝小大庶邦。朕以凉德。寅绍丕基抚疆索之洪恢念昄章之孔厚上承祖考燕贻之远。俯惕群生抚字之艰。凡所以保泰持盈乂安中外垂诸亿万年而无远弗届者。惟有与边庭将士。交劝勉于无穷焉耳。　　


大清宣宗效天符运立中体正至文圣武智勇仁慈俭勤孝敏成皇帝实录卷之十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光元年。辛巳。二月。壬午朔。日食。　　

○谕内阁、庆祥奏、遵旨查明效忠尽节之伯克。请予褒恤一摺。喀什噶尔六品伯克阿布都尔满于布噜特滋事时被执不屈慷慨捐躯。深堪嘉悯。其祖逊都拉霍卓。从前曾因追贼被戕世守忠节尤为难得阿布都尔满之长子鲁提普拉。著加恩赏给五品顶带。并赏戴花翎。世袭罔替其袭次人内。如有能胜伯克之任者。量补五品以下伯克。鲁提普拉年已十六著即交该处参赞大臣等、令其在署学习当差俟年岁稍长。察看才具。酌量补用。仍加赏伊家属银二百两。俾资养赡。用示朕褒恤忠贞至意。　　

○命工部右侍郎那清安、户部右侍郎王鼎、驰往大名一带查办事件。　　

○旌表守正捐躯直隶庆云县民张培女双姐。　　

○除江苏长洲、元和、吴三县义冢田五十九亩有奇额赋。　　

○癸未以故三等男浙江提督邱良功子联恩、袭爵。　　

</div>
    <div class="pagination">
<a href="清实录道光朝实录_page18.html">上一页</a><span>...</span><a href="清实录道光朝实录_page14.html">14</a><a href="清实录道光朝实录_page15.html">15</a><a href="清实录道光朝实录_page16.html">16</a><a href="清实录道光朝实录_page17.html">17</a><a href="清实录道光朝实录_page18.html">18</a><span class="current-page">19</span><a href="清实录道光朝实录_page20.html">20</a><a href="清实录道光朝实录_page21.html">21</a><a href="清实录道光朝实录_page22.html">22</a><a href="清实录道光朝实录_page23.html">23</a><a href="清实录道光朝实录_page24.html">24</a><span>...</span><a href="清实录道光朝实录_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
