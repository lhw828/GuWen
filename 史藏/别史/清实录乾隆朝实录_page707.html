<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 707 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 707 页/共 1860 页
  </h1>
  <div class="content">
   ○甲子。上御勤政殿听政。　　

○郡王衔贝勒色布腾故、赐祭如例。　　

○乙丑。上诣畅春园、问皇太后安。　　

○谕军机大臣等、杜尔伯特亲王车凌等、辉特郡王车布登多尔济等、自投诚以来。感戴朕恩。咸知奋勉效力。其属众亦皆安静。从前因阿逆尚未擒获。是以不即令伊等回至旧时游牧地方。降旨俟明年再行迁移。今军营陆续奏到、阿逆情形。穷蹙无聊。哈萨克部落。现欲擒献。而达勒当阿、哈达哈等、统领大兵。逼近哈萨克境界。逆贼计日就擒。当兹准噶尔全部荡平。杜尔伯特、辉特人等。自可各回本部落。安居乐业。在素所服习之地。牧养耕种。于伊等生计。更属有益。现在正值收获之期。马匹肥壮。即乘此时迁徙。毋庸更俟明年。此皆朕曲为伊等筹画生计起见。著传谕舒明、巴兰泰、纳木扎勒等、传集杜尔伯特、辉特、王公等、明白晓谕。一面迁移。一面奏闻。并谕伊等回本部落后。善为抚恤休养。永图生聚。共享昇平之福。　　

○又谕曰、舒明等奏、杜尔伯特台吉乌巴什、同伯什阿噶什、前来投诚。乌巴什现因患病。遣人先行告知等语。伯什阿噶什、已加恩封为亲王。乌巴什、亦著加恩封为贝子。即同伯什阿噶什等、在额尔齐斯等处地方游牧。俟明年令伊等前来入觐。　　

○丙寅。谕军机大臣等、瑚宝奏请解任调理一摺。甚不明晰。既称寒热现已清楚。又称精神软弱。尚须从容调理。瑚宝系小心拘执之人。看来不过因步履疲软。不能亲赴宫门请安。故为此奏耳。现在漕船已全数过津。该督所办。不过回空船只。可以舒徐办理。不必解任。已命御医前往诊视。著传谕知之。　　

○是月。浙江巡抚杨廷璋奏、各省府州县、于孟夏行常雩礼。惟浙省独未举行。实为阙略。请自本年为始。动项办理。下部知之。　　

○又奏、浙西嘉、湖、等府属州县。地大事繁。极多奸胥蠹役。扰害良民。凶逾巨盗。丞欲整饬禁戢。现访拏海盐县役吴良等、藉差拷诈毙命属实。当将首犯。从重照光棍例拟斩决。余均拟发遣。并将该犯等情罪。揭示通晓。俾知警惕。得旨、好。　　

○浙江学政雷鋐奏、蒙恩准臣终养。请侍母回籍后。不拘何时至京瞻觐。得旨、道路既远。往来即须半年有余。恐汝母风烛。不可因请朕安。而贻汝终身之恨也。若汝信得及汝母康健。或汝母强汝来。朕亦不固拒汝。　　

○湖南巡抚陈宏谋奏、今岁秋收后。应买补仓谷。请令地方官、于本地多谷之家。酌为采买。以省糜费。谷价务照时估。并不短少。仍出示通晓士民。使胥役不得需索卖放。庶小户无派买之累。豪户无多买之累。臣当与司道层层防范。毋使地方官稍有刁难扣克等弊。得旨、所定已详。而行之则仍在得人。与汝实力稽察耳。　　

○又奏、陕甘两省茶商。领引赴安化县地方采办茶觔。图占便宜。克减戥头银色。以致茶户先卖客贩。引商采办不前。彼此争执。臣现与署布政司夔舒定议、茶山戥秤。由官颁发。向后引商买茶。勿得短戥低潮。苦累茶户。其谷雨前细茶。先尽商买。雨后之茶。许卖给客贩。违者照阻坏盐法律治罪。得旨、好。具见诸事留心。　　

○山西巡抚明德奏、太原理事通判、向于每岁二月开徵。以供抚标太原城守等营本年兵糈。第时值农忙。青黄不接。若催令里民赴省输将。殊多未便。请于晋省溢额谷内、酌拨该厅存贮。今岁秋成。再添购米豆以备垫支。嗣后定于秋收后开徵。统归下年供支。得旨、是。如所议行。　　

○大学士管陕甘总督黄廷桂奏、准署安西提臣傅魁咨称、安属地处口外。与哈密、巴里坤、军营附近。现在防兵。多于安标调拨。且军务未竣。遇有大差。存营兵马。不时调遣。若将公私借垫等项。统于一年限内、并行裁扣名粮。实属办理掣肘。应如所请。先将公私借垫尽数扣足。所遗马步粮缺。即抵各官亲丁养廉公费。得旨、如所议行。　　

○又奏、据甘肃布政使武忱等详称、肃镇马匹。送至安西。往回须十数日。其留营马、止一百五十匹。遇有钦差大臣官员赴营办事。悉系兼呈驰骤。且前后差使接踵。又经戈壁重重。马少差繁。致多伤毙。似应如该司等所议。于肃镇、安西、二处。各添马五十匹。连前共马二百匹。以资朋送。得旨、如所议行。　　

○又奏、现于陕甘满汉各营马。通为调解。以足四万匹之数。第陕省各牧厂。水草平常。臣已檄饬经过州县。令于永昌之水磨关、甘州之扁豆口等处。就便出口。遇有水草地方。从容牧放。行至赤金一带。再为牧养。统俟九十月间。赶赴巴里坤。收槽餧养。查山南塔尔纳沁、哈密、等处。距营三四百里。应分布马二三万匹。派员餧养。即令巴里坤办事大臣往来稽察。至陕甘各镇协营。均属临边要地。倘马匹调拨一空。于营伍亦有关系。一时购补。所得无几。应请于河南、山东、山西、等省各营。饬选肥壮马凑一万匹调解来营。俾有备贮。得旨、此一万匹。竟可且置不补。况逆贼就擒亦近矣。若各省调马。必致内地又生议论。余如议。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百十五


大清高宗法天隆运至诚先觉体元立极敷文奋武孝慈神圣纯皇帝实录卷之五百十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。秋。七月。丁卯朔。享太庙。遣諴亲王允秘恭代行礼。　　

○上诣畅春园、问。皇太后安。　　

○谕、上年江省成灾地方。业经发帑赈恤。暨将应徵钱粮、分别蠲缓。次重较轻、及勘不成灾之各州县。所有新旧应徵银米。亦俱加恩于麦收后催纳。又念该处灾祲之余。元气未复。特降旨该督抚等查明。再行展缓。今据尹继善等分别查明奏覆。朕思现在麦收虽属丰稔。民力犹未免拮据。著再加恩、将阜宁等二十七州县卫。所有本年麦收应徵之新旧地丁漕折各项。以及借欠耔重口粮等。一概缓至九月秋收后开徵。以纾民力。该部遵谕速行。　　

○军机大臣等奏、查达什达瓦属人六千余口。其弟伯格里属人一千余口。现令移至阿尔台游牧。遵旨酌给官厂牲只。每户牛一羊四。骁骑校、每员牛二。羊八。佐领、参领、每员牛三。羊十二。管旗章京副管旗章京、每员牛四。羊十六。至宰桑鄂齐尔、布林、托里、俱恩授散秩大臣。每员应优加牛十。羊四十。此等牛羊。原为伊等孳息生产。其现在食用。交舒明等详察情形。量给口粮数月。其牛羊等项。俱由张家口牧厂挑解。从之。　　

○戊辰。免安徽无为、合肥、庐江、巢县、寿州、宿州、凤阳、怀远、定远、虹县、灵璧、凤台、阜阳、颍上、霍邱、亳州、蒙城、太和、泗州、盱眙、天长、五河、滁州、全椒、来安、和州、含山、等二十七州县。并庐州凤阳长淮、泗州、滁州、等五卫乾隆二十年水灾额赋银、一十一万三百四两有奇。米、五千一百七十三石有奇。麦二百十九石有奇。豆七十五石有奇。　　

○己巳。谕向来各省州县。详革生监。经学政批查批审之案。承办各员以处分不及。率多任意迟搁冤抑者无从昭雪。而顽劣之徒。转得迁延时日。无所惩儆。即如山东学政谢溶生所奏教谕邹国垣、因事受赃。训导王木擅买拐逃之女二案。此皆富德任内批饬查审之案。何至一二年之久。尚未完结可见外省办事、因循迟玩之陋习。未能振刷。而学政批行之事。地方官以非专管上司。漫不经心。更所有免。此案若非谢溶生据实查办。竟至悬宕不结。何以肃吏治而整士风。恐他省似此者亦复不少。可通行传谕各该督抚。令其留心整饬。并谕各学政知之。　　

○又谕、提督福建学政。著李友棠去。著即留闽办事。不必来京覆命。　　

○谕军机大臣等、钟音所奏、台湾斩枭人犯、停其传首一摺。台湾远隔重洋。民番杂处。向来因有聚众戕杀之案。及至解省审拟。虽将该犯按律正法。而彼处之人。无以示儆。是以传首台湾。使番民等触目警心。各知动色相戒。但此等案件。本非时有。至于寻常命盗枭示之犯。原可不必一律办理。可传谕该抚。嗣后如遇刁民聚众。情罪重大。须传首晓谕者。自应照例传送。其余即在省城正法。仍行文台湾、出示晓谕可也。　　

○又谕曰、青滚杂卜、擅自彻兵。捏造怨辞。情殊可恶。可密谕达勒当阿、哈达哈等、于拏获阿逆彻兵时。将青滚杂卜、调至军营拏问。如调而不来。即会同统兵进剿。务令成擒。与伊子一并解京。切须慎密。勿令闻风兔脱。但哈达哈、向系经由北路。今自应由原路回兵。而达勒当阿之兵、骤由北路彻回。青滚杂卜、势必生疑。即内地之厄鲁特闻之。恐亦不无犹豫。达勒当阿、此际须相机托辞。豫为晓示。不惟喀尔喀之兵、由此处彻回。与伊游牧处相近。即索伦察哈尔之兵、由此处彻回。亦甚便捷。所有索伦厄鲁特之兵、令各回游牧处休息。其健锐营之兵、交哈宁阿、拨赴兆惠处候旨。其巴禄、莽阿纳等、统率之兵、亦仍由原路彻回。　　

○又谕、据哈达哈奏、齐巴克扎布、追捕乌梁海。受伤阵亡等语。齐巴克扎布、致命行阵。深堪恻悯。著赏银三百两、办理丧事。查明伊子奏闻、授为头等台吉。　　

○军机大臣等议覆、河南巡抚图勒炳阿奏称、可南驻防满兵八百名。每名拴马三匹。除存价一匹外。实拴马二匹。共拴马一千六百匹。原备骑射调拨。前因料昂马贵。致不敷额。现存新陈马九百十五匹。半系残疾疲瘦。不堪骑射。一遇调遣。重价购买。按兵扣价。兵力拮据。请于应拴马二匹内、酌减半匹。每二兵合养三匹。通共餧养一千二百匹。务使实养在槽等语。应如所请。但二兵实马三匹。每兵实拴一匹外。其合养一匹。总交该驻防、另派旗员。合槽饲餧。其每兵应存半匹马价六两。照数在各兵饷银内、按六个月扣存贮库。以备调遣时买补。亦应如所请。从之。　　

○吏部议奏、查捐复条例内开、凡革职外无余罪、准纳赎者。俱准捐复等语。已属明晰。而奏定例内、又有酷刑故勘、故行出入等款革职。不论有无余罪、不准捐复之条。查此等人员。如果案情重大。即系有余罪不准捐复之人。若革职外并无余罪。或余罪仍准纳赎。是情节本轻。若复多立科条。分别驳准。不惟办理参差。恐转启书吏借端勒索。又如比照六法降革人员。既系比照定案。与实系京察大计降革者不同。臣等酌议。除奉特旨革职、及由京察大计降革、或降革后有余罪、不准纳赎各员。仍照例不准捐复外。其余一应降革人员。降勒后无余罪。或有余罪准纳赎。及比照六法降革人员一体准其捐复。从之。　　

○侍郎雅尔哈善等奏、据策楞咨称、布库努特人等。原同噶勒杂特部落、在和博克等处居住。后移至额林哈毕尔噶。今噶勒杂特部落、现在乌兰乌苏游牧。所有巴里坤、布库努特人等。亦应归并一处同居等语。臣等随晓谕巴图尔和硕齐等、令其迁移。计大小四百余口。给与口粮。于六月二十五日、自巴里坤起程。前赴乌兰乌苏游牧。又据卡上送到布库努特一名和推、告称上年由布库努特派兵二十名。随宰桑吞图布、前往军营。吞图布至伊犁时。将彼处布库努特三百余户收获。交与和推、向巴里坤前来。共大小四百余人。已至苏伯特台站。因口粮不继。前来求给等语。臣等因巴图尔和硕齐等、现在迁至乌兰乌苏。即令和推将此项人众、暂住苏伯特台站。令和硕齐等、至苏伯特台站时、带领同赴乌兰乌苏。所需口粮。亦酌量赏给。报闻。以镶红旗护军参领海冲阿、为贵州威宁镇总兵。　　

○庚午。上还宫。　　

○谕、正黄旗汉军都统员缺。著赵宏恩补授。其所遗镶红旗汉军副都统员缺。著公富春补授。左翼前锋统领员缺。著鄂实补授。仍兼副都统。鄂实来京之前。其前锋统领事务。著护军统领阿巴齐署理。　　

○又谕曰、顺承郡王病故。著加恩派散秩大臣一员。带领侍卫十员。前往奠醊。　　

○辛未。上御太和殿视朝。文武升转各官谢恩。　　

○幸圆明园。　　

○谕军机大臣等、昨据大学士黄廷桂奏、豫备进兵事宜。其第一摺。尚系笼统陈奏之词。是以朕批示嘉奖。及次第观其后所奏各摺。明似畏难而不中事情。此黄廷桂接到雅尔哈善前奉谕旨。筹画办理。目今情形。与从前迥异。陆续据各路拏获逆贼党与。及自贼中投回之人。详稔逆贼阿睦尔撒纳、已穷窜无依。意欲往投阿布赉、又知阿布赉必将伊擒送。正在窘迫无计之际。我师达勒当阿、哈达哈等、两路大兵。计程亦可抵哈萨克之境。即阿布赉、尚不即将逆贼擒缚。而我之兵力。已足办理。观此事势。断不致有意外调遣之事。至另摺所奏、于河南山东等省、各营调马之处。殊非现在情形。且迹涉张皇。恐逖听者别生传说。如万一尚须接济。为数亦复无多。则尽现存之马挑用。亦不致迫不及待。但当饬属加意餧养、以备缓急可耳。将此传谕黄廷桂知之。　　

○原任定西将军策楞等奏、六月十一日。据总管毕里衮、解到拏获厄鲁特一名讷默库、讯系跟随古尔班和卓之人。又据参赞大臣巴禄、拏获业克明安德济特属人一名巴朗、系随德济特、同附阿逆行走之人。俱即行正法。再跟随阿巴噶斯之乌勒木济等四人、亦移咨巴禄、即在军营正法。其巴朗伯尔都、系阿道齐所属之人。从前阿道齐、诡称并不知阿巴噶斯等踪迹。而其属人现在阿巴噶斯处拏获。阿道齐显系知情。亦应一并治罪。报闻。　　

○礼部议准、御史陈廷栋奏、肄习天文生。应令该监奏定额数。择术业果堪造就者留监。余悉黜退。其现在肄业者。是否生员。并悬额未补几名。造册送部。届期乡试。该监将肄业之生员。移送学臣录科。再此项人员。嗣后额缺需人。应由监自行奏考。酌取数名补用。其虽由生员考取、未经补用。不得移送录科。从之。壬申。上诣畅春园、问皇太后安。　　

○谕曰、刘统勋、现已加恩起用。所有本籍原查入官家赀财产。并著给还。　　

○定边左副将军哈达哈等奏、据副都统职衔唐喀禄等报称、护送侍卫顺德讷、赴哈萨克。至济尔玛台地方。有特楞古特宰桑敦多克、告称。我特楞古特部落人七百户。及古尔班和卓部落人五百户。和克沁部落人五百户。俱愿投诚。恳求迁往阿尔台地方游牧等语。随将敦多克、及古尔班和卓、和克沁得木齐二人。并奇尔吉斯宰桑、送出阿逆所属十八人。一并解至军营。臣等窃思特楞古特等、既请投诚。移往阿尔台。何以潜赴乌梁海。形迹可疑。因严讯敦多克等供称、伊等起程时。与西路大兵交战败走。途中又掠取玉保所带马驼等物。杀伤兵丁。今投乌梁海。意图抢掠。再遣人会合阿睦尔撒纳同逃。阿睦尔撒纳、亦曾遣达瓦、送信古尔班和卓等语。臣等即将宰桑敦多克、及得木齐二人。并阿逆属人等。俱行截杀。随带兵八百名。疾赴伊等驻劄处。乘其不备。尽行剿灭。古尔班和卓、与伊弟正欲脱逃。为察达克所获。讯已供认。随将古尔班和卓、及伊眷属、一并正法。计获驼四百只、羊一千四百余只、马二百余匹、分给效力官员人等。臣等仍领兵前往哈萨克。谕军机大臣等、哈达哈等、带兵赴哈萨克。路遇古尔班和卓等。带领户口千余。潜往乌梁海。即派官兵擒获古尔班和卓等正法。其属人全行剿灭。甚属奋勇可嘉。哈达哈、著加恩授为领侍卫内大臣。赏戴双眼翎。车布登扎布、著晋封郡王。唐喀禄、著授为副都统、舒赫德、效力军营。此次亦属奋勉。著赏给副都统职衔。扎萨克台吉三都布多尔济、著封授公爵。协理台吉策勒布多尔济、著授为头等台吉。乌梁海副都统察达克、著授为内大臣赏银一百两。索伦营长卓里雅萨垒、蓝翎侍卫敦济勒图、各赏银五十两。其余效力官兵。哈达哈等查明奏闻。交部议叙。并著传谕哈达哈等、俟彻兵凯旋时。派唐喀禄、察达克等酌派兵丁前赴乌梁海。将逃散贼众查办。其首恶鄂木布、博博果勒卓辉、及达瓦藏布等、务期一并擒拏。解京正法。　　

○免山东利津、寿光二县二十年分、潮淹沙压地、一百九十二顷一十五亩。应徵银、九百三十七两有奇。米六十三石。癸酉。谕军机大臣等昨因哈达哈、已领兵前往哈萨克。是以将拏解青滚杂卜之事、交与舒明等相机办理。今据舒明等奏、青滚杂卜带往兵丁。俱已沿卡回至各游牧。惟令侍卫及绿旗兵丁、至舒明处送回炮位等语。青滚杂卜、现在已回伊游牧。或尚逗留他处。著传谕舒明等、确查速奏。　　

○甲戌。谕军机大臣等、据纳木扎勒奏、从前收服业克明安台吉德济特、及察衮属人等。遵旨交与辉特贝子德济特及扎萨克阿布达什管辖。今德济特现同阿逆逃叛。应将伊属人等、酌量赏给辉特德济特、阿布达什其余请分赏喀尔喀等语。此项德济特属人自不应照投诚之人、一体办理。且伊台吉既已附贼。伊等闻知不免妄生疑惧。转致滋事。纳木扎勒所奏甚是。著照所请。将此项户口。酌量赏给贝子德济特、及扎萨克阿布达什等、各四五户。余俱分赏喀尔喀等为奴。昨已降旨、令辉特、杜尔伯特人等、迁往各原游牧地方。此时如已起程。亦即查出。遵照此旨办理。　　

○军机大臣会同兵部议覆、两广总督杨应琚、署广州将军李侍尧等奏、广州驻防汉军。改以满洲、汉军各半兼驻章程。一、八旗汉军。原设甲兵三千名。每旗协领一。参领一。防御五。骁骑校五。应请将满洲汉军各为八旗。甲兵仍系三千。按左右翼。每二旗各设协领一。每旗各设佐领一。将汉军参领八缺。改为汉军佐领。尚应添设满洲佐领八。并请每旗各设防御二。骁骑校二。计应裁防御八。骁骑校八。俸禄马乾米石。支给新添佐领。一、水师旗营、甲兵五百五十名。应于满洲汉军壮丁内、各半挑补。其绿营所拨舵工五十名。俟该壮丁学习纯熟。仍归还旗营。各半挑补。至水师协领一员。应请作为满缺。佐领二缺。防御二缺。满洲汉军各用一缺。骁骑校六缺。满洲汉军各用三缺。但协领作为满缺。汉军佐领、无缺可升。请俟八旗汉军协领缺出。准与汉军佐领、一体拣选升用。一、将军衙门、原设笔帖式三。应裁一缺。改设满洲一缺。仍留汉军一缺。俱作为八旗公缺。其汉军外郎八。应留四缺。其裁去四缺。于满洲领催甲兵内、挑选熟谙清字者管理。一、原额领催三百二十名。马甲二千六百八十名。应请满洲汉军、各设领催一百二十名。共裁领催八十名。满洲马甲、设一千二百三十名。添设前锋一百五十名内、委署前锋校十二名。领催共一千五百名。汉军马甲、设一千三百八十名。连领催共一千五百名。共设甲兵三千名。一、原设炮手三十名。应裁六名。留二十四名。仍归汉军演放大炮。其子母炮、派满兵演放。至额设弓匠、铜匠、铁匠、二十六名。应请满洲汉军、各设十三名。一、将军标绿营步粮。向就八旗壮丁内挑补八百名。应请仍留四百名。于留旗汉军壮丁内挑补。其余四百名。俟汉军出旗已定后。陆续扣还绿营。从之。　　

○兵部议覆、两广总督杨应琚、署理广州将军李侍尧奏称、广州驻防八旗汉军甲兵内、现在共缺甲兵三百五十一名。逐渐移补扣缺。约至十月。可得五百名。请将委署前锋校、前锋、领催、马甲、共酌定五百名。拣派来广补额。于八九月间起程。仍派官管押行走等语。应如所请。拣选匀派。于秋末起程。自京至台庄雇车。自台庄至扬州用船。兵部先行文沿途接济。并知照该总督将军、将应需房间器皿薪米等项豫办。嗣后该处所出兵缺。将满五百名。再行报部。仍照此办理。至该督所奏、管束兵丁来广之满员。请照依职衔。以现在扣留之协领、参领、防御、骁骑校、各缺。酌量坐补如无相当之缺。再于汉军官员内、拨缺补用。并初次来广兵丁。不论旗色。暂归新任满员管辖。俟满兵到齐。再照旗色分别查办。均应如所请。从之。　　

○乙亥。谕军机大臣等据武进升奏、六月十五日。宁波头洋。有红毛船一只收泊等语。其一切验放交易。自应照旧例办理。顾向来洋船进口。俱由广东之澳门等处。其至浙江之宁波者甚少。间有遭风漂泊之船。自不得不为经理。近年乃多有专为贸易而至者。将来熟悉此路。进口船只。不免日增。是又成一市集之所。在国家绥远通商。宁波原与澳门无异。但于此复多一市场。恐积久留居内地者益众。海滨要地。殊非防微杜渐之道。其如何稽查巡察。俾不致日久弊生。不可不豫为留意。如奏内所称船户噶喇吩、至噶喇吧地方。同来过夷商味啁、通事洪任驾船来宁等语。盖本地牙行、及通事人等。因夷商入口。得从中取利。往往有私为招致者。此辈因缘觅利。无有已时。即巡逻兵役人等。亦乐于夷船进口。抽肥获利。在此时固不过小人逐利之常。然不加禁止。诚恐别滋事端。尤当时加体察。可传谕该督抚等、令其留心。　　

○户部议准、四川总督开泰疏报、绵州、犍为、荣县等三州县。开淘盐井。应增水引三百六十一张。陆引九百六十六张。应徵课税。于二十一年入额奏销。从之。
  </div>
  <div class="pagination">
   <a href="清实录乾隆朝实录_page706.html">
    上一页
   </a>
   <span>
    ...
   </span>
   <a href="清实录乾隆朝实录_page702.html">
    702
   </a>
   <a href="清实录乾隆朝实录_page703.html">
    703
   </a>
   <a href="清实录乾隆朝实录_page704.html">
    704
   </a>
   <a href="清实录乾隆朝实录_page705.html">
    705
   </a>
   <a href="清实录乾隆朝实录_page706.html">
    706
   </a>
   <span class="current-page">
    707
   </span>
   <a href="清实录乾隆朝实录_page708.html">
    708
   </a>
   <a href="清实录乾隆朝实录_page709.html">
    709
   </a>
   <a href="清实录乾隆朝实录_page710.html">
    710
   </a>
   <a href="清实录乾隆朝实录_page711.html">
    711
   </a>
   <a href="清实录乾隆朝实录_page712.html">
    712
   </a>
   <span>
    ...
   </span>
   <a href="清实录乾隆朝实录_page708.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
