<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 104 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 104 页/共 523 页</h1>
    <div class="content">
○丙寅。谕内阁、和宁等奏、驻防外委蒲顺、杀伤兵丁段贵等、核拟具奏一摺。此案外委蒲顺、在恩达寨地方驻防。胆敢向所辖番民任意需索。已属有罪之人。迨该管游击何得方、访查属实。蒲顺因需索之事。系由兵丁田俸说出。心怀气忿。即用刀连砍田俸。适兵丁段贵、上前抱救。蒲顺遂拔取小刀、及菜刀木器柴斧等先后砍打。致将段贵毙命。核其情节。该犯先既婪索番民。又复逞凶洩忿。一死一伤。情节甚重。审明后自应一面奏闻。一面即恭请王命。在于该处正法。方足以肃营伍而靖边防。乃和宁等将该犯蒲顺拟斩。仍复请旨正法。实属拘泥。且据另片奏称、察木多至前藏、计程三十二站。山路陡险。营汛稀少。恐有疏虞。请即于该处正法等语。此等要犯。焉有解回正法之理。何用复行奏请耶。蒲顺著即在该处正法。至和宁等自请处分一节。和宁、英善、虽失察于前。既经查获审办。尚无不合。本可免其交议。惟拘泥请旨。转有应得之咎。和宁、英善、均著交部察议。游击何得方、风闻蒲顺有需索情事。即访查究办。著从宽免其议处。　　

○谕军机大臣等、湖北贼众兵单。已令德楞泰前往协剿。所有汉南贼匪。现无大员督办。著额勒登保察看情形。如南山余匪无多。或交长麟、杨遇春、并另派镇将、在彼剿办。额勒登保即移兵汉南。速将龙绍周等逆、上紧歼除。勿令肆窜。　　

○书麟等奏报、追剿徐逆、叠获胜仗。得旨嘉奖。总兵官长龄、四品顶带明亮、下部议叙。余升赏有差。　　

○免四川被贼滋扰之达、东乡、太平、新宁、奉节、巫山、云阳、开、万、大宁、忠、梁山、酆都、垫江、涪、长寿、江北、合、巴、苍溪、阆中、广元、通江、昭化、南江、南部、营山、广安、渠、岳池、仪陇、大竹、邻水、松潘、平武、三十五厅州县、及南坪营、本年额赋。并缓徵南充、定远、盐亭、剑、蓬溪、射洪、蓬、七州县、本年额赋。及石砫、巴、黔江、西充、璧山、安岳、乐至、石泉、金堂、茂、＜闲＞、十一州县、新旧额赋有差。　　

○是日。驻跸白涧行宫。　　

○丁卯。遣官祭历代帝王庙。　　

○谕军机大臣等、各股窜匪。均由开县、大宁、窜入云阳境内。是川北贼氛已靖。各股俱窜入川东。此时薛大烈所追之贼。正当此路。勒保已飞催七十五、由开县进兵。与薛大烈夹击。勒保亦带兵由梁、万、一路。直趋云阳。三路兵力。足资剿办。惟当紧顾江防。勿令窜渡川西。大宁、巫山、接近楚境。现楚省贼众兵单。勒保尤当设法兜截。勿令逸入。将此谕令知之。　　

○是日。驻跸隆福寺行宫。翼日如之。　　

○戊辰。上恭谒昭西陵。孝陵。孝东陵。景陵。毕。随恭谒裕陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○谕内阁、吏部议驳捐升直隶州知州孙树本、请仍归部铨选、不准留直委用一本。已依议行矣。各省捐升官员。既捐离任。自应归部按班铨选。何得纷纷奏留。转致得缺无期。即如直隶候补知府陈凤翔一员、于捐升知府后。经前任总督胡季堂奏请、留于该省委用。昨日朕召见该员、询知至今尚未得缺。此项人员。遇有请旨缺出。既不能＜闲＞放。而直隶省题缺知府。又祇有正定一缺。何必将该员请留。转致无缺可补。今颜检复将孙树本奏留。又欲效胡季堂所为。殊属非是。若云该省办事需人。不妨于候补候选人员内、奏请拣发。况奏留之员。如果实在贤能。即升往他省。亦可得力。岂可遏其迁转之路。嗣后各该省捐升离任各员。俱不准奏留本省。仍归部按班铨选。　　

○又谕、本日刑部题覆浙江省民人严尚新等、共殴邱肇仕身死一案。已照签发下矣。惟本内所称严尚新后殴邱肇仕鼻梁、连左眼胞下。虽非致命。而伤至骨损。实足戕生等语。按其文义。所殴既足戕生。即与致命无异。又何必用虽非致命字样。以致断案转涉游移。殊非慎重刑名之道。嗣后问刑衙门。于斗殴案内。致死重伤。不得故作抑扬语气。惟当据所殴伤痕。直加勘断。以昭确实。　　

○己巳。清明节。上恭谒裕陵。至幄次降舆。更缟素。恸哭步入隆恩门。诣宝城行敷土礼。毕。易素服。诣隆恩殿行大飨礼。礼成。仍服缟素。诣宝城前行礼。叩辞奠酒。尽哀乃退。王以下文武大臣官员、均随行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○命皇次子旻宁祭孝淑皇后殡宫。　　

○遣官祭端慧皇太子园寝。　　

○谕内阁、苍保奏、浙省现在缉捕紧要、请暂准代巡洋汛一摺。据称定海、黄岩、温州、三镇总兵。现俱长年在洋统兵缉捕。此外将领大员。亦随同前往。浙省水师、副、参、游、都、守、计共止三十员。除随总兵出洋外。尚须留营督率操演。弹压地方。所有本属洋面之分巡、委巡、实难兼顾等语。现粤、浙、洋面盗匪。窜越无定。正当缉捕紧要之时。三镇舟师。必须合力会剿。若仅令专巡本汛洋面。转不得力。该提督所奏。自系实在情形。著照所请、所有浙省镇将。除未派兵缉捕之员、均令亲身出洋、不许委员代替外。其已经带领兵船在洋缉匪者。准其暂行委员代巡。俟洋面宁静。缉捕事竣。三镇各回本营后。仍照定例。亲身巡查。毋得藉端诿卸。　　

○以大理寺卿恩普、为都察院左副都御史。　　

○除云南石屏州地震田六顷五十三亩有奇额赋。　　

○是日。回銮。驻跸桃花寺行宫。　　

○庚午。改原驻辰州之湖广提督、为湖南提督。添设湖北提督一员。驻襄阳。改原驻谷城之襄阳镇总兵官、为郧阳镇总兵官。移驻郧阳。并将原驻郧阳之副将、移驻竹山。改为竹山协副将。从总督书麟请也。　　

○以湖北宜昌镇总兵官长龄、为提督。四品顶带明亮、为宜昌镇总兵官。调署襄阳镇总兵官孙清元、署郧阳镇总兵官。　　

○是日。驻跸白涧行宫。　　

○辛未。以陕西铁炉川打仗出力。赏游击刘满贵、马忠、宋钺、五品军功吴顺、刘振川、白映斗、花翎。六品军功曹彪蓝翎。　　

○以追剿高马后股贼匪、生擒教首马应祥等功。长麟下部议叙。赏乡勇田贵八品顶带蓝翎。　　

○甘肃布政使广厚、以病乞解任。允之。以山西按察使王文涌、为甘肃布政使。直隶霸昌道朱绍曾、为山西按察使。　　

○是日。驻跸烟郊行宫。　　

○壬申。孝昭仁皇后忌辰。遣官祭景陵。　　

○上还宫。　　

○谕军机大臣等、近闻额勒登保因南山余匪未净。亲自带兵搜剿。伊系经略大臣。未便因零星余匪牵缀。现据长麟奏、高马后股贼匪。已逼过川境。德楞泰奏、龙绍周等逆。因官兵剿急狂奔。亦近川楚交界。额勒登保应即移师汉南。若德楞泰追贼入川。额勒登保即驰赴楚界会剿。以收夹击之效。将此传谕知之。　　

○又谕、长麟奏高马等逆、追入川省。傥复偷越嘉陵江岸。扰及川西。殊有关系。勒保、七十五、当派镇将大员。赴南江、广元、协同截击。并严防江岸。毋稍疏懈。再杨遇春等追贼入川。粮饷军火。勒保须饬地方官随时供支。将此传谕知之。　　

○又谕、戕害王文雄之贼目马应祥、著陆有仁审讯后、割取首级。书写王文雄牌位致祭。以慰忠魂。仍将首级解送贵州。传谕王文雄之母。令伊家自行致祭。以洩悲愤。　　

○旌表守正捐躯湖北江夏县民李三保聘妻刘氏。　　

○癸酉。谕内阁、向来守护陵寝王、贝勒、贝子、公、本无定额。亦无一定年限。但伊等守护年久。亦应量为更换。贝子永硕、永泽、人俱小心谨慎。永硕、著派赴东陵守护。于朕三月启銮前一二日、前往更换绵亿。俟朕三月释服后、令绵亿随扈回京。永泽、著派赴西陵守护。令其于半月内收拾收装。前往更换弘＜曰融＞即行回京。所有宗人府右宗人一缺。即著弘＜曰融＞补授。绵亿、著授为正蓝旗蒙古都统。嗣后守护陵寝之贝勒、贝子、公、著宗人府每届三年。具奏一次。呈递在京之贝勒、贝子、公等名签。候朕酌量更换。其在京之王等、毋庸具奏。有应更换者。朕随时酌换。至现在守护裕陵大臣。内年老有病之德福、观音保、周缉武、俱著回旗。其有世职者。仍照原职当差。其无世职者。著原品休致。梁肯堂、韩鑅、均著原品休致回籍。　　

○又谕、西成奏、请令乌里雅苏台、塔尔巴哈台、两处协办领队大臣等、照回疆例、遇有密奏事件、准其于请安摺便具摺密奏等语。所奏是。向来回疆重地。除总办大臣、遇有公事。会同协办领队大臣等、列名具奏。其协办领队大臣。如有应行具奏之事。亦准专摺密陈。不得隐匿推诿。今乌里雅苏台、塔尔巴哈台两处。均系边圉重地。与回疆同属紧要。自应画一办理。该处协办之参赞领队大臣等、嗣后遇有公同陈奏事件。仍会衔具奏外。其有应行据实密陈者。俱著准其于请安摺便。专摺具奏。以符体制。　　

○谕军机大臣等、御史汪镛奏、山东河工摊徵一项。前后十年。各州县一经交代。或不免捏作民欠。著该抚密访各州县于摊徵一项。有私行肥橐者。即据实严参。务期摊款俱归实用。　　

○引见京察三四五品京堂。得旨、宗人府府丞袭骖文、年老龙钟。著以原品休致。太仆寺卿特克慎、鸿胪寺卿翁方纲、通政使司参议观岱、年已衰老。俱著以原品前往裕陵守护。光禄寺卿蒋赐棨、声名平常。詹事府少詹事富森布、父子妄陈章奏。蒋赐棨、著降为四品。富森布、著降为五品。均令前往裕陵守护。太仆寺卿戴璐、才力不及。著降补鸿胪寺少卿。太常寺卿闻嘉言、前在外任。声名平常。著降补通政使司参议。所遗太常寺卿员缺。著刘凤诰补授。其翰林院侍读学士员缺。著茅元铭补授。蒋赐棨所遗之光禄寺卿员缺。著赵秉冲补授。其所遗大理寺少卿员缺。著汪日章补授。观岱所遗之通政使司参议员缺。著萨炳图补授。富森布所遗之詹事府少詹事员缺。著那彦成补授。翁方纲所遗之鸿胪寺卿员缺。著范鏊补授。余俱照旧供职。　　

○调刑部尚书成德、为户部尚书。命在军机处学习行走。兵部尚书禄康、为刑部尚书。以户部左侍郎丰绅济伦、为兵部尚书。奉宸苑卿苏楞额为总管内务府大臣。　　

○调正红旗蒙古都统绵课为镶蓝旗满洲都统。以工部左侍郎明安、兼正红旗蒙古都统。　　

○甲戌。谕内阁、蒋赐棨已降为四品。伊现袭轻车都尉世职。系伊祖蒋廷锡所得。著加恩仍准承袭。照例食俸。不准戴用花翎。　　

○乙亥。谕内阁、京营翼尉、向系三品。为步军统领衙门所属。嗣经傅森条奏、令翼尉兼副都统。朕未能细检。即降旨准行。后每有各不相下之见。在翼尉以既兼副都统。与步军统领、左右翼总兵、体制平行。而步军统领等、以翼尉虽兼副都统。究系该衙门所属。往往各争分位。遇事龃龉。前曾降旨、令翼尉于呈报事件。照旧书名。其坐次在左右翼之次。今思各该旗设立都统、及副都统。祇系三人。已足办理旗务。今步军统领衙门。增添左右翼总兵。一切公事。已有三人同办。设步军统领果有专擅之处。总兵即可随时匡正。若再以翼尉兼副都统。与步军统领、左右翼总兵、一同办事。共有五员。事权太分。未免各占身分。意见参差。于公事转无裨益。况专擅与否。存乎其人。官制屡更。亦非政体。嗣后翼尉、不必兼副都统。一切照旧制行。　　

○升任湖南巡抚祖之望奏、查出销除旗档、递解广西省烟瘴充军之书德、沿途假冒犯官。当交藩臬两司查讯。搜出湖北学政陈崇本、寄桂林府知府邱庭漋、湖北布政使孙玉庭、寄广西布政使清安泰、湖南粮道陈兰森、寄署桂林府知府陆受丰、署长沙府知府张五纬、各书信等情。陈崇本、孙玉庭、陈兰森、下部严议。祖之望、下部议叙。　　

○命原充实录馆纂修内阁学士吉纶、玉麟、都察院左副都御史恩普、太常寺卿刘凤诰、为总纂官。奏事、列名副总裁之次。　　

○命左春坊左赞善茹棻、提督湖北学政。　　

○以署正黄旗蒙古副都统恭阿拉、为镶蓝旗汉军副都统。署正黄旗汉军副都统国霖、为镶黄旗汉军副都统。　　

○额勒登保奏报、生擒首逆王廷诏。得旨奖赉。与提督杨遇春、均下部议叙。拔外委聂标文为把总。　　

○以生擒王廷诏功。赏军机大学士庆桂、董诰、侍郎戴衢亨、军功一级。　　

○丙子。遣官祭贤良祠。　　

○谕军机大臣等、川陕楚大功将次告竣。善后事宜。以抚辑难民、饥民、安置乡勇、为最要。湖北省饥民不下数万。川陕亦所不免。其裹胁之人。纷纷投出。不可胜计。除查明叛产、分别赏给外。或另有安抚之法。著该督抚通盘筹画。详议具奏。至乡勇常与贼匪接仗。技艺素娴。若不妥为安插。更易流而为匪。当收其器械。或令入伍、充当民壮。妥为散遣。　　

○是月。湖广总督书麟奏堡寨情形、广为劝谕、使村庄尽归堡寨。得旨、官不惜力。民知自守。不肯从贼。立可荡平矣。总由官不清。吏不洁。只图目前小利。以致酿成大害。五年以来。东西奔窜。皆系逃死之愚民。非真叛逆。但能官吏实心化诲。安抚流离。则事半功倍矣。勉之。　　


</div>
    <div class="pagination">
<a href="清实录嘉庆朝实录_page103.html">上一页</a><span>...</span><a href="清实录嘉庆朝实录_page99.html">99</a><a href="清实录嘉庆朝实录_page100.html">100</a><a href="清实录嘉庆朝实录_page101.html">101</a><a href="清实录嘉庆朝实录_page102.html">102</a><a href="清实录嘉庆朝实录_page103.html">103</a><span class="current-page">104</span><a href="清实录嘉庆朝实录_page105.html">105</a><a href="清实录嘉庆朝实录_page106.html">106</a><a href="清实录嘉庆朝实录_page107.html">107</a><a href="清实录嘉庆朝实录_page108.html">108</a><a href="清实录嘉庆朝实录_page109.html">109</a><span>...</span><a href="清实录嘉庆朝实录_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
