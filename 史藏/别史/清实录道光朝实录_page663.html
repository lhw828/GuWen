<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 663 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 663 页/共 848 页</h1>
    <div class="content">○又谕、讷尔经额奏、体察闽广商船情形。续筹严密防范章程一摺。所议尚属周妥。嗣后福州厦门潮州之洋船出口。该省地方官择令天津有字号之商人。出具并无夹带奸匪切结。到津之时。复责令原字号商人。先行确查。如有来历不明之人。即行呈报。仍令出结。以后如有发觉。两处商人一体治罪。其广州诏安之洋船出口。该地方官责令保船税行出结。由各处给照衙门钤印。黏连船牌尾后。以凭到津查验。如无加黏印结。不许进口。傥该船有夹带奸匪情事。即将出结之税行治罪。钤印之员参处。至洋船未经装载之先。雇定水手。呈报原籍州县。给发印照。注明年貌姓名。并每名发给腰牌。黏贴印花。以凭到津查验。若由别处装货后。或须添雇帮驾之人。著持照赴所至州县。或丞倅衙门报明。黏单盖印。仍发给印花腰牌。如有奸匪混匿。将黏单盖印之员参处。断不准沿海口汛巡检外委擅与护帖。其有客民临时搭载来津贸易。亦应遵例赴厅州县衙门请给印照。将年貌籍贯年月。填注明白。如无印照。不许一名搭载。迨商船驶至海口。由天津镇道督率文武员弁。按照旧章。逐加查验。如有姓名年貌与印照不符者。即行严讯究办。到津时船只停泊。不准在城乡人烟稠密之地。祇许离城三四里外宽阔处所。间段挨次下碇。不得拥挤一处。在船人等除与行户交易之商人。准令上岸外。其余水手。均不准上岸。并于两岸分段多派兵役弹压巡查。催令早卸货物。即速解缆出口。无任逗留。傥商船到口时。夷船适亦到口。则商船自不准放入。以防混淆之弊。如此层层防范。奸匪自难溷迹。著闽广督抚。及直隶总督。转饬各该地方官。一体遵照办理。务当核实稽查。日久不懈。切勿视为具文。以致有名无实。将此各谕令知之。　　

○壬子。上启銮幸南苑。　　

○谕军机大臣等、奕山等奏、筹议战守情形。并祁＜?土贡＞等奏、军需数目。应办事宜各一摺。据奏逆夷口□朴口□鼎喳。自浙驶回香港。添船自固。并邀他国货船同泊。议战实无把握。惟议守者城。可保无虞。各处星罗棋布。密为豫备。逆夷闯入。必受大创等语。览奏均悉。著即责成奕山等严密防范。慎固封守。傥有疏虞。惟奕山等是问。惟所奏添造兵船。旷日糜费。又系徒托空言。殊属无谓。至虎门十处炮台。据称无船不能护修。若必待船只造成。始行动工。为日甚长。何时方可蒇事。其酌裁兵勇一节。准其将广西兵一千八百名留东备防。贵州四川江西湖北各兵。著即分别尽撤。另挑本省兵勇防守。傥本省之兵。勤加训练。可资得力。即广西之兵。亦可随时酌撤。再现存义勇二万六千余名。为数亦觉太多。著该将军等会同遴选。择其精锐得力者。令其协同官兵分地驻守。余著酌量再行裁减。仍须妥为安顿。毋任别滋事端。所奏每月需银十三万九千二百余两。如能将兵勇逐渐裁撤。经费自更节省。著祁＜?土贡＞、梁宝常、力加撙节。毋任虚糜。又另片奏、口□佛口□兰哂国王因闻＜?口英＞逆犯顺。遣令兵头米粤解散等语。夷情诡谲。所称善为解散。恐难凭信。且该夷如何向＜?口英＞夷解说。即能解散之处。又不肯明白具禀。况现在浙江集兵攻剿。亦无广东遽作议和之理。惟该国向通贸易。素称恭顺。现既来粤递禀。著该将军等传谕该夷。尔国向来恭顺。原准照常贸易。如果能为天朝出力。大皇帝自必嘉悦。至被＜?口英＞逆扰累。自为保护。及如何藉词交兵等情。中国例不过问。该将军等仍须严密防范。勿堕奸计为要。将此由五百里各谕令知之。　　

○礼部奏、查则例内载乾隆五十年奉上诣。每岁春三月。应祭先农坛。行耕耤礼。嗣后我子孙继承奕禩。惟当不懈益勤。凡遇耕耤典礼。若年在六十以内。礼部照例具题。年年躬行。若年逾六十。礼部先期以亲莅或遣官之处题请。著为令。钦此。恭思皇上寿逾六旬。届期或亲诣举行。或不亲诣之处。理合遵照前期奏请。得旨、本年不亲行。　　

○两江总督牛鉴奏、遵查常镇道但明伦公正廉明。遇事颇有断制。曾任山西河东道。熟悉盐务情形。请即以该道升署两淮运使。得旨、两淮运使。著准其以但明伦升署。一年后再请实授。　　

○赏贝勒绵偲、黄缰。　　

○以办理广东守御事宜得力。免已革湖广总督周天爵罪。仍留军营效力。　　

○是日驻跸新衙门行宫。　　

○癸丑。上行围。　　

○是日驻跸团河行宫。至乙卯皆如之。　　

○甲寅。上行围。　　

○以南苑牲兽众多。草木繁茂。予管奉宸苑事定郡王载铨等议叙。　　

○赏南苑管围总领章京等银币有差。　　

○赏南苑看守各行宫苑户一月钱粮。海户银一千两。　　

○乙卯。谕内阁、奕经等奏、查明与逆夷接仗阵亡各员。请分别赐恤一摺。览奏深为悯恻。浙江金华协副将朱贵。身受三处枪伤。临阵战殁。其子武童朱昭南随同打仗。身受两枪。同时殉难。实属忠义可嘉。朱贵著照总兵例赐恤。朱昭南并著一并议恤。仍著该将军等查明朱贵现尚有子几人。及朱昭南有无子嗣之处。即行具奏。候朕施恩。甘肃西宁镇左营游击黄泰。陕西隆德营守备徐宦。署陕甘督标都司下马关营守备陈芝兰。四川大金河千总加副将衔巴图鲁阿木穰。瓦寺土守备哈克里。浙江候补知县颜履敬。均著照例赐恤。以慰忠魂。　　

○谕军机大臣等、奕经等奏、现办防剿。事宜一摺。据奏总兵段永福。及带兵将备均已回营。四川兵丁张光福、接到逆夷回信。要将王帼保、陆心兰、放回。所获白黑夷人。现据查明白夷确名味嗹噶士。系属船主。并非水手。黑夷系克什米尔回民。被逆要挟来浙。现求放回本国。所雇河南河北壮勇。除阵亡走散。及裁汰回籍外。留营计有二千名。定海潜伏之兵。现亦分别撤留。一面分探各城夷情。另行踏看水陆进兵道路。文蔚调拨兵勇。陆续东进。作为防守前路。仍伺隙攻剿等语。览奏均悉。现在续调各路精兵。计可先后到浙。该将军等惟当慎密筹商。固不可冒昧轻进。尤不可坐失机宜。其陕甘兵二千名。前已有旨调拨。现又飞催河南广西省。将前经有旨豫备各一千名。迅速赴浙。所请贵州四川官兵。未便再行调拨。齐慎计可不日到浙。即著前往曹娥江一带。会同文蔚或分或合。作为前路。遇有可乘之隙。即行照会该将军相机攻剿。至所获白黑逆夷回民。及从逆汉奸。仍遵前旨。不准释放。亦不准杀害。并著查明前此讯出供词。有无捏饰。务得确情。其所称老将头目。恐难凭信。又另片奏、该逆添有夷船多只。难保非虚词恫喝。著俟侦探得实。即行驰奏。又另片奏、火攻船只。伏应参差各情。著即令承办各该员带罪图功。责令捐办。不准开销。以观后效。其失陷城内之守备王国英。及兵勇四十余名。现在有无确耗。均著查明具奏。将此由五百里各谕令知之。　　

○又谕、禧恩奏、查看海口情形。并开单绘图呈览一摺。盛京海岸绵亘一千八百余里。所有著名口岸。固应处处严加防范。而其最要之处。尤应控制得宜。现据该署将军查明。据冲扼要。不过数处。著即审度形势。层层布置。务期声势联络。有备无患。其前由省派调复州金州协防兵五百名。业于冬令撤回。现在该二城兵勇。既敷防守。自可停其派往。其祥厚所选熊岳兵丁二百名。即著认真训练。以备协助。并著该副都统常川往来各隘查看。以专责成。其黑龙江兵。现在连山高桥一带屯扎。系在关门奉天适中之处。尚为得地。惟当妥为安置。俾益作其勇敢之气。至所称团练旗勇一节。此项壮丁。皆系八旗子弟。自应勤加训练。令其一体娴熟。其各城所练乡勇。除留备穵濠筑垒等事驱使外。即酌量陆续裁汰。以节糜费。又各岛居民。其有不入户籍者。岸上既无居业。自难令其迁移。著酌留泉水数处。以便岛民食用。其余有应堵者。即行堵塞。不准将食物柴薪淡水接济该逆。违者即以通逆治罪。又该省运赴海口安设之炮。既有不能适用者。即承修官赔修。务臻稳固。仍饬令各该城勤加演试。其雇募商渔船四十只。现据验明。于内洋试演。驾驶不稳。若外洋风浪。尤觉无济于用。亦著即行撤散。将此谕令知之。　　

○又谕、前有旨令鄂顺安挑选河南省精兵一千名。周之琦挑选广西省精兵一千名。候旨调拨。现在浙江军务紧要。著该抚等即选派曾经带兵员弁分起管带。饬令迅速赴浙。交奕经等差遣。毋稍迟误。仍饬沿途严加约束。毋使滋扰。将此由五百里各谕令知之。　　

○以浙江剿击夷匪出力。赏御前前侍卫珠勒亨、呢铿额巴图鲁名号。都司张奉明、刘天保、守备牟成烈、千总刘炳、花翎。千总史荣椿等蓝翎。余加衔升用有差。　　

○以河南保护省城出力。赏守备曹百安、花翎。同知印德本、蓝翎。余加衔升补有差。　　

○丙辰。上诣元灵宫。永慕寺。行礼。　　

○诣关帝庙拈香。　　

○以湖北银价未平。暂缓宝武局鼓铸卯钱。从总督裕泰请也。　　

○修湖北沔阳州溃口江堤等工。从总督裕泰请也。　　

○是日驻跸旧衙门行宫。　　

○丁巳。上还圆明园。　　

○诣绮春园问皇太后安。　　

○遣官祭先蚕之神。　　

○谕内阁、前因南苑围场牲畜稀少。草木未能畅茂。降旨将该管大臣惩处。本年驻跸行围。渐复旧规。即将该管王大臣等交部议叙。南苑为我朝肄武之地。必应培植草木。豢养牲畜。以备春秋临幸。我大清亿万年皇子皇孙。敬遵家法。于此习劳讲艺。岂容随扈官员兵役人等。任意驰驱。猎取牲畜。昨朕偶尔登楼眺望。迤北蒙古包一架。帐房数架。该处有来往乘骑驰骋之人。所获兔只。攫取而归。本日询问御前大臣。知系额驸德木楚克扎布住宿之所。行宫密迩。例禁綦严。该额驸次当差。不知谨饬。任令属下人等肆意妄为。著交该衙门议处。此外必有私行弋猎之人。实属大胆。可恶可恨。嗣后著责成八旗护军统领。届时于行宫附近地方。各按应驻方位。环列周查。并各饬官弁。认真稽察。不论大小官员军民人等。如有违例猎取牲畜者。立即禀明该管官参办。并著总理行营大臣。及管理奉宸苑王大臣不时远近巡察。毋稍疏懈。不准瞻徇情面。代人受同。致蹈欺罔。至南苑为驻跸禁地。理应严肃。以昭慎重。近闻来往行人。颇有由各门内取径出入者。著管理奉宸苑王大臣出示严禁。时加访查。不得视为具文。致干咎戾。并著南苑各门。各录一通。永远遵循。　　

○戊午。谕内阁、朕恭阅世宗宪皇帝实录。雍正六年。谕直省督抚等、知府一官。管理通郡。有察吏之责。如知府得之。则察吏以安民。于地方实有裨益。但知府内有仅系循分供职。不能察吏。而又素无过犯。不至于参劾者。此等人员。若令其久任地方。于属员贤否。必不能详察周知。于吏治无益。钦此。仰见圣谟深远。洞见吏治本原。垂训煌煌。允宜遵守。州县为亲民之官。知府有表率之责。州县之贤否。全恃知府详加体察。随时将属员能否胜任情形。达于大吏。所谓察吏乃可安民。关系甚大。若知府未能振作有为。仅循分供职。于属员贤否。不能深知。其地方一切公事。尚安望其表率群僚。随时整顿。不致废弛。著各直省督抚于所属知府内。详加查察。如有才具中平。虽无过失而实不能有为者。著随时奏闻请旨。不必俟大计之年。始行甄别。以示朕整饬官常至意。　　

○又谕、巡视西城给事中和丰等奏、火药局碾药厂内。有烧毁器物情形一摺。著管理火药局之堂官。带同司员前往详加勘验。讯明具奏。又另片奏、火药局围墙间有缺口。著工部查勘修理。寻奏、火药局失火。实系碾造火药后。打埽碾盘。石碰火星。致然烘余药。将碾盘架木熏灼。请将是日值宿之笔帖式卢铭璋。交部察议。从之。　　

○又谕、卓秉恬等奏、查明粮价情形。请缓采买一摺。前据给事中李莼奏、请发帑采买高粱谷石。经户部议覆。请饬顺天府详查粮价。兹据奏查明现在高粱粟谷。每仓石价银自一两一二三钱、至六钱余不等。不特价银一两。时值不敷。且现当青黄不接之时。市集粮价。有增无减。若采买数十万石。断难克期立办。势必粮价日增。转于民食有妨。所奏自系实在情形。著准其暂缓采买。仍俟秋收后察看情形。再行酌量办理。　　

○又谕、刘韵珂奏、秋审人犯。请按道里远近。委司道大员审讯一摺。现在秋审将次届期。浙江省办理军务。未便纷纷提犯到省。自应量为变通。以昭慎重。著照所请、嘉兴湖州金华卫州严州等五府人犯。俱著运司常大淳、前往提审。宁波绍兴二府人犯。就近交臬司蒋文庆审讯。台州府属人犯。著就近解至温处道审讯。以归简易。　　

○命四品顶带丁忧布政使卞士云、专司浙江杭州军需总局。　　

○己未。谕内阁、寿臧和硕公主。著指配二等男爵侍顺之子闲散恩醇、作为和硕额驸。所有派出偕老大臣。选择吉期下嫁事宜。著内务府大臣照例办理。　　

○谕军机大臣等、穆彰阿等奏、遵议帑项军储一摺。据奏财赋所入。岁有常经。粮饷所资。用无定数。请饬各督抚体察舆情。熟筹良法等语。国家经费有常。必应量入为出。现在军务紧要。费钜用繁。尤须妥为筹画。前据鄂顺安奏、豫省城工。劝谕绅民捐输兴筑。此外山东、两淮、浙江、长芦、均经先后报捐。是在外筹画一费。即在内省拨一项。著各该督抚体察舆情。熟筹良法。其应如何因地制宜。于经费实有裨益。而仍无拂于民情。即行条议具奏。至应徵一切新旧正杂钱粮。亦著统行查核。转饬按款依限徵收。无使短绌。将此谕令知之。　　

○庚申。孝贤纯皇后忌辰。遣官祭裕陵。　　

○谕内阁、吴其浚奏、请将被控知州扣留质讯一摺。湖南郴州直隶州知州王景章。前因保举单内圈出。由部调取引见。兹据该抚奏称、该州属民人黄陋苟。以该员酷刑诬毙七命等情呈控。自应彻底根究。以成信谳。王景章著即扣留。交该抚提同全案人证。秉公严讯。务得实情具奏。不得因系保举之员。稍有徇纵。寻奏、黄陋苟之父黄六筹斋等、实系窝窃销赃。先后因病身故。黄陋苟控诉不实。应照律杖一百。折责发落。知州王景章。尚无酷刑诬毙等事。惟审案迟延。并隐匿案情。具详草率。应请革职。下部议。从之。　　

○谕军机大臣等、前因浙江遣散壮勇。在途恐不安静。降旨令牛鉴等饬属弹压。收缴器械。咨送回籍安置。本日据程矞采奏、到境之奚殿皋等十三名。已据呈缴器械。其余赵义元等一百数十名。询称已在浙江缴过器械。现在责成地方。随时随地。加意巡察等语。览奏均悉。惟所称逐程咨送。既虞照料难周。未必全遵约束。并恐办理不善。转滋事端。听其自行回籍一节。此等无藉之徒。设或沿途滋扰。并窜入直隶及各省地方。甚或有从逆汉奸溷迹其中。不可不严行查察。著牛鉴、程矞采、程楙采、托浑布、鄂顺安、分饬所属。于该壮勇等到境时。严行弹压。密为稽查。如何押递回籍。妥为安罫。仍著妥筹酌办。务使奸匪无从溷迹。方为妥善。将此各谕令知之。　　

○又谕、现在山海关驻劄吉林兵一千名。内有原籍珲春地方。平素能驾威祜船只、善泅水。并能出洋之人。共有右干名。著哈哴阿查明据实具奏。将此谕令知之。寻奏、吉林兵内原籍珲春者。仅五十名。并无能驾船泅水出洋之人。报闻。　　

○以湖南银价未平。暂缓宝南局鼓铸卯钱。从巡抚吴其浚请也。　　

○辛酉。上奉皇太后幸慎德堂。进膳。　　

○谕内阁、朕恭阅世宗宪皇帝实录。雍正六年。谕诸王大臣等、以立身行已。待人接物。当严公私和同之辨。谆谆垂训。切中近日流弊。著在京文武大小衙门。各恭录一通。敬谨悬挂。永远懔道。　　

○谕军机大臣等、讷尔经额等奏、遵议大沽北塘屯营安兵情形一摺。据奏大沾南岸各炮台。并迎面拦潮坝上。安设炮位兵丁。派副将胜魁等管带。陈金绶即在台后东沽地方。带兵驻劄。周悦胜在于葛沽地方接应。北岸炮台。派游击罗应鳌等带兵防护。其北塘各炮台。派副将台斐音泰等驻守。石生玉驻劄村后接应。胡超驻劄新河庄地方。距北岸炮台十里余。距北塘十五六里。为两处后路扼要。北岸炮台。即归胡超照管。由葛沽至天津郡城。沿河村庄。均已团练埋伏。讷尔经额驻劄郡城。相机接应等语。所办甚属周密。著加照议办理。又讷尔经额另摺奏、各处海口后路。择要添兵安营一摺。据奏丰润、乐亭、昌黎、抚宁、均有后路接应。惟滦州之刘家河、昌黎之浪窝口、均无两路适中要隘。现在团练乡勇。招募新兵。派员管带。操演接应。均可得力。其海河钉桩之处。亦无虑该逆抽拔等语。览奏均悉。仍著该敊等慎密防范。期于确有把握。毋任稍留罅隙。以致临事周章。是为至要。将此各谕令知之。　　

○又谕、怡良等奏、筹议闽省海口情形一摺。据奏现在先须保护居民。饬令同知顾教忠等驻守厦门。办理联乡之事。民间尚听劝谕。漳州同安泉州等处兵勇。不能过少。余均撤减。以节糜费。现须铸炮练兵等语。览奏均悉。现在浙江剿办。尚未得手。闽省必应严加防范。该督奏称待之于陆。尚有把握。惟当竭力堵守。傥逆夷胆敢蜂拥登岸。我兵奋勇前进。较之沿海轰击。当易为力。万不可令逆夷登陆后。再行得手。又据奏地方殷户稀少。虽经奉旨鼓励。捐输甚属寥寥等语。国家经费有常。仍著该督等悉心筹画。力加撙节。毋任虚糜。该督甫经简任。务须体察该省水陆情形。妥密布置。期于有备无患。方为不负委任。勉之又勉。将此谕令知之。　　

○又谕、朱树奏、现办严防匪徒溷迹情形一摺。粮船水手。向易滋事。现当浙省夷氛不靖之时。尤应严加防范。据该漕督奏称、停运水手。设法安插。并于过淮时照册盘验。其册外增添之人。复令各帮各造一册。责令自行稽等语。俱著照所议妥为办理。至交卸回空时。务饬所属验明人数。随帮带回。并逐日点卯。傥有一名留住天津通州等处。惟该漕督是问。其沿途所雇短纤。只准其至所雇之地折回。不准携带长行。又另片奏、粮船本属狭窄。行走又复迂缓。加以沿途稽查。外来之人。难逃众之耳目。汉奸无从溷迹等语。每年重运抵通。往往有附载北上之人。原难一概禁止。其姓名籍贯。总当设法稽查。著该漕督分饬所属。密筹妥办。断不可任奸匪溷迹其中。是为至要。将此谕令知之。　　

○命前任四川布政使钟祥、以三四品京堂候补。　　

○晋故太子太保二等子致仕浙江提督王得禄、伯爵。并太子太师。赏银五百两治丧。予祭葬。谥果毅。　　

○礼部议准、山东巡抚托浑布疏报、采访金乡县贞节妇女张寻氏等五百十四口。请建总坊旌表。从之。　　

○壬戌。调甘肃西宁总兵官昌伊苏、为伊犁镇总兵官。伊犁镇总兵官福珠洪阿、为西宁镇总兵官。　　

</div>
    <div class="pagination">
<a href="清实录道光朝实录_page662.html">上一页</a><span>...</span><a href="清实录道光朝实录_page658.html">658</a><a href="清实录道光朝实录_page659.html">659</a><a href="清实录道光朝实录_page660.html">660</a><a href="清实录道光朝实录_page661.html">661</a><a href="清实录道光朝实录_page662.html">662</a><span class="current-page">663</span><a href="清实录道光朝实录_page664.html">664</a><a href="清实录道光朝实录_page665.html">665</a><a href="清实录道光朝实录_page666.html">666</a><a href="清实录道光朝实录_page667.html">667</a><a href="清实录道光朝实录_page668.html">668</a><span>...</span><a href="清实录道光朝实录_page664.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
