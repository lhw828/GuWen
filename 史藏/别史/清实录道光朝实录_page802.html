<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 802 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 802 页/共 848 页</h1>
    <div class="content">
○辛巳。谕军机大臣等、本日户部遵议李星沅奏、淮南盐务现办章程一摺。已依议行矣。又片奏、楚岸滞销情形等语。据称楚岸盐价。前因积滞过多。先后酌减。现在存盐积引。几及三纲之数。银价日昂。盐价益形吃重。若不亟加整顿。于国课关系匪轻。著李星沅、裕泰、率同该运司盐道。确查汉岸现时盐价每斤究系合钱若干。并现在存盐因何递年积压。一至于此究应如何设法补救之处。熟筹妥议。迅速奏办。至淮南行销之江西安徽湖南湖北各口岸。巡缉尤关紧要。著该督等分咨该抚严饬地方文武。不分畛域。实力巡查。总期实心经理。俾鹾务日有起色。该督抚受恩深重。具有天良。当此国用支绌之时。再不力图振作。年复一年。伊于胡底。该地方员弁。尤当各顾考成。认真办理。不得视为具文。仍前玩泄也。将此各谕令知之。寻奏、现在汉岸价值。每盐一包。售银二钱三四分。每斤合钱五六十文。较例价二钱五分九厘。所减已多。而销数仍未加畅。是减有本之岸价。不敌无本之私盐。惟有严加缉私。为目前要务。臣裕泰委员分赴边界。查拏窝囤。并于盐船经过之武穴。及泊船之塘角地方。设卡巡防。至场灶透私。亦经臣李星沅先后委员扼要堵巡。能少一分私盐。即多一分官引。下部议。从之。　　

○命哈密办事大臣钟方、库伦办事大臣丰绅、乌什帮办大臣兴贵、乌噜木齐领队大臣成山、古城领队大臣毓书、吐鲁番领队大臣海枚、塔尔巴哈台领队大臣明庆、回京。塔尔巴哈台领队大臣花沙布、年老休致。赏太常寺卿庆昀、副都统衔。为哈密办事大臣。以理藩院右侍郎玉明、为库伦办事大臣。正白旗蒙古副都统常清、为乌什帮办大臣。赏头等侍卫扎拉芬、副都统衔。为乌噜木齐领队大臣。光禄寺卿阿彦达、副都统衔。为古城领队大臣。火器营营总长春、副都统衔。为吐鲁番领队大臣。乾清门头等侍卫伊勒东阿、副都统衔。为塔尔巴哈台领队大臣。以镶红旗蒙古副都统都尔通阿、为塔尔巴哈台领队大臣。　　

○以正蓝旗护军参领哈芬、署正白旗满洲副都统。御前头等侍卫特兴额、署镶红旗护军统领。　　

○以理藩院左侍郎恩华、兼銮仪卫銮仪使。　　

○以内阁学士奕毓、为理藩院右侍郎。　　

○癸未。上御洞明堂。勾到朝审情实罪犯。停决斩犯五人。余五人予勾。　　

○谕内阁、本年各直省办理秋审人犯经刑部由缓决改情实者。直隶五起。山西五起。该省督抚及臬司等。于秋谳大典。未能慎重详核。著交部查明分别议处。嗣后各直省督抚督率臬司务当虚衷定谳。断不可惑于救生不救死之说。意存宽厚。故从轻减。亦不可有心刻核。过于严峻。总期无枉无纵。各得其平。用副朕执法用中至意。　　

○又谕、斩犯朱镛、杨兆详、陈五、卢炳、白警铎、著牢固监候。再予限一年。严追库项。傥限满交项仍不及成数。著入于明年朝审情实办理。　　

○谕军机大臣等、寄谕两广总督耆英、前因副将马凤图、系原任提督马济胜之子。马济胜曾经出师著有劳绩。是以降旨将马凤图加恩遇有副将缺出。即行补用。该员现已补放广东南雄协副将。日前召见时。见其年逾六十。且系世职。未历营员。于一切操防事宜。能否得力。著俟该员到省后。随时留心察看。据实具奏。将此谕令知之。　　

○又谕、本日据郑祖琛等奏剿办会匪。连获胜仗。仍兜捕合剿一摺。会匪雷再浩、李世得等。分途窜扰全州咸水口等处地方。经郑祖琛等督饬官兵叠次攻击。连获胜仗。先后捦毙匪犯三百余名。并将最要首犯李世得枪伤毙命。其家属一并捦获。雷再浩势已穷蹙。率领贼众逃匿山内。该抚等现已严饬官兵奋力进剿。著即督饬该官兵等会合剿捕。设法捦渠。务使贼首就获。余匪摉除净尽。毋留遗孽。以绝根株。至枪毙李世得之兵勇。著查明具奏。其阵亡弁兵。照例咨部议恤。将此谕令知之。　　

○甲申。上诣绮春园问皇太后安。　　

○遣官祭先医之神。　　

○谕内阁、吏部书吏胡德彪、于事关题奏之件。听嘱赶办。添写文书。朦混用印行文。著照拟绞监候。入于明年朝审情实办理。兵部员外郎王钟、照例呈请抵销罚俸。并不遣抱具呈。辄因虑被积压。向该管书吏嘱令赶办。并遣往来探问。致滋弊混。著交部严加议处。　　

○直隶总督讷尔经额奏、顺天各府得雪情形。得旨、览奏稍慰。但京师甚形乾燥。朕心亟切望雪之至。　　

○调绥远城将军英隆、为黑龙江将军。以乌噜木齐提督成玉、为绥远城将军。　　

○晋故黑龙江将军棍楚克策楞、太子太保。予祭葬。　　

○乙酉。上诣安佑宫行礼。　　

○以病痊提督托明阿、为乌噜木齐提督。　　

○丙戌。上诣大高殿。寿皇殿。行礼。　　

○奉皇太后还宫。　　

○广东琼州镇总兵官鲍起豹、亲老乞养。允之。以香山协副将洪名香、为琼州镇总兵官。　　

○丁亥。上诣皇太后宫问安。　　

○戊子。谕内阁、兵部奏、台站接递紧要奏摺。屡有迟误。请旨饬查。并开单呈览。各省设立台站。遇有紧要摺报。必须迅速饬递。方免贻误。兹据该部查明西路奏报事件经上次饬查后。自本年九月二十五日起。迟延又有九件之多。既未声明结报。且传牌排单破烂。多未注明时刻。实属玩误。著直隶山西甘肃陕西各督抚。及新疆经过各城将军大臣。按站查明。因何不填注时刻。系何台站迟误。指名严参。不得视为具文。以重军务而肃邮政。　　

○又谕、前因喀什噶尔回匪滋事。开明阿等临时退衄。坐失事机。曾经降旨将开明阿、丰伸泰、解任。交布彦泰严讯确情具奏。兹据开明阿等奏守城始末及援兵解围情形一摺。开明阿等坐拥重兵。一筹莫展。迨经回城回子报称贼匪逃窜情形。不知乘机邀击。尚复迟疑株守。又经奕山谕令出兵夹击。仍复畏缩不前。乃犹靦然饰词具奏。可恨之至。开明阿、丰伸泰、著即行革职。交奕山立即锁拏解交布彦泰审讯。如接奉此旨后。开明阿等业已起程。即著布彦泰迅速派员迎提即行传旨锁拏。解到时著布彦泰严行讯究毋任狡展。务得确情。定拟具奏。　　

○又谕、吉明等奏、官兵摉捕余匪。回庄肃清一摺。前经该大臣等派令官兵前往奎里铁列木庄摉捕余匪行至沙梁附近。遇见马步贼匪。官兵迎击。该匪等胆敢抗拒。我兵枪炮齐施。贼被轰击败退。把总朱德、首先杀贼。该将弁等奋勇驱兵直扑贼巢。捦毙多名。余匪窜散。附近地方均经逐细摉剿。余党悉就肃清。该庄均系惰兰回户。前此屡经附逆。此次官兵往捕。仍敢抗拒。实属怙恶不悛。现既悉数歼除。庶足稍示惩儆。所有首先杀贼之把总朱德、著以守备升用。先换顶带。其在事尤为出力之官兵伯克等。著查明具奏。　　

○以剿办喀什噶尔等城回匪出力。赏协领吉鲁木图、固呢杭阿、副都统衔。佐领额哲苏、玛克塔春、博尔果苏、奇克坦布、都司达哈春、千总朱云、巴图鲁名号。佐领富珠尔泰、阿木尔、吉兴、防御三音布、富珠哩、图且春、守备李鹤林、千总马振邦、伯克鲁则、入则、巴海、花翎。骁骑校诺海等、蓝翎。余加衔升补有差。　　

○以剿办黑孜布依回匪赴援出力。赏游击花沙布、都司张守仁、图塔布、守备夏元赓、把总李廷贵、千总马振邦、花翎。把总徐士贵等蓝翎。余升补议叙有差。　　

○命礼部尚书贾桢、都察院左都御史孙瑞珍、在紫禁城内骑马。　　

○缓徵江苏上元、江宁、句容、六合、长洲、元和、吴、吴江、震泽、常熟、昭文、昆山、新阳、华亭、奉贤、娄、金山、青浦、丹徒、丹阳、山阳、阜宁、清河、桃源、安东、盐城、高邮、泰、甘泉、宝应、铜山、沛、萧、砀山、宿迁、睢宁、太仓、镇洋、南汇、武进、阳湖、无锡、金匮、江阴、宜兴、荆溪、靖江、金坛、溧阳、上海、川沙、五十一厅州县并屯坐各卫被水被旱村庄新旧正杂额赋。　　

○上以冬至祀天于圜丘。自是日始。斋戒三日。　　

○己丑。圣祖仁皇帝忌辰。遣官祭景陵。　　

○谕内阁、文庆等奏参、办理赈务户口浮冒。并折放钱文。未能尽心经理。及造册舛错各知县。请分别解任严议议处一摺。河南考城县知县毕元善、办理灾赈。惮于躬亲。假手吏胥。以致户口多有浮冒。著先行解任交鄂顺安提同丁书人等严讯确情。据实参办。署获嘉县知县邹之翰、于该县易钱散放。并不豫为筹备。以致临事周章。钱数短绌。实属不能尽心经理。著交部严加议处。长葛县知县彭元海、署洧川县知县周劼、呈送花名细册。按查各村户口。多有参差舛错。亦属不合。著交部议处。　　

○又谕、文庆等奏、查办初赈事竣一摺。文庆、张澧中、著即来京。所有赈务应办事宜。仍著鄂顺安认真稽查。核实办理。　　

○谕军机大臣等、文庆等奏、查办初赈事竣。通盘筹画。请旨饬行一摺。豫省办理赈务。经文庆等逐处清查。核实散放。合计应赈补赈等项余银十五万九千余两。留备来年支发。惟户口有极贫次贫之分。斯应赈有一月二月三月之别。成灾愈重。即接济宜久。著鄂顺安督同藩司将何州县何村庄之极贫次贫。应如何加赈。于何时散放之处。多方晓谕。俾众周知。庶免朦混。并责成藩司王简、届期亲往抽验。以杜蠹耗而恤民艰。至办理加赈。全在因地制宜。通筹全局。著该抚虚衷察访。核实办理。务令乏食贫民得资接济。无滥无遗。以补赈恤之不足。其捐赀赈粥。收养贫民。亦宜杜绝流弊。严加稽查。以收实效。总期层层布置。节节周防。实惠及民。俾无一夫失所。是为至要。原摺著钞给阅看。将此谕令知之。　　

○山东巡抚崇恩奏、续获捻匪名数。得旨、除恶务尽。勉之。　　

○以御前头等侍卫特兴额、为正蓝旗蒙古副都统。　　

○以四川夔州协副将桂龄、为甘肃肃州镇总兵官。　　

○缓徵山东菏泽、定陶、观城、单、四县及东昌、临清、济宁、三卫被旱屯庄新旧额赋。　　

○庚寅。上诣南郊斋宫斋宿。　　

○辛卯。冬至。祀天于圜丘上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○停次日朝贺。　　

○诣皇太后宫问安。　　

○二品顶带四川总督琦善、奏报到任日期。得旨、一切情形。汝自知悉。所可恶者。地方文武。视身家太重。国计甚轻。若不从严整饬。尚堪问耶。勉益加勉。克副重寄。　　

○四川提督向荣、奏报到任日期。得旨、边防紧要。武备为先。勉力加勤。以副重寄。　　

○赏八旗兵丁一月钱粮。　　

○壬辰。上诣皇太后宫问安。　　

○谕内阁、前据御史陈坛、王东槐、毛鸿宾、参奏山东省盗贼公行。捕务废弛各款。当交柏葰、陈孚恩、前往严密查办。兹据奏称、明查暗访。统计查出抢劫之案。与原参相符者。共计十六件。另有九案。查无确据。仍请饬查等语。山东省本年夏秋以来。劫案之多。为向来所未有。该省大吏。察吏安民。是其专责。如此捕务废弛。实难辞咎。崇恩、辜恩溺职。著来京听候谕旨。所有该省失事地方之曹州兖州两镇总兵。及该管各道员并知府等官。俱著新任巡抚张澧中、于到任后按照劫案多寡。详细查明。分晰据实参奏。其抢劫各案。即著张澧中严饬迅速缉捕赃贼务获。仍查明未经究出各案。该州县等有无讳饰情弊。以昭核实。至该御史原参崇恩、欲为属员规避处分。将知县崇亮、改调滕县一节。著吏部查明调署是否合例。再行核议。又原参前任浙江藩司存兴、行李被劫。知县绣纶、赔银一节。讯据该县供称、委无讳匿及赔赃情事。著刑部即传存兴家人杨祥审讯。如实有赔银及赏给银两等情。即将该知县革审。并治以狡展之罪。另片奏、地方官获办盗案。向以起赃为凭。该匪等每有劫夺。率以赃物销于他省。难以破案。愈形恣肆。又各乡旷野之处。每有奸民售卖食物。名为接济行旅。实乃借赍盗粮。并有掖匪捻匪枭匪腹匪等名目。结夥持械。摉括兵刃。竖立旗帜名号。劫掠饱扬。种种不法。殊堪痛恨。著张澧中将以上各弊。设法严定章程。督率镇道。认真核办。遇有匪徒。合力兜捦。按名弋获。无稍疏懈。并著直隶、河南、江南、安徽、各督抚一体认真严拏究办。以靖奸宄而安善良。　　
</div>
    <div class="pagination">
<a href="清实录道光朝实录_page801.html">上一页</a><span>...</span><a href="清实录道光朝实录_page797.html">797</a><a href="清实录道光朝实录_page798.html">798</a><a href="清实录道光朝实录_page799.html">799</a><a href="清实录道光朝实录_page800.html">800</a><a href="清实录道光朝实录_page801.html">801</a><span class="current-page">802</span><a href="清实录道光朝实录_page803.html">803</a><a href="清实录道光朝实录_page804.html">804</a><a href="清实录道光朝实录_page805.html">805</a><a href="清实录道光朝实录_page806.html">806</a><a href="清实录道光朝实录_page807.html">807</a><span>...</span><a href="清实录道光朝实录_page803.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
