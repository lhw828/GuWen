<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 732 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 732 页/共 848 页
  </h1>
  <div class="content">
   ○谕内阁、载铨奏、现在病虽就痊。气体尚弱。一时未能复元。请开一切步履差使一摺。载铨著开去御前大臣。加恩仍在内廷行走。若非值日奏事日期。毋庸进内。以示体恤。　　

○又谕、裕泰奏查明李家埠老堤漫溃情形。请将防护不力之知府道员。分别革职摘去顶带一摺。湖北荆州府知府程伊湄、于修防大堤。是其专责。既不能先事豫筹。迨漫缺之后。又不将堤头妥为裹护。以致刷宽至一百五十余丈之多。实属办理不善。程伊湄著即行革职。仍留工效力。以示惩儆。荆宜施道李廷棨、有兼辖之责。经该督奏委督防。不能抢护平稳。致有漫缺。亦难辞咎。著即摘去顶带。责成监修。如不能妥速竣工。著一并严参具奏。　　

○谕军机大臣等、宝兴奏、访闻大夥啯匪恣行不法。现在派员严拏。请将不能整顿获犯之县令汛弁。一并革职一摺。四川省金堂中江等县一带。现有啯匪萧帽顶、周维三、蔡璜等。各聚夥类一二百人。往来城市。置有号旗枪炮。并随带铁匠。打造刀械。拒捕伤人。经该督访探确实。现已派员带兵驰往。与该地方文武员弁。分投捦捕。并分饬邻近州县营汛。酌带兵役。赴交界地方堵缉围拏。并分檄川东川北各镇道。绝其外扬之路。此等匪徒。肆行无忌。必应实力拏办。以靖地方。著该督即严饬现经派往各员。并协缉各员弁。迅速查拏。尽法惩治。毋任一名漏网。致贻后患。金堂县知县王澹、驻防金堂汛城守左营外委刘元述、平日不能整顿地方。致匪徒得以结党肆扰。著即一并革职。永不叙用。将此谕令知之。　　

○又谕、据裕泰奏、查明荆州府李家埠老堤漫溃。郡城被淹情形一摺。已明降谕旨将该府道分别革职摘去顶带矣。荆州李家埠工段。因江水泛涨。漫刷成口。计宽至一百五十余丈之多。亟应筹办堵筑。其荆州府城垣被水坍卸之处。亦应一律兴修。所有此项修费。及李家埠溃口工需。著准其由外筹款。次第赶修。该处被水居民。著饬该地方官。妥为抚恤。毋令一夫失所。并著查明各垸被淹轻重情形。应如何酌量调剂之处。核实办理。至该堤漫水所经。附近湖河田地。不免被淹。著一并委员确勘。据实具奏。该督现驻荆州。著即督饬该道府等。迅速堵筑。务期克日竣工。又另片奏、江陵县各工漫溢之处。应挽筑月堤。共长四百六十丈。估需夫土银一万六百三十余两。著准其筹借银五千两。不敷银五千六百余两。即由该县自行捐资办理。所借银两。归于来年秋成后。于受益业户名下。按田徵还归款。其该县支河民工内。尚有团湖垸、麻家堤二处。著准其俟秋后涸出。勘估筹修。将此谕令知之。　　

○壬子。谕内阁、江苏已革监生汪厚坤、所犯原案。系科场舞弊。所请赏给议叙之处。著不准行。其所捐银两。著即行掷还。　　

○又谕、大学士穆彰阿等奏、覆核朝审人犯内。拟缓绞犯阎四一起。情罪似有未协等语。此案阎四当镫灭更深之后。取出王大褡裢内铁斧。连毙果氏母子二命。复于王大揪住时。又能顺摸墙上所挂锛斧。砍划多伤。溃烂身死。黑夜行凶。有如白昼。独于果氏之子王大沅。诿为误伤。检查城坊初供。并无不料致误字样。显系该犯久怀忿毒。豫蓄杀机。夤夜乘其不防。三命皆所手刃。居心险恶已极。该部拟以绞缓。实属错误。阎四一起。著改入情实。刑部堂官及承办司员。著交部照例分别议处。　　

○又谕、卓秉恬奏、查出乡试怀挟之士子。照例办理等语。附生王钺、副贡生龙炳、均著照例斥革。枷号一个月。满日杖一百。折责发落。嗣后遇有摉出怀挟士子。著照例刻即枷号场门。俾众目共睹。以示惩儆。如不当时枷号。著专司稽查之都察院堂官、查明参奏。如该堂官隐匿不奏。别经发觉。一并重处不贷。　　

○乌噜木齐提督玉明、因病解任。以云南开化镇总兵官成玉、为乌噜木齐提督。　　

○补行道光二十二年军政。陕西卓异官二员。有疾官一员。甘肃卓异官六员。有疾官一员。年老官二员。分别议叙处分如例。　　

○癸丑。谕内阁、玛哈巴拉之公爵。以及贝勒职衔。均系特恩赏给。并非世袭罔替。现在玛哈巴拉业经出缺。其长孙德勒格尔、著仍承袭扎萨克头等塔布囊。　　

○又谕、经额布奏、职官互讦。请分别革职解任质审一摺。伊通佐领扎克丹、与佐领德楞额、互以克扣兵饷禀控。委官瑚连英禄等。纠众联名列款控告。虚实均应究办。德楞额、著即革职。扎克丹、著先行解任。交该将军提同经手人等。秉公质审。照例办理。寻奏、讯明德楞额修理衙署。辄向众兵借饷还欠。反讦扎克丹多款。实属不合。业已革职。应毋庸议。扎克丹修理义仓银两。亦系各兵用饷银代还。未便同罪异罚。应请革职。委官瑚连英禄。因挟德楞额黜退。管档之嫌。纠众控本管官各款。惟扣饷得实。余皆诬妄。应按律拟枷杖。下部议。从之。　　

○安徽巡抚王植奏、遵议御史江鸿升奏、筹办灾区一摺。已明定章程。通饬各属遵办。并因豫省停工。贫民无所得食。匪徒溷迹其中。难保不四出滋事。现密委干员查访。得旨、总之灾民得所。匪徒严缉。是为至要。　　

○兵部右侍郎关圣保、因病解任。调盛京兵部侍郎倭什讷、为兵部右侍郎。以都察院左副都御史福济、为盛京兵部侍郎。　　

○以喀尔喀扎萨克亲王车登巴咱尔、管善扑营事。吏部左侍郎柏葰、管光禄寺事。　　

○以四川维州协副将荫德布、为云南开化镇总兵官。　　

○甲寅。谕内阁、宝兴奏、已革知县亏用公项。请解回藏审办一摺。已革四川遂宁县知县唐金鉴、前管察木多粮务。带解藏饷。胆敢亏用银六千余两之多。迨经回川。节次催追。仅据缴银一千七百两。此项台费银两。关系兵饷。必应严追究办。著该督即将该革员解交驻藏大臣琦善、瑞元、提同人证案卷。彻底查讯明确。照例拟办。　　

○又谕、连贵奏、派祭褒忠祠之散秩大臣庆英、临祭迟误等语。著军机大臣传到庆英。将因何迟误缘由。询明具奏。寻奏、据庆英供称、因侍卫处传牌。未经看明。以致临祭迟误。得旨、庆英交部严加议处。　　

○调正黄旗汉军副都统舒兴阿、为正红旗满洲副都统。以兵部右侍郎倭什讷、兼正黄旗汉军副都统。正蓝旗蒙古副都统巴雅尔、为镶黄旗护军统领。　　

○乙卯。江南河道总督潘锡恩奏、洪泽湖水增长。现在添筹宣洩。归海归江。间有被风浪汕刷各堤。即饬各厅购料兴修补筑。得旨、所办是。随时相机妥为之。　　

○丙辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、琦善等奏、前藏应存火药铅子等项。因滥行借支。不敷操演一摺。西藏为极边要地。操防最关紧要。每年前后藏应用火药向由四川制造运解。统交前藏分拨。自应妥为收贮。以期有备无患。兹据琦善等、查明前驻藏大臣文蔚等各任内。并未奏明请旨。辄敢私行借给诺们汗火药火绳铅子炮子等项。仅据收还一次。尽系灰渣。不堪应用。此外尚欠未还火药四千一百六十斤。火绳一千六百盘。铅子三万三千粒。炮子二百颗。总未催饬交还。以致营中不敷操演。总缘历任驻藏大臣不肯实心任事。以致诸务如此弊坏。天良何在。著工部即查明历欠药斤等项。照数估计价值银两。饬令前驻藏大臣文蔚、庆禄、关圣保、鄂顺安、孟保、海朴、将应赔银两。统于四个月内。如数解交工部。仍均著交部议处。傥限满不完。著该部严参具奏。其现在不敷操演之火药铅子等项。著宝兴速饬照数制造。委员解交前藏应用。以实军储而重武备。　　

○又谕、兵部议覆、恩桂等奏变通升补步营协尉等官一摺。著八旗满洲蒙古汉军都统副都统。会同妥议具奏。寻奏、查该步军统领等奏称、协尉副尉缺出。无庸以本旗官员入选。请以本翼三旗内拣选。仍按满洲蒙古汉军旗分各补各缺。于各旗额缺。并无窒碍。应如所请。从之。　　

○丁巳。世宗宪皇帝忌辰。遣官祭泰陵。　　

○上诣安佑宫行礼。　　

○谕内阁、琦善等奏、粮员交款未清。请饬来藏质算等语。前任后藏粮务四川绵竹县知县武来雨、前任前藏粮务四川盐源县知县觉罗宝钺、均于班满后、未将任内应交各项。向各后任交代清楚。经前任大臣先饬回省。以致交款悬宕。武来雨、宝钺、均著该督勒令速赴前藏质算明确。交清后再行回任。傥该员等自知实有亏短。业经在省措缴。即迅速解藏归款。以重库项。至前任驻藏大臣孟保等、于该二员班满时。并不令其将任内应交款项算明交清。辄即先饬回任。又未具奏。实属不以公事为重。著交部查明。一并议处。　　

○又谕、裕泰奏、请将疏防民堤漫溃之知县摘去顶带一摺。湖北石首松滋两县。本年六七月间。因江水涨溢。致将民修各堤工。均被漫缺。该县等疏于防范。咎无可辞。石首县知县罗珍、松滋县知县陆锡璞、著一并摘去顶带。仍饬迅速勘估。集费兴工。勒限年内一律完竣。如稍逾违。即著严行参办。　　

○谕军机大臣等、裕泰奏、荆州万城堤根现未涸露。尚难勘估一摺。览奏均悉。该堤为全郡保障所关。亟宜设法筹办。一俟水势稍退。即饬该委员等先行拦筑土坝。以便兴工。该督届时仍亲赴工次周历查勘。妥为估修。总期全堤坚固。足资捍卫。毋得苟且了事。致将来一遇水涨。再有坍塌。徒滋糜费。是为至要。将此谕令知之。　　

○又谕、裕泰奏、查明耒阳匪徒起衅根由。请将办理不善之知县革职一摺。览奏具悉。此案衡州府知府高人鉴、衡永郴桂道张志咏、有无操持过当。致酿事端。并参撤之前任耒阳县知县李金芝、前于段基望等纠众劫犯阻考鬨堂一案。亦有应得之咎。准其各归本案。由该抚彻底严查。分别定拟具奏。其署耒阳县事江华县知县叶为圭、署任年月。并著确切查明具奏。到日再降谕旨。将此各谕令知之。　　

○又谕、陆费瑔等奏、耒阳县东西两乡匪徒。摉捕肃清。请将官兵分别留撤一摺。湖南耒阳县东西两乡被纠匪徒。经该抚等派拨将弁带兵围击。歼毙多名。生捦七十余名。并获著名要犯。余匪纷纷逃散。现据查明听纠被胁之众。除官兵格毙及陆续被获外。地方一律肃清。所有前调各营官兵。著即撤回归伍。所称酌留衡州本营及本汛兵丁。责成副将麻国庆驻劄弹压。并督饬将弁往来侦缉。是否足资得力。不至该匪徒等再行啸聚滋事。务当随时留心查察。毋稍疏懈。其东西两乡未获要犯。仍著该抚饬属悉数严拏。尽法惩治。不准一名漏网。此案在事出力文武员弁。著该抚等择其尤为出力者。秉公酌保数员。候朕施恩。毋许冒滥。又另片奏、耒阳士习民风。夙称刁悍。如私藏军器。敛钱议事。及刊刻无名传单。均请严禁等语。著即照所议严行饬禁。至该匪等叠次控告钱漕。以书差浮勒为词。著将里差名目。永远革除。饬令各乡议举约总甲长。由官点验。按年轮充。以除积弊。其余一切善后章程。著该抚悉心妥议具奏。将此谕令知之。寻奏、查耒邑完纳钱粮。向系以钱折银。运至省城。易银解司。倾镕折耗。烦费滋多。收兑漕米。涉历河湖。需用亦复不少。官吏遂不免假公济私。任意朘削。致启讼端。现已裁减浮费。明定章程。并严禁占匿拖欠包完垫完之弊。惟该县仅设驻城把总一员。额兵四十名。情形单薄。应添千总一员。兵丁八十名。以资保卫。请将酃县千总一员。移驻耒阳县城。另拨外委一员。移驻酃县。所添兵八十名。以二十名驻县城。以六十名驻东乡适中之下东湖地方。归新设千总管辖。下部议。从之。　　

○戊午。上诣绮春园问皇太后安。　　

○谕内阁、周之琦奏参、护解钱粮不慎。并疏防盗案之知县。请交部议处一摺。广西苍梧县知县叶庆熊、于藤县饷船到境。自应派拨兵役。小心护送。一面备文知会下站。一体接护。方免疏虞。乃据该县禀称专差赍送移文。因中途被水阻滞到迟。藤县饷船。适在昭平县地方被盗抢劫。揆其疏失之由。究因未准上站知会接护所致。昭平县知县张林、虽先未接准苍梧县知会。惟于地方盗匪。不能认真查缉。以致钱粮银两被劫。均属咎无可辞。叶庆熊、张林、著一并交部照例议处。已获之盗犯何洪保等、著该抚提省严切根究。在逃各盗。仍勒缉务获。　　

○又谕、前据德顺奏、详核存垫银款一摺。当交该部议奏。兹据户部奏称、将该盐政所奏各款。分别核准饬查。均著照所议办理。至三年清查库款一次。原为商欠不完。官催不力。加以整顿。乃自道光二十一年。至今查办两次。何以前欠未归。新欠愈重。清查一事。究竟于鹾务有无裨益。著普琳详加体察。再行妥议具奏。户部摺著钞给阅看。寻奏、查道光二十一年暨本年两次清查卷案。体察芦纲销运畅滞款目完欠确切情形。实缘通纲各商历受银盘昂贵之累。成本亏耗。兼之近年叠被水灾。通纲销滞运停。库存积引一百余万。各商恪遵年清年款。包赔引课加价钱粮数十余万两。其积引内。无力再行赔交。而其间有关紧要支发各款。又不能概行停止。以致辗转动拨。前欠未清。新欠愈重。均系实在情形。前任盐政德顺、请将此次查明新旧垫欠。严定章程。分别归补。三年清查一次。俾各商正杂捐交款项。均得随时稽核。于库款收支。亦有裨益。下部议。从之。　　

○抚恤琉球国遭风难夷如例。　　

○己未。上御勤政殿听政。　　

○谕内阁、前据壁昌奏、江广各帮漕船。行抵龙江关查验木税窒碍情形一摺。当经降旨将瑞长交部严加议处。即来京听候部议。并饬令湖北粮道邱煌、来京听候查询。嗣据邱煌、瑞长、先后到京。当交军机大臣等分别传询。令其据实呈递亲供。朕详加披览。此案瑞长偏执己见。不行迎帮查验。原属错谬。业经交部严加议处。该署督壁昌、及湖北粮道邱煌、均属办理不善。一并交部分别议处。嗣后漕船跨带木植。著仍照旧例。责成九江芜湖两关。核实查验。如有多带木植。致误漕行。及胥役家丁等留难滋扰情弊。即著两江总督查明参奏。至关口多一查验。即多一流弊。所有龙江关添设查验之处。著即裁撤。　　

○又谕、前据程矞采奏参、潮州运同正署两任交代不清。并有虚报全完情弊。当经降旨将该员等革职。交该督等严讯。兹据耆英查明、实因引滞商疲所致。尚无侵亏情弊。已革前署运同李敦业、应解各款。现已陆续完解。著暂予开复原官。仍饬将报解之应赔缺饷。及随款之二万五千七百余两。赶紧清完。傥再迟逾。即著从严参办。已革运同长庚、查无徇私弊混情节。著暂行留任。责令将二十一年引饷。赶紧督饬拆输。傥复延误。即行参革治罪著赔。　　

○又谕、耆英奏、查讯营员辩诉各款。案证俱确。坚不输服。碍难遽行定拟一摺。前任广东水师提督降补副将吴建勋、出洋捕盗。系其专责。乃管带各船三十余只之多。在儋洋逗留五月之久。糜饷已逾钜万。获盗仅止三名。观望迁延。实难辞咎。经祁＜?土贡＞查参降补副将后。乃复不知愧惧。摭拾空言。率行奏辩。已属胆大妄为。迨经耆英提集核讯。案证俱确。仍敢始终固执。任意狡辩。吴建勋著即革职。仍交耆英严讯确情。按律定拟具奏。　　

○又谕、耆英等奏、越南国差官。护送广东缉捕遭风弁兵船只回粤一摺。上年八月初九日。广东海口营把总调补崖州协水师把总李茂阶。管驾新恒益商船。追捕盗匪。遇风漂抵越南国清化省靖嘉府地方。经该国王派员款劳。拨匠修补。并派令官员兵丁。驾船护送。于本年六月初五日回抵琼州。越南国远隔重洋。素称恭顺。今该国王因内地兵船遭风漂泊到境。接待款留。种种周详曲到。虔恪尽礼。可嘉之至。著降敕裦奖。并赏赐该国王各样缎匹。以示宠嘉。此次该国带有压舱货物。及将来出口货物。俱著加恩免其纳税。仍循照旧章。先行开舱起货销售。俾免稽迟。所有颁给该国王赏件。著该督等先行文该国王知之。俟奉到敕谕赏件。遇有该处船只之便。该督等即饬令携带回国。如无便船。则移交广西巡抚。酌量妥寄。其该国差官阮若山等、亦著该督等优加赏赉。交该国王颁给。　　

○以詹事府詹事倭仁、为大理寺卿。　　

○庚申。谕内阁、御史陈庆镛奏、盘获奉旨严拏要犯。请交部审办等语。台湾武生郭光侯即郭崇高。聚众谋逆。前经降旨令该镇道上紧严拏。何以潜窜来京。有无别情。必应彻底根究。郭光侯即郭崇高、著交刑部严行审讯。定拟具奏。　　

○谕军机大臣等、讷尔经额奏、勘定永定河堵筑漫口。挑穵引河凤河工程。估需银数。筹议动款分捐一摺。览奏均悉。永定河南七工漫口。应挑引河。既据该督查勘测量。应就迤北三里许北六工尾之河西营村前。定为河头。挑穵引河。于筑坝合龙形势较顺。估计自河西营起至凤河止。工长七十余里。需银八万八千余两。又堵合原堤漫口各工。需银三万五千余两。又挑穵凤河。需银二万五千余两。三共需银十四万八千余两。著照所议办理。所有估需银两。准其以滹沱河生息余银二万四千余两凑用。不敷银十二万四千余两。由该督等量力捐办。仍责成该道督率厅汛委员。赶紧挑筑。务于九月内合龙蒇事。毋稍迟误。将此谕令知之。　　

○辛酉。遣官祭贤良祠。　　

○谕内阁、漕粮为天庾正供。节经降旨令有漕各省督抚。严饬所属早兑早开。克期渡黄。毋稍迟误。迺近年重运漕船。不能如期抵坝。以致到通归次。兑受新漕。节节耽延。总缘各该督抚。不肯破除情面。实力催趱所致。现已节届寒露。水势渐消。著漕运总督、及沿途各督抚、分饬所属。严行催趱。且本年各省回空军船。连樯渡黄南下。又毋须倒塘灌放。衔尾遄行。毫无周折。定能如期归次。来岁新漕。尤当赶紧办理。按期兑开。统限于四月初十日以前。全数趱至清江。克期抵坝。以便渡黄北上。无许稍有迟误。傥视为年例具文仍前怠玩。致令临事周章。定将该漕督及各该督抚。严行惩处。决不宽贷。将此通谕知之。　　

○又谕、前据刑部将太监艾进奎等八人传讯。旋复送回。当经查询该部。据称该太监等、致送僧人善会分钱。尚无另有交结情事。是以先行取具草供。令原送官人。暂行带回。俟结案时。行文内务府照例惩办等语。该太监等既经传问。就其情节。自有轻重之分。何得一经讯供。辄令原送官人概行带回。并未备有公文。办理殊属草率。所有刑部堂官。著传旨严行申饬。嗣后该部案件内。有应行传讯太监之处。著行文内务府。该大臣据文传到太监。派送刑部。其情节较重者。自应照例收禁。即使情节稍轻。供据确实。亦应备文咨送内务府。其应否发还本处当差之处。由内务府奏明请旨办理。　　

○又谕、贺长龄奏、请将参将仍遵前旨保送引见一摺。火箭为军中利器。所造不为无用。著随时督令善练。以期久而益精。贵州台拱营参将常英。办事认真。训练精勤。著准其遵旨保举送部引见。　　

○又谕、铁麟奏、遵查喇嘛淩保控案原审情节一摺。此案绥远城将军奕兴、于参领卓里克图擅锁喇嘛淩保。既系该呼图克图呈报。并非自行查出。亦有应得之咎。至成凯因该将军未与会商。辄以大青山游牧为词。悬揣入奏。殊属不合。奕兴、成凯、均著交部分别议处。　　

○壬戌。谕内阁、宝兴奏请将捕匪不力之都司革职等语。四川署潼川营都司候补守备汤茂岭、带兵在中江一带巡缉。于股匪蔡璜等、由中江逃往蓬溪等处时。明知匪徒等踪迹所在。相去不远。乃尾随在后。并不追往捕拏。以致首匪潜踪未获。庸懦已极。仅予革职。不足蔽辜。汤茂岭、著即革职。发往新疆效力赎罪。以为玩视盗案者戒。其首匪蔡璜。著即严饬将弁缉拏务获。毋任漏网。　　

○谕军机大臣等、前据壁昌奏、勘定沿江安设炮墩处所一摺。当经降旨令该署督再行详细妥议具奏。兹据奏称、狼福两山。对峙江海之交。水面宽阔。福山旧有炮台。台高船远。非炮力所能及。未敢于该处议筑炮堤。至鹅鼻嘴对岸之刘闻沙。圌山关对岸之东生洲。北固山对岸之顺江洲。五龙山对岸之沙州圩。江面逐段收窄。均可两岸修筑炮堤。船行江心。炮力能及。再多设灵便战船。安载兵炮。相机伺伏。施放可期得力。其江苏水师各营。应需大小兵船一百三十余只。现在江宁苏州两处分厂赶造。一俟造成。即分拨各营。认真演练。所议甚为周妥。俱著照议办理。制胜之道。全在固结人心。振作兵气。平时布置得宜。临时方能得力。该地方官绅、踊跃倡捐。皆知自卫。有众志成城之象。现已诸务齐备。著该署督督率地方文武。认真训练弁兵。信赏必罚。多方鼓舞。破格策励。务令有勇知方。化怯懦而为精练。并著随时责成狼山福山两总兵。勤练舟师。分巡会哨。以期声势联络。勿致日久生懈。仍复有名无实也。将此谕令知之。　　

○命陕甘总督富呢扬阿、拨银八万四十四两。解赴喀什噶尔、英吉沙尔、备道光二十六年经费。
  </div>
  <div class="pagination">
   <a href="清实录道光朝实录_page731.html">
    上一页
   </a>
   <span>
    ...
   </span>
   <a href="清实录道光朝实录_page727.html">
    727
   </a>
   <a href="清实录道光朝实录_page728.html">
    728
   </a>
   <a href="清实录道光朝实录_page729.html">
    729
   </a>
   <a href="清实录道光朝实录_page730.html">
    730
   </a>
   <a href="清实录道光朝实录_page731.html">
    731
   </a>
   <span class="current-page">
    732
   </span>
   <a href="清实录道光朝实录_page733.html">
    733
   </a>
   <a href="清实录道光朝实录_page734.html">
    734
   </a>
   <a href="清实录道光朝实录_page735.html">
    735
   </a>
   <a href="清实录道光朝实录_page736.html">
    736
   </a>
   <a href="清实录道光朝实录_page737.html">
    737
   </a>
   <span>
    ...
   </span>
   <a href="清实录道光朝实录_page733.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
