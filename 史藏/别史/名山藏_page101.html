<!DOCTYPE html>
<html>
<head>
    <meta charset="UTF-8">
    <title>名山藏 - 第 101 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名山藏 - 第 101 页/共 112 页</h1>
    <div class="content">
　　长兴窭者家数椽耳而无方以养母窭者之从父富斋为酒致客召窭者侍窭者怀楮而就席凡诸熬皽糗饵之属窃窃伺候不顾盻褁而寘之袖中诸客目摄之酒阑从父出金屈为客寿有间家僮报失客相顾曰吾辈饮人酒而失人不可不自明则皆阖门搜搜先于窭者窭者自服从父曰今安在曰传而出之矣待旦旦从父往索窭者曰金销化儿竟有数椽请以奉父以抵金屈抑去此吾母则无所居止盍待吾母有止舍即奉父矣从父聊宽之与为期居数月客来语从父曰向夕也不佞不胜酒而先亡去置楼誉间今日方记忆居家定索不得枉君家僮耶从父从楼檐求之则在急召窭者窭者至犹理前说叔父曰痴儿在也何自诬窭者曰大人为酒置客召身侍儿甚宠席间窃窃大人希羞怀之楮间儿思儿母也食而不能旨而思旨儿母儿窭人也方搜急时人方重见疑告以养母谁信者岂以大人犹子见饕餮于豪富人且大人致客宁忍客受不污名则儿自居之耳从父叹曰我幸赢也有二子顾宁子如汝汝贫也吾宁不子汝即复为酒置客召窭者侍言窭者于诸客诸客皆钦重即分其家财为三等之于子 

　　○吴门乞儿 

　　吴门乞儿行乞吴市中夜止吴桥下以其所乞贸酒缶而致之母而歌以侑欢吴中贵人乘月桥上闻桥下有歌声俯觑之一男子坐老妪块上酒而歌召问之曰乞儿有母实用为欢有年矣贵人大嗟异之遍告于诸贵人而乞儿之孝闻吴中于是吴中诸公宴集辄置余豆闲待孝乞儿也 

　　名山藏卷之九十九 

　　●名山藏卷之□□ 

　　晋江何乔远　譔 

　　艺妙记 

　　◆艺妙记 

　　沈度 
　　王绂 
　　黄子久 
　　戴进 
　　夏■〈日上永下〉 
　　吴伟 
　　吕纪 
　　郭诩 
　　徐子仁 

　　沈　度　　王　绂　　黄子久　　戴　进　　夏　■〈日上永下〉　　吴伟　　吕　　纪　　郭　诩　　徐子仁 

　　○沈度 

　　沈度字民则华亭人父易至孝以易学授徒辑五伦诗着孝经旁训行于世度少力学善篆隶真行八分书洪武中郡邑交举文学弗就坐累谪云南同谪者多名人率与度交岷王礼聘之屡进直言于王馆都督瞿能家为其子弟师能入京师与度偕行既至成祖方命翰林院举士编修杨溥以度名上擢翰林典籍一时翰林如解缙之真行草胡广之行草滕用亨之篆八分王汝玉梁用行之真杨文遇之行皆知名当世而上独喜缙广若度书度书婉丽飘逸雍容矩度八分尤为高古上赐度二品金织衣新制象笏缕度名氏涂黄金予之度弟粲与其子藻皆善书并官之近侍度事上尽诚被顾问必正对仁宣二朝皆被宠遇累官翰林院学士奉政大夫年踰七十乞致仕不听度为人孝友贞静不轻附贵人门所好惟载籍法书名画古器闲暇闭户焚香赋诗杂列花奔奇石高人韵士至必具伤酌或吟或奕意度萧然而粲为人端厚谦抑好奖予后进馆阔称二沈云度卒宣宗遣官赐祭给驿归丧命有司营葬孝宗善书雅好度书访得其四世孙世隆授中人直内阁 

　　○王绂 

　　王绂字孟端□□人号友石又为九龙山人高介绝俗沐黔公行金帛求画谢绝之后忽作一幅遗其所厚同官转致之曰姑以是塞黔公意母言我为公也月夜闻邻笛乘兴画幅竹访遗之其人乃大贾喜甚与羊戊绮各二更求配幅绂却其币手裂画坏之绂有诗集行世王世贞称绂画竹为国朝第一 

　　○黄子久 

　　黄子久者吴人资故绝人负书而游见学士大夫伐其技能多所凌忽遂以罪锢之后逃去为黄冠往来吴越间教授子弟无问所业谈儒墨黄老以口辨屈人其画长于山水初学董源巳乃稍变之有画诀传世 

　　○戴进 

　　戴进字文进钱塘人临摹精博而意趣包涵不以清媚自臻凡一落笔俱入神品为本朝画流第一宣庙善绘事一时待诏有谢廷循倪端石锐李在皆有名及进入京众工妒之一日仁智殿呈画进特以得意之笔上进首幅为秋江独钓图一红袍人垂钓水次画家惟慱红色最难而进独得古法宣庙方阅廷循从傍奏曰此画隹甚恨野鄙耳宣庙叩之对曰红品官服色也用以钓鱼失大体矣宣庙颔之遂挥去余幅不复阅放归以穷死死后而人始重之大梁人有张路者学其法顾进于神鬼佛像尤多乃不足贵而路绘人物兼有吴伟焉进同邑方钺学进画巳进阃域惜其早卒评者谓戴门颜子其后复有仁和沈仕善花卉山水称名品仕刑部侍郎锐之子踈放不治生能诗 

　　○夏■〈日上永下〉 

　　夏■〈日上永下〉字仲昭昆山人以进士自中书舍人累进太常寺卿直内阁诗文书法皆臻妙境画竹石师王绂至远夷亦购之■〈日上永下〉兄昺字孟旸亦善书画画师高房山洪武末为永宁丞谪戍云南永乐中仲昭简入中书科习字上临阅称善仲昭顿首谢因言臣兄昺亦能书召试称旨命与■〈日上永下〉同为中书舍人时称大小中书又■〈日上永下〉同时有孙太守从吉从吉善画梅花远夷购从吉梅花亦如购竹于■〈日上永下〉也后来得■〈日上永下〉法者有朱端□ 

　　○吴伟 

　　吴伟字次翁江夏人少孤贫善赵子甲一日与赵甲出遇一道士目异之与之期东门大石上两反皆后三期乃得道士刺石出泉饮之曰二君去此技当名天下遂别不复见伟后学画专十二科山水人物苍劲入神品名藉甚公卿间宪宗召授锦衣卫镇抚侍诏仁智殿伟好剧饮命妓值其饮或经旬不饭人欲得伟画者则载酒携妓往一日被诏正醉中官扶掖入踉跄行殿中上命作松泉图伟跪翻墨汁信手涂成上叹曰真僊笔也伟戅直有气岸非其人虽笃请不应即素昵一言不合辄投砚起其出入掖庭奴视中贵人求画又多不与于是中贵人数短之居无何放归南都孝宗登极复召见便殿命画称旨授锦衣百户赐印章曰画状二伟思还楚蒙恩祭扫武昌数月还次采石有旨趣回京赐第西街逾二年称疾归居金陵秦淮上武宗即位复使使召之未就道中酒死而赵甲者塑神鬼像甚灵异著名楚中盖当刺泉时伟先掬为多赵饮少矣 

　　○吕纪 

　　吕纪鄞人专攻翎毛闲作山水人物厉志汉唐以来名笔兼集众长弘治中应例入御用监益造精诣凡草木花鸟生意流动泉石波景点染烟润有造化之妙孝宗朝传奉升至锦衣卫指挥应诏承制多立意进规虽涉杜撰而所存有在孝宗尝称之曰工执艺事以諌吕纪有之与纪同时者有边景昭花果翎毛亦精神刻肖人以边吕并传景昭浙西人而广东有林良者亦以善画花果翎毛官锦衣指挥 

　　○郭诩 

　　郭诩泰和人也自号清狂少从事学官弟子业稍试粲然忽置册叹曰循咫尺之讽诵市荣当世何以务浩观立极艺遂瑰玮之思着周流之迹乎遂去而体极其能于画遍历名山曰岂必谱也画在是矣于是手模成画画巳题诗诗题不尽又肆为画画不尽又尽于诗同时江夏吴伟北海杜堇姑苏沈周俱以画名 【 堇字惧男绝意仕进肆力今古诗文皆有法度尤善绘事山水人物咸臻妙境】 莫不延颈愿交天下竞传清狂画购之百金有贵人欲多得诩画诩瞠目数屋梁不对盘金固索辄跮跖狂趋呌□跳号去弘治中征天下善画者被推择应诏京师达官长者各诫舍长清狂至无留门诩虽难酒驩其入竟酒至醉醉辄呼纸挥洒不望酬值也宁康王荆和王好术学致宾客诩见王纹縠深衣钩旁缀续纴系靛青绦垂两绥如綟冠青绢冠冠左右有纟攀缘其下似侧注步摇韈足□营首丝履杖班竹杖王望见之奉百金为饮食具辄散与昆弟交友及当意之人闲学少年为蹋踘鬬奕走马豢猿之戏宁王宸濠召与语辄辞谢之故露拙业托微罪行念都御史王守仁智权足解脱巳往依之献画题诗以见志守仁悟与之符牒令辟耳目他游遂闲道走武昌至则通讯率又贵侠者乃候虚无人时偏蒻船绝迹入德安宸濠反其党言郭诩慷慨可借躯得诩胜一敌国矣宸濠使人赍书币约诒以好语入见如逗梗鏦杀之其人迹至武昌不得守仁叹曰鸿鹄横绝非斯人耶而其时燕人有叶元静者被庶人服亦能贵其艺其遁迹类诩 

　　○徐子仁 

　　徐子仁南京人年十四补弟子员任放不谐竟遭黜落繇是博极群书究作者之情自前元赵孟俯亡书学遂微篆法尤多失正至周伯温始复振之本朝李东阳远续其绪子仁以其超颕之姿躬诣堂室蚤尚雄丽晚益朴古拔俗绰登神品余若真行皆入精妙碑板书师颜柳楷法题榜大书师本朝詹孟举并绝海内日本使臣得者什袭为珍武宗南廵近侍上其词翰召见行宫两幸其宅子仁故长髯武宗手剪之以为拂子因自号髯僊筑快园于城东委曲幽清名木什卉四时不绝善制小令能自度曲棋酒之次常命伶童侍女传其新声与子仁同时者金陵人又有谢子象亦为诸生久不遂弃之去自号野全子子象亦美须髯行九人号髯九翁子象器局儁朗才情绮丽对客高谈如倒囊椟或酒酣引纸命辞常屈一坐兄弟四人各善诗画风流清迈时拟谢廷诸郎有子少南嘉靖间以御史改翰林司直 

　　名山藏卷之一百 

　　●名山藏卷之□□□ 

　　晋江何乔远　譔 

　　货殖记 

　　◆货殖记 

　　太史公传货殖谓本富为上得非勤力治田畆躬行孝弟笃于仁义者耶高帝初定天下征江南诸郡民称大家者悉赴阙既至造于廷亲训谕之凡天地阴阳性命仁义古今治乱纪纲法度赋役供给风俗政治得失之故谆谆累数千言恐其遗忘刻书摹本分赐之又召天下富人以实京师立税户人材之科付之事位以寓既富方榖之意维时吴人沈秀富为江南最帝恶其力侔人主耴其聚宝贫瘗之城门之下以绝怪诡谪之边郡风警天下无得如古人闾巷布衣豪侠义行拟诸侯王者矣若武进人倪瓒昆山人顾仲英皆以猗顿之资游意东晋之习并坐见法此则恶轻浮逃虚之士不足与共兴教化者也余覧传记得富者数人仿太史公作货殖传而为之而指归则异焉 【 沈秀尝行水畔见群螺拥一贫浮出往耴之投金银其中日有生长名聚宝盆帝筑南京城门一门滨水不就耴宝盆瘗其下而遂就□倪瓒字符镇自号云林汉倪宽之后也世居无锡县桥梅里之祗陀买园建阁清閟幽绝以赀雄于乡至瓒刮磨豪习沉酣经史多蓄书法隹画彝鼎名琴性有洁癖园中竹树花卉晨起必课奚盥拂葱蒨刺眼每雨止风又杖屦逍遥咏歌自娱宾友时至笑语留连竟日终夜好客之名闻于天下瓒为诗萧散冲淡时见气节作画简雅神致遂入逸品其初尚率子弟营生产业作以其余财行仁义晚尽弃散黄冠野服浮游湖山间每驾轻舡湖上香风远袭人知为云林舫至也　顾仲英少为轻侠通宾客豪于郡邑三十始折节读书家故饶财益购古图籍彝器园沼台观藻以丹绿供张华侈声乐尽妙选所交皆知名士长袂科屣诗歌间作才艺相若人皆慕之尝辟召不就张士诚欲举吏辄避去既而用子恩为尉爵钱塘县男晚丧母甚哀毁慕佛遂髠焉洪武初与瓒皆以大家为张士诚客见法】 

　　瞿嗣兴　　李　森　　汤阴（郑氏）　　丁　广　　姚　让　　史　际　　马一龙 

　　瞿嗣兴 
　　李森 
　　汤阴郑氏 
　　丁广 
　　姚让 
　　史际 
　　马一龙 

　　○瞿嗣兴 

　　瞿嗣兴常熟人父达仕元为小官嗣兴少好射猎驱逐饮酒既父失官而贫嗣兴折弓矢躬力穑与其妻苏氏孝事二亲无所不至久之贫益甚嗣兴曰贫亦当之奈养父母何携家入苏州诣富家贷钱为小贾转息为生乃稍裕久之居积为中贾又久之则大富于是致养于父母又行广施所赈给单寡不使知也而阴行之或时有市易阳为忘误而增其数市人物任其口所其不与争锱铢岁俭来依者数十人疠大作蠲室舍居推之人言瞿孝子富而行其德子庄有学行洪武中为福建参政殛除奸吏太祖旌之诏书 

　　○李森 

　　李森安溪县富人也席先世高赀田数万畆粟数万锺计山百区山木数千万章僮千指及森之身益尽力居积乃计岁入捐粟千斛别窖之凡亲戚朋友若里中矜人娶者嫁者病者葬者火若盗者咸取给焉它有缓急随事赈赡各极意去为其本郡本邑作治堂治学舍无有简便不壮大观它诸为桥为道为寺为观于闽中郡县在在而是天顺中以出粟赈饥被旌念乡郡承平久即萑苇不逞曷应卒即复戒家僮饬兵杖习拳勇乡落盗先后发悉擒斩之邓茂七贼反其党掠泉州森率敢死士掩击之生俘酋党百余人招抚及夺回被虏亡筭宁阳侯陈懋等上森功授漳州廵简 

　　○汤阴郑氏 

　　汤阴郑氏小元村人也不析爨七世矣多田饶财男子力耕治贾女习蚕织阃外不闻也诸农贾所入皆囷之有婚嫁族长主其费寸布斗粟无私者成化间岁凶其家郑五老者出粟千觔助赈五老行贾于临清每归倒槖囊钱帛委地公之一家其妻子不睨也 

　　○丁广 
</div>
    <div class="pagination">
<a href="名山藏_page100.html">上一页</a><span>...</span><a href="名山藏_page96.html">96</a><a href="名山藏_page97.html">97</a><a href="名山藏_page98.html">98</a><a href="名山藏_page99.html">99</a><a href="名山藏_page100.html">100</a><span class="current-page">101</span><a href="名山藏_page102.html">102</a><a href="名山藏_page103.html">103</a><a href="名山藏_page104.html">104</a><a href="名山藏_page105.html">105</a><a href="名山藏_page106.html">106</a><span>...</span><a href="名山藏_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
