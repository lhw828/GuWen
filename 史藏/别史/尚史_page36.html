<!DOCTYPE html>
<html>
<head>
    <meta charset="UTF-8">
    <title>尚史 - 第 36 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 36 页/共 91 页</h1>
    <div class="content">　　章
　　章者事景公公饮酒七日夜不止章諌曰章愿君废酒也不然章赐死晏婴入见公曰章谏吾曰愿君之废酒也不然章赐死如是而聼之则臣为制也不聼又爱其死婴曰幸矣章君也令章遇桀纣者章死乆矣于是公遂废酒【晏子】
　　公伐宋至于岐隄之上登髙以望太息而叹曰昔我先君桓公长毂八百乘以霸诸侯今我长毂三千乗而不敢乆处于此者岂其无管仲欤章对曰臣闻之水广则鱼大君明则臣忠昔有桓公故有管仲今桓公在此则车下之臣尽管仲也晏婴没十有七年【史记世家晏子卒后十年而景公薨此云十七年误】公射出质堂上唱善若出一口公作色太息播弓矢章入公曰章自吾失晏子未尝闻吾过今射出质而唱善者若出一口章对曰此诸臣之不肖也然而有一焉臣闻之君好之则臣服之君嗜之则臣食之夫尺蠖食黄则黄食苍则苍君其犹有谄人言乎公曰善今日之言章为君我为臣适海人入鱼公以五十乘赐章鱼乘塞涂章抚其御之手曰曩之唱善者皆欲若鱼者也晏子辞赏以正君诸臣谄谀以干利今受若鱼是反晏子之义而顺謟谀之欲也固辞不受【説苑】
　　逢于何
　　逢于何齐人也景公成路寝之台逢于何遭丧遇晏婴于途再拜乎马前婴下车挹之曰子何以命婴也对曰于何之母死兆在路寝之台牖下愿请命合骨婴曰嘻难哉虽然婴将为子复之适不得子将若何对曰吾将左手拥格右手梱心立饿槁枯而死以告四方之士曰于何不能其母者也婴曰诺遂入见公曰有逢于何者母死兆在路寝当如之何愿请合骨公作色不説曰自古及今子亦尝闻请葬人主之宫者乎对曰古之人君宫室节台榭俭故未尝闻请葬人主之宫者今君侈为宫室夺人之居广为台榭残人之墓是生者愁忧不得安处死者离易不得合骨丰乐侈逰兼傲生死非人君之行也具婴闻之生者不得安命之曰蓄忧死者不得葬命之曰蓄哀蓄忧者怨蓄哀者危君不如许之公曰诺逢于何遂葬其母路寝之牖下解衰去绖布衣縢履冠茈武踊而不哭躃而不拜已乃涕洟而去【晏子】又作盆成括事吕氏春秋齐有北郭骚者结罘罔梱蒲苇织屦履以飬其母犹不足踵门见晏子曰愿乞所以飬母者晏子分仓粟府金而遗之辞金而受粟有间晏子见疑于齐君出犇过北郭骚之门而辞曰见疑于君将出奔北郭骚曰夫子勉之矣晏子上车太息而叹曰婴之亡岂不宜哉亦不知士甚矣晏子行北郭骚召其友而告之曰吾闻之飬及亲者身伉其难今晏子见疑吾将以身死白之令其友操劔奉笥而从造于君庭曰晏子天下之贤者也去则齐国必侵见国之侵不若先死请以头托白晏子也因谓其友曰盛吾头笥中奉以托退而自刎也其友因奉以托谓观者曰北郭子为国故死吾将为北郭子死也又退而自刎齐君闻之大骇自追晏子请而反之晏子闻北郭骚之以死白已也曰婴之亡岂不宜哉亦愈不知士甚矣　按晏子无见疑出奔事葢假侯嬴而传防者
　　栢常骞
　　栢常骞者周之贱史也去周之齐见晏婴曰骞不量其不肖愿事君子敢问正道直行则不容于世隠道危行则不忍道亦无灭身亦无废者何若婴曰善哉问婴闻之执二法则不取也轻进苟合则不信也直易无讳则速伤也新始好利则无敝也且婴闻飬世之君子从重不为进从轻不为退省行而不伐让利而不夸陈物而弗専见象而勿强道不灭身不废矣【晏子　家语作见孔子】景公为露寝之台成而不通骞曰台成君何为不通公曰然枭昔者鸣吾恶之是以不通焉骞曰臣请禳而去之明日枭当陛布翼而死公曰子之道若此其明也亦能益寡人夀乎对曰能公曰能益几何对曰天子九诸侯七大夫五公曰亦有徴兆之见子对曰得夀地且动公喜令百官趣具骞之所求骞出遭晏婴于涂拜马前曰骞今且大祭为君请夀婴曰嘻亦善矣能为君请夀也然则福名有见乎对曰得夀地将动婴曰骞昔吾见维星絶枢星散地其动汝以是乎【説苑】
　　晏子景公问大卜曰汝之道何能对曰臣能动地公召晏子而告之晏子不对出见大卜曰昔吾见钩星在四心之间地其动乎大卜曰然晏子曰吾言之恐子之死也黙然不对恐君之惶也子言君臣俱得焉忠于君者岂必伤人哉大卜入见公曰臣非能动地地固将动也
　　公为大钟仲尼晏婴及骞皆曰钟将毁撞之果毁公召三子问之仲尼曰钟大县下其气不得下薄是以曰将毁婴曰钟大非礼是以曰将毁骞曰今日庚甲雷日也隂莫胜于雷是以曰将毁【晏子　初学记引今本无】
　　论曰记云白受采易曰白贲无咎使国无晏子章虽贤安所受厥采哉逢于何事同季武子然闻蓄忧蓄哀之论而不许焉亦无人心甚矣
　　逆臣传　公孙无知
　　公孙无知者夷仲年之子也仲年为僖公同母弟生无知有宠于僖公衣服礼秩如适及襄公立绌之无知怨公使大夫连称管至父戍葵邱时而徃曰及而代期戍公问不至请代弗许故二人因无知以作乱连称有从妹在公宫无宠使间公曰防吾以女为夫人公自贝邱反遂弑之立无知无知虐于雍廪【齐大夫】明年雍廪杀无知【左传】
　　邴歜　阎职
　　邴歜阎职皆齐人懿公之为公子也与邴歜之父争田弗胜及即位乃掘而刖之而使歜仆纳阎职之妻而使职骖乗懿公四年【文十八年】夏五月公逰于申池二人浴于池歜以扑抶职职怒歜曰人夺女妻而不怒一抶女庸何伤职曰与刖其父而弗能病者何如乃谋弑懿公纳诸竹中归舍爵而行【示无所畏】国人立公子元是为恵公【左传】
　　崔杼　崔成　崔彊　崔明
　　崔杼者齐大夫武子也有宠于恵公恵公十年【宣十年】公薨髙固国佐畏其偪也逐之杼奔卫灵公八年【成十七年】高国得罪髙弱以卢叛公使杼为大夫使庆克佐之帅师围卢卢降十年【襄元年】杼防东诸侯之师侵楚焦夷及陈十一年【襄二年】杼防于戚城虎牢以偪郑十八年【襄九年】杼从诸侯围郑郑人行成十二月盟于戯二十三年【防十四年】杼防于向夏四月防伐秦二十八年【防十九年】公使髙厚傅公子牙以为大子而东大子光及公疾杼防逆光而立之是为庄公灵公薨杼杀髙厚而兼其室庄公四年【防二十三年】公伐卫将遂伐晋晏婴諌不聼杼谏曰不可臣闻之小国间大国之败【言晋有栾盈之祸】而毁焉必受其咎君其图之弗聼遂伐晋取朝歌五年【襄二十四年】公闻将有晋师使陈无宇从防启彊【楚大夫】如楚乞师杼帅师送之遂伐莒侵介根六年【防二十五年】杼帅师伐鲁北鄙师徒归【空归也】棠姜者齐棠公之妻东郭偃之娣也东郭偃臣于抒棠公死偃御杼以吊焉见棠姜而羙之使偃取之偃曰男女辨姓今君出自丁臣出自桓不可弗聼遂取之公通焉骤如崔氏以杼之冠赐人侍者曰不可公曰不为崔子其无冠乎崔子因是【因是而怒】又以其间伐晋也曰晋必将报欲弑公以説于晋而不获间公鞭侍人贾举而又近之乃为杼间公夏五月莒子朝于齐飨诸北郭杼称疾不视事公问杼从姜氏姜入于室与杼自侧户出公拊楹而歌侍人贾举止众从者而入闭门甲兴公登台而请弗许请盟弗许请自刄于庙弗许皆曰君之臣抒疾病不能聼命近于公宫羣臣干掫有淫者不知二命公逾墙射之中股反队遂弑之杼立景公而相之庆封为左相盟国人于大宫杼侧庄公于北郭葬诸士孙之里四翣不跸下车七乗不以兵甲防晋伐我以报朝歌之役杼以庄公説与晋成初卫献公奔我及是晋使逆之杼止其帑以求五鹿抒生成及彊而寡【偏防曰寡】娶东郭姜生明东郭姜以孤入曰棠无咎【棠公之子】与东郭偃相崔氏崔成有疾而废之立明成请老于崔【崔崔氏邑】杼许之偃与无咎弗予曰崔宗邑也必在宗主成与彊怒将杀之告庆封曰夫子之身亦子所知也唯无咎与偃是从父兄莫得进矣大恐害夫子敢以告庆封曰子姑退吾图之他日又告庆封曰茍利夫子必去之难吾助女九月成彊杀东郭偃棠无咎于崔氏之朝杼怒而出其众皆逃求人使驾不得使圉人驾寺人御而出且曰崔氏有福止余犹可遂见庆封庆封曰崔庆一也是何敢然请为子讨之使卢蒲嫳帅甲以攻崔氏崔氏堞其宫而守之弗克使国人助之遂灭崔氏杀成与彊而尽俘其家其妻缢【妻东郭姜】嫳复命于杼且御而归之至则无归矣乃缢崔明夜辟诸大墓遂奔鲁后栾髙氏讨庆氏庆封亡乃求崔杼之尸得之改迁庄公殡于大寝以其棺尸杼于市国人犹知之皆曰崔子也【左传】
　　庆克　庆封　庆佐　庆舍
　　庆封字子家又曰季其弟曰庆佐皆庆克之子也庆克通于声孟子【灵公母】国佐谪之夫人怒谮之灵公灵公八年【成十七年】刖鲍牵而逐髙无咎高弱【无咎子】以卢叛公使克围卢适国佐从诸侯围郑归遂如卢杀克明年杀国佐及其子国胜而以庆封为大夫庆佐为司防二十八年【襄十九年】崔杼立庄公执公子牙夙沙卫以髙唐叛封围之弗克十一月公自克之醢卫庄公二年【襄二十一年】使佐为大夫复讨公子牙之党执公子买六年【襄二十五年】崔杼弑庄公立景公而相之封为左相为晋伐我我以庄公説使隰鉏请成封如师男女以班赂晋平公以宗器乐器自六正【三军之六卿】及处守者皆有赂晋许之景公二年【防二十七年】公使封如鲁聘晋楚弭兵秋七月封及诸侯之大夫盟于宋九月崔氏乱封杀之于是封独当国封好田而耆酒与其子庆舍政以其内寔迁于卢蒲嫳氏易内而饮酒数日国迁朝焉封反诸亡人卢蒲癸王何皆嬖使执寝戈而先后之卢蒲癸王何谋攻庆氏三年【防二十八年】冬十月封田于莱陈湏无托妻疾召陈无宇归庆嗣闻之曰祸将作矣谓封速归祸作必于尝归犹可及也封弗聼亦无悛志嗣曰亡矣幸而获在吴越嗣字子息封之族也十一月尝于大公之庙庆舍涖事麻婴为尸庆防【户结反】为上献卢蒲癸王何执寝戈庆氏以其甲环公宫陈氏鲍氏之圉人为优庆氏之马善惊士皆释甲束马而饮酒且观优至于鱼里栾髙陈鲍之徒介庆氏之甲公孙虿抽桷击扉三卢蒲癸自后刺舍王何以戈击之解其左肩犹援庙桷动于甍以俎壶投杀人而后死遂杀庆绳【即庆□】麻婴封归遇告乱者伐西门弗克还伐北门克之入伐内宫弗克反陈于岳【里名】请战弗许遂奔鲁既而我譲鲁封奔吴吴勾余与之朱方聚其族而居之富于其旧也十年【昭四年】楚灵王伐吴围朱方克之杀封而尽灭其族【左传】
　　陈乞　【陈瓘附】　鲍牧
　　陈乞者陈僖子景公五十七年【哀四年】范中行氏以邯郸叛晋乞及施救范氏围晋五鹿五十八年【哀五年】景公薨国夏髙张立安孺子荼羣公子奔卫公子阳生及鉏奔鲁悼公元年【哀六年】乞伪事髙国者毎朝必骖乗所从必言诸大夫曰彼皆偃蹇将弃子之命皆曰高国得君必偪我盍去诸固将谋子子早图之图之莫如尽灭之需事之下也及朝则曰彼虎狼也见我在子之侧杀我无日矣请就之位又谓诸大夫曰二子者祸矣恃得君而欲谋二三子曰国之多难贵宠之由尽去之而后君定既成谋矣盍及其未作也先诸作而后悔亦无及也大夫从之六月乞及鲍牧与诸大夫以甲入于公宫战于庄败髙国国夏髙张及施奔鲁施字多髙国之党也八月乞使召阳生逮夜至于齐国人知之乞使子士之母飬之冬十月立之是为悼公乞使胡姬【景公妾】以荼如赖去鬻姒【荼之母】杀王甲拘江説囚王豹于句窦之邱【王甲江説王豹并景公嬖臣荼之党】公使朱毛【齐大夫】告于乞曰防子则不及此然君异于器不可以二器二不匮君二多难敢布诸大夫乞不对而泣曰君举不信羣臣乎以齐国之困困又有忧少君不可以访是以求长君其亦能容羣臣乎不然夫孺子何罪毛复命公悔之毛曰君大访于陈子而图其小可也乞遂弑荼【左传】
　　公羊景公请陈乞曰吾欲立舍何如陈乞曰所乐乎为君者欲立之则立之不欲立则不立君如欲立之则臣请立之阳生谓陈乞曰吾闻子葢将不欲立我也陈乞曰夫千乗之主将废正而立不正必杀正者吾不立子者所以生子者也走矣与之玉节而走之景公死而舍立陈乞使人迎阳生于诸其家除景公之丧诸大夫皆在朝陈乞曰常之母有鱼菽之祭愿诸大夫之化我也诸大夫皆曰诺于是皆之陈乞之家坐陈乞曰吾有所为甲请以示焉诸大夫皆曰诺于是使力士举巨薨而至于中霤诸大夫见之皆色然而骇开之则闯然公子阳生也陈乞曰此君也已诸大夫不得已皆逡巡北面再拜稽首而君之尔自是徃弑舍
　　五年【哀十年】乞卒諡曰僖子瓘恒瓘字子玉恒之兄也为齐大夫简公元年【哀十一年】我伐鲁战于郊鲁右师奔我从之瓘及陈庄渉泗【庄亦齐大夫】防鲁左师入我军我不能师宵遁平公元年【十五年】瓘如楚过卫仲由见之曰天或者以陈氏为斧斤既斵防公室而他人有之不可知也其使终飨之亦不可知也若善鲁以待时不亦可乎何必恶焉瓘曰然吾受命矣子使告我弟三年【十七年】晋赵鞅围卫瓘及国观救卫得晋人之致师者瓘使服而见之曰国子寔执齐柄而命瓘曰无辟晋师岂敢废命子又何辱赵鞅乃还【左传】
　　恒兄弟又有昭子庄简子齿宣子夷穆子安廪邱子意兹芒子盈恵子得人【杜预注】
　　鲍牧者国之孙逮事景公景公薨子安孺子荼立羣公子出奔悼公元年【哀六年】陈乞使召公子阳生十月丁邜立之将盟鲍牧醉而往其臣差车鲍防【差车主车之官】曰此谁之命也陈乞曰受命于鲍子遂诬牧曰子之命也牧曰女忘君之为孺子牛而折其齿乎【景公尝衔绳为牛使荼牵之荼顿地故折其齿】而背之也阳生稽首曰吾子奉义而行者也若我可不必亡一大夫若我不可不必亡一公子义则进否则退否不唯子是从废兴无以乱则所愿也牧曰谁非君之子乃受盟阳生立是为悼公杀荼于野幕之下二年【哀八年】牧帅师伐鲁取讙及阐秋九月牧又谓羣公子曰使女有马千乗乎【有马千乗使为君也】公子愬之公谓牧曰或谮之子姑居于潞以察之若有之则分室以行若无之则反子之所出门使以三分之一行半道使以二乘及潞麋之以入【麋束缚也】遂杀之【左传】
　　陈恒【成　阚止　诸御鞅　陈逆子　陈豹　东郭贾附】
　　陈恒者乞之子成子也初相悼公悼公被弑子简公壬立阚止者【史作监止】字子我初陈乞召悼公于鲁也阚止知之先待诸外悼公曰事未可知反与壬也处【壬简公名】故阚止有宠焉及简公即位使为政
　　史记田常与监止为左右相于是田常复修厘子之政以大斗出货以小斗收齐人歌之曰妪乎采芑归乎田成子
　　恒惮之骤顾诸朝诸御鞅【齐大夫索隠御官鞅名田氏之族】言于公曰陈阚不可并也君其择焉弗聼阚止夕陈逆【陈氏宗】杀人逢之遂执以入陈氏方睦使疾而遗之潘沐【潘米汁可以沐头】备酒肉焉飨守囚者醉而杀之而逃陈逆于是阚止盟诸陈于陈宗初陈豹【亦陈氏宗】欲为阚止臣使公孙言己巳有丧而止既而言之曰有陈豹者长而上偻望视【目望阳】事君子必得志欲为子臣吾惮其为人也故缓以告阚止曰何害是其在我也使为臣他日与之言政説遂有宠谓之曰我尽逐陈氏而立女若何对曰我逺于陈氏矣且其违者不过数人何尽逐焉遂告恒陈逆曰彼得君弗先必祸子逆舍于公宫简公四年【哀十四年】夏五月恒兄弟四乗如公阚止在幄出逆之遂入闭门侍人御之陈逆杀侍人公与妇人饮酒于檀台恒迁诸寝公执戈将击之大史子余曰非不利也将除害也恒出舍于库闻公犹怒将出曰何所无君陈逆抽劒曰需事之贼也谁非陈宗所不杀子者有如陈宗乃止
　　説苑陈成子谓鸱夷子皮曰何与常也曰君死不死君亡不亡陈成子曰然子何以与常曰未死去死未亡去亡有何死亡矣韩非子鸱夷子皮事田成子田成子去齐走而之燕鸱夷子皮负传而从至望邑子皮曰子不闻涸泽之蛇乎涸泽蛇将徙有小蛇谓大蛇曰子行而我随之人以为蛇之行者耳必有杀子不如相衔负我以行人必以我为神君也乃相衔负以越道而人皆避之曰神君也今子羙而我恶以子为我上客千乘之君也以子为我使者万乗之卿也子不如为我舍人田成子因负传而随之至逆旅逆旅之人待之甚敬孔丛子墨子曰孔子怒景公之不封己乃树鸱夷子皮于田常之门诘之曰夫树人为信己也　按田常无走燕事而树人之説亦谬
　　阚止归属徒攻闱【宫中小门】与大门皆不胜乃出陈氏追之阚止失道于弇中适丰邱【陈氏邑】丰邱人执之以告杀诸郭闗且将杀东郭贾东郭贾者阚止臣所谓大陆子方也陈逆请而免之贾矫公命取车于道及耏众知而逐之贾遂东出雍门陈豹与之车弗受曰逆为余请豹与余车余私焉事子我而有私于其雠何以见鲁卫之士遂奔卫恒执公于舒州公曰吾早从鞅之言不及此六月恒弑简公立其弟骜是为平公【左传】
　　韩非子隰斯弥见田成子田成子与登台四望三靣皆畅南靣隰子家之树蔽之田成子亦不言隰子归使人伐之斧离数创隰子止之其相室曰何变之数也隰子曰古谚曰知渊中鱼不祥夫田子将有事事大而我示之知防我必危矣不伐树未有罪也知人之所不言其罪大矣韩非子田成子逰于海而乐之令曰言归者死顔涿聚曰君逰海而乐之奈有图国者何田成子曰寡人布令言归者死今子犯之援戈将击之顔涿聚曰臣言为国非为身也延颈而前君乃释戈趣驾而归至三日而闻国人有谋不内田成子者矣説苑作齐景公事列子田氏祖于庭中坐有献鱼鴈者田氏叹曰天之于民厚矣殖五谷生鱼鸟以为之用众客和之如响鲍氏之子年十二进曰不如君言天地万物我与并生类也类无贵贱徒以小大智力相制人可取食者而食之岂天本为人生之是蚊蚋噆肤虎狼食肉岂天本为蚊蚋生人虎狼生肉者哉吕氏春秋田成子所以得国者有兄曰完子仁且有勇越人兴师诛田成子曰奚故杀君而取国成子患之完子请逆越师请必战战必败败请必死成子曰夫必与越战可也战必败败必死寡人疑焉完子曰君之有国也百姓怨上贤良又有死之臣防耻以完子观之国已惧矣今臣与之战战而败贤良尽死不死者不敢入于国君与诸孤处于国以臣观之国必安矣完子行成子泣而遣之
　　恒既杀简公恐诸侯诛己乃尽归鲁卫侵地西约晋韩魏赵氏南通呉越之使修功行赏亲于百姓以故齐复定恒言于平公曰徳施人之所欲君其行之刑罚人之所恶臣请行之行之五年齐国之政皆归恒恒于是尽诛鲍晏及公族之彊者而割齐安平以东至琅邪自为封邑大于平公之所食【史记】
　　十三年【哀二十七年】晋荀瑶伐郑郑驷请救于齐齐救郑及留舒违谷七里谷人不知及濮雨不渉国参【郑子产子】曰大国在敝邑之宇下是以告急今师不行恐无及也恒衣制杖戈立于阪上马不出者助之鞭之荀瑶闻之乃还使谓恒曰大夫陈子陈之自出陈之不祀郑之罪也若刮本之颠瑶何有焉恒怒曰多陵人者皆不在知伯其能乆乎【左传】
　　恒卒谥曰成
　　论曰天祸滛人寝戈之伤差后蒺藜而已陈乞救猱升木不已初柄弑君继用盗国嘻使晏子唯礼之议不移陈宗虽横如姜氏何
　　嬖臣传　竖刁　开方　雍巫
　　竖貂者寺人貂【诸本并作刁】雍巫即易牙开方卫公子【一作启方】并桓公之嬖也桓公多内宠内嬖如夫人者六人外嬖貂桓公二十八年【僖二年】貂漏师【漏泄军事也】于多鱼始贵宠用事雍巫善烹饪有宠于卫共姬因貂以荐羞于公【左传】淮南子俞儿易牙淄渑之水合者尝一哈水而甘苦之矣孟子疏引左传云淄渑二水为食易牙亦知二水之味桓公不信数试始騐
　　为公主味烹其子以进之亦有宠开方事公十五年父死而不敢归哭故亦有宠【吕氏春秋】
　　管子卫国之教危以利公子开方之为人也慧以给不能乆而乐始可游于卫
　　管夷吾寝疾公往问之夷吾曰易牙子之不爱安能爱君君必去之公曰诺又曰竖貂身之不爱安能爱君君必去之公曰诺又曰卫公子开方去其千乗之大子而臣事君是所愿得于君者将欲过其千乗也君必去之公曰诺【管子】
　　韩非子史记畧同吕氏春秋管仲有疾公徃问之曰仲父将何以教寡人曰齐谚曰居者无载行者无埋今臣将有逺行胡可以问公曰愿仲父之无譲也对曰愿君之逺易牙竖刁常之巫卫公子启方公曰诺管仲死尽逐之食不甘官不治苛病起朝不肃居三年公曰仲父不亦过乎皆召而反明年公病常之巫从中出曰公将以某日薨易牙竖刁常之巫相与作乱塞宫门筑髙墙不通人一妇人逾垣入公求食饮妇人曰易牙竖刁常之巫相与作乱塞宫门筑髙墙不通人无所得卫公子启方以书社四十下卫公慨焉叹涕出曰嗟乎圣人之所见岂不逺哉死者有知将何面目以见仲父乎防衣袂而絶乎夀宫　此桓公死与诸説异
　　夷吾死五公子皆求立四十三年【僖十七年】冬十月桓公薨雍巫入与寺人貂因内宠以杀羣吏而立公子无亏【卫共姬子】孝公奔宋明年宋伐我我杀无亏将立孝公四公子之徒与宋人战宋败之羣公子奔楚卒立孝公而还孝公九年【僖二十六年】鲁以楚师伐我寘公子雍于谷雍巫奉之以为鲁援【左传】
　　竖貂开方莫知其所终
　　夙沙卫
　　夙沙卫者齐寺人灵公嬖之灵公十一年【襄二年】公伐莱莱人使正舆子赂卫以索马牛皆百匹齐师乃还二十七年【襄十八年】晋防鲁伐我公御诸平隂堑防门而守之广里【于防门作堑横广一里】卫曰不能战莫如守险弗聼已而我师夜遁卫连大军以塞隧而殿殖绰郭最曰子殿国师齐之辱也乃代之卫恨之杀马于隘以塞道绰最遂被获公立公子牙而东大子光也使髙厚傅牙卫为少傅二十八年【襄十九年】公疾崔杼防逆光夏五月公薨光即位是为庄公公执公子牙以卫易己卫奔髙唐以叛庆封围髙唐弗克冬十一月公围之见卫在城上号之乃下问守备焉以无备告揖之乃登闻师将传食髙唐人殖绰工偻防夜缒纳师醢卫于军【左传】
　　卢蒲就魁　卢蒲癸　卢蒲嫳
　　卢蒲就魁者顷公之嬖人顷公十年【成二年】公伐鲁北鄙围龙就魁门焉【攻龙门也】龙人囚之公曰勿杀吾与而盟无入而封弗聼杀而膊诸城上公亲鼓士陵城三日取龙庄公时有卢蒲癸卢蒲癸与王何皆庄公嬖臣庄公四年【防二十三年】癸为贰广右从伐晋【贰广公副车】晏婴崔杼諌皆不聼六年【防二十五年】崔杼弑庄公癸奔晋王何奔莒景公三年【防二十八年】崔杼既死庆封当国使诸亡人得贼者以告而反之故反癸癸臣庆舍有宠以女妻之是为卢蒲姜庆舍之士曰男女辨姓子不辟宗何也【庆氏卢蒲氏皆姜姓】曰宗不余辟余独焉辟之赋诗断章余取所求焉恶识宗癸又言王何而反之二人皆嬖使执寝戈而先后之癸与何欲谋庆氏报庄公思有以怒诸大夫公膳【卿大夫之膳食】日双鸡饔人窃更之以鹜御者知之则去其肉而以其洎【肉汁也】馈公孙灶公孙虿果怒有卢蒲嫳者庆封属大夫崔氏之谋乱也庆封告卢蒲嫳嫳曰彼君之雠也【君谓庄公】天或者将弃彼矣彼实家乱子何病焉崔之薄庆之厚也遂灭崔氏及是庆封又告卢蒲嫳嫳曰譬之如禽兽吾寝处之矣又将谋灶与虿卢蒲癸王何卜攻庆氏示庆舍兆曰或卜攻雠敢献其兆舍曰克见血卢蒲姜【即庆舍女妻癸者】谓癸曰有事而不告我必不防矣癸告之姜曰夫子愎莫之止将不出我请止之癸曰诺十一月尝于大公之庙庆舍涖事卢蒲姜告之且止之弗聴曰谁敢者遂如公卢蒲癸王何执寝戈杀庆舍于庙而释【放也】卢蒲嫳于北竟庆封奔鲁九年【昭三年】公田于莒卢蒲嫳见泣且请曰予髪如此种种余奚能为公曰诺吾告二子归而告之公孙虿欲复之公孙灶不可曰彼其髪短而心甚长其或寝处我矣乃放卢蒲嫳于北燕【左传】
　　梁邱据　【裔欵附】
　　梁邱据字子犹景公之嬖大夫景公二十六年【昭二十年】公疥【疥当作痎】遂痁诸侯之賔问疾者多在梁邱据与裔欵言于公曰吾事神丰于先君有加矣今君疾病为诸侯忧是祝史之罪也诸侯不知其谓我不敬君盍诛于祝固史嚚以辞賔公説告晏婴婴諌乃止裔欵亦嬖大夫也三十二年【昭二十六年】公将纳鲁昭公命无受鲁货申丰女贾【并季氏臣】以币锦二两一如瑱适我师谓据之人髙齮【据家臣】能货子犹为髙氏后粟五千庾髙齮以锦示据据欲之齮曰鲁人买之百两一布【言以百两为数布陈之】以道之不通先入币财据受之言于公曰羣臣不尽力于鲁君者非不能事君也然据有异焉宋元公为鲁君如晋卒于曲棘叔孙昭子求纳其君无疾而死不知天之弃鲁邪抑鲁君有罪于神故及此也君请待于曲棘使羣臣从鲁君以卜焉若可师有济也君而继之兹无敌矣若其无成君无辱焉公从之昭公不果入【左传】
　　説苑景公饮酒移于晏子家前驱报闾曰君至晏子被端立于门曰诸侯得防有故乎国家得防有故乎君何为非时而夜辱公曰酒醴之味金石之声愿与夫子乐之对曰夫布荐席陈簠簋者有人臣不敢与焉公曰移于司马穰苴之家前驱报闾曰君至司马穰苴介胄操防立于门曰诸侯得防有兵乎大臣得防有叛者乎君何为非时而夜辱公曰酒醴之味金石之声愿与夫子乐之对曰夫布荐席陈簠簋者有人臣不敢与焉公曰移于梁邱据之家前驱报闾曰君至梁邱据左操瑟右挈竿行歌而至公曰乐哉今夕吾饮酒也防彼二子者何以治吾国防此一臣者何以乐吾身　按穰苴闵王时人説苑葢误
　　据死公召晏婴而告之曰据忠且爱我我欲丰其葬大其垄婴曰敢问据之忠与爱君可得闻乎公曰吾喜于玩好有司未能具据以其所有共我是以知其忠毎风雨暮夜求必存吾是以知其爱也【晏子】
　　论曰螟之细败稼有余蝎虫之柔蚀木有余细容柔入宁有极乎迹桓之徳优于景而乱顾甚之盖管仲前嬖死而晏子后据殂蝎有浅深之故与
　　夫人传　共姬　徐嬴　蔡姬　卫共姬　少卫姬　郑姬　葛嬴　宻姬　宋华子【桓公夫人】
　　共姬者王姬也桓公夫人桓公三年【庄十一年】冬归于齐无子薨諡曰共徐嬴蔡姬并桓公夫人二十九年【僖三年】公与蔡姬乗舟于囿荡公公惧变色禁之不可公怒归之未絶也蔡嫁之蔡姬与徐嬴皆无子长卫姬少卫姬郑姬葛嬴宻姬宋华子并桓公嬖妾长卫姬生无亏少卫姬生恵公元郑姬生孝公昭葛嬴生昭公潘宻姬生懿公商人宋华子生雍【左传】
　　长卫姬卒亦諡曰共
　　吕氏春秋桓公合诸侯卫人后至公朝而与管仲谋伐卫退朝而入卫姬望见君下堂再拜请卫君之罪公曰吾于卫无故子曷为请对曰妾望君之入也足髙气彊有伐国之志也见妾而有动色伐卫也明日公朝揖管仲而进之管仲曰君舍卫乎公曰仲父安识之曰君之揖朝也恭而言也徐见臣而有惭色是以知之公曰善仲父治外夫人治内寡人知终不为诸侯笑矣○谋卫事传无之
　　萧同叔子【恵公夫人】
　　萧同叔子恵公夫人【萧国同姓叔子字公谷并作侄子】生顷公顷公七年【宣十七年】晋郤克与鲁臧孙许同时聘于我萧同叔子踊于棓而闚客则客或跛或眇于是使跛者迓跛者使眇者迓眇者二大夫归相与率师为鞌之战齐师大败公使国佐如师郤克欲以萧同叔子为质国佐曰萧同叔子者齐君之母也齐君之母犹晋君之母也不可请战揖而去之郤克许之与之盟【公羊】
　　谷梁季孙行父秃晋郤克眇卫孙良夫跛曹公子手偻同时而聘于齐齐使秃者御秃者眇者御眇者跛者御跛者偻者御偻者萧同侄子处台上而笑之闻于客声孟子
　　声孟子宋女顷公夫人灵公之母也鲁叔孙侨如奔我孟子通之使立于髙国之间侨如惧得罪奔卫又通于庆克克与妇人防衣乘辇而入于闳国佐谪克孟子怒譛之髙国皆得罪【左传】
　　薨諡曰声
　　顔懿姬　鬷声姬　穆孟姬【灵公母】　仲子　戎子
　　顔懿姬鬷声姬并鲁女灵公娶懿姬懿姬无子其侄鬷声姬生光以为大子又诸妾仲子戎子并宋女戎子嬖仲子生牙属诸戎子戎子请以为大子公许之仲子曰不可废常不祥间诸侯难【间厠于诸侯之列事难成也】光之立也列于诸侯矣今无故而废之是専黜诸侯而以难犯不祥也君必悔之不聴遂东大子光公疾崔杼逆光立之光杀戎子尸诸朝公薨庄公即位执公子牙【左传】
　　顔姬薨谥曰懿鬷姬薨諡曰声
　　穆孟姬鲁叔孙侨如之女也侨如奔齐叔孙还【齐羣公子】纳其女于灵公公嬖之生公子杼臼庄公被弑崔杼立之是为景公景公十六年【昭十年】陈无宇伐栾髙氏栾施髙彊奔鲁公与无宇莒之旁邑无宇辞孟姬为之请髙唐陈氏始大【左传】
　　孟姬薨諡曰穆
　　夫人重　燕姬【景公夫人】　鬻姒　胡姫　婴子
　　夫人重者鲁公子憖之女景公夫人燕姬者亦景公夫人生子不成而死鬻姒胡姬者并景公妾鬻姒生安孺子荼公嬖之立荼及公薨陈乞立悼公阳生使胡姬以安孺子如赖去鬻姒而杀荼后二年或譛胡姬曰安孺子之党也悼公杀胡姬【左传】
　　婴子者景公之嬖妾也翟王子羡干公以重驾【重平声葢一车十六马也】公观之而不説婴子説之请厚禄之公许诺晏婴见公公曰翟王子羡之驾寡人甚説之欲禄之以万钟婴曰昔卫士东野之驾也公説之婴子不说公遂不观今翟王子羡之驾也公不説婴子説公因许其请则是妇人为制也且诗曰载骖载驷君子所戒夫驾八固非制也今又重此其为非制也不滋甚乎公曰善遂不复观婴子死公守之三日不食肤着于席不去左右以复不聼晏婴入复曰有术客与医闻婴子死愿请治之公喜遽起曰病犹可为乎婴曰客之道也又良医也请尝试之君请屏洁沐浴饮食间病者之宫彼将有神之事焉公曰诺婴令棺人入殓已殓而复曰医不能治病已殓矣以闻公不説婴曰君独不知死者之不可以生邪且古圣王畜私不伤行殓死不失爱送死不失哀今朽尸以留生广爱以伤行修哀以害性君之失矣婴闻之朽而不殓谓之僇尸息而不收谓之陈胔反明王之性而内嬖妾于僇胔不可公曰寡人不识请因夫子而为之【晏子】
　　季姬【悼公夫人】
　　季姬者鲁季孙肥之妹悼公之在鲁也肥妻之即位而逆之季鲂侯【肥叔父】通焉姬言其情弗敢与也公怒伐鲁取讙及阐秋及鲁平使闾邱明逆季姬以归冬归讙及阐于鲁姬嬖故也【左传】
　　列女传　鋭司徒女　杞梁妻【伤槐女婧附】
　　辟司徒妻者鋭司徒之女也【辟司徒主垒壁者鋭司徒主鋭兵者】顷公十年【成二年】晋败我师于鞌公自徐闗入辟女子【使辟君也】女子曰君免乎曰免矣曰鋭司徒免乎曰免矣曰茍君与吾父免矣可若何乃奔公以为有礼问之辟司徒之妻也予之石杞殖字梁华还字周并齐大夫庄公四年【襄二十三年】公还自晋遂袭莒门于且于明日将复战期于夀舒杞殖华还载甲夜入且于之隧宿于莒郊明日先遇莒子于蒲侯氏莒子重贿之使无死【使无致死战】曰请有盟华还对曰贪货弃命亦君所恶也昏而受命日未中而弃之何以事君莒子亲鼓之从而伐之获杞殖莒人行成公归遇杞殖之妻于郊使吊之辞曰殖之有罪何辱命焉若免于罪犹有先人之敝庐在下妾不得与郊吊公吊诸其室【左传】
　　説苑齐庄公伐莒为车五乗之宾而杞梁华舟不与归而不食其母曰生而有义死而有名五乗之賔尽汝下也趣食乃行杞梁华舟至莒莒人逆之杞梁华舟下车鬬获甲首三百庄公止之曰子止与子同齐国杞梁华舟曰君为五乗之賔而舟梁不与是无勇也临敌止我以利是汚吾行也深入多杀者臣之事也遂进至莒城下莒人以炭置地二人不能入隰侯重为右曰来吾逾子隰侯重杖楯伏炭二子乗而入临而哭之华舟后息杞梁曰无勇乎何哭也华舟曰是其勇与我同而先吾死是以哀之莒人曰子毋死与子同莒国杞梁华舟曰去国归敌非忠臣也去长受赐非正行也鸡鸣而期日中妄之非信也深入多杀者臣之事也遂进杀二十七人而死其妻闻之而哭城为之阤列女传杞梁之妻无子枕其夫之尸城下而哭十日城为之崩既葬曰吾何归矣遂赴淄水而死古今注杞梁妻杞殖妻妹明月之所作也杞殖战死妻抗声长歌城感之而頽遂投水而死其妹为作歌名曰杞梁妻琴操以为其妻援琴作歌列女传伤槐女名婧衍之女也景公有爱槐使人守之衍醉而伤槐公拘之且加罪焉婧乃造晏婴之门曰妾父衍幸得充城郭为公民以风雨不时祷祠于名山不胜麴糵之味先犯君令固当死妾闻昔者宋景公之时大旱不雨召太卜而卜之曰当以人祀景公乃降堂北面稽首曰所以请雨者为吾民也今必以人祀寡人请自当之言卒大雨千里所以然者何也以能顺天慈民也今吾君树槐犯令者死杀婧之父孤婧之母恐伤执政之法而害明君之义也婴明日朝谓公公曰寡人谨受命晏子辞繁而事同　按宋景公后齐景公而即世不当云昔者说误















　　尚史卷三十八
　　钦定四库全书
　　尚史卷三十九　　　　　　列传十七
　　镶白旗汉军李锴撰
　　晋诸臣传
　　师服
　　师服者晋大夫事穆侯穆侯以条之役生大子命之曰仇其弟以千亩之战生命之曰成师师服曰异哉君之名子也夫名以制义义以出礼礼以体政政以正民是以政成而民聼易则生乱嘉耦曰妃怨耦曰仇古之命也今君命大子曰仇弟曰成师始兆乱矣兄其替乎穆侯卒子文侯仇立文侯卒子昭侯伯立危不自安封成师于曲沃是为桓叔师服曰吾闻国家之立也本大而末小是以能固故天子建国诸侯立家卿置侧室大夫有贰宗士有隶子弟庶人工商各有分亲皆有等衰是以民服事其上而下无觊觎今晋甸侯也【甸服之诸侯也】而建国本既弱矣其能久乎后大夫潘父弑昭侯而纳桓叔不克晋立孝侯平至桓叔孙武公弑晋侯缗卒并翼云【左传】
　　狐突　突子毛　偃　毛子溱　偃子射姑　先友　梁余子养　罕夷　先丹木　狐鞠居附
　　狐突者晋同姓唐叔子后大戎伯行也为重耳外祖父事献公献公十七年【闵二年】冬十二月公使申生伐臯落氏衣之偏衣佩之金玦突御戎先友为右梁余子养御罕夷先丹木为右羊舌大夫为尉先友曰衣身之偏握兵之要在此行也子其勉之偏躬无慝兵要逺灾亲以无灾又何患焉突叹曰时事之征也衣身之章也佩衷之旗也故敬其事则命以始服其身则衣之纯用其衷则佩之度今命以时卒閟其事也衣之尨服逺其躬也佩以金玦弃其衷也服以逺之时以閟之尨凉冬杀金寒玦离胡可恃也虽欲勉之狄可尽乎梁余子养曰帅师者受命于庙受脤于社有常服矣不获而尨命可知也死而不孝不如逃之罕夷曰尨竒无常金玦不复虽复何为君有心矣先丹木曰是服也狂夫阻之曰尽敌而反敌可尽乎虽尽敌犹有内谗不如违之突欲行羊舌大夫曰不可违命不孝弃事不忠虽知其寒恶不可取子其死之大子将战突谏曰不可昔辛伯谂周桓公云内宠并后外宠二政嬖子配适大都耦国乱之本也周公弗从故及于难今乱本成矣立可必乎孝而安民子其图之与其危身以速罪也【左传】
　　国语申生欲战狐突谏曰不可突闻之国君好艾大夫殆好内适子殆社稷危若惠于父而逺于死惠于众而利社稷其可以图之乎况其危身于翟以起谗于内也韩非子狐突曰国君好内则太子危好外则相室危
　　不聼败翟于稷桑而反谗言益起突杜门不出【国语】申生卒以谗死二十六年【僖九年】献公薨明年惠公夷吾即位公改葬共大子秋突适下国遇大子大子使登仆而告之曰夷吾无礼【谓其烝贾姬不纳羣公子】余得请于帝矣将以晋畀秦秦将祀余对曰臣闻之神不歆非类民不祀非族君祀无乃殄乎且民何罪失刑乏祀君其图之君曰诺吾将复请七日新城西偏将有巫者而见我焉许之遂不见及期而往告之曰帝许我罚有罪矣敝于韩【僖十五年秦败晋于韩获惠公】惠公十四年【僖二十三年】薨懐公子圉即位命无从亡人期期而不至无赦突之子毛及偃从重耳在秦弗召冬公执突曰子来则免对曰子之能仕父教之忠古之制也防名委质贰乃辟之今臣之子名在重耳有年数矣若又召之教之贰也父教子贰何以事君刑之不滥君之明也臣之愿也淫刑以逞谁则无罪臣闻命矣乃杀之【左传】
</div>
    <div class="pagination">
<a href="尚史_page35.html">上一页</a><span>...</span><a href="尚史_page31.html">31</a><a href="尚史_page32.html">32</a><a href="尚史_page33.html">33</a><a href="尚史_page34.html">34</a><a href="尚史_page35.html">35</a><span class="current-page">36</span><a href="尚史_page37.html">37</a><a href="尚史_page38.html">38</a><a href="尚史_page39.html">39</a><a href="尚史_page40.html">40</a><a href="尚史_page41.html">41</a><span>...</span><a href="尚史_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
