<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 272 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 272 页/共 681 页</h1>
    <div class="content">○庚戌。扈从诸臣奏、圣驾令往牧马地方、可乘便经过乌兰哈达等处。彼处水草甚佳、兽类繁多、诚为胜地。但无柴薪。今御前所用柴薪、已经预备。其余官军、宜各带柴薪前往。上曰、此非为朕一人。要当为众人计。朕所需用、岂至有误。惟恐官军不能□□隹冏□带柴薪、以致窘急。兽类虽多。众人不免愁苦。朕有何乐。即今天下偶有一方、以水旱见告。朕必遣官支发仓库、即行赈济。虽边疆海岛之遥、朕尚恻然加念。岂于近侍官军、令其忍饥行走乎。尔等另择有柴薪地方来奏、在尔等有管军之责、亦应体恤群下也　　

○辛亥。上驻跸乌尔图布拉克地方　　

○壬子。上驻跸额尔通色秦地方　　

○甲寅。暹罗国王森烈拍腊照古龙拍腊马呼陆坤司由提呀菩挨、遣陪臣坤孛述烈瓦提等、奉表进贡。又疏言、贡船到虎跳门、地方官阻滞日久。迨进至河下、又将货物入店封锁、候部文到时、方准贸易、每至毁坏。乞敕谕广省地方官、嗣后贡船到虎跳门、具报之后、即放入河下。俾货物早得登岸贸易。又本国采办器用、乞谕地方官给照置办。勿致拦阻。又贡使进京、先遣贡船回国。次年再差船来广省、迎接圣敕归国。得上

□日、览王奏航海远来、进贡方物、具见悃诚可嘉。余著议奏。寻部议、应如该国王所请。从之　　

○谕副都统巴图、一等侍卫阿南达等、边外八旗蒙古、与在内八旗一体。朕未尝分别内外。今朕巡行之次、见其衣食常乏。朕心深为测然。著通行晓谕所过地方蒙古人等、有鳏寡孤独、老病不得其所者、令其来见。加恩赏赉。且因其来见、朕亦可以悉其生计。嗣是、每日诸蒙古人等、各扶老□□隹冏□幼、至行宫前叩首。上命其中晓事者进见。详问年齿生理。又降温上□日、均赐壶飱。酌量给与银两布疋　　

○乙卯。上御额尔通阿拉所设黄幄。阅视马驼牛羊牧群。谕温郡王延寿曰、朕虽未见先代。幼时好与诸故旧老臣谈论、得悉祖宗兴隆时所行事宜。昔太宗皇帝、凡阅视牧群、令诸王亲于群内、选取良马。今朕巡幸、诸王并未扈从。止汝一人在侧。可往视朕亲乘内厩之马、选取二匹。温郡王起立。即亲拣马二匹。其扈从内大臣。都统、前锋统领、护军统领等、赐内厩马各一匹。侍卫、前锋参领、护军参领以下、及八旗前锋护军、察哈尔蒙古官军、并执事人等、各赐马一匹。内正黄旗前锋参领西图、镶白旗前锋参领塔尔代、因效力行间、人材壮健、于常赐外、各赐内厩马一匹、以奖之　　

○丙辰。上驻跸乌尔图布拉克地方　　

○丁巳。上驻跸近博哲博格图尔鄂莫地方　　

○上谕大学士等曰、凡所贵道学者、必在身体力行、见诸实事。非徒托之空言、今汉官内有道学之名者甚多。考其究竟、言行皆背。如崔蔚林之好事。居乡不善。此可云道学乎。精通道学、自古为难。朕闻学士汤斌、曾与中州孙钟元、相与讲明道学。颇有实行。前典试浙江、操守甚善。可补授江宁巡抚　　

○己未。以翰林院侍讲李振裕、为狭西乡试正考官。吏部员外郎汪錞、为副考官。左春坊左赞善徐潮、为江南乡试正考官。吏科给事中杨周宪、为副考官　　

○庚申。上驻跸哈玛尔昂阿地方　　

○升狭西陇右道卞永誉、为江南江苏按察使司按察使　　

○旌表河南节妇、商邱县曹氏、常氏、杞县孙氏、烈妇、夏邑县杨氏、并给银建坊如例　　

○辛酉。上于迤哈玛尔阿林行围。射殪一虎。驻跸孟克昂阿地方　　

○壬戌。予广西阵亡拜他喇布勒哈番又一拖沙喇哈番何托、祭葬如例　　

○癸亥。上驻跸瑚尔希勒毕喇地方　　

○甲子。上驻跸近博哲博格图尔鄂莫地方　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百十五


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百十六　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十三年。甲子。秋。七月。乙丑朔。享太庙。遣吏部尚书伊桑阿行礼　　

○上驻跸昆都伦布拉克地方　　

○赐随行八旗官兵、及察哈尔蒙古官兵、牛羊　　

○丙寅。黑龙江将军萨布素等疏言、今年雅克萨地方、暂停进剿。俟来年四月遣兵。上曰、前马喇等奏称水陆兵丁、佯为进取雅克萨地方、将所种田禾、尽行踏毁、则罗刹不久势穷。其部人栖止地方、亦必迫狭、少引精兵往剿亦易。朕因谕伊等、或由陆路、或由水路、相机前进。将所种田禾、尽行芟刈。上□日意甚明。又遣侍卫关保去时、萨布素等、亦曾言罗刹田禾、应行踏毁。果将罗刹田禾、尽行踏毁、我兵不必劳力、罗刹己自困矣。今萨布素等坐失机会。更借端题请。殊属不合。又闻罗刹田地、甚为肥饶、收获极多。将来伊等领兵、直抵罗刹城池。若围守日久、势必推托罗刹粮多、不能遽克、迁延长久。这本著发回。大学士将此意传谕议政王大臣等、令其严议申饬　　

○升浙江按察使教化新、为广西布政使司布政使　　

○以故三等阿思哈尼哈番线应藻孙线柱、袭职　　

○旌表山东节妇、乐陵县刘氏、堂邑县杨氏、胶州徐氏、烈妇、武定州李氏、胶州邱氏、即墨县何氏、蓬莱县孙氏、并给银建坊如例　　

○丁卯。上驻跸图尔根伊扎尔毕喇地方　　

○己巳。予故福建总督施维翰祭葬。加祭一次。谥清惠　　

○辛未。上驻跸纳拉苏台　　

○壬申。上驻跸和诺忒地方　　

○癸酉。上驻跸拜察地方　　

○甲戌。领侍卫内大臣伯噶都。缘围场不整、革领侍卫内大臣职。以侍卫效力行走　　

○乙亥。奉差福建广东展界内阁学士席柱、复命。奏曰、臣奉往海展界。福建、广东、两省沿海居民、群集跪迎、皆云、我等离旧土二十余年、已无归乡之望。幸皇上威德、削平寇盗。海不扬波。今众民得还故土、保有室家、各安生业。仰戴皇仁于世世矣。上曰、百姓乐。于沿海居住、原因海上可以贸易捕鱼。尔等明知其故、前此何以不议准行。席柱奏曰、海上贸易、自明季以来、原未曾开。故议不准行。上曰、先因海寇、故海禁不开为是。今海氛廓清、更何所待。席柱奏曰、据彼处总督巡抚云、台湾、金门、厦门等处、虽设官兵防守。但系新得之地、应俟一二年后、相其机宜、然后再开。上曰、边疆大臣、当以国计民生为念。向虽严海禁、其私自贸易者、何尝断绝。凡议海上贸易不行者、皆总督巡抚、自图射利故也。席柱奏曰、皇上所谕极是。上问广东督抚何如。席柱奏曰、据彼处人云、总督吴兴祚、居官颇善。巡抚李士桢、较前任巡抚金俊为优。上曰、此言最是。凡居好官之后者、最难胜任。善名亦未易得。居不肖官之后者、最易胜任。百姓苦前官不肖、后官稍有好处、即易显出。前广东巡抚内刘秉权、居官稍优。至卢兴祖、王来任、金俊、品行贪劣、人民甚为受累。后李士桢到任稍优、所以称善。即今原任总督巡抚等、或有贪婪积恶者、今皆覆败。于己何益。谓天报甚远可乎。又问尔到江南、闻原任总督于成龙、居官何如。席柱奏曰、臣过江南、人俱说于成龙居官甚清。但因轻信、被属员欺罔。上曰、于成龙、因在直隶居官甚善。朕特简任江南总督。后闻居官不及前、变更素行。至病故后、始知其居官廉洁、甚为百姓所称。或于成龙素行梗直、与之不合者、挟讐谗害、造作属下欺罔等语。亦未可定。是不肖之徒见嫉耳。居官如于成龙者有几。又问总河靳辅、尔曾。见否。河道近日如何。席柱奏曰、曾见靳辅颜色憔悴。河道颇好。漕运无阻。臣来时、见宿迁地方、将水分排筑堤。共计五堤。其二堤已完。三堤正在修筑。水盛时、开闸以杀其势、令其循堤四散分流、无冲决之患。上曰。河道关系漕运、甚为紧要。前召靳辅来京时、众议皆以为宜更换。朕思若另用一人、则旧官离任、新官推诿、必致坏事。所以严饬靳辅、令其留任、限期修筑。今河工已成、水归故道、有禆漕运商民。使轻易他人、必至贻悔矣。学士图纳奏曰、臣曾数至江南、亦稍识河道形势。必顺水性修理、始能有益。若逆其性、则不能治也。上曰、顺水性而治、此自古常谈也。今则不然。黄河不循故道、涣散流决。今倒转一百八十里、令其复还故道。所以为难。若但顺水性修治、有何难哉。上又问沿途田禾若何。席柱奏曰、福建田禾甚盛。江南、浙江、田禾亦好。山东雨水调顺。彼处百姓、皆谓丰收之年。但德州至真定、雨水不足、田禾稍旱。自此至京师、又觉好矣。上曰、农事实为国之本。俭用乃居家之道。是以朕听政时、必以此二者为先务。凡亲民之官、能仰体朕意、在在竭力、何虑不家给人足乎　　

○赐克西克腾都统、参领、佐领、骁骑校、及兵丁、蟒袍紀银两布疋等物有差　　

○以吏部尚书宋德宜、为文华殿大学士　　

○以翰林院编修田需、为河南乡试正考官。礼部郎中何棅、为副考官　　

○以原任湖北按察使吴毓珍、为山东按察使司按察使　　

○戊寅。以故一等阿思哈尼哈番李一第子李国华、三等阿思哈尼哈番孟一茂孙孟光前、袭职　　

○己卯。中元节。遣官祭永陵、福陵、昭陵、孝陵、仁孝皇后、孝昭皇后陵　　

○辛巳。上驻跸英尼汤泉　　

○以翰林院编修曹鉴伦、为山东乡试正考官。户部主事李孔嘉、为副考官。翰林院编修赵执信、为山西乡试正考官。兵部主事戴玺、为副考官　　

○以故三等阿思哈尼哈番胡同春孙胡维夏、袭职　　

○升镶红旗护军统领佟佳、为蒙古都统　　

○癸未。上驻跸弩湖岱毕喇地方　　

○甲申。上驻跸舍尔图地方　　

○丙戌。上驻跸乌喇岱地方　　
</div>
    <div class="pagination">
<a href="清实录康熙朝实录_page271.html">上一页</a><span>...</span><a href="清实录康熙朝实录_page267.html">267</a><a href="清实录康熙朝实录_page268.html">268</a><a href="清实录康熙朝实录_page269.html">269</a><a href="清实录康熙朝实录_page270.html">270</a><a href="清实录康熙朝实录_page271.html">271</a><span class="current-page">272</span><a href="清实录康熙朝实录_page273.html">273</a><a href="清实录康熙朝实录_page274.html">274</a><a href="清实录康熙朝实录_page275.html">275</a><a href="清实录康熙朝实录_page276.html">276</a><a href="清实录康熙朝实录_page277.html">277</a><span>...</span><a href="清实录康熙朝实录_page273.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
