<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 137 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 137 页/共 216 页
  </h1>
  <div class="content">
   ○授一甲进士周雨□树、为翰林院修撰。沈昌宇、梁诗正、为翰林院编修　　

○命署直隶古北口提督魏经国、节制直隶各镇总兵官。后不为例　　

○辛酉。谕内阁。古称蝗蝻生于水泽之中。乃鱼子变化而成者。是以江南淮扬之州县。地接湖滩。往往易受其害。盖蝗之所生。多因低洼之区。秋雨停集。生长小鱼。交春小鱼生子。水存则仍复为鱼。若值水涸日晒。入夏之后。即化为蝻。不待数日。便能生翅群飞。即被害之家。亦莫知所自。盖以其地寥廓荒凉。人迹罕至。平时忽而不察。及至鼓翼飞扬。则有难于扑灭之势。所当审视体察。防之于早者也。凡直省地方。向有蝗蝻之害者。该督抚大吏、应转饬有司。通行晓谕附近居民。于大热久晴之后。周历湖滨洼地。及深山穷谷无人之处。见有萌动之机。无分多寡。即行剪除消灭。倘民力或有不敷。即禀报该地方官。督率人工。协同助力。更令文武官弁。派出诚实兵役。会同里长耆民等、留心察视。不可疎忽怠玩。如此、则人力易施。虫灾可杜。于禾稼大有裨益。但小民愚昧无知。又复苟且慵惰。其晓谕开导。防患于未然者。有司不得辞其责。实心任事之良吏。必不肯于此等事、膜外视之也　　

○旌表河南项城县烈妇、李贤相妻聂氏。拒奸不污。抱忿投缳。给银建坊、入祠致祭如例　　

○壬戌。调江南京口左翼副都统吴如译、为镶蓝旗汉军副都统。升浙江杭州协领蔺照、为江南京口左翼副都统　　

○赈云南南宁县水灾饥民　　

○旌表广西全州烈女、徐应俊女徐氏。年幼拒奸。被刃殒命。给银建坊、入祠致祭如例　　

○癸亥。谕内阁。据直隶地方文武各官报雨奏摺、称今年三月、及四月初旬。两次得雨。今于四月二十四日。又得时雨。四野沾足。二麦茂盛。秋谷皆可播种等语。据此、则四月以前。竟有未种之田可知矣。夫农事贵乎及时。二月土膏初动。三月即为播种之期。况已得雨二次。何以迟延观望。直待四月下旬。方始播种。倘小民怠惰偷安。为民父母者、则当开导劝课。使之踊跃趋事于南亩。又或籽种牛力稍有不敷。则当留心体察。设法相助。不使有后时之叹即以今岁论之若从前三月得雨之时。早先播种。目今又得甘霖。岂不更为优渥。假若霖雨愆期。彷徨观望。则从前之怠惰迟延岂非小民自误生计、自荒恒产耶。西北寒冷之乡。布谷或不宜太早。若畿辅可以早种之地。又当甘雨既零之时。而乃袖手逍遥。以待时雨之再沛。不亦愚昧之甚乎。况直隶地方。春夏之交。常稽雨泽。岂可不及时努力。致虚上天甘澍之赐乎。此皆愚民习于懒惰。而地方有司、又不以民事为念。漠然不加董率之故。著该督传朕谕上□日。通行申饬。倘再有牧民之官。轻视农事。不实心化导。任百姓之悠忽。有误播种之期者。必从重议处　　

○以吏部尚书河东河道总督嵇曾筠、署江南河道总督。河东总督田文镜、兼管河南山东河道总督　　

○工部议覆。江南河道总督孔毓珣疏言、瓜洲运口堤岸。塌卸江流。商民漕运。均属可虞。应于青莲庵、尤家碾等处挑挖越河一道。并建筑草坝一座。收束水势。请即动帑兴修。应如所请。从之　　

○河东总督田文镜摺奏、豫省各处河渠。以及旁流支派。共计二百七十余道。群趋竞赴于淮。皆有助清敌黄之力。必一律深通。方能合流奏效。今查上源各水。悉属畅达。若下源之在江南境内者。亦支支畅流。则趋汇湖中、其势可以并力敌黄。仰请敕下江南河督诸臣。将淮水出湖之处。并境内一切归淮各河。委官勘查。速治深通。则以之制黄而河流顺轨。以之刷口而积垫咸除矣。奉上谕。朕览田文镜所奏。自是治河善策。但众水本皆入淮。今又加以疏浚之功。使各处停蓄之水。无不宣通流畅。则其势较昔更大。淮河能否容纳。于高堰堤工、有无妨碍。亦不可不筹画万全。著将田文镜奏摺抄录发与嵇曾筠、尹继善、会同悉心酌议　　

○增陕西榆林、神木、府谷、吴堡、靖边、安塞、保安等七处。乡试中额一名。另编木字号取中。从陕西巡抚武格请也　　

大清世宗敬天昌运建中表正文武英明宽仁信毅大孝至诚宪皇帝实录卷之九十三



大清世宗敬天昌运建中表正文武英明宽仁信毅大孝至诚宪皇帝实录卷之九十四　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正八年。庚戌。五月。戊辰朔。谕翰林院。选拔庶常。原以作养人材。今科进士。特加考试。并命诸臣保举。除顾成天、胡宗绪、即授编修外。选取钟衡、倪国琏、孙人龙、周范莲、陶正靖、沈慰祖、杨廷栋、裘肇煦、吴士珣、曹一士、吴履泰、严树基、王廷鸿、蒋溥、鹿迈祖、徐景曾、吴璋、孙灏、朱凤英、柏谦、徐以烜、陈其凝、任应烈、程盛修、阮学浩、严璲、孙倪城、吴华孙、王文璇、林蒲封、毛之玉、商盘、鄂敏、陈亮世、佟保、王宗灿、嵇璜、林令旭、李敏第、刘元燮、陈中、张先跻、高璇、富敏、卢秉纯、韩彦曾、许希孔、薛馧、杨秀、额尔登额、李贤经、裘思录、色通额等五十三人。俱著改为庶吉士。并修撰周雨□树、编修沈昌宇、梁诗正、分别满汉书教习　　

○调江南安徽巡抚魏廷珍、为湖北巡抚。升浙江布政使程元章、为安徽巡抚。调江南安徽布政使张元怀、为浙江布政使司布政使。以两淮盐政噶尔泰、兼理江南安徽布政使司布政使事务　　

○己巳。调镶蓝旗汉军副都统伊都善、为镶红旗蒙古副都统　　

○以原任两江总督范时绎、协办河东河工事务　　

○喀尔喀辅国公根敦故。遣官致祭　　

○予故陕西布政使加太常寺卿衔方觐、祭一次　　

○庚午。孝诚仁皇后忌辰。遣官祭景陵　　

○辛未。上闻怡亲王病笃。幸王邸。比至。王已薨逝。上亲临视。悲恸不已。左右大臣等、恳请节哀。乃回宫。辍朝三日　　

○壬申。上亲临怡亲王丧次。奠酒举哀。悲恸逾时。回宫　　

○癸酉。调刑部尚书德明、为户部尚书。升刑部右侍郎海寿、为刑部尚书。以原任云南巡抚常赉、为刑部右侍郎。升安徽布政使噶尔泰、为户部右侍郎。专管三库事务　　

○调福建总督高其倬、为两江总督。升福建巡抚刘世明、为福建总督。河南布政使赵国麟、为福建巡抚。以河南按察使陈世倕、署河南布政使司布政使。以浙江按察使刘楠、署江南安徽布政使司布政使。正黄旗参领刘章、署浙江按察使司按察使。河南驿盐道张建德、署河南按察使司按察使　　

○甲戌。谕内阁。朕因怡亲王薨逝。中心悲恸。虽强自排遣。而饮食俱觉无味。寝卧皆不能安。盖王之事朕。诚敬忠爱之心、八年有如一日。自古以来。无此公忠体国之贤王。则朕所以待王之礼。亦应在常例之外。今朕素服一月。以稍展思慕不释之情。此一月之内。朕既素服。则在廷诸臣、遇朝服之期。亦著仍穿常服。一切宴会。俱不必行。凡朕加恩于王之处。皆不足以酬王之硕德丰功。而在朝之诸王大臣官员等、受国家之恩。必念国家失此贤王。同深悲痛。昨日朕亲临奠醊之时。见满汉文武诸臣悲切之状。人有同情。朕心甚慰。益见王之素行感人者深也　　

○署安徽按察使鲁国华、条奏回民居住内地。不分大小建。不论闰月。以三百六十日为一年。私计某日为

□山戊示□首。群相庆贺。平日皆戴白帽。设立礼拜清正等寺。妄立把斋名目。违制惑众。应请严行禁革。恪守典章。违者照律定拟。如地方官容隐。督抚徇庇。亦一并议处。得上□日。回民之在中国。其来已久。伊既为国家编氓。即皆为国家赤子也。朕临御天下。一视同仁。岂忍令回民独处德化之外。是以曾颁谕上□日、训以兴孝劝忠。望其型仁讲让。服教慕义。共为善良。即数年来。亦未见回民作奸犯科。逞凶肆恶者。且其中有志上进者甚多。应试服官。同于士庶。而以文武科名出身。洊登显秩。为国家宣力效忠者。常不乏人。至回民之自为一教。乃其先代相沿之土俗。亦犹中国之大。五方风气不齐。习尚因之各异。其来久矣。历观前代。亦未通行禁约。强其画一也。鲁国华比奏。甚属苛刻怪诞。回民何尝不遵正朔。而祗以其私记时日。即加以不遵正朔之名。回民何尝不遵服制。而祗以其便用冠巾。即加以不遵服制之罪。至于礼拜清正等寺名。亦不过如各省村邑、崇奉其土俗之神。皆为祀典之所不载。何独于回民刻意吹求、指为罪案乎。若回民果有干犯法纪之处。国宪具在。自当按律惩治。并无曲宥回民之条。向后倘回民本无过愆。而大小官员等、但因其习尚少有不同。以此区区末节、故意苛求、妄行渎奏者。朕必严加处分。鲁国华此奏。非有挟私报复之心、即欲惑乱国政。著将鲁国华交部严加议处　　

○乙亥。夏至。祭地于方泽。遣显亲王衍潢行礼　　

○谕大学士九卿等。兹因怡亲王之事。朕心悲戚。尔等请朕节哀。再三陈恳。朕每事保惜精神。不肯为勉强之举。时时以此训谕臣王。岂至今日而遂忘之。但以王之事朕。一片忠赤之心。至诚至敬。王之年齿、小朕八□山戊示□。不但赖王襄赞朕躬。且望王辅弼于将来。岂料王竟长逝耶。王显名厚德、为宇宙之全人。垂休光于竹帛。固不以寿算之修短计。而国家失此股肱心膂之贤王。在朕躬则甚苦矣。因廷臣等请安奏恳。略将朕意、宣谕知之　　

○丙子。谕内阁。怡亲王忠孝性成。端方清直。当年事我圣祖皇考敬谨恪恭。克尽子臣之道。深蒙皇考慈爱。而王慎密有加。小心安分。此中外所共知者。逮朕御极之初。命王总理事务。王夙夜匪懈。公尔忘私。精白一心。无欺无隐。其殚竭忠诚。赞襄于密勿之地者。八年有如一日。至于军务机宜。度支出纳。兴修水利。督领禁军。凡宫中府中、事无钜细。皆王一人经画料理。无不精详妥协。符合朕心。无烦朕之指示。其有关于吏治民生之利弊。有闻必奏。每语必详。而为国家保护善类。培养人材。一片笃摰真切之念。形于寤寐。王之懿德美行。从不欲表著于人。而人亦无从尽知之。朕即知王最深。而亦口不能宣、笔不能述也。是以雍正四年。特书忠、敬、诚、直、勤、慎、廉、明八字以赐。彼时降上□日、朕深知王之德。洞悉王之心。觉此八字实不能尽王之美善。不过就王事朕之大端而言耳。盖王实能佐朕治安天下。朕实赖王翼赞昇平。遍观自古史册所载、贤王懿戚。从未有可与王比伦者。且王居心之和平公正。行事之宽厚仁慈。皆足以享遐龄而绵寿算。岂意王遽舍朕而溘然长逝耶。自去年冬月、王抱病以来。朕萦于怀、无刻稍释。商确医药。默祷神祇。以冀沉疴顿起。乃今医药罔效。祈祷不灵。天何夺我忠诚辅弼之贤王若此之速耶。王抱恙时。居住交晖园。与圆明园相近。朕间欲亲往看视。王再三恳辞。而于一旬半月之间。必力疾入圆明园。与朕相见。及王病势渐加。力不能支。惟恐朕心忧烦。则称交晖园、乃起病之所。暂且移避。遂养疾于西山。无非欲与圆明园相远。令朕不深悉其病状。可以安慰朕心也。及王回城中府第。朕以祈雨回宫。前月得雨之后。王屡次奏请朕幸圆明园。是王但恐以病状烦劳朕心。而于己身之生死、全不计及也。及闻病势沉笃。朕方欲命驾临视。乃王闻知。即脱尘而去。盖王不欲以永诀伤朕之怀。是以显此刚决之相。其于去留之际、明白超脱若此。在王成一忠孝正直、贤智慧觉之全人。而朕顿失此柱石贤弟。感痛悲哀。何能自已耶。王之德行功绩。难以枚举。从来丰勋伟烈、必膺国家崇报之典。惟王为圣祖皇考之令子。为我朝列祖之功臣。允宜配享太庙。列于从前建立大功诸王之次。庶与王之功德相副。且可上慰列祖皇考在天之心。而朕思念悲切之衷。亦可稍解于万一。其余一切恩恤典礼。该部会同大学士九卿、悉心详察、从优定议具奏。寻议、怡亲王、功在社稷。皇上笃念忠勋。特昭崇报。配享太庙。实与王之功德相副。其设位配享。告祭礼仪。礼部另行缮摺具奏。其致祭应于定例二次外。加祭一次。坟碑交与工部敬谨建造。祭文、碑文、由翰林院撰拟。谥号由宗人府议奏。得上□日。依议。怡亲王之懿德鸿勋。自应锡以上谥。但恐一字不足彰王之美善。古者有大功。赐之美号。以表扬之。朕曾亲书忠敬诚直勤慎廉明八字赐王。字字皆王之实迹。今应否于谥号之上。加此八字。取古人申锡美号之义。著大学士九卿会议具奏　　

○大学士等议覆。宁远大将军岳钟琪、四川提督黄廷桂、遵上□日酌议松潘总兵官张元佐条奏、潘州移驻营汛事宜。一、潘州两河口、原设守备一员。把总一员。兵三百名。但两河口与黄胜关相近。达建寺地方、在黄胜关与潘州适中处。请将原设两河口之弁兵、移驻于达建寺。其两河口地方、止于黄胜关驻防内、抽拨分防。一、黄胜关、向止额设漳腊营汛兵五十名。未免单弱。应于分防流沙东胜等处之兵、添拨一百五十名。将漳腊营守备。移驻黄胜关。一、南坪营、地方险要。原设兵三百名。应增兵防范。请将小河营游击。再带兵一百五十名。移驻南坪。一、漳腊营所管之包坐五寨等处。请统归潘州管辖。流沙关汛等处。请归松潘镇中营管辖。雄溪红花等堡、请归松潘镇右营管辖。则军势联络。约束蛮番。足资控制。均应如所请。从之　　

○旌表河南叶县烈妇、龚良翰妻陈氏。守节拒奸。忿恨自缢。给银建坊、入祠致祭如例　　

○丁丑。谕大学士等。准噶尔噶尔丹策零、藏匿负罪潜逃之罗卜藏丹津。抗违国法。因特发两路大兵、声罪致讨。期于今年进发。直捣伊里。今噶尔丹策零、遣使特磊、奉表陈奏。谓已将罗卜藏丹津解送天朝因闻进兵之信。暂行中止。若天朝俯念愚昧。赦其已往。即将罗卜藏丹津解送等语。朕欲将特磊遣回。并差大员至准噶尔。谕以受封定界。敦族睦邻。速将逃匿送出。伊若一一听命。朕当宽宥其罪。其进兵之期。暂缓一年。俟特磊起身之后。著宁远大将军岳钟琪、靖边大将军傅尔丹、参赞大臣陈泰、苏图来京。其靖边大将军印务、著副将军巴赛护理。并令署振武将军顺承郡王锡保、就近协理。所有应行事宜。著马尔赛、张廷玉、蒋廷锡等详议具奏。寻议、靖边大将军傅尔丹来京。大约在九十月间。应令于起身之前。行文知会宁远大将军岳钟琪。先后到京。以便会同商酌。得上□日。两路大将军于九十月间起身来京。则到京之期。已在冬底。未免太远。著两路大将军在九月十五日前后到京。现今差侍郎杭奕禄、众佛保、同特磊往谕准噶尔。岳钟琪俟特磊回过军营之后。即将起程日期。知会傅尔丹。酌定起程。靖边大将军印务、已命副将军巴赛等护理。宁远大将军印务、应令何人护理。著岳钟琪奏闻。其陈泰所统官兵、著查克丹署理。苏图所统官兵、著舒楞额署理。再著副都统图克善、黑色、前往军前。交与傅尔丹、酌量派管军营事务　　

○命大学士朱轼、总理水利营田事务。理藩院左侍郎莽鹄立、内阁学士对琳、工部右侍郎何国宗、协同办理　　

○以协理兵部侍郎福敏、兼办户部侍郎事务　　

○以正黄旗汉军副都统赵弘济、镶红旗汉军副都统尚崇坦、俱署镶蓝旗汉军都统　　

○戊寅。谕内阁。崇德报功。国有令典。怀恩慕义。人有同情。凡在京文武官员、平日曾受怡亲王教训、知王之美善者。许其各诣王府、致奠申哀　　

○己卯。庄亲王允禄、内大臣佛伦等参奏、臣等奉命办理怡亲王丧事。所见齐集人员。无不衔哀垂泣。独诚亲王允祉、当皇上亲临回宫之后。迟久始至。迨宣读皇上谕上□日之时。众皆呜咽悲悌。而诚亲王早已回家。且每日于举哀之时。全无伤悼之情。视同隔膜。请交与该衙门、严加议处。得上□日。诚亲王允祉、情性乖张。行事残刻。是以皇考屡降谕上□日、宣示于众。今据尔等参奏。著宗人府诸王、贝勒、贝子、公、八旗大臣、九卿、詹事、科道、会同定议具奏　　

○裁山西阳曲县临汾驿、徐沟县同戈驿、祁县贾令驿、临汾县建雄驿、洪洞县普润驿、灵石县瑞石驿、霍州霍山驿、闻喜县涑川驿、长子县漳泽驿、屯留县余吾驿、平遥县洪善驿、介休县义棠驿、凤台县太行驿、永济县河东驿、临晋县樊桥驿、大同县瓮城驿、平定州平潭驿、忻州九原驿、代州鴈门驿驿丞各一员。其驿务、归各该州县管理。从山西巡抚觉罗石麟请也　　

○庚辰。皇后千秋节。停止行礼筵宴　　

○遣官祭关圣帝君　　

○壬午。上临怡亲王邸。奠酒举哀毕。回宫　　

○谕内阁。朕名及诸兄弟之名。皆皇考所赐。朕即位之初。允祉隆科多等、以诸王之名上一字。与朕相同。奏请更改。朕不允行。而伊等援引往例。陈恳再三。朕不得已。奏闻太后。勉强许之。今怡亲王薨逝。朕回思昔日与王同事皇考。家庭孝友之情。宛然如昨。凡告庙典礼所关。有书王名之处。仍用原名。以志朕思念弗释之意　　

○谕户部。年来甘肃地方、办理军需。虽一切动支公帑。丝毫不取于民。而挽运转输。不无资于民力。朕心轸念。特将雍正八年额徵钱粮。悉予蠲免。以示恩恤。今闻该抚许容、以兵饷无抵。将历年旧欠、勒限一年全完。民间甚为扰累。以致不法之徒。借端生事。许容才具短浅。识见鄙陋。办理此事。甚属错误。夫本年钱粮、既经豁免。而仍严比旧欠。大非朕加恩沛泽之意。若云兵饷无抵。自可具题请拨。何得于蠲免之年、而行催徵之举。除生事民人。应秉公惩治外。著将惩比旧欠之处。即行停止　　

○甲申。上幸圆明园
  </div>
  <div class="pagination">
   <a href="清实录雍正朝实录_page136.html">
    上一页
   </a>
   <span>
    ...
   </span>
   <a href="清实录雍正朝实录_page132.html">
    132
   </a>
   <a href="清实录雍正朝实录_page133.html">
    133
   </a>
   <a href="清实录雍正朝实录_page134.html">
    134
   </a>
   <a href="清实录雍正朝实录_page135.html">
    135
   </a>
   <a href="清实录雍正朝实录_page136.html">
    136
   </a>
   <span class="current-page">
    137
   </span>
   <a href="清实录雍正朝实录_page138.html">
    138
   </a>
   <a href="清实录雍正朝实录_page139.html">
    139
   </a>
   <a href="清实录雍正朝实录_page140.html">
    140
   </a>
   <a href="清实录雍正朝实录_page141.html">
    141
   </a>
   <a href="清实录雍正朝实录_page142.html">
    142
   </a>
   <span>
    ...
   </span>
   <a href="清实录雍正朝实录_page138.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
