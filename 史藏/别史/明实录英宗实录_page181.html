<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 181 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 181 页/共 263 页</h1>
    <div class="content">　　○戊寅升锦衣卫千户杭昱为本卫指挥同知仍旧带俸
　　○先是中官传旨以隆平县地一叚与束鹿县及清水河淤塞退滩地一叚赐锦衣卫百户唐兴既而隆平县民白清称为己业兴诉于朝民不终服比至收获互相争夺民有溺死者兴复以为言命镇抚司执民杖遣之至是兴以众怒难犯自言食禄之家不得与民争利以其地归官户部请给与贫民起科徵办税粮从之
　　○镇守四川都督佥事徐海数为所部奏其强敚第宅及役军诸不发命巡按御史覆治之
　　○己卯湖广九溪卫麻辽千户所土官冠带总旗向洪并广西向武州遣头目陈亮等来朝贡马赐钞币有差
　　明英宗睿皇帝寔录卷之二百四十一
明英宗睿皇帝实录卷之二百四十二
　　废帝郕戾王附录第六十
　　景泰五年六月辛巳朔  太上皇帝居南宫
　　○户部奏南京横海卫仓灾经该监守官攒军斗俱已执问其盘量过堪中米请不拘例放作官军俸粮亏折并不堪者移文南京刑部于经该监守官攒军斗名下追陪从之
　　○山东济南青州登州东昌河南怀庆卫辉汝宁南阳府俱奏四五月中亢旱不雨二麦槁死夏税无徵命户部覆实蠲之
　　○壬午命都察院右佥都御史余俨复任仍理清黄以亲丧服阕也
　　○升南京兵部职方司主事李才郁为本部武库司郎中
　　○吏科言中书舍人旧有定额乞裁省冗员仍乞禁止官员子弟诸色人等今后母得自陈习字以希进用从之寻以中书舍人刘钺等言仍免裁省
　　○命故金吾右卫指挥使王忠子勇指挥同知丁信子贵指挥佥事王聚子宣金吾左卫指挥佥事吴敬子安俱袭职羽林前卫指挥同知普全子贵代职
　　○忠勇伯蒋信卒信忠勇王也先土干之甥初名把台赐姓名蒋信随驾北征  太上皇帝在迤北信周旋拥护多效勤劳至是卒赐祭及赙命有司营葬赠忠侯谥僖顺
　　○癸未给宁化王府镇国将军钟錤岁禄一千石辅国将军钟鐖岁禄八百石俱米钞口半兼支
　　○减南京光禄寺岁造酒三万瓶
　　○监察御史沈性奏迩者河南被灾命臣赍内帑银三千两赴彼收籴种子俵散贫民缺食者银数不足就以所官钱凑用己收籴并劝借种子杂粮共一万四千九十七石于开封南阳汝宁所属四十二州县俵散及雇与牛具共三万七千四百余户赈给五千三百六十口
　　○南京监察御史刘敷劾奏左都督吴信指挥使梅谦各纵家奴为强贼特宥之
　　○丙戌遣中官祭中霤之神
　　○给赐镇守金齿腾冲南宁伯毛福寿诰券并封其三代及妻从福寿请也
　　○日生背气色青赤
　　○丁亥山西太原府所属忻代繁峙等州县税课局官先因达贼惊扰无□往来革之至是边境稍宁诏复设官徵税
　　○戊子命三法司堂上官并刑科给事中一人审录罪狱死可矜者奏裁流以下即决遣之
　　○己丑昌平侯杨俊坐盗仓库钱粮赎绞还爵
　　○辛卯敕缅甸宣慰使卜剌浪马哈省以速剌等近云南总兵等官奏称尔调大军同往剿孟餋思卜发此固尔之忠诚但思机发首恶近已擒获其思卜发今复远遁是有悔过之意不必穷讨以示至仁敕至尔等宜益动忠诚戒约部属保守边方毋或妄动包取不靖
　　○甲午命总督南京粮储工部右侍郎李浩兼理屯种赐敕谕之
　　○给靖王府镇国中尉相舆相资岁四百石米钞中半兼支
　　○丙申安南国王黎浚陪臣阮乔等陛辞命赍敕及锦绮归赐浚
　　○朵颜卫都指挥阿儿乞蛮遣哈剌等来朝言为瓦剌也先所逼徙其部落于黄河毋纳之地昨者复召三卫头目令尽发丁壮随营攻战臣等以祖父以来世臣中国不愿从之遂亡归白城且言也先欲分道南向恐为边患故来奏报并进马匹诏宴劳之
　　○丁酉先是礼部奏旨度僧定议须审勘明白及通晓佛书者从僧录司造册送部给度牒僧银司言奉旨以来今已半年天下僧流无一人赴司者盖畏避查考而然至是礼部言各行童多有来历不明及不通经典之人希求给度则云集京师闻知考勘则星散逃躲请移文各府州县循永乐中所定名额内有缺者依数起送给度其来历不明及不通释典者宜勿度诏总计天下府州县原额之数悉度之不须审勘以致稽留
　　○总督两广军务右副都御史马昂奏镇守广东副总兵翁信与巡抚侍郎揭稽不能协和屡肆争忿乞取一员回京别遣重臣一人代之诏兵部移文与稽等令其自新协和行事若仍旧不悛必重罪不宥
　　○戊戌泰宁卫都督佥事革干帖木儿遣指挥猛古乃贡马奏事兵部言革干帖木儿效顺中国传报虏情其宴待赏赐宜稍优厚诏加赐彩币绢布
　　○升福建布政司右布政使范理为贵州左布政使山东道监察御史李琮为山东按察司佥事
　　○吏部言各处巡抚官考察过府州县官老疾者一百八十六人例宜致仕懦弱贪暴者一百三十三人宜罢为民及学问荒疏教官五人宜别选用诏悉从之
　　○巡按直隶监察御史应颢奏直隶苏松常镇四府先因积雪坚凝天色严寒麦苖不发三四月中方欲滋长又为淫雨所伤人民饥窘乞将应徵税麦俱存本处以备赈济命户部议行之
　　○己亥赐云南布政司左布政使贾铨湖广右布政使马谨右参政徐俌按察司副使陈质直隶真定府定州知州王约保定府清苑县知县吴宗庆诰敕并封赠其祖父母父母妻如制以铨等皆治绩有称故旌之也
　　○湖广衡州府奏去冬至今春雨雪连绵兼以疫疠本府所隶一州八县人民死者一万八千七百四十七口冻死牛三万六千七百八十五只
　　○辛丑镇守易州右佥都御史陈泰奏六月初十日易州大方等社大风拔木雨雹如碗大伤稼一百二十余里人马有被击死者
　　○先是泰宁等卫都督佥事革干帖木等遣人上书言往者也先令我三卫来扰边方近又召我三卫听彼驱役切思我三卫人民世受天朝大恩不敢背逆愿附塞居住为中国藩篱且乞大宁废城及甲遁见赐如有外侮愿备前驱事下兵部少保于谦等以为三卫变诈不一不可从  帝曰三卫欲近边住从之恐别生衅端不从又失夷人归化之意尔兵部佥廷臣计议至当以闻太保宁阳侯陈懋等言中国之驭夷狄在覊縻不绝庶□□殳无由起衅而我得以自安今朵颜等卫欲附塞居住从违两难宜待使人回日令译者语以尔俗以围猎为生近塞恐不便尔生业且又天时炎热恐尔等致生疾疫但可去塞二百里外居住甲盾俱有如遇敌之时奏来给与如此庶可塞夷人之请亦不失抚驭之道诏从之至是使人还赐之敕曰尔等奏称俱系朝廷设立卫分百姓要近边居住朕念尔等俱系我朝  祖宗以来效力之人特从所请许将家小附边二百里外居住自在牧放遇警尔等宜齐心戮力以捍御之以报朝廷但近年来因虏狂悖边将常领军马于二百里内巡哨尔须严约下人无故不许一人近边恐被边将剿杀则是自取犯边之祸追悔无及尔等仍坚守臣节毋感外诱方见尔之忠诚
　　○南京翰林院侍讲学士邢宽卒宽字用大直隶无为州人自少頴敏力学不辍永乐甲辰廷试初以孙曰恭为第一  太宗皇帝以曰恭一暴字耳及见刑宽二字甚喜遂擢为第一授翰林修撰与修  仁宗实录成升侍讲正统戊午复修  宣宗实录成赐金织文绮升从五品俸已未同考会试寻引疾家居上言民情十余事丙寅召至京命复任事丁卯考顺天府乡试景泰壬申升南京翰林院侍讲学士署南京国子监事至是卒遣官谕祭宽居家孝友与人交终始不渝且处心夷坦于物无所忤以足疾不良于行故不得久于内朝云
　　○癸卯太子太保兼吏部尚书翰林院学士王文奏臣奉命赈饥蓟州获长洲县强贼许道师等二百人鞫之具得谋反状道师自称赵王出世诱乡民为乱焚其室庐以绝归心今械送京事下法司坐道师等八十二人凌迟籍没余俱知情故纵斩六科都给事中王镇等言御史李坚都督李信但奏道师纵火强劫而文欲大已功故言谋反请会官辩其实于是坐道师等十六人谋反余俱因饥寒被胁狱上诏诛十六人其被胁者充口外军
　　○金星昼见于已位
　　○乙巳复除郎中潘谅于南京礼部祠祭司主事周旋于南京吏部考功司主事黄霖于南京工部擢进士唐泰为吏部稽勋司主吕晟为工部屯田司主事
　　○都察院劾奏镇守定州署都指挥佥事吴玉诬平民为也谍者宥之
　　○丁未太子太保兼吏部尚书翰林院学士王文奏近以直隶诸处被灾命臣抚安赈恤听臣便宜处置访知苏松常镇四府税常例起运兑军之外每正粮四石收银一两解京备用近户部要于徐淮二处广积粮储不准折银俱令徵米已添运米一百一十六万六千余石赴徐淮二处交纳此时米贵每银一两止可籴米二石每正粮一石连加耗水脚用银一两有余方输纳比之折银有加三倍况贫民家无甔石之储又遇积雪严寒冻饿死者几半而徐淮二处见在仓储亦足支用臣已遵便宜之制将各府原拨运徐淮仓粮内扬州府存收八万石镇江府存留二万五千石常州府存牧五万三千五百石苏州府存收四万七千石松江府存收六万二千石与各仓见贮并内帑银所易及富民冠带劝济粮通凑赈济复将不急之务榜示停免共放支苏松常镇并淮安扬州粮九十七万二百七十三石有奇赈济六府饥民一百三万五千二百七十户男妇大小三百六十二万一千五百三十六口
　　○戊申升太子太保兼吏部尚书翰林院学士王文为少保吏部尚书兼东阁大学士仍于内阁参与机务文具＜锍-釒＞辞  帝曰朕念卿效劳于王事特升是职不必辞
　　○己酉命都督方瑛同石亨督操军马初瑛镇守贵州廷臣荐其才堪大用遣人召之至京故有是命
　　○巡按浙江监察御史庄歙等奏浙江杭州嘉兴湖州三府正月中雨雪相继二麦冻死五月以来骤雨大至水漫圩岸秧苗氵□拿没即今过时不能布种税粮无徵命户部勘实以闻
　　○火木二星合于冒宿
大明英宗睿皇帝实录卷二百四十三
　　废帝郕戾王附录第六十一
　　景泰五年秋七月庚戌朔  太上皇帝居南宫  帝享  太庙  遣中官祭司门之神  命各边总兵官严督官军趁时刈草  南京大理寺左少卿廖庄言  太上皇帝在南宫臣为远臣未知  皇上于万几之暇曾时时朝见以敦友爱之情否也臣自曩时见  太上皇帝遣使册封  皇上于藩邸每遇庆节必命群臣朝谒于东庑臣伏望  皇上时时朝见  太上皇帝于南宫或讲明家法或商确治  仍于时节令群臣朝见以慰  太上皇帝之心如此则  祖宗在天之神安而  天地之心亦安灾可弭而祥可召岂必求之他道与然国家所系之重不特此也  太子者天下之本臣窃以为  太上皇帝诸子  皇上之犹子也宜令亲近儒臣讲读经书使天下臣民晓然知  皇上有公天下之心而无私天下之意也盖天下者  太祖高皇帝  太宗文皇帝之天下  仁宗昭皇帝  宣宗章皇帝继体守成者此天下也  太上皇帝之北征亦为此天下也今  皇上抚而有之必能念  祖宗创业之艰难思所以系属天下之人心以保  祖宗之天下于万年之永况自近年以来日食星变地震且陷山崩水溢灾异迭见非止霜雪不时而已臣实窃忧之意谓弭灾召祥之道莫过如此疏入不报  卯时木星见午位
　　○辛亥  命直隶常州府芜锡县县丞邢隆复任隆以冗员当去任耆氏千余人告保隆能德民心新任管粮县丞董仪疏于政体乞以易仪所部上司覆实以请  诏从之取仪回部别用  命故毛璘卫指挥佥事哈儿朵子朵里只指挥同知莽哈子角剌忽建州卫指挥使释家保子阿古指挥同知佟锁鲁阿子米西忽撒里子答乞额顶子亦勤克凤吉子伯勒右台指挥佥事克谷谷子仍刺哈哈塔子纳朿木答忽子簪卜温失子撒鲁那火赤子速塔你秃卜花子卜儿罕恼子小厮辽东安乐州指挥佥事撒因加以侄答郎加俱袭职  四川按察司张淑案掌茂州事右恭政陈敏贪  状命覆而治之  吏部言肥乡县主簿赵侃大名县典史部容要求人民保升知县巡按直隶监察御史徐端妄为奏请皆当治罪从之  治僧录司有善世南浦等纳贿度僧之罪时天下僧同数万北京请度有  诏两京各度一千名府四十名州三十名县二十名不必查勘稽留在阐教清让等令各僧童拈阐定数过取银万余两事觉命法司擒治南浦等分受其银欲为掩护朦胧奏乞将天下僧童普度以息争讼于是六科给事中十三道御史劾奏南浦等奸欺四罪礼部奏允云南土僧不给度僧录司却奏欲给度取利肥己致蒙允许一也户部奏准令僧童运米实边各僧情愿报效僧录司却奏称其艰难致蒙兄运二也给事中陈加猷奏准依旧例查考各僧投文应试僧录司不肯遭依回申并无一僧投文计嘱礼部奏蒙兑考三也恐讦出奸弊奏要普度暗要人心四也夫前次令其运米则云行童艰难今收度乃得银钜万前次要行查考则云无僧今给度则称县有一百余名八九十名臣等看得南浦等闾阎小辈无赖奸人曩祝发以为僧实逃名而避役不耕不蚕而衣食四体之不勤不忠不孝而生存实三纲之莫究饮酒茹晕无所忌惮贪财纵欲略不惭惶俱宜擒送法司明正其罪时礼部尚书胡濙等亦奏各僧官累次进本烦渎其欲普度者特设计为规利之媒其言争讼者特款词为文奸之术虽名清净秽浊无伦虽号慈悲贪饕无厌况所收之人但取银物或假张作李或称老为少或容纵车囚灶站或滥及游手白丁或人不到而借债代替或捏虚名而货卖与人欺君  君玩法律其所难容  帝命法司悉擒治南浦等礼部即举僧代之居数日升僧大海为左善世掌僧录司事未几悉宥南浦等仍俾其收度
　　○壬子追封安乡伯张宁故生母王氏为夫人给诰命从宁请也
　　○广西按察司副使甘泽奉臣奉命巡两广并湖广衡州府盐伏睹先颁诏条灶丁有犯者不听煎盐令其纳米赎罪缘灶丁艰难未免粮欠课亏又两广濒□灶丁往时幸得私贩度日今盐法严谨不聊生恐窘极生患臣愿仍举旧例灶丁有襍犯死罪并流徒罪者除岁办额盐仍令煎赎罪盐一年一千八十斤完日仍旧办课及准长芦运司例各场灶丁有余盐者许送本管盐课司交纳于附近仓分每引给米或麦四斗食用为便事下户部请如其言从之  木星昼见于己位
　　○癸丑  仁孝文皇后忌辰遣官祭  长陵  命都察院出榜禁约各布政司外夷经过处所务要严加体察不许官员军民铺店之家私与交易物货夹带回还及通同卫所多索车扛人夫违者全家发海南卫分充军其该用人夫车辆以十分为率军卫三分有司七分永为定例  升尚宝司司丞凌信为本司少卿中书舍人张翌为司丞俱以任满九载也调河南布政司右布政使高寅山西右参议史仪俱于四川布政司河南按察司佥事关哻于湖广按察司广西按察司佥事李璇于江西按察司寅以母丧服阙仪哻璇以剩贝伐回故也升狭西道监察御史崔玙为两淮都转运盐使司以吏部推举也  提督贵州军务佥都御史蒋琳等遣人献所俘草塘等处贼首伪称平天大王黄龙韦保等至京师  命脩独石等处城堡墩台  南京户部奏南京各卫屯军有选运粮及掺备者虽今奏准取回屯种令拨守城军余更补然守备总兵及管漕运官不即奏行未兑荒废屯田耗支粮饷又屯田自右副都御史轩輗升赏本院事亦无官专理乞敕各官退出屯军务农并除都御史一员或复令輗兼管为便诏曰屯田重务岂可废弛所奏良是户部其速议行之  白遘河涨决保定杜村口堤诏有司俟水降脩筑  赐交城王美王□完庶长子钟鐻夫人张氏诰命冠服等物  兵部奏开原女直歹速自少为建州女直所虏至是挈妻子来归命送南京锦衣卫安插居住给月粮房屋器物
　　○乙卯朵颜等卫指挥同知朵鸡干等遣千户把里彦等来朝贡马赐宴并赐彩币等物朵罗干附奏言瓦剌也先人马往来边境恐被侵扰欲将家小移于近边二百里外居住从之
　　○丙辰提督宣府军务右佥都御史李秉言近奉  敕裁革边卫儒学臣具奏蒙准武学不用牲但行释菜礼缘宣府文庙祭物先该总兵官谭广拨地三顷召人承种分粮置办猪羊等物春秋致祭从之  撒马儿罕地面人把好丁妇命为头目送南京锦衣卫安插月支粮二石赏钞锭袭衣绵布所司拨与牛羊柴美房屋床榻等物
　　○丰城侯李勇以僧录司缺官奏臣升惠果出家大兴隆寺戒行精严乞授职住持诏遣责之礼部奏勇虽授侯爵年幼无知此特惠果教使妄奏当擒送法司治罪从之
　　○丁巳广东清远等县徭头李应清等二百十七名来朝贡方物赐纱绢有差  山东都布按三司官会奏齐庶人旧府殿宇或火或朽敝己甚徒劳守者请毁其梁栋以脩城楼售其器物以赈贫民免其看守军夫以事田亩从之
　　○戊午河南怀庆府知府高奉奏按察司佥事郑敬酗酒出非礼语命巡按御史核治之
　　○己未升直隶大名府长垣县知县萧翼为顺德府知府翼廉而有为先是河决民多溺死翼躬事抚绥一邑免涷馁之患听政之暇輙训课诸生讲解经传多所造就是士民怀之巡抚少卿陈询寺丞李奎等交章荐其才故有是命  命河南署都指挥佥事丁贵子威代为指挥使○庚申  命少保兼太子太傅户部尚书陈循等率其属纂脩天下地理志礼部奏遣进士王重等二十九员分行各布政司并南北直隶府州县米录事迹  免口外捕探官军屯种者杂差不给月粮子粒亦免纳从右佥都御史李秉奏请也
　　○辛酉永兴王志＜土仆＞擅收阍者一十四名诏宥其罪悉取入司礼监  户部山西司署郎中主事何宜与本部侍郎孟鉴论事执不服鉴怒殴宜宜抗声抵之互相奏讦诏宥鉴而治宜罪至是吏部奏宜复职命调兵部职方司  旌表孝子阎禹锡节妇韦氏等九人禹锡河南洛阳县人任昌黎县学训导母殁庐墓三年诏旌其门曰孝行韦氏直隶当涂县民陈景妻濮氏当涂县民妻李氏山东栖霞县民隋孝直妻刘氏好直弟好信妻王氏山西氵□临清县民董智妻董氏狭西咸阳县民赵闰妻罗氏江西永丰县民丁恒妻王氏湖广汉阳县民李真妻皆夫亡守节奉姑以孝闻诏各旌其门曰贞节  湖广按察司佥事熊炼为所部告其受赂脱有罪囚命巡按御史覆治之  壬戌  敕安塞王秩炅曰近得宁夏镇守内外官奏王于六月初八日带领内使人等往贺兰山择妃坟地至十一日方回此事王尝二次奏请朕以王轻出境  祖训明有禁例况屡报闻虏寇声息故不敢许王乃复从岂但不用朝命蔑视边险实违  祖宗成宪法司交请治王辅导之臣以示王警朕念宗室之亲为置不问王自今宜遵守礼法庶几可以永保令名王其省之
　　○癸亥巡按直隶监察御史张鹏奏宣府大同等处官军远离乡土来备边方敝衣菲食仅可聊生草柴土室不堪安体病则无医殁则无棺往往委诸涂壑而为鸟鸢虎狼所养既乖和气且伤  皇仁乞为给医药并设义冢岁时致祭  帝令兵部移文各边凡病者给之医药死者为之棺敛每岁清明及七月望十月朔各用米一石造饭并羊一豕一致祭其所费皆出在官钱粮总督参赞等官时加体察务在实惠不许从事文具  京师霖雨九门城坛塌决者甚多诏工部率军夫工匠修筑之  木星昼见于未位
　　○甲子中元节遣官祭  长陵  献陵  景陵  升户部云南司主事李奎为本部山西司郎中
　　○乙丑巡按直隶监察御史彭信奏守备蓟州署都指挥佥事刘辅索军士赂命执问之  阳曲王美垙妃桂氏薨妃兵马副指挥荣之女正统三年册封至是薨讣闻遣官致祭  命有司营葬  丙寅召太子少师兼吏部左侍郎翰林院学士江渊奏所历地方宁靖故也  少保兼吏部尚书东阁大学士王文奏直隶苏州府所属自五月中至六月初连被大雨水渰民田乃臣回江北以后事宜令巡抚巡按官躬诣勘实将应兑税粮造册具奏从之  太子太保兼兵部尚书仪铭卒铭字子新山东高密县人前礼部侍郎谥文简智之子以父荫授给事中升翰林院脩撰  宣宗实录成升侍讲  正统五年升郕府左长司持正不阿有承奉抗王仪即日劾奏之  朝廷责承奉而挞之  景泰初铭以潜昏□阝旧恩升礼部左侍郎明年升南京礼部尚书  景泰三年召还升太子太保兼兵部尚书仍兼掌詹事府尝因灾异言弭之之方在敬天法祖用贤纳谏省刑薄敛节用爱人逐录  皇明祖训并进以致警发之意深见奖纳推恩三代皆如铭官至是以疾卒遣官谕祭赙钞万緍赠特进光禄大夫左柱国太师谥忠襄  命有司治葬事录其子海为锦衣卫百户铭虽短于才学然循道负气遇事侃侃不屈雅志俭朴仕官三十年惟守旧庐论者谓其愧者乃父云
　　○丁卯  太宗文皇帝忌辰遣官祭  长陵  命礼部尚书胡濙兼掌詹事府印
　　○戊辰以甲字库所贮三梭布折在京八月文武官俸每布以疋抵绢一疋给之  直隶淮安府所属运京粮以及中途本府奉太子少师兼侍郎江渊案复邀回本处存用往返之间有侵欺妄费者总督漕运左副都御史王竑移文户部请差官盘核并治其欺罔之罪户部以闻诏遣御史并户部官核实之  户部以钞法阻滞奏请比宣德例令两京塌房店舍菜菓园并各色大小铺行俱仍减轻纳钞有差从之
　　○己巳  命旗手等卫军匠鲁能等六人俱为所镇抚  直隶海州知州汤沐请减所属迫饥饿盗粟者罪太子太保兼刑部尚书俞士悦因言比年天下水旱相仍赈济之粟有限而饥民无穷故不免为盗宜体周礼荒政缓刑之说如沐所请凡罹灾之处验其果因饥为盗者俱减其罪从之  修中都留守司城  直隶杨州府奏六月大风雨湖水泛涨决高邮宝应堤岸命左副都御史王竑督有司脩筑之
　　○庚午升左都督方瑛为河南伯右佥都御史蒋琳为左副都御史都知监左少监梁达为太监以征草塘苗贼功也
　　○辛未  命浙江布政司右参政高瑢河南按察司佥事张瑄台州府知府刘镛复任先是监察御史张琛等奏敕瑢阘茸瑄镛罢软不任事下巡按御史会布按二司廉察之乃言其勤能故命复任  降顺天府通州知州夏昂为湖广靖州会同县典史昂以任满嘱州民奏保吏科劾其奔竞既而又赂民奏保以升任京职事觉下狱昂伏罪吏部言其行检不谨宜降边远叙用故有是命
　　○壬申袭封衍圣公孔颜缙遣司乐李耕献马给赏如例  遣户部官催儹沿河粮船勿令迟误  少保兼太子太师礼部尚书胡濙奏请僧童度牒仍照洪武宣德间例遣给事中御史礼部官各一员公同考审诏从之仍命以数多者补少数者务使府足四十州三十县二十不许滥度但不系逃军逃囚俱准亦不许刁蹬凌辱
　　○癸酉  命故金吾左卫指挥使李安子仁金吾右卫指挥同知倪真叔敬济州卫指挥同知王聚叔能济阳卫指挥佥事杭撒哈弟铎俱袭职府军右卫指挥同知柳刚子广府军前卫指挥佥事邹玉子伦南京金吾右卫指挥同知杜能弟瑄俱代职  诏倒马等关口操守民壮不支口粮时有奏给民壮口粮者户部言倒马等关口俱内地不宜坐费粮饷其勿给为便从之  巡抚直隶淮安等处左副都御史王□□厷奏赈过准安等府州并各卫军民一百八十余万共支官仓并劝借粮五十八万九千余石  直隶苏松凤阳庐州淮安杨州俱大水事闻命户部遣官祭之  铸给总督南京粮草关防从南京工部右侍郎李诰请也
　　○甲戌  命太医院选谙晓方脉医士一名往口外独石等八城教军士习医岁一更代从山西右参政叶盛奏请也  浙江按察司副使罗箎奏杭州等府荒歉乞准江西例劝民出榖一千六百石以上者给冠带千石以上者旌异六百石者立石免役己冠带者八品以下三百石从七品以上至正六品六百石俱升一级不支俸管事奏下户部请如其言从之
　　○丙子赵王瞻塙薨王赵简王第二子丹妃翁氏永乐十年生二十二年册为安阳王宣德七年袭封赵王至是薨年四十三讣闻辍视朝三日谥曰惠遣官祭命有司营葬王继妃邵氏自缢以从谥曰贞顺
　　○丁丑都察院右佥都御史李实奏臣先巡抚湖广督运粮储几四百万督调官军擒斩苗贼首级五百余人招抚拦牛等四十余寨苗人复业并范防广通王等谋逆不使得肆近者因奏灾伤认罪取回京师若不陈前项事迹无以自表兵科勘实妄陈功次要希升赏乞治其罪帝曰凡事巡抚官所当理李实岂得一一论功升赏不必究其所言  诏执问守备白羊口署都指挥陆祥以巡按御史董廷圭案其受指挥等官赂且枉法卖放部卒故也  日生左右珥色黄赤鲜明
　　○戊寅巡按山西监察御史何琛案按察司副使李俊索隶兵扰民署都指挥佥事郑王受军士赂俱命执治之
　　大明英宗睿皇帝实录卷二百四十三
大明英宗睿皇帝实录卷二百四十四
　　废帝郕戾王附卷第六十二
　　景泰五年八月庚辰朔  太上皇帝居南宫  少傅礼部尚书胡濙奏  万寿圣节赐百官宴而掌道录司事真人卲以正班次未定命列于祭酒之下  命直隶保定府易州来水县县丞李灿复任灿以老疾致仕耆民百余人言灿处事公勤乞留复任下巡抚右佥都御史陈泰廉得其实以闻遂有是命  工部奏南京民家火延毁应天府六房及阴阳医学文移又多煨烬者宜命南京都察院治府尹等官马谅罪从之
　　○壬午  万寿圣节遣官祭  长陵  献陵  景陵  帝诣  奉先殿  上圣皇太后宫  皇太后宫行礼毕出御奉天殿受朝贺大宴文武群臣及四夷朝使
　　○癸未安南国王黎浚遣陪臣阮乔等来朝贡方物赐宴并赐彩币表里纻丝袭衣仍命齐敕并彩币表里归赐其王敕曰王远守南藩蹈义秉礼屡收臣职久而益虔朕用嘉纳使还特答臣意王尚益坚顺天府大之诚庶几以延令闻长世之美凡赐帛四缎织金纻丝彩绢各十疋仍命经过处所拨军护送乔等出疆  令南京各卫收粮经历并仓官放支尽者许给由或任内有纳欠之数并听继任官收受两京光禄寺司牲司司收局钱粮收放之数俱赴户科并南京户科注消从户科奏请也  浙江总督备倭都指挥佥事马良奏沿海临山等卫备倭船四百余只常年被水漂流损坏者已三之一乞敕有司积材督工补造庶严边备从之
　　○甲申襄宁王冲沐奏叔安惠王葬于西城三十余里无子祭扫虽有守坟人等苟且怠忽臣欲亲往脩治坟茔严督祭事少伸追慕之情从之
　　○乙酉给永寿王子镇国将军公鏴庆成王汝新河县主并仪宾罗潭禄未如例  以狭西西安府城内废仓地二所给宜川王弟镇国将军公金□步等并与平王女造居弟从各王奏请也  太子少师兼吏部左侍郎翰林院学士江渊奏臣前奉命出巡见各处事务多有利当兴弊当革者但为利所牵制一时不能兴革必蒙  圣断方可施行谨具以闻一淮安常盈仓徐州广运仓俱在城外去岁流民就彼趁食者众设有盗劫将何处置别有警急岂能固守乞令放回二处轮班操军于淮安筑一小城以护常盈仓徐州于城东包砌一周以护广运仓为便一军卫本为守护地方而设今直隶天津德州并凤阳等卫官军俱轮班京师掺练其来掺之人多挟私妄报管事官为在闲亦取赴操是以各处军卫空虚乞选其年五十以上者放回原卫管事精壮者留掺今后并不许报取管事官庶内外武备俱不乏人一近例放班官军在逃罪其本管并原卫当该官吏此诚肃兵政之良法然其间有因赴掺日久盘费艰难故违例逃避以致原卫管事官并逮问罪经年不得还职今后此等逃军宜止罪本犯并其该管官旗原卫官吏听取招如有三犯然后问罪庶罚不滥及  河南山东并直隶府州县选择民壮多寡不同贫富不一其间有饥寒逼迫靠损艰难者乞于数多之处令巡按御史选其精壮存掺余放宁家母再补一在外各卫官军因乏仓储多有今年不支月粮者余丁有一家四人掺者不得生得不相顾瞻乞一敕该部将各卫掺备余丁从公勘实惟一家四五丁者留掺一丁余并疎放官军俸粮宜令所司设法措置务在支给以时俾得赡养命所部议行  礼科等科给事中陈嘉献等奏比闻户部将南北二京塌房店舍菜园果株及街市各色大小铺行定立则例按月输钞而军民人等畏惧纳钞艰难有将铺面关闭不敢买卖者有将园圃瓜蔬拔弃而平为空地者有将菓树砍伐而减少株数者原其所以盖由开铺面者已纳门摊钞贯种园圃者亦有夏税差徭况其间或借人资本以贸易或赁人房舍以开张或因计利多寡而开闭之不常或因天时雨旱而裁种之弗遂今若通行编册按月输钞则嗟怨载途民实不堪臣等思得通钞法者固经国之当务顺民情者尤保邦之当先使徒利于国而不顺于民则所得者小所失大矣虽曰利国实无益于国虽曰便民实有扰于民矣迩年以来涝旱灾伤将遍天下流移饿殍充塞道涂去冬今春冬处雨雪过期江浙直隶今大水为患矧南京连火被灾民皆荡产而重困未苏北京连旬霪雨物皆踊贵而民食不给南北二京实国家根本重地其间军民人等多非祖业故居北之地处尤宜加恤岂可当此民穷岁歉之时遽然兴此重科扰科民之政纵使钞法疏通而民已疲弊不能聊生矣此臣等之所未喻也臣等以为欲足用不在乎此惟在  皇上戒饬群臣务修节俭省无益之费节无功之赏汰冗官之虚縻廪禄简冗兵之虚费粮饷罢不急之务禁游食之民则财赋自充国用可足奚必如此烦扰而后有益于国乎伏望  皇上上监天变下悯民穷将各色应纳钞贯暂且停止候丰稔之年然后举行若有虑钞法不行乞敕该部出榜晓谕军民人等务令钞与铜钱相兼行使违者治以重罪不恕如此则国用不亏下民不扰诚为便便诏曰钞法通本以便民今既有纳门摊房钞其菜果园及小铺行暂免俟丰稔时定夺  晋府京城君君卒遣官赐祭命有司营葬  升备倭都指挥使翁绍宗为中军署都督佥事巡抚南直隶户部右侍郎李敏为本部尚书俱备倭巡抚如故监察御史彭谊为大理寺左丞巡按御史应颢为南京大理寺右寺丞俱以太子太保兼尚书学士王文奏保其擒获苏州反贼许文道等奏有功也六科给事中奏顷者许道师等解京众皆谓其无伪号无兵器及无山寨攻围城池等事法司亦谓事有可疑已蒙  圣恩酌量处决发遣向者文以升授少保固出时恩乃若绍宗抚捕贼寇分所当然今遽升都督佥事敏颢不能安辑下民致使为寇俱有失职之罪谊先因修河诏升二级谢恩才毕河堤随决己有冒升之讥今又因以微劳俱得升职夫赏过其功而受之者恬不知愧则恩典太滥而廉耻道丧矣此臣等所以不敢默也  帝曰朝廷升赏必有所宜非尔等所知文王是内阁之官亲理其事亦非其他所为只依前旨行
　　○丙戌云南总兵官槛送贼子思机发等至京师
　　○丁亥释奠先师孔子遣兵部左侍郎翰林院学士兼左春坊大学士商辂行礼
　　○戊子  帝祭  太社  太稷  升四川按察司副使欧阳洙俸一级以剿贼功也  除授福建布政司右参议姚龙于河南布政司广西按察司佥事徐善于狭西按察司以亲丧服阙也升户科左给事中成章为本科都给事中以刑部福建司主事熊瓒署本部四川司员外郎事升翰林院检讨掌国子监助教事李洪为南京鸿胪寺右寺丞山西宁乡县知县姚瑢浙江义乌县知县刘同为南京光禄寺寺丞洪等俱以任满九载也  夜月犯建星
　　○乙丑遣顺天府官祭宋丞相文天祥  陵川王佶煃奏臣母吴氏患风气等疾乞赐丁香片脑等药调治又臣于永乐年间袭封王爵蒙赐冕旒并衮龙袍服迄今年久敝坏不堪服用乞赐新者诏俱从之  顺天府怀柔县民妇赵氏先为兀良哈达子所掳至是走归言虏酋也先遣人来调三卫达子挈家以往意在交秋来患边境  兵部言三卫残寇阴附也先用是可知前日奏欲近边居住者皆非实情乞敕各边各关总兵等官密切哨探谨慎堤防从之  狭西按察司劾奏署都指挥佥事康泰数索所部赂巡按直隶监察御史张鹏劾泰守备马营堡都指挥黄瑄受所部赂俱诏从之  黜狭西右参议张云翰为民云翰受渭源县知县唐诚赂巡按御史戚宁鞫之  贼子思机发伏诛  夜月犯牛宿大星
　　○庚寅四川行都司盐井卫中千户所土官副千户刺苴白遣舍人贾河等乌思藏番僧乐竹星佶等广东归善县徭首蒙仕等来朝贡马及方物赐钞彩币表里等物有差  按察御史王鼎催督山东河间盐课为从吏疏其狥私受赂命刑部执问之
　　○辛卯  命致仕江西都指挥佥事方政侄宾代为指挥使  赐朝鲜国王李弘暐宋史从其请也  诏户部遣廉干官核实江南灾伤田地从户科左给事中成章等奏请也  直隶建阳卫以城坛因雨塌决请督军余脩筑治之
　　○壬辰瓜哇国王巴刺武遣臣曾端养哑烈龚麻等来朝贡马方物赐宴并彩币表里纻丝袭衣等物
○甲午召镇守临清平江侯陈豫回京师  河南宁宝县奏本县田乏水利遇旱輙薄收而民匮食县之黎园庄有渠一道通鸿胪涧发人疏之可以溉田万顷诏相其利否为之毋徒费人力　　
○乙未祭山川城隍等神  遣旗手卫官祭旗纛之神  四川董卜韩胡宣慰使司都指挥使克罗俄监灿遣刺麻领占瓒竹等贡方物赐钞彩币表里归赐克罗俄监灿及其妻  少傅兼太子太师吏部尚书王直以老疾上疏乞致仕  帝曰卿年迈礼宜优闲但朕念朝中老臣日少特留匡弼治道更不必辞吏科给事中卢祥言先王之制七十致仕是以自古贤臣之仕不敢越此以贪君宠贤君任人不欲逾此以夺臣节今直自以身任冢宰仪范百寮年老居位必不自安故其诚恳形于色辞至再至三似非得已乞俯从其请以为贪禄者之劝如欲留之以为人望则宜免其朝参勿劳以职务俾之就第有大议召赴东阁以备咨询庶不失优待老臣之体而亦得激励名节之宜诏免直朝参仍礼部事凡有军国重务召来商议及复具疏恳申前请不允  命故太子太保兼兵部尚书仪铭子海为锦衣卫百户
　　○丙申襄王瞻墡奏染患风疾乞赐犀角生玳瑁腽肭脐等药以为治疗之资命太医院给与之  加封正一嗣教冲虚守素绍祖崇法真人领道教事张元吉为正一嗣教请冲虚守素光祖演道崇谦守静洞玄大真人掌天下道教事赐之诰命元吉奏近年各处道士多有私出符箓惑民取财者请乞敕禁约从之
　　○丁酉  命故忠勇伯蒋信子也儿孛忽袭封忠勇伯给其命岁禄之半  命太子少保都察院左都御史萧维祯复任以奔母丧还京故也  内阁臣陈循等言各边及各直隶各布政司俱设镇守巡抚等官或任提督参赞军务或专弭盗抚安民生民寄一方之纲维任百责之休咎虽臣劳而君逸然臣通而政和修政之要莫善于此自宣德以来巡抚官员每岁八月一越京议事非但在外所行之事得以亲会多官计议可否而于朝廷所出之令得以面承敕旨无取稽违所谓情通政和正在此也近因各处边方有警暂免赴京固此或四五年或八九年株守一方有同方面官员内外事情彼此既不浃洽遂致政务张弛亦各矛盾自古事贵斟酌得宜乞敕该部通行各处巡抚等项文职知会自辽东大同者每年一次宁夏延绥甘肃二年一次以其边方重务防秋俱另于明年四月初一日到京南北直隶及北方各布政司腹里者仍旧照例每年一次四川及南方各布政司者二年一次一另封明年八月初一日到京俱议事毕复往其二年一次者若果地方宁静有事听议者一年一赴京著为定例命吏部兵部议行之  巡抚江西右佥都御史韩雍奏吉安府所属旱伤禾稼无收命雍善加抚恤勿令军民失所  巡按广东监察御史盛昹先奏巡抚广东右侍郎揭稽受赂举官纵男贩番货擅释有罪军职诬有功巡检与贼通偪逐居民酷虐用刑广民怨恨形之歌谣有非巡抚乃巡苦之语稽亦奏曰□永妄释罪因焚其均徭榜使酒仗府卫官命锦衣卫差官往复之至是奏其情伪各半命俱执下狱巡按江西监察御史项璁按江西右布政司连均纵隶兵索诈关库钞者赂具有状特宥之刑科给事中王镇等言比年污官吏颇多朝廷虽严于考察犹未能革如宥君不问则是自贪风于天下而官吏愈效尤矣宜命巡按御史举问如律从之
　　○戊戌致书各王曰比得秦府永兴王长子公铭奏伊弟辅国将军钤公铠不遵  祖训恣为内乱欺侮等事朝廷惟恐不实遣内方药魏国公徐承宗同至被拘集人证询察体审俱实复取至京面问相同二人所谓败伦伤化论法本难恕但念宗室之亲屈法降为庶人安置在京居住使之思过以图自亲今录二人所为内乱欺毁等情随书奉报  改浙江处州府同知郑建为浙江按察司佥事乃食正四品俸从布按二司等官奏保其＜艹泣＞政廉勤故也  秦州永寿王志埴奏先因府中乏人收留净身人刘福等十一人在府使令既而自知背法首出解京礼部奏本府教授陈琛不能阻谏请行狭西按察司究治其罪然此事之作非出于教授也况教授亦尝沮谏而臣失于听从今欲  以不谏之罪实臣之所累也且本官辅讨十五六年忠厚笃实乞赐乖悯免究其罪仍留辅导以资启沃之益不听  河南布政使王亮副使尹礼为有罪者发其受人赂不与理命巡按御史覆之  巡按河南监察御史张澜奏原于原武县黄河东岸开二河合黑洋山旧河道引水济徐吕二洪今黄河改决而北其新闻一河淤塞不通臣恐徐吕乏水有妨漕运请于黑洋山北黄河纡回之处自其缺口改挑一河以接旧道用灌徐吕其工可二万人其期可一月完从之  命脩鴈门关从署都指挥佥事陈友奏请也  内使田福私亡至定藁城锦衣卫捕得诛之  夜有流星大如杯色青白有光烛地出紫微东藩内东北行至云中火星犯六诸王第二星
　　○己亥  仁宗皇帝俶妃丽妃之弟王能坐诬告人欺殴罪特命释之  升监丞阮能为右少监署都督佥事翁信进职一级以征泷水等县蛮贼功也  赏直隶苏州卫指挥使谢瑄指挥佥事朱瑄苏州府知府汪浒各钞六百贯彩縀一表里以擒捕反贼许道师等功也
　　○庚子给真宁王秩荧女陇西县主并仪宾万瑶西河王钟鑅女阜平县主并仪宾淮玉禄末如例  命南京翰林院检讨王＜禾资＞署本院事＜禾资＞少傅直子也先以检讨掌南京国子监监丞事至是本院阙官故命禾□赞署事  吏科言近者公侯驸马伯奏保家塾教书儒士往往不通经书不饬行检惟事请托滥膺冠带寻授以职有玷名器自后务湏教书三年送翰林院考试中式给与冠带考不中考发回为民其考中者又三年照例授职满九载赴吏部考核方许改升从之  命番僧领占罗竹绰巴藏卜为禅师剌麻坚粲领占为都纲俱赐敕命
</div>
    <div class="pagination">
<a href="明实录英宗实录_page180.html">上一页</a><span>...</span><a href="明实录英宗实录_page176.html">176</a><a href="明实录英宗实录_page177.html">177</a><a href="明实录英宗实录_page178.html">178</a><a href="明实录英宗实录_page179.html">179</a><a href="明实录英宗实录_page180.html">180</a><span class="current-page">181</span><a href="明实录英宗实录_page182.html">182</a><a href="明实录英宗实录_page183.html">183</a><a href="明实录英宗实录_page184.html">184</a><a href="明实录英宗实录_page185.html">185</a><a href="明实录英宗实录_page186.html">186</a><span>...</span><a href="明实录英宗实录_page182.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
