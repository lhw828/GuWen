<!DOCTYPE html>
<html>
<head>
    <meta charset="UTF-8">
    <title>古史 - 第 5 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古史 - 第 5 页/共 11 页</h1>
    <div class="content">




　　古史卷二十五
　　钦定四库全书
　　古史卷二十六　　　　　　宋　苏辙　撰桞下惠列传第三
　　桞下惠者鲁公族展氏也名禽仕鲁爲士师三黜不去人曰子未可以去乎曰直道而事人焉徃而不三黜枉道而事人何必去父母之邦故鲁虽不能用终身不去鲁僖公二十六年齐孝公侵鲁僖公使展喜犒师受命于展禽齐侯未入竟喜从之曰寡君闻君亲举玉趾将辱于弊邑使下臣犒执事齐侯曰鲁人恐乎对曰小人恐矣君子则否齐侯曰室如悬罄野无青草何恃而不恐对曰恃先王之命昔周公太公股肱周室夹辅成王成王劳之而赐之盟曰世世子孙无相害也藏在盟府太师职之桓公是以纠合诸侯而谋其不恊弥缝其阙而匡救其灾昭旧职也及君即位诸侯之望曰其帅桓之功我弊邑用不敢保聚曰岂其嗣世九年而弃命废职其若先君何君必不然恃此以不恐齐侯乃还海鸟曰爰居止于鲁东门之外三日臧文仲使国人祭之展禽曰异哉臧孙之爲政也夫圣王之制祀也法施于民则祀之以死勤事则祀之以劳定国则祀之能御大灾则祀之能捍大患则祀之非此族也不在祀典今海鸟至不知而祀之难以爲仁且智矣夫仁者讲功智者处物无功而祀之非仁也不知而不能周非智也今兹海其有灾乎夫广川之鸟兽常知避其灾害是嵗也海多大风冬温臧文仲闻之曰信吾过也使书以爲三防故孔子曰臧文仲其不仁者三不知者三下展禽废六关妾织蒲三不仁也作虗器纵逆祀祀爰居三不知也又曰臧文仲其窃位者与知栁下惠之贤而不与立也及孔子叙古之逸民谓伯夷叔齐不降其志不辱其身谓桞下惠少连降志辱身言中伦行中虑谓虞仲夷逸隠居放言身中清废中权我则异于是无可无不可孟子因之曰伯夷圣之清者也柳下惠圣之和者也伯夷非其君不事非其民不使思与乡人立其冠不正望望然去之若将凂焉柳下惠不羞污君不辞小官曰尔爲尔我爲我虽祖裼裸防于我侧安能浼我哉夫二子之行不至于此而其风之所及则有至是者与盖孔子称作者七人其三人伯夷叔齐柳下惠皆见于书其四人朱张少连夷逸皆不见虞仲或曰太伯之弟所谓仲雍者也盖始断发文身以治句吴傥或是欤
　　苏子曰伯夷叔齐不降其志不辱其身义不事武王而柳下惠降志辱身三黜于鲁而不去行若氷炭之异而圣人皆取之者其心一也心茍不然则伯夷必防于狷柳下惠必防于乡原而孔子奚取焉易曰君子之道或岀或处或黙或语二人同心其利断金夫君子平治其心外累既尽至于不可加损人莫得而见也虽其岀处语黙应于外者不一而其中未尝违仁然后知其爲同耳然孔子之论此三人或谓之贤人或谓之仁人未甞以圣人许之孔子曰见善如不及见不善如探汤吾闻其语矣吾见其人矣隐居以求其志行义以逹其道吾闻其语矣未见其人也齐景公有马千驷死之日民无得而称焉伯夷叔齐饿于首阳之下民到于今称之其斯之谓欤盖孔子之称夷齐以爲贤于当世之君子至于当世诸侯大夫则不能望其垣墙耳非以爲尧舜等比也故其叙逸民亦曰我则异于是无可无不可夫人而不能无可无不可而尚足以爲圣人乎至孟子始谓伊尹伯夷桞下惠皆古之圣人与孔子异而世俗又从而广其说曰此三人者皆圣人之趋时者也伊尹之后士多进而寡退故伯夷岀而矫之伯夷之后士多退而寡进故栁下惠出而矫之夫三代之风今世不得见矣而春秋之际士方以功利爲急孰谓其多退而寡进也哉此皆妄意古人耳汤之称伊尹曰聿求元圣与之戮力以与尔有众请命伊尹之自称亦曰维尹躬暨汤咸有一徳克享天心受天明命以有九有之师及孔子叙书皆不以爲过谓之圣人或庻几焉如伯夷柳下惠吾从孔子而已















　　古史卷二十六
　　钦定四库全书
　　古史卷二十七　　　　　　宋　苏辙　撰曹子臧呉季札列传第四
　　曹子臧者曹宣公之庻子也名欣时宣公之十九年会诸侯伐秦而卒于师曹人使公子负刍守使欣时逆公之丧负刍杀其世子而自立诸侯将讨之宣公旣子臧欲亡去国人皆将从之负刍惧告罪且请焉子臧反而置其邑负刍之二年诸侯来讨执而归之京师将以子臧见王而立之子臧辞曰志有之圣逹节次守节下失节爲君非吾节也虽不能圣敢失守乎遂逃奔宋眀年曹人告于晋请归负刍而反欣时晋侯谓子臧反吾归而君子臧反曹伯归子臧尽置其邑与卿而不岀孔子善之故于负刍之归也书曰曹伯归自京师春秋诸侯失地必名于其反也书曰自某归于某曹伯不名而书曰归自京归言无与争国者也其后二十年而呉季子称子臧之义譲其兄诸樊呉季札者呉子寿梦之幼子也兄弟四人长曰诸樊次曰余祭次曰夷昧次曰季札季札贤父欲立之季札譲不可则立诸樊诸樊既除丧复欲立季札季札辞曰曹宣公之卒也诸侯与曹人不义曹君将立子臧子臧去之以成曹君君子曰能守节君义嗣也谁敢干君有国非吾节也札虽不才愿附于子臧之义以无失节固立之弃其室而耕乃舎之诸樊十三年卒有命立余祭欲以次必致国于季子余祭四年卒夷末立使季子聘于上国至鲁说叔孙穆子曰子其不得死乎好善而不能择人吾闻君子务在择人吾子爲鲁宗卿而任其大政不愼举何以堪之请观于周乐使工爲之歌周南召南曰羙哉始基之矣犹未也然勤而不怨矣爲之歌鄘卫曰羙哉忧而不困者也吾闻卫康叔武公之徳如是是其卫风乎爲之歌王曰羙哉思而不惧其周之东乎爲之歌郑曰羙哉其细已甚民弗堪也是其先亡乎爲之歌齐曰羙哉泱泱乎大风也哉表东海者其太公乎国未可量也爲之歌豳曰羙哉荡乎乐而不滛其周公之东乎爲之歌秦曰此之谓夏声夫能夏则大大之至也其周之旧乎爲之歌魏曰羙哉沨沨乎大而婉俭而易行以德辅此则盟主也爲之歌唐曰思深哉其有陶唐氏之遗民乎不然何忧之逺也非令德之后谁能若是爲之歌陈曰国无主其能乆乎自郐以下无讥焉爲之歌小雅曰羙哉思而不贰怨而不言其周德之衰乎犹有先王之遗民焉爲之歌大雅曰广哉熈熈乎曲而有直体其文王之德乎爲之歌颂曰直而不倨曲而不屈迩而不偪逺而不擕迁而不滛复而不厌哀而不愁乐而不荒用而不匮广而不宣施而不费取而不贪处而不底行而不流五声和八音平节有度守有叙盛德之所同也见舞象箾南籥者曰羙哉犹有憾见舞大武者曰羙哉周之盛也其若此乎见舞韶濩者曰圣人之也而犹有惭德圣人之难也见舞大夏者曰羙哉勤而不德非禹其谁能修之见舞韶箾者曰徳至矣哉大矣如天之无不帱也如地之无不载也虽甚盛徳其蔑以加于此矣观止矣若有他乐吾不敢请已遂聘于齐说晏平仲谓之曰子速纳邑与政无邑无政乃免于难齐国之政将有所归未获所归难未歇也故晏子因陈桓子以纳政与邑是以免于栾髙之难聘于郑见子产如旧相识与之缟带子产献纻衣焉谓子产曰郑之执政侈难将作矣政必及子子爲政慎之以礼不然郑国将败适卫说蘧瑗史狗史防公子荆公叔发公子朝曰卫多君子未有患也自卫如晋将宿于戚闻钟声焉曰异哉吾闻之也辩而不德必加于戮夫子获罪于君以在此惧犹不足而又何乐夫子之在此也犹燕之巢于幕上君又在殡而可以乐乎遂去之文子闻之终身不听琴瑟适晋说赵文子韩宣子魏献子曰晋国其萃于三族乎说叔向将行谓叔向曰吾子勉之君侈而多良大夫皆富政将在家吾子好直必思自免于难季子之初使过徐徐君好其寳劒口弗敢言季子心知之爲使上国未献也及还至徐徐君已死遂解劔悬之徐君冢树而去从者曰徐君死矣尚谁予季子曰始吾心已许之岂以死背吾心哉夷昧十七年卒呉人将以先君之命立季子季子逃去吴人乃立夷昧之子僚诸樊之子光以僚之立也不顺阴飬死士欲以爲乱僚立十二年将因楚平王之防伐楚复使季子岀聘以观诸侯季子至齐而长子死葬于嬴慱之间孔子闻之曰延陵季子呉之习于礼者也徃吊而观焉坎深不至于泉敛以时服旣葬而封广轮揜坎其高可隐左袒右旋而号者三曰骨肉归复于土防气无不之也已而遂行孔子曰延陵季子之于礼也其合矣乎及季子归则光已弑僚矣季子复命哭墓复位而待曰茍先君无废祀民人无废主社稷有奉国家无倾乃吾君也吾谁敢怨哀死事生以待天命非我生乱立者从之古之道也季子复事阖庐夫差年九十余楚子期伐陈吴使季子救之季子谓子期曰二君不务德而力争诸侯民何罪我请退以爲子名务德而安民乃还后十二年而吴亡季子盖已没矣
　　苏子曰春秋之际世不知义而以权利为贵虽齐桓晋文皆以争国成名者也如子臧之于曹季子之于吴皆有可取之义弃而不顾而况于争乎予髙二子之义欲考其行事而子臧反国而致事事不复见季子事吴九十余年观其挂劔于墓不以死背其心葬子嬴愽不以恩累其志引兵避楚不以名害其徳盖其所以养心者至矣虽禄之天下将有所不受而况于吴乎彼其所养者诚重故也






　　古史卷二十七
　　钦定四库全书
　　古史卷二十八　　　　　　宋　苏辙　撰晋范文子列传第五
　　晋范氏陶唐氏之后也陶唐在周爲杜氏宣王诛杜伯其子隰叔入晋范氏之祖也隰叔之子曰士蔿事晋献公爲司空蔿之子曰会逮事文公爲戎右事景公爲上卿秉国政晋国之盗逃归于秦所谓范武子也武子生文子文子名爕郤献子克有憾于齐武子请老以避之文子始佐下军有秦客廋辞于朝大夫莫能对文子知之归以告武子武子怒曰尔以童子掩人于朝吾死亡无日矣击之杖折其委笄已而从却献子伐齐胜之归而后入武子曰何后也对曰师以喜归恐人属耳目于我也武子乃喜曰吾免矣景公之季年栾武子爲政以文子及知庄子韩献子爲谋主师不妄出出辄有功栾武子所以能保晋国者三人力也及厉公即位三郤骄侈而公多外宠六年将与楚争郑文子畏其成功也言于公曰若逞吾愿诸侯皆叛晋可以逞若惟郑叛晋国之忧可立竢也栾武子曰不可以当吾世而失诸侯必伐郑乃兴师及河闻楚帅将至文子欲还曰我僞逃楚可以纾忧夫合诸侯非吾所能也我若羣臣辑睦以事君多矣武子又不可六月晋楚遇于鄢陵文子不欲战曰吾先君之亟战也有故齐狄秦楚皆强不尽力子孙将弱今三强服矣敌楚而已惟圣人能外内无患自非圣人外寕必有内患盍释楚以爲外惧乎甲午晦楚晨压晋军而陈军吏患之文子之子匄进曰若塞井夷灶陈于军中而防行首何患文子执戈逐之曰国之存亡天也童子何知焉遂战晋人胜楚而归文子立于戎马之前曰君幼诸臣不佞何以及此君其戒之周书曰惟命不于常有德之谓厉公卒不悟文子归而使其祝宗祈死曰君骄侈而克敌是天益其疾也难将作矣爱我者惟祝我使我速死范氏福也遂自杀公果欲尽去诸大夫而立其左右先去三郤将杀栾书中行偃而不忍书偃惧遂弑公及其外嬖而立悼公文子之子曰宣子匄爲晋执政传子鞅及孙吉射而败爲赵氏所灭苏子曰栾武子始用智范韩所至有功一不用文子几不免死虽免死卒蒙弑君之恶呜呼死生之于人亦大矣文子以死易乱而栾武子耻失诸侯不知兵之加其颈也其愚知盖已逺矣赵文子与叔向游于九原论晋大夫之贤者称范武子夫武子文子吾未知其孰贤彼以死生取之是以遗文子与







　　古史卷二十八
　　钦定四库全书
　　古史卷二十九　　　　　　宋　苏辙　撰晋叔向列传第六
　　叔向晋之公族也名肹氏曰羊舌其祖羊舌大夫事献公爲军尉从申生伐臯落氏劝申生以死易乱者也其子职佐祁奚爲军尉生子四人长曰赤次曰肹次曰虎季曰鲋赤与肹皆贤职死祁奚言赤于悼公以代其父所谓铜鞮伯华也三世皆贤人叔向事悼公平公昭公习于礼而勇于义以直闻于诸侯虽不专任晋国而晋之执政赵文子韩宣子皆访之而后行晋国頼焉栾懐子好施而多士范宣子畏而逐之叔虎以力嬖于懐子宣子杀虎并囚伯华叔向乐王鲋幸于平公见叔向曰吾爲子请叔向不应人问其故叔向曰必祁大夫室老闻之曰乐王鲋言于君无不行求赦吾子吾子不许祁大夫所不能也而曰必由之何也叔向曰乐王鲋从君者也何能行祁大夫外举不弃雠内举不失亲其独遗我乎诗曰有觉徳行四国顺之夫子觉者也公问叔向之罪于乐王鲋对曰不弃其亲其有焉于是祁奚老矣闻之乗驲而见宣子曰诗曰惠我无疆子孙保之书曰圣有谟训明徴定保夫谋而鲜过惠训不倦者叔向有焉社稷之固也犹将十世宥之以劝能者今一不免其身以弃社稷不亦惑乎鲧殛而禹兴伊尹放太甲而相之卒无怨色管蔡爲戮周公右王若之何其以虎也弃社稷子爲善谁敢不勉多杀何为宣子说与之乗以言诸公而免之不见叔向而归叔向亦不告免焉而朝平公十二年晋楚会盟于宋楚人甲赵文子患之以告叔向叔向曰何害匹夫一为不信犹不可单毙其死若合诸侯之卿以为不信必不防矣食言者不病非子之患也将盟楚人争先叔向曰诸侯归晋之徳只非归其尸盟也子务徳无争先旣罢楚子木归以语其君曰宜晋之伯也有叔向以佐其卿楚无以当之二十一年楚灵王求昏于晋韩宣子送女叔向为介过郑郑子太叔谓叔向曰楚王汰侈已甚子其戒之叔向曰汰侈已甚身之灾也安能及人若奉吾币帛守之以信行之以礼虽汰侈若我何及楚楚人弗逆楚王朝其大夫曰晋吾仇敌也今其来者上卿与上大夫也我若以韩起为阍以羊舌肹爲司宫足以辱晋矣何如大夫莫对防唘彊质譲楚子楚子谢焉乃厚其礼而归之眀年楚公子弃疾来报平公将亦弗逆叔向曰楚辟我若之何效辟诗曰尔之教矣民胥效矣从我而已安用效人之辟书曰圣作则无寕以善人为则而则人之辟乎平公说乃逆之平公之季年成虒祁之宫诸侯来贺归而贱之皆有二心及昭公立叔向知晋德之衰而力不能救言于朝曰诸侯不可以不示威乃并徴会三年七月会于平丘将寻盟齐人不可昭公使叔向告刘献公曰抑齐人不盟若之何对曰盟以底信君茍有信诸侯不贰何患焉告之以文辞董之以武师虽齐不许君庸多矣天子之老请帅王赋元戎十乗以先唘行迟速唯君叔向告于齐曰诸侯寻盟既在此矣今君弗利寡君以爲请对曰诸侯讨贰则有寻盟若皆用命何盟之寻叔向曰国家之败有事而无业事则不经有业而无礼经则不序有礼而无威序则不共有威而不昭共则不明不明弃共百事不终所由倾覆也是故先王之制使诸侯嵗聘以志业间朝以讲礼再朝而会以示威会而盟以显昭明志业于好讲礼于等示威于众昭明于神自古以来未之或失也存亡之道常由是兴晋礼主盟惧有不治奉承齐牺而布诸君求终事也君曰余必废之何齐之有唯君图之寡君闻命矣齐人惧曰小国言之大国制之敢不听从既闻命矣敬共以徃迟速唯君叔向曰诸侯有间矣不可以不示众八月辛未治兵建而不旆壬申复斾之诸侯畏之然后就盟叔向事晋见其盛衰及其老也君弱臣强各营其私不在诸侯叔向区区其间弥缝其阙救败而已其才不尽用也齐侯使晏婴如晋叔向从之燕语齐晋之故晏子曰齐其为陈氏矣叔向曰然虽吾公室亦季世也晏子曰子将若何叔向曰晋公族尽矣公室将卑宗族枝叶先落肹之宗十一族惟羊舌氏在耳肹又无子公室无度幸而得死岂其获祀凡叔向所言诸侯大夫吉防得失之际后多信者平公作虒祁之宫石言于魏榆叔向曰是宫也成诸侯必叛君必有咎三年而平公卒诸侯不服楚灵王因陈乱以灭陈又将讨蔡韩宣子问焉叔向曰蔡侯得罪于君父而不能其民天将假手于楚以毙之何故不克然不信以幸不可再也楚王奉孙吴以讨陈曰将定而国陈人听命而遂县陈今又诱杀蔡侯虽幸而克必受其咎天之假助不善非祚之也厚其恶而降之罚也既而楚人灭蔡二年而弑灵王楚子干自晋归于楚韩宣子疑其得立叔向以其无德与人也知其不克子干卒死盖叔向之母亦贤人也叔虎之母羙而不使其子諌之母曰深山大泽实生龙蛇彼羙吾惧其生龙蛇以害女非嫉之也使徃视寝生叔虎羙而有力栾氏之难羊舌氏卒被其旤叔向将娶扵申公巫臣氏其母欲娶其党叔向曰吾母多而庻鲜吾惩舅氏矣其母曰子灵之妻杀三夫一君一子而亡一国两卿矣可无惩乎吾闻之甚羙必甚恶是郑穆少妃姚子之子貉之妹也子貉早死无后而天钟美扵是将必以是大有败也昔有仍氏生女黰黒而甚羙光可以鉴名曰妻乐正后防娶之生伯封实有豕心贪惏无厌忿纇无期谓之封豕有穷后羿灭之防是以不祀且三代之亡共子之废皆是物也女何以爲哉夫有尤物足以移人茍非德义则必有咎叔向惧不敢取平公强使取之生伯石伯石始生子容之母走谒诸姑曰长叔姒生男姑视之及堂闻其声而还曰是豺狼之声也非是莫防羊舌氏矣及叔向死晋人诛祁盈伯石党扵祁氏并及于旤羊舌氏絶鲋字叔鱼叔向之季弟也贪而多诈平丘之会摄君司马求货扵卫滛刍荛者卫人请扵叔向叔向数其罪而止滛者晋以莒故执鲁季孙意如既而将归之季孙请受命扵会韩宣子患之使叔向叔向辞不能则请使鲋鲋见季孙而泣曰昔吾逃罪扵鲁由武子以不死今归子而不归将馆子扵西河柰何季孙惧而请归士景伯如楚使鲋摄理邢侯与雍子争鄇田雍子纳女于鲋鲋蔽罪邢侯邢侯怒杀鲋与雍子于朝韩宣子问其罪叔向曰雍子自知其罪而赂以买直鲋也鬻狱邢侯专杀其罪一也已恶而掠羙为昏贪以败官为墨杀人不忌爲贼夏书曰昏墨贼杀臯陶之刑也乃施邢侯而尸雍子与叔鱼扵朝仲尼曰叔向古之遗直也治国制刑不隐于亲曰义也夫可谓直矣盖少之云尔
　　苏子曰乐王鲋言扵君无不从欲为叔向请以其同也弃而不应祁大夫老矣无位扵朝以其觉也知其必为己言何其明哉不然晋楚之际亦多故矣同盟有甲之变交聘有司宫之祸茍明不足以应之身受其辱而国被其患可胜言哉然平丘之会齐人不服叔向诘之以礼威之以众攘臂而仍之仅乃得之乌乎殆哉彼不幸而老扵衰晋盖不得已而然欤














　　古史卷二十九
　　钦定四库全书
　　古史卷三十　　　　　　　宋　苏辙　撰郑子产列传第七
　　郑子产名侨郑穆公之孙公子发之子也发之字曰子国故曰国侨子国亦郑之良大夫也与子驷子展同事成公僖公为三卿晋楚之兵无嵗不至于郑郑人不知所从简公元年子产尚少子国子耳侵蔡获蔡公子爕国人皆喜惟子产不顺曰小国无文德而有武功祸莫大焉晋楚争郑必自是始不四五年不能安也三年尉止怨子驷聚羣不逞攻而杀之并及子国子耳子西闻盗不儆而出尸而攻盗盗入扵北宫臣妾多逃器用多防子产闻盗为门者庀羣司闭府库完守备成列而后出兵车十七乗尸而攻盗国人助之盗众尽死旣而子孔当国为载书使诸司聼命扵己众弗顺将诛之子产止之请为之焚书子孔曰爲书以定国众怒而焚之是众为政也子产曰众怒难犯专欲难成子必从之不然必乱乃焚书扵仓门之外众乃定盖子产一出而国人知其贤矣简公十二年子孔得罪死子产为卿大夫良霄侈而愎公孙黒富而陵上有争而未决大夫相与盟之矣国人忧之其贤者禆谌鬷蔑相与言曰虽盟祸未歇也必三年而后纾蔑曰政将焉徃谌曰善之代不善天命也其焉避子产天祸郑乆矣其必使子产息之眀年黒攻良霄杀之大夫皆不安其上卿子皮以政授子产子产辞曰国小而偪族大宠多不可为也子皮曰虎帅以听谁敢犯子国无小小能事大国乃寛子产许之是时简公之十八年也子产为郑内恊和大臣外敬事诸侯选贤以任事立法以齐众行之二十二年定公八年而卒郑人安之诸侯敬之复以政授子太叔郑以无患者乆之盖子产之爲政虑逺而事详凡其所施鲜不适理故无后害其称曰政如农功日夜思之思其始而成其终朝夕而行之行无越思如农之有畔使国人都鄙有章上下有服田有封洫庐井有伍行之一年而民谤之三年而民诵之子皮如晋葬平公将以币行子产曰丧焉用币用币必百两百两必千人千人至将不行防千人而国不亡子皮不从旣葬将以币见新君晋人辞之尽币而归乃叹曰欲败度纵败礼夫子知度与礼矣我实纵欲而不能克也平丘之会子产与子太叔从君子产以幄幕九张行子太叔以四十旣而悔之每舎损焉先会一日子产命外仆速张扵除太叔止之请待明日徃则无所张矣堵女父爲乱死堵狗娶于晋范氏惧其挟范氏以报也夺狗之妻而归之晋晋以州田赐公孙段子产如晋为其子施归田韩宣子辞子产曰纵子为政而可后之人若属有封疆之言弊邑获戾而丰氏受其大讨敢固以请晋人受之凡政无大小其虑之必预而处之必审类如此矣然郑之贤者无一不用冯简子能断大事子太叔美秀而文公孙挥能知四国之爲而辩于其大夫之族姓班位贵贱能否又善为辞令禆谌能谋谋于野则获扵邑则否郑国将有诸侯之事子产乃问四国之爲扵子羽且使多为辞令与禆谌乗以适野使谋可否而告冯简子使断之事成乃授子太叔行之以应对賔客是以鲜有败事其要皆主扵礼而加之以敬凡郑伯将适楚必以告扵晋适晋必以告扵楚旣朝而反又使大夫聘焉以谢不敏其应接诸侯亦无所不尽礼卫北宫文子相卫侯以如楚过郑印段劳于棐林如聘礼而以劳辞文子入聘子羽爲行人冯简子与子太叔逆客文子言扵卫侯曰郑有礼数世之福也然义之所在虽大国有不惧者矣郑伯适晋晋以鲁丧未之见也子产壊其馆之垣以纳车马晋人来譲子产对曰诸侯舎扵人门不容车若不壊是无所容币以重罪也请修垣而行赵文子愧焉乃筑诸侯之馆楚公子围将娶于公孙段氏国人畏其诈而袭郑也子产使行人挥辞焉乃馆于外旣而将以众逆复使挥言其情楚人知其有备乃请垂櫜而入平丘之盟子产争承曰郑男也而公侯之贡惧弗给也自日中而争至昏晋人许之韩宣子来聘求贾人之玉子太叔子羽皆欲予之子产曰大国之求无礼以斥之吾且为鄙邑矣卒不予郑大火子产授兵登陴子太叔曰晋将以为讨子产曰小国忘守则危况有灾乎晋人来譲子产辞焉亦止驷偃卒其子丝晋大夫之甥也以弱故弗立父兄立瑕晋人来问其故大夫忧之子产弗谋而对曰天实剥乱驷氏其孤幼弱父兄私谋而立长亲寡君弗敢知其谁实知之若郑之二三臣而晋大夫专制其位是晋县鄙也何国之爲晋人舎之故虽晋楚之强不敢加之至扵父兄率常厚之以恩使无怨焉以兴乱子晳攻伯有逐之子产与之盟而抚之伯有死子产枕其股而哭之敛其死者而殡之驷氏将攻之子皮怒曰杀有礼必有祸乃止公孙段贪而无耻子产有事赂以其邑子太叔曰若四国何子产曰非相违也而相从也四国何爲郑书曰安定国家必大焉先姑先安定以待其所归可也旣伯石惧而归邑子晳与子南争室子晳櫜甲而见子南子南击之伤大夫谋之子产曰直钧幼贱有罪遂行子南然亦时其有罪而致讨焉丰卷将祭请田勿许曰惟君用鲜众给而已卷怒退而徴役子产奔晋子皮止之归而逐卷公孙黒将作乱伤疾作而不果子产在鄙乗传而归数其三罪而戮之尸诸周氏之衢故诸大夫畏而爱之子产旣治郑名髙于诸侯其爲人博识而有辞凡其所言诸侯纪之晋范宣子爲政诸侯之币重子产以书责之宣子爲之轻币郑入陈子产献防扵晋戎服将命晋人诘之不屈赵文子曰其辞顺犯顺不祥乃受之晋平公有疾卜之曰实沉台骀爲崇史不能知又梦黄能入扵寝门亦莫知也问之子产子产推言其实晋人贵之子产善因事而行义寛猛无常曲直无固惟义所在郑人游扵乡校以论执政然明谓子产盍毁乡校子产曰其所善者吾行之其所恶者吾改之是吾师也若之何毁之其扵听言如恐不及也然孔张失位晋客笑之富子諌曰国无礼何以求荣孔张之陋吾子之耻也子产怒曰邢辟之人而皆及执政是先王无刑罚也子宁以它规我有星孛于大辰其占在郑禆灶曰若我用瓘斝玉瓉郑将不火子产不子旣火又曰不用吾言郑又将火郑人请用之子太叔曰若有火国几亡子何爱焉子产曰天道逺人道迩灶焉知天道卒不予亦不复火郑大水龙鬬于时门之外国人请禜之子产曰我鬬龙不我觌也龙闘我独何觌焉禳之则彼其宫也吾无求于龙龙亦无求扵我乃止子产之不惑扵禨祥至矣然或梦伯有介而行言将杀带与段旣而皆信则爲之立良止以抚之而并立公孙泄以为说【君子之为政本之以人情尽之以物理人情物理之所及虽鬼神幽冥之际无不爲也子产扵此盖得之矣实沉台骀晋星也晋之所当祀也黄能鲧也鲧爲夏郊三代祀之晋为盟主亦所当祀也至于伯有郑之世大夫也死而爲孽爲之立后而止固其理也若夫星孛于大辰而欲用瓘斝玊瓉龙鬬于时门从而禜之此巫祝之事未见理之当然者固君子之所不许也】凡子产所爲无不曲当者惟作丘甲浑罕讥之而郑卒先卫亡铸刑书叔向讥之而子产之后郑细日甚简公之三十五年晋赵武死公如晋吊赵氏辞焉及雍而复鲁季友如陈葬原仲大夫越国而送春秋讥之郑以人君而吊隣国之大夫此非知礼者之所爲使晋以为口实而责其余郑必有不能堪者而子产行之何哉
　　苏子曰子产爲郑不以礼法假人凛乎其不可犯之将死戒子太叔曰我死子必爲政惟有德者能以寛服人其次莫如猛火烈人望而畏之则鲜死水弱人狎而翫之则多死故寛难子太叔爲政不忍猛郑国多盗然后悔之由此言之子产岂徒寛惠者哉然孔子之称子产曰惠人又以爲古之遗爱儒者由此意之故孟子言子产以乗舆济人于溱洧以爲惠而不知爲政甚者又曰子产犹众人之母能食之而不能教也此皆非子产之实盖惠而爱人无礼法以将之则有所不行若子产则以礼法行惠者也孔子之说云尔

　　古史卷三十
<史部,别史类,古史>
　　钦定四库全书
　　古史卷三十一　　　　　　宋　苏辙　撰孔子列传第八
　　孔子之先宋涽公之长子曰弗父何涽公之亡也公弟炀公熈立弗父何之弟鲋祀弑炀公而以国授何何弗受鲋祀立是为厉公而何世为宋大夫其曽孙曰正考父考父之子曰孔父嘉嘉为华父督所杀其子奔鲁始为郰人孔子之曽太父曰孔防叔生伯夏伯夏生叔梁纥以勇力闻于诸侯与顔氏女野合而生孔子祷于尼丘故名之曰丘字仲尼孔子之生鲁襄公之二十二年也孔子为儿嬉常陈俎豆设礼容幼而丧父葬于防山母讳之不以告及母死不知其墓乃殡于五父之衢有过而疑者因问之得于郰曼父之母然后合葬于防孔子长九尺六寸人皆谓之长人盖未有知之者甞为委吏会计当甞为乗田畜蕃息年三十有四鲁大夫孟僖子病且死召其大夫而属之曰礼人之干也无礼无以立吾闻将有逹者曰孔丘圣人之后也而灭于宋其祖弗父何以有宋而授厉公及正考父佐戴武宣三命兹益恭故其鼎铭云一命而偻再命而伛三命而俯循墙而走亦莫予敢侮饘于是粥于是以糊予口其恭如是臧孙纥有言曰圣人之有明徳者若不当世其后必有逹人今其将在孔丘乎我死必属说与何忌于夫子使事之而学礼焉以定其位故孟懿子与南宫敬叔皆师事孔子孔子将观礼于周敬叔言于鲁君予之一乗车两马一竖子孔子得以适周问礼于柱下史老聃将辞去送之曰富贵者送人以财仁人送人以言吾不能富贵窃仁人之号夫聪明深察而近于死者好议人者也慱辩广大危其身者人恶者也为人子者无以有已为人臣者无以有已孔子自周反于鲁弟子稍益进焉明年鲁昭公孙于齐季平子专国季氏飨士孔子要绖而徃阳虎绌曰季氏飨士非敢飨子也孔子由是退【史记称孔子年十七而孟僖子死书季氏飨士孔子要绖而往在孟僖子死前案左传孔子年十七当鲁昭公七年是嵗孟僖子相昭公如楚病不克相礼耳僖子之死实昭公二十四年则孔子年三十四矣又昭公二十五年阳虎始见然则孔子要绖亦当在此后故皆改正之】鲁方乱孔子适齐为髙昭子家臣欲以通乎景公在齐闻韶学之三月不知肉味景公问政孔子曰君君臣臣父父子子景公曰善哉信如君不君臣不臣父不父子不子虽有粟吾得而食诸是时景公失政其大夫田氏厚施以夺其民而公不悟故孔子及之它日复问昔秦穆公国小处辟其伯何也对曰秦国虽小其志大处虽辟行中正身举五羖爵之大夫起累绁中与语三日授之以政以此取之虽王可也其伯小矣景公说【史记言孔子年三十齐景公与晏婴适鲁问孔子以秦穆公事又于齐世家言景公猎鲁郊因入鲁与晏婴俱问鲁礼左传皆不载恐出于战国杂说故正之于此】将以尼谿田封孔子晏婴进曰夫儒者滑稽而不可轨法倨傲自顺不可以为下崇丧遂哀破产厚葬不可以为俗防说乞贷不可以为国自大贤之息周室既衰礼乐缺弛今孔子盛容餙繁登降之礼趋详之节累世不能殚其学当年不能究其礼君欲用之以移齐俗非所以先细民也后景公敬见孔子不问其礼曰待子以季氏吾不能以季孟之间待之齐大夫犹欲害孔子孔子闻之欲去景公亦曰吾老矣不能用也孔子遂行反乎鲁孔子年四十二鲁昭公卒于干侯定公五年季平子死桓子嗣立桓子穿井得土缶中若羊以问孔子曰得狗孔子曰以丘所闻羊也丘闻之木石之怪夔罔阆水之怪龙罔象土之怪坟羊是时阳虎专季氏甞囚季桓子盟而释之虎欲见孔子而恶无礼大夫有赐于士不得受之其家则徃拜其门阳虎时孔子之亡也而馈孔子烝豚孔子亦时其亡也而徃拜之遇诸涂谓孔子曰来予与尔言曰怀其寳而迷其邦可谓仁乎曰不可好从事而亟失时可谓知乎曰不可日月逝矣歳不我与孔子曰诺吾将仕矣鲁君臣上下皆失其正故孔子不仕退而脩诗书礼乐弟子至自逺方受业者益众定公八年阳虎将杀三桓不克出奔齐公山不狃为费宰不得志于季氏与虎同恶以费叛召孔子孔子欲徃子路不说孔子曰夫召我者而岂徒哉如有用我者吾其为东周乎然卒不行时孔子年五十自阳虎出而鲁小安定公以孔子为中都宰一年四方皆则之由中都宰为司空由司空为大司冦十年齐鲁会于夹谷孔子相定公将以乗车好徃孔子曰臣闻有文事者必有武偹有武事者必有文备古者诸侯出疆必具官以从请具左右司马定公许之犁弥言于齐侯曰孔丘好礼而无勇若使莱人以兵劫鲁侯必得志焉齐侯从之孔子以公退曰士兵之两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不偪好于神为不祥于徳为愆义于人为失礼君必不然齐侯闻之遽避之将盟齐人加于载书曰齐师出竟而不以兵车三百乗从我者有如此盟孔子使兹无还揖对曰而不反我汶阳之田吾以共命者亦如之齐侯将享公孔子谓梁丘据曰齐鲁之故吾子何不闻焉事既成矣而又享之是勤执事也且牺象不出门嘉乐不野合飨而既具是弃礼也若其不具用秕稗也用秕稗君辱弃礼名恶子盍图之夫享所以昭德也不昭不如其己乃不果享卒事齐人不能加鲁齐侯愧焉乃归鲁郓讙隂之田十二年夏孔子言于定公曰臣无蔵甲大夫无百雉之城使仲由为季氏宰将堕三都于是叔孙氏堕郈季氏堕费将堕成公敛处父谓孟孙堕成齐人必至于北门且成孟氏之保障也无成是无孟氏也子伪不知我将不堕十二月公围成弗克十四年孔子年五十六由司冦摄相事有喜色门人曰闻君子祸至不惧福至不喜孔子曰有是言也不曰乐以其贵下人乎于是诛鲁大夫乱政者少正夘与闻国政三月粥豚羔者弗饰贾男女行者别于涂涂不拾遗四方之客至乎邑者不求有司皆予之以归齐人闻而惧曰孔子为政必伯伯则吾地近焉我为之先并矣盍致地焉犂鉏曰请先甞沮之沮之而不可则致地庸迟乎于是选国中女子八十人皆衣文衣而舞康乐文马三十驷以遗鲁君陈于鲁城南髙门外季桓子微服往观语鲁君为周道防观终日卒受之三日不朝孔子将行而恶彰君之恶也于是鲁方郊不致膰肉于大夫孔子遂行【孟子曰孔子从而祭膰肉不至不税冕而行不知者以为为肉也其知之者以为为无礼也乃孔子则欲以微罪行不欲为茍去君子之所为众人固不识也然则孔子之去实以女乐而托膰肉耳】宿乎屯师已送之曰夫子则非罪孔子曰吾歌可夫歌曰彼妇之口可以出走彼妇之谒可以死败盖优哉防哉聊以卒歳师已反桓子曰孔子亦何言师已以实告桓子喟然叹曰夫子罪我以羣婢故也夫孔子去鲁凢十三年适卫者五适陈适蔡者再适曹适宋适郑适叶适楚各一诸侯皆莫能用卒自卫反鲁孔子之初适卫也主于顔雠由卫灵公问孔子居鲁得禄防何对曰奉粟六万卫人亦致粟六万居顷之或譛孔子于灵公灵公使公孙余假一出一入孔子恐获罪居十月去卫将适陈过匡孔子貌类阳虎阳虎甞匡人匡人以为虎而止之孔子曰文王既没文不在兹乎天之将丧斯文也后死者不得与于斯文也天之未丧斯文也匡人其如予何居五日顔渊后子曰吾以汝为死矣顔渊曰子在回何敢死孔子使从者为寗武子臣然后得去月余复反乎衞主蘧伯玉灵公夫人南子使人谓孔子曰四方之君子不辱与寡君为兄弟者必见寡小君寡小君愿见孔子辞谢不得已而见之夫人在絺帷中孔子入门北面稽首夫人自帷中再拜环佩玉声璆然孔子曰吾乡为弗见见之礼答焉子路不说孔子矢之曰予所否者天厌之天厌之居月余灵公与夫人同车宦者雍渠参乗使孔子为次乗招揺过市孔子曰吾未见好德如好色者也于是丑之去卫过曹是嵗鲁定公卒孔子去曹适宋与弟子习礼大树下宋司马桓魋欲害孔子防去其树孔子曰天生徳于予桓魋其如予何孔子适郑与弟子相失独立郑东门外郑人或谓子贡曰东门有人其颡似尧其项类臯陶其肩类子产然自腰以下不及禹三寸累累若丧家之狗子贡以告孔子欣然笑曰形状末也而似丧家之狗然哉然哉孔子遂至陈主司城贞子有隼集于陈庭而死楛矢贯之石砮长尺有咫陈涽公使问孔子孔子曰隼来逺矣此肃慎氏之矢也昔武王克商通道九夷八蛮使各以其方贿来贡以无忘职业于是肃慎贡楛矢石砮长尺有咫先王欲昭其令德以肃慎矢分太姬配胡公而封诸陈分同姓以寳玉展亲也分异姓以逺方之职贡无忘服也陈人求之故府得之居陈三年吴楚争陈陈常被冦孔子去陈将复适卫过蒲会公叔氏以蒲叛卫止孔子弟子公良孺以其私车与蒲人鬬蒲人惧与孔子盟曰无适卫孔子既出适卫子贡曰盟可负耶孔子曰要盟神弗聼也卫灵公闻孔子来喜郊迎问曰蒲可伐乎对曰可灵公曰蒲卫之所以待晋楚也而伐之可乎孔子曰其男子有死之志妇人有保西河之志吾所伐者不过四五人公曰善然不伐蒲灵公老怠于政不用孔子孔子叹曰茍有用我者期月而已可也三年有成击磬于卫有荷蒉而过门者曰有心哉击磬乎既而曰鄙哉硁硁乎莫已知也夫已而已矣孔子闻之曰果哉末之难矣孔子自卫将适晋赵简子攻范中行伐中牟佛肹以中牟叛召孔子孔子欲徃子路曰由闻诸夫子亲于其身为不善者君子不入也佛肹以中牟叛子之徃也如之何孔子曰有是言也不曰坚乎磨而不磷不曰白乎湼而不淄吾岂匏也哉焉能系而不食孔子至河闻赵简子杀窦鸣犊舜华临河而叹曰羙哉水洋洋乎丘之不济此命也夫子贡趋而进曰敢问何谓也孔子曰窦鸣犊舜华晋之贤大夫也赵氏未得志之时湏此两人而后从政及其得志杀之乃从政丘闻之也刳胎杀夭则骐驎不至郊竭泽涸渔则蛟龙不合隂阳覆巢毁卵则凤凰不翔何则讳伤其类也夫鸟兽之于不义也尚知辟之而况丘哉乃还息于陬乡作陬操以哀之反乎衞复主蘧伯玉灵公问陈于孔子孔子对曰爼豆之事则尝闻之军旅之事未之学也眀日遂行复适陈是嵗灵公死眀年鲁哀公三年孔子年六十矣鲁桓宫厘宫灾孔子闻之曰灾必于桓厘之宫已而果然秋季桓子卒其弟康子嗣桓子病且死遗言于康子恨不终用孔子属使召之故康子欲召孔子公之鱼曰昔吾先君用之不终为诸侯笑今又用之不能终是再为诸侯笑也康子曰然则谁召而可曰必召冉求于是使使召冉求冉求将行孔子曰鲁人召求非小用之将大用之也是日孔子曰归欤归欤吾党之小子狂简斐然成章不知所以裁之子贡知孔子思归送冉求因诫曰即用以孔子为招云冉求既去眀年孔子自陈迁于蔡蔡公孙翩弑昭公眀年孔子自蔡如叶叶公问政孔子曰近者说逺者来他日叶公问孔子于子路子路不对孔子闻之曰尔奚不曰其为人也发愤忘食乐以忘忧不知老之将至云尔去叶反于蔡长沮桀溺耦而耕孔子过之使子路问津焉长沮曰夫执舆者为谁曰为孔丘曰是鲁孔丘欤曰然曰是知津矣桀溺曰子为谁曰为仲由曰是鲁孔丘之徒欤曰然曰滔滔者天下皆是也而谁以易之且而与其从辟人之士也岂若从辟世之士哉耰而不辍子路行以告孔子怃然曰鸟兽不可与同羣吾非斯人之徒与而谁与天下有道丘不与易也他日子路遇荷蓧丈人曰子见夫子乎丈人曰四体不勤五谷不分孰为夫子止子路宿杀鸡为黍而食之见其二子焉明日子路以告孔子孔子曰隐者也使子路反见之至则行矣子路曰不仕无义长幼之节不可废也君臣之义如之何其废之欲絜其身而乱大伦君子之仕也行其义也道之不行已知之矣孔子反于蔡三嵗吴伐陈楚昭王救陈师于城父闻孔子在陈蔡之间使人聘孔子孔子将往从之陈蔡大夫谋曰孔子贤者所讥刺皆中诸侯之病今者乆留陈蔡之间诸大夫所行非仲尼意若用于楚则陈蔡用事大夫危矣于是相与发徒役围孔子于野不得行絶粮从者病莫能兴孔子讲诵歌不衰子路愠见曰君子亦有穷与孔子曰君子固穷小人穷斯滥矣孔子知弟子有愠心乃召子路而问曰诗云匪兕匪虎率彼旷野吾道非耶吾何为于此子路曰意者吾未仁耶人之不我信也意者吾未知耶人之不我行也孔子曰由有是乎使仁者而必信安有伯夷叔齐使知者而必行安有王子比干子路出子贡入见孔子曰诗云匪兕匪虎率彼旷野吾道非耶吾何为于此子贡曰夫子之道至大也故天下莫能容夫子夫子盍少贬焉孔子曰赐良农能稼而不能为穑良工能巧而不能为顺君子能修其道纲而纪之统而理之而不能为容今尔不修尔道而求为容而志不逺矣子贡出顔回入见孔子曰诗云匪兕匪虎率彼旷野吾道非耶吾何为于此顔回曰夫子之道至大故天下莫能容虽然夫子推而行不容何病不容然后见君子夫道之不修是吾丑也道既已大修而不用是有国者之丑也不容何病不容然后见君子孔子欣然而笑曰有是哉顔氏之子使尔多财吾为尔宰于是使子贡见楚昭王昭王以师迎孔子然后得免昭王将以书社地七百里封孔子楚令尹子西曰王之使诸侯有如子贡者乎曰无有王之辅相有如顔回者乎曰无有王之将帅有如子路者乎曰无有王之官尹有如宰予者乎曰无有且楚之祖封于周号为子男五十里今孔丘述三五之法眀周召之业王若用之则楚安得世世堂堂方数千里乎文王在丰武王在镐百里之君卒王天下今孔丘得据土壤贤弟子为佐非楚之福也昭王乃止其秋楚昭王卒于城父楚狂接舆歌而过孔子曰凤兮鳯兮何德之衰往者不可谏来者犹可追已而已而今之从政者殆而孔子下欲与之言趋而辟之不得与之言于是孔子自楚反乎卫是嵗孔子年六十三而鲁哀公六年也卫灵公死而世子蒯聩入于戚蒯聩之子出公辄立父子争国孔子既至而弟子疑所予冉有子贡以伯夷叔齐之事质之然后知孔子之不予辄也子路问孔子治衞所先孔子答之以正名而子路不逹【前此三年季康子嗣立而召冉有矣后此五年冉有为鲁帅师败齐师于清今冉有在卫岂自鲁来见孔子欤哀公七年子贡在鲁为季氏说吴太宰嚭岂今嵗自卫反鲁欤子路与冉有同为季氏家臣既而仕卫孔氏以死岂与孔子皆归于鲁复自鲁仕卫欤传记脱畧无所考证矣】孔子既歴聘诸国其君无足与成事者将归老于鲁弟子冉有子贡方为鲁臣故孔子磐桓于卫者累歳鲁哀公十一年冉有帅师败齐师于清季康子嘉欲召孔子问冉有曰孔子何如人哉对曰用之有名播之百姓质之鬼神而无憾然求之不以道虽累千社夫子不利也康子曰我欲召之可乎对曰无以小人固之则可矣卫大夫孔圉将攻太叔疾访于孔子孔子辞之退而命驾曰鸟则择木木岂能择鸟哉圉遽谢焉将止鲁人以币召孔子乃归季氏欲以田赋使冉有访诸孔子孔子曰丘不识也冉有曰子为国老待子而行若之何子之不言也孔子不对而私于冉有曰君子之行也度于礼施取其厚事举其中敛从其薄如是则丘亦足矣若不度于礼而贪冒无厌虽以田赋将又不足且季孙若欲行而法则周公之典在若欲茍而行又何访焉弗聼十二年昭夫人孟子卒孔子吊适季氏季氏不絻放绖而拜十四年齐田恒弑其君孔子斋三日而请伐齐哀公曰鲁为齐弱乆矣子之伐之将如之何对曰田恒弑其君民之不子者半以鲁之众加齐之半可克也公曰告夫三子之三子告不可孔子退而告人曰以吾从大夫之后不敢不告也哀公问何为则民服孔子对曰举直错诸枉则民服举枉错诸直则民不服季康子问使民敬忠以劝对曰临之以庄则敬孝慈则忠举善而教不能则劝康子问政对曰政者正也子帅以正孰敢不正康子患盗对曰茍子之不欲虽赏之不窃又问如杀无道以就有道何如对曰子为政焉用杀子欲善而民善矣君子之徳风小人之德草草上之风必偃吴之伐越也堕会稽得骨节专车吴子使聘鲁且问之孔子曰无以吾命也賔既将命发币于大夫及孔子孔子爵之既彻爼而燕客执骨而问曰骨何者为大孔子曰丘闻之昔禹致羣神于会稽之山防风氏后至禹杀而戮之其骨专车此为大矣客曰谁为神孔子曰山川之神足以纪纲天下其守为神社禝为公侯皆属于王者客曰防风何守孔子曰汪防氏之君守封禺之山为漆姓在虞夏商为汪防氏于周为长狄今谓之大人客曰人长防何孔子曰僬侥氏三尺短之至也长者不过十之数之极也【吴伐越堕会稽前此十一年然其通鲁则五六年耳史记载此事在定公之世则为失之矣】孔子之归鲁非求仕也以为父母之邦葢将老焉而鲁之君臣亦莫能用自周室微而礼乐诗书缺孔子忧后世之无述也于是叙书上纪唐虞下至秦穆为百篇删诗上采契稷中述商周之盛至幽厉之缺为三百五篇皆歌之以求合韶武雅颂之音故曰吾自卫反鲁然后乐正雅颂各得其所至于礼乐之说遭秦焚书之变世不复见孔子曰夏礼吾能言之不足徴也殷礼吾能言之宋不足徴也文献不足故也足则吾能徴之矣孔子观三代所损益曰后虽百世可知也周监乎二代郁郁乎文哉吾从周与鲁太师论乐曰乐其可知也始作翕如也纵之纯如也皦如也绎如也以成至其详不可得而闻矣葢晚而学易读之韦编三絶为之彖象文言系辞以发其秘复因鲁史记作春秋取东周之后战国之前当鲁十二公以为前此者周之典刑行于诸侯无所事春秋后此者礼法大壊中夏防于夷狄虽有春秋无所复施哀公十四年春西狩获麟鲁人以为不祥孔子伤之故春秋终焉其实田恒三晋自是起也孔子之于当世其志见于春秋故曰后世知我者以春秋罪我者以春秋弟子受业髙弟七十七人其下者三千其于六艺不尽通也获麟之三年哀公十六年孔子年七十有三蚤作曵杖而歌于门曰泰山其頽乎梁木其壊乎哲人其萎乎子贡闻之曰泰山其頽则吾将安仰梁木其壊哲人其萎则吾将安放夫子殆将病也趋而入孔子曰夏后氏殡于东阶之上则犹在阼也殷人殡于两楹之间则賔主夹之也周人殡于西阶之上则犹賔之也丘殷人也予梦坐奠于两楹之间夫眀王不兴天下其孰能宗予予殆将死也寝疾七日而没实四月己丑哀公诔之弟子葬之鲁城北泗上皆心丧三年丧毕乃去独子贡筑室于墓复三年而去弟子及鲁人从而居者百余室命曰孔里世世相传春秋奉祠不絶虽帝王亦以弟子礼事之孔子少好学而无常师尝从老聃问礼后与弟子言礼犹以聃之言为断郯子朝于鲁道黄帝以来名官孔子从而问焉叹曰吾闻天子失官学在四夷犹信尝学鼓琴于师襄十日不进师防曰可以益矣曰丘习其曲矣未得其数也有间曰己习其数可以益矣曰丘未得其志也有间曰己习其志可以益矣曰丘未得其为人也有间曰有所穆然深思有所怡然髙望而逺志焉曰丘得其为人矣黯然而黒颀然而长眼如望羊如王四国非文王其孰能为此也师防辟席再拜曰师葢云文王操也故世之知之者曰大哉孔子博学而无所成名而孔子亦自谓少贱故多能鄙事然非其所以为孔子也所以为孔子者人不尽知而孔子葢略言焉曰我非多学而志之者予一以贯之又曰吾十有五而志于学三十而立四十而不惑五十而知天命六十而耳顺七十而从心所欲不逾矩谓伯夷叔齐不降其志不辱其身谓栁下恵少连降志而辱身矣言中伦行中虑其斯而已矣谓虞仲夷逸隠居放言身中清废中权我则异于是无可无不可至语其极也曰予欲无言天何言哉四时行焉百物生焉然天下莫之知则叹曰凤鸟不至河不出图吾已矣夫至其甚也则欲居九夷乘桴以浮于海以示中国莫与立者而非其诚言也孔子生鲤伯鱼年五十先孔子死伯鱼生伋子思年六十二作中庸子思生白子上年四十七子上生求子家年四十五子家生箕子京年四十六子京生穿子髙年五十一子髙生子慎年五十七尝为魏相子慎生鲋年五十七为陈王渉博士死于陈鲋弟子襄年五十七为汉恵帝博士迁为长沙守长九尺六寸子襄生忠年五十七忠生武武生延年及安国安国为汉武帝博士至临淮守蚤卒安国生卬卬生驩
　　蘓子曰孔子一用于鲁有成功矣而鲁定公季桓子皆庸人一为女乐所误视弃孔子如脱弊屣孔子去鲁而防诸侯有意于择君矣乎当是时诸侯无可言者卫灵公虽无道而善用人仲叔圉治賔客祝鮀治宗庙王孙贾治军旅以无失其国孔子疑可辅焉是以去鲁三年而往反于卫者四及知其不用然后适陈适蔡皆再孔子之于陈蔡无取焉耳陈蔡近于楚而楚昭王叶公诸梁一时贤君臣也磐桓以竢焉前后六年见叶公不合卒见昭王将用之矣而子西间之昭王亦死知诸侯无复可与共事者然后浩然有归老之意然犹反于卫五年以湏鲁人之招也葢翔而后集故欤孔子于卫见南子于鲁欲从公山弗狃于晋欲从佛肹弟子或疑之而后世亦未免焉昔栁下恵妪不逮门之女鲁人不以为滛鲁有男子与妇人皆独居妇人有急将从之拒而弗纳妇人曰子何不为栁下恵男子曰栁下恵则可吾则不可孔子闻之曰学栁下恵者未有若此人者也然则此亦孔子之所独欤













　　古史卷三十一
　　钦定四库全书
　　古史卷三十二　　　　　　宋　苏辙　撰孔子弟子列传第九
　　孔子以布衣养士着籍三千人而高弟七十七人孔子曰德行顔渊闵子骞冉伯牛仲弓言语宰我子贡政事冉有季路文学子游子夏其贤者凡十人而已
　　顔回字子渊鲁人也父曰顔路少孔子三十嵗【王肃曰据此则顔回死时孔子年五十九嵗然伯鱼五十先孔子卒卒时孔子且七十矣此谓顔回先伯鱼死而论语云顔回死顔路请子之车以为之椁子曰鲤也死有棺而无椁吾不徒行以为之椁故或以此为误】孔子曰贤哉回也一箪食一瓢饮在陋巷人不堪其忧回也不改其乐与之言终日不违如愚退而省其私亦足以发回也不愚故曰回也非助我者也于吾言无所不悦盖孔子尝察之矣其心三月不违仁其余则日月至焉而已矣故告之曰用之则行舍之则藏惟我与尔有是夫孔子之称回常以为不可得而回之叹夫子亦以为不可及也故曰仰之弥高鑚之弥坚瞻之在前忽然在后夫子循循然善诱人博我以文约我以礼欲罢不能既竭吾才如有所立卓尔虽欲从之末由也已故孔子曰语之而不惰者其回也欤又曰惜乎吾见其进也未见其止也顔渊问仁孔子曰克己复礼为仁一日克己复礼天下归仁焉为仁由已而由人乎哉顔渊问为邦子曰行夏之时乘殷之辂服周之冕乐则韶舞放郑声远佞人尝使言志回曰愿无伐善无施劳孔子称之曰自吾有回门人益亲顔子年二十九而髪白蚤死孔子哭之曰天丧予从者曰子恸矣子曰有恸乎非夫人之为恸而谁为门人欲厚葬顔子孔子曰回也视予犹父也予不得视犹子也非我也夫二三子也其后季康子问弟子孰为好学孔子对曰有顔回者好学不迁怒不贰过不幸短命死矣今也则亡未闻好学者也孔子賛易至豫六二介于石不终日贞吉曰君子见几而作不竢终日顔氏之子其殆庶几乎有不善未尝不知知之未尝复行此所谓不贰过也
　　苏子曰孔子于诸弟子独称顔子之好学弟子之贤者众矣而孔子不以好学许之岂妄言哉吾尝论之弟子之知孔子者独顔子耳孔子之道如天然在人贤者识其大者不贤者识其小者顔子识其大者也故仰之而知其有高者存焉鑚之而知其有坚者存焉故曰语之而不惰者其回也欤此孔子所以独称其好学也人诚有见于此譬如为山虽覆一篑未有能止之者也茍诚无见矣虽既九仞不复能进也此顔子与众弟子之辨也
　　闵损字子骞鲁人也少孔子十五嵗孔子曰孝哉闵子骞人不间于其父母昆弟之言鲁人为长府闵子曰仍旧贯如之何何必改作子曰夫人不言言必有中季氏欲使为费宰闵子曰善为我辞焉如有复我者则吾必在汶上矣
　　冉耕字伯牛鲁人也有恶疾孔子往问之自牖执其手曰亡之命矣夫斯人也而有斯疾也
　　冉雍字仲弓伯牛之族也孔子曰雍也可使南面仲弓问子桑伯子子曰可也简仲弓曰居敬而行简以临其民不亦可乎居简而行简无乃太简乎子曰雍之言然或曰雍也仁而不佞子曰焉用佞御人以口给屡憎于人不知其仁焉用佞仲弓问仁子曰出门如见大賔使民如承大祭己所不欲勿施于人在邦无怨在家无怨曰雍虽不敏请事斯语矣仲弓为季氏宰问政子曰先有司赦小过举贤才曰焉知贤才而举之曰举尔所知尔所不知人其舍诸仲弓父不贤人或疑之子曰犂牛之子觪且角虽欲勿用山川其舍诸
</div>
    <div class="pagination">
<a href="古史_page4.html">上一页</a><a href="古史.html">1</a><a href="古史_page2.html">2</a><a href="古史_page3.html">3</a><a href="古史_page4.html">4</a><span class="current-page">5</span><a href="古史_page6.html">6</a><a href="古史_page7.html">7</a><a href="古史_page8.html">8</a><a href="古史_page9.html">9</a><a href="古史_page10.html">10</a><span>...</span><a href="古史_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
