<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 408 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 408 页/共 1316 页</h1>
    <div class="content">
○湖南巡抚卞宝第奏。病难速痊恳请开缺。得旨。著再偿假一月。毋庸开缺摺包　　

○广东巡抚倪文蔚奏。病难速痊恳请开缺。得旨。著赏假一月。毋庸开缺。摺包　　

○甲寅。谕内阁。荣颐等奏。请饬拨款项一摺。据称现在恭办要差。永济库无款可筹。请由直隶藩库拨银一万两于二月初十日以前委解等语。本年三月祗谒东陵。应办各差。需款孔亟。著直隶总督饬司照案拨给。以应要需。现月　　

○又谕。英廉奏。循案请拨款项一摺。据称现在恭备要差。永济筹备两库。款项拮据。请由直隶藩库。不拘何款。拨银一万二千两。迅即委解等语。本年三月祗谒东陵。应办各差。需款孔亟。著直隶总督饬司照案拨给。以应要需。现月　　

○乙卯。孝穆成皇后忌辰。遣官祭慕陵。　　

○湖南巡抚卞宝第奏。拏获放飘会匪刘凤阁等就地正法。得旨。仍著饬属严拏逸犯童荣礼等。务获惩办。并饬各营稽查匪类。加意防范。毋任夥犯游勇。句结煽诱。以期弭患无形是为至要。摺包　　

○又奏。拏获会匪毛世发等正法。得旨。著将已获各犯。严讯究办赶缉逸犯务获。毋任漏网。摺包　　

○拏获谋逆匪首出力。赏五品军功崔鹏举四品顶戴。摺包以驱逐金匪出力。开复黑龙江副都统成庆降级留任处分摺包予奉差溺毙。湖南直隶州知州查炳恩。典史徐心明恤典。摺包　　

○以捐田赡族予湖南副将曹广泽建坊。摺包丙辰。谕军机大臣等曾纪泽奏。琼州情形。较台湾尤为吃重。并请将生番黎人。设法化导等语。广东琼州防务。前经该省督抚调兵扼扎惟系暂时设防。未及经久之计。该处孤悬海外。逼近越界应如何未雨绸缪。扼要布置著张之洞。倪文蔚。酌度情形。会商妥筹。奏明请旨办理。至琼州黎人。叠次滋事重烦兵力。果能设法化导。变狉榛为驯扰。实为当务之急本日据张之洞奏。檄委张得禄署理琼州镇总兵。即著督饬该总兵。会同雷琼道妥为开导。宣谕朝廷德意。务使逐渐归化。著有成效。仍将议办情形。随时具奏。曾纪泽原片。均著钞给阅看。将此由四百里各谕令知之。洋务　　

○两广总督张之洞奏。粤省各属。著名匪乡。拟请分任文武大员查办。从之。摺包　　

○又奏。分派员弁。剿捕廉琼港澳海面洋匪。得旨。即著督饬派出员弁。实力剿捕。以靖洋面。仍由该督等随时妥办。约束水陆弁勇毋任别滋事端。摺包　　

○会办东三省练兵事宜福州将军穆图善奏。覆陈东三省练兵。应行举办事宜。请派员总统练兵。得旨。著派特尔庆阿。丰升阿。倭恒额。钮楞额。富林布。前往东三省。随同穆图善办理练兵事宜。摺包又奏。练兵需员。请调副都统溥偀等随营差遣。得旨。所请随营人员。未免过多。著于奏调咨调各员内。共拣选三十员。另行具奏。摺包　　

○又奏。请调副都统博栋阿。襄办营务道员陈宝善。总理支应局务。知府李宗宾。办理营务文案。允之。摺包　　

○赏宗佑。德寿。承荫良沐。委散秩大臣。明发　　

○以贪鄙荒谬。革新疆候补知县符顺玠职摺包以承审重案。玩延拖累。革广东候补知府金桂馨职。摺包　　

○丁巳。孝圣宪皇后忌辰。遣官祭泰东陵。　　

○戊午。谕军机大臣等。有人奏。署滦州知州郭奇中。徵粮折价不实。并藉差浮收车价。缘案勒罚银两。且于抢劫重犯。并不认真缉捕。任听门丁书役等。朋谋舞弊。请饬查办等语。州县为亲民之官。宜如何洁己奉公。若如所奏各节。扰害闾阎。亟应严行惩办。著李鸿章确切查明据实具奏。毋稍徇隐。原片著钞给阅看。将此谕令知之。寻李鸿章覆奏。查明滦州知州郭奇中并无徵银折价不实。藉差浮收车价缘案勒罚银两。听任丁役朋谋舞弊等事报闻。现月　　

○礼部奏。朝鲜恭进谢恩贡物。应否留抵正贡得旨除例贡准予赏收外。其余贡物。著留抵下次正贡。现月　　

○直隶总督李鸿章奏。查明直隶隆平等县衙署被劫。分别参办。得旨。沈秉钧。陈乃玑。均著交部议处。仍先行摘去顶戴。勒限缉拏赃贼。务获惩办。以靖地方。摺包　　

○派工部左侍郎乌拉布。兵部右侍郎廖寿恒。为会试知贡举。　　

○成都将军岐元丁忧。以成都副都统托克湍暂护将军　　

○己未。谕军机大臣等有人奏。札萨克喇嘛阿旺尼玛。揽权纳贿各节请饬查办等语。著理藩院堂官将所参各情。确切查明具奏。现月　　

○庚申。谕军机大臣等。电寄邓承修等。漾电均悉前电谕先勘原界。再商改正原因北圻未靖。春深瘴起。彼必自退然后以秋末续议为结束。彼自无从藉口。乃该大臣等。不能体会此意。空言争执。迄无成说。至此次仍有我之改正。必以淇汛艽崶牧马先安为断等语。若果从此罢议。彼必以违约为口实。豫留后日争端。办法殊属非是。著邓承修等即行知照浦使。狄所允商。伊既翻悔不认。则遵旨先勘原界之议。更不可缓即约彼迅速会同履勘。所争新界。暂置不论。如彼因瘴生求去。则我仍是照约结束。彼更何词可藉。该大臣等办理此事。务存远大之识。切勿见小拘执。致误大局慎之。电寄　　

○科布多参赞大臣沙克都林札布等。奏请将科城三衙门续设各缺酌留帮办章京二缺。裁减笔帖式三缺。又奏。裁减科城额设满营换防官兵。以符旧制均下部知之摺包　　

○两广总督张之洞。因病恳请开缺调理。得旨著赏假一月。毋庸开缺。摺包辛酉。以神灵显应。颁直隶承德府郡街城隍庙扁额曰檀城保障。龙王庙扁额。曰泽敷饶乐现月　　

○山东巡抚陈士杰奏。衍圣公住宅不戒于火。延烧楼房情形。报闻摺包　　

○以太常寺卿胡瑞澜为大理寺卿。朱签以捕务废弛。降署山东海丰县知县徐玉山为教职革把总孙毓和职。摺包　　

○予故镶红旗满洲都统富勒浑泰恤典如例。现月　　

○缓徵江西南昌新建进贤清江。新淦新喻峡江庐陵永新。万安安福鄱阳余干。万年。星子都昌。建昌安义。德化。德安瑞昌。湖口彭泽吉水。永丰泰和。东乡。乐平。浮梁德兴。兴国。三十一州县。并莲花厅南九二卫被水被旱各图甲屯庄新旧钱粮漕米地租杂课有差。现月　　

○壬戌。谕军机大臣等有人奏。江苏地方。裁勇散而为盗。苏常各属。抢案叠出。并有伤人放火之事。省城外万年桥钱铺被劫一案。即系抚标之兵。句结私枭游勇所致等语。匪徒句结官兵。肆行抢掠。殊属目无法纪。亟应严拏重惩。即著曾国荃。卫荣光。查照所奏。饬属迅将各案。讯明惩办。并随时缉捕盗匪。毋任养痈贻患。以靖闾阎。原片著钞给阅看。将此各谕令知之。寻曾国荃等奏。查明吴县万年桥钱店被劫。系游勇盐枭所为。并无抚标官兵句结情事。苏常各属。游勇枭匪肆扰。破获者居多。惟常熟县北高泾地方王国琨被劫一案。迄未弋获。请将常熟县知县钱保衡。先行交部议处。勒限严缉。得旨。即著督饬各该地方文武员弁。整顿缉捕。以靖闾阎。钱保衡著先行交部议处。仍勒限严缉赃盗。务获惩办。摺包　　

○又谕。有人奏。江苏候补道李庆云。夤缘差使。贪鄙性成请饬查办等语。著曾国荃卫荣光按照所参各节。确切查明。据实具奏毋稍徇隐原片均著钞给阅看。将此各谕令知之寻奏。查明候补道李庆云被参各节。均无其事报闻现月　　

○又谕。电寄邓承修等。二十六日已电谕邓承修等。仍约会法使履勘原界。所争新界。暂置不论。谅可奉到。法人于此事。极愿速了。机不可失。著邓承修等。迅遵前旨。催其会勘。不准稍涉延宕。傥彼因瘴求去。议立草约。必须声明两国。因春深瘴起。商允秋后再勘。以免别滋藉口。均勿固执己见。贻误大局自干重咎。并将商办情形。即日电闻电寄　　

○调正白旗汉军副都统巴克坦布为镶红旗满洲副都统。以工部右侍郎清安为正白旗汉军副都统。明发　　

○以剿办浙江台州匪徒出力。予浙江记名总兵张正标等升叙加衔有差。摺包　　

○予积劳病故浙江同知陈恩受等。及御贼被戕。浙江文生徐起熊议恤如例。摺包　　

○旌表节烈妇女湖南刘李氏等十口摺包　　

○旌表贞烈妇女江苏王陈氏。李储氏吕费氏刘魏氏。及节妇马赵氏摺包　　

○蠲缓浙江海沙杜渎钱清西兴。芦沥长亭。横浦浦东八场。被灾歉收灶荡新旧灶课有差。现月　　

○癸亥。孝仪纯皇后忌辰。遣官祭裕陵。　　

○甲子。世祖章皇帝诞辰。遣官祭奉先殿。　　

○谕内阁。朕恭奉慈禧端佑康颐昭豫庄诚皇太后祗谒东陵。业经降旨。于三月初七日还宫。所有本年会试。应行听宣之考官等。著改于三月初八日听宣入闱。应试士子。著于初十日点名入场。其余一切事宜。仍著该部查照定例办理。现月　　

○山西巡抚刚毅奏河东三省鹾务。引滞商疲请将壬午纲未销积引。援案分年带徵。以纾商困。如所请行。摺包　　

○协修官舒伟俊恭纂　　

帮总纂官王荣商恭辑监修总裁世恭阅五月十一日正总裁那月日专司藳本陆恭覆阅癸丑四月初二日　　

徐月日　　

荣月日副总裁唐月日　　

宗室宝恭阅一签九月初五日

　　

陈恭阅一签三月初五日　　

熙月日　　
</div>
    <div class="pagination">
<a href="清实录光绪朝实录_page407.html">上一页</a><span>...</span><a href="清实录光绪朝实录_page403.html">403</a><a href="清实录光绪朝实录_page404.html">404</a><a href="清实录光绪朝实录_page405.html">405</a><a href="清实录光绪朝实录_page406.html">406</a><a href="清实录光绪朝实录_page407.html">407</a><span class="current-page">408</span><a href="清实录光绪朝实录_page409.html">409</a><a href="清实录光绪朝实录_page410.html">410</a><a href="清实录光绪朝实录_page411.html">411</a><a href="清实录光绪朝实录_page412.html">412</a><a href="清实录光绪朝实录_page413.html">413</a><span>...</span><a href="清实录光绪朝实录_page409.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
