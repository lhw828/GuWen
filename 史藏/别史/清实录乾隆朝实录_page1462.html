<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1462 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1462 页/共 1860 页</h1>
    <div class="content">
○辛未。以岁暮祫祭。遣官祭太庙中殿、后殿　　

○谕曰、英廉、和珅奏、正阳门新建箭楼。改用砖石发券。因觔两沉重。致有闪裂。各请赔项。重修等语。箭楼改用石工。本系朕意。但仍用原旧基址。并未新筑。以致石觔较重。有闪裂之处。英廉及监督等、自不能辞其责。所有此次重修之项。准其开销一半。其余一半著英廉赔十分之七。监督等赔十分之三。至和珅彼时随从热河。并未在工督办。且此事乃自和珅奏出者。所请议处之处。俱著加恩宽免　　

○谕军机大臣等、据富勒浑等奏、范家埠对面。水底阴沙渐阔。大溜日逐移西。由天字号以上数十丈。刷成兜湾。逼塘而下。所有添筑柴塘。业已数十丈。临水沿塘。溜势俱属湍激。现将柴塘加意保护。其赶筑之抢险石塘。于拟筑三百丈外。东西各添筑一百丈。方与塘外水势情形。足备捍御等语。该处既成兜湾形势。大溜湍激西趋。所有抢险石工。自应酌量添筑。富勒浑务须督率在工各员。上紧赶办。毋稍弛懈草率。至目下刷溜光景。颇为险要。何不以此实在情形。绘图贴说呈览。著传谕富勒浑、即行详悉绘图贴说具奏。至所称石塘。必须豫留坦水地步。庶缓急有备。现筑石工塘脚。离柴塘土戗二三丈不等。该处即偶有民居。不过板屋土房。亦可给费迁移。其纳粮民地。俟工竣照例分别办理等语。朕思现在柴塘比坦水更为得力。何必又多留地步。转将柴塘置之无用。况该处民居。虽称仅系板屋土房。但小民安土重迁。即量给移费。亦未必尽皆乐从。此事尚非刻不可缓。俟阿桂等到彼后。与富勒浑详悉覆勘。公同酌议。再行办理。将此由六百里传谕知之。并令将现在情形。绘图贴说。迅速由驿覆奏　　

○又谕、据李奉翰、德尔炳阿奏、挑浚运河摺内。称德尔炳阿、自济宁南至台庄一路。运河道沈启震、自济宁北至临清一路。将淤浅应挑之处。赶紧兴挑等语。李奉翰现在河南。所有东省运河挑挖工程。自系德尔炳阿、与李奉翰札商办理。或系德尔炳阿、与沈启震商定后。知会李奉翰、会衔具奏。即应于摺内声叙。何以李奉翰首列衔名。而于如何商办之处。竟未叙及。殊不明晰。再豫省新工善后事宜。现在如何办理。李奉翰既具摺入奏。亦应将该处情形。随摺附陈。以慰悬注。何亦并未提及。著将此传谕知之。并令将现在豫工善后情形。迅速具奏　　

○以散秩大臣公庆麟、为京口副都统　　

○壬申。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵。端慧皇太子园寝　　

○遣官祭太岁之神　　

○谕、前以王亶望留办浙江海塘工程。不令家眷回籍守制。而籍隶浙省之科道。并无一人入告。因传旨令其明白回奏。今据该科道等奏称、王亶望于制中眷属聚处一事。实无所闻。殊属巧辩。巡抚家属。留住省城。本属人所共知。本省科道。何至毫无闻见。昨以三宝、李质頴、知有此事。经朕面询。即据实具奏。但其不知大义。视为故常。不以为怪。已非情理。若似该科道等、于传旨询问时。犹复托词巧辩。并不各自引咎。其不是更大。该科道等、俱著交部严加议处　　

○又谕、据玛兴阿等奏、英吉沙尔之游击朱越、賖取商民戴金典绸缎等物。并未偿价。被告一案。经苏凌阿讯明呈报、请将朱越革退游击。发往乌噜木齐、充当苦差。效力赎罪。所欠银两。追出交还。其并不知情之千总马应隆等、毋庸置议等语。朱越身系游击。任意賖取民人货物。并未偿价。甚属不堪。似此溺职之员。若不重加惩戒。日久难免索取回子之物。著将轻议之玛兴阿等、严行申饬。朱越、即著在英吉沙尔本城、枷号三个月。并在喀什噶尔、叶尔羌、和阗、乌什、阿克苏、库车、哈喇沙尔等城、各枷号三个月。以示众戒。俟由各城枷号满月。再行请旨　　

○谕军机大臣等、前令各直省。将僧道中、有头陀行脚游方等类、蓄发披垂者。留心查办饬禁。本日据国泰奏、泰安县知县黄钤、并不查办。齐河县知县许保瑔、面询时亦茫无以对。请旨革职。并请将该管知府交部议处等语。所办殊属过当。此事本系寄信谕旨。令该督抚等、不动声色。留心查办。今国泰即以此事见之章奏。实属误会朕意。即该员等、果应参处。亦当另为查办。不必明指此事。且该管知府、更不应一体附参。国泰何张皇若此。至齐河县知县许保瑔、迎接该抚往返八百余里。此则有乖功令。著传谕国泰、另行具摺参奏。将此谕令知之　　

○癸酉。上御保和殿、筵宴朝正外藩。左翼科尔沁和硕亲王恭格喇布坦、旺扎勒多尔济、多罗郡王齐默特多尔济、鄂勒哲特穆尔额尔克巴拜、桑对扎布、喇什噶勒当、多罗贝勒三音察衮、固山贝子班珠尔、镇国公萨木丕勒扎木苏、辅国公色当噶玛勒、公品级一等台吉拉旺、一等台吉色楞丹巴、敏珠尔多尔济、四等台吉端多布、喀尔喀和硕亲王固伦额驸拉旺多尔济、喀喇沁多罗郡王喇特纳锡第、多罗贝勒扎拉丰阿和硕额驸纳木扎布、一等塔布囊丹巴多尔济、奈曼多罗郡王拉旺喇布坦、一等台吉素弥喇、翁牛特固山贝子图们巴颜、二等台吉三济扎布、巴颜巴图尔、哈斯巴图尔、巴林辅国公德勒克、多罗额驸丹津、一等台吉索特纳木多尔济、二等台吉索诺木、苏尼特辅国公罗布藏车凌、敖汉和硕额驸朋苏克喇锡、固山额驸巴颜巴图尔、克什克腾扎萨克一等台吉囊济特扎布、根敦达尔扎、扎噜特一等台吉朋苏克、右翼。乌珠穆沁和硕亲王玛哈索哈、敖汉多罗郡王齐默特噜瓦、固山贝子垂济扎勒、二等台吉色布腾多尔济、阿巴噶多罗郡王喇特纳什第、辅国公齐巴克扎布、喀尔喀多罗郡王车布登扎布、蕴端多尔济、齐旺多尔济、多罗贝勒拉旺多尔济、衮布多尔济、辅国公德勒克多尔济、车登扎布、达什朋楚克、拉沁苏咙、扎萨克一等台吉扎木巴勒多尔济、三丕勒多尔济、回部郡王品级贝勒霍集斯、补国公和什克、额色尹、土默特多罗贝勒索诺木巴勒珠尔、绰罗斯多罗贝勒富塔喜、固山贝子纳木扎勒、三等台吉三达克、四等台吉瑚勒哈齐、恳则、杜尔伯特固山贝子博第、辅国公扎纳巴克、鄂尔多斯固山贝子丹巴达尔济、喇什达尔济、青海固山贝子罗布藏色布腾、乌喇特镇国公济克默特多尔济、喀喇沁和硕额驸衮楚克扎木素、垂巴勒瓦尔、归化城土默特四等台吉巴勒、丹多尔济、及领侍卫内大臣等。召左翼科尔沁和硕亲王恭格喇布坦、旺扎勒多尔济、多罗郡王齐默特多尔济、桑对扎布、喇什噶勒当、固山贝子班珠尔、喀尔喀和硕亲王固伦额驸拉旺多尔济、喀喇沁多罗郡王喇特纳锡第、多罗贝勒扎拉丰阿、奈曼郡王拉旺喇布坦、巴林辅国公德勒克、右翼乌珠穆沁和硕亲王玛哈索哈、敖汉多罗郡王齐默特噜瓦、固山贝子垂济扎勒、阿巴噶多罗郡王喇特纳什第、喀尔喀多罗郡王车布登扎布、齐旺多尔济、多罗贝勒拉旺多尔济、回部郡王品级贝勒霍集斯、土默特多罗贝勒索诺木巴勒珠尔、青海固山贝子罗布藏色布腾、杜尔伯特辅国公扎纳巴克等。至御座前。赐酒成礼　　

○是月、河东河道总督李奉翰等奏、张家油房坝工堵合后。遵旨驻工。督率文武员弁。加意巡防保护。俟一切妥竣。再回济宁。查验运河挑工。至坝工动用物料夫土等项。逐一确核。前后共用银五十一万四百余两。照例销赔。另行具题。得旨、知道了　　

○是年。追予金川出师阵亡之云南昭通镇把总袁天麟一员。外委陈国枚一员。赠恤如例。入祀昭忠祠　　

○旌表孝子、浙江等省祁起元等三名。守节合例。八旗宗室广云妻萨克达氏等三口。觉罗同保妻宝氏等四口。满洲前锋乌尔喜素妻刘氏等一百一口。蒙古马甲三达色妻张氏等二十九口。汉军闲散吴进贤妻张氏等十六口。内务府包衣护军索柱妻耿氏等三口。奉天等省驻防领催姜谊妻马氏等一百二十二口。直隶等省民吴绍京妻张氏等三百二十二口。夫亡殉节、山西等省民张永春妻姜氏等十二口。未婚守志、江苏等省民张元璐聘妻冯氏等十一口。百岁寿民、妇、直隶等、省民谢卓琳等二十六名口。各给银建坊如例　　

○一产三男、直隶等省民梁功等六家　　

○会计天下民谷数。各省通共大小男妇、二万七千七百五十五万四千四百三十一名口。各省通共存仓米谷、三千七百七十二万五千五百六十九石七斗四合八勺。　　

大清高宗法天隆运至诚先觉体元立极敷文奋武孝慈神圣纯

皇帝实录卷之一千一百二十一




大清高宗法天隆运至诚先觉体元立极敷文奋武孝慈神圣纯皇帝实录卷之一千一百二十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。春。正月。甲戌朔。上诣奉先殿行礼。　　

○诣堂子行礼。　　

○御太和殿受朝作乐宣表如仪。　　

○诣大高殿。寿皇殿、行礼。　　

○遣官祭太庙后殿。　　

○御乾清宫。赐皇子、皇孙、亲王等宴。　　

○乙亥。谕、上年直隶地方。雨水稍多。低洼地亩。田禾被淹。业经降旨截漕三十万石。并拨通仓米三十万石。部库银三十万两以备赈济之用。兹当东作方兴。例赈将毕青黄不接之时小民糊口维艰殊堪轸念。著加恩将霸州、保定、文安、大城固安、永清、东安、宛平、良乡、涿州武清、宝坻、宁河、天津、静海、新城、雄县、清苑、安州、新安等、二十州县。于今春正赈后。再加赈一个月。以资接济其无庸加赈各厅州县。亦著该督察看情形酌量借粜。俾民气益纾。该督其董率属员妥协办理。以副朕轸恤穷黎至意。该部即遵谕行、　　

○又谕上年豫省考城商邱等处因芝麻庄张家油房漫口黄水漫注秋禾被淹节经降旨令该抚加意抚绥实力赈恤苐念今春正赈已毕连年被水之区民食不无拮据著再加恩将考城商邱、宁陵、永城、仪封等县十分灾之极次贫、与九分灾之极贫。于正赈外概行加赈两个月其九分灾之次贫、与八分灾之极贫概行加赈一个月余著察看情形酌量粜借以资接济该抚董率所属。实力妥办务使灾黎共庆安全。用敷春泽。该部遵谕速行。　　

○丙子。上诣雍和宫行礼。　　

○丁丑。谕、昨岁甘肃皋兰等一十八厅州县。因夏间雨泽愆期。以致田亩被旱成灾。业经降旨。令该督切实查勘。加意抚绥。俾无失所。苐念皋兰、河州、金县、会宁、安定、武威、平畨、泾州、肃州等九州县。夏禾被灾较重。开春正赈既毕。民食未免拮据。著加恩各展赈一个月。其余被灾较轻地方。如今春尚有缺乏耔种口粮之户。并著随时体察。酌量借给。以资接济。该督即董率各属。实心经理务使穷檐均沾渥泽。该部遵谕速行。　　

○又谕、上年江苏、淮安、徐州等处。因郭家渡黄水漫溢。且雨水稍多。下游处所田禾被淹。业经降旨。令该督抚等加意抚绥。照例给赈。以示优恤。苐念今春正赈已毕。正届青黄不接之时民食不无拮据。著再加恩将睢宁邳州、宿迁萧县、桃源清河六州县、及徐州、大河二卫九分十分灾之极次贫民。概行加赈一个月。以资接济。该督抚等董率各属。实力妥办务俾穷檐均沾实惠。该部即遵谕行。　　

○又谕、上年安徽亳州等处。因夏秋雨水稍多。兼之黄淮交涨。下游各州县。未免有被淹处所。节经降旨。令该抚加意抚绥。照例给赈以示体恤。苐念今春正赈将毕。青黄不接之时。民食不无拮据。著再加恩将灾重之泗州、宿州、灵璧、亳州、并泗州卫、成灾七八九分之极次贫军民。于正赈后。概行加赈一个月。成灾五分之各州县卫、及勘不成灾各地方。并著该抚察看情形。如有应需借给耔种口粮之处。即分别酌量办理。务使灾黎均沾渥泽。该部遵谕即行。　　

○又谕、据郝硕奏、江西省试用知县。现在未得缺者、仅止一员不敷差委。请拣发六员。以资委用等语。上年五月内。已降旨于本年会试榜后。挑选下第举人。目下相距不过两三月。若仍拣发。又不免有壅滞之虞。所有江西省请简知县员数。著交吏部存记于挑选举子分发时。酌量多拨数员。至此等分发举人。向例原按省分之大小。定人数之多寡但现在各省试用候缺人员恐亦多寡不齐若不查明数目。核实计算将来分发时又不能一律均匀。著该部速即行文直省督抚。查明现在各该省试用知县、未经题补者若干员于三月以前咨覆到部。该部于挑选举人分发省分时。将每省知县共若干缺。现在试用若干员。应行分发若干员。详悉酌核。奏明办理。将此谕令知之。　　

○戊寅上以祈谷于上帝斋戒三日。　　

○己卯享太庙。遣怡亲王永琅恭代行礼。　　

○遣官祭太岁之神。　　

○谕曰、蒙古中内扎萨克皆太祖太宗创业之初由原部落率所属之人。投诚而来。屡次随征出力是以表其功勋。分别封为王公扎萨克。皆予以世袭罔替字样。炳著于册封诰命喀尔喀、虽皆被准噶尔台吉噶勒。丹逐出之后。于康熙年间始行投诚然是时。已同封为王公扎萨克。迄今将有百年俱为我大清之旧属人矣。但彼原得诰册。予以世袭罔替字样者少袭爵时。该院必照例请裁。虽原立勋封皆朕所洞悉每次均予以原得爵品。但恐历年愈久不及详察其起初功绩。即照例减削。使不得世受国恩。实无以副朕抚育旧属之心。即使袭予原爵原品。亦终与内扎萨克有间。并无以昭国家一视同仁之意。著军机大臣会同理藩院将喀尔喀王公台吉中。其首先投诚锡封、及著有军功、或由原得爵品晋封、并嘉奖施恩而封者彻底清查。此内有应赏给世袭罔替之处。或缺出时有仍应照例请旨者。又内扎萨克喀尔喀中有遇事晋封者。若经裁削。其初封仍当准其世袭。均著分别妥议具奏。候朕亲定。至青海杜尔伯特土尔扈特和硕特回子王公扎萨克等虽属新投诚之人非喀尔喀等可比然朕既一体予封亦当一体办理。并著查明定议具奏。庶我大清亿万斯年。延赏伊等子孙。永受恩荣于无既也。寻奏、查蒙古喀尔喀、并青海杜尔伯特土尔扈特、和硕特回部王公扎萨克等现遵旨一体详核除业经因罪黜封者。毋庸另议外所有首先投诚著有军功及由原爵品、续著劳绩晋封者均请作为世袭罔替。其缘事降等、并现已照例降袭者。俱照现在爵秩。给与世袭罔替。至因事奋勉、或供备军需、得受封爵者俟缺出时。仍将降等承袭、及仍袭原爵之处。临期请旨其寻常嘉奖晋封、并奏请补授者。缺出时照例减袭至扎萨克台吉业经编列旗分职司一旗请毋论原封、军功恩赏奏放统系承袭已久。并未降等。均请作为世袭罔替。俟奉旨后。臣等仍将各部落王公扎萨克等封爵原委别缮呈。请旨添给册诰。再查蒙古汗等、向止给汗爵印信未经给予世袭罔替册诰。请将喀尔喀、杜尔伯特、土尔扈特、各汗俱交部颁给从之。　　

○谕军机大臣等、现在封印期内。事务尚少。著传谕于易简、即行起程来京陛见。　　

○庚辰。世祖章皇帝忌辰。遣官祭孝陵。　　

○上诣南郊斋宫斋宿。　　

○辛巳。祈谷于上帝。上亲诣行礼。　　

○壬午上御紫光阁。赐蒙古王贝勒台吉及回部郡王等宴　　

○湖广总督舒常湖北巡抚郑大进奏、荆关税务。向例由京特派专员管理。现遵旨议改。请即于荆宜施道、暨荆州府知府内遴派一员。如办理妥协一年满后仍奏请接管。倘经理未善。另行改委。监督关防。仍留交委员经管。再该道府、本有岁支廉俸。原设监督养廉应裁。其由京派出现任监督阿彰阿、应请彻回。即令荆宜施道陈初哲接管。下部知之。　　

○癸未。敕谕达赖喇嘛等曰。朕统御万方。抚临亿兆惟期寰宇众生。共享太平。宏敷教化。尔喇嘛仰体朕意。阐扬经典。深堪嘉尚。朕蒙上天庇佑。身体安和。尔讲肄精勤。体候想亦安善也班禅额尔德尼、前以庆祝七旬万寿。起程来京。节次遣散秩大臣、副都统等、携带御用朝珠鞍马等物。沿途宴劳。并命皇六子、同章嘉呼图克图等、迎往赏赉于七月二十一日。至热河朝见万寿节班禅额尔德尼、率领众呼图克图等、诵经祝厘于九月初二日来京。叠加赏赉。每遇朝见意甚欣悦。并无欲归之语。十月二十九日。闻其身体发热。即遣医诊视。知花痘见苗。朕复亲临看视。忽于十一月初二日圆寂虽本性如如。去来一致而笃诚远来。未能平安回藏。朕心实为悼惜。尚卓特巴忠克巴呼图克图系班禅额尔德尼之兄。而大绥绷、乃其高弟著加恩赏给忠克巴呼图克图额尔德木图诺们汗之号。赏给大绥绷扎萨克喇嘛职衔默尔根堪布之号。俟百日唪经事竣。于二月十三日。护送班禅额尔德尼灵榇起程。并遣理藩院尚书博清额乾清门侍卫伊噜勒图等、送至扎什伦布。扎什伦布所属人众。皆赖尔喇嘛照管。务须仰体朕怀。加意约束。善为教养此即为吉祥善事矣。　　

○谕军机大臣等、据富纲奏、拏获从奉罗祖邪教之沈本源等。并搜出悖逆经卷。据供此书得自江西宁都州人詹明空。并供廖慧恩即廖廷瞻曾经见过现在江西抚臣严密搜查有无别项不法字迹。一面查拏解闽质审等语。沈本源所藏钞本语甚狂悖自应严切究讯。其所供詹明空、廖慧恩等均籍隶江西。著传谕郝硕、即行迅速查拏将所获人犯。遴委妥员解往闽省归案审办并饬押解之员。沿途小心防范。毋得稍有疎虞。以致兔脱漏网。至江西省现在亦必有流传钞本。并著实力搜查。解京销毁。其富纲原摺、并钞寄阅看。将此由五百里传谕郝硕并富纲知之　　

○召大学士及内廷翰林等茶宴以快雪堂帖联句。　　

</div>
    <div class="pagination">
<a href="清实录乾隆朝实录_page1461.html">上一页</a><span>...</span><a href="清实录乾隆朝实录_page1457.html">1457</a><a href="清实录乾隆朝实录_page1458.html">1458</a><a href="清实录乾隆朝实录_page1459.html">1459</a><a href="清实录乾隆朝实录_page1460.html">1460</a><a href="清实录乾隆朝实录_page1461.html">1461</a><span class="current-page">1462</span><a href="清实录乾隆朝实录_page1463.html">1463</a><a href="清实录乾隆朝实录_page1464.html">1464</a><a href="清实录乾隆朝实录_page1465.html">1465</a><a href="清实录乾隆朝实录_page1466.html">1466</a><a href="清实录乾隆朝实录_page1467.html">1467</a><span>...</span><a href="清实录乾隆朝实录_page1463.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
