<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 304 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 304 页/共 1860 页
  </h1>
  <div class="content">
   ○以正白旗汉军都统德敏、署荆州将军。户部左侍郎李元亮、署正白旗汉军都统。　　

○引见京察一等刑部郎中胡宝琳等、四十员。得旨。胡宝琳、李钟份、唐绍祖、曹瑜、蒋洲、沈永肩、吴绍诗、黄永年、富郎阿、常泰、海敏、永常、英泰、拔格、佟海、张万国、常额、四达、王炳、李天玺、武陵保、广爱、傅尔臣、富德、觉罗威和图、善著、永安、伊靖阿、王宗灿、清馥、西绅、书成、石礼嘉、薛成、瑭珠、觉罗西安、僧保、玉神保、俱准其一等。西敏、成德、著改为二等。　　

○甲辰。谕军机大臣等、直隶二麦被旱歉收之地方。例应具本题报。虽高斌已经陆续具摺奏闻。朕已降旨料理赈恤。然该督仍应照例题报为是。可即传谕知之。　　

○又谕、据山西学政苏霖渤奏称、籍隶滇南。亲母居住本籍。因路远不能迎养。今母年已七十有九。现今患病。恳恩俯准给假。俾由晋省遄归省视。所有录送遗才等事。俟接任学臣办理等语。苏霖渤准给假回籍省亲。其山西学政员缺。吏部即行开列请旨。　　

○兵部议准、升任湖广总督阿尔赛疏称、汉阳营沙战船四只。巡船四只。荆州城守营巡船三只。宜昌镇沙襄战船三十只。岳州、常德、二水师营沙船二十只。常德水师营八桨船十二只。俱请裁。至洞庭协战船五十只内。已议裁之二十只内。仍留十二只。以四只补塘汛。四只给外委。四只为存城兵丁操演。所有议裁各船。确估变价报部。从之。　　

○直隶总督高斌参奏、滦州知州李钟俾、不能体察民情。及时出借口粮。遽赴延庆州交盘。致有刁民罗天才等。乘机纠众。抢割麦田。强借粮食等事。臣现飞饬严拏首犯。按法重究。余犯量加惩儆。李钟俾玩视民瘼。理应报参。得旨、是。不宜姑息以长刁风。犹忆刘于义曾奏李钟俾、劝民开井有效云云。即是人否。毕竟如何。有旨谕部。谕曰、朕闻直隶滦州知州李钟俾。不胜繁剧之任。著掣回。交与总督高斌。以简缺另行题补。滦州知州员缺紧要。著卢见曾补授。　　

○乙巳。上诣畅春园、问皇太后安。　　

○谕、上年陈宏谋在江西巡抚任内。办理截漕运赴湖南一事。今据该抚蒋溥奏称、此项米色。皆热黑□贞发变。间有霉烂。盖因上年奉有截留之旨。江西各属。或以无庸兑运。续收之时。不免草率。所雇民船。不能坚好。稽察难周。刁奸船户。潜窃搀水。遂至米色不齐。竟有难于变价者。现在严查明确。据实题参等语。漕粮关系正项。徵收本系好米。何得因截运他省。遂至草率不堪。陈宏谋办理此事。漫不经心。著交部察议。其承办各员。俟蒋溥查参到日。交部严察议奏。　　

○又谕军机大臣等、从前因畿辅雨泽稀少。恐民食维艰。是以令外省豫备米粮接济今直属俱得透雨。秋禾皆已布种。收成可望。尔等可寄信与蒋溥。将已备米粮。存贮该省。无须拨运。　　

○大学士鄂尔泰等议奏、左副都御史励宗万条奏、直省灾民到境。或栖寺庙。或设蓆棚。或劝谕殷实之家。随力周给。或该地方有旷土可耕。工程可作。随宜处置。务遂其生。所奏悉属安顿良法应令奉天、山东、山西、河南、各督抚。遵照办理。又奏、近来资送流民之例。原以保聚流离。但果有业可归。自能回籍。若无可归。姑就资送。是途中暂有糊口之资。而归后转无可生之路。倘故土丰登。情愿复业。官与路引。听其自归。毋庸差役押送。查旧例流民入境。即加意赈抚。春融时有愿回籍者。始行给资护送。并非灾黎甫集。即行押回。不容逗遛也。若闻本地得雨。情愿复业。听其自归。则沿途资斧无出。且押送无人。或致聚众生事。自应仍照例办理。至称兴工代赈。甎工利归窑商。不若兴修土城。得以挑筑佣工为有益。应令直督将河间等处城垣。现在兴修者。速饬办理外。其余应修者。再行估题代赈。又称、将来普赈兴工。所费不赀。请于江南限满停捐之后。改于直省收捐。现在乐善好施之例。虽经减四。终觉太多。其途亦尚可增益。请照雍正五年。怡亲王等题定营田事例。分班铨选。查从前直属被水。兴举营田事例。至乾隆七年。两淮水患。上下两江。又议开乐善好施事例。今直属叠被灾伤。赈恤工作。需帑浩繁。该副都御史请照例开捐。弥补工赈之费。实权宜应行之举。惟是捐纳人员。急公效力。藉为进身之阶。必须力所能为。庶免逡巡观望。江赈例款。自减四收捐。较原定银数。已属从减。该副都御史以为数尚多。其途尚可增益。请照营田旧例收捐。查营田事例。与户部粮运事例。轻重仿佛。应将江赈例内、除与营田粮运事例相同。并多寡不甚悬殊者。毋庸更正外。其有较二例过轻过重之条悉照二例酌为增减。并将旧例所有。江赈所无者。酌量添入。另定条款。照营田粮运之例。在户部收捐。至于郎中、员外、主事、知府、知州、知县、若准一概捐升。恐碍正途。今各款既议加增。其途已广。应酌定京官自中、行、评、博、以下。外官自同知以下。准捐。仍令吏、兵、二部。将各项满汉文武。应增应减之项。作何分班铨选之法。详加参酌。具奏遵行。再两江捐例。已展限一年。应至乙丑年十月停止。若俟限满。部捐始开。未免缓不济急。所有江南捐例。仍于限满停止外。户部即奉旨之日开捐。从之。　　

○户部议准、绥远城建威将军补熙疏称、善岱、昆都仑、和林格尔、清永河、托克城、五处民人。借过耔种。及额徵草折银两。请照绥远城驻防兵马米豆折银之例。兼收粟米。每仓石折银一两五分。黑豆八钱五分。谷每仓石五钱零。作银交收免其加耗。所需脚价。亦准照运本色之例。于司库存公耗羡项内领给。从之。　　

○刑部议奏、署黑龙江将军布尔沙等疏称、齐齐哈尔等处水师营内。除三藩人外。俱系发遣人犯子孙。现在额设水手六百八十八名。帮丁一百二十二名内。情愿携骸回籍之水手。二百三十五名。帮丁八十九名。若将伊等不时改换顶补。令其回籍。则新到之人。俱无产业。且不谙修船水战事务。查该处水手、帮丁。共八百十名。情愿回籍者。仅二百八十余人。前臣部办理各省五次缓决人犯。拟以外遣。并现令陆续发遣者。尽可充足人数。且到配者、既得差使。便可食粮。不必虑其无业。若以新到不谙船务。则该营现有不愿回籍四百余人。可令教习。倘教习需时。差使不便空悬。何难俟顶补有人之日。再令回籍。从之。　　

○旌表守正捐躯之贵州南笼府属苗民阿腊妻、阿吝。　　

○丙午。谕军机大臣等、前因直隶地方缺雨。恐秋禾难以布种。将来民食艰难。藉外省接济。曾寄信与河南、江南、湖北、湖南、四川、督抚。豫备米粮。以待直隶需用之时。即便运用。今直隶已得透雨。秋禾俱巳广种。收成可望。湖南、四川、道路甚远。朕已降旨停其拨运矣。尔等可再寄信询问高斌。令其酌量本地情形。若将来尚需外省之米。伊即就近知会河南、江南、湖北、三省。商酌运送以备用。如直隶可以不需。即行奏闻。待朕降旨停止。　　

○又谕、朕命尚书公讷亲。前往河南等省。原系查验营伍。并看河道海塘工程。讷亲素性谨慎公正。朕所深知。今奉差委。自然臧臧否否。事事据实陈奏。岂因地方官之趋承与否。遂意为轩轾。今闻江南、浙江、河南、数省。豫备公馆供应。过于华盛。而江、浙、为尤甚。揣摩逢迎。无所不至。讷亲一概却避。并不延留。有司奔走不遑。辄言办理钦差大差。其余公事。半皆停阁。甚且有言讷亲此行。乃朕将来南巡之意。是以圣祖向曾驻跸胜概。无不整饰。以待讷亲观览。此语更属荒唐。该督抚等皆朕简用大臣。如是逢迎。是不但不知讷亲之为人。亦并不知朕心矣。为此降旨申饬。俾众知之。以解其惑。　　

○又谕军机大臣等、朕闻得讷亲奉差在外。江南、浙江、河南、等省供应。甚为华盛。讷亲一概却避。即随行官员。亦甚安静。伊素性谨慎。朕所深知。而地方官之糊涂卑鄙若此。朕若不明降谕旨。不但众人不识是非。徒滋浮议。即于讷亲亦甚无益。此朕申饬各督抚之本意也。可将朕旨钞录。并谕讷亲知之。寻据讷亲奏覆。备陈感悚。得旨览。并有谓朕欲南巡者。悠悠之口。亦无足怪也。　　

○大学士鄂尔泰等议奏、川陕总督公庆复奏、郭罗克善后各事宜。一、各寨有荒地可垦。而水草可以孳生羊马。责成土酋。分别勤惰。定其赏罚。一、各寨穷番。三百一十九户。其中有牛耔无资者。酌量借给。一、打牲立以限期。岁五六月。许打牲一次。九月至十二月。在本境近地打牲。其打牲之人。按寨分班。每起多者不得过十名。于驻汛官处。挂号给票。定限回巢。一、大兵虽彻。而要口俱应稽查。请岁遣老成千把总。带兵二十名。轮住郭罗克。并派兵十五名。于小阿树、中阿坝、郎惰、鹊个、甲凹、五处。安设塘递。以通声息。再于阜和营派千把一员。带兵二十名。于上革赍、写达、及霍耳、甘孜、分防巡驻。一、越境抢夺。已照盗一赔二。立结在案。但黄河沿游牧蒙古。亦与毗连。并咨明青海副都统。饬弁至黄河北面。传集阿里克各部头目。令郭罗克土目前往会议。定界立誓。不许偷窃。再西宁属之蒙古城。永豹沙。及邻境与郭罗克有婚姻往来者。均令于防弁请票稽查。一、番民争竞之事。随时剖晰。而开垦畜牧。以及有无远出打牲。责成松潘镇。岁加查察。如土目管束有方。加以奖赏。一、上中下三郭罗克事务。请将输诚悔过。擒贼自效之土目丹增、甲喀蚌、革亚、主持办理。又邻寨之阿弥坝土千户墨丹住、老成向上。亦令互相稽察。均给与土职部颁号纸。子孙世守。至各寨外委土目。均有管束之责。亦请给与顶带。俾知向化之荣。一、土目宗族子侄。若有为匪犯法。而土目知情故纵。一体坐罪。均应如所请。从之。　　

○钦差大臣尚书公讷亲奏、清口对岸有滩。即向来开挑陶庄引河处。长六百余丈。宽一二十丈。至四十余丈不等。此滩原长八百余丈。宽四十九丈。至一百九十五丈。数年以来。日渐冲刷。视拟挑引河之处。刷卸已踰其界。现在溜趋滩根。滩后积土。有临流者。臣与督、河、二臣。商将四十余丈之滩嘴。用挑切之法助溜。急为刷去。并积土渐坍。则黄河循岸东趋。远越清口。允合机宜。至运河现在一律深通。惟运口日久抽溜渐顺。进水较多。已与督、河、二臣。商将运口南坝。添建大墩。圆长十七丈。宽三丈三尺。俾清水至此有潆洄之势。以收酌剂之益。再臣自清江浦沿黄河南岸。至老头堤。由苇荡各套。抵海口。地名七巨。此处黄河两岸。自三四百丈。渐宽至五六里。大溜直趋。朝宗畅顺。其黄水与潮水相接。并无所谓横沙尖沙阻截之势。传言海口祇宽八十三丈。又言淤塞亟须疏浚。皆妄也。再查水利案内。新开河六道。疏浚旧河五道。俱与原估相符。惟新开之石洋沟河中段。并会入石洋之廖家沟全河。新浚之百汊河。因两岸沙土虚浮。大雨冲刷。沟槽沙垫。河身自数寸至二尺余不等。又石洋沟、白塔河、董家沟、秦塘港、俱有潮占蓄。据河臣云。芒稻闸外。亦漾江潮。尚无碍于宣洩。所垫浮沙。水过即可随流冲去。若不过水。转恐日久雨淋沙积。淤垫渐高。得旨、所奏俱悉。　　

○钦派查办通州粜厂镶白旗汉军都统永兴奏、四路同知驻劄处所。设厂平粜。业将通仓所存成色米一万石。粜卖七千七百余石。市价渐减。但通州连得透雨。正在布种之时。必仍须米石接济。庶市价不致顿长。请仍照府尹蒋炳原奏。发给通仓十成米二千石。在通平粜。得旨、著照所请行。咨部知之　　

○命庶吉士张泰开在尚书房行走。　　

○调四川川北镇总兵邱策普、为重庆镇总兵。重庆镇总兵韩应魁。为川北镇总兵。　　

○是月。江苏巡抚陈大受奏、上元县七里洲。江宁县铜井地方。新涨洲滩。原无业主。应照例入册升科。即以所刈芦薪变价纳赋。其余为普济、育婴、广仁、各堂经费。报闻。　　

○浙江巡抚常安奏、臣自到浙以来。频年秋审。无不竭尽愚忱。窃念上司之与属员。虽职有大小。均一牧民之责。是必集思广益。始无遗义。爰于秋审前。檄饬巡道各府州县。先期细行核议。将各案中应拟情实、缓决、可矜、并有疑似之处。开具密单。其意见相同者。固可即为定案。以臻画一。其意见偶殊者。亦不防歧出。以俟推求。并令嗣后长远遵行。得旨、是。应如是慎重民命也。　　

○署湖广总督鄂弥达、湖北巡抚晏斯盛奏报、荆门州七宝山地方。民家产麟。得旨、览。汝甚务此外饰。朕所不取。丰年为瑞。汝岂不知耶。　　

○晏斯盛奏、近闻畿辅亢旱。据湖督鄂弥达、以内阁寄字内开、楚省二麦丰收。豫备米石。以待拨用。臣查湖北现有截漕十万石。又有川米。及买补添贮常平粜三米。可足二十万石。已经备妥候拨。得旨、览奏俱悉。兹京师巳蒙天赐甘霖。大不似从前气象。其所备米谷。候旨可耳。　　

○湖南巡抚蒋溥奏、楚南山泽树木中。有青冈栎木等树。均可放饲野蚕。且桑蚕每岁止获利于春。而山蚕可兼收于秋。据道州知州、辰州府同知、等报称、巳于四月间成茧络丝。州民无不欢忻鼓舞。并将养蚕、收种、缲丝、始终。载为规条一册。臣即刊刷颁发各属。令其照依领种放养。奏入、报闻。　　

○湖南岳常澧道新授四川按察使仓德。具摺谢恩。得旨、汝因去岁谢济世一案秉公。是以朕嘉悦擢用。但汝究属守有余而猷不足者。当时常勉力学习。若能推此一事。诸凡皆如此。不顾私情。而惟公事是务。斯善矣。　　

○河南巡抚硕色奏、东省济、武、二府。被灾待赈。前准山东巡抚喀尔吉善札商、可否赴豫采买。查豫省麦石。节经直隶运买。若再益以东省。则市价必至昂贵。且彰、卫、为豫省瘠薄之区。今岁麦收虽稔。势不能供官买数十万石之多。非惟民食有妨。并于官买无益。惟有令祥符等县、将本地扺补仓粮麦石。暂停采买。俟东省委员到日。速为协同料理。得旨、所办甚妥。嘉悦览之。朕岂不知豫省甫获有收。而官买转致病民。然直、东、二省。待麦孔亟。实系不得巳之举也。　　

○山东巡抚喀尔吉善奏报、钦差尚书公讷亲。由江南不日扺济。有商办事件。臣即拟六月初三日赴济宁一带。巡查察看。得旨、近闻江浙所办钦差大差之事。竟成笑话。汝所奏内、复似前辙。是以朕不便谕部。虽云公出。朕岂能代汝明剖心迹众耶。　　

○又奏、德州、平原、德平、陵县、德州卫、并海、乐、阳、滨、商、沾、利、惠、等十三州县卫。既被秋灾。又继夏旱。待赈情急。现已详查增入赈册。但四五月均可无虞。倘再不雨。则灾属仓粮未裕。截漕动用无余。惟有视得雨之迟早有无。随时调剂而已。得旨、随时酌量调剂。甚为得赈恤之宜。然亦不可不存成竹于心。不然。事至而为之。有缓不及期者矣。　　

○又奏、济、武、连灾。兵丁食贵。请照江南直隶之例。于司库内借支饷银一季。于本年冬季为始。作四季扣还。得旨允行。下部知之。　　

○川陕总督公庆复奏、陕省州县仓粮。例出陈易新。今春民有储蓄。现在麦蚕丰收。是以籴者寥寥。臣在川时。抚臣陈宏谋札商、恐久贮不能出易。致有霉变。令减价出粜。臣以现在二麦。可望丰收。固应豫筹减易之计。但应俟麦已登场入囷后。于下半年方可酌办。得旨、老成之见。陈宏谋岂能及此。但知目前而巳。又奏、榆林口鄂尔多斯蒙古地方。今春内地佃民。初定章程。牛具出口。先因旱熯。布种为忧。自四月下旬得雨。已获遍种秋苗。贫民与蒙古。彼此相安。业照原议办理。得旨、甚好之事。非卿不办。览奏曷胜欣慰。　　

○又奏覆、已故参革宁夏道阿炳安。在庄浪道任内。侵冒宁夏城工帑项。已据伊弟纳英阿认赃二万余两。至彼时督抚。有无染指之处。现据榆葭道王凝禀称、前奉委承办庄浪满城。实用工料银十万一百六两九钱零。较原估题报数目。节省甚多。曾将总册面禀前抚元展成。乃元展成竟加呵斥。勒令回任。将余银剩料。交阿炳安收领。任凭造册报销。苟非袒庇营私。焉肯若此。即查督院奏加匠工食米。盈千累万。阿参道恣其侵扣。岂无访闻。是督抚断无不勾串染指之理。但阿炳安生前奸诡。实不能知。及至被参。所侵银两。俱已吐交。其是否自交。或系督抚帮交。在当日毫无凭据。得旨、所奏俱悉。朕亦不欲穷追。但查郎阿之护庇阿炳安。实非为大臣之所应有。阿炳安欠项若清则巳。若有不完。可著落原举之查郎阿代赔耳。　　

○四川巡抚纪山奏报、贵州大定府属毕节夷民。逃入川省永宁县。业俱暂为安顿。并移咨黔省招回。及批饬会同黔员。无分疆界。协力办理情由。逐一奏明矣。兹准贵州督臣咨开、缘王之臣等。拖欠苏文玉租谷无还。并冀占田为业。倡首商同猫儿、汪应贤、马保等。率众越境。希图挟制官长。闻现为叙永厅安置所属乾溪地方。自应委员前往。会该厅严审屡次迁徙、逞刁挟制等情。定拟招解等因。臣即饬该厅遵照。毋致滋事。得旨、此等事不可歧分疆界。惟应公平妥办。以公事为先斯可矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百十七


大清高宗法天隆运至诚先觉体元立极敷文奋武孝慈神圣纯皇帝实录卷之二百十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子六月。丁未朔。户部议准江苏巡抚陈大受疏称、苏省起运漕粮。每正耗米一石。徵赠米五升。原系给丁之项。如遇正粮截留此项米石。毋庸给丁。向于漕船搭运。赴通交纳。今年额徵兵米。除坍荒应蠲外。所存不敷一岁兵食。请将八年截漕项下减存五米。留充兵粮。不必运通。从之。　　

○钦差大臣尚书公讷亲奏、直隶、山东荒旱。贫民不恤转徙他乡。亦出于不得已。非尽轻去其乡也。臣愚以为、似应密行该督抚。转饬地方官。不必拘定资送之例。迫令回籍。但勿令聚处滋事俟应行资送时、仍照定例资送庶灾黎谋生之道益宽。得旨、是早已如是办理。近因雨泽沾霈后。密行各处。有愿回籍耕种者。资送回籍。余亦不强。　　

○又议覆、两淮盐政准泰奏称、吉安一府引盐。原系侍郎永寿行盐地方。于雍正四年。蒙特恩赏给怡贤亲王置办用度。于雍正八年。钦奉谕旨。交淮商黄德办理。计额引五万一千五百四引。每引纳窝利银一两。每年春秋二季交纳运库。起解王府。续于乾隆四年九月内。经前盐政三保、请将吉安引窝。改交淮商程可正照例办运。今因该商力乏求退。议请仿饶州之例。多佥良商协办。查此项引地。交纳王府窝利。既交盐政经理。如商人力乏。或应仍交专商。或另佥商分办。盐政自应随时酌办。若必逐一奏明。究与国课不同。嗣后遇商力实难办运。应行筹画更替之处。无庸奏请、奏入报闻。　　

○戊申调江南安庆府知府伦达、赴部引见。　　

○己酉。谕军机大臣等、朕闻江南、昭阳湖。去冬水涸。鱼子化为蝻孽。湖内淤泥。深皆尺许。难于捕灭。遂尔成蝗。飞至附近各县。及山东地方。将为禾稼之害。朕思蝗蝻之患。原可以人力驱除。即淤泥之处。亦当乘其初起。尽力设法捕治。稍有迟缓。便难捕灭矣。可寄信与江南总督。遴委文武员弁。多派人夫竭力捕治。务净根株。毋致蔓延滋患。　　

○大学士徐本、以病乞解任。得旨、卿才品优长。宣力中外。简预机务。正资倚任。去冬偶患痰疾。特遣御医诊视。冀其速痊。今览奏以病体未愈。求请解任。情辞恳切。著加太子太傅。准其解任。俾得安心调摄。一俟病痊。即行赴阙。以副朕眷注之至意。　　

○庚戌。上诣畅春园、问皇太后安。　　

○诣雍和宫行礼。　　

○还宫。　　

○户部议准、陕西巡抚陈宏谋疏称、西安省会。为旗标兵丁屯集之所。是以豫为储备。宁有余。毋不足。满汉官兵。计岁需本色米八万石。今止贮谷十万石。作米止五万石。不敷一年之用。应再增米三万石。在地丁银内动支。从之。　　

○直隶总督高斌奏、请修理天津府属之静海、青县、南皮、盐山、庆云、五县。河间府属之东光、交河、吴桥、宁津、故城、五县。十处城垣。以工代赈。得旨、好。知道了。
  </div>
  <div class="pagination">
   <a href="清实录乾隆朝实录_page303.html">
    上一页
   </a>
   <span>
    ...
   </span>
   <a href="清实录乾隆朝实录_page299.html">
    299
   </a>
   <a href="清实录乾隆朝实录_page300.html">
    300
   </a>
   <a href="清实录乾隆朝实录_page301.html">
    301
   </a>
   <a href="清实录乾隆朝实录_page302.html">
    302
   </a>
   <a href="清实录乾隆朝实录_page303.html">
    303
   </a>
   <span class="current-page">
    304
   </span>
   <a href="清实录乾隆朝实录_page305.html">
    305
   </a>
   <a href="清实录乾隆朝实录_page306.html">
    306
   </a>
   <a href="清实录乾隆朝实录_page307.html">
    307
   </a>
   <a href="清实录乾隆朝实录_page308.html">
    308
   </a>
   <a href="清实录乾隆朝实录_page309.html">
    309
   </a>
   <span>
    ...
   </span>
   <a href="清实录乾隆朝实录_page305.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
