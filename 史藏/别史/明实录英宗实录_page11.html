<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 11 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 11 页/共 263 页</h1>
    <div class="content">　　○癸亥擢进士王弼为户科给事中李询礼科给事中郑悠兵科给事中侯臣宋雍刑科给事中邹来学苏肄祝暹赵迪户部主事项文曜兵部主事竺渊张用瀚谭溥刑部主事范琮工部主事
　　○罢湖广右参政朱珏四川右参议石坚为民俱以镇守大臣考其年老柔懦故也
○甲子琉球国中山王尚巴志遣使来朝贡马及方物赐宴赐彩币等物有差
　　○命浙江布政司右参议彭璟致仕先是巡抚户部右侍郎成均考璟政声未著例应别用至是璟以任内绩状自陈故有是命
　　○复设狭西凉州等卫镇羗大通山口二驿水草不利革去至是太保宁阳侯陈懋等请复设从之
　　○狭西右参政年富奏总兵及年深都指挥等官位高禄重各保身命不肯委身效职欲求如杨洪者二三人授以精兵听其纵横游击俟其功孚于人然后升职庶几赏赉明信奋起人心访得都指挥马麟孛荣骁勇善战弓马优闲可以兵事属之事下行在兵部会议覆奏请移文镇守官公同博访果有骁勇善战智略过人如洪者不拘职事大小量其才之高下或令领军巡边或委统兵哨备遇贼相机剿捕有功具奏升赏从之
　　○巡抚狭西行在户部右侍郎李新奏河南南阳府邓州内乡等州县及附近湖广均州光化等县居民鲜少郊野荒芜各处客商有自洪武永乐间潜居于此娶妻生子成家业者丛聚乡村号为客朋不当差役无所钤辖虑其为非乞命都布按三司躬亲验丁入籍拨与绝户荒田耕种纳粮当差仍移文原籍勘实有系逃军逃匠者即便拘解事下行在户部覆奏从之
　　○乙丑山东巡按御史任敬敏参议杜子良副使杜时佥事杨润俱有罪下狱初山东乡试训导江振为帘外官受士子赂代为答策考试官教朱经亦受赂托弥封官易卷事觉刑官给事中贾铨等刻奏敬敏等监试防范不严之罪  上命都察院逮敬敏等下狱鞫之
　　○逮掌狭西西宁卫都指挥佥事穆肃下狱先是西把沙蔟思俄可盗得阿吉簇善马肃遣人来索之不得会思俄可驱所畜鬻于边肃遂以盗诬之收掠思俄可致死番蔟惶骇啸聚边境骚然都指挥李文奏之给事中御史交劾肃罪诏肃至京鞫之
　　大明英宗法天立道仁明诚敬昭文宪武至德广孝睿皇帝实录卷之十六
　　大明英宗睿皇帝实录卷之十六
　大明英宗睿皇帝实录卷之十七
　　正统元年五月丙寅朔升右春坊右庶子沈粲为行在大理寺右少卿仍于文华殿书办以九年任满故也
　　○巡抚大同宣府行在户部右侍郎李新以病告回未几称病少愈欲理部事礼部尚书胡濙以闻  上以新既托疾避难岂可复理部事不从
　　○丁卯赐卫府长史等官旗校人等四百六十一人钞有差以卫王往祭  孝陵还有随侍之劳也
　　○遣内官赍送新编敕符簿于代庆宁周楚鲁蜀肃沈辽韩唐伊郑襄荆淮梁赵秦晋靖江二十二王府各一扇仍赐各王书以易世纪元更属称换年号也
　　○命故狭西都指挥使卢育子匹袭为指挥使府军前卫带俸署都指挥佥事冯钰子恺袭为指挥佥事金吾左卫指挥同知云锁不花子八十羽林前卫指挥佥事朱铭子兴燕山左卫指挥佥事王玉子谦府军卫指挥佥事王冕子铭金吾右卫指挥佥事任得子礼俱袭职狭西行都司都指挥同知印铎子福都指挥佥事宋斌子玉俱为指挥使山东都指挥佥事朱忠子信为指挥同知金吾左卫指挥使刘青子贵指挥同知宋旺从弟友俱代职
　　○行在左军都督同知吴也儿克台病笃命大医院调治宥狭西行都司都指挥同知包胜罪胜守凉州庄浪二卫不严督所部致贼入城虏掠人马诏巡按监察御史曹翼逮鞠之坐胜当戍边  上曰胜于法本难恕姑宥之毋得仍蹈前失
　　○逮广东按察使陈礼下刑部狱以巡抚等官劾其贪婪怠政故也
　　○行在兵部奏胡寇朵儿只伯犯肃州新城营杀伤官军二百七十人掳掠人畜兵甲无算都督同知王贵镇守肃州寇至不能折冲及退不复追剿坚壁不出玩寇失机请正其罪  上以贵在边年久姑记其罪如仍怠误必寘于法
　　○甘肃左副总兵左都督官任礼奏甘肃操备官军五千人缺都指挥统领狭西都指挥曹敏杨淂青近调甘肃备御乞委统领从之
　　○戊辰巡抚辽东左佥都御史李浚言辽东都司所属地广卫多事冗讼繁虽有御史按历不周乞于山东按察司定委廉干堂上官一员分按辽海东宁道庶边务悉举讼狱无淹从之又奏御史王浚给事中陈枢日逐廪给逼索粳米驿夫供以粟米则杖之不受风闻散给各卫易貂鼠皮高丽布等物巡按御史邵嵩章杲朋奸蒙蔽不行紏举俱宜究问  上命行在刑部鞫之
　　○己巳行在户部奏通州天津等卫军士冬衣布花俱于京库关领回卫给散往复人难宜将山东等布政司直隶府州县运到夏税等项折徵绵花量拨各卫收贮以备赏赐庶得军民两利从之
　　○初巡抚狭西行在户部右侍郎李新奏宁夏等卫岁收粮税草束俱被权豪势要官舍旗军人等揽纳通同官攒军斗虚出实收以致军士月粮乏支乞令布按二司佐贰官与钦差主事公同收支如有作弊者即为逮治至是行在户部覆奏从之
　　○行在礼部奏四川东川军民府通事阿泽阿罗罗人阿慈广西镇南府头目黄擎马骏赍进  圣节冬至正旦表文俱失期后至请治其罪  上皆宥之
　　○山东参政刘琏言二事万全都司屯田粮旧有定数今管屯都指挥或于军余名下科徵或扣月粮皆无定数以致军士不得食用逃亡者多乞令今后务要以时耕种实徵子粒一万全都司属卫官员食米一石于宣府官库折关青红等布经岁不得致使千百户因而克减军粮乞就本处仓分关米便益奏下行在户部覆奏仍行巡抚右佥都御史李仪提督从之
　　○庚庚午端午节赐文武百官扇及宴  升肃州卫指挥使胡麟为狭西行都司都指挥佥事同都督王贵镇守肃州兼掌卫事时署都指挥使任启奏贵失机宜更委官镇守兵部推麟屡署奇勋熟知边务故擢任之  命宁夏总官都督同知史昭子鉴为宁夏卫指挥佥事昭自陈衰老乞以鉴代职  上以昭老成胡虏素畏不允其退乃官鉴俾侍昭  设湖广浏阳县瞿家寨巡检司以巡抚侍郎吴政言其山高地阔路通江西贼盗出没不时故也  迤北达子把秃儿等男妇四口来归赐衣服等物安插如例  辛丑泰宁等卫指挥同知伯姓等朵颜等卫指挥佥事伯颜帖木儿等并广西都结州土官知州农永隆遣人俱来朝贡马及方物赐宴并赐彩币等物有差  升巡按狭西监察御史曹翼为都察院右佥都御史敕之曰尔在甘肃整饬边务爱恤军士不畏权势知无不言朕甚嘉之今特升尔为都察院右佥都御史赐织金纻丝衣一袭仍命尔于甘肃等处提调兵备比较屯粮务区画有方人不劳扰凡有官吏酷害军士占种田土地者依法惩治尔宜益励廉勤以副朕旌擢之意钦哉  壬申罢脩两京冰池冰窨先是礼部奏今年藏冰欲照旧例于内府关领夫牌锁钥起夫修理池窨  上部行在礼部尚书胡濙等曰南京每岁何处用冰濙等奏南京祭祀止有  孝陵懿文陵及历代帝王庙三处秋祭之时该用冰四十桶  上以南京内官监已有藏冰令关用之仍令两京冰池冰窨俱不必起夫脩理用冰俱于内官监取给庶不扰民  行在户部奏查得天下府州县教官支俸不一教授俸米五石学正米二石五斗教谕训导米二石有全支本色者又有减半者惟云南俱支六斗北隶全折钞请定为一例  上曰云南北直隶其支米一石余俱令全支  湖广布政司照磨所检较程富请增小吏俸以养其廉奏下行在户部议各处官员俸给洪武间已有定例惟北直隶府州县等衙门文职官员及军卫首领官因缺米全折钞贯宜与本色米一石从之  癸酉敕甘肃左副总兵都督任礼等曰去冬胡寇遁去朕已计其必来及来降胡妇言状朕计此贼诱我出师耳屡敕尔等戒严而尔等略不加意輙领兵东行贼果自西来寇肃州皆尔见小利而忘大计致此虽悔何及曩贼奔遁之时灭之反掌耳而奸人刘广故意逡巡纵之出境广既失计复敢欺诳于法不可容已执其父子下狱舆论称快尔等与广同事不察其奸而从其议是至东出无功而肃州大创贼既得志而去复来必矣此贼不除则士卒之苦转运之劳将何时而息耶尔等宜夙夜竭忠以励士心以饬边备俾贼来无所得去有追袭之惧庶称委任  乌思藏大宝法王遣剌麻锁南劄等来朝贡马及方物赐宴并赐彩币有差  朵颜卫都指挥哈剌哈孙遣人来朝贡马因请使臣赍敕往谕  上曰若遣使臣恐生边衅但以敕令来使赍去  夜有流星大如杯色赤光明出亢宿东南行至浊  乙亥以蜀僖王友埙大祥先期遣官往祭
　　○增设山东济南府通判一员专督易州山场柴炭人夫从本府知府博佐请也  福建古田县知县张昱奏各处水马驿丞及递运所大使俱以独员署事宜令九年将满预请吏部选官交代住俸理事俟代者至方许给由事下行在吏部请如所言从之  丙子遣官持册节封西城兵马副指挥王絅女为庆王第五子岐山王秩炼妃  命贵州都指挥佥事顾永镇守普定等卫提督操练选官军一千人隶之从巡按监察御史陈嘉谟言也  丁丑  仁宗昭皇帝忌辰遣官祭  献陵  起复山东副使王宪仍专分巡辽东  初襄王奏安惠王坟园守坟典仗王隆遇清明节本府祭毕私歛校尉银钞重办祭祀  上命礼部定议礼物给官钱支买至是礼部奏请每岁六祭每祭羊豕各一香四两烛十二对帛一束果五品酒二瓶永为定例从之  河南卫辉府胙城县知县周贤升俸一级主簿马杰等各赐钞六百贯彩叚一表里以捕获妖贼功也  减在京诸寺番僧先是番僧数等曰大慈法王曰西天佛子曰大国师曰国师曰禅师曰都刚曰剌麻俱系光禄寺支待有日支酒馔一次三次又支廪饩者有但支廪饩者  上即位即位之初敕凡事皆从减省礼部尚书胡濙等议已减去六百九十一人相继回还本处其余未去者命在正统元年再奏至是濙等备＜锍-釒＞慈恩隆善能仁宝庆四寺番僧当减去者四百五十人以闻  上命大慈法王西天佛子二等不动其余愿回者听不愿回者其酒馔廪饩令光禄寺定数与之  工部左侍郎郑辰等奏考察得云南按察司佥事陈文质有疾不胜其任事下行在吏部覆奏  上令冠带闲住  行在兵部尚书王骥廉得辽东总兵官巫凯贪淫暴虐十有五事以闻请究治之上以凯在辽东屡效勤劳况其事风闻未实姑宥之令凯自陈自今文武官有过必询察僚属诸人得实方许奏闻若偏徇诬毁罪亦不贷  日生晕并左右珥又生背气一道色青赤鲜明  戊寅命大同后卫指挥佥事潘兴为署都指挥佥事统领大同备用神铳以总官方政奏大同神锐三千缺官总领故也  敕谕淮府长史审理纪善等官曰朝廷建设王府官属以辅导亲王安缉百姓近巡按御史奏本府教授郑良等官及军校人等与民争住房屋民被逐出长史宋济审理郑勖等为校尉叶敬犯夜启王杖死军人三名又奏南承奉令军余张斌等招引外县逃民三十余家种田皆属违法奏请提问朕念王为国家至亲姑容尔等之罪尔等自今宜上体朝廷亲亲之心改过迁善无累王之令德凡府中内外官员及军校之等所行违法并须启王究治如其恃顽不悛具实奏闻  敕甘肃副总兵左都督任礼宁夏总兵都督同知史昭等曰比者胡寇阿鲁台等潜居近边觇我军虚实谲诈万状又闻瓦剌脱欢部落亦有与之合者皆不可不为之备况贼利速战不可轻举以堕贼计大抵军旅之事善谋为上博采众智厥功乃集古之良将皆然若偏执自用能不败者鲜矣尔等戒之  敕谕云南都司布政司按察司及巡按监察御史曰尔等具奏会审过真犯死囚二十九名朕已备悉其罪敕至再会官公同审理果无冤枉者依律处决盖人命至重法贵当罪其中或有冤枉者即与伸理明白当放者就发回复业不许徇私罗织其罪以取己便尔等切宜体朕钦恤之心详慎审录勿致下人诬罔冤抑以取罪愆钦哉  赐甘肃副总兵都督任礼兵部左侍郎柴车袭衣白金彩叚有差  日生左右珥色赤黄鲜明夜金星与火星相犯在井宿  癸未行在礼部奏广东钦州灵山县县丞杨晖广西大平府都结州头目农广赍进  圣节冬至正旦表文俱后期而至请治其罪  上皆宥之  乙酉罢广西布政司右参议胡永成为民以巡抚等官劾其贪虐故也  减湖广沔阳州景陵县岁办初洪武永乐间景陵编户三十四里岁办纻丝三十四疋弓八十张箭二万六千枝弦四百条至是以人户消耗各减三之一  行在户部奏巡抚侍郎于谦移文称山西绛州不当冲要又无军卫每岁存拨仓粮不过二三百石又徐沟县税课局原额课钞岁不及六千贯此等仓局衙门非惟官攒斗级巡栏俱旷职役又兼俸禄等项徒为烦扰各处亦有若此无军卫而设仓分岁收粮不及五千石税课司局收钞不及五万贯者俱如减省事例裁革从之  免行在吏部尚书郭琎户内军役时琎自陈家隶保定左卫戎伍乞恩蠲免故有是命  丙戌呕罕河卫女直指挥古已柰云南景东把事姜昆寻甸军民府把事男杨恕楚雄府把事王斌广西忠州土官知州王志并太平府左州俱遣人来朝贡马及方物赐宴并彩币等物有差
　　○丁亥迤北达子孛罗不花迤西达子脱罕沙等来归赐房屋衣服等物安插居住  十三道监察御史李辂等言十事一文武百官每日朝参及遇节行礼多有不循礼法纵横往米嘻笑自若或嘱托公事议论是非或于外朝见辞官员班内亲识讲说事情及至立班多不依品级搀班次又有将带家小在朝房住坐者乞从监察御史鸿胪寺官具奏究治一内府各衙门守卫官军纵令无牌面旗校军匠人等穿走甚至挑行李酒食等物出入略无忌惮其守卫官军有带牌回家及在街游荡者门下止有二三人或立或卧又有不候交班辄去者乞差御史巡视究问一上直将军多有悬带金牌私自回家宿歇因而紏合盗贼遇开朝门混同竞入乞行都察院禁约锦衣卫点视一五军各卫所管事官员止是清晨到衙画押公座随即回家其首领官不敢举觉以致文案盈积事务费弛甚至其外挟妓饮酒赌游荡乞严加禁约如仍前故违许首领官指实奏闻一近年在京官员多有政事无闻声誉不佳年老残疾尸位素餐者甚至奔竞希求进用者除堂上官及近侍官取自  上裁黜陟其余乞考试能否奏闻黜陟一在京文武百官多有僣服麒麟等项花样有五品亦系金带又有五品以下令人引道虚张声势越礼犯分乞听御史鸿胪寺官具奏治罪一监察御史凡遇巡按必引于御前点差近年各衙门钱粮造作一应事物不能完者辄具在奏拟差代为理办甚非所以重风也乞敕今后果有紧关重事必须御史督理者具实奏请不须仍前差委一五城兵马不务巡视街衢捕获奸盗点视更铺缉访是情却乃纵令弓兵在街罗织生事强取米果蔬菜等物乞行锦衣卫巡视逮治一北京国子监教官多有学术空虚不堪仪范以致学规废弛生徒失业乞会官考察及庙庑堂房风雨损坏乞拨人修理一京师寺观有逃军囚匠人等私自簪剃为僧道者有因不睦六亲弃背父母夫男公然削发为尼者又且不守清规每遇令节朔望于寺观传经说法诱引男妇动以千计夜聚晓散伤风败俗乞敕都察院禁约  上命廷臣会议颇采用之  戊子宥行在通政使司左通政柰亨等罪时广东宁远县驿丞奏＜锍-釒＞内夹带字纸亨等失于参看给事中吴信等覆奏请治其罪
　　○上命姑宥之  司礼监内使范听奉命往广东盘进贡方物因而索耴民白金线等物事觉追赃入官付锦衣卫监禁已而宥之  宁夏总兵官都督同知史昭奏虏寇数骑犯石空寺堡杀旗军四人掠其牛畜百户张弘追及之战死其都指挥同知陈忠指挥李彝林英千户张珍等守御不严请治其罪  上宥忠罪责彝等死罪状停俸三月如旧哨备仍各追米十石给弘等家
　　○礼科给事中李性奉命祭中岳嵩山之神还奏河南自冬徂春雨雪不降土燥麦枯臣祭甫毕阴云即布甘雨三日民咸歌舞称庆今本庙两庑及墙垣神厨牲房俱倾颓疏漏乞量加修理从之  己丑赐唐府鲁山郡主河内郡主诰命仪仗及仪宾郭岩张铭诰命冠服鞍马  存留工匠一百四十一名初工匠休番以往来跋涉因潜住京师事觉令兵马司逮捕皆畏罪自陈愿工所  上允之令后有此等自陈赴工者一体存留  晓刻东方有星大如鸡弹色青白尾迹有光后有三小星随之南行至游气中没  庚寅占城国正副使逋沙怕济阁等陛辞命赍敕谕其王曰王能敬天事上在我  祖宗临御之时恭修职贡益久益虔朕今嗣位王又遣使朝贡眷兹勤诚良可嘉尚近者暹罗国使臣奏宣德四年本国差使臣同番伴男妇一百余口驾舡及方物入贡至国新州港口被国人拘留宣德六年朝廷下西洋官二十余人乘船值风飘到王国地方亦被拘收敕至王即将原留暹罗国人口方物及下西洋官军尽数回使彼此人民各得遂其父母妻子完聚之愿王亦长享安乐否则天地鬼神必有所不容者王其省之体朕至怀仍赐王及妃妆花绒锦织金纻丝纱罗彩叚各有差  都察院左副都御史吴讷奏南京官有月支本色米不及二石一石者故其口食多有不给虽有廉耻者亦不免假贷以给日用乞为增添奏下行在户部覆奏  上以即今民困其姑缓之  降行在户部右侍郎李新为广东番禺县知县初新巡抚狭西不理政事耽于佚乐及命巡抚大同宣府又畏避称疾不行闻改差佥都御史李仪已去方回至京又不奏请擅自到任行在吏部劾新欺诈不忠下都察院狱鞫罪当戍边  上从宽宥之遂有是命  壬辰行在都察院右都御史顾佐等奏考得监察御史傅诚毛宗鲁邵嵩王浚胡正陈懋陶镛俱素行不立秦瓛邵宗章杲李缙俱法律不通张璘卢珫张庆卲新俱老疾不任事  上命素行不立者为民法律不通者降黜老疾者至仕因敕佐等曰御史中有尝犯赃罪及暴酷枉人死者尤宜一体降黜其余各衙门属官有不才及不任事者悉从堂上官各即用心考察具奏但有徇私容隐者听见任御史举刻以凭降黜古云无旷庶官卿等其悉朕意  添设提调学校官员先是少保户兼部尚书黄福言近年以来各处儒学生员不肯熟读四书经史讲义理惟记诵旧文待开科入试以图幸中今后宜令布政司按察司官半年一次遍历考试庶得真才下行在礼部会官议每处宜添设按察司官一员南北直隶御史各一员专一提调学校至是行在吏部会官举保两浙盐运司同知胡轸为副使广西郁林州知州刘虬监察御史蒒瑄高超工部郎中高志吏部主事敺阳哲修撰王钰编修彭琉检讨陈璲康振国子监学正庄观俱为佥事湖广布政司检校程富福建建宁府学教授彭勖为监察御史分行提调轸浙江虬湖广瑄山东超福建志山西哲河南钰江西流广东璲广西振四川观狭西富北直隶勖南直隶陛辞赐敕谕之曰朕惟国家致治在于贤才贤才之成本于学校帝王相承之盛典也朕自临御以来惓惓于此而所在有司率不究心苟具虚文用应故事如此而望成贤才致治化其可得乎今慎简贤良分理学政特命尔等提督各处儒学夫一方之学总于汝是一方之师系于汝矣率而行之必自身始必自进其学学充而后有已谕人必自饬其行行端而后有以表下学有成效惟尔之能不然惟尔弗任尔其懋哉所有合行事宜条示于后其敬承之一学者不惟读书作文必先导之孝弟忠信礼义廉耻等事使见诸践履以端本源一士贵实学比来习俗颓敝不务实得于已惟记诵旧文以图侥幸今宜革此弊凡生员四书本经必要讲读精熟融会贯通至于各经子史诸书皆湏讲明时常考试勉励庶几将来得用不负教养一学者所作四书经义论册等文务要典实说理详明不许虚浮夸诞至于习字亦须端楷一学校无成皆由师道不立今之教官贤否不齐先须察其德行考其文学果所行所学皆善须礼待之若一次考验学问＜锍-釒＞浅姑且诫励再考无进送吏部黜罢若贪淫不肖显有实迹者即具奏逮问一学校一切事务并遵依洪武年间卧碑不许故违一师生每日坐斋读书及日逐会馔有司佥与膳夫不许违误缺役一生员有食廪六年以上不谙文理者悉发充吏增广生入学六年以上不谙文理者罢黜为民当差一生员有阙即于本处官员军民之家选考端重俊秀子弟补充一生员之家并依洪武年间例优免户内二丁差役一所在有司宜用心提调学校严东师生教读不许纵其在外放荡为非学校殿堂斋房等屋损坏即量工修理若推故不理者许指实移文合干上司以凭降黜一遇有军民利病及不才官吏贪酷害人事干奏请者从实奏文一有军民人等诉告冤枉等事许其词状轻则发下卫所府州县从公处置重则送按察司提问一科举本古者乡举里选之法近年奔竞之徒利他处学者寡少往往赴彼投充增广生员诈冒乡贯应试今后不许一提调学校者如有贪淫无状许巡按监察御史指实奏闻一遇有卫所学校一体提调武职子弟令其习读武经七书百将传及操习武艺其中有能习举业者听  癸巳赐迤北达子沙哈巴子火者阿力在京居住授沙哈巴子试百户火者阿力试所镇抚于锦衣卫带俸赏织金袭衣米钞彩叚绵花靴袜牛羊柴炭有差仍赐房屋器皿命狭西行都司送其家属完聚直隶保定府祁州知州余徽献瑞麦三岐一本二岐八本  甲午升济南卫指挥佥事邓瑄为指挥同知济南府通判王靖加俸一级副千户严礼总旗郝孙儿等升赏有差以获盗功也
　　○行在工部奏镇守密云都指挥佥事陈亨言密云中后二卫阙损军器漫不知数若是奏闻恐妨边用请以北京戊字库弓箭并各局兵甲先令赍去其余仍候勘实随数给送从之  乙未以建  孝陵神功圣德碑工毕赏管领官各绢一疋苏二斤工匠各绵右一疋抈椒一斤  升行在部郎中谢庄为狭西西安府知府给驿赴任时庄守制家居以大臣廷举耴至故有是命
　　○行在刑部尚书魏源等言考得本部郎中吴聘潘锡李弼员外郎徐昂俱衰老主事朱璚徐高俱不习法律  上命老疾者致仕不习法律者黜降之
　　大明英宗法天立道仁明诚敬昭文宪武至德广孝睿皇帝实录卷之十七
　大明英宗睿皇帝实录卷之十八
　　正统元年六月丙申朔四川长河西高剌麻番僧罗葛罗藏卜等赴京朝贡赐之敕曰尔能敬承  天道恭事朝廷忠顺可嘉今特颁敕护持尔修行其附近卫所官员军民人等毋得侵扰违者不宥
　　○山西布政司奏起运宣府折粮绵布二十五万匹跋□远险载运艰难请量减之又本司该存留赏赐冬衣绵布二十五万匹内因人民艰食停免数多请将起运布匹俱存本司奏下行在户部议起运宣府折粮绵布宜听存留十五万匹赏赐冬衣绵布宜于起运万全都司绵布内存留十五万匹支给从之
　　○丁酉赐秦府镇国将军志垤志埵诰命冠服器物
　　○修左右阙门及左右长安门以年深瓴甋损坏故也
　　○复淮王府为韶州府治初建淮王府即韶州府治为之至是改迁淮王府于饶州故命韶州府复旧治
　　○行在吏部尚书郭琎等言考得各属郎中员外郎主事评事等官徐谥等八员有疾杨荣等七员年老张斌等五员行检不饬陈善韦昭不习法律  上命有疾者冠带闲住年老者致仕不习法律者调外补行检不饬者罢为民
　　○减天下府州县吏时河南光州知州杨昇言本州官员旧已裁减而六房司典今尚备设乞每房止存司吏一名典吏二名事下行在吏部请如昇言宜通行天下裁减从之
　　○日上生背气色青赤鲜明
　　○戊戌光禄寺奏岁收应天府龙江河泊所送纳藁鱼并无支销年久多腐验视堪中鱼一千八百斤请送国子监师生会馔支用从之
　　○湖广辰州府沅陵县奏本县人民多因陪纳税粮充军为事贫乏将本户田产典借富人钱帛岁久不能赎产去税存衣食艰难欲令贫民自陈其实官为给价取赎事下行在户部覆奏从之  己亥命故广西都指挥佥事霍让子龄掌府军前卫事都指挥佥事张玉子义俱袭为指挥同知羽林前卫指挥使张敬子雄指挥佥事李义弟刚金吾左卫指挥佥事八答哈子鬼里赤庄家侄猱头燕前卫指挥佥事不事人弟五十济州卫指挥佥事阿鲁帖木儿侄五十俱袭职府军卫指挥使陆让子广羽林前卫指挥佥事王通子成通州右卫指挥佥事李让子忠俱代职  行在礼部尚书胡濙奏会同国子监祭酒贝泰司业赵琬考得本监博士助教等官汪奉等七员俱老疾杨质等五员学行迂疏不胜表率  上命老疾者致仕不胜表率者罢为民  庚子行在翰林院侍读学士李时勉言本院检讨李锡及办事大理寺寺副马信俱有疾中书舍人陈宗渊夏昺俱昏耄不堪任事  上令有疾者回家调治昏耄者致仕  右佥都御史罗亨信奏狭西黄河迤北至甘肃西宁各驿俱系驰报边务转运军需之所其驿递官遇有三年六年考满不许离职俱以事迹牌册投府卫转送狭西布政司类进庶不误事事下行在吏部请暂允其言从之亨信又言驿传旧有定制近各处镇守总兵官不分公私事务輙给驿马或遣人营干贸易托以官物擅起车牛络绎于道是致人畜疲毙乞榜谕禁之违者从风宪官紏治  上命兵部申明旧制禁约事例榜于各驿递  右军都督蒋信母不牙罕卒遣官葬祭  辛丑山东备倭都督佥事卫青有疾命太医院遣医士治之  罢运茶支盐例时有佥都御史罗亨信奏茶课本以利中国便番民近许客商自备脚力关运官茶往甘州西宁交纳给与淮浙官盐客商恃有执照文凭惟贩私茶官课经五七年不完遂致官茶价低买马不便又边卫军余耕种田亩止令自给免纳税粮迩者边储缺少仍令计亩而输军士供给艰难事下行在户部覆奏  上以茶禁不可不严边军所当优恤俱如其言  刑在礼部奏广西柳州卫百户戴铭忠州土官舍人黄笋等赍捧  圣节冬至庆贺表文后期而至请治其罪  上皆宥之  湖广都司都指挥佥事何贵镇守清良等卫假以操练为名数受士卒银两纻丝马牛等物强夺良家妻女为妾下都察院狱拟罪当绞  上特宥之降为事官甘肃立功  壬寅行在吏部尚书郭琎等言监察御史邵宗为都察院考作法律不通宗不服乞办缘宗历任九年已经考称在部今右都御史顾佐等又作见任考劾  上以佐等颠倒是非特责戒之行在浙江道监察御史张鹏等又攟摭宗微过劾之  上曰佐等不存公道概将不在任官员考退塞责今各道御史又附会佐等其朋奸欺罔明矣姑记其罪再犯不宥  癸卯赏山东等处官军严礼等二百肆十五人彩叚绢钞有差以擒捕强贼功也  甲辰升顺天府香河县知县曹铭为本府通判仍理县事先是铭在县九年任满县民诣阙言铭公勤廉恕抚字有方保留复任升正六品俸至是铭请定职名故有是命  命大兴左卫带俸署都指挥佥事李信为都指挥佥事协同都督李达镇守洮州时右佥都御史罗亨信言洮州极边要地达已年老乞命智识骁勇者副之于是五府六部举信以闻故命之  敕甘肃副总兵左都督任礼等得奏进达贼有印文书以朕度之必甘州狡狯之徒不得肆奸故造言惑众以图事卿等密察其人得实即斩以徇有能首举者其厚赉之  行在山东道监察御史陈浚等劾奏行在工部尚书吴中郎中冯春将逃故匠役一千三百余名不与住支粮赏一概冒关俱请究问  上姑宥之令其审核具数以闻  乙巳作公生门于长安左右门外之南  南京装运胡椒苏木快船一百艘至京  上命留五十艘备用非奉敕旨不得应付以次更代故为留难者罪之行在都察院右都御史顾佐引疾乞致仕从之且赐敕褒谕并钞五千贯命户部复其家  辽东总兵官都督同知巫凯奏五月胡寇百余骑犯抚顺三角山屯虏掠人畜备御都指挥裴俊等分率官军追至苦伦岭数战败之斩首三获马五十余及盔甲弓矢尽复其所掠俊等已蒙加秩给赐其各墩官旗失了乞正其罪  上命总兵镇守官逮治之  丙午升江西左布政使陈智为行在都察院右都御史  命故必里卫指挥佥事康济叔宇袭职  行在户部奏切见各处屯种卫所下屯军人百不遣一生之者少食之者众是致岁用不敷宜移文各卫遵洪武永乐间定制在边者三分守城七分屯种在内者二分守城八分屯种屯军每名如新止徵余粮六石交纳附近官仓仍命各处总兵镇守巡抚官并都按二司巡按御史提督比较庶几边有实储军无匮乏从之广西按察司佥事邓义奏所属府州县秋粮俱在本处收纳积贮年久腐烂不堪食用乞令该部酌量本处官员人等俸廪足用外其余折钞运赴南京该库交纳以资国用  上命行在户部议行  丁未周王有燉妺兰阳郡主薨讣闻遣官谕祭命有司营葬事  洮州卫剌麻僧人也失班丹奏比者九簇内宗塔儿锁南肖等逃居异地请赐敕往谕俾各向化  上赐之敕曰尔等昔能识达  天命来归朝廷贡献马牛未尝有违朝廷亦隆恩典命尔等于本地畜牧不许守边将士及别簇番人侵犯随尔安居乐业比闻尔宗塔儿锁南肖等六家擅自移去大帐房星吉户下潜住今特遣剌麻僧人也失班丹赍册往谕尔等即回本处居住仍听原头目管属凡在边官军人等敢有擅自差人来尔簇中科扰者许尔等指实赴京面奏治以重罪不宥  镇守肃州都督同知王贵奏胡寇百余骑犯临水站杀伤人多掠马骡牛羊凡千余盖指挥颜昇刘兴等守了玩嫚所致请治其罪总兵官都督任礼等又劾贵镇守地方罪亦莫逭  上降敕责贵命同都指挥胡麒尽心整饬毋怠昇等逮问如律  戊申山东等处备倭左军都督佥事卫青卒遣官祭葬  己酉宁夏总兵官都督同知史昭奏节次发回瓦剌使臣月鲁不花等男妇五十七人至宁夏道塞延住日久供给不敷请暂徙居狭西西安府候草地宁静之日遣行从之  镇守凉州都督同知李安等奏迤北长脱脱木儿及满哥帖木儿各率其部落妻孥三百余人来归兹实  皇上威德覃敷之所致臣不胜忻跃  上虑安等志骄敕之曰古云受降如受敌卿其益严边备毋以彼来而怠忽也  庚戌敕甘肃左副总兵左都督任礼等曰得奏赤斤蒙古卫千户把都麻首达贼状已令都督赵安等领兵堤备计画有方具见卿等勤劳但贼多谲诈把都麻言恐未实朕度之此亦甘州奸狡为之观前日伪印文书盖可见其情状虽然不可以为诬而忽之亦不可以其未至而不为之防况贼反心已萌尤当虑乎惟秣马厉兵静以俟之书曰惟事事乃其有备有备无患卿等其念哉添设狭西咸阳等二十九县县丞专理粮税从镇守狭西右副都御史陈鉴奏请也  徙西干达里国回回亚哈木巴加等于广西僻地安置初亚哈木巴加等朝贡至京回至广东延住年久至是有劾其不守礼法生事扰民者故徙之  行在中军右都督高文有疾命大医院遣医调治  行在吏部尚书郭琎言会同兵部尚书王骥等考察得行在五军都督府并各卫京历王冲等三员不谙文移张贯等十八员老疾  上命贯等冠带闲住冲等罢为民  谪辽东都指挥使刘清等戍边清等领官军护船料粮米往松花江为女直人所掠法司拟死并追其粮料而清等贫乏无徵  上宥之命戍甘肃  辛亥呱哇国遣使亚列牙者等并泰宁等卫指挥板不来兀者右等卫舍人苦女等朵颜哈赤者等卫指挥等官哈剌不花等俱来朝贡马及方物赐宴并赐彩币等物有差  录甘肃官军战殁功赠狭西行都司署都指挥佥事王勇刘礼为昭永将军都指挥佥事镇番等卫指挥佥事张钰等时亨陈荣李旺为怀远将军指挥同知永昌卫正千户孙真为明威将军指挥佥事镇番等卫副千户王雄等十人为武德将军正千户泰州等卫百户王清等九人为武略将军副千户各遣官赐祭仍给米恤其家有差旗军一百五十四人亦赐祭人给米二石  壬子命行在中军署都督佥事李福往山东提督备倭  敕谕剌麻失班丹赐以精勤善行图书  设河南西华县常社巡检司泌阳县象河巡检司从河南都司言也  直隶淮安府奏所属州县连年荒歉人民艰食原拨起运北京临清仓粮乞存留本府常盈仓交纳以苏民困事下行在户部覆奏请存留六万石从之  礼部左侍郎吴廷用言臣父景亮今年九十有三乞赐归省从之  癸丑给守卫官军盔甲刀枪各五百从行在府军卫奏请也  行在吏部言监察御史陈懋以素行不立被黜今乞叙用  上以懋行既亏尚可复用邪令追夺其所敕命  甲寅给绥德等卫马一千一百余匹  山西左参政二来言逃民在各处年久成家虽累蒙恩诏抚回奈其田产荒凉不能葺理仍复逃去深负朝廷矜恤之意请令随处附籍当差如系军籍亦俟有行勾一体解补仍免其税粮一年庶使民不失业军不空伍  上命行在户部议行  西宁都指挥佥事陈斌招徕把沙阿吉等簇头木写儿吉等时把沙等番人屡出剽掠总兵官任礼奉敕委斌招之至是归来并纳其所虏牛马分处旧居长城等地  乙卯命署都督佥事李谦总督赤城独石等处守备先是右参政刘琏奏独石至永宁皆左参将马昇提督昇今得罪而各处守备永宁则兴安伯徐亨都指挥韩镇独石则都指挥杜衡各专政令不相统摄乞委一人总之  上命总兵官谭广议广举廉故命之令镇衡听其节制召亨还京  命建凉州九溪永定四海太仓等卫儒学从兵部右侍郎徐晞言也  徙甘州凉州寄居回回于江南各卫凡四百三十六户一千七百四十九口  行在吏部言教官九年考满黜陟若不论举人名数难定称否乞照监察御史陈搏所言量减举人名数教授五名学正三名教谕二名训导一名及数者为称职升用不及数者为平常本等用全无者黜降不通经者别用如此则考课黜陟有例可据从之  行在户部奏凤阳等卫军人诉指挥等官四十九员若使逮问虑恐有误儧运请如宣德中例俟儧运毕日然后逮问从之  行在兵部左侍郎柴车等奏远人来朝朝廷爵之赉之愿居京者听然虏性谲诈叛服靡常今长脱脱木儿者永乐初随其部长把都帖木儿来归未几叛去迨今几三十年又复来归安知异日之叛耶况京师粮储漕运不易请因其初来锡赉之就遣分处江南卫所居以室庐养以廪禄俾各得其所且无同类交引庶终其身无他念事下兵部议尚书王骥等谓永乐间来降达官柴永正等俱在真定府居住乞如其例遣官送至河间德州等处命所在有司拨房屋给器用授田地俾其耕牧生息诚为便利今后继有来降者请照此例从之  丙辰赐靖王佐敬嫡长子相承一品冠服  朵颜卫头目朵兰帖木儿双城卫野人女直伯桑加等建州卫女直鞑官千户何隆家等俱来朝贡马及方物赐宴并赐彩币等物有差  升监察御史赵伸邵宗给事中陶育为府同知以九年任满循常例升授也  夜月生左珥色苍白  丁巳升行在锦衣卫指挥使哈只为都指挥同知仍本卫带俸  命行在羽林前卫指挥同知张观孙原代职观以奉天征讨功授典膳随后北征累官本卫指挥同知典大庖厨膳至是老疾乞以原代故有是命  行在吏部给事中郑泰等言今年天下诸衙门所进须知文册内户口钱粮数目违错者多其经该官吏右布政使石执中等三千六百五十九员悉当究治  上宥其罪但令移文谕戒之  巡抚大同宣府右佥都御史李仪言备边三事一行在户部移文于宣府操备军内量拨运粮三万二千石赴雕鹗云州龙门交纳缘各卫军余调拨守御止有三千余名军少运多恐有误事乞命两京法司取勘罪人所犯轻重分结关运一永乐中设顺胜马坊旧无桥梁非山水泛涨之时自可徒涉宣德中新创四桥遭水冲决不一縻费财力修理至今不完缘非急务乞暂停止一游击将军都指挥佥事杨洪自负骁勇常有轻敌之志往往出境巡哨不与总兵官知会恐遇不测有损国威请戒洪今遇出境必须关报庶相策应  上以守边军士艰苦岂可重困桥梁既非急务罢役勿脩杨洪轻敌亟遣敕谕知犯人运米户部其定死徒笞杖等罪所运等第以闻  日有晕色黄赤  戊午云南泰和县寻甸军民府土官妻仲并因罗必甸长官司土人湖广永顺军民宣慰使司土官舍人俱来朝贡马赐彩币等物有差  己未肃王赡焰奏  太祖封先王建王府于甘州今移兰县有司请改故王府为都司衙门但先王灵寝上存而近府所艺果木寔赖生养乞免改毁从之裁省黜罢南京各衙门主事等官二十余人从吏部郎中余可才言也  山东右参政刘琏奏万金都司并各衙仓粮官攒收放奸弊滋甚乞照京卫添设经历一员公同收支俾相觉察又宣府各处马草数多收支不明乞增置草场铨拨官吏专一收支又经历仓官攒典若有本处人民岂无亲识交通作毙乞用别布政司人事下行在户部覆奏从之  庚申清平伯吴英有疾命医调治  辛酉遣中官祭中霤之神  给辽东官军马价中等马锦布十五疋绢五疋下等马帛布十二疋绢二疋命总兵官核实各军原领马果系征战伤损者给之  壬戌赐楚王孟烷庶第二子名曰季埱第三子曰季塛永安懿简王第四子名曰季土□戒  凉州回回忽歹达等来归赐房屋衣服等物安插居住  升保定府知府周监为山东左参政支正三品俸仍掌府事监在任九年将满其所部人民言其纲明廉慈乞留复任巡抚巡按官核实故有是命  命浙江青田县知县吴安复职先是巡按监察御史王琏考安才力不及安不服下巡抚布按二司官覆核安在任称职故有是命  甲子罢行在工部主事董瑛为民瑛宣德间坐赃系狱及往云南公干又聚军人女为妾至是吏部劾其过
　　上以瑛行既亏黜之
　　大明英宗法天立道仁明诚敬昭文宪武至德广孝睿皇帝实录卷之十八
　　大明英宗睿皇帝实录卷之十八终
明英宗睿皇帝实录卷之十九
　　正统元年闰六月乙丑朔
　　○丙寅遣官持节册楚府典簿傅凤女为武陵王季堄妃武昌府知事谢本女为黔阳王季埱妃良医副王志学女为东安王季塛妃武昌护卫百户蔡瑢女为岳阳王季境妃
　　○以楚王孟烷第三女湘乡郡主配王谦永安懿简王庶长女公安县主配陈衍崇阳王孟火□尝庶长女善化县主配彭福通山王孟爚庶第二女桃源县主配张琳命谦等皆为宗人府仪宾选陈氏为镇国将军季土□戒夫人田氏为镇国将军季坡夫人俱赐诰命冠服等物
　　○丁卯新建伯李玉蚤朝坠马有伤命医士往视之
　　○命行在户部移文应天府岁于所属量存商税钞课支给光禄寺买办果品供  奉先殿并各王公主坟所时节祭祀
　　○行在户部奏浙江直隶苏松等处减除税粮数目已命重核尚多不实盖缘各司府县官不念朝廷供给惟知掠美沽名以致仓廪岁用不敷请移文各处巡抚侍郎并司府县官用心核实其官田准民田起科每亩秋粮四斗一升至二石以上者减作二斗七升二斗一升以上至四斗者减作二斗一斗一升至二斗者减作一斗明白具数送部磨勘  上从其请且命谕各官审核务循至公不得欺官损民以招罪咎
　　○时军民多自宫希进间有以赦前获免罪者刑部请依旧例不限赦前赦后俱论以不孝重罪从之
　　○戊辰福建致仕都指挥佥事胡雄奏臣于永乐间病目几至丧明臣男兴刲肝以疗臣目复明乞赐旌表  上以其非孝亲正道不允所请
　　○己巳诏罢狭西布政司续造驼毼先是永乐中以驼毼温暖令内官于所出地方索买且令专业者给官料织造五十疋自后岁以为常至是狭西右参政年富奏本司原造绫绢氁毼九百余疋复加造驼毼五十疋民力不堪乞免造从之
　　○庚午巡抚狭西为事官罗汝敬奏镇番永昌庄浪凉州四卫先因荒旱少收续被达贼抄掠军余旗甲饥窘乏食欲待奏请赈济恐缓不及事已给仓粮二千七十余石济之  上曰权宜济人如此可也
　　○辛未行在四川等道监察御史郭原等奏法司鞫问杂犯死罪以下有力者运砖无力者输作赎罪其军职受赇赎死者运砖毕调卫今畏调惟欲输作迁延希免遂致缺官办事  上以为然命军职运砖赎死者依限运毕调卫勿庸输作无力运砖者死罪于甘肃守备五年徒流罪于赤城独石依限守备毕日兵部查究处之
　　○壬申山西按察司副使严继先奏振武卫指挥李得行太仆寺卿于伯恭等纵令旗舍揽纳税粮大有仓副使禹海等盗卖边储皆有实迹请治其罪  上命下山西按察司狱鞫之
　　○昏刻月犯氐宿
　　○癸酉湖广按察司奏署都指挥佥事陈震欲夺取故都指挥同知黄荣自营第宅荣子武昌左卫指挥使贵不从非法虐之又擅占造纸局官房数十间黑其红门以居  上命巡按御史鞫之以闻
　　○昏刻月犯键闭星
　　○甲戌命湖广永顺军民宣慰使司故宣慰使彭仲子世雄袭职
　　○谪守备永昌卫都指挥胡清指挥佥事朱瑄滕暹梅英许皋千户刘义等十人戍边先是狭西行都司署都指挥使任启奏清等追剿胡寇畏缩败绩  上命启同巡按御史逮究之至是狱成宥死俾戍边哨备
　　○乙亥赐敕谕朵颜卫都指挥哈剌哈孙等曰尔等遣使来朝贡马勤诚可嘉今欲令头目往谕朕意恐其不体朝廷抚绥之意反为尔害故就令尔差来人赍敕谕尔尔等宜恪遵法度戒饬部属勿相侵犯庶几长享富贵仍各赐尔等金织文绮彩绢等物有差
　　○阿端地方头目拾力哈三米儿咱等遣使臣亦的力思等哈密忠顺王卜答失里遣指挥速来蛮等建州卫女直指挥李满住遣男古纳哈等俱来朝贡马驼方物赐宴并赐彩币等物有差
　　○行在户部主事朱振奏淮王移封饶州诏以安府营房地株湖山霞山强山湖地属王并为仪卫司及居官军旗校臣等会官勘视皆有干涉请即三皇庙锦衣巷隙地为之  上从之仍令江西三司及巡按御史采访山场不籍粮者以益王用
　　○夜月犯南斗杓第一星
　　○丙子诏修唐王府从王奏请也
　　○戊寅迤北来归长脱脱木儿满哥卜花撒力帖木儿等六十八人沙州等卫千户阿儿台等二十人奏愿居京自效命长脱脱木儿等三人为指挥佥察罕奴及苦先哥等八人为副千户把都麻儿加等七十三人为百户及所镇抚其阿儿台及其二子先授指挥佥事及正千户职至是命如故各赐冠带
　　○行在礼部奏迤西沙州卫困即来部属阿儿台等归附赏例无冠带银两鞍马  上以远人来归同于慕义其如永乐间例悉加恩赉
　　○爪哇国使臣马用良自陈先任八谛来朝蒙赐银带今为亚烈乞赐金带其八谛南巫等乞赐银带  上以爪哇国恪修贡职久而弗怠悉与之
　　○司钥库左副使龚政奏比因减省买办支钞数少月进数多缺库收贮欲将官员折俸全支钞事下行在户部覆奏以为若此则支出钞多钞法愈滞请将两京文武官员万全大宁都司北直隶卫所官军折俸每岁半支钞半支胡椒苏木从之
　　○巡抚河南山西行在兵部右侍郎于谦言十事一曰接济边储近年边方多事而民田无收乞将各处文武官犯赃运砖赎罪者定其粮数多寡运赴大同宣府甘肃宁夏上纳赎罪庶民力稍苏边饷有备二曰优养军士山西山东河南直隶卫所官军每岁轮流两班赴京操备以致守城乏人屯田荒芜乞分作三班一赴京一守城一屯种庶军得宽力民省供费三曰减省吏役吏役本为簿书而设然未必皆谙晓文移多是侥幸出身甚至久占衙门取利肥家有甚虎狼乞将谙晓者存留余者悉退黜之庶省民害四曰清理军伍朝廷命监察御史清军以革卫所差人勾扰之毙其计甚良然军士原籍有去卫所数千里者咸畏道路之艰不即赴役间有赴者途中多至冻馁病死乞将二千里外者量给口粮以济之庶全军伍五曰查勘逃户山西河南旱荒人民逃移遗下粮草见在人户包纳是以荒芜处所民愈少而粮不减丰熟地方民愈多而粮无增乞令各处入籍就纳原籍粮草庶税无亏欠民无靠损六曰禁止揽纳山西土瘠民贫路险运艰其给边税粮惟赍物货之彼易籴然各边官旗各仓攒斗侵欺物货虚出通关致仓无见粮军士缺食乞将侵欺盗卖者解京庶奸顽警惧军粮丰羡七曰中纳盐粮各边开中盐粮以广储蓄行之既久公私两便近来客商开中者少盖以纳米数目过多支盐俟候日久取利不多畏缩不已乞将米数十减二分支盐之日不许运司留难庶商贾乐输八曰取用监生朝廷命监生于各衙门历事近来巡按监察御史亦有监生二名跟随然不理刑名虚延岁月宜令其理刑佥书如各部历事例弗勤慎者送监肄业庶人才无滞九曰辩理刑名在内法司重囚凡遇隆冬盛暑会官审录冤枉者得以辩明可矜者得蒙宽宥在外重囚其间岂无冤抑可矜也乞如在京审录凡巡按御史按察司官考满开报所辩囚数量其多寡以为黜陟庶人知激劝狱无冤枉十曰存恤孤老洪武旧制天下郡县俱设养济院支给柴薪布疋专为存恤孤老收养贫穷岁久房屋倒塌制度废弛乞命有司常加提督收养毋令失所庶恩典昭明鳏寡受惠事下行在礼部会官议得欲有司给与在途军士口粮恐致淹留难行监生弗勤慎者宜黜退为民其余请如谦言  上是其议仍命尚书胡濙等曰军旅事重谦欲操备军士分为三班还与总兵官详议以闻
　　○己卯宁夏总兵官都督同知史昭监察御史顾理奏胡寇犯宁夏屯营掠耕牛七十头官马百余匹都指挥陈忠率兵追之惟获牛以还忠与指挥丁昱林英等俱依寘于法并追马以偿  上宥忠罪仍住俸半年余逮问如律
　　○庚辰擢进士沈譓王用为吏部主事林茂为兵部主事苏洪丁芹萧璁曾翚陆矩为刑部主事徐珙为太仆寺丞
　　○直隶河间府静海县四月蝗蝻遍野田禾被伤民拾草子充食而府官徵索如故事闻  上命行在户部移文巡抚巡按官分投按视被灾处即加抚慰一应税粮物料等项悉皆蠲免以苏民困
　　○山西右布政使樊镇奏操备马匹支料旧例自十月起至次年四月终止而玉林卫多支马料共一万二千二百五十余石杂差官军多支行粮各五斗又镇虏等卫不将支给粮料数目开报皆有奸毙事下行在户部覆奏请令巡按监察御史核勘从之
　　○壬午  上谕行在礼部臣曰  山陵祭祀哀戚存焉服饰华丽岂礼所宜朕自今后每遇  孝陵  长陵  献陵  景陵行礼之日与百官俱具浅色衣服如洪武永乐例
　　○行在都察院右副都御史贾谅等举推官胡宗知县严敬魏忱冯诚县丞王受序班刘甄等堪任御史  上以御史职任匪轻令历刑半年考授庶几得人
　　○敕辽东总兵官都督同知巫凯等曰今得建州卫都指使佥事李满住奏原奉恩命在婆猪江住坐近被忽剌温野人侵害欲移居辽阳草河朕未知有无妨碍尔等宜计议安置处所毋弛边备毋失夷情
　　○行在礼部右侍郎王士嘉奏顺天府所属州县蝗蝻伤稼官员考满者请暂留督捕事下行在吏部覆奏从之
　　○辽东定远等卫奏往年旱潦所负屯田子粒上纳艰难事下行在户部覆奏移文巡抚佥都御史李浚核实除之
　　○癸未命驸马都尉井源往北京行太仆寺永康侯徐安往太仆寺印记马骡驹七万余匹
　　○甲申增行在户部四川司郎中张晔四品俸
　　○行在礼部奏襄王瞻墡将移国襄阳宜修社稷山川祠宇其乐舞生之类请于襄阳属县选取从之
　　○命山海卫指挥佥事涂斌提督山海关从备御门正福山奏保也
　　○乙酉命故山东都指挥同知丁英子裕河南都指挥佥事刘庸子刚狭西都指挥佥事纪胜子瑄俱袭为指挥使彭城卫指挥使冀斌弟玺羽林前卫指挥同知陈安弟信府军卫指挥佥事胡清子刚锦衣卫指挥佥事孙林子通金吾左卫指挥佥事吕成子通俱袭职永清右卫指挥使张亦秃子安燕山左卫指挥佥事张玉子旺俱代职
　　○丙戌复除副使王暹于山东按察司以丁忧服阕故也
　　○镇西狭西都督同知郑铭等奏胡寇六千余骑犯肃州杀虏二百余人掠马畜一万四千有奇又犯石关及永兴墩又犯盐池尽掠其驿马  上命兵部蚤图长策务在剿灭毋遗边患
　　○罢福建按察司佥事周瑛为民以刑部右侍郎吾绅等劾其沉湎不检故也
　　○行在工部都水清吏司主事陈中坐本部尚书等官考劾罢职饰词乞辩行在吏部发其贪污事请正其罪  上命执送刑部讯之
　　○巡按陕西监察御史房威奏陕西秦州卫是年六月癸未风雷雨雹大作山水泛涨冲入城内浸塌官员军民庐舍仓库其栗米二麦黑豆共一万八千余石绵布三千三百余疋尽行漂流  上命行在户部遣官覆视以闻
　　○丁亥命故陕西署都指挥佥事王勇子佐刘礼子源俱袭为指挥使
　　○太子太保成国公朱勇等奏五军各卫岁办草束一百七十万今又泒七十二万乞量减其数  上命行在户部计料足用则已毋过劳军士
　　○内官监火者宋义养逃军为奴乘怒逼死  上命送都察院审实斩之仍出榜禁约
　　○戊子升行在吏科给事中储懋为行在翰林院修撰先是懋以举充经筵讲官至是九年考称故有是命
　　○命四川成都府灌县蚕崖关巡检司巡检杨节复任是关当番夷往来之冲节盘诘禁捕勤慎有方九年任满当调羌民奏乞复任故有是命
</div>
    <div class="pagination">
<a href="明实录英宗实录_page10.html">上一页</a><span>...</span><a href="明实录英宗实录_page6.html">6</a><a href="明实录英宗实录_page7.html">7</a><a href="明实录英宗实录_page8.html">8</a><a href="明实录英宗实录_page9.html">9</a><a href="明实录英宗实录_page10.html">10</a><span class="current-page">11</span><a href="明实录英宗实录_page12.html">12</a><a href="明实录英宗实录_page13.html">13</a><a href="明实录英宗实录_page14.html">14</a><a href="明实录英宗实录_page15.html">15</a><a href="明实录英宗实录_page16.html">16</a><span>...</span><a href="明实录英宗实录_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
