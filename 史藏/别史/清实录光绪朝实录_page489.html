<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 489 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 489 页/共 1316 页</h1>
    <div class="content">○己丑。孝德显皇后忌辰。遣官祭定陵。　　

○出使美日秘国大臣张荫桓奏、自秘返美。更派繙译译官林怡游、充驻秘参赞。代办使事。又奏、拟酌照檀香山办法。在巴拏马岛。添设商董。以保华商。均下所司知之。摺包　　

○予积劳瘴故。古巴领事署随员张泰优恤。摺包　　

○庚寅。以京畿雪泽稀少。上诣大高殿祈祷行礼。　　

○遣贝勒载滢诣时应宫。贝勒载澍诣昭显庙。贝子奕谟诣宣仁庙。辅国公载濂诣凝和庙拈香。现月　　

○直隶总督李鸿章奏、病痊销假。得旨、仍著加意节劳。医药调养。以期早日复元。用慰廑系。　　

○又奏、长芦补欠积欠二款。无力代还。请展限五年。以恤商艰。如所请行。摺包　　

○又奏、请以江苏补用知府汤纪尚留直补用。兵部主事于式

□、员外郎白冠瀛、步军统领衙门笔帖式恩绪、发交直隶委用。允之。　　

○乌里雅苏台将军杜嘎尔等奏、查明乌里雅苏台、科布多两城、岁支例款实数。请饬部仍筹加增银两。以纾兵艰。下部议。

摺包

　　

○四川总督刘秉璋奏、川省京协各饷。需用甚钜。请援案再办按粮津贴。如所请行。摺包　　

○守护东陵大臣溥龄奏、查明各项事宜、暨惠陵后宝山空旷情形。应补栽松树。如所请行。摺包　　

○守护西陵大臣溥芸奏、广恩库奏拨银两。请缓由明年应解租银内扣抵。得旨、准将现拨银两。缓俟明年扣抵。至本年应解旧案租银。著溥芸等咨行直隶总督照数拨解。　　

○以洋员当差出力。赏德国教习施密士额德茂、英国医官鲍德均伊尔文等、三等宝星。德国队长贝阿四等宝星。摺包　　

○翁牛特郡王赞巴诺尔布等二人。阿巴噶郡王扬桑一人。鄂尔多斯贝勒喇什札木苏一人。巴林贝子萨旺喇普坦一人。喀喇沁辅国公林沁多尔济一人。乌珠穆沁辅国公图普钦札布一人。于神武门外瞻觐。　　

○辛卯。谕内阁、兵部奏、各省营制册籍。仍未送齐。请旨饬催一摺。现在兵部纂修则例会典。专待各省营制送齐。方可纂辑。所有尚未造报之河南、湖北、湖南、福建、台湾、浙江、广东、云南、甘肃、新疆等省。及尚未造齐之陕西、广西、贵州等省。著各该督抚严饬依限造送。毋再延宕。至满营营制额缺。并巡捕营营制册籍。著该将军等、查照该部单开、及前行款式。分别详造。送部核办。另片奏、请饬各省将现在裁定额设旗绿兵丁数目。及何营何汛。分别马步守各项。详细造册等语。即著该将军都统督抚等查照办理。现月　　

○以西安左翼副都统长春署正黄旗蒙古副都统。明发　　

○旌表五世同堂寿妇山西五台县知县高淩霄祖母王氏。摺包　　

○壬辰。太和门灾。　　

○总理各国事务衙门奏、直省各督抚共筹银二百六十万两。分批解津。不惟海防缓急足恃。腾出闲杂各款。专顾钦工。亦不致有误。盛典。钦奉慈禧端佑康颐昭豫庄诚皇太后懿旨。允之。　　

○又奏、意大利国君主之弟新婚礼成。请饬出使大臣刘瑞芬、就近致贺。如所请行。摺包　　

○河南巡抚倪文蔚奏、豫省灾重赈繁。请照苏皖两省章程。收捐翎枝。下部议。摺包　　

○又奏、请以开缺裕州知州朱伯寿、开缺获嘉县知县李步云留豫补用。允之。摺包　　

○详定海军经费生息章程。从总理各国事务衙门请也。摺包　　

○蠲缓湖南安乡、武陵、沅江、益阳、龙阳、华容、澧、湘阴、巴陵、临湘、十州县。暨岳州卫被水被旱地方钱粮杂课有差。摺包　　

○蠲缓广西崇善、养利、迁江、永淳、来宾、临桂、灵川、义甯、平南、兴业、十州县新旧钱粮。暨象武、宣、苍梧、藤、怀集、桂平、永康、武缘、八州县被灾各村庄本年应徵地丁兵米有差。现月　　

○纂修官张书云恭纂

　　

帮总纂官王荣商恭辑监修总裁世恭阅六月初七日正总裁那月日专司藳本陆恭覆阅癸丑六月二十九日　　

徐月日　　

荣月日副总裁唐月日　　

宗室宝恭阅十月二十二日

　　

陈恭阅二签六月初一日　　

熙月日　　

郭恭阅一签十一月二十五日　　

宗室麒月日

大清德宗同天崇运大中至正经文纬武仁孝睿智端俭宽勤景皇帝实录卷之二百六十三　　

光绪十四年。戊子。十二月。癸巳。以祥霙普被。上诣大高殿报谢。行礼。　　

○遣贝勒载滢诣时应宫。贝勒载澍诣昭显庙。贝子奕谟诣宣仁庙。辅国公载濂诣凝和庙拈香。现月　　

○谕内阁、巡视南城御史凤英等奏、拏获结夥叠劫枪伤事主盗犯。请交部审办一摺。盗犯曹山林即曹遇春、马道安即马道显、张全即张五、曹方山、均著交刑部严行审讯。按律惩办。其拏获此案盗犯出力各员弁。著刑部于定案时声明请旨。现月　　

○直隶总督李鸿章奏、上年郑州河决。芦属豫岸引地受伤特重。请将尉氏扶沟额引。酌减五成。并将各县盐课。分别缓徵。以恤商艰。如所请行。摺包　　

○以添设粤东西两省电线出力。予候选直隶州知州沈嵩龄等分别奖叙。摺包　　

○予积劳病故直隶副将王定瀛、把总萧万春、广东香山协把总黄国雄、琼州镇把总张起胜等、分别优恤。摺包　　

○蠲缓直隶安、河闲、隆平、三州县被水地亩粮租。现月　　

○青海札萨克多罗贝勒拉旺多布济一人。喀尔喀札萨克镇国公札布萨林札布等二人。察哈尔辅国公格楚克札木苏一人。土默特辅国公贡格巴勒一人。于神武门外瞻觐。内记　　

○甲午。谕内阁、本月十五日夜闲。贞度门不戒于火。延烧太和门及库房等处。经王大臣等、督率官员弁兵。扑救止熄。兹据各该衙门。将救火各员开单。由军机大臣呈览。恭亲王以下、暨蒙古王贝勒贝子公、翰詹科道、军机章京、各部院衙门司员、各旗营侍卫章京等、到者甚多。实属勤奋出力。深堪嘉尚。其随同救火之神机营兵丁、步军统领衙门兵丁、及柏唐阿护军官役苏拉人等、著各该衙门查明人数。每名赏银二两。水会十五处。著赏银一万两。各木厂匠夫。著赏银一千两。受伤兵匠数名。每名加赏银十两。以上所赏银两。著户部给发。由步军统领福锟等查明给领。以示奖励。火灾示警。深宫祗惧实深。惟有寅畏天威。益加修省。于一切政事。不敢稍涉懈弛。尔大小臣工。亦当仰体朝廷兢惕之怀。精白一心。勤修职业。以弭灾异而迓祥和。将此通谕知之。现月　　

○又谕、本月十五日夜闲。贞度门不戒于火。延烧太和门及库房等处。所有本日直班之章京护军等。于禁城重地。并不小心看守。实堪痛恨。著交刑部严行审讯。按律定拟具奏。直班之前锋统领恩全、疏于防范。咎无可辞。著交部议处。寻兵部议上。得旨、恩全著降一级调用。再罚俸一年。不准抵销。　　

</div>
    <div class="pagination">
<a href="清实录光绪朝实录_page488.html">上一页</a><span>...</span><a href="清实录光绪朝实录_page484.html">484</a><a href="清实录光绪朝实录_page485.html">485</a><a href="清实录光绪朝实录_page486.html">486</a><a href="清实录光绪朝实录_page487.html">487</a><a href="清实录光绪朝实录_page488.html">488</a><span class="current-page">489</span><a href="清实录光绪朝实录_page490.html">490</a><a href="清实录光绪朝实录_page491.html">491</a><a href="清实录光绪朝实录_page492.html">492</a><a href="清实录光绪朝实录_page493.html">493</a><a href="清实录光绪朝实录_page494.html">494</a><span>...</span><a href="清实录光绪朝实录_page490.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
