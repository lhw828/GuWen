<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 55 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 55 页/共 1860 页</h1>
    <div class="content">
○礼部题请、安南国王黎维祜故。应照例给与祭葬。从之。铸给直隶蓟运粮河通判关防。从总督李卫请也。　　

○安南国进贡陪臣武晖病故赐恤如例。　　

○是日。驻跸二十里铺。　　

○乙酉。上诣泰陵世宗宪皇帝梓宫前。行早供礼。旋诣孝敬宪皇后梓宫前。行暂安奉礼。　　

○诣皇太后行宫问安。　　

○锡洞庭湖神祀典。谕总理事务王大臣。洞庭湖神。福祐一方。灵应显著。君山神庙。载在祀典。所有春秋祭品礼仪。理应动用正项钱粮办理。著照湘江江神之例。一体开销。以昭敬礼明神至意。礼部即遵谕行。　　

○又谕、前年逆苗不法。首先调拨滇省兵丁。前往会剿。闻彼时千把外委。及兵丁等。启行之际。不无繁费。除各领赏赉外。尚有豫借之俸饷。及出征年余。时日既久。又有在军前借支银两。以助资斧者。今大军凯旋。弁兵各回营汛。例应于俸饷内。按月扣还。朕念弁兵等。曾经效力军前。所有现领俸饷。止足供目前之养赡。难以扣抵前项。著总督尹继善、查明。悉行豁免。以示朕优恤边远弁兵之至意。　　

○总理事务和硕庄亲王允禄等奏、本月二十四日。奉谕旨。二十八日、二十九日、三十日。俱亲诣享殿梓宫前。奠献行礼。伏念若于此三日内诣泰陵。瞻依悲痛。深恐哀劳太过。乞皇上俯允臣等所请。二十八九三十等日。间日一次前往。稍加撙节。以慰安皇太后圣心。得旨。诸王大臣所奏。知道了。朕若间日一往。心转不安。仍照前旨。每日亲诣奠献。　　

○丙戌。上诣皇太后行宫问安。　　

○巳刻。诣泰陵世宗宪皇帝梓宫前。行午供礼。阅视地宫。　　

○遣官祭贤良祠。　　

○丁亥。上诣皇太后行宫问安。　　

○巳刻。诣泰陵世宗宪皇帝梓宫前。行午供礼。　　

○是日以大葬泰陵吉期。遣官祇告天、地、太庙、社、稷。　　

○戊子。上诣皇太后行宫问安。　　

○巳刻。诣泰陵世宗宪皇帝梓宫前。行午供礼。　　

○谕点主大臣鄂尔泰、张廷玉、三泰、任兰枝。点主大礼攸关。必取其人品望素优。老成端悫者。俾之敬谨将事。方克称尊奉之隆仪。卿等皆国家大臣。夙荷皇考恩遇。倚任有年。名望素著。故藉卿等襄此钜典。其体朕哀慕悃忱。斋庄俨恪。静虑凝神。以对越皇考在天之灵。庶得仰邀皇考歆鉴。朕有厚望焉。　　

○谕总理事务王大臣。朕因泰陵前安设石像生一事。于乾隆元年降旨。令王大臣议奏。据称、询问原相度风水之巡抚高其倬、户部员外郎洪文澜。佥称泰陵甬道。系随山川之形势盘旋修理。如设立石像生。不能依其丈尺。整齐安供。而甬路转旋之处。必有向背参差之所。则于风水地形。不宜安设。是泰陵之未议设石像生者。实由风水攸关。非典制之未备等语。朕思陵前召像生。系典礼之一节。若因甬道前地势盘旋。难于安设。或将大红门、龙凤门、展拓向外。俾地势宽敞。位置攸宜。尔等同和亲王、带领通晓风水之洪文澜、再加敬谨相度。妥协定议具奏。寻议、大红门、正在龙蟠虎踞之间。护北面随龙生旺之气。纳南面特朝环抱之水。前朝后拱。天心十道。实天造地设门户。不便展拓向外。况石像生之设。古制未详。无大关典礼之处。似可毋庸添设。得旨。知道了。　　

○兵部议覆、巡台御史白起图等疏请、嗣后过台商船舵水人等。免其查验箕斗。令原籍州县官。将各舵水年貌乡贯填照。或有事另雇。就地给单填注。取具船户行保甘结。汛口各官验放。台地仿照内地。设立十家牌。填注实在籍贯人口确数。并作何生理。遇有事故开除。每月出具并无招揽游民结状报核。违碍、一并严究。应如所请。从之。　　

○工部议准、江南河道总督高斌疏请、拆修高堰山圩一带石堤。以御汛水。高堰所属卸裂旧石工。共长一百一十丈三尺。山圩所属卸裂旧石工。长五十九丈。从之。　　

○铸给山西蒲州泽州两府儒学印。从巡抚觉罗石麟请也。　　

○铸给广西思州土知州印。从巡抚金鉷请也。　　

○是月直隶河道总督佥都御史刘勷奏、春融工程妥协。永定河凌汛又逾。恳请叩送梓宫。随往泰陵。得旨、凌汛虽逾。而桃汛在即。汝不必来。　　

○江南总督赵宏恩、两淮盐政尹会一奏、扬州盐义仓。及泰州、通州、海州、如皋、盐城、板浦、石港、东台、阜宁、等处盐义仓。贮谷过多。恐积久霉朽。臣等酌议。扬州仓、存谷八万石。泰州仓、六万石。尚余四十万余石。请拨贮各处。得旨。如此通融办理。颇是。但扬、泰、二仓。六万八万之数。可以不必拘定。譬如今日之可以通融。非前此多贮之益欤。但不可使之陈陈相因。终于霉浥可耳。再与庆复商酌办理。　　

○安庆巡抚赵国麟奏、恳曲赐训诲。有所遵循。得旨。学问戒乎自欺。莅政临民。尤戒乎自欺。要当以学问与政事。看作一事。则无入而不自得。若看作两截。则不为章句之腐儒。必为簿书之俗吏。乃自欺之甚者也。因汝有此奏。故谕之。　　

○江西巡抚岳浚奏、遵谕密查前抚臣俞兆岳、九江、赣州、二关税银。缺少十万两之多。俟查有确据。据实纠参。今即俞兆岳移交案内。查去冬十一十二两月之间。共动用过各项存公银一万余两。内多系借赈灾、赏兵、名色。陆续题解。得旨。知道了。看此情节。将来必有著追之事。汝应密咨大学士嵇曾筠、令其豫行严察伊本籍。不可少有脱漏也。再赵宏恩、于其中有无弊窦处。汝亦一并查奏。　　

○大学士总理浙江海塘、管理总督事务、兼管盐政、嵇曾筠奏、松所盐务。自减定卖价以来。未闻异议。近因直隶督臣李卫摺奏、浙盐事宜。故智复萌。仍希网利。欲复每觔十三四文之旧价。臣遵谕体察。于卖价之外。量给巡费。以资查缉。现今调剂得宜。商情怗服。但恐奸商再行唆使。不能不惩一儆百。得旨。知道了。浙盐一事。已全俾卿料理。朕从不为浮言所动也。　　

○河南巡抚富德奏明、咨商河臣高斌、堵筑永邑水口。以遏黄流。得旨。据汝此等识见之人。治河之法。从何处说起。　　

○山东巡抚法敏奏报、各属续经得雪分寸。及安插兰山县贫民缘由。得旨。东省今年春雨。甚为短少。汝等著实留心吏治民生之事。切莫图安逸、而置民事于不问。　　

○又遵旨奏明。家人需索门包。实毫无影响之事。至禁当铺三分行息。前任抚臣、历经示谕有案。当年节之时。不过暂行四十日。以省穷民取赎之费。得旨。知道了。朕凡有所闻。皆令汝等明白回奏。原以有则改之。无则加勉之意耳。若问之于心而无愧。虽人言啧啧而何妨。若不能免如人之所言。则虽善于应办于一时。亦不能逃日后之鉴察也。　　

○大学士仍管川陕总督查郎阿奏、三渡河西之七儿堡地方。添设泸宁一营。据抚臣杨馝委勘之盐源令王秉鉴称、泸宁处万山之中。阴雨不时。原修城工。旋补旋倒。实难垂久。而泸宁同知宋虞凯、又称实系山坡。地势倾侧。猛雨不时。山水冲激。倒塌倾圯。势所必至。随檄令建昌镇总兵赵儒、建昌道李学裕、会同迅赴泸宁。秉公查勘。得旨。知道了。此皆王秉鉴、宋虞凯、不实心任事。或有冒销。为杨馝无能。卿在邻省之故。所当查参追究、而不可姑息者也。　　

○又奏、据肃州道黄文炜禀称、哈密地方。因军需停止。失业者多。请酌给口粮。资助回籍。以免逗遛生事。应确查人数。按程计日。每日酌给炒面一斤。押解进口。得旨。此所给炒面。为数已多。或出于黄文炜开销之计。亦未可定。且塞外又安得有如许失业之人乎。此奏大不妥。再行明白回奏。　　

○吏部尚书署川陕总督、兼甘肃巡抚、刘于义奏请、帮办军需之原任广东海丰县知县王者辅、应否给咨赴部。或留甘补用。得旨。送部引见为是。　　

○又奏明、前后粮运情节。并遵旨停运后陆续办理之事。因闻有诬臣停运后运粮之人。谨据实陈奏。得旨。事未有久而不明者也。今不便如何批示。　　

○四川巡抚杨馝奏、前提臣黄廷桂、将提督印务。交臣接署。督臣查郎阿、久历边陲。一切吏治营伍。臣惟商酌办理。以期尽善。得旨。知道了。汝此回不闻有所整饬。而庸懦如前。徒欲自为。不知查郎阿、乃公忠大臣。岂以善于已。即为之保全乎。汝误矣。　　

○又奏、前任督臣黄廷桂议奏、河西七儿堡。添设泸宁一营。臣委员查勘。并据建昌镇臣赵儒、札指情形。不独城工旋修旋塌。万难垂久。抑且兵粮挽运阻隔。派累滋扰。所设营制。亦多种种未善。得旨。朕未看汝摺。即先批示查郎阿摺中矣。此皆出于汝与黄廷桂不和。彼卸督而留提。汝尚不敢为此奏。必至伊来京。汝始敢为此奏。汝试思汝尚具人面貌乎。查郎阿摺中。朕尚疑出于宋虞凯辈之玩公营私。观此。则系明出汝意矣。汝若谓实因地势如此。不妨摺奏前来。朕另差大臣一员。前往相度。若如汝所言。朕必重处黄廷桂。以为妄生事端者戒。如其不然。汝亦不能免。将此奏与查郎阿观之。　　

○又奏、前因渎奏学臣等养廉一摺。蒙曲赐宽宥。谆切训诫。惟益加猛省。勉图后效。得旨。无论如何训示之严。回奏改悔之切。奈心口不相应。苍猾性成何。　　

○两广总督鄂弥达覆奏、查向例夷船到厦贸易。进口之日。将所带军火炮械。一概收贮公所。俟贸易事竣。再行给还。惟炮位系做就在船。难以移动。请照从前。免令起贮。得旨。昨据杨永斌奏摺。朕揣其意。亦以起炮为难行。而未明言。今据卿奏。则朕所见不差矣。著照卿奏行。应咨部者、咨部可也。　　

○署广西巡抚杨超曾奏、粤西民苗杂处。相扇生事。以及土民不法。总因有司玩视不理。兼肆意苛敛。臣现在通行申饬。悉心查办。得旨。知道了。惟在实力整饬地方。察吏安民。不在奏对之空言也。即如金鉷初到粤西时。岂无似此之一奏乎。恐其言之详。而自以为得宜者。更有甚于此也。以其徒尚虚文。而不尚实政。故为汝今日所指斥。汝若不以为戒。则后人又将议汝之后矣。然汝等之声名利禄。犹其次也。展转相因。奈朕之百姓何。　　

○又奏报、粤西米粮时价。并陈明自上年七月后。雨水稀少。晚禾收成。不及十分。得旨。览。雨旸旱涝。虽系乎天。而弥缝补救。全在乎人。尽心政治。未必即得丰年。玩视民瘼。未有不遭灾沴。可不惧哉。　　

○贵州提督王无党奏、修整军装器械。止有公粮朋余二项。并无别项羡余。现与督臣张广泗商酌。先制帐房锣锅旗帜枪炮刀牌等项紧要装械。如盔甲一项。以示观瞻。尚可从缓。得旨。知道了。或应即如此办理。抑或别有筹画请恩之处。著督臣另行妥议具奏。　　

○又奏、夷地开厂。米粮食物。垄断丛奸。铜铅二项。为铸局所需。自不可禁。银锡等厂。宜因地因时。以为开闭。得旨。据云、铜铅为铸局所需。不可禁。则银锡亦九币之一。其可即行禁采乎。且禁银锡之厂。则为此者。将转而求之铜铅之场矣。游手耗食之人如故也。此奏虽是、而未通权。大清高宗法天隆运至诚先觉体元立极敷文奋武孝慈神圣纯皇帝实录卷之三十七


大清高宗法天隆运至诚先觉体元立极敷文奋武孝慈神圣纯皇帝实录卷之三十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。三月。己丑朔。行迁奠礼。上诣泰陵世宗宪皇帝宫前祭奠。复诣孝敬宪皇后梓宫前祭奠。礼毕。上回幄次。少顷。梓宫奉移上哭入享殿。于世宗宪皇帝梓宫前。奠酒行礼。奉移梓宫。从丹陛中阶下。转左。上恸哭随行。梓宫至明楼前。安奉芦殿内正中龙輴上。上复至孝敬宪皇后梓宫前。奠酒行礼。哭送梓宫。安奉芦殿左床上。次请敦肃皇贵妃金棺。安芦殿右稍后床上。上先诣世宗宪皇帝梓宫前。奠酒行礼。次诣孝敬宪皇后梓宫前。奠酒行礼。奉世宗宪皇帝卤簿。孝敬宪皇后仪仗。于燎次焚化。　　

○上诣皇太后行宫问安。　　

○庚寅。上诣泰陵。至碑亭。即恸哭。进至。芦殿内。跪抚梓宫。哀号擗踊。辰刻。上于世宗宪皇帝梓宫前。奠酒行礼。次诣孝敬宪皇后梓宫前。奠酒行礼。执事诸臣。恭率校尉等、先奉世宗宪皇帝龙輴入宝城。次奉孝敬宪皇后龙輴入宝城。俱奉安宝床。次请敦肃皇贵妃金棺。升太平车。入宝城。安于宝床。陈册宝于各石案。上亲视安奉。号痛不已。诸臣再四叩请、方出。恭闭元宫石门。上于祭台前。奠酒行礼。乃卒哭。退、至幄次。更礼服。午刻。上进至享殿东槅扇。向上立。诸王以下、公以上、班于丹陛上。诸臣班于丹墀内。大学士鄂尔泰、张廷玉、恭点世宗宪皇帝神主。尚书三泰、任兰枝、恭点孝敬宪皇后神主。奉安宝座。上就位。上香。奠帛。献爵。俱如大祭礼。銮仪卫官、设黄舆于丹陛。上诣宝座前跪。行三叩头礼。恭捧世宗宪皇帝神主。由享殿中门出。奉安于左黄舆内。命和硕和亲王弘昼、恭捧孝敬宪皇后神主。由中门随出。上亲奉安于右黄舆内。上于正中拜位。行三叩头礼。黄舆启行。上跪候黄舆过。由别道恭候黄舆至。奉安于宿次黄幄。行礼。　　

○以大葬礼成。遣官告祭泰陵后土之神。永宁山神。　　

</div>
    <div class="pagination">
<a href="清实录乾隆朝实录_page54.html">上一页</a><span>...</span><a href="清实录乾隆朝实录_page50.html">50</a><a href="清实录乾隆朝实录_page51.html">51</a><a href="清实录乾隆朝实录_page52.html">52</a><a href="清实录乾隆朝实录_page53.html">53</a><a href="清实录乾隆朝实录_page54.html">54</a><span class="current-page">55</span><a href="清实录乾隆朝实录_page56.html">56</a><a href="清实录乾隆朝实录_page57.html">57</a><a href="清实录乾隆朝实录_page58.html">58</a><a href="清实录乾隆朝实录_page59.html">59</a><a href="清实录乾隆朝实录_page60.html">60</a><span>...</span><a href="清实录乾隆朝实录_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
