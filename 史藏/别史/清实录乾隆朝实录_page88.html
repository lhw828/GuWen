<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 88 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 88 页/共 1860 页</h1>
    <div class="content">
华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。二月。戊戌。上谒泰陵。未至碑亭。即降舆恸哭。步入隆恩门。诣宝城前行礼。躬奠哀恸。王以下、文武大臣官员、随行礼。　　

○命旗买民地。已入公产者。准民人置买。谕、朕前以旗人生计贫乏者多。令王大臣议、将八旗入官地亩。立为公产。取租解部。按旗分给。以资养瞻。但思此等入官地亩。内有我朝定鼎之初。圈给八旗官兵。将钱粮悉行豁免。亦有旗人与百姓自相交易。出银置买。仍在州县纳粮者。两种原属不同。祇因旗产入官。有粮无粮。未经分晰。一并交官收租。是以部册并造入公产。此项民地。当契买之时。旗人执业。民人得价。原系彼此乐从之事。若以入官之后。一概定为公产不准民买。殊非朕轸恤畿辅黎赤之本怀。用是特颁谕旨。除原圈官地。为旗人世业。自不容民间置买。其旗人自置有粮之民地。现在入官者。如有愿售之人。不论旗民。一体准照原估价值变卖。将银两交解司库。陆续咨解户部。交各旗料理生息。分给旗人。俾沾惠泽。至于民买官地。该地方官务须经理得宜。毋致中饱垄断等弊。以昭朕一视同仁、欲旗民两便之至意。　　

○又谕、哈元生人材壮勇。历任苗疆。颇有劳绩。后因古州一案。获罪被逮来京。朕念其前劳。特予宽宥。授为副将前往哈密效力。冀其奋勉。尚思录用。今樊廷奏伊已经病故。实属可惜。著加总兵衔。令大学士查郎阿、宽裕料理。将伊柩榇送回原籍。应得恤典。该部察例具奏。　　

○吏部议覆、都察院奏称、向例巡视南漕御史二员。驻劄淮安。给与关防勘合。巡视北漕御史二员。驻劄通州。并无关防勘合。今巡漕御史四员。分驻淮安、济宁、天津、通州、各有巡察地方。文移均关紧要。除淮安巡漕御史。现有关防。毋庸另给外。其济宁、天津、通州、御史三员。请照淮安之例。给与关防勘合。应如所请。从之。　　

○又议覆、黑龙江将军额尔图奏称、乾隆二年、吏部议准、巡查宁古塔御史苏昌条奏、添设船厂及黑龙江理事通判各一员。查黑龙江将军衙门。设有理刑司。办理一切刑名。并无专员管理。所设理事通判。专办齐齐哈尔一处旗民控告事件。其莫尔根等处。相离甚远。鞭长莫及。请将黑龙江理事通判。改为主事。在将军衙门理刑司内办事。应如所请。即将通判改为主事。至所奏将军衙门。于各属钱粮。有咨部销算徵收核除之责。且设有银库。亦需专员管理。请补放银库员外郎一员。笔帖式二员。查奉天黑龙江船厂等处。将军衙门。向无额设员外郎之例。应照船厂主事之例。添设主事一员。笔帖式二员。专管销算钱粮事件。从之。　　

○补行乾隆元年大计。山东省、不谨官五员。罢软官三员。年老官六员。有疾官五员。才力不及官六员。浮躁官五员。福建省、不谨官一员。罢软官二员。年老官四员。有疾官一员。才力不及官三员。浮躁官一员。贵州省、不谨官二员。年老官四员。有疾官四员。才力不及官二员。广西省、不谨官四员。年老官三员。有疾官三员。才力不及官一员。浮躁官二员。分别处分如例。　　

○礼部议覆、广西巡抚杨超曾疏称、泗城、镇安、二府。及庆远府属之东兰州、荔波县。太平府属之宁明州。准外省人入籍考试之例。均停止。应如所请。从之。　　

○是日、驻跸二十里铺。　　

○己亥。清明节。上躬祭泰陵。　　

○遣官祭永陵、福陵、昭陵、昭西陵、孝陵、孝东陵、景陵。　　

○具摺遣内监、诣皇太后宫问安。　　

○是日、驻跸石亭。　　

○庚子。甘肃巡抚元展成奏、甘省藩库平余银两。岁不过千余金。旧日藩司、于放兵饷各项内。零星剪配。凑足三千之数。既失政体。兼兹弊端。嗣后令将平余实数报部。并请即以此项留充书院费用。得旨允行。下部知之。　　

○是日、驻跸黄新庄。　　

○辛丑。具摺遣内监、诣皇太后宫问安。　　

○上行围于南苑。　　

○是日、驻跸南苑。　　

○壬寅。上诣皇太后宫问安。　　

○还宫。　　

○议政内大臣兵部尚书果毅公讷亲奏、万年吉地事关重大。相度宜先。恭请钦命通晓风水之员。敬择吉壤。绘图呈览。报闻。　　

○癸卯。禁派祭祀燎柴。谕、直隶宣化府属怀来、保安、二县。采办杨木长柴。供郊坛、宗庙、焚帛之用。向无开销之例。俱系两县捐赀。继因添用柴薪。又分派宣属他县协办。相沿已久。朕思州县公捐。易启借端科派。贻累小民之弊。不可不防其渐。著从乾隆三年为始。将每岁需用杨木长柴。按照办解之数。动用正项。造入地丁册内报销。令出产之怀来县承办。以专责成。倘有私行派累等弊。该督即行查参。从重议处。　　

○甲辰。上诣皇太后宫问安。　　

○皇后千秋令节。照例行礼。停止筵宴。　　

○谕、据固原提督樊廷奏称、臣领兵多年。旧有复胀气喘之病。自入春以来。时常呕吐。精神恍惚。饮食少进。难以供职。伏祈恩准解任调养。或延残喘等语。樊廷效力边疆。十有余载。威勇夙著。朕以其久练夷情。付以重任。乃因劳致疾。势甚沉重。披览来奏。朕心深为不忍。著即从哈密从容起程。回至固原。善为调理。途次病势如何。著伊奏闻请旨。哈密驻防。关系紧要。著甘肃提督李绳武、驰驿前往。代樊廷之任。赏给肃州库银五千两。为整备行装之用。其余应给等项。俱照例给与。其甘肃提督印务。著大学士查郎阿、于所属总兵内。遴选贤员。暂行署理。　　

○乙巳。上以初举亲耕之礼。幸丰泽园演耕。　　

○免歉年常平仓谷息。谕、乾隆二年六月。朕曾降旨。各省出借仓谷与民者。旧有加息还仓之例。此在春月。青黄不接之时。民间循例借领。则应如是办理。若值歉收之年。岂平时贷谷可比。至秋收后。祗应照数还仓。不应令其加息。此乃兼常平社仓而言也。今闻外省奉行不一。凡借社仓谷石者。照此办理。而借常平仓谷者。遇歉收之年。仍循加息之成例。似此、则非朕降旨之本意矣。嗣后无论常平社仓谷石。若值歉收之岁。贫民借领者。秋后还仓。一概免其加息。俾蔀屋均沾恩泽。将此永著为例。　　

○又谕、雍正十三年九月间。朕以八旗入官地亩房屋。从前该管大臣等。办理不妥。有将已经豁免之项。因该旗查报在先。仍行勒逼交官者。其间弊端种种。曾经谕旨。饬部确查办理。又于乾隆元年六月内降旨。将八旗应入官之地亩房屋。虽经报部。尚未估价。已经估价。尚未交部者。分别情罪。令各该处查明。给还本人。以上二次谕旨。屈指已历三年。今朕访闻。仍有稽延迟滞。未曾清楚者。大约因该管大员。从前办理不善。未免回护前非。或贫寒孤苦之家。无力控诉。又或胥吏借端需索。有意迟回。有此数端。以致膏泽不能下逮。用是再颁谕旨。凡入官田房。有与前次旨意相符者。许本身及其的属。在各该管衙门据实呈明。如果情可原。该管大臣、即行具奏请旨。毋许仍蹈前辙。倘有应奏不奏者。经朕访闻。或别经发觉。定行从重议处。若本人捏词妄控。亦照诬告例治罪。　　

○川陕总督查郎阿等奏、柳林湖屯种收获粮石。运赴武威贮仓备用。以供驻凉满兵粮料。向令镇番县民挽运。应请酌拨驼只。下部知之。　　

○以云南按察使徐嘉宾、为云南布政使。以直隶天津道张坦熊、为云南按察使。　　

○命署西宁镇总兵王友询、赴赤靖等处驻防。　　

○丙午。以首举经筵大典。告祭奉先殿。上亲诣行礼。遣官告祭传心殿。上御文华殿。讲官暨侍班之大学士、九卿、詹事等。行二跪六叩礼分班入殿内序立。直讲官四人。出就讲案前。行一跪三叩礼。复位。直讲官阿山、任兰枝、进讲论语道之以德、齐之以礼、有耻且格。讲毕。上宣御论曰。政刑者、德礼之先声。德礼者、政刑之大本。舍德礼而求政刑。必成杂霸之治。即政刑而寓德礼。乃见纯王之心。一而二。二而一者也。若云德礼之外。别有所谓政刑。则非圣人垂教之本意矣。讲官暨侍班官跪聆毕。兴。直讲官班第、孙嘉淦、进讲尚书咨十有二牧、曰食哉惟时。讲毕。上宣御论曰。自昔圣帝明王。以尧舜为极则。尧之命羲和也。曰敬授民时。舜之咨十二牧也。曰食哉惟时。其重民天而厚民生之心。若合符节。而探本究源。则莫切于时之一字。知其时、则恒雨恒旸。动关深宫之虑。祁寒暑雨。时切蔀屋之忧。夫其川泽山林。非时有禁。宫功鼛鼓。非时不使。犹其后焉者也。讲官暨侍班官跪聆毕。大学士张廷玉等奏曰。皇上以惟精惟一之心。成中和位育之治。天德王道。一以贯之。圣训精微。诚足昭示万世。臣等不胜钦服。奏毕。诸臣出就拜位。行二跪六叩礼。礼成。上还宫。赐讲官侍班官宴于协和门。　　

○给江南随帮千总养廉。谕、各省漕船挽运北上。每帮例设随帮千总。协办运务。长途往返。费用较多。非本营供职者可比。查山东、河南、浙江、江西、湖北等省。随帮弁员。均于廪工之外。每岁给与养廉。以为资斧。惟江南省向未议及。微弁未免艰难。著从乾隆三年为始。每员每岁赏给银二十四两。其应将何项支给之处。著总督那苏图酌定报部。　　

○丁未。遣官祭贤良祠。　　

○大学士鄂尔泰、会同工部议覆、直隶河道总督朱藻奏称、永定河南北岸。应建滚水石坝四座。查石工非旦夕可成。拟于窰上村后。圈筑月堤一道。再南北两堤。有相去太近之处。亦相机备筑月堤。以防伏秋二汛。其郭家务石坝。不能赶筑。汛发可虞。莫若将此处两边。豫先卷下大埽。密钉长桩。并将开挖引河之泥。堆于南岸。以作隔淀坦坡。至目今最关紧要者。将北堤为南堤。开宽建筑北堤一道。容纳正流。保障北运。均应如所请。得旨、依议速行。　　

○江南河道总督高斌奏报、挑浚淮扬运河告竣。得旨、据奏淮扬运河。挑浚告竣。知道了。此项工程重大。限期紧迫。高斌率领河员。办理妥协。如期完工。不致稽迟漕运。甚属可嘉。著将高斌及在事河员。交部议叙具奏。　　

○改给福建南安县移驻罗溪县丞关防。从闽浙总督郝玉麟请也。　　

○戊申。孝昭仁皇后忌辰。遣官祭景陵。　　

○兵部议覆、山东巡抚法敏疏请、将夏津渡口驿墩。至武城县西关墩。又德州第十屯墩。至第二屯墩。第三屯墩。至浮桥口墩。俱于适中地方。各添一墩。建营房三间。每墩拨兵六名防守。应如所请。从之。　　

○己酉。上诣皇太后宫问安。　　

○户部议覆、闽浙总督专管福建事务郝玉麟疏称、台湾北路登台等处。迫近深山。接连番社。为生熟番往来要区。应于登台、新庄、二处。设立义胜、永胜、二寨。各安乡勇三十名巡防。柳树湳庄口。另建营盘。安兵一百名。拨猫雾捒兵五十名。彰化汛兵五十名驻防。其猫雾捒原驻之都司。移彰化。另建衙署驻劄。仍于彰化汛派把总一员。该协中营调千总一员。往猫雾捒防守。其千总即令驻劄都司衙署。南北投汛、归该协中营属。所有原设外委一员。兵二十名。彻防虎尾溪塘。其中营分防篷山汛之千总。带兵一百名。内除牛马等三塘分兵十五名。照旧安防外。余兵八十五名。随该千总移驻中营之南北投汛。将篷山汛、在该协右营内、拨把总一员。兵八十五名防守。应如所请。从之　　

○命元圣后裔五经博士东野衍兆、恭遇视学大典。一体陪祀观礼。从洐圣公孔广棨请也。　　

○命狭西凉州总兵杨＜?王宏＞、署理狭西提督。　　

○免山东齐河、济阳、禹城、临邑、陵县、德州、德平、平原、商河、惠民、阳信、海丰、乐陵、利津、滨州、沾化、阳谷、寿张、济宁、朝城、聊城、堂邑、清平、临清、恩县、夏津、武城、乐安、二十八州县。并济南、德州、东昌、临清、四卫。水灾额赋有差。　　

○湖广总督宗室德沛疏报、武昌府属、修筑江塘告竣。下部知之。　　

○以故云南镇南州、镇南关土巡检杨仕杰之子杨桧、袭职。　　

○庚戌。上以行耕耤礼。遣官告祭奉先殿。自是岁举如之。　　

○谕、上年畿辅之地。收成歉薄。目下雨泽又未均沾。以致米价日渐昂贵。朕心忧虑。筹画多端。已屡降谕旨矣。今闻近省商贾米船。亦陆续渐至。若贩运日多。则闾阎可无乏食之虞。而商民亦收贸易之利。所当格外加恩。俾其踊跃从事者。著将临清、天津、二关米豆之船。免其纳税。至通州、张湾、马头等、登陆处所。旧有米豆杂粮。落地税银。亦著免徵。俟二麦收成之后。米价平减。再照旧例徵收。该督抚及司榷官员。可即出示通行晓谕。俾远近商贾。咸知朕免税之恩旨。并严禁不肖官吏。暗中需索等弊。以副朕通商惠民之至意。　　

○户部议准、广西巡抚杨超曾疏称、太平府属之恩城土州、改流。归并崇善县管辖。其田亩准给照管业。应升科银八十两有奇。自乾隆二年为始。由该县徵收。从之。　　

○辛亥。上亲飨先农。礼成。御具服殿。更服。诣耕位。躬执鞭。扶犁。三推三返。复加一推。礼成。御观耕台。命康亲王巴尔图、庄亲王允禄、裕亲王广禄、各五推五返。吏部尚书性桂、户部尚书海望、礼部尚书任兰枝、兵部尚书甘汝来、刑部尚书尹继善、工部尚书来保、都察院左都御史马尔泰、通政使司通政使福善、大理寺卿玮璱、各九推九返。如仪。顺天府府尹、府丞、率所属官。并耆老农夫行礼毕。退至耤田终亩。上御庆成宫。王以下各官、行庆贺礼。赐茶。耆老农夫。赏赉如例。　　
</div>
    <div class="pagination">
<a href="清实录乾隆朝实录_page87.html">上一页</a><span>...</span><a href="清实录乾隆朝实录_page83.html">83</a><a href="清实录乾隆朝实录_page84.html">84</a><a href="清实录乾隆朝实录_page85.html">85</a><a href="清实录乾隆朝实录_page86.html">86</a><a href="清实录乾隆朝实录_page87.html">87</a><span class="current-page">88</span><a href="清实录乾隆朝实录_page89.html">89</a><a href="清实录乾隆朝实录_page90.html">90</a><a href="清实录乾隆朝实录_page91.html">91</a><a href="清实录乾隆朝实录_page92.html">92</a><a href="清实录乾隆朝实录_page93.html">93</a><span>...</span><a href="清实录乾隆朝实录_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
